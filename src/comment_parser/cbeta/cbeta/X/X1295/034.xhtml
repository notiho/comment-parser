<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu87' />禪宗頌古聯珠通集卷第三十四</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu88' />
<p class='h2'>六祖下第七世之餘<span class='note-inline'>(清源下第六世之餘)</span></p><p style="margin-left:2em;text-indent:-1em">【增收】雲門有時云。燈籠是你自<span class='corr'>己</span>。把鉢盂噇飯底不是你自<span class='corr'>己</span>。有僧問。飯是自<span class='corr'>己</span>時如何。師曰。者野狐精。三家村裏漢。師却曰。來來不是你道飯是自<span class='corr'>己</span>。曰是。師曰。驢年夢見三家村裏漢。　頌曰。</p>
<p>終朝噇飯貴工夫。不識燈籠是鉢盂。多少三家村裏漢。忙忙樹上捉鮎魚。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】雲門示眾曰。拆半裂三針筒鼻孔在甚麼處。為我一一拈出來看。自代曰。上中下。　頌曰。</p>
<p>昔年曾扣睦州關。負義忘恩當等閑。見說吳音俱變盡。語言渾似廣南蠻。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】雲門因僧問。撥塵見佛時如何。師曰。佛亦是塵　卍菴顏為廬山圓通西堂。為眾入室。舉此公案問慈元菴。慈隨聲便喝。以手撥胷曰。佛亦是塵。復頌曰。</p>
<p>撥塵見佛。佛亦是塵。問了答了。直下翻身。勸君更盡一杯酒。西出陽關無故人。</p>
<p style="margin-left:2em;text-indent:-1em">【增收】雲門因僧問。如何是雲門一路。師曰親。　頌曰。</p>
<p>雲門一路親。眼裏不容塵。自從五代干戈後。得見昇平有幾人。<span class='note-inline'>(楊無為)</span>。</p>
<p style="margin-left:2em;text-indent:-1em">【增收】雲門示眾曰。拄杖子化為龍。吞却乾坤了也。山河大地甚處得來。　頌曰。</p>
<p>拄杖子吞乾坤。徒說桃花浪裏奔。燒尾者不在拏雲攫霧。曝腮者何必喪膽忘魂。拈了也聞不聞。直須灑灑落落。休更紛紛紜紜。七十二棒且輕恕。一百五十難放君。<span class='note-inline'>(雪竇顯)</span>。</p>
<p>養就黃龍變化材。驀然平地一聲雷。比圖對面教人見。吞却乾坤吐出來。<span class='note-inline'>(佛鑑懃)</span>。</p>
<p>衲僧拄杖子。為龍却不尊。橫拈吞佛祖。倒握撼乾坤。眼裏有睛皮有血。直須一棒一條痕。狸奴白牯休相笑。只今親侍絕兒孫。<span class='note-inline'>(投子舒)</span>。</p>
<p style="margin-left:2em;text-indent:-1em">【增收】雲門因僧問。久雨不晴時如何。師曰。劄。　頌曰。</p>
<p>久雨不晴。雲門道劄。陽嗚奮羽翰。蛟龍縮鱗鬣。為是時節。為是佛法。一箭兩垛謾猜量。眼裏瞳人眉搭颯。<span class='note-inline'>(佛智裕)</span>。</p>
<p>雲門這一劄。吹毛光透匣。若不是張華。徒勞眼眨眨。<span class='note-inline'>(月坡明)</span>。</p>
<p style="margin-left:2em;text-indent:-1em">【增收】雲門問僧。近離甚處。曰西禪。師曰。西禪有何言句。僧展兩手。師與一掌。曰某甲話在。師却展兩手。僧無語。師又打。　頌曰。</p>
<p>虎頭虎尾一時收。凜凜威風四百州。却問不知何太險。師云。放過一著。<span class='note-inline'>(雪竇顯)</span>。</p>
<p>將成之山不進一簣。老倒雲門坐而獲利。釣鼇釣鯨手段高。慣曾下海涉波濤。緩放急收自得便。浮家泛宅何飄飄。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】雲門因僧問。一切智通無障礙時如何。師曰。掃地潑水相公來。　頌曰。</p>
<p>掃地潑水相公來。人人明鏡掛高臺。碧油幢下呵呵咲。青眼何妨特地開。<span class='note-inline'>(慈受深)</span>。</p>
<p>掃地潑水相公來。聲高隘喝綉旗開。天上玉麟來瑞世。堪作人間將相才。<span class='note-inline'>(水菴一)</span>。</p>
<p>一切智通無障礙。掃地潑水相公來。覿面當機如激電。寒山撫掌咲咍咍。<span class='note-inline'>(拙菴光)</span>。</p>
<p style="margin-left:2em">雲門因有講僧參。經時乃曰。未到雲門時。恰似初生月。及乎到後。曲彎彎地。師得知乃召問。是你道否。曰是。師曰。甚好。吾問汝作麼生是初生月。僧乃斫額作望月勢。師曰。你如此。<span class='corr'>已</span>後失却目在。僧經旬日復來。師又問。你還會也未。曰未會。師曰。你問我。僧便問。如何是初生月。師曰。曲彎彎地。僧罔措。後果然失目。　頌曰。</p>
<p>雲門新月曲彎彎。管見初明豹一斑。點銕化為金即易。勸人除却是非難。<span class='note-inline'>(慈受深)</span>。</p>
<p>恰似初生月。兩口無一舌。到了曲彎彎。把火入牛欄。問他以手便斫額。猴黑誰知有猴白。向後失目果然是。要見長人過深水。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】雲門上堂。因聞鐘聲乃曰。世界與麼廣闊。為甚麼向鐘聲披七條。僧無語。師曰。七里灘頭多蛤子。　頌曰。</p>
<p>七條披向鐘聲上。徧界難藏比丘相。若以色見音聲求。迦葉師兄是虗妄。<span class='note-inline'>(鼓山珪)</span>。</p>
<p>七里灘頭多蛤子。太陽一出口俱開。平生肝膽雖然露。狡鶻何曾逐臭來。<span class='note-inline'>(無菴全)</span>。</p>
<p>鐘聲披起鬱多羅。信手拈來不在多。堪咲當年明上座。狼忙馳逐太奔波。<span class='note-inline'>(率菴琮)</span>。</p>
<p>試問鐘聲披七條。輕輕擊著無明發。買來餬餅是謾頭。苦哉觀世音菩薩。<span class='note-inline'>(笑菴悟)</span>。</p>
<p>會則事同一家。不會萬別千差。不會事同一家。會則萬別千差。<span class='note-inline'>(無門開)</span>。</p>
<p style="margin-left:2em;text-indent:-1em">【增收】雲門因僧問。如何是祖師西來意。師曰。沒即道。或曰。長連牀上有粥有飯。或曰。山河大地。　頌曰。</p>
<p>有時順水流舟去。轉柂看看又逆風。船到岸時人出陸。山重重又水重重。<span class='note-inline'>(絕象鑒)</span>。</p>
<p>黃金與瓦礫。恣意亂拋擲。高價無人酬。一地成狼籍。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】雲門曰。直得乾坤大地無纖毫過患。猶是轉句。不見一色始是半提。更須知有全提時節。　頌曰。</p>
<p>百尺竿頭弄嶮。是非海裏橫身。更有全提底時節。只堪惆悵不堪陳。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】雲門因僧問。如何是最初一句。師曰。七九六十三。　頌曰。</p>
<p>七九六十三。休云是對談。當機如不薦。更去問瞿曇。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】雲門因僧問。如何是大修行底人。師曰。一榼在手。　頌曰。</p>
<p>手中一榼絕痕瑕。道聽途傳轉見賒。作者至今拈不起。依然獨自挈歸家。<span class='note-inline'>(大中隆)</span>。</p>
<p style="margin-left:2em;text-indent:-1em">【增收】雲門因僧問。如何是沙門行。師曰。會不得。曰為甚麼會不得。師曰。祇守會不得。　頌曰。</p>
<p>君問沙門行。沙門行最高。若教人會得。業性卒難逃。<span class='note-inline'>(智門祚)</span>。</p>
<p style="margin-left:2em;text-indent:-1em">【增收】雲門一日問明教。今日喫得幾箇餬餅。曰五箇。師曰。露柱喫得幾箇。曰請和尚茶堂裏喫茶<span class='note-inline'>(或作問直歲)</span>。　頌曰。</p>
<p>等閑埀借問端由。不負平生盡吐酬。竭力為人須是徹。方知茶味解人愁。<span class='note-inline'>(投子青)</span>。</p>
<p>韶陽門下足英明。直歲之才又哲英。雲萃堂前凹凸處。不勞心力一齊平。<span class='note-inline'>(正覺逸)</span>。</p>
<p style="margin-left:2em;text-indent:-1em">【增收】雲門問僧。江西湖南還聞長觜鳥說禪麼。曰不聞。師拈拄杖曰禪。　頌曰。</p>
<p>鴉鳴鴉。鵲鳴鵲。天然自會。不從人學。跛脚阿師。放過一著。拈起拄杖。口邊吹[口*官][口*官]。猶勝鷓鴣啼。三月提壺沽美酒。杜䳌相勉不如歸　□□□。</p>
<p style="margin-left:2em;text-indent:-1em">【增收】雲門拈起餬餅曰。我只供養兩浙人。不供養向北人。眾無語。自代曰。天寒日短。兩人共一椀。　頌曰。</p>
<p>半在河南半河北。一片虗凝如墨黑。冷地思量愁殺人。叵耐雲門這老賊。<span class='note-inline'>(龍華本)</span>。</p>
<p style="margin-left:2em;text-indent:-1em">【增收】雲門齋次。拈起匙筯曰。我不供養南僧。只供養北僧。時有僧問。為甚麼不供養南僧。師曰。我要鈍置伊。曰為什麼只供養北僧。師曰。一箭兩垛。有僧拈問。只如前意作麼生。師曰。好即同榮。　頌曰。</p>
<p>拈來匙筯普相呈。不供南僧供北僧。換却眼睛曾莫顧。熟謾都為不惺惺。<span class='note-inline'>(本覺一)</span>。</p>
<p style="margin-left:2em">雲門齋時問僧曰。人喫飯飯喫人。僧無語。師自代曰。謝師答話。　頌曰。</p>
<p>老倒雲門強指迷。這僧無語顯全機。勸君不用他尋覔。一飽自然忘百飢。<span class='note-inline'>(銕山仁)</span>。</p>
<p style="margin-left:2em;text-indent:-1em">【增收】雲門到江州。陳操尚書請齋。纔見便問。儒書中即不問。三乘十二分教自有座主。作麼生是衲僧行脚事。師曰。曾問幾人來。曰即今問上座。師曰。即今且置。作麼生是教意。曰黃卷赤軸。師曰。這箇是文字語言。作麼生是教意。曰口欲談而辭喪。心欲緣而慮忘。師曰。口欲談而辭喪。為對有言。心欲緣而慮亡。為對妄想。作麼生是教意。書無語。師曰。見說尚書看法華經。是否。曰是。師曰。經中道。一切治生產業皆與實相不相違背。且道非非想天有幾人退位。書無語。師曰。尚書且莫草草。三經五論師僧。拋却特入叢林。十年二十年。尚不奈何。尚書又爭得會。書禮拜曰。某甲罪過。　頌曰。</p>
<p>作家慣戰不齎糧。奪鼓攙旗勢莫當。虎驟龍驤誰辨的。反思仁義勝剛強。<span class='note-inline'>(尼無著總)</span>。</p>
<p style="margin-left:2em;text-indent:-1em">【增收】雲門上堂。拈起拄杖曰。凡夫實謂之有。二乘析謂之無。緣覺謂之幻有。菩薩當體即空。衲僧家見拄杖。便喚作拄杖。行但行。坐<span class='corr'>但</span>坐。不得動著。　頌曰。</p>
<p>二乘菩薩何言盡。諸佛凡夫早晚休。世事但將公道斷。人心難似水長流。<span class='note-inline'>(鼓山珪)</span>。</p>
<p>掣開金殿鎻。撞動玉樓鐘。泣露千般草。吟風一樣松。<span class='note-inline'>(徑山杲)</span>。</p>
<p>雲門是箇老闍黎。衲僧巴鼻幾時知。拄杖從教不得動。春來未免倒抽枝。<span class='note-inline'>(懶菴樞)</span>。</p>
<p>膽逐灘灘盡。心隨浪浪飛。舟人報灘盡。心膽一時歸。<span class='note-inline'>(孤峯源)</span>。</p>
<p style="margin-left:2em;text-indent:-1em">【增收】雲門上堂。光不透脫。有兩般病。一切處不明。面前有物是一。又透得一切法空。隱隱地似有箇物相似。亦是光不透脫。又法身亦有兩般病。得到法身。為法執不忘。<span class='corr'>己</span>見猶存。坐在法身邊是一。直饒透得法身去。放過即不可。子細檢點將來。有甚麼氣息。亦是病。　頌曰。</p>
<p>森羅萬象許崢嶸。透脫無方礙眼睛。掃彼門庭誰有力。隱人胷次自成情。船橫野渡涵秋碧。棹入蘆花照雪明。串錦老漁懷就市。飄飄一葉浪頭行。<span class='note-inline'>(天童覺)</span>。</p>
<p style="margin-left:2em">雲門示眾曰。讀經千卷紙上語。　頌曰。</p>
<p>先天後地本寥廓。撥草尋芳途路樂。不得春風花不開。花開又被風吹落。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】雲門因僧問。達磨面壁意旨如何。師曰。念七○又僧問南泉。達磨面壁。意旨如何。泉曰。天寒無被蓋。　頌曰。</p>
<p>一人會上竿。一人會穿井。伎倆雖不同。總是一般病。識得者般病。衲僧鼻孔都穿盡。<span class='note-inline'>(慈受深)</span>。</p>
<p>雲門念七。開口則失。禿却舌頭。有甚氣息。<span class='note-inline'>(東山源)</span>。</p>
<p>達磨面壁。雲門念七。兩箇漆桶。多虗少實。明眼衲僧。如何委悉。當知劒去久矣。不用刻舟尋跡。<span class='note-inline'>(無相範)</span>。</p>
<p style="margin-left:2em;text-indent:-1em">【增收】潭州谷山有緣禪師。<span class='note-inline'>(嗣大光)</span>僧問。如何是祖師西來意。師曰。夜半烏兒頭戴雪。天明啞子抱頭歸。　頌曰。</p>
<p>瑞靄祥烟鎻玉樓。妙年王子恣優游。琉璃殿上騎金馬。明月堂前輥綉毬。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】京兆白雲善藏禪師。<span class='note-inline'>(嗣大光)</span>僧問。如何是深深處。師曰。矮子渡深溪。　頌曰。</p>
<p>白頭童子智尤長。半夜三更渡渺茫。任運往來無間斷。不消船艇與浮囊。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】吉州禾山無殷禪師<span class='note-inline'>(嗣九峯)</span>示眾曰。習學謂之聞。絕學謂之隣。過此二者。謂之真過。有僧問。如何是真過。師曰。禾山解打鼓。曰如何是真諦。曰禾山解打鼓。又問。即心即佛則不問。如何是非心非佛。師曰。禾山解打鼓。曰如何是向上事。師曰。禾山解打鼓。　頌曰。</p>
<p>布毛拈起費人言。爭似禾山一句傳。打鼓一聲喧宇宙。冰寒千丈忽生蓮。<span class='note-inline'>(投子青)</span>。</p>
<p>一拽石二搬土。發機須是千鈞弩。象骨老師曾輥毬。爭似禾山解打鼓。報君知莫莽鹵。甜者甜兮苦者苦。<span class='note-inline'>(雪竇顯)</span>。</p>
<p>一二三四五。禾山解打鼓。觀音妙智力。能救世間苦。<span class='note-inline'>(正覺逸)</span>。</p>
<p>當陽打動番南鼓。萬象森羅立地聞。不是大家齊則劇。難消白日到黃昏。<span class='note-inline'>(雪菴瑾)</span>。</p>
<p>草履為冠松作釵。一般瀟灑眼頭乖。清音只在風簷不。終日無人不下堦。<span class='note-inline'>(虗堂愚)</span>。</p>
<p>禾山解打鼓。大地無寸土。不是邯鄲人。切忌學唐步。<span class='note-inline'>(無相範)</span>。</p>
<p style="margin-left:2em;text-indent:-1em">【增收】洪州鳳棲山同安常察禪師。<span class='note-inline'>(嗣九峯)</span>問僧。眼界無光。如何得見。僧曰。北斗東轉。南斗西移。師曰。夫子入太廟。曰與麼則同安門下道絕人荒去也。師曰。橫抱孾孩擬彰皇簡。　頌曰。</p>
<p>新羅[滶-士+(十/田)]海。南嶽天台。纖塵不礙。豈涉去來。回頭<span class='corr'>斂</span>念。解脫門開。反憶善財尋勝友。百城游徧不知回。<span class='note-inline'>(雪竇宗)</span>。</p>
<p style="margin-left:2em;text-indent:-1em">【增收】同安因僧問。如何是鳳棲家風。師曰。鳳棲無家風。曰既是鳳棲。為什麼却無家風。師曰。不迎賓不待客。曰恁麼即四海參尋當為何事。師曰。盤飣自有傍人施。　頌曰。</p>
<p>□世如來一口吞。故山深靜月黃昏。光分頂後千門曉。坐看春回入燒痕。<span class='note-inline'>(自得暉)</span>。</p>
<p style="margin-left:2em;text-indent:-1em">【增收】同安因僧問。如何是天人師。師曰。頭上角不全。身上毛不出。　頌曰。</p>
<p>秘殿重圍曉尚寒。丹墀苔潤未排班。寶香鳳燭烟雲合。寂寂簾埀不露顏。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】同安因僧問。新歲方來殘年<span class='corr'>已</span>去。莫有不受歲者麼。師曰有。曰如何是不受歲者。師曰。作麼生。曰恁麼則不受歲也。師曰。城上<span class='corr'>已</span>吹新歲角。窓前猶點隔年燈。　頌曰。</p>
<p>舊歲新年作問端。同安從此放顢頇。憑仗高樓莫吹笛。大家留取倚䦨干。<span class='note-inline'>(懶菴樞)</span>。</p>
<p>樓上嗚咿角<span class='corr'>已</span>吹。燈前蝴蝶夢中迷。如今要識不遷義。日出東方夜落西。<span class='note-inline'>(無機惠)</span>。</p>
<p style="margin-left:2em;text-indent:-1em">【增收】新羅泊巖和尚。<span class='note-inline'>(五燈會元作新羅國百巖嗣谷山藏)</span>僧問。如何是禪。師曰。古塚不為家。曰如何是道。師曰。徒勞車馬迹。曰如何是教。師曰。貝葉收不盡。　頌曰。</p>
<p>故國清平久有年。白頭猶自戀生緣。牧童却解忘功業。懶放牛兒不把鞭<span class='note-inline'>(古塚不為家　丹霞淳)</span>。</p>
<p>四十九年成露布。五千餘軸盡言詮。妙明一句威音外。折角泥牛雪裏眠<span class='note-inline'>(貝葉收不盡)</span>。</p>
<p>貝葉收不盡。一句無私萬法印。千聖滿口不能宣。嶺梅漏泄春光信。<span class='note-inline'>(雪竇宗　四)</span>。</p>
<p>古塚不為家。漁翁舉棹出蘆花。湛水無風江月逈。長空撒盡暮天霞。</p>
<p>不勞車馬迹。文王去後無消息。月華影裏釣魚磯。萬古清風長歷歷。</p>
<p>一鏃三關俱透脫。從前汗馬休拈掇。須知舊閣快龍舟。當年曾把錦標奪。</p>
<p style="margin-left:2em;text-indent:-1em">【增收】新羅國大嶺禪師<span class='note-inline'>(嗣谷山藏)</span>僧問。如何是一切處清淨。師曰。截瓊枝寸寸是寶。析栴檀片片皆香。　頌曰。</p>
<p>乾坤盡是黃金國。萬有全彰淨妙身。玉女背風無巧拙。靈苗花秀不知春。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】杭州佛日和尚。<span class='note-inline'>(嗣雲居)</span>夾山一日大普請。維那請師送茶。師曰。某甲為佛法來。不為送茶來。那云。和尚教上座送茶。師曰。和尚尊命即得。乃將茶去作務處。搖茶碗作聲。夾山回顧。師曰。釅茶三五椀。意在钁頭邊。山曰。缾有傾茶意。籃中幾箇甌。師曰。缾有傾茶意。籃中無一甌。便傾茶行之。時大眾皆舉目。師曰。大眾鶴望。請師一言。山曰。路逢死蛇莫打殺。無底籃子盛將歸。師曰。手執夜明符。幾箇知天曉。山曰。大眾有人。歸去歸去。從此住普請。　頌曰。</p>
<p>路逢死蛇莫打殺。無底籃子須颺下。往往事從閑話生。莫將閑話為閑話。<span class='note-inline'>(朴翁銛)</span>。</p>
<p>檐板漢。沒拘束。餓死首陽山。誓不食周粟。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】洪州鳳棲山同安丕禪師。<span class='note-inline'>(嗣雲居)</span>僧問。如何是和尚家風。師曰。金雞抱子歸霄漢。玉兔懷兒向紫微。曰忽遇客來。將何祇待。師曰。金果朝來猿去摘。玉花晚後鳳銜歸。　頌曰。</p>
<p>日午烟凝山突兀。夜央天淡月嬋娟。混然寂照寒宵永。明暗圓融未兆前。<span class='note-inline'>(丹霞淳)</span>。</p>
<p>尺素如殘雪。結成雙鯉魚。要知心裏事。看取腹中書。</p>
<p><span class='note-inline'>(方菴顯)</span>。</p>
<p>白玉階前金鳳舞。黃金殿上玉雞鳴。正中來與兼中到。昨夜雪深月正明。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】同安丕因僧問。依經解義三世佛冤。離經一字即同魔說。此理如何。師曰。孤峯逈秀不挂烟蘿。片月行空白雲自異。　頌曰。</p>
<p>雲自高飛水自流。海天空闊泳孤舟。夜深不向蘆灣宿。逈出中間與兩頭。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】歙州朱谿謙禪師。<span class='note-inline'>(嗣雲居)</span>韶國師到參次。聞犬咬靈鼠聲。韶便問。是甚麼聲。師曰。犬咬靈鼠聲。曰既是靈鼠。為甚麼却被犬咬。師曰。咬殺也。曰好箇犬。師便打。曰莫打某甲話頭。師休去。　頌曰。</p>
<p>針頭削鐵。佛面刮金。無處若有。出手便驚。<span class='note-inline'>(月堂昌)</span>。</p>
<p>鼠既不靈。官馬相踏。借使乘風。廝挨廝拶。干戈中立太平基。凜凜嘉聲振蘭若。<span class='note-inline'>(佛燈珣)</span>。</p>
<p style="margin-left:2em;text-indent:-1em">【增收】朱谿問僧。甚處來。曰廣南來。師曰。彼中還有奇特尊宿麼。曰奇特尊宿並無人說著。只有一人太無慚愧。師曰誰。僧便指師。師曰。果然無慚愧。曰若不是朱谿。時人罔措。師以手掩鼻。僧近前。師便打。曰恰是。師曰。老僧住持事繁。僧拂袖便出。師呵呵大咲曰。盤陀石上藕。　頌曰。</p>
<p>亂走到家來。到家便亂走。捉得玉麒麟。咬斷別人手。<span class='note-inline'>(月堂昌)</span>。</p>
<p>問著奇特尊宿。指出無慚愧漢。力戰當場。彩旗撩亂。</p>
<p>頭尾兩全。始終一貫。蟠桃一熟三千年。藕生石上誰親見。<span class='note-inline'>(佛燈珣)</span>。</p>
<p>撥草瞻風客。機鋒劈箭來。盤陀石上藕。一夜銕花開。<span class='note-inline'>(方菴顯)</span>。</p>
<p>奇特老尊宿。大無慚愧人。盤陀石上藕。喜見一番新。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】雲居山第二世道簡禪師。<span class='note-inline'>(嗣雲居)</span>僧問。孤峯獨宿時如何。師曰。閑著七間僧堂不宿。阿誰教你孤峯獨宿。　頌曰。</p>
<p>法爾非修本十成。平常酬答最分明。端然指出長安道。無奈遊人不肯行。<span class='note-inline'>(丹霞淳)</span>。</p>
<p>豁開萬仞崖。劈面通消息。一條白練飛。界破青山色。<span class='note-inline'>(率菴琮)</span>。</p>
<p style="margin-left:2em">雲居因僧問。路逢猛虎時如何。師曰。千人萬人不逢。如何却是你逢。　頌曰。</p>
<p>不搽紅粉色。不挂綠羅衣。一般閑態度。淡墨畫蛾眉。<span class='note-inline'>(率菴琮)</span>。</p>
<p style="margin-left:2em;text-indent:-1em">【增收】雲居簡因僧問。如何是朱頂王菩薩。師曰。問這。</p>
<p style="margin-left:2em">赤頭漢作麼　高菴悟云。這箇便是超宗越格底事。直是無你會處。須是悟了更能履踐始得。諸人還明得麼。乃頌曰。</p>
<p>朱頂王菩薩。元是赤頭漢。驚怪李三黑。一生只賣炭。</p>
<p style="margin-left:2em;text-indent:-1em">【增收】廬山歸宗懷禪師。<span class='note-inline'>(嗣雲居)</span>因僧問。截水停輪時如何。師曰。磨不轉。　頌曰。</p>
<p>千尋竿上反筋斗。大海波心擲釣鈎。大體還他肌骨好。不塗紅粉也風流。<span class='note-inline'>(南華昺)</span>。</p>
<p>大用縱橫掣電機。爍迦羅眼尚膠黐。迷途夢裏爭唇吻。却憶隨他去一回。<span class='note-inline'>(夢菴信)</span>。</p>
<p style="margin-left:2em;text-indent:-1em">【增收】新羅雲住和尚<span class='note-inline'>(嗣雲居)</span>僧問。如何是諸佛師。師曰。文殊聳耳。　頌曰。</p>
<p>無相光中未兆身。清虗渺邈豈為隣。一輪明月當軒照。玉殿蕭蕭不見人。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】撫州荷玉山光慧禪師<span class='note-inline'>(嗣曹山)</span>僧問。如何是西來的的意。師曰。不禮拜更待何時。　頌曰。</p>
<p>虗堂寂寂夜深寒。擕得瑤琴月下彈。不是知音徒側耳。悲風流水豈相干。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】衡州常寧縣育王山弘通禪師<span class='note-inline'>(嗣曹山)</span>僧問。如何是和尚家風。師曰。渾身不直五分錢。曰太恁貧寒生。師曰。古代如是。曰如何施設。師曰。隨家豐儉。　頌曰。</p>
<p>祖代家風沒一文。清貧中更是清貧。著衣喫飯隨豐儉。物物頭頭用最親。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】撫州金峯從志禪師。<span class='note-inline'>(嗣曹山)</span>拈枕子示僧曰。一切人喚作枕子。金峯道不是。僧曰。未審和尚喚作甚麼。師拈起枕子曰。恁麼則依而行之。師曰。你喚作甚麼。曰枕子。師曰。落在金峯窠裏。　頌曰。</p>
<p>天作孽猶可違。自作孽不可逭。<span class='note-inline'>(皖山凝)</span>。</p>
<p>金峯窠裏絕譊訛。枕子拈來會也麼。回鴈一聲春夢斷。始知身世悟南柯。<span class='note-inline'>(方菴顯)</span>。</p>
<p>渾崙拈起好風規。石火明明<span class='corr'>已</span>較遲。不落金峯窠窟裏。會須赤手討便宜。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】金峯因僧問。是身無知如土木瓦石。此意如何。師下禪床扭僧耳朵。僧負痛作聲。師曰。今日始捉著箇無知漢。僧作禮出去。師召闍黎。僧回首。師曰。若到堂中不可舉著。曰何故。師曰。大有人笑金峯老婆心。　頌曰。</p>
<p>扁舟劃斷曉江雲。一曲高歌遠送君。驚起灘頭野鴨子。海天飛去不成羣。<span class='note-inline'>(西巖惠)</span>。</p>
<p>是身土木無知漢。忍痛聲中一皺眉。好是南山射石虎。縱饒沒羽亦徒為。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】金峯於僧堂喫餅次。自拈一枚餅。從上板頭轉一匝。大眾見一時合掌。師曰。縱饒你十分起手。也只得一半。至晚有僧請益云。今日行餅。見僧合掌。和尚道。縱饒十分起手。也只得一半。請和尚全道。師作拈餅勢。復云會麼。曰不會。師曰。金峯也只得一半。　頌曰。</p>
<p>金峯餬餅。只許一半。若要完全。後五日看。<span class='note-inline'>(方菴顯)</span>。</p>
<p style="margin-left:2em;text-indent:-1em">【增收】金峯見駢道者來。擎起經作攬衣勢。以目視之。駢提坐具。以目視師。師曰。一切人道你會禪。曰和尚作麼生。師曰。草賊大敗。　頌曰。</p>
<p>龍起滄海。虎出林端。直下來也。急著眼看。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】金峯因僧問。四海晏清時如何。師曰。猶是階下漢。　頌曰。</p>
<p>四海烟塵<span class='corr'>已</span>晏然。當軒皓月照人寒。大功不賜將軍賞。寶馬金鏘頓懶看。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】撫州曹山慧霞禪師<span class='note-inline'>(嗣曹山)</span>僧問。佛未出時如何。師曰。曹山不如。曰出世後如何。師曰。不如曹山。　頌曰。</p>
<p>日隱青山瑞氣高。梧藏丹鳳覷無寥。無端石馬潭中過。驚起泥龍翻海潮。<span class='note-inline'>(投子青)</span>。</p>
<p>古木靈巢鶴夢迷。崑崙白象倒騎歸。魚鱗水漲舟橫岸。羊角風生花落溪。<span class='note-inline'>(湛堂深)</span>。</p>
<p>曹山不如。花根本艶。不如曹山。虎體元班。江南地暖。塞北春寒。一把柳絲收不得。和烟搭在玉䦨干。<span class='note-inline'>(石菴玿)</span>。</p>
<p>曹山不如。是馬非驢。不如曹山。虎不食班。龍吟霧起。虎嘯風寒。達觀之士兮一見便見。中下之機兮千山萬山。瘥病不假驢䭾藥。延齡何用九還丹。<span class='note-inline'>(辛菴儔)</span>。</p>
<p style="margin-left:2em;text-indent:-1em">【增收】曹山霞因僧侍立。師曰。道者可煞熱。曰是。師曰。祇如熱向甚處回避。曰向鑊湯爐炭裏回避。師曰。祇如鑊湯爐炭。又作麼生回避。曰眾苦不能到。　頌曰。</p>
<p>崑崙片玉火中潤。碧落孤烟水底圜。一念翛然無異色。任從滄海變桑田。<span class='note-inline'>(丹霞淳)</span>。</p>
<p>眾苦不能到。特地好乾坤。風光都買盡。不費一文錢。<span class='note-inline'>(枯禪鏡)</span>。</p>
<p>賀家湖上天華寺。一一軒窓面水開。不是閉門防俗客。愛閑能有幾人來。<span class='note-inline'>(天目禮)</span>。</p>
<p>瞎却頂門三隻眼。鑊湯爐炭裏優游。若言眾苦不能到。端的何曾有地頭。<span class='note-inline'>(少室睦)</span>。</p>
<p style="margin-left:2em;text-indent:-1em">【增收】瑞州黃檗山慧禪師<span class='note-inline'>(嗣踈山)</span>問踈山。剎那便去時如何。山曰。畐塞虗空。汝作麼生去。師曰。畐塞虗空不如不去。山便休去。　頌曰。</p>
<p>畐塞虗空。不如不去。前後際斷。今亦無住。倒騎佛殿出三門。却把三門掛露柱。<span class='note-inline'>(懶菴需)</span>。</p>
<p style="margin-left:2em;text-indent:-1em">【增收】隨州護國守澄禪師。<span class='note-inline'>(嗣踈山)</span>因演化大師在湖南報慈。值慈陞堂次。化出問。如何是真如佛性。慈云。誰無。化不契。遂請益師。師曰。汝但問來。化理前問。師曰。誰有。化於言下契悟。乃云。首座或在眾或住持。某甲誓終身相助。後化亦繼師住護國<span class='note-inline'>(即護國遠)</span>。　頌曰。</p>
<p>誰無誰有句中玄。擊碎重關道宛然。若是子期聽品弄。肯將松韻作秋蟬。<span class='note-inline'>(大洪遂)</span>。</p>
<p>朝三暮四一何少。暮四朝三何太多。多少未能知數量。有無從此見譊訛。不譊訛。唵蘇嚧悉哩薩婆訶。<span class='note-inline'>(佛性泰)</span>。</p>
<p>誰無誰有全機道。言下反身不唧[口*留]。直饒未舉<span class='corr'>已</span>先行。錯認簸箕作熨斗。阿呵呵。若人便解倒騎驢。一生不著隨人後。<span class='note-inline'>(秀巖瑞)</span>。</p>
<p style="margin-left:2em;text-indent:-1em">【增收】護國澄因僧問。如何是本來心。師曰。犀因翫月紋生角。象被雷驚花入牙。　頌曰。</p>
<p>三脚靈龜荒徑走。一枝瑞草亂峯埀。崑崙含玉山光潤。涼兔懷胎月未知。<span class='note-inline'>(丹霞淳)</span>。</p>
<p style="margin-left:2em">護國澄因僧問。如何是梵音相。師曰。河北驢鳴河南犬吠。　頌曰。</p>
<p>目連求佛梵音相。運盡神通不見邊。誰悟驢鳴并犬吠。圓音落落示人天。<span class='note-inline'>(大洪遂)</span>。</p>
<p style="margin-left:2em;text-indent:-1em">【增收】護國澄因僧問。如何是本來父母。師曰。頭不白者。曰將何奉獻。師曰。殷勤無米飯。堂前不問親。　頌曰。</p>
<p>出門徧界無知<span class='corr'>己</span>。入戶盈眸不見親。虗室夜寒何所有。碧天明月頗為隣。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】護國澄因僧問。鶴立枯松時如何。師曰。地下底一場懡㦬。問會昌沙汰時。護法善神向甚麼處去。師曰。三門前兩箇一場懡㦬。問滴水滴凍時如何。師曰。日出後一場懡㦬。　頌曰。</p>
<p>鶴立孤松類莫齊。豈同鵞鴨狎羣雞。遼陽化去無踪跡。靈木迢然鳳不棲。<span class='note-inline'>(大洪遂)</span>。</p>
<p>占寺門前護法神。會昌沙汰鼻頭辛。時來天地皆同力。究竟還他有道君。</p>
<p>冰生滴水事清高。日出東方便不牢。溪㵎豈能留得住。終歸大海作波濤。</p>
<p>壯志稜稜鬢未秋。男兒不患不封侯。反思清白傳家客。洗耳溪頭不飲牛。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】潭州報慈藏嶼禪師<span class='note-inline'>(嗣龍牙)</span>僧問。情生智隔想變體殊。祇如情未生時如何。師曰隔。曰情未生時隔箇甚麼。師曰。這箇梢郎子。未遇人在。　頌曰。</p>
<p>古人一隔。衲僧命脉。欲識一貫。兩箇五百。<span class='note-inline'>(天衣懷)</span>。</p>
<p>情未生時隔。金毛多失色。狐狸門外走縱橫。笑殺藂林老禪客。<span class='note-inline'>(楊無為)</span>。</p>
<p>無情由隔若為通。絲髮之間路萬重。可惜兩頭空走者。不能直下見其宗。<span class='note-inline'>(白雲端)</span>。</p>
<p>報慈一隔。佛祖命脉。放去收來。聖凡罔測。<span class='note-inline'>(開福寧)</span>。</p>
<p>【續收】隔。青天無雲轟霹靂。藂林衲子如稻麻。不知幾箇僊陀客。<span class='note-inline'>(大中隆)</span>。</p>
<p>江南船海南舶。把柂張帆知節拍。隨波逐浪幾時休。撒手到家頭<span class='corr'>已</span>白。<span class='note-inline'>(大洪遂)</span>。</p>
<p>隔。穿耳胡僧眼睛黑。東院西邊是趙州。觀音院裏安彌勒。<span class='note-inline'>(石門玿)</span>。</p>
<p style="margin-left:2em;text-indent:-1em">【增收】襄州萬銅山廣德延禪師<span class='note-inline'>(嗣青林䖍)</span>僧問。如何是透法身句。師曰。無力登山水。茅戶絕知音。　頌曰。</p>
<p>體妙探玄盡涉程。爭如野老異中行。功忘日用平懷穩。免事君王寵辱驚。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】襄州石門獻蘊禪師<span class='note-inline'>(嗣青林䖍)</span>僧問。如何是和尚家風。師曰。物外獨騎千里象萬年松下擊金鐘。　頌曰。</p>
<p>夜明簾外月朦朧。騎象翻身擊寶鐘。洪韻上騰三界外。聾夫何事睡猶濃。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】袁州木平山善道禪師。<span class='note-inline'>(嗣蟠龍文)</span>初參洛浦問。一漚未發<span class='corr'>已</span>前。如何辨其水脉。浦曰。移舟諳水脉。舉棹別波瀾。師不契。乃參蟠龍。亦如前問。龍曰。移舟不別水。舉棹即迷源。師從此悟入。　頌曰。</p>
<p>金烏玉兔兩交馳。照破威音未兆時。若謂青霄別有路。木人依舊皺雙眉。<span class='note-inline'>(丹霞淳)</span>。</p>
<p>移舟曾不別澄源。舉棹波生豈更堪。要會一漚初未發。木人半夜好同參。<span class='note-inline'>(本覺一)</span>。</p>
<p>滔滔一脉混常流。纔觸波瀾卒未休。岸闊風清澄皓月。漁翁撥棹宿汀洲。<span class='note-inline'>(瞞菴成)</span>。</p>
<p style="margin-left:2em;text-indent:-1em">【增收】木平因僧問。如何是西來意。師曰。石羊頭子向東看。　頌曰。</p>
<p>木平道高最難過。人問西來意若何。石羊頭子向東望。月明纔上徧山坡。直言不用多疑慮。海澄浪息見森羅。<span class='note-inline'>(汾陽昭)</span>。</p>
<p>老胡萬里向支那。直至而今不奈何。堪咲牧童誰問路。一聲長笛過前坡。<span class='note-inline'>(佛印元)</span>。</p>
<p>不勞斤斧。弄巧成拙。壞衲通身。頭髭若雪。著雙破草鞋。踏破澄潭月。祖意石羊頭向東。一漚前事如何說。<span class='note-inline'>(法雲秀)</span>。</p>
<p>木平本自無斤斧。好肉那堪著灸瘢。直指西來親切意。石羊頭子向東看。<span class='note-inline'>(照覺總)</span>。</p>
<p>【續收】石羊頭子向東看。大地茫茫被眼謾。月映寒潭清徹底。雲收華岳露巑岏。<span class='note-inline'>(野菴璇)</span>。</p>
<p>石羊頭子向東看。祖意明明會者難。不惜當陽重指注。今朝九日菊花斑。<span class='note-inline'>(此山應)</span>。</p>
</div>
<p class='juan'>禪宗頌古聯珠通集卷第三十四</p></div>
</div><!-- end of div[@id='body'] -->
</body></html>