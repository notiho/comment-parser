<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu89' />禪宗頌古聯珠通集卷第三十五</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu90' />
<p class='h2'>六祖下第八世之一<span class='note-inline'>(南嶽下前第七世)</span></p><p style="margin-left:2em;text-indent:-1em"><span class='note-inline'>(臨濟)</span>　汝州風穴延沼禪師。<span class='note-inline'>(嗣南院)</span>師在郢州李史君衙內度夏。普請大會。請師陞座。乃曰。祖師心印狀似銕牛之機。去即印住。住即印破。祇如不去不住。印即是不印即是。還有人道得麼。時有盧陂長老出問。學人有鐵牛之機。請師不搭印。師曰。慣釣鯨鯢澄巨浪。却嗟蝸步[馬*展]泥沙。陂住思。師喝曰。長老何不進語。陂擬議。師便打一拂子曰。還記得話頭麼。試舉看。陂擬開口。師又打一拂子。牧主曰。信知佛法與王法一般。師曰。見甚麼道理。牧主曰。當斷不斷反招其亂。師便下座。　頌曰。</p>
<p>擒得盧陂跨銕牛。三玄戈甲未輕酬。楚王城畔朝宗水。喝下曾令却倒流。<span class='note-inline'>(雪竇顯)</span>。</p>
<p>鋒頭壁立銕牛機。十字縱橫寶劒揮。一陣賊軍俱粉碎。凱歌齊和太平歸。<span class='note-inline'>(保寧勇)</span>。</p>
<p>列聖風規。初不放過。擬跨銕牛。驀頭印破。盧陂當斷却沉吟。電轉星飛被活擒。喝下機鋒如霹靂。三玄戈甲振叢林。<span class='note-inline'>(圓悟勤)</span>。</p>
<p>【續收】銕牛之機。印住印破。透出毗盧頂[寧*頁]行。却來化佛舌頭坐。風穴當衡。盧陂負墮。棒頭喝下。電光石火。歷歷分明珠在盤。眨起眉毛還蹉過。<span class='note-inline'>(天童覺)</span>。</p>
<p>全鋒敵勝鐵牛機。電掣雷奔<span class='corr'>已</span>是遲。等閒活捉盧陂老。縱饒猛略若為施。君不見。寰中意氣閫外威權。擬議衝前總滅門。<span class='note-inline'>(懶菴需)</span>。</p>
<p>一句猶如劈箭機。纔生擬議犯重圍。分明佛法同王法。只許當年牧主知。<span class='note-inline'>(簡翁敬)</span>。</p>
<p style="margin-left:2em">風穴上堂。若立一塵。家國興盛。野老顰蹙。不立一塵。家國喪亡。野老安貼。於此明得。闍黎無分。全是老僧。於此不明。老僧却是闍黎。闍黎與老僧亦能悟却天下人。亦能瞎却天下人。欲識闍黎麼。右邊一拍曰。這裏是。欲識老僧麼。左邊一拍曰。這裏是。　頌曰。</p>
<p>野老從教不展眉。且圖家國立雄基。謀臣猛將今何在。萬里清風獨自知。<span class='note-inline'>(雪竇顯)</span>。</p>
<p>立國仍教野老欣。威行閫外不揚塵。縱橫莫測文兼武。宇宙茫茫有幾人。<span class='note-inline'>(白雲端)</span>。</p>
<p>皤然渭水起垂綸。何似首陽清餓人。只在一塵分變泰。高名勛業兩難泯。<span class='note-inline'>(天童覺　二)</span>。</p>
<p>幾許歡心幾許愁。好看野老兩眉頭。家邦平貼清如鏡。水瘦山空一樣秋。</p>
<p style="margin-left:2em;text-indent:-1em">【增附】五祖演云。太平即不然。若立一塵。法堂前草深一丈。不立一塵。錦上鋪花。何也。不見道。　頌曰。</p>
<p>九九八十一。窮漢受罪畢。纔擬展脚眠。蚊蟲獦蚤出。且看雙放更雙收。有底歡聲有底愁。一切聖賢如電拂。大千沙界海中漚。<span class='note-inline'>(雪巖欽)</span>。</p>
<p>家國分明得自由。盛衰全在一塵收。將軍戰馬眠方熟。野草從教滿地愁。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】風穴參南院。院問。近離甚處。師曰。南方。曰南方一棒一喝如何商量。師曰。作奇特商量。曰我這裏不然。師曰。未審此間一棒一喝如何商量。曰棒下無生忍。臨機不見師。師便省。　頌曰。</p>
<p>有喝端如探竿草。無師血脉通紅線。當陽不識李將軍。徒學穿楊一枝箭。<span class='note-inline'>(南巖勝)</span>。</p>
<p style="margin-left:2em">風穴因僧問。語默涉離微。如何通不犯。師曰。常憶江南三月裏。鷓鴣啼處百花香。　頌曰。</p>
<p>鷓鴣啼處百花香。拊掌呵呵咲一場。因憶舊年游歷處。送人雲塢入斜陽。<span class='note-inline'>(海印信)</span>。</p>
<p>鷓鴣啼處百花鮮。江國從來路坦然。為報途中未歸客。謝家人不在漁船。<span class='note-inline'>(寶峯明)</span>。</p>
<p>快騎駿馬上高樓。南北東西得自由。最好腰纏十萬貫。更來乘鶴上楊州。<span class='note-inline'>(鼓山珪)</span>。</p>
<p>忽爾出門先見路。纔方下脚便登船。神仙秘訣真堪惜。父子雖親不可傳。<span class='note-inline'>(徑山杲)</span>。</p>
<p>【續收】彩雲影裏神仙現。手把紅羅扇遮面。急須著眼看仙人。莫看神仙手中扇。<span class='note-inline'>(佛鑑懃)</span>。</p>
<p>不露風骨句。未語先分付。進步口喃喃。知君太罔措。<span class='note-inline'>(無門開)</span>。</p>
<p style="margin-left:2em">風穴因僧問。如何是佛。師曰。杖林山下竹筋鞭。　頌曰。</p>
<p>杖林山下竹筋鞭。南北行人萬萬千。莫怪相逢不下馬。東西各自有前程。<span class='note-inline'>(慈明圓)</span>。</p>
<p>杖林山下竹筋鞭。枝節蕭踈古㵎邊。要會宗師開正眼。滿輪午夜照秋天。<span class='note-inline'>(海印信)</span>。</p>
<p>杖林山下竹筋鞭。搭索拏鈎火裏牽。拽近不能推向後。回旋却到使君前。<span class='note-inline'>(道吾真)</span>。</p>
<p>杖林山下竹筋鞭。頭尾拈來總一般。莫怪玄沙不出嶺。他家元是釣魚船。<span class='note-inline'>(雲峯悅)</span>。</p>
<p>杖林山下竹筋鞭。水在深溪月在天。良馬不知何處去。阿難依舊世尊前。<span class='note-inline'>(真淨文)</span>。</p>
<p>杖林山下竹筋鞭。南北行人萬萬千。堪笑一堂無事客。臥雲深處不朝天。<span class='note-inline'>(雲溪恭)</span>。</p>
<p>杖林山下竹筋鞭。拈出寒巖尚帶烟。扶過斷橋曾得力。而今不直半分錢。<span class='note-inline'>(上方益)</span>。</p>
<p>【續收】杖林山下竹筋鞭。六月行人口吐烟。曾在祝融峯頂見。十分月出在平田。<span class='note-inline'>(東山空)</span>。</p>
<p>杖林山下竹筋鞭。憍梵鉢提舌拄天。羣黨元來諱空手。起家消息在荒田。<span class='note-inline'>(或菴體)</span>。</p>
<p style="margin-left:2em">風穴因僧問。如何是清淨法身。師曰。金沙灘頭馬郎婦。　頌曰。</p>
<p>金沙灘裏馬郎婦。宗匠臨機發一言。自笑箭穿紅日影。孰云斫水不成痕。<span class='note-inline'>(正覺逸)</span>。</p>
<p>相逢盡道歸山去。林下何曾見一人。回首面南看北斗。金鷄早報五更春。<span class='note-inline'>(浮山遠)</span>。</p>
<p>截鐵之機安可測。頓開千眼莫能窺。禪人到此徒名邈。錯認查梨作乳梨。<span class='note-inline'>(海印信)</span>。</p>
<p>何年嫁事馬家郎。鳳枕同歡碧玉牀。回首畫橋離別苦。落花流水淚千行。<span class='note-inline'>(張無盡)</span>。</p>
<p>【續收】十分美麗誰家女。百倍聰明是馬郎。堪笑金沙灘畔約。始終姻婭不成雙。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】風穴因僧問。如何是佛。師曰。如何不是佛。曰學人未曉。乞師再指。師曰。家住海門東。扶桑最先照。　頌曰。</p>
<p>眉間一道白毫光。歷劫知將甚處藏。永夜寥寥天未曉。更須斫額望扶桑。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】風穴到黃龍。龍曰。石角穿雲路。垂條意若何。師曰。紅霞籠玉像。擁嶂照川原。曰恁麼則相隨去也。師曰。和尚低聲。　頌曰。</p>
<p>無價明珠暗處懸。夜深將把木人穿。誰知却被泥牛見。吞入紅霞碧浪淵。<span class='note-inline'>(投子青)</span>。</p>
<p style="margin-left:2em;text-indent:-1em">【增收】風穴因僧問。如何是道。師曰。五鳳樓前。曰如何是道中人。師曰。問取城隍使。　頌曰。</p>
<p>深宮禁殿隔重闈。簾靜簷楹紫氣垂。苔地不通朝請近。家人指路莫遲疑。<span class='note-inline'>(投子青)</span>。</p>
<p style="margin-left:2em;text-indent:-1em">【增收】風穴因僧問。麈鹿成羣。如何射得麈中主。曰釣船載到瀟湘岸。氣咽無寥問白鷗。　頌曰。</p>
<p>禁殿重闈視聽危。側思偏立絳綸垂。漢鄉雲斷汀洲逈。嶺莫猿啼孤月隨。<span class='note-inline'>(投子青)</span>。</p>
<p style="margin-left:2em;text-indent:-1em">【增收】風穴因僧問。如何是學人親切處。師曰。須彌南畔齊打鼓。賀蘭山前築皮毬。　頌曰。</p>
<p>親切曾伸問老翁。東山歌唱北山吟。弄潮須是吳江客。別語還他漢地人。<span class='note-inline'>(投子青)</span>。</p>
<p style="margin-left:2em">風穴因僧問。古曲無音韻。如何和得齊。師曰。木雞啼子夜。芻狗吠天明。　頌曰。</p>
<p>古巖月色鎻重雲。枯木迎芳晚帶春。昨夜星河隔南斗。金烏隨鳳過天輪。<span class='note-inline'>(投子青)</span>。</p>
<p style="margin-left:2em;text-indent:-1em">【增收】汝州頴橋安禪師。號鐵湖。<span class='note-inline'>(嗣南院)</span>向火次。因鍾司徒問。三界焚燒如何出得。師以香匙撥開火。鍾擬議。師召曰。司徒司徒。鍾忽有省。　頌曰。</p>
<p>三界炎炎如火聚。道人未有安身處。連忙撥火召司徒。眼上眉毛渾不顧。眉毛落盡人還生。死火寒灰解脫坑。奉報禪人急跳出。莫教日午打三更。<span class='note-inline'>(佛鑑懃)</span>。</p>
<p>高聲撥火召司徒。火燄炎天驀面驅。祇向此間能穩坐。任教門外雪盈衢。<span class='note-inline'>(冶父川)</span>。</p>
<p>三界焚燒要出離。見春來了見春歸。是他不見春來去。日出東方夜落西。<span class='note-inline'>(閑極雲)</span>。</p>
<p style="margin-left:2em;text-indent:-1em"><span class='note-inline'>(溈仰)</span>【增收】吉州資福貞邃禪師<span class='note-inline'>(嗣資福寶)</span>僧問。如何是古人歌。師作此○相示之。　頌曰。</p>
<p>一曲兩曲深夜彈。松風和雨過前山。可憐卞玉離荊岫。誰是知音却取還。<span class='note-inline'>(投子青)</span>。</p>
<p style="margin-left:2em;text-indent:-1em">【增收】郢州芭蕉山繼徹禪師<span class='note-inline'>(嗣芭蕉清)</span>僧問。有一人不捨生死不證涅槃。師還提携也無。師曰。不提携。曰為甚麼不提携。師曰。林溪麤識好惡。　頌曰。</p>
<p>百歲兒童出戶來。滿身紅爛惹塵埃。火中閑步清涼地。識者無因敢近擡。<span class='note-inline'>(投子青)</span>。</p>
<p class="head2">六祖下第八世之二<span class='note-inline'>(清源下第七世)</span></p>
<p style="margin-left:2em;text-indent:-1em">【增收】鄂州黃龍山誨機禪師<span class='note-inline'>(嗣玄泉彥)</span>僧問。風恬浪靜時如何。師曰。百尺竿頭五兩垂。　頌曰。</p>
<p>百尺竿頭五兩垂。窮沙絕漠任風吹。可憐無限滄浪客。猶把南針定所歸。<span class='note-inline'>(石林鞏)</span>。</p>
<p style="margin-left:2em">婺州明招德謙禪師。<span class='note-inline'>(嗣羅山)</span>一日天寒上堂。眾纔集。師曰。風頭稍硬。不是汝安身立命處。且歸暖室商量。便歸方丈。大眾隨至立定。師又曰。纔到暖室便見瞌睡。以拄杖一時趂下。　頌曰。</p>
<p>堂上非常凜冽。眾人誰敢當頭。只見西風刮地。豈知一葉驚秋。暖處去極停囚。無人為與塞咽喉。須信高皇功業大。鴻溝兩岸一時收。<span class='note-inline'>(佛慧泉)</span>。</p>
<p>風頭坐斷進還難。衲子相將不易看。未到潼關天<span class='corr'>已</span>曉。不堪回首望長安。<span class='note-inline'>(開福寧)</span>。</p>
<p>風頭稍硬難安立。暖氣纔通瞌睡來。却笑明招閑費力。無端兩處強差排。<span class='note-inline'>(鼓山珪)</span>。</p>
<p>夜半明星當午現。愚夫猶待曉雞鳴。可憐自屎不知臭。又欲重新拈似人。<span class='note-inline'>(徑山杲)</span>。</p>
<p>風前露出無瑕璧。室內擎將如意珠。兩度獻渠渠不識。可憐流落在江湖。<span class='note-inline'>(佛性泰)</span>。</p>
<p>【續收】[咸*鳥][咸*鳥]鳥。守空池。魚從脚底過。[咸*鳥][咸*鳥]總不知。<span class='note-inline'>(懶菴需)</span>。</p>
<p>稍硬風頭早<span class='corr'>已</span>乖。更將暖處自沉埋。反令千古成踪跡。枉喫羅山白飯來。<span class='note-inline'>(介石朋)</span>。</p>
<p>風頭稍硬無棲泊。暖處商量一句無。老倒不堪醫世患。謾將毒藥當醍醐。<span class='note-inline'>(東山源)</span>。</p>
<p>前頭計較既不成。後面安排亦不是。古時若有今時人。不落他家圈䙡裏。<span class='note-inline'>(斷橋倫)</span>。</p>
<p style="margin-left:2em;text-indent:-1em">【增收】明招因僧問。虎生七子。那箇沒尾巴。師曰。第七箇沒尾巴。　頌曰。</p>
<p>燕尾大蟲難傍近。近前便是傷人命。除非自解據虎頭。自然頭正尾亦正。<span class='note-inline'>(鼓山珪)</span>。</p>
<p>第七菸菟沒尾巴。食牛之氣<span class='corr'>已</span>堪誇。藂林悱悱爭唇吻。幾箇行人得到家。<span class='note-inline'>(徑山杲)</span>。</p>
<p>第七箇沒尾巴。不落羣隊獨露爪牙。擬心湊泊終難見。須信蓮開火裏花。<span class='note-inline'>(松源岳)</span>。</p>
<p style="margin-left:2em">福州地藏桂琛禪師。<span class='note-inline'>(嗣玄沙)</span>問僧。什麼處來。曰南方來。師曰。南方佛法如何。曰商量浩浩地。師曰。爭似我這裏種田愽飯喫。曰爭奈三界何。師曰。喚什麼作三界。　頌曰。</p>
<p>種田愽飯喫。言中誰辨的。午後打齋鐘。真金曾失色。<span class='note-inline'>(雲峯悅)</span>。</p>
<p>種田愽飯喫。佛法要商量。言下超三界。靈機發妙光。<span class='note-inline'>(靈源清)</span>。</p>
<p>種田愽飯待方來。玄妙商量一任猜。無影樹頭懸日月。幾人於此便心灰。<span class='note-inline'>(旻古佛)</span>。</p>
<p>宗說般般盡強為。流傳口耳便支離。種田愽飯家常事。不是飽參人不知。參飽明知無所求。子房終不貴封侯。忘機歸去同魚鳥。濯足滄浪烟水收。<span class='note-inline'>(天童覺)</span>。</p>
<p>種田愽飯有來由。免見區區向外求。莫謂勞心便勞力。大都工拙要全收。<span class='note-inline'>(雲巖因)</span>。</p>
<p>【續收】千鈞發重機。千古仰遺則。雖連十五城。那換相如璧。商量浩浩地。爭如種田愽飯喫。一片殊勝緣。兩段俱奇特。要知火裏鉢曇花。天上人間不可加。<span class='note-inline'>(佛鑑懃)</span>。</p>
<p>種田愽飯喫。飽臥長伸脚。把將三界來。安向左邊著。引得龍牙老古錐。手裏把柄破木杓。<span class='note-inline'>(無準範)</span>。</p>
<p style="margin-left:2em;text-indent:-1em">【增收】地藏翫月曰。雲動有雨去有。僧曰。不是雲動是風動。師曰。我道雲亦不動風亦不動。曰和尚適來又道雲動。師曰。阿誰罪過。　頌曰。</p>
<p>風起心搖樹。雲生性起塵。若明今日事。昧却本來人。<span class='note-inline'>(龍濟修)</span>。</p>
<p>若教捉物入迷津。但有纖毫即是塵。不信舊時無相貌。外尋知識也非真。<span class='note-inline'>(草堂清)</span>。</p>
<p>雲生洞裏陰。風動林間響。若明今日事。半斤是八兩。<span class='note-inline'>(上方岳)</span>。</p>
<p>樹動風搖。塵生雲起。太上老君。何曾姓李。<span class='note-inline'>(斷橋倫)</span>。</p>
<p style="margin-left:2em">鼎州大龍山智洪禪師<span class='note-inline'>(嗣白兆圓)</span>僧問。色身敗壞。如何是堅固法身。師曰。山花開似錦。㵎水湛如藍。　頌曰。</p>
<p>問曾不知。答還不會。月冷風高。古巖寒檜。堪笑路逢達道人。不將語默對。手執白玉鞭。驪珠盡擊碎。不擊碎增瑕纇。國有憲章三千條罪。<span class='note-inline'>(雪竇顯)</span>。</p>
<p>山花如錦水如藍。雲在高峯月在潭。兩箇泥牛闘入海。行人脫袴杖頭擔。<span class='note-inline'>(地藏恩)</span>。</p>
<p>山花如錦春長在。㵎水如藍碧湛然。信步白雲深處去。須知別有洞中天。<span class='note-inline'>(佛鑑懃)</span>。</p>
<p>色身敗壞世常情。一點靈光到處晶。㵎水如藍花似錦。法身何處不分明。<span class='note-inline'>(南堂興)</span>。</p>
<p>雲散蟾輪滿。烟收岳面高。泥牛穿巨海。轉角起風濤。<span class='note-inline'>(京兆府天寧璉)</span>。</p>
<p>【續收】山花如錦水如藍。親見文殊接話談。十字街頭輕一拶。前三三對後三三。<span class='note-inline'>(瞎堂遠)</span>。</p>
<p>大龍景物最幽妍。㵎水山花照眼鮮。堅固法身何必問。風光長在劫壺先。<span class='note-inline'>(天目禮)</span>。</p>
<p>山花似錦水如藍。突出乾坤不露顏。曾踏武陵溪畔路。洞中春色異人間。<span class='note-inline'>(無準範)</span>。</p>
<p style="margin-left:2em">襄州白馬山行靄禪師<span class='note-inline'>(嗣白兆圓)</span>僧問。如何是清淨法身。師曰。井底蝦蟇吞却月。　頌曰。</p>
<p>九重深密視聽難。玉殿瓊樓宿霧攢。爕理盡歸臣相事。輪王不戴寶花冠。<span class='note-inline'>(丹霞淳)</span>。</p>
<p style="margin-left:2em">頴州薦福思禪師<span class='note-inline'>(嗣護國澄)</span>僧問。古殿無佛時如何。師曰。梵音何來。曰不假修證如何得成。師曰。修證即不成。　頌曰。</p>
<p>古殿苔生像不安。霜風八面逼人寒。梵音忽奏誰能會。人天盡聽玉珊珊。<span class='note-inline'>(大洪遂)</span>。</p>
<p>古殿無佛梵音何來。夢中喚省樓閣門開。靈光一點絕塵埃。耀古騰今徧九垓。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】洪州。同安志禪師<span class='note-inline'>(嗣同安丕)</span>僧問。二機不到處如何舉唱。師曰。徧處不逢。玄中不失。　頌曰。</p>
<p>這邊那畔總難逢。一句無私不處中。紅日暮沉西嶂外。空留孤影照溪東。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】同安志因僧問。凡有言句。盡落今時。學人上來。請師直指。師曰。目前不說。句後不迷。又問。如何是向上事。師曰。逈然不換。標的即乖。　頌曰。</p>
<p>天黑雲深飛莫鴉。鷺鷥立雪對蘆花。幸然不屬今時事。句後聲前會即差。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】襄州廣德義禪師<span class='note-inline'>(嗣廣德延)</span>僧問。古人云。言語道斷非去來今。此理如何。師曰。彌勒涅槃知幾劫。護明猶未降迦維。　頌曰。</p>
<p>妙湛圓指第一機。降生成道涅槃時。迦維摩竭雙林樹。認著元來不是伊。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】廣德義因僧問。久負不逢時如何。師曰。扇開人不遇。陋巷莫能收。　頌曰。</p>
<p>妙體堂堂相好全。青霄獨步躡金蓮。千華臺上猶慵坐。弊垢襴衫豈肯穿。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】襄州廣德周禪師<span class='note-inline'>(嗣廣德延)</span>僧問。教中道。阿逸多不斷煩惱不修禪定。佛記此人成佛無疑。此理如何。師曰。鹽又盡。炭又無。曰鹽盡炭無時如何。師曰。愁人莫向愁人說。說向愁人愁殺人。　頌曰。</p>
<p>收放隨時雖有準。出門入戶恐難論。長安路子君須到。莫向深村草裏蹲。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】襄州石門慧徹禪師<span class='note-inline'>(嗣石門蘊)</span>僧問。實際理地如何進步。師曰。鳥道無前。僧曰。幽谷白雲藏白雀。擬心棲處隔山迷。　頌曰。</p>
<p>幽谷白雲藏白雀。擬心棲處隔山迷。直饒不住棲心處。猶落怡山第二機。<span class='note-inline'>(懶菴需)</span>。</p>
<p style="margin-left:2em">石門徹因僧問。如何是三乘教外別傳一句。師曰。東村王老夜燒錢。　頌曰。</p>
<p>東村王老夜燒錢。草鞋踏地帽指天。家無白澤招禍福。窮時相炒餓相煎。<span class='note-inline'>(洞山聰)</span>。</p>
<p>三乘教外別流傳。瞎漢多知喚作禪。天下衲僧參不到。東村王老夜燒錢。<span class='note-inline'>(楊無為)</span>。</p>
<p>東村王老夜燒錢。眼中塵霧口中烟。招神引鬼成妖怪。三脚蝦蟇飛上天。<span class='note-inline'>(地藏恩)</span>。</p>
<p>東村王老夜燒錢。野鬼閒神滿目前。休更逢人覓玄旨。謝家人不在漁船。<span class='note-inline'>(上方益)</span>。</p>
<p>【續收】王老夜燒錢。白日看星月。磕頭禮慈尊。手把名香爇。<span class='note-inline'>(道吾真)</span>。</p>
<p>木食草衣隨分過。此身<span class='corr'>贏</span>得樂天真。忽咨教外別傳句。未免燒錢引鬼神。<span class='note-inline'>(寶葉源)</span>。</p>
<p>王老燒錢。言端語端。錦包特石。鐵裹泥團。<span class='note-inline'>(退耕寧)</span>。</p>
<p style="margin-left:2em;text-indent:-1em">【增收】石門徹因僧問。雲光作牛意旨如何。師曰。陋巷不騎金色馬。回途却著破襴衫。　頌曰。</p>
<p>瑞草藂中懶欲眠。徐行處處逈翛然。披毛戴角人難識。為報芒童不用鞭。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】郢州太陽慧堅禪師<span class='note-inline'>(嗣靈泉仁)</span>因僧問。如何是玄旨。師曰。壁上掛錢財。　頌曰。</p>
<p>輕輕人問玄中旨。便吐肝腸說與他。木人暗皺雙眉處。石女多言爭奈何。<span class='note-inline'>(投子青)</span>。</p>
<p>玄旨玄旨。壁上錢財挂起。家門幸自平安。白日招神引鬼。<span class='note-inline'>(楊無為)</span>。</p>
<p>玄旨分明示學人。錢財壁上挂金銀。連珠六貼三千貫。不濟飽寒不濟貧。<span class='note-inline'>(張無盡)</span>。</p>
<p style="margin-left:2em;text-indent:-1em">【增收】鼎州德山圓明緣密禪師<span class='note-inline'>(嗣雲門)</span>上堂。大眾及盡去也。直得三世諸佛口挂壁上。猶有一人呵呵大咲。若識此人。參學事畢。　頌曰。</p>
<p>雙盲入暗路崎嶇。日落栖蘆暫得甦。爭似石人眠夜半。免教舜讓守林居。須知花綻非干木。無脚行時早觸途。昨朝風起長安道。元是崑崙進國圖。<span class='note-inline'>(投子青)</span>。</p>
<p>收。把斷襟喉。風磨雲拭。水冷天秋。錦鱗莫謂無滋味。釣盡滄浪月一鈎。<span class='note-inline'>(天童覺)</span>。</p>
<p>青山是父白雲兒。雲散青山總不知。玉兔晝眠雲母地。金烏夜宿不萠枝。<span class='note-inline'>(足菴鑑)</span>。</p>
<p style="margin-left:2em">岳州巴陵新開院顥鑑禪師<span class='note-inline'>(嗣雲門)</span>僧問。如何是道。師曰。明眼人落井。　頌曰。</p>
<p>落井須明出井機。直宜擡眼動睛輝。於斯倜儻無纖隔。祖道汪洋得旨歸。<span class='note-inline'>(洞山聰)</span>。</p>
<p>南北東西苦問人。新開多口接迷津。從茲八駿追風急。空望悠悠脚下塵。<span class='note-inline'>(佛印元)</span>。</p>
<p>好箇明眼人落井。藂林話會幾時休。修心未到無心地。萬種千般逐水流。<span class='note-inline'>(正覺逸)</span>。</p>
<p>明眼人落井。靈丹透金鼎。黑水崑崙奴。夜過漫天嶺。<span class='note-inline'>(覺海元)</span>。</p>
<p>秋夜霜天月正明。仰觀星象約三更。一條大路平如掌。歸去何妨徹曉行。<span class='note-inline'>(保寧勇)</span>。</p>
<p>明眼人落井。波斯上古臺。龍門三級浪。死水有曝腮。<span class='note-inline'>(長靈卓)</span>。</p>
<p>【續收】明眼人落井。西方在東嶺。捉得箇饅頭。開拳是餬餅。<span class='note-inline'>(海印信)</span>。</p>
<p>語不邪笑不來。拙鋪設巧安排。猢猻將板拍。野老舞三臺。<span class='note-inline'>(冶父川)</span>。</p>
<p>巴陵一句子。對面却相謾。大地平如掌。何事放無端。<span class='note-inline'>(月菴果)</span>。</p>
<p>誰解當頭領。坐斷毗盧頂。稽首老巴陵。明眼人落井。<span class='note-inline'>(月林觀)</span>。</p>
<p>明眼人落井。恩深怨亦深。海枯終見底。人死不知心。<span class='note-inline'>(朴翁銛)</span>。</p>
<p style="margin-left:2em">巴陵因僧問。如何是吹毛劒。師曰。珊瑚枝枝撑著月。　頌曰。</p>
<p>要平不平。大巧若拙。或指或掌。倚天照雪。大冶兮磨礱不下。良工兮拂拭未歇。別別。珊瑚枝枝撑著月。<span class='note-inline'>(雪竇顯)</span>。</p>
<p>珊瑚枝枝撑著月。射斗鋒鋩未足觀。四海盡來歸貢後。乾坤同耀寶光寒。<span class='note-inline'>(白雲端)</span>。</p>
<p>價重三千不可圖。從教千古強名模。長因塞北烟塵息。記得江南啼鷓鴣。<span class='note-inline'>(長靈卓)</span>。</p>
<p>【續收】脫得邊城戍役身。却來偷賞上園春。御街前畔低聲語。不覺衝他貌事人。<span class='note-inline'>(心聞賁)</span>。</p>
<p style="margin-left:2em">巴陵因僧問。如何是提婆宗。師曰。銀椀裏盛雪。　頌曰。</p>
<p>老新開。端的別。解道銀椀裏盛雪。九十六箇應自知。不知却問天邊月。提婆宗提婆宗。赤旛之下起清風。<span class='note-inline'>(雪竇顯)</span>。</p>
<p>大冶精金。澄潭皎月。南北東西。孰分優劣。昨夜春風一陣來。掃盡千山萬山雪。<span class='note-inline'>(海印信)</span>。</p>
<p>人天會上分緇素。龍象堂前定是非。選甚邪魔并異類。好教齊向此中歸。<span class='note-inline'>(保寧勇)</span>。</p>
<p>銀椀裏盛雪。冰壺含寶月。縱具四韋陀。到此虗搖舌。西天令嚴。此土還別。<span class='note-inline'>(佛性泰)</span>。</p>
<p>【續收】提婆宗銀椀雪。泰華摧滄海竭。赤旛之下起清風吹落楊花硬如鐵。<span class='note-inline'>(佛心才)</span>。</p>
<p style="margin-left:2em">巴陵因僧問。祖意教意是同是別。師曰。鷄寒上樹。鴨寒下水。　頌曰。</p>
<p>同別祖教問端由。便將元價與他酬。絲綸夜靜人垂釣。曉得金烏帶月收。<span class='note-inline'>(投子青)</span>。</p>
<p>昨夜三更屈指輪。世間休說兩三人。數聲長笛離亭晚。君向瀟湘我向泰。<span class='note-inline'>(保寧勇)</span>。</p>
<p>雞寒上樹。鴨寒下水。三百餘會不能宣。九年面壁徒瞌睡。休瞌睡。上是天兮下是地。<span class='note-inline'>(佛性泰)</span>。</p>
<p>雞寒上樹。鴨寒下水。時節不相饒。古今自然理。寒松十里吼清風。流水一溪聲未<span class='corr'>已</span>。<span class='note-inline'>(湛堂準)</span>。</p>
<p>【續收】一朵梨花春帶雨。金色頭陀笑不語。龍宮海藏月明前。織女姮娥相對舞。咲者咲舞者舞。十方無虗空。大地無寸土。<span class='note-inline'>(南堂興)</span>。</p>
<p>雞寒上樹。鴨寒下水。鷲嶺費分踈。少林提不起。千峯寒色露全機。眨上眉毛千萬里。<span class='note-inline'>(寂巖中)</span>。</p>
<p>雞作蒼鷹拏鼈鼻。鴨為金翅作獰龍。空王以此垂洪範。錦上鋪花知幾重。<span class='note-inline'>(南巖勝)</span>。</p>
<p style="margin-left:2em">般若啟柔禪師<span class='note-inline'>(嗣雲門)</span>僧問。西天以蠟人為驗。未審此土以何為驗。師曰。新羅人草鞋。　頌曰。</p>
<p>龜毛拈得笑咍咍。一擊萬重關鎻開。假使蠟人似冰結。當甚新羅人草鞋。<span class='note-inline'>(枯禪鏡)</span>。</p>
<p style="margin-left:2em">益州青城香林院澄遠禪師<span class='note-inline'>(嗣雲門)</span>僧問。如何是西來的的意。師曰。坐久成勞。曰便回轉時如何。師曰。墮落深坑。　頌曰。</p>
<p>一箇兩箇千萬箇。脫却籠頭卸角䭾。左轉右轉隨後來。子湖要打劉鐵磨。<span class='note-inline'>(雪竇顯)</span>。</p>
<p>香林無雜木。一一是旃檀。野火忽然發。清風天地寬。祖意報爾曹。坐久自成勞。<span class='note-inline'>(野軒遵)</span>。</p>
<p>禪家流何太錯。只管追求無病藥。若知煩惱即菩提。坐久成勞亦安樂。<span class='note-inline'>(佛鑑懃)</span>。</p>
<p>【續收】絕消息處捉來。有形影中走却。只因懶問兒孫。要把襴衫反著。坐久成勞。位次<span class='corr'>已</span>高。起時失却人天相。無限行人認白毫。<span class='note-inline'>(月堂昌)</span>。</p>
<p style="margin-left:2em">香林因僧問。如何是衲衣下事。師曰。臘月火燒山。　頌曰。</p>
<p>臘月燒山。萬種千般。翹松鶴冷。立雪人寒。達磨不會。大難大難。<span class='note-inline'>(雪竇顯)</span>。</p>
<p>臘月火燒山。天邊兩矅還。香林曾未會。空坐劒門關。<span class='note-inline'>(佛印元)</span>。</p>
<p>僧問衣下事。師答火燒山。佛手遮不得。人心似等閒。<span class='note-inline'>(正覺逸)</span>。</p>
<p>歲晚年來正苦寒。千林木葉盡凋殘。炎炎野火無流水。應是隨風過別山。<span class='note-inline'>(上方益)</span>。</p>
<p>老大藂林快說禪。不將禪挂口皮邊。谷深山遠空無像。何處人呼應不圓。<span class='note-inline'>(天童覺)</span>。</p>
<p>臘月燒山。特地無端。錦包特石。鐵裹泥團。<span class='note-inline'>(圓悟勤)</span>。</p>
<p>臘月山頭火亘天。衲衣下事若為傳。老來不是觀時節。困即長伸兩脚眠。<span class='note-inline'>(白楊順)</span>。</p>
<p>【續收】偉哉臘月火燒山□□□□□□□□□□□□□□□□□□□□□□□□□□□□□□□□巢知風穴知雨。可憐謝三郎。月下自搖櫓。<span class='note-inline'>(文殊能)</span>。</p>
<p>臘月燒山。對面熱謾。瞥然悟去。身在長安。咄哉無限未歸客。沙裏求油實可憐。<span class='note-inline'>(石窻恭)</span>。</p>
<p>香林臘月火燒山。鐵眼銅睛見亦難。腦後一星輕點著。三千里外髑髏乾。<span class='note-inline'>(拙菴光)</span>。</p>
<p>臘月火燒山。苦口是黃連。相將歲除夜。竇八布衫穿。大可憐。把手入黃泉。<span class='note-inline'>(卍菴顏)</span>。</p>
<p>衲衣下事火燒山。臘月家貧徹骨寒。堪咲連延曾未息。眉毛焦赤面皮乾。<span class='note-inline'>(天童淨)</span>。</p>
<p>香林臘月火燒山。冷淡家風退後看。閙裏果然輕踏著。方知日午打三更。<span class='note-inline'>(百拙登)</span>。</p>
<p>臘月燒山。天寬地寬。築著磕著。徹骨毛寒。<span class='note-inline'>(松源岳)</span>。</p>
<p>臘月火燒山。天寬與地寬。常啼菩薩苦。滿市鬻心肝。<span class='note-inline'>(高原泉)</span>。</p>
<p>臘月燒山。有甚相謾。漆桶不快。休要胡鑽。<span class='note-inline'>(朴翁銛)</span>。</p>
<p style="margin-left:2em;text-indent:-1em">【增收】香林因僧問。如何是衲僧活計。師曰。耳裏種田。　頌曰。</p>
<p>耳裏種田。滿口含烟。鍾馗解舞十八拍。張老乘槎上九天。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】香林因僧問。萬頃荒田是誰為主。師曰。看看臘月盡。　頌曰。</p>
<p>綉毬拋出畫堂前。妙轉無私體自圓。真箇要行劒刃事。更須再見老雲門。<span class='note-inline'>(石[(工*几)/石]明)</span>。</p>
<p>萬頃荒田誰是主。須知答處有來由。箇中若也無人委。臘月看看又盡頭。<span class='note-inline'>(簡翁敬)</span>。</p>
<p>看看臘月盡。日用事如何。富嫌千口少。貧恨一身多。<span class='note-inline'>(雲衲慶)</span>。</p>
<p style="margin-left:2em;text-indent:-1em">【增收】香林因僧問。如何是室內一椀燈。師曰。三人證龜成鱉。　頌曰。</p>
<p>六耳阿謀事不成。直言心表赤心人。室中燈焰誰來撥。白髮兒童兩鬢新。<span class='note-inline'>(投子青)</span>。</p>
<p>皎皎清光。徧界莫藏。聲拋不出。色豈能彰。直下斬釘截銕。剗却古今途轍。高出臨濟德山。三人證龜成鱉。別別。一回喫水一回噎。<span class='note-inline'>(圓悟勤)</span>。</p>
<p>三人證龜成鼈。井底泥牛氣噎。直饒辯瀉懸河。有理亦難分雪。耿耿孤光常皎潔。<span class='note-inline'>(佛性泰)</span>。</p>
<p>三人證龜成鱉。毗嵐一吹吹滅。從茲暗裏穿針。鼻孔七花八裂。<span class='note-inline'>(水菴一)</span>。</p>
<p>三人證龜成鱉。剛把天機漏泄。木人嶺上唱歌。石女眼中滴血。<span class='note-inline'>(懶菴需)</span>。</p>
<p>室內一盞明燈。等閑一撲撲滅。自然不辯東西。免得證龜成鱉。<span class='note-inline'>(退菴奇)</span>。</p>

<p class='juan'>禪宗頌古聯珠通集卷第三十五</p></div></div>
</div><!-- end of div[@id='body'] -->
</body></html>