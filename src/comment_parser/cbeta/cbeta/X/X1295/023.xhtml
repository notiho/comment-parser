<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu59' />禪宗頌古聯珠通集卷第二十三</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu60' />
<p class='h2'>六祖下第五世之三<span class='note-inline'>(南嶽下第四世之餘)</span></p><p style="margin-left:2em">福州靈雲志勤禪師。<span class='note-inline'>(嗣長慶安)</span>初在溈山。因見桃花悟道。有偈曰。三十年來尋劒客。幾回落葉又抽枝。自從一見桃花後。直至如今更不疑。溈曰。從緣悟達。永無退失。善自護持　有僧舉似玄沙。沙云。諦當甚諦當。敢保老兄未徹在。眾疑此語。沙問地藏。我恁麼道。汝作麼生會。藏云。不是桂琛。即走殺天下人。　頌曰。</p>
<p>分明歷世三十春。因悟桃花色轉新。人人盡得靈雲意。不識靈雲是何人。<span class='note-inline'>(首山念　二)</span>。</p>
<p>玄沙道處少人知。密密相逢更莫疑。今古相傳親的旨。少年多是白頭兒。</p>
<p>昔日靈雲自有知。桃花<span class='corr'>已</span>落布華夷。寰中拔劒當鋒者。未徹橫身斬萬機。<span class='note-inline'>(汾陽昭)</span>。</p>
<p>傷嗟尋劒客。桃花遇春開。靈雲一見處。令我咲咍咍。<span class='note-inline'>(神鼎諲)</span>。</p>
<p>二月桃花處處新。靈雲一見更無親。相逢盡道休官去。林下何曾見一人。<span class='note-inline'>(慈明圓)</span>。</p>
<p>本無迷悟數如麻。獨許靈雲是作家。借問徧參諸祖客。不知何處見桃花。<span class='note-inline'>(雪竇顯)</span>。</p>
<p>春暖桃花樹樹紅。靈雲千古道還同。玄沙留語叢林問。南北東西路莫窮。<span class='note-inline'>(正覺逸)</span>。</p>
<p>不是玄沙定紀綱。靈雲那得事全彰。桃花覺了咸皆委。未徹何人共體量。師子離群山岳靜。象王回顧海澄光。二師不並歸何處。釣魚船上謝三郎。<span class='note-inline'>(浮山遠)</span>。</p>
<p>桃花見後謂無疑。壯志由來本是伊。若問玄沙言未徹現前贓物自家知。<span class='note-inline'>(雲峯悅)</span>。</p>
<p>二月三月景和融。遠近桃花樹樹紅。宗匠悟來猶未徹。至今依舊咲春風。<span class='note-inline'>(黃龍南　二)</span>。</p>
<p>龍象相逢世不群。一來一去顯疎親。時人不悟其中旨。摘葉尋枝長客塵。</p>
<p>子路當時問要津。滔滔天下丈夫人。相逢相見若如此。更有春風春又春。<span class='note-inline'>(翠巖真　二)</span>。</p>
<p>學劒宗師定不差。叢林浩浩是玄沙。一塵纔舉知端的。東海東邊萬萬家。</p>
<p>春暖桃花帶露開。靈雲一見悟靈臺。玄沙諦當傳千古。誰解雌黃息眾猜。<span class='note-inline'>(淨照臻)</span>。</p>
<p>桃花開處忽伸眉。未徹玄沙也大奇。幾度狂風吹擺後。依前似火萬千枝。<span class='note-inline'>(佛慧泉)</span>。</p>
<p>二月春庭雨霽時。小桃紅綻兩三枝。虹白爭妍人盡見。因甚靈雲獨不疑。<span class='note-inline'>(法雲秀)</span>。</p>
<p>靈雲偶爾見桃花。三十年來得到家。何事玄沙未相保。枯根株上別抽芽。<span class='note-inline'>(楊無為)</span>。</p>
<p>靈雲悟後復何如。未徹無人辨得渠。千古華山山脚下。豈知潘閬倒騎驢。<span class='note-inline'>(白雲端)</span>。</p>
<p>萬年松下忽相逢。拔樹鳴條浩浩風。堪咲晚來無覓處。崔嵬和雨在雲中。<span class='note-inline'>(保寧勇)</span>。</p>
<p>崑嵬捧出無瑕玉。赤水波心得夜光。今古有誰能辨別。釣魚船上謝三郎。<span class='note-inline'>(成枯木)</span>。</p>
<p>奇哉一見桃花後。萬別千差更不疑。獨有玄沙言未徹。子孫幾箇是男兒。<span class='note-inline'>(真淨文)</span>。</p>
<p>蠢動含靈同一性。山河大地盡知音。昔人解道黃鶯道。似共桃花說舊心。<span class='note-inline'>(雲居祐)</span>。</p>
<p>桃花見了狐疑盡。因甚玄沙却不然。今古叢林爭浩浩。欲驅良馬路揮鞭。<span class='note-inline'>(三祖宗)</span>。</p>
<p>靈雲老倒泄生涯。消息傳來到謝家。未徹根源箇端的。從教春力自開花。<span class='note-inline'>(溈山秀)</span>。</p>
<p>靈雲聲價傳千古。點檢元來未作家。芳草滿園盡春色。如何唯說悟桃花。<span class='note-inline'>(地藏恩)</span>。</p>
<p>堪笑春風漏泄機。桃花新發舊年枝。螺江有箇釣魚客。笑殺靈雲道不疑。<span class='note-inline'>(佛國白)</span>。</p>
<p>春來物物盡紛華。堪羨靈雲是作家。一見桃花心境絕。老胡空自涉流沙。<span class='note-inline'>(雲蓋昌)</span>。</p>
<p>靈雲眼中絕翳。玄沙袖裏藏鋒。把手直上峯頂。一咲天地斗空。<span class='note-inline'>(佛心才)</span>。</p>
<p>靈雲見了絕譊訛。獨步寰中不較多。敢保老兄猶未徹。令人疑著備頭陀。<span class='note-inline'>(長靈卓)</span>。</p>
<p>靈雲一見不再見。紅白枝枝盡著花。叵柰釣魚船上客。却來平地摝魚鰕。<span class='note-inline'>(洪覺範)</span>。</p>
<p>溪上桃花開爛熳。不知誰解見靈雲。頭頭總是吾家物。一念圓成盡屬君。<span class='note-inline'>(通照逢)</span>。</p>
<p>靈雲昔日悟桃花。十里春風樹樹斜。敢道老兄渾未徹。夢中開眼見玄沙。<span class='note-inline'>(旻古佛)</span>。</p>
<p>山鳥芳時分外啼。桃花如火映前溪。明明三十年來事。可咲靈雲說悟迷。<span class='note-inline'>(祖印明)</span>。</p>
<p>陌上咲春風。枝頭漏消息。紅光爍太虗。豈藉陽和力。學劒宗師既不疑。玄沙未徹最新奇。掃除學路刮肌骨。格外之機如電拂。<span class='note-inline'>(圓悟勤)</span>。</p>
<p>春來依舊一枝枝。同地同天道不疑。未徹之言人莫問。令人特地咲嘻嘻。<span class='note-inline'>(龍門遠)</span>。</p>
<p>百煉精金大冶中。任他騰燄亘天紅。須臾拈出教人看。添得行家價轉豐。<span class='note-inline'>(開福寧)</span>。</p>
<p>十分風<span class='corr'>采</span>露堂堂。玉蕋璚枝未比量。剛被傍人論好醜。因茲難嫁與潘郎。<span class='note-inline'>(佛性泰)</span>。</p>
<p>二月桃花爛熳時。靈雲一見便無疑。玄沙未徹誰相委。鼻孔從來向下垂。<span class='note-inline'>(南華昺)</span>。</p>
<p>靈雲一枝迎曉露。玄沙一朵<span class='corr'>已</span>離披。畢竟水須朝海去。到頭雲定覓山歸。<span class='note-inline'>(文殊道)</span>。</p>
<p>終日看天不舉頭。桃花爛熳始擡眸。饒君便有遮天網。到得牢關即便休。<span class='note-inline'>(佛燈珣)</span>。</p>
<p>盡道見桃花悟道。此語不知還是無。茫茫宇宙人無數。那箇男兒是丈夫。打破鬼門關。日輪正當午。一箭中紅心。大地無寸土。<span class='note-inline'>(徑山杲)</span>。</p>
<p>桃花尋劒客。不語咲春風。白頭歸未得。家住海門東。敢保老兄猶未徹。玄沙之言何太切。君看陌上桃花紅。盡是離人眼中血。<span class='note-inline'>(鼓山珪)</span>。</p>
<p>似錦桃花滿樹紅。靈雲一見便心空。當時不遇玄沙老。爭得名喧宇宙中。<span class='note-inline'>(踈山如)</span>。</p>
<p>桃花端的悟靈雲。添得玄沙劫外春。滿地不知何處去。塵塵剎剎露全身。<span class='note-inline'>(楚安方)</span>。</p>
<p>【續收】學劒難提鋒刃頭。艶光花發便心休。不疑句播乾坤內。得旨唯憑月滿秋。<span class='note-inline'>(雙泉瓊　二)</span>。</p>
<p>玄沙聞舉悟中知。當下云言未保伊。一擊海濤皆湧沸。天光回爍眼眵眵。</p>
<p>靈雲桃花見親切。英俊超越古今哲。星簇孤輪明皎潔。和刃精揮用無絕。玄沙敢保君未徹。雲水休話箇生滅。新羅打鐵燒脚熱。磨礱還用三尺雪。<span class='note-inline'>(道吾真)</span>。</p>
<p>滿樹桃花。行人競折。靈雲悟後了無疑。更有玄沙言未徹。噓。<span class='note-inline'>(石[(工*几)/石]明)</span>。</p>
<p>仰面穿針不見天。低頭拾芥不見地。天地針芥無處安。堂堂面目眼中翳。君不見。諦當未徹在。齪人趂大彩。<span class='note-inline'>(月堂昌)</span>。</p>
<p>桃花春暖盡情開。一見無疑頗俊哉。不是釣魚船上客。無人把手上高臺。<span class='note-inline'>(東山空)</span>。</p>
<p>靈雲悟桃花。玄沙傍不肯。多少癡禪和。擔雪去填井。今春花又開。此意誰能領。端的少人知。花落春風靜。<span class='note-inline'>(國清紹)</span>。</p>
<p>春風二月半。桃花紅爛熳。靈雲到處逢。衲僧著眼看。看看。短棹孤舟。誰居彼岸。<span class='note-inline'>(龍牙言)</span>。</p>
<p>一箇烏梅似本形。蜘蛛結網打蜻蜓。蜻蜓落了兩片翼。堪咲烏梅咬鐵釘。<span class='note-inline'>(天童淨)</span>。</p>
<p>一見便見。猶隔鐵圍。玄沙老漢。腦後痛錐。名高豈在鐫頑石。路上行人口似碑。<span class='note-inline'>(塗毒策)</span>。</p>
<p>靈雲一咲見桃花。三十餘年始到家。從此春風春雨後。亂隨名字落天涯。<span class='note-inline'>(慈航朴)</span>。</p>
<p>靈雲親說悟桃花。端的無疑眼裡沙。縱使玄沙言未徹。相逢且喫趙州茶。<span class='note-inline'>(誰庵演)</span>。</p>
<p>乞兒拾得錫。暗地空寶惜。撞著明眼人。一文也不直。<span class='note-inline'>(木菴永)</span>。</p>
<p>不疑不徹不失。片片春風狼籍。至今江北江南。游子徒勞外覓。休外覓。明如杲日黑如漆。<span class='note-inline'>(別峯印)</span>。</p>
<p>二月桃花爛熳紅。靈雲打失主人翁。隨邪逐惡玄沙老。半是真情半脫空。<span class='note-inline'>(雲巢巖)</span>。</p>
<p>一見桃花便垛跟。鐵圍生陷出無門。倚墻傍壁知多少。一度春來一斷魂。<span class='note-inline'>(少室睦)</span>。</p>
<p>一見不勞朱粉施。玄沙掃帚畫蛾眉。只知掩得靈雲醜。落盡眉毛自不知。<span class='note-inline'>(朴翁銛)</span>。</p>
<p>紅入芳蹊錦色鮮。酌然一點不相謾。物歸元主自投合。誰謂靈雲著眼看。<span class='note-inline'>(葛廬覃)</span>。</p>
<p style="margin-left:2em;text-indent:-1em">【增收】靈雲因長生問。混沌未分時如何。師曰。露柱懷胎。曰分後如何。師曰。如片雲點太清。曰只如太清。還受點也無。師不答。曰恁麼則含生不來也。師亦不答。曰直得純清絕點時如何。師曰。猶是真常流注。曰如何是真常流注。師曰。如鏡常明曰未審向上還有事也無。師曰有。曰如何是向。上事。師曰。打破鏡來與汝相見。　頌曰。</p>
<p>午夜霜凝星斗寒。長空雲盡山月落。青天喫棒人盡知。蒼龍退骨誰龍覺。金鳳衝開玉鎻關。麒麟掣斷黃金索。迢迢劫外孰能拘。南北東西逈超卓。<span class='note-inline'>(雪竇宗)</span>。</p>
<p>金鷄啄玉卵。飛出鳳凰兒。入戶能長嘯。歸家著錦衣。<span class='note-inline'>(佛鑑懃)</span>。</p>
<p style="margin-left:2em">靈雲因長慶問。如何是佛法大意。師曰。驢事未去。馬事到來。　頌曰。</p>
<p>靈雲因問出家才。驢事前行馬後來。長慶不明真寔地。句中認影影難開。予今報你諸禪侶。九衢杲日照香街。<span class='note-inline'>(汾陽昭)</span>。</p>
<p>驢事未了馬事來。鍾聲纔斷鼓聲催。祖師愛喫和羅飯。北有文殊在五臺。<span class='note-inline'>(佛慧泉)</span>。</p>
<p>驢事未了馬事來。一花欲謝一花開。安南<span class='corr'>已</span>得烟塵息。塞北將軍唱凱回。<span class='note-inline'>(楊無為)</span>。</p>
<p>東行不見西行利。南頭賣賤北賣貴。橫千竪百筭河沙。九九反成八十二。<span class='note-inline'>(保寧勇)</span>。</p>
<p>驢事未了馬事來。鍾聲未了鼓聲催。春來縱步園間看。無限桃花夾李開。<span class='note-inline'>(佛鑑懃)</span>。</p>
<p>【續收】問端如箭透垣墻。賴值靈雲手段長。駿馬蹇驢皆控勒。鞭教戰勝出沙場<span class='note-inline'>(南巖勝)</span>。</p>
<p>松陰行不盡。疎雨下無時。世事幾興廢。山中人未知。<span class='note-inline'>(蒙菴聰)</span>。</p>
<p>驢前馬後識靈雲。滿眼風埃絕點塵。行徧天台并雁蕩。歸來重看錦江春。<span class='note-inline'>(心聞賁)</span>。</p>
<p style="margin-left:2em;text-indent:-1em">【增收】靈雲因僧問。如何是歸根得旨。師曰。早時忘却不憶塵生。　頌曰。</p>
<p>家破人亡何所依。無心無緒話求歸。十年忘却來時路。暫憶此時總不知。<span class='note-inline'>(投子青)</span>。</p>
<p style="margin-left:2em;text-indent:-1em">【增收】靈雲因僧問。如何是端坐念寔相。師曰。河裡失錢河裡摝。　頌曰。</p>
<p>河裡失錢河裡摝。拈來天下任縱橫。和雲買得南山地。淺種深鋤恣意耕。<span class='note-inline'>(佛心才)</span>。</p>
<p style="margin-left:2em">婺州金華俱胝和尚。<span class='note-inline'>(嗣天龍)</span>初住菴時。有尼頂笠擕錫遶師三帀曰。道得即下笠子。如是三問。師皆無對。尼便去。師曰。日勢稍晚。何不且住。尼曰。道得即住。師又無對。尼去後。師嘆曰。我雖處丈夫之形。而無丈夫之器。不如棄庵往諸方參尋知識去。其夜山神告曰。不須離此。將有肉身菩薩來為說法。逾旬果天龍和尚到。師迎禮具陳前事。龍竪一指示之。師大悟。自此凡學者參問。師惟舉一指。無別提唱。將順世謂眾曰。吾得天龍一指頭禪。一生用不盡。言訖示滅。　頌曰。</p>
<p>天龍一指悟俱胝。當下無私物匪齊。萬互千差寧別說。直教今古勿針錐。<span class='note-inline'>(汾陽昭)</span>。</p>
<p>對<span class='corr'>揚</span>深愛老俱胝。宇宙空來更有誰。曾向滄溟下浮木。夜濤相共接盲龜。<span class='note-inline'>(雪竇顯)</span>。</p>
<p>老倒俱胝一指頭。金華山下幾回秋。至今坐石安禪處。猶弄精魂未肯休。<span class='note-inline'>(佛印元)</span>。</p>
<p>丈夫無氣死無殊。忽遇天龍陡頓蘇。一指頭禪用不盡。大悲千手費工夫。<span class='note-inline'>(野軒遵)</span>。</p>
<p>問答機關豈易酧。無錢難作好風流。心中有事說不得。只得忙忙竪指頭。<span class='note-inline'>(佛國白)</span>。</p>
<p>頓悟天龍一指頭。河沙佛祖便同儔。饒他鶖子懸河辯。百億須彌一芥收。<span class='note-inline'>(旻古佛)</span>。</p>
<p>不用將心向外求。箇中消息有來由。報言達磨西來意。只在俱胝一指頭。<span class='note-inline'>(佛鑑懃)</span>。</p>
<p>老大宗師竪指頭。一生用得最風流。玄沙抝折無人會。年來年去冷颼餿。<span class='note-inline'>(龍門遠)</span>。</p>
<p>席簾蓬戶在門頭。誰謂村居院落幽。雨散雲收山岳露。珊瑚枝上挂金鈎。<span class='note-inline'>(惠照預)</span>。</p>
<p>俱胝一指頭。喫飯飽方休。腰纏十萬貫。騎鶴上揚州。<span class='note-inline'>(徑山杲)</span>。</p>
<p>【續收】俱胝一指報君知。朝生鷂子搏天飛。若無舉鼎拔山力。千里烏騅不易騎。<span class='note-inline'>(琅琊覺)</span>。</p>
<p>俱胝老子指頭禪。二十年來用不殘。信有道人方外術。了無俗物眼前看。所得甚簡。施設彌寬。大千剎海飲毫端。麟龍無限落誰手。珍重任公把釣竿。<span class='note-inline'>(天童覺)</span>。</p>
<p>獨脫風塵舉世無。不明兵甲作良圖。河清海晏從來事。自是時人不丈夫。<span class='note-inline'>(塗毒策)</span>。</p>
<p>俱胝一指禪。古今成話杷。打破鬼門關。露柱尋無罅。<span class='note-inline'>(誰庵演)</span>。</p>
<p>一著高一著。一步闊一步。五百年間生。指出這條路。這條路。十聖三賢皆罔措。<span class='note-inline'>(月林觀)</span>。</p>
<p>佳人睡起懶梳頭。把得金釵插便休。大抵還他肌骨好。不塗紅粉也風流。<span class='note-inline'>(報恩演)</span>。</p>
<p style="margin-left:2em;text-indent:-1em">【增收】俱胝有一童子。每見人問事亦竪指。人謂師曰。和尚童子亦會佛法。凡有問皆如和尚竪指。師一日潛袖刀問童曰。聞你會佛法是否。童曰是。師曰。如何是佛。童竪指。師以刀斷其指。童呌喚走出。師召童子。童回首。師曰。如何是佛。童舉手不見指。忽然大悟。　頌曰。</p>
<p>俱胝一指頭。一毛拔九牛。華岳連天碧。黃河徹底流。截却指。急回眸。青箬笠前無限事。綠蓑衣底一時休。<span class='note-inline'>(山堂淳)</span>。</p>
<p>俱胝鈍置老天龍。利刃單提勘小童。巨靈擡手無多子。分破華山千萬重。<span class='note-inline'>(無門開)</span>。</p>
<p style="margin-left:2em;text-indent:-1em">【增收】瑞州末山尼了然禪師。<span class='note-inline'>(嗣大愚)</span>因灌溪問。如何是末山。師曰。不露頂。曰如何是末山主。師曰。非男女相。溪乃喝曰。何不變去。師曰。不是神不是鬼。變箇什麼。　頌曰。</p>
<p>末山不露淩雲頂。今古岧嶤在目前。又道本無男女相。非君莫辨火中蓮。<span class='note-inline'>(真淨文)</span>。</p>
<p>非男女相獨閒閒。正體堂堂孰可攀。一句不傳千聖眼。九天風靜月彎彎。<span class='note-inline'>(自得暉)</span>。</p>
<p>非男女相末山主。今古堂堂常獨露。常獨露兮見也麼。清聲藉藉播寰宇。<span class='note-inline'>(月林觀)</span>。</p>
</div>
<div class='div-other'><a id='mulu61' />
<p class='h2'>六祖下第五世之四<span class='note-inline'>(清源下第四世之一)</span></p><p style="margin-left:2em">鼎州德山宣鑒禪師。<span class='note-inline'>(嗣龍潭)</span>簡州周氏子。在蜀常講金剛般若經。時謂之周金剛。遂將青龍疏鈔出蜀。至澧陽路。徑造龍潭。到法堂曰。久嚮龍潭。及乎到來。潭又不見。龍又不現。潭曰。子親到龍潭。師無語。遂栖止焉。　頌曰。</p>
<p>浩渺深坑納眾流。謾持香餌擲金鈎。風雲匼匝雷霆動。應訝龍王不出頭。<span class='note-inline'>(保寧勇)</span>。</p>
<p>親到龍潭不見龍。龍潭龍不在潭中。青天白日興雲雨。千古人同笑葉翁。<span class='note-inline'>(佛國白)</span>。</p>
<p>親到龍潭不見龍。妙符先覺證玄宗。茆庵盤結孤峯上。靜對寒蟾挂碧空。<span class='note-inline'>(羅漢南)</span>。</p>
<p>潭不見龍不現。親到龍潭遭一玷。瞥然歸去牙如劍。棒頭撒出光燄燄。<span class='note-inline'>(長靈卓)</span>。</p>
<p>【續收】血盆似口劍如牙。竭世樞機未足誇。親到龍潭龍不現。者回失却眼中花。<span class='note-inline'>(心聞賁)</span>。</p>
<p>潭不見龍不現。親到龍潭須活薦。莫學承虗接響人。守株特兔亡機變。知機變。盞子撲落地。楪子成七片。<span class='note-inline'>(遯庵演)</span>。</p>
<p>潭不見龍不現。全身<span class='corr'>已</span>在空王殿。夢回忽聽曉鶯啼。春風落盡桃花片。<span class='note-inline'>(皖山凝)</span>。</p>
<p style="margin-left:2em">德山一日侍龍潭抵夜。潭曰。更深何不下去。師珍重便出。却回曰。外面黑。潭點紙燈度與。師擬接。潭復吹滅。師於此大悟。便禮拜。潭曰。子見箇甚麼。師曰。從今向去。更不疑天下老和尚舌頭也。至來日潭陞座謂眾曰。可中有箇漢。牙如劍樹。口似血盆。一棒打不回頭。他時向孤峯頂上立吾道去在。師將疏鈔堆法堂前舉火炬曰。窮諸玄辯。若一毫置於大虗。竭世樞機。似一滴投於巨壑。遂焚之。於是禮辭而去。　頌曰。</p>
<p>明暗相陵不足云。絲毫有解未為親。紙燈忽滅眼睛出。打破大唐無一人。<span class='note-inline'>(白雲端)</span>。</p>
<p>一時瀑布巖前落。半夜金烏掌上明。大開口來張意氣。與誰天下共橫行。<span class='note-inline'>(保寧勇)</span>。</p>
<p>明暗相形事渺茫。誰知腦後迸神光。都來劃斷千差路。南北東西達本鄉。<span class='note-inline'>(大洪邃)</span>。</p>
<p>明暗分時光定動。火光滅處見來由。龍潭截斷辭源後。佛祖孤峯罵未休。<span class='note-inline'>(照覺總)</span>。</p>
<p>一陣旋風霧靄開。千峯突出碧崔嵬。驚猿怨鶴拋來久。半夜山前喚得回。<span class='note-inline'>(上方益)</span>。</p>
<p>吹滅龍潭火一星。當時心眼太精明。微塵佛祖絕踪跡。跛鼈奔騰作麼生。<span class='note-inline'>(旻古佛)</span>。</p>
<p>黃金為骨玉為稜。莫把他家此日尋。多少從來悟心匠。盡將底事繼威音。<span class='note-inline'>(龍門遠)</span>。</p>
<p>德嶠龍潭啐啄機。芥針投合契玄微。孤峯盤結幪頭坐。不顧青山雲自歸。<span class='note-inline'>(京兆府天寧璉)</span>。</p>
<p>【續收】龍潭霧起老龍吟。嚇殺南山白額蟲。不觸波瀾拿鼈鼻。嶄然頭角氣如虹。<span class='note-inline'>(南堂興)</span>。</p>
<p>親到龍潭不見龍。紙燈吹滅眼頭空。一條白棒掀天地。滅却西來達磨宗。<span class='note-inline'>(佛照光)</span>。</p>
<p>百結襴衫破幞頭。年年落第出神州。却因一隻穿楊箭。臨老來封馬上候。<span class='note-inline'>(蘿月瑩)</span>。</p>
<p>開口不見齒。伸手不見掌。夜半忽相逢。葛藤長萬丈。<span class='note-inline'>(雪庵瑾)</span>。</p>
<p>南來本欲破邪說。紙燈滅處難分雪。踏著銔鎚硬似鐵。錯認烏龜喚作鼈。<span class='note-inline'>(玉泉窮谷璉)</span>。</p>
<p>親到龍潭<span class='corr'>已</span>暗投。夜深誰共御街遊。紙燈吹滅狼烟息。坐斷中原四百州。<span class='note-inline'>(天目禮)</span>。</p>
<p>驀劄相逢不再三。纔開臭口見鄉談。紙燈滅處饒端的。不許蒼龍臥碧潭。<span class='note-inline'>(村翁銛)</span>。</p>
<p style="margin-left:2em">德山禮辭龍潭。直抵溈山。挾複子上法堂。從西過東。從東過西。顧視方丈曰。有麼有麼。山坐次殊不顧盻師曰無無。便出。至門首。乃曰。雖然如此。也不得草草。遂具威儀再入相見。纔跨門提起坐具曰。和尚。山擬取拂子。師便喝拂袖而出。山至晚問首座。今日新到在否。座曰。當時背却法堂。著草鞋出去也。山曰。此子<span class='corr'>已</span>後向孤峯頂上盤結草庵。呵佛罵祖去在　雪竇拈兩處云。勘破了。乃頌曰。</p>
<p>一勘破二勘破。雪上加霜曾嶮墮。飛騎將軍入虜庭。再得完全能幾箇。急走過莫放過。孤峯頂上草裡坐。</p>
<p>虎穴深林人不到。到者還須是獵人。老虎睡驚纔舉目。瞥然跳出獲全身。<span class='note-inline'>(海印信)</span>。</p>
<p>偷營斫寨入中軍。應是機謀<span class='corr'>已</span>十分。袖裡金槌猶未動。山前飛騎去紛紛。<span class='note-inline'>(上方益)</span>。</p>
<p>德山老能法戰。一喝聲光吼雷電。騎虎頭兮收虎尾。捋虎鬚兮真可羨。急走下山三十里。又被溈山追一箭。<span class='note-inline'>(佛鑑懃)</span>。</p>
<p>【續收】大用不拘。今古規模。倒拈蝎尾。平捋虎鬚。若非深辨端倪。何以坐觀成敗。俊處頴脫囊錐。高來卷舒方外。孤峯頂上浪滔天。正令當行百雜碎<span class='note-inline'>(咄　圓悟勤)</span>。</p>
<p>騎虎頭把虎尾。霹靂一聲驚萬里。坐觀成敗老將軍。腦後一槌誰敢擬。擬不擬。箇箇無裩長者予。<span class='note-inline'>(懶庵需)</span>。</p>
<p>韜略雙全膽氣豪。當頭不怕陣雲高。排關自謂褰旗手。未免孤峯沒草巢。<span class='note-inline'>(頑石空)</span>。</p>
<p>七事隨身。一毫不用。再展鎗旗。乾坤震動。孤峯頂上。休更說夢。<span class='note-inline'>(退菴奇)</span>。</p>
<p style="margin-left:2em">德山凡見僧入門便棒。　頌曰。</p>
<p>德山棒。劃斷聖凡魔膽喪。善能方便捋虎鬚。忿怒那吒亦摧蕩。<span class='note-inline'>(海印信)</span>。</p>
<p>一棒一條痕。辛酸不可論。丈夫多意氣。幾箇是知恩。<span class='note-inline'>(大洪恩)</span>。</p>
<p>突出雙頭卒辨難。曾將一擊碎潼關。自從天下太平後。流落人間號德山。<span class='note-inline'>(白雲端)</span>。</p>
<p>驟雨迅雷擊。雲興電影隨。將軍雖有令。何似帝堯時。<span class='note-inline'>(大洪邃)</span>。</p>
<p>兩手托開無縫塔。一脚踢倒須彌山。青天霹靂無遮護。阿師猶自覓禪關。<span class='note-inline'>(成枯木)</span>。</p>
<p>一條白棒劈頭來。血濺星飛痛可哀。祖師更無回避處。妙高峯頂也崩摧。<span class='note-inline'>(佛國白)</span>。</p>
<p>德嶠分明顯大奇。棒頭揮出絕離微。令行佛祖無空過。一似輪王握萬機。<span class='note-inline'>(雲蓋昌)</span>。</p>
<p>一條楖<span class='corr'>[木*栗]</span>倚青天。別向三乘教外傳。未眨眼時遭八百。擬開口處著三千。<span class='note-inline'>(張無盡)</span>。</p>
<p>當機截斷聖凡。膝上寒光照雪。茫茫宇宙無窮。皮下何人有血。<span class='note-inline'>(普融平)</span>。</p>
<p>坐斷生死要津。不問凡聖迷悟。一棒打破面門。自然乾坤獨露。<span class='note-inline'>(佛心才)</span>。</p>
<p>入門棒棒沒商量。拶出紅流便廝當。不是奴奴情淡薄。無錢難作好兒郎。<span class='note-inline'>(佛燈珣)</span>。</p>
<p>棒下真鍮不博金。德山徹底老婆心。後人只見波濤湧。不見龍王宮殿深。<span class='note-inline'>(鼓山珪)</span>。</p>
<p>入門便棒。郎當不少。依而行之。胡麻廝繳。<span class='note-inline'>(徑山杲)</span>。</p>
<p>曾透龍潭向上機。便將一棒力橫揮。當頭突出何人辨。只許叢林作者知。<span class='note-inline'>(楚安方)</span>。</p>
<p>【續收】一條白棒。胡揮亂揎。撞著聱頭。魂飛膽顫。<span class='note-inline'>(典牛游)</span>。</p>
<p>殺活並行。醍醐毒藥。是賞是罰。一任卜度。<span class='note-inline'>(尼無著總)</span>。</p>
<p>皎潔晴天吼怒雷。銕山萬疊盡驚開。因思塊雨條風日。安得全提有此來。<span class='note-inline'>(寶葉源)</span>。</p>
<p style="margin-left:2em">德山小參示眾曰。今夜不答話。問話者三十棒。時有僧出禮拜。師便打。曰某甲話也未問。和尚因甚麼打某甲。師曰。汝是甚麼處人。曰新羅人。師曰。未跨船舷。好與三十棒　法眼云。大小德山。話作兩橛　圓明密云。大小德山。龍頭蛇尾　雲竇云。二尊宿雖善裁長補短捨重從輕。要見德山老漢亦未可在。何故。殊不知。德山握閫外之威權。有當斷不斷不招其亂底劍子。諸人要識新羅僧麼。只是撞著露柱底瞎漢。　頌曰。</p>
<p>德山自得任公手。一線分明下兩鈎。透網金鱗纔弄水。岸邊還把釣絲收。<span class='note-inline'>(佛印元)</span>。</p>
<p>誅龍之劒未可揮蛇。大獵之家豈藉狐兔。君不見。諸葛亮作軍師。或施擒縱少人知。百萬雄兵如指掌。小醜擒來又縱之。兵歎訝馬頻嘶。無限兒郎唱大奇。如是四方英勇將。聞名早<span class='corr'>已</span>竪降旗。<span class='note-inline'>(海印信)</span>。</p>
<p>祖令全提孰敢論。纖毫纔動陷關津。這僧不辨箇時節。為法忘身有幾人。<span class='note-inline'>(枯木成)</span>。</p>
<p>烟塵掃蕩將軍令。正勑流行宣德音。公子只知歌既醉。夜深還被活生擒。<span class='note-inline'>(寶峯照)</span>。</p>
<p>橫按鏌鎁居閫外。當鋒誰敢犯重圍。堪羨新羅箇衲子。全機破敵也光輝。<span class='note-inline'>(旻古佛)</span>。</p>
<p>【續收】高提祖印踞寰中。孰肯當機定吉凶。不是新羅這衲子。爭教千古振清風。<span class='note-inline'>(大溈喆)</span>。</p>
<p>大冶烹金。忽雷驚春草木秀發。光輝日新。不費纖毫力。擒下天麒麟。全威殺活得自在。千古照耀同氷輪。話作兩橛句中眼活。龍頭蛇尾。以指喻指。撞著露柱瞎衲僧。塞斷咽喉無出氣。擬議尋思隔萬山。咭嘹舌頭三千里。<span class='note-inline'>(圓悟勤)</span>。</p>
<p>德山老人。寂寂惺惺。法眼圓明。精精靈靈。六韜三略。武緯文經。新羅衲子。有丙無丁。<span class='note-inline'>(南堂興)</span>。</p>
<p style="margin-left:2em">德山因廓侍者問。從上諸聖向什麼處去。師曰。作麼作麼。曰敕點飛龍馬。跛鼈出頭來。師休去。明日師浴出。廓過茶與師。師撫廓背曰。昨日公案作麼生。曰這老漢今日方始瞥地。師又休去。　頌曰。</p>
<p>跛鼈飛龍騎。形殊理不殊。欲明二大士。棒下識真軀。<span class='note-inline'>(汾陽昭)</span>。</p>
<p>正十忠臣氣最英。一言佐國死猶輕。不同謟曲偷安者。冒寵貪榮過一生。<span class='note-inline'>(佛印元)</span>。</p>
<p>袖裡藏鋒逈莫儔。任他高作運機籌。君看舉鼎拔山力。未到烏江不肯休。<span class='note-inline'>(海印信)</span>。</p>
<p>雲鵬展翅天無光。井底蝦<span class='corr'>䗫</span>剛咄咄。太陽忽轉跳出來。千峯萬峰空突兀。<span class='note-inline'>(白雲端)</span>。</p>
<p>熟睡高聲呌不聞。夢中讇語自紛紛。明朝一下方眠覺。懊惱昏沉不可論。<span class='note-inline'>(保寧勇)</span>。</p>
<p>覿面來時作者知。可中石火電光遲。輸機謀主有深意。欺敵兵家無遠思。發必中更謾誰。腦後見腮兮人難觸犯。眉底有眼兮渠得便宜。<span class='note-inline'>(天童覺)</span>。</p>
<p>不問文班與武班。御街侵曉競朝天。傍觀莫咲金吾老。駿馬驕多不著鞭。<span class='note-inline'>(上方益)</span>。</p>
<p>商嶺東西路不分。兩間茅屋一溪雲。師言耳聵知師意。人是人非不欲聞。<span class='note-inline'>(佛性泰)</span>。</p>
<p>【續收】臨機一味放憨癡。其毒尤深棒喝時。堪咲人來誇敏手。得便宜是落便宜。<span class='note-inline'>(別峯印)</span>。</p>
<p>頑皮老虎臥林丘。一任傍人放滴油。滿肚只因曾飽肉。縱加呼喚懶擡頭。<span class='note-inline'>(無凖範)</span>。</p>
<p>只一箇休去。伎倆自然消。諸聖在甚處脚下路迢迢。<span class='note-inline'>(橫川珙)</span>。</p>
<p>昨日罵詈一番了。老倒疎慵不解聽。今日又來由你罵。饒人些子當看經。<span class='note-inline'>(閑極雲)</span>。</p>
<p style="margin-left:2em">德山一日飯遲。托鉢下堂。時雪峯作飯頭。見便云。這老漢。鐘未鳴鼓未響。托鉢向什麼處去。師便歸方丈。峯舉似巖頭。頭曰。大小德山。未會末後句。師聞令侍者喚來問。汝不肯老僧那。頭密啟其意。師乃休去。至明日陞堂。果與尋常不同。頭至僧堂前。撫掌大咲曰。且喜老漢會末後句。雖然如是。只得三年。師果三年而沒。　頌曰。</p>
<p>鐘鼓猶未鳴。托鉢何處去。一拶便回頭。會得末後句。<span class='note-inline'>(寶峯照)</span>。</p>
<p>末後句會也無。德山父子太含糊。座中亦有江南客。莫向樽前唱鷓鴣。<span class='note-inline'>(天童覺)</span>。</p>
<p>凜凜霜風戞地寒。漁翁擲釣五湖寬。錦鱗觸散波心月。收取絲綸上古灘。<span class='note-inline'>(寶峯祥)</span>。</p>
<p>鼓寂鐘沉托鉢回。巖頭一拶語如雷。果然只得三年活。莫是遭他授記來。<span class='note-inline'>(張無盡)</span>。</p>
<p>德山托鉢最為奇。好語令人特地疑。虎豹出林誇爪距。叢林千古立雄基。<span class='note-inline'>(南堂興)</span>。</p>
<p>一撾塗毒聞皆喪。身在其中總不知。八十翁翁入場屋。真誠不是小兒嬉。<span class='note-inline'>(徑山杲)</span>。</p>
<p>鐘未鳴鼓未響。依前托鉢歸方丈。德山不會末後句。巖頭密意誰相亮。只得三年也大奇。留與諸方作榜樣。<span class='note-inline'>(鼓山珪)</span>。</p>
<p>【續收】千尺絲綸直下埀。一波纔動萬波隨。兒童不慣風濤惡。走入蘆花不敢窺。<span class='note-inline'>(真淨文)</span>。</p>
<p>鐘鼓未鳴先托鉢。雪峯平地成饒舌。當時一徑入僧堂。且看巖頭有何說。<span class='note-inline'>(照堂一)</span>。</p>
<p>雪峯公然喚回。巖頭密啟有力。果然只得三年。賊口元來是敕。<span class='note-inline'>(典牛游)</span>。</p>
<p>凜凜吹毛照膽寒。不容擬議豈容傳。擡眸<span class='corr'>已</span>是身三段。此是吾家紅鐵團。<span class='note-inline'>(明大禪)</span>。</p>
<p>斫却月中桂。清光轉更多。狐狸俱屏迹。師子奮金毛。<span class='note-inline'>(密庵傑)</span>。</p>
<p>德山托鉢話。低頭得人怕。三家村裡人。醉後胡廝罵。<span class='note-inline'>(率庵琮)</span>。</p>
<p style="margin-left:2em;text-indent:-1em">【增收】德山因僧問。如何是佛。師曰。佛是西天老比丘。　頌曰。</p>
<p>佛是西天老比丘。星移斗轉水東流。茫茫宇宙人無數。戶貫依前百草頭。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】德山因臨濟侍次。師曰。今日困。濟曰。這老賊。寐語作甚麼。師擬拈棒。濟掀倒禪床。　頌曰。</p>
<p>臥龍纔奮迅。猛虎便咆哮。時人只見波濤湧。不知新月出林梢。<span class='note-inline'>(中庵空)</span>。</p>
<p style="margin-left:2em">德山示眾曰。道得也三十棒。道不得也三十棒。臨濟聞得。謂洛浦曰。汝去問他。道得為甚麼也三十棒。待伊打。汝接住棒。送一送。看他作麼生。浦如教而問。師便打。浦接住送一送。師便歸方丈。浦回舉似臨濟。濟曰。我從來疑著這漢。雖然如是。你還識德山麼。浦擬議。濟便打。　頌曰。</p>
<p>單于自負藝過人。小將教詔去似真。到彼果然嬴小捷。回來未免陷全身。<span class='note-inline'>(海印信)</span>。</p>
<p>譬若金籠鸚鵡兒。觜如紅玉一青衣。雖然學得人言語。問著元來總不知。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】德山因僧來參。便乃閉却門。僧打門。師曰誰。曰師子。師開門。僧纔入禮拜。師驀頭騎曰。者畜生。許多時向甚麼處去來。　頌曰。</p>
<p>見兔放鷹。因邪打正。脚未跨門。直須猛省。<span class='note-inline'>(木庵永)</span>。</p>
<p style="margin-left:2em;text-indent:-1em">【增收】德山上堂。大眾及盡知也。直得三世諸佛口挂壁上。猶有一人呵呵大咲。若識此人。參學事畢<span class='note-inline'>(或作圓明密語)</span>　投子青云。然雖如是。德山大似藏盡楚天月。猶存漢地星。乃頌曰。</p>
<p>雙盲入暗路崎嶇。日落棲蘆暫得甦。爭似石人眠半夜。免教舜讓守林居。須知花綻非干木。無脚行時早觸途。昨朝風起長安道。元是崑崙進國圖。</p>
<p>收。把斷襟喉。風磨雲拭。水冷天秋。錦鱗莫謂無滋味。釣盡滄浪月一釣。<span class='note-inline'>(天童覺)</span>。</p>
</div>
<p class='juan'>禪宗頌古聯珠通集卷第二十三</p></div>
</div><!-- end of div[@id='body'] -->
</body></html>