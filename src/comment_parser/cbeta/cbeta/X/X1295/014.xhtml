<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu37' />禪宗頌古聯珠通集卷第十四</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu38' />
<p class='h2'>六祖下第三世之五<span class='note-inline'>(南嶽下第二世之餘)</span></p><p style="margin-left:2em">襄州龐蘊居士<span class='note-inline'>(見馬祖)</span>初謁石頭乃問。不與萬法為侶者是甚麼人。頭以手掩其口。豁然有省。後參馬祖問曰。不與萬法為侶者是甚麼人。祖曰。待汝一口吸盡西江水。即向汝道。士於言下頓領玄旨。　頌曰。</p>
<p>一口吸盡西江水。萬古千今無一滴。要知儻理不儻親。馬祖可惜口門窄。<span class='note-inline'>(白雲端)</span>。</p>
<p>風吹日炙露屍骸。泣問仙人覔地埋。忍俊不禁多口老。陰陽無處可安排。<span class='note-inline'>(保寧勇)</span>。</p>
<p>吸盡西江向汝道。馬師家風不草草。截流一棹破烟寒。天水同秋清渺渺。<span class='note-inline'>(天童覺)</span>。</p>
<p>一口吸盡西江水。洛陽牡丹新吐藥。簸土揚塵勿處尋。擡眸撞著自家底。<span class='note-inline'>(五祖演)</span>。</p>
<p>一口吸盡西江水。道頭便合自知尾。可憐龐老馬大師。相逢對面千萬里。<span class='note-inline'>(佛鑑懃)</span>。</p>
<p>一口吸盡西江水。大師也是不得<span class='corr'>已</span>。偶被龐公借問來。盡力道得只如此。<span class='note-inline'>(文殊道)</span>。</p>
<p>借問乾坤獨步人。全提分付太言覩。西江吸盡無涓滴。誰解喉門鎖要津。<span class='note-inline'>(石門易)</span>。</p>
<p>一口吸盡西江水。鷓鴣啼在深花裏。自有知音笑點頭。其來不入聾人耳。<span class='note-inline'>(寶峯照)</span>。</p>
<p>一口吸盡西江水。嶺上桃華香幞鼻。枝枝葉葉盡含春。也是因我得禮你。<span class='note-inline'>(高菴悟)</span>。</p>
<p>大海波濤闊。小人方寸深。海枯終見底。人死不知心。<span class='note-inline'>(鼓山珪)</span>。</p>
<p>一口吸西江。通身不隱藏。聖凡不到處。頂上放祥光。<span class='note-inline'>(楚安方)</span>。</p>
<p>【續收】一口吸盡西江。栗棘[祝/土]殺老龐。當陽若也吞得。管取海內無雙。<span class='note-inline'>(圓悟勤)</span>。</p>
<p>一口吸盡西江水。涓滴不留洪浪起。駒兒自是不尋常。嘶風弄影斜陽裏。<span class='note-inline'>(白楊順)</span>。</p>
<p>一口吸盡西江。馬駒踏殺老龐。不用燒錢引鬼。自然安怗家邦。<span class='note-inline'>(尼無著總)</span>。</p>
<p>吸盡西江。今古無雙。及第歸也。本身姓龐。<span class='note-inline'>(典牛游)</span>。</p>
<p>龐公孰謂問頭親。馬祖言猶泥齒唇。吸盡西江禁不住。嶮崖句裏笑翻身。<span class='note-inline'>(水菴一)</span>。</p>
<p>一口吸盡西江水。碓觜生花猶未<span class='corr'>已</span>。葉葉枝枝垂雨露。須彌藏在針鋒裏。<span class='note-inline'>(大禪明)</span>。</p>
<p>一口吸盡西江水。龐老不曾明自己。爛醉如泥膽似天。鞏縣茶瓶三隻觜。<span class='note-inline'>(松源岳)</span>。</p>
<p>密呾哩狐。密咀哩智。開口動舌。是甚滋味<span class='note-inline'>(㘞)</span>你莫癡。<span class='note-inline'>(簡堂機)</span>。</p>
<p>西江一吸了無餘。突出堂堂大丈夫。盡道世間胡鬚赤。誰知更有赤鬚胡。<span class='note-inline'>(密菴傑)</span>。</p>
<p>秤鎚搦出油。閑言長語休。腰纏十萬貫。騎鶴上揚州。<span class='note-inline'>([仁-二+幻]堂仁)</span>。</p>
<p>淨躶躶。赤灑灑。沒可把。喏可知禮也。<span class='note-inline'>(退菴休)</span>。</p>
<p>一口吸盡西江水。千手大悲提不起。碓觜生花春晝長。狸奴白牯皆歡喜。<span class='note-inline'>(普菴玉)</span>。</p>
<p>一著高一著。一步闊一步。馬駒踏殺人。住住住住住。<span class='note-inline'>(枯禪鏡)</span>。</p>
<p style="margin-left:2em;text-indent:-1em">【增收】居士見丹霞。霞作走勢。士曰。猶是拋身勢。作麼生是嚬呻勢。霞便坐。士向前以拄杖畫箇七字。於下畫箇一字曰。因七見一。見一忘七。霞便起去。士曰。更坐少時。猶有第二句在。霞曰。向這裏著語得麼。士遂哭出去。　頌曰。</p>
<p>因七見一。見一忘七。月在中央。天無四壁。十方虗空。掃踪滅跡。通身是口說不出。青黃碧綠亂搽抹<span class='note-inline'>(嗄　南堂興)</span>。</p>
<p>因七見一尋踪訪跡。見一忘七青天白日。第二句中因凶得吉。掛劍虗堂歸去來。忠義之言難可失。哀哀哀。<span class='note-inline'>(方菴顯)</span>。</p>
<p style="margin-left:2em;text-indent:-1em">【增收】居士訪丹霞。於霞前立少時便出去。霞不顧。士却來坐。霞却來士前立少時便歸方丈。士曰。汝出我入。未有事在。曰者老翁出出入入有甚了期。士曰。略無些子慈悲。曰引得箇漢到這田地。士曰。把甚麼引。霞拈起居士幞頭曰。恰似一箇師僧。士拈幞頭安霞頭上曰。恰似一箇俗人。霞應喏三聲。士曰。猶有些子氣息在。霞拋下幞頭曰。大似箇烏紗巾。士亦應喏三聲。師曰。昔時氣息爭解忘得。士彈指三下曰。動天動地。　頌曰。</p>
<p>一出一入徐行欵步。庠序威儀風流。俏措互換誰分。僧俗禮義於茲富足。<span class='note-inline'>(正覺逸)</span>。</p>
<p>丹霞與龐公終日用神通。是處游歷盡全身徧界中。千峯勢到岳邊止。萬派流歸海上融。<span class='note-inline'>(大圓智)</span>。</p>
<p>燒木佛老有甚心肝。賣笊籬翁家破人殘。相追相逐相激相歡。難難。倚天長劒兮射斗光寒。攪海蒼龍兮不觸波瀾。看看。家家有路透長安。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】居士見丹霞來。遂不語亦不起。霞乃提起拂子。士便拈起槌子。霞曰。只與麼。別更有在。士曰。此回見師不似於前。曰不妨減人聲價。士曰。本來要折倒汝一上。曰與麼則啞却天然口去。士曰。汝啞却本分猶累我啞却。霞擲下拂子便行。士召然闍黎。霞不顧。士曰。不唯患啞。兼亦患聾。　頌曰。</p>
<p>丹霞初訪龐公日。覿面分明竟不言。竪拂只因無外物。拈槌何別有天然。回頭患啞真兼實。拂袖如聾外得玄。欲得會師相見處。石人行處笑喧喧。<span class='note-inline'>(般若柔)</span>。</p>
<p>古人覿面機。相見無可道。竪拂有丹霞。拈槌是龐老。龜毛逐語斜。兔角隨意倒。患啞仍患聾。分明好更好。<span class='note-inline'>(汾陽昭)</span>。</p>
<p>動絃別曲葉落知秋。聾盲槌拂彼此相酬。有意氣時添意氣。不風流處也風流。<span class='note-inline'>(塗毒策)</span>。</p>
<p>掛角羚羊亡氣息。倚天長劒用無痕。纖波不動寒蟾影。無限魚龍暗吐吞。<span class='note-inline'>(正覺顯)</span>。</p>
<p style="margin-left:2em;text-indent:-1em">【增收】居士因辭藥山。山命十禪客相送至門首。士乃指空中雪曰。好雪片片不落別處。有全禪客曰。落在甚處。士遂與一掌。全曰。也不得草草。士曰。恁麼稱禪客。閻羅老子未放你在。曰居士作麼生。士又掌曰。眼見如盲。口說如啞　雪竇顯別云。初問但握雪團打。復頌曰。</p>
<p>雪團打雪團打。龐老機關沒可把。天上人間不自知。眼裏耳裏絕。瀟灑瀟灑絕。碧眼胡僧難辨別。</p>
<p>龐公全提滴水滴凍。藥山闍黎兩眼定動。機不發時一場困夢。本自天真阿誰解用。<span class='note-inline'>(真淨文)</span>。</p>
<p>全禪相送龐公正值。滿天雪下片片不落別處。可憐有口如啞。直饒握得成團。鷂過新羅去也。解道前路善為免得。東打西打也大奇。三年留客住。莫待去時飢。<span class='note-inline'>(上方益)</span>。</p>
<p>三尺寒光射斗牛。鏌鋣提處鬼神愁。蠻夷不識軍將令。誤入重圍血頸流。<span class='note-inline'>(冶父川)</span>。</p>
<p>頭上漫漫脚下漫漫。拄定即易瞥轉還難。金剛寶劒逼人寒。不墮機鋒句外看。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】雲居悟曰。若有人問雲居。落在甚麼處。即向伊道。落在雪裏。大眾會麼。　頌曰。</p>
<p>落在雪裏不犯脚手。釘觜鐵舌也難下口。揮掌雪團劈面來。打著金剛腦背後。</p>
<p style="margin-left:2em;text-indent:-1em">【增收】居士有偈曰。有男不婚。有女不嫁。大家團欒頭。共說無生話。　頌曰。</p>
<p>收拾山雲海月情。團欒鼻直眼眉橫。龜毛拂子兔角杖。敲得虗空嚗嚗聲。<span class='note-inline'>(石溪月)</span>。</p>
<p>春至花開。秋後葉落。父子團欒。識甚好惡。<span class='note-inline'>(枯禪鏡)</span>。</p>
<p>不說是不說非。揚眉瞬目奸裏放癡。父慈子孝無他事。渾家一味討便宜。<span class='note-inline'>(尼閑林英)</span>。</p>
<p>男兒懶墯女無良。多口翁翁快口娘。討盡便宜不知足。何曾有箇會無生。<span class='note-inline'>(閑極雲)</span>。</p>
<p style="margin-left:2em;text-indent:-1em">【增收】居士偈曰。十方同聚會。箇箇學無為。此是選佛場。心空及第歸。　頌曰。</p>
<p>幞頭塵土靴襴破。選佛場中無兩箇。若道心空及第歸。頂上一槌難放過。<span class='note-inline'>(佛慧泉)</span>。</p>
<p>風月山川共一家。誰來語下定龍蛇。太白不曾登便殿。筆頭昨夜自生花。<span class='note-inline'>(心聞賁)</span>。</p>
<p>喪盡生涯賣笊籬。白拈火裏討便宜。看來伎倆只如此。也道心空及第歸。<span class='note-inline'>(佛照光)</span>。</p>
<p style="margin-left:2em">居士一日曰。難難十石油麻樹上攤。婆應聲曰。易易百草頭邊祖師意。靈照曰。也不難也不易。飢來喫飯困來睡。　頌曰。</p>
<p>口子喃喃略不休。把却笊籬做火遊。有箇女兒不肯嫁。他年定作老丫頭。<span class='note-inline'>(懶菴樞)</span>。</p>
<p>冤家復冤家。面面咸相覩。品弄沒絃琴。清聲播千古。<span class='note-inline'>(夏菴觀)</span>。</p>
<p style="margin-left:2em">居士以家業盡投湘水。女子靈照日將笊籬鬻於市中。　頌曰。</p>
<p>髽角堆雲美態嬌。笊籬數柄杖頭挑。入廛寧可無人問。撞著行家定不饒。<span class='note-inline'>(圓照本)</span>。</p>
<p>爺將活計沉江水。累汝沿街賣笊籬。不是家貧連子苦。此心能有幾人知。<span class='note-inline'>(無際派)</span>。</p>
<p>父既心空及第歸。女兒依樣畫蛾眉。一家只了一家事。那得閑錢買笊籬。<span class='note-inline'>(無量壽)</span>。</p>
<p style="margin-left:2em">居士因賣竹漉籬下橋喫檏。女子靈照一見亦去爺邊倒。士曰。你作甚麼。女曰。見爺倒地某甲相扶。士曰。賴是無人見。　頌曰。</p>
<p>憐兒不覺笑嗄嗄。却於中路碾泥沙。黃龍老漢當時見。一棒打殺者冤家。<span class='note-inline'>(黃龍南)</span>。</p>
<p>居士倒地。靈照扶起。乞兒伎倆。討甚巴鼻。<span class='note-inline'>(應菴華)</span>。</p>
<p>孝順藏五逆。人前醜莫遮。今生親骨肉。夙世惡冤家。<span class='note-inline'>(南叟茂)</span>。</p>
<p>龐公倒地靈照扶起。至今幾百年清風猶未<span class='corr'>已</span>。猶未<span class='corr'>已</span>。東海鯉魚千尺觜。<span class='note-inline'>(巳菴深)</span>。</p>
<p style="margin-left:2em">居士坐次問靈照曰。古人道。明明百草頭。明明祖師意。如何會。照曰。老老大大作這箇語話。士曰。你作麼生。照曰。明明百草頭。明明祖師意。士乃笑。頌曰。</p>
<p>萬里無雲銀漢橫。大方玄路等閑行。阿爺智量世希有。女子圓光頂[寧*頁]生。<span class='note-inline'>(或菴體)</span>。</p>
<p>龐老家聲千古在。說難說易互相酬。就中靈照較些子。祖意分明百草頭。<span class='note-inline'>(成首座)</span>。</p>
<p style="margin-left:2em">居士將入滅。謂靈照曰。視日早晚。及午以報。照遽報。日<span class='corr'>已</span>中矣。而有食也。士出戶觀次。靈照即登父座合掌坐亡。士笑曰。我女鋒捷。於是更延七日。　頌曰。</p>
<p>家有全棚樂。新翻調不同。分明恨離別。却是喜相逢。<span class='note-inline'>(西巖惠)</span>。</p>
<p>一棚戲舞渾家樂。鼓樂喧天恣攛掇。戲衫卸下許誰知。無端笑倒黃番綽。<span class='note-inline'>(北海心)</span>。</p>
<p style="margin-left:2em">居士臨示寂。州牧于公頔問疾次。士謂之曰。但願空諸所有。慎勿實諸所無。好住世間皆如影響。言訖就枕公膝而化。　頌曰。</p>
<p>欲識窮源處。何人為指迷。夕陽鷄犬外。桃李自成谿。<span class='note-inline'>(虛堂愚)</span>。</p>
<p style="margin-left:2em">龐婆入鹿門寺作齋。維那請疏意回向。婆枯梳子插向髻後曰。回向了也。便出去。　頌曰。</p>
<p>龐婆移轉髻邊梳。一段風流舉世無。萬事便將公道斷。維那不用筆頭書。<span class='note-inline'>(慈受深)</span>。</p>
<p>維那對眾要宣揚。返被婆婆笑一場。挈轉牙梳重詰脚。相逢猶更醋商量。<span class='note-inline'>(獃堂定)</span>。</p>
</div>
<div class='div-other'><a id='mulu39' />
<p class='h2'>六祖下第三世之六<span class='note-inline'>(清源下第二世之一)</span></p><p style="margin-left:2em">澧州藥山惟儼禪師<span class='note-inline'>(嗣石頭)</span>師辭馬祖返石頭。一日在石上坐次。頭問曰。汝在這裏作麼。師曰。一切不為。曰恁麼即閒坐也。師曰。若閒坐即為也。曰汝道不為。且不為箇什麼。師曰。千聖亦不識。頭以偈讚曰。從來共住不知名。任運相將祇麼行。自古上賢猶不識。造次凡流豈可明。　頌曰。</p>
<p>玄微及盡本脩然。若謂渠閒萬八千。月印澄江魚不見。釣人何必更拋筌。<span class='note-inline'>(丹霞淳)</span>。</p>
<p>任運不知名。輕輕著眼聽。水上青青綠。元來是浮萍。<span class='note-inline'>(五祖演)</span>。</p>
<p>擺撥佛祖縛。曠然繩墨外。一物亦不為。縱橫得自在。古鑑臨臺明辨去來。金槌影動樹花開。任運相將不可陪。法雲隨處作風雷。<span class='note-inline'>(圓悟勤)</span>。</p>
<p>【續收】行行月冷風高。步步山寒水深。逢人披肝露膽。見義劈腹剜心。<span class='note-inline'>(瞎堂遠)</span>。</p>
<p>石頭打草要蛇驚。密護玄機絕彚情。迅馬追風須辨的。報云千聖不知名。<span class='note-inline'>(隱靜儼)</span>。</p>
<p>平常閒坐與閒行。嶺上無心雲片橫。照境俱忘人不立。從前日午打三更。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】藥山首造石頭之室便問。三乘十二分教某甲麤知。甞聞南方直指人心見性成佛。實未明了。伏望和尚慈悲指示。曰恁麼也不得。不恁麼也不得。恁麼不恁麼總不得。子作麼生。師罔措。曰子因緣不在此。且往馬大師處去。師稟命恭禮馬祖仍伸前問。祖曰。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。子作麼生。師於言下契悟。便禮拜。祖曰。你見甚麼道理便禮拜。師曰。某甲在石頭處。如蚊子上鐵牛。祖曰。汝既如是。善自護持。　頌曰。</p>
<p>總不得太無端。野老焉知天地寬。直饒數到八九十。家山猶隔一重關。<span class='note-inline'>(楊無為)</span>。</p>
<p>四海狼烟靜。中原信息通。罷拈三尺劒。休弄一張弓。<span class='note-inline'>(鼓山珪)</span>。</p>
<p>好箇話端。阿誰解舉。舉得十分。未敢相許。<span class='note-inline'>(徑山杲)</span>。</p>
<p>倒腹傾腸說向伊。不知何故尚遲疑。只今便好猛提取。莫待天明失却鷄。<span class='note-inline'>(蒙菴聰)</span>。</p>
<p>重疊峯巒俱鎻斷。知誰深入到桃源。行人只見一溪水。流出桃花片片鮮。<span class='note-inline'>(肯堂充)</span>。</p>
<p>坐斷千峯路。穿開碧落天。那容問端的。端的髑髏前。<span class='note-inline'>(松源岳)</span>。</p>
<p>恁麼不得總不得。脫却布衫赤骨律。劈頭一搭忽翻身。便見口開并眼白。<span class='note-inline'>(雪菴瑾)</span>。</p>
<p>一重山了一重雲。行盡天涯轉苦辛。驀劄歸來屋裏坐。落花啼鳥一般春。<span class='note-inline'>(虛堂愚)</span>。</p>
<p>剖盡枯腸喪盡機。通身不掛一毫絲。清風步步隨身轉。明月誰分上下池。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】藥山侍奉馬祖三年。一日祖問。子近日見處作麼生。師曰。皮膚脫落盡。唯有一真實。曰子之所得可謂恊於心體布於四肢。既然如是。將三條篾束取肚皮。隨處住山去。師曰。某甲又是何人。敢言住山。祖曰不然。未有常行而不住。未有常住而不行。欲益無所益。欲為無所為。宜作舟航。無久住此。　頌曰。</p>
<p>師資會遇意非輕。脫落皮膚轉不親。三篾束來成話杷。至今錯認定盤星　□□□。</p>
<p style="margin-left:2em;text-indent:-1em">【增收】藥山因僧問。如何是道中至寶。師曰。莫謟曲。曰不謟曲時如何。師曰。傾國不換。　頌曰。</p>
<p>道中有至寶。濟世無倫匹。藥嶠發深藏。唯云不謟曲。不謟曲傾國。相酬未相直。壁立萬仞此心真。不必當來問彌勒。<span class='note-inline'>(圓悟勤)</span>。</p>
<p>直如絃。瑩如玉。露膽傾心。更無迂曲。直饒徧地黃金。未免易之不得。易不得。南海波斯面如墨。<span class='note-inline'>(佛性泰)</span>。</p>
<p style="margin-left:2em">藥山久不陞堂。院主白云。大眾久思和尚示誨。師曰。打鐘著。眾纔集。師便下座歸方丈。主隨後問曰。和尚既許為大眾說法。為甚麼一言不措。師曰。經有經師。論有論師。爭怪得老僧<span class='note-inline'>(傳燈錄與此稍異。乃曰。一日院主請師上堂。大眾纔集。師良久便歸方丈閉門。院主逐後曰。和尚許某甲上堂。為什麼却歸方丈。師曰。院主經有經師。論有論師。律有律師。又爭怪得老僧)</span>。　頌曰。</p>
<p>藥山老應病藥。請上堂椎鍾著。一丸不再愈顛狂。孤負金仙換骨方。<span class='note-inline'>(野軒遵)</span>。</p>
<p>家法簡嚴。非二非三。月來明湛水。雲退露寒巖。真機自得。妙處誰參。不是文殊白槌後。也應千古屈瞿曇。<span class='note-inline'>(天童覺)</span>。</p>
<p>明珠一顆價難酬。不是知音便暗投。翻笑藥山空費力。水清魚現不吞鈎。<span class='note-inline'>(慈受深)</span>。</p>
<p>【續收】誰云藥嶠不陞堂。日日相逢為舉揚。獨耀無私常顯露。莫將無語錯商量。<span class='note-inline'>(成枯木)</span>。</p>
<p>癡兒刻意止啼錢。良駟追風顧影鞭。雲掃長空巢月鶴。夜寒入骨不成眠。<span class='note-inline'>(天童覺)</span>。</p>
<p>明修棧道。暗度陳倉。絲毫不犯。總教滅亡。<span class='note-inline'>(掩室開)</span>。</p>
<p>鋪席宏開見也麼。買人何似看人多。十成好箇吹毛劒。只作陶家壁上梭。<span class='note-inline'>(無凖範)</span>。</p>
<p>鐘鳴眾集歸方丈。苦殺當頭請法人。法法本來無一法。若言無法法纏身。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】藥山坐次。僧問。兀兀地思量什麼。師曰。思量箇不思量底。曰不思量底如何思量。師曰。非思量。　頌曰。</p>
<p>兀兀地思量。無可得思量。無可思量處。真箇好思量。大庾嶺頭逢六祖。鰲山店上見曾郎。<span class='note-inline'>(無凖範)</span>。</p>
<p style="margin-left:2em;text-indent:-1em">【增收】藥山一日因遵布衲浴佛。乃曰。這箇從汝浴。還浴得那箇麼。曰把將那箇來。師乃休　長慶云。邪法難扶　玄覺云。且道。長慶恁麼道。在賓在主。眾中喚作浴佛語。亦曰兼帶語。且道盡善不盡善。　頌曰。</p>
<p>愛將惡水驀頭澆。引得清風慰寂寥。無限遠山描不得。喬松脩竹冷蕭蕭。<span class='note-inline'>(塗毒策)</span>。</p>
<p>一番雨過一番晴。蠶眼<span class='corr'>已</span>開桑眼青。鵓鳩樹頭啼不<span class='corr'>已</span>。百舌黃鸝相共鳴。<span class='note-inline'>(懶菴樞)</span>。</p>
<p style="margin-left:2em;text-indent:-1em">【增收】藥山書佛字問道吾。是什麼字。曰佛字。師曰。多口阿師。　頌曰。</p>
<p>道吾忽爾見先師。問字開拳顯妙機。對佛是真真是佛。藥山為破肚中疑。<span class='note-inline'>(汾陽昭)</span>。</p>
<p>藥山此問實堪嗟。<span class='corr'>啐</span>啄同風不易誇。問佛須知呈妙旨。多因於此現空花。<span class='note-inline'>(延壽慧)</span>。</p>
<p>藥山手中書佛字。問他端爾要心開。只將佛字為酬對。元是曾持五戒來。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】藥山夜參次不點燈。師垂語曰。我有一句子。待特牛生兒。即向你道。時有僧曰。特牛生兒也。何以不道。師曰。把燈來把燈來。其僧退入眾　雲巖舉似洞山。山曰。這僧却會。祇是不肯禮拜。　頌曰。</p>
<p>犢牛生子頗相諳。兩眼通紅色似藍。把火照來無覔處。大家普請一時參。<span class='note-inline'>(龍門遠)</span>。</p>
<p style="margin-left:2em">藥山看經。有僧問。和尚尋常不許人看經。為什麼却自看。師曰。我只圖遮眼。曰某甲學和尚。還得也無。師曰。若是汝。牛皮也須看透　長慶云。眼有何過　玄覺云。且道。長慶會藥山意。不會藥山意。　頌曰。</p>
<p>徹底更何疑。覷穿會者稀。叮嚀由付囑。句句是玄機。<span class='note-inline'>(汾陽昭)</span>。</p>
<p>門前自有千山月。室內都無一點塵。貝葉若圖遮得眼。須知淨地亦迷人。<span class='note-inline'>(成枯木)</span>。</p>
<p>遮眼誰同藥嶠看。牛皮穿透骨毛寒。五湖四海知多少。字密行踈總一般。<span class='note-inline'>(保寧勇)</span>。</p>
<p>【續收】藥山不許眾看經。自是時人眼不明。常持經卷去來者。學師遮眼不惺惺。<span class='note-inline'>(石門聰)</span>。</p>
<p>看破牛皮徹底穿。到頭無義亦無文。問伊遮得何人眼。梵語唐言總不分。<span class='note-inline'>(天目禮)</span>。</p>
<p>你若學他看。牛皮真箇穿。長年橫案上。字義自然圓。<span class='note-inline'>(橫川珙)</span>。</p>
<p>【續收】藥山謂雲巖曰。與我喚沙彌來。曰喚他來作甚麼。師曰。我有箇折脚鐺子。要他提上挈下。曰恁麼則與和尚出一隻手去也。師便休。　頌曰。</p>
<p>藥山道頭。雲巖知尾。雖然頭尾相稱。要且不識羞耻。<span class='note-inline'>(應菴華)</span>。</p>
<p>豈要共出一隻手。只教喚著沙彌來。鐵鐺無脚又無耳。墻下春深薺葉開。<span class='note-inline'>(橫川珙)</span>。</p>
<p style="margin-left:2em">藥山一日坐次。道吾雲巖侍立。師指案山上枯榮二樹問吾曰。枯者是榮者是。曰榮者是。師曰。灼然一切處。光明燦爛去。又問巖。枯者是榮者是。曰枯者是。師曰。灼然一切處。放教枯淡去。高沙彌忽至。師曰。枯者是榮者是。曰枯者從他枯。榮者從他榮。師顧道吾雲巖曰。不是不是。　頌曰。</p>
<p>落霜黃葉作金錢。癡騃啼兒見喜歡。捉得獻娘俱道好。不知誰是哂傍觀。<span class='note-inline'>(海印信)</span>。</p>
<p>一枝榮一枝枯。中心綠葉更扶踈。黃鶯任解千般語。免得傍人彈子無。<span class='note-inline'>(佛慧泉)</span>。</p>
<p>抹粉塗坏復褁頭。盡由行主線牽抽。鼓皮打破曲吹徹。收拾大家歸去休。<span class='note-inline'>(保寧勇)</span>。</p>
<p>說盡榮枯轉見難。沙彌平墮語言端。老僧遙指猿啼處。雲散千空月色寒。<span class='note-inline'>(地藏恩)</span>。</p>
<p>雲巖寂寂無窠臼。燦爛宗風是道吾。深信高禪知此意。閒行閒坐任榮枯。<span class='note-inline'>(草堂清)</span>。</p>
<p>藥山用處少人扶。堪笑雲巖與道吾。猶向榮枯生解會。豈知潘閬倒騎驢。<span class='note-inline'>(楚安方)</span>。</p>
<p>年老心孤笑藥山。團欒諸子坐忘還。從頭細問榮枯事。鼻孔元來總一般。<span class='note-inline'>(雲巖因)</span>。</p>
<p>【續收】三三兩兩不相同。携手行行入草中。掇轉脚頭穿綉履。何妨臘月鼓春風。<span class='note-inline'>(東谷光)</span>。</p>
<p style="margin-left:2em;text-indent:-1em">【增收】藥山因僧問。平田淺草麈鹿成羣。如何射得麈中主。師曰。看箭。僧放身便倒。師曰。侍者拖出這死漢。僧便走。師曰。弄泥團漢。有甚麼限。　頌曰。</p>
<p>麈中主君看取。下一箭走三步。五步若活。成羣趂虎。正眼從來付獵人。師高聲云看箭。<span class='note-inline'>(雪竇顯)</span>。</p>
<p>平地飛鐵騎。弓矢不開張。好箇麈中主。穿心向路傍。<span class='note-inline'>(佛心才)</span>。</p>
<p>獵人有神箭。射得麈中主。箭下便承當。跳出曹溪路。翻身踏著上頭關。敵勝驚羣瞥爾間。<span class='note-inline'>(圓悟勤)</span>。</p>
<p>馬駒出廐腰猶軟。鳳子離巢力尚微。生就玉蹄千里去。養成金翅九霄飛。<span class='note-inline'>(佛鑑懃)</span>。</p>
<p style="margin-left:2em">藥山一日齋時自打鼓。高沙彌<span class='corr'>捧</span>鉢作舞入堂。山便拋下鼓槌曰。是第幾和。曰第二和。師曰。如何是第一和。高就桶內。舀一杓飯便去。　頌曰。</p>
<p>一般打鼓并作舞。與你諸方事不同。歷歷正聲霄漢外。且非數目落寰中。<span class='note-inline'>(汾陽昭)</span>。</p>
<p>父子相投氣味同。擎盂打鼓展家風。雖然百味般般有。爭奈風吹別調中。<span class='note-inline'>(成枯木)</span>。</p>
<p>聲鼓拈槌第二籌。鉢盛香飯飽還休。東風扇後韶光美。別岸垂楊弄翠柔。<span class='note-inline'>(雪峯預)</span>。</p>
<p style="margin-left:2em;text-indent:-1em">【增收】鄧州丹霞天然禪師。<span class='note-inline'>(嗣石頭)</span>參石頭。執役三載。忽一日頭告眾曰。來日剗佛殿前草。至來日大眾諸童行。各備鍬钁剗草。獨師以盆盛水沐頭。於頭前胡跪。頭見而笑之。便與剃髮。又為說戒。師乃掩耳而出。　頌曰。</p>
<p>石頭剗草驗英豪。懵懂丹霞眼不高。若解轉身行活路。至今應不累兒曹。<span class='note-inline'>(谷源道)</span>。</p>
<p style="margin-left:2em">丹霞於慧林寺遇天寒。取木佛燒火向。院主訶曰。何得燒我木佛。師以杖子撥灰曰。吾燒取舍利。曰木佛何有舍利。師曰。既無舍利。更取兩尊燒。主自後眉鬚墮落。　頌曰。</p>
<p>古巖苔閉冷侵扉。飛者驚危走者迷。夜深寒爇汀洲火。失曉漁家忙自疑。<span class='note-inline'>(投子青)</span>。</p>
<p>雪擁嵓扉凍不春。一尊木佛劈為薪。眼睛動處眉毛落。為謗如來正法輪。<span class='note-inline'>(張無盡)</span>。</p>
<p>老倒丹霞燒木佛。院主眉鬚剛突出。罪過從來作底當。誰道千虗不博實。<span class='note-inline'>(佛燈珣)</span>。</p>
<p>覿面難藏向上機。家風千古為人施。銀山鐵壁重重透。賴有丹霞院主知。<span class='note-inline'>(楚安方)</span>。</p>
<p>【續收】橫行私路。乍赴公筵。幞頭脚短。腰帶夸圓。不是伴郎來勸酒。誤他年少覔青氈。<span class='note-inline'>(月堂昌)</span>。</p>
<p>丹霞燒却木佛。院主眉鬚墮落。普天帀地人知。院主當頭不覺。本是醍醐上味。爭奈反成毒藥。果報自家擔當。罪因却是他作。叢林浩浩商量。未免情識卜度。却慮一箇自<span class='corr'>己</span>。直下不須推托。更問如何若何。要且無繩自縛。<span class='note-inline'>(圓悟勤)</span>。</p>
<p>彭祖八百乞延壽。秦皇登位更求仙。昨向天津橋上過。石崇猶自送窮船。<span class='note-inline'>(文殊道)</span>。</p>
<p>丹霞寒燒木佛。院主因禍得福。可憐杜撰巡官。祇管胡卜亂卜。<span class='note-inline'>(應菴華)</span>。</p>
<p>丹霞燒木佛。院主眉鬚落。彎弓射蔚遲。須是金牙作。<span class='note-inline'>(無相範)</span>。</p>
<p>荒院天寒燒木佛。一堆紅焰對枯床。渾身終夜烘烘暖。罪過難教院主當。<span class='note-inline'>(橫川珙)</span>。</p>
<p style="margin-left:2em">丹霞一日訪龐公。見女子取菜次。師曰。居士在否。女放下菜藍<span class='corr'>斂</span>手立。師又問。居士在否。女便提藍去。師回須臾公歸。女舉前話。公曰。丹霞在麼。曰去也。公曰。赤土塗牛妳。　頌曰。</p>
<p>丹霞一問。女子<span class='corr'>斂</span>手。擬議之間。烏飛兔走。何人證明。菴中野叟。赤土塗牛。不談子醜。<span class='note-inline'>(妙高臺主)</span>。</p>
<p>露頭露面便相酬。慣出人前不怕羞。自是奴奴肌骨好。不施紅粉也風流。白面郎。從來門戶恰相當。可憐赤土塗牛妳。打瓦鑽龜亂度量。<span class='note-inline'>(上方益)</span>。</p>
<p>淡薄衣裳取次粧。放籃<span class='corr'>斂</span>手自無良。老龐猶更多愁在。不到奴奴漏泄香。<span class='note-inline'>(張無盡)</span>。</p>
<p>【續收】作者相逢用處親。携籃歸去意深深。雲收雨散江天淨。一曲漁歌過遠村。<span class='note-inline'>(妙峯善)</span>。</p>
<p>爺頑賴兒。還債徹底。老婆心赤。土塗牛妳。<span class='note-inline'>(北磵簡)</span>。</p>
<p>人前賣俏最風流。一釣無端便上鈎。縱使菜藍提得去。奈何覆水<span class='corr'>已</span>難收。<span class='note-inline'>(笑翁堪)</span>。</p>
<p>放行把住謾周遮。一段風流出當家。不是當年漆桶破。爭能撒土又拋沙。<span class='note-inline'>(蓬菴會)</span>。</p>
<p>揖問居士在否。放下藍兒<span class='corr'>斂</span>手。咄哉一對冤家。獨許龐公知有。<span class='note-inline'>(退菴演)</span>。</p>
<p>當風鴉臭氣。一箇豆娘兒。熏得行人走。衝爺皺斷眉。<span class='note-inline'>(西巖惠)</span>。</p>
<p>嘮嘈口觜是丹霞。<span class='corr'>斂</span>袂携藍<span class='corr'>已</span>答他。要得家私無漏泄。歸來莫說與爺爺。<span class='note-inline'>(閑極雲)</span>。</p>
<p style="margin-left:2em;text-indent:-1em">【增收】丹霞問僧。甚處宿。曰山下宿。師曰。甚處喫飯。曰山下喫飯。師曰。將飯與闍黎喫底人還具眼也無。僧無對　長慶問保福。將飯與人喫。感恩有分。為甚麼不具眼。福云。施者受者。二俱瞎漢。慶云。盡其機來又作麼生。福云。道某甲瞎得麼玄覺徵云。且道長慶明丹霞意。為復自用家財。　頌曰。</p>
<p>盡機不成瞎。按牛頭喫草。四七二三諸祖師。寶器持來成過咎。過咎深無處尋。天上人間同陸沉。<span class='note-inline'>(雪竇顯)</span>。</p>
<p style="margin-left:2em;text-indent:-1em">【增收】丹霞問龐居士。昨日相見何似今日。曰如法舉昨日事來作箇宗眼。師曰。祇如宗眼。還著得龐公麼。曰我在你眼裏。師曰。某甲眼窄。何處安身。曰是眼何窄。是身何安。師休去。士曰。更道取一句。便得此話圓。師亦不對。士曰。就中這一句無人道得。　頌曰。</p>
<p>是眼何窄。是身何安。昨日今日。事無兩般。淮南兩浙。秋熱春寒。恁麼會得。也太無端。三十年後。莫受人謾。<span class='note-inline'>(佛鑑懃)</span>。</p>
<p>昨日今朝事不同。一番寒雨一番風。太平基業分明在。溪㵎河源總向東。<span class='note-inline'>(塗毒策)</span>。</p>
<p>棊逢敵手著還新。得意難藏眼裏身。局罷不知何處去。空山惆悵爛柯人。<span class='note-inline'>(方菴顯)</span>。</p>
<p>昨日與今日。同中却不同。獰龍攪滄海。俊鶻摩青空。宗眼明如日。機輪疾似風。丹霞回首處。徧界覔無蹤。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】丹霞一日手提數珠。居士近前奪却曰。二彼空手即休。師曰。妬忌老翁不識好惡。曰捉師公案未著後回終不恁麼。師曰吽吽。曰吾師得人怕。師曰。猶少棒在。曰年老喫棒不得。師曰。不識痛痒漢。打得也無益。曰也無接引機關在。師拋下數珠而去。曰賊人物終不敢收。師回首呵呵大笑。士曰。這賊敗也。師近前把住曰。更不諱得。士與一掌。　頌曰。</p>
<p>龐老無風起浪。丹霞浪起風生。迤邐雷奔電掣。逡巡虎戰龍爭。引水插田博飯。居山火種刀耕。雨散雲收日出。信步東行西行。<span class='note-inline'>(南堂興)</span>。</p>
</div>
<p class='juan'>禪宗頌古聯珠通集卷第十四</p></div>
</div><!-- end of div[@id='body'] -->
</body></html>