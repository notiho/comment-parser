<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu54' />禪宗頌古聯珠通集卷第二十一</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu55' />
<p class='h2'>六祖下第四世之餘<span class='note-inline'>(南嶽下後第三世之餘)</span></p><p style="margin-left:2em">五臺山秘魔巖和尚。<span class='note-inline'>(嗣永泰湍)</span>常持一木杈。每見僧來禮拜。即杈却頸曰。那箇魔魅。教汝出家。那箇魔魅。教汝行脚。道得也杈下死。道不得也杈下死。速道速道。學徒鮮有對者。一日霍山通和尚訪師。纔見不禮拜。便攛入懷裏。師拊通背三下。通起拍手曰。師兄三千里外賺我來。便回。　頌曰。</p>
<p>棃荒老倒眼彌麻。自救無療更持杈。嶺南獵獠當時見。一棒打殺這魔家。<span class='note-inline'>(洞山聰)</span>。</p>
<p>秘魔巖下坐擎杈。來者教伊識本家。苦切為君都不薦。失却真杈捉妄杈。<span class='note-inline'>(汾陽昭)</span>。</p>
<p>把斷重津過者難。擎杈須信髑髏乾。霍山到後知端的。同死同生未足觀。<span class='note-inline'>(雪竇顯)</span>。</p>
<p>叔姪相逢兩不猜。到頭撫背似癡獃。回首恐人生恠笑。報云千里賺予來。<span class='note-inline'>(黃龍南)</span>。</p>
<p>手把長杈坐要津。乾坤誰是妄遊人。當時若遇英雄漢。往往反成脚下塵。<span class='note-inline'>(佛印元)</span>。</p>
<p>自誇獨握誅龍劒。及遇真龍不奈何。也似將軍空索戰。無功徒枉動干戈。<span class='note-inline'>(海印信)</span>。</p>
<p>秘魔杈子動家邦。來往禪人被死降。禪佛單刀直入處。始知項羽到烏江。<span class='note-inline'>(崇勝珙)</span>。</p>
<p>道得無言杈下死。霍山猛跳入懷中。三千里外虗相賺。更有何人透此宗。<span class='note-inline'>(夢菴信)</span>。</p>
<p>【續收】杈下要分生死路。霍山直拔透重關。雖然賺我三千里。瞎却眾生眼萬千。<span class='note-inline'>(訥堂思)</span>。</p>
<p>嶮崖之處。無處插觜。去却藥忌。露當門齒。杈下放身捨命。箇裏如龍得水。三千里外賺吾來。捋虎鬚兮捉虎尾。<span class='note-inline'>(惠通旦)</span>。</p>
<p>拈得便用。胡麻廝繳。冷地看來。知恩者少。<span class='note-inline'>(月林觀)</span>。</p>
<p>急水灘頭把釣竿。洪波淘湧暮江寒。錦鱗也解隨鈎上。一吸滄溟徹底乾。<span class='note-inline'>(率菴琮)</span>。</p>
<p>秘魔為法力求人。特地擎杈據要津。剛被霍山懷裏坐。至今有理不能伸。<span class='note-inline'>(咦菴鑒)</span>。</p>
<p>威風凜凜不容攀。跳入懷中便解顏。不是酒腸寬似海。爭知詩膽大如山。<span class='note-inline'>(雪菴瑾)</span>。</p>
<p style="margin-left:2em;text-indent:-1em">【增收】湖南祇林和尚。<span class='note-inline'>(嗣永泰湍)</span>每叱文殊普賢皆為精魅。手持木劒自謂降魔。纔見僧來參。便曰。魔來也魔來也。以劒亂揮歸方丈。如是十二年。後置劒無言。僧問。十二年前為甚麼降魔。師曰。賊不打貧兒家。曰十二年後為甚麼不降魔。師曰。賊不打貧兒家。　頌曰。</p>
<p>信手揮來一一親。祇林劒下絕烟塵。太平曲調無人會。孤負皇家定亂人。<span class='note-inline'>(心聞賁)</span>。</p>
<p>無魔無我<span class='corr'>已</span>降魔。添得時人眼裏花。今日鏌鋣無用處。也知賊不打貧家。<span class='note-inline'>(雪菴瑾)</span>。</p>
<p>劒有魔益熾。劒無魔自清。只顧降魔全失照。不知身是老魔精。<span class='note-inline'>(皖山凝)</span>。</p>
<p style="margin-left:2em;text-indent:-1em">【增收】河中公畿和尚。<span class='note-inline'>(嗣章敬惲)</span>因往羅漢路。路逢一騎牛翁。師曰。羅漢路向什麼處去。翁拍牛云。道道。師喝曰。這畜生。翁曰。羅漢路向什麼處去。師却拍牛曰。道道。翁曰。直饒與麼。猶少蹄角在。師便打。翁便拍牛走。　頌曰。</p>
<p>問路指路。兩無差互。彼此拍牛。有放有救。機鋒相觸。針芥相投。蕩蕩一條羅漢路。大家把手去來休。<span class='note-inline'>(如庵用)</span>。</p>
</div>
<div class='div-other'><a id='mulu56' />
<p class='h2'>六祖下第五世之一<span class='note-inline'>(南嶽下前第四世之一)</span></p><p style="margin-left:2em">鎮州臨濟義玄禪師。<span class='note-inline'>(嗣黃蘗)</span>初在黃蘗。隨眾參侍。時堂中第一座<span class='note-inline'>(即睦州)</span>勉令問話。師乃問。如何是祖師西來的的意。蘗便打。如是三問。三遭打。遂告辭第一座云。早承激勸問話。惟蒙和尚賜棒。所恨愚魯。且往諸方行脚去。座遂告蘗云。義玄雖後生。却甚奇特。來辭時願更垂提誘。來日師辭蘗。蘗指往大愚。師遂參大愚。愚問曰。什麼處來。師曰。黃蘗來。愚曰。有何言教。師曰。親問西來的的意。蒙和尚便打。如是三問三轉被打。不知過在什麼處。愚曰。黃蘗恁麼老婆。為汝得徹困。猶覔過在。師於是大悟曰。佛法也無多子。愚乃搊師衣領曰。適來道我不會。而今又道無多子。是多少來是多少來。師向愚肋下打三拳。愚托開曰。汝師黃蘗。非干我事。師返黃蘗。蘗問曰。汝回太速生。師曰。只為老婆心切。蘗曰。遮大愚老。待見與他一頓。師曰。說什麼待見。即今便打。遂鼓蘗一掌。蘗唫唫大咲<span class='note-inline'>(此依傳燈錄所載。聯珠元本并聯燈綠五燈會元。皆大同小異)</span>　溈山問仰山。臨濟當時得大愚力。得黃蘗力。仰云。非但騎虎頭。亦解把虎尾。　頌曰。</p>
<p>睡眼三番打不開。忽然狂蹶吼如雷。君看馬帶紅纓紱。只是去年曾秀才。<span class='note-inline'>(野軒遵)</span>。</p>
<p>一拳拳倒黃鶴樓。一趯趯翻鸚鵡洲。有意氣時添意氣。不風流處也風流。<span class='note-inline'>(白雲端)</span>。</p>
<p>雷電喧轟海岳昏。一家愁閉雨中門。狂風忽起<span class='corr'>烏</span>雲散。白日滿天星斗分。<span class='note-inline'>(保寧勇)</span>。</p>
<p>雷電風行便合休。巨鼇無便上灘頭。反身一吸滄溟竭。鍾鼓山河四百州。<span class='note-inline'>(照覺總)</span>。</p>
<p>便言佛法無多子。大丈夫兒肯自乖。肋下三拳明有信。不從黃蘗付將來。<span class='note-inline'>(真淨文)</span>。</p>
<p>叢林猛烈是黃蘗。拈棒便打途中客。回到大愚却知恩。老婆面上與一摑。<span class='note-inline'>(黃蘗勝)</span>。</p>
<p>一槌便當未為奇。六十山藤是太遲。至竟不能知痛痒。上堂猶道拂蒿枝。<span class='note-inline'>(佛國白)</span>。</p>
<p>三度龍門點額回。高安灘裏浪如雷。湧身再向洪波激。透出滄溟眼便開。<span class='note-inline'>(雲溪恭)</span>。</p>
<p>九包之雛。千里之駒。真風度籥。露機發樞。劈面來時飛電卷。迷雲破處太陽孤。捋虎鬚見也無。箇是雄雄大丈夫。<span class='note-inline'>(天童覺)</span>。</p>
<p>點額三回下禹門。雙腮曝日赤如焚。一朝忽透桃花浪。騰騰頭角生風雲。風雲生兮不可留。揚鬐獵獵歸瀛洲。老龍相見還相問。吐出明珠更不羞。<span class='note-inline'>(上方益)</span>。</p>
<p>問的的意。不是作戲。三轉被打。有甚巴鼻。<span class='note-inline'>(旻古佛)</span>。</p>
<p>鷲峯痛打不死。高安輕撥便活。見機獨露三拳。當鋒誰辨一喝。<span class='note-inline'>(長靈卓)</span>。</p>
<p>臨濟度三夏。不參黃蘗禪。上來六十棒。手脚遂忙然。忽悟婆心切。反行肋下拳。無人知此意。林下憶三玄。<span class='note-inline'>(張無盡)</span>。</p>
<p>劈開華岳連天色。放出黃河到海聲。瞎驢死後蒿枝折。大地如今有幾人。<span class='note-inline'>(龍門遠)</span>。</p>
<p>【續收】資糧不更著些些。歧路年深恐轉賒。直下痛施三頓棒。夜來依舊宿蘆花。<span class='note-inline'>(真淨文)</span>。</p>
<p>打破當年山鬼窟。豁開正眼耀乾坤。三拳肋下無多子。一喝雷轟迸海門。<span class='note-inline'>(佛性泰)</span>。</p>
<p>黃蘗棒頭曾不顧。高安拳下錯商量。從茲徧界生荊棘。佛法初無一寸長。<span class='note-inline'>(佛照光)</span>。</p>
<p>棒下承當早自欺。聽人饒舌固非宜。縱知佛法無多子。爭似當時未問時。<span class='note-inline'>(遯菴演)</span>。</p>
<p>黃蘗堂前喫棒去。大愚肋下築拳來。若言佛法無多子。到底分明眼未開。<span class='note-inline'>(誰菴演)</span>。</p>
<p>一頓渾家盡滅門。更加兩頓累兒孫。銀山鐵壁俱穿透。萬里無雲宇宙分。<span class='note-inline'>(密菴傑)</span>。</p>
<p>黃蘗高安老骨撾。端居寰海定龍蛇。尿床鬼子無巴鼻。一箇葫蘆販兩家。<span class='note-inline'>(笑翁堪)</span>。</p>
<p>黃蘗山頭喫棒。大愚肋下築拳。佛法的的大意。猶隔十萬八千。<span class='note-inline'>(破菴先)</span>。</p>
<p>三度扣關轉不開。赤手迢迢空往來。忽然業鏡百雜碎。始覺從前滿面灰。<span class='note-inline'>(木菴永)</span>。</p>
<p>禍福無門口自招。三遭瞎棒打驢腰。可憐敗國亡家恨。萬古春風吹不消。<span class='note-inline'>(天目禮)</span>。</p>
<p>臨濟師黃蘗。何曾把手行。掌腮并築肋。孝順兩邊生。<span class='note-inline'>(朴翁銛)</span>。</p>
<p>拔樹鳴條浩浩風。雨雲反覆在其中。千波萬浪驚天地。到海方知信不通。<span class='note-inline'>(虗堂愚)</span>。</p>
<p style="margin-left:2em">臨濟出世後。唯以棒喝示徒。凡見僧入門便喝。　頌曰。</p>
<p>臨濟喝霹靂。一聲邪腦裂。忽然透出蒼龍穴。擊碎明珠抝角折。<span class='note-inline'>(海印信)</span>。</p>
<p>入門便喝。<span class='corr'>已</span>是忉怛。無限杜禪和。猶更論該括。<span class='note-inline'>(大洪恩)</span>。</p>
<p>萬里青霄絕點塵。一聲霹靂震乾坤。茫茫宇宙人無數。幾箇如今有腦門。<span class='note-inline'>(白雲端)</span>。</p>
<p>一劒定烟塵。憑何辨主賓。梯山齊入貢。誰識聖明君。<span class='note-inline'>(大洪遂)</span>。</p>
<p>當鋒喝喝震春雷。萬蟄龍蛇眼豁開。忽若反身無伎倆。任從千古臥塵埃。<span class='note-inline'>(佛國白)</span>。</p>
<p>驀然一喝迅雷奔。蟄戶雖開命少存。若有轉身方用路。休觀芳草怨王孫。<span class='note-inline'>(道場如)</span>。</p>
<p>赫日光中。轟然霹靂。禹門浪急風高。無限錦鱗點額。<span class='note-inline'>(普融平)</span>。</p>
<p>一喝當機疾怒雷。爍迦羅眼頂門開。西天四七二三老。那箇堪任這一槌。<span class='note-inline'>(佛心才)</span>。</p>
<p>順逆無蹤。聖凡泯迹。白日青天。雷奔電激。正法眼藏滅無傳。臨濟老漢白拈賊。<span class='note-inline'>(雲巖因)</span>。</p>
<p>驀地如雷喝一聲。聖凡從此不留情。直饒刧火焚三際。此喝常存性轉明。<span class='note-inline'>(雲蓋昌)</span>。</p>
<p>蟄戶幽扃凍不開。虗空忽震一聲雷。蛟龍一一拏雲霧。蚯蚓頭頭食土埃。<span class='note-inline'>(張無盡)</span>。</p>
<p>入門便喝。全無巴鼻。引得兒孫。弄粥飯氣。<span class='note-inline'>(徑山杲)</span>。</p>
<p>張公未醉李公扶。從此嘉聲滿道途。却被金剛開口咲。誰能愛你護身符。<span class='note-inline'>(佛燈珣)</span>。</p>
<p>【續收】龍控懸河海月秋。烟霞風雨一時收。波濤急急人難會。截斷千江水不流。<span class='note-inline'>(剋符道者)</span>。</p>
<p>入門便喝絕商量。空奮雙拳立紀綱。反轉殺人三角眼。叢林千古受灾殃。<span class='note-inline'>(佛照光)</span>。</p>
<p>喑嗚叱咤。萬人氣索。佛法商量。猶欠一著。<span class='note-inline'>(尼無著總)</span>。</p>
<p>相逢便喝。忉忉怛怛。十字街頭。打併榼[木*(天/韭)]。<span class='note-inline'>(典牛游)</span>。</p>
<p>喝下忽雷驚。聲前休領略。當鋒囓鏃時。蹉過第一著。不在壁立處。豈向平地泊。野水白連天。秋空飛一鶚。<span class='note-inline'>(應菴華)</span>。</p>
<p>之乎者也。雪月風花。頭面各別。事同一家。<span class='note-inline'>(或菴體)</span>。</p>
<p>晴空轟霹靂。官路栽荊棘。沒興遭逢著。前凶後不吉。<span class='note-inline'>(無準範)</span>。</p>
<p style="margin-left:2em">臨濟因黃蘗普請鋤茶園。蘗後至。師問訊按钁而立。蘗曰。莫是困耶。師曰。纔钁地何言困。蘗便打。師接杖推倒。蘗呼維那。拽起我來。那拽起曰。和尚爭容得這風漢。蘗却打維那。師钁地曰。諸方即火葬。我這裡活埋　溈山問仰山。黃蘗打維那意作麼生。仰云。正賊走却邏贓人喫棒。　頌曰。</p>
<p>奪旗掣鼓著精神。父子雖親法不親。為報四方禪客道。等閒莫作守株人。<span class='note-inline'>(真淨文)</span>。</p>
<p>百頭馬裏一頭騾。踢踏縱橫不奈何。今日風顛臨濟是。却令黃蘗打維那。<span class='note-inline'>(佛鑑懃)</span>。</p>
<p>【續收】黃蘗倒地。維那扶起。火葬活埋。清風未<span class='corr'>已</span>。<span class='note-inline'>(真如喆)</span>。</p>
<p>黃蘗活作死醫。臨濟死作活用。維那聽事不真。未免喚鐘作甕。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】臨濟栽杉次。黃蘗曰。深山裏栽許多作麼。師曰。與後人作古記。乃將鍬拍地兩下。蘗拈起拄杖曰。汝喫我棒了也。師作噓噓聲。蘗曰。吾宗到汝。此記方出　溈山問仰山。且道。黃檗後語<span class='corr'>但</span>囑臨濟。為復別有意旨。仰云。亦囑臨濟。亦記向後溈云。向後作麼生。仰云。一人指南吳越令行。南塔注云。獨坐震威此記方出。又云。若遇大風此記亦出。溈云。如是如是<span class='note-inline'>(此並依傳燈錄所載。諸餘稍異)</span>。　頌曰。</p>
<p>帶礪山河畫土疆。漢高殿下有張良。千言萬語無人會。又逐流鶯過短墻。<span class='note-inline'>(翠巖真)</span>。</p>
<p>手裏钁頭今日用。喻<span class='corr'>己</span>玉石千鈞重。直饒八臂大那吒。盡力搖來搖不動。<span class='note-inline'>(佛鑑懃)</span>。</p>
<p>風吹雨打節還枯。千尺龍蛇插太虗。堪咲兒孫無伎倆。一生從此被搽糊。<span class='note-inline'>(懶菴樞)</span>。</p>
<p style="margin-left:2em">臨濟示眾曰。汝等諸人。赤肉團上有一無位真人。常向諸人面門出入。汝若不識。但問老僧。時有僧問。如何是無位真人。師便打云。無位真人是什麼乾屎橛。後雪峯聞乃曰。臨濟大似白拈賊<span class='note-inline'>(此依傳燈所載。與聯燈諸餘稍異)</span>。　頌曰。</p>
<p>卞璧無瑕奪日輝。秦王雖愛不輸機。可憐又入相如手。一陣清風滿路歸。<span class='note-inline'>(佛印元)</span>。</p>
<p><span class='corr'>春</span>風浩浩烘天地。是處山藏烟靄裡。無位真人不可尋。落花又見隨流水。<span class='note-inline'>(白雲端)</span>。</p>
<p>播土揚塵沒處藏。面門出入太郎當。撒屎撒尿渾閑事。浩浩誰分臭與香。<span class='note-inline'>(保寧勇)</span>。</p>
<p>眉橫鼻直眼睛烏。擒住元來是鬼奴。屎橛拋來渾不管。看人猶自面糢糊。<span class='note-inline'>(上方益)</span>。</p>
<p>叢林獨步更無雙。臨濟機鋒不可當。至今四百年來事。亦有兒孫再舉揚。<span class='note-inline'>(道場如)</span>。</p>
<p>無位真人。面門出入。凡聖不名。死生何立。雖然徧界不曾藏。恍兮惚兮無處拾。<span class='note-inline'>(雲蓋昌)</span>。</p>
<p>無位真人臨濟道。勸君不用更尋討。鳥道無功游者稀。百尺竿頭要親到。<span class='note-inline'>(通照逢)</span>。</p>
<p>聲色不干眼耳。天地本自同根。巖下忽聞啼鳥。反身又到松門。<span class='note-inline'>(佛心才)</span>。</p>
<p>無位真人赤肉團。興來擺手出長安。將軍自有嘉聲在。不得封候也是閑。<span class='note-inline'>(踈山常)</span>。</p>
<p>面門出入每相見。日月由來不識真。海岳慣游知<span class='corr'>己</span>少。反身歸臥嶺頭雲。<span class='note-inline'>(踈山如)</span>。</p>
<p>面門出入見還難。無位真人咫尺間。去路一身輕似葉。高名千古重如山。<span class='note-inline'>(鼓山珪)</span>。</p>
<p>腦後見腮村僧。大開眼了作夢。雖然趂得老鼠。一棒打破油甕。<span class='note-inline'>(徑山杲)</span>。</p>
<p>【續收】萬法一如不用揀。一如誰揀誰不揀。即今生死本菩提。三世如來同箇眼。<span class='note-inline'>(長沙岑)</span>。</p>
<p>赤肉團上。無位真人。左眼八兩。右眼半斤。貴買賤賣。黃金白銀。<span class='note-inline'>(保寧勇)</span>。</p>
<p>漳泉福建。頭匾如扇。只可聞名。不可見面。<span class='note-inline'>(真淨文)</span>。</p>
<p>好花當面貼。認著被渠使。不認貼花時。滿口有牙齒。無位真人。處處獻新。攔胸扭住。不落主賓。乾屎橛乾屎橛。三人證龜作箇鼈。<span class='note-inline'>(月堂昌)</span>。</p>
<p>無位真人不隱藏。面門出入露堂堂。應機接物頭頭現。直得家聲播大唐。<span class='note-inline'>(禾山方)</span>。</p>
<p>鑄印銷印。全提正令。要識綱宗。不隔一瞬。<span class='note-inline'>(尼無著總)</span>。</p>
<p>春雪滿空來。觸處是花開。不知園裏樹。那箇是真梅。<span class='note-inline'>(訥堂思)</span>。</p>
<p>棒頭落節來反本。閃電光中立信旗。殃害叢林無雪處。幾人錯認口頭肥。<span class='note-inline'>(或菴體)</span>。</p>
<p style="margin-left:2em">臨濟問院主。甚處去來。曰州中糶黃米來。師曰。糶得盡麼。曰糶得盡。師以拄杖劃一劃曰。還糶得這箇麼。主便喝。師便打。典座至。師舉前話。座曰。院主不會和尚意。師曰。你又作麼生。座禮拜。師亦打。　頌曰。</p>
<p>功德天黑暗女。有智主人俱不取。後代兒孫渾莾鹵。宏綱委地憑誰舉。<span class='note-inline'>(正覺逸)</span>。</p>
<p>院主下喝。典座禮拜。臨濟令行。古今獨邁。<span class='note-inline'>(真如喆)</span>。</p>
<p>臨濟全機格調高。棒頭有眼察秋毫。掃除狐兔家風峻。變化魚龍雷火燒。活人劒殺人刀。倚天照雪利吹毛。一等令行滋味別。十分痛處是誰遭。<span class='note-inline'>(天童覺)</span>。</p>
<p>寶劒持來刃似霜。幾回臨陣斬蠻王。有情有理俱三段。一道寒光射斗傍。<span class='note-inline'>(白雲端)</span>。</p>
<p>糶米闍黎意氣驕。輕如春雪自飄飄。纔方落地人皆愛。力不禁風當下消。<span class='note-inline'>(佛鑑懃)</span>。</p>
<p>一堆紅燄亘晴空。不問金銀銕錫同。入裡盡教成水去。那容蚊蚋泊其中。<span class='note-inline'>(徑山杲)</span>。</p>
<p>【續收】萬里無雲。青天白日。斗轉星移。雷奔電激展得勝旗。奪連城璧。唱太平歌。吹無孔笛。<span class='note-inline'>(南堂興)</span>。</p>
<p>吹毛在握逞全威。不許依門傍戶窺。是聖是凡俱坐斷。直教千古轉光輝。<span class='note-inline'>(塗毒策)</span>。</p>
<p>行喝也打。禮拜也打。臨濟大師。可知禮也。<span class='note-inline'>(巳菴深)</span>。</p>
<p>不問是誰俱截斷。殺人須是上將軍。棒頭有眼明如日。要識真金火裏看。<span class='note-inline'>(無禪才)</span>。</p>
<p style="margin-left:2em;text-indent:-1em">【增收】臨濟到京行化。至一家門首曰。家常添鉢。有婆曰。太無厭生。師曰。飯也未曾得。何言太無厭生。婆便閉却門。　頌曰。</p>
<p>千尺絲綸直下垂。錦鱗撥剌上鈎時。斜風細雨歌歸去。醉倒蓬窓百不知。<span class='note-inline'>(別峯印)</span>。</p>
<p>家常添鉢繞村行。驀地一聲無厭生。化主分明嫌少在。籬門掩却強惺惺。<span class='note-inline'>(天目禮)</span>。</p>
<p>添鉢家常乞食時。柴門掩處莫遲疑。白拈手段重拈起。銕眼銅睛換却伊。<span class='note-inline'>(野牛平)</span>。</p>
<p>蠅見血。鶻提鳩。拳來踢報。膠漆相投。難提掇處轉風流。<span class='note-inline'>(虛堂愚)</span>。</p>
<p style="margin-left:2em;text-indent:-1em">【增收】臨濟陞堂。有僧出。師便喝。僧亦喝。便禮拜。師便打。又有僧來舉起拂子。僧禮拜。師便打。又有僧來。師亦舉拂子。僧不顧。師亦打。又有僧來參。師舉拂子。僧曰。謝和尚指示。師亦打　雲門代云。祇宜老漢　大覺云。得即得。猶未見臨濟機在。　頌曰。</p>
<p>大抵宗師謁者難。得盤桓處且盤桓。儂家自有同風事。蘆管橫吹宇宙寬。<span class='note-inline'>(翠巖真)</span>。</p>
<p>主賓都落第三機。陣陣開旗不展旗。石火光中分勝負。倒騎銕馬上須彌。<span class='note-inline'>(鼓山珪)</span>。</p>
<p>五月五日午時書。赤口毒舌盡消除。更饒急急如律令。不須門上畫蜘蛛。<span class='note-inline'>(徑山杲)</span>。</p>
<p>棒頭有眼。眼裏無筋。多逢濁富。罕遇清貧。自入洞門烟鎻斷。不知世上幾經春。<span class='note-inline'>(雪菴瑾)</span>。</p>
<p>閃電光中賓主分。虗空背上立綱宗。祖師活計只如此。後代兒孫掃地空。<span class='note-inline'>(松源岳)</span>。</p>
<p style="margin-left:2em">臨濟上堂次。兩堂首座相見。同時下喝。僧問師。還有賓主也無。師曰。賓主歷然。師召眾曰。要會臨濟賓主句。問取堂中二首座。　頌曰。</p>
<p>兩堂上座總作家。其中道理有分拏。賓主歷然明似鏡。宗師為點眼中花。<span class='note-inline'>(汾陽昭)</span>。</p>
<p>啐啄之機箭拄鋒。瞥然賓主當時分。宗師憫物垂緇素。北地黃河徹底渾。<span class='note-inline'>(慈明圓)</span>。</p>
<p>箭鋒相拄自譊訛。李廣雙鵰射得多。堪笑人來望天際。歷然飛鷂過新羅。<span class='note-inline'>(佛印元)</span>。</p>
<p>兩堂上座齊下喝。眼裏瞳人帶金屑。錐刀同用不能分。黑漆崑崙迷夜月。<span class='note-inline'>(浮山遠)</span>。</p>
<p>一喝須教水逆流。歷然賓主未輕酬。當人若解通消息。半夜扶桑出日頭。<span class='note-inline'>(海印信)</span>。</p>
<p>兩堂齊下喝。歷然分賓主。踏著此機關。南金賤如土。<span class='note-inline'>(地藏恩)</span>。</p>
<p>賓主歷然句下分。三玄從此振乾坤。如今多少途中客。盡日區區獨自奔。<span class='note-inline'>(雲溪恭)</span>。</p>
<p>兩陣交鋒作者機。富人施設在臨時。若逢李廣將軍手。定國安邦付與誰。<span class='note-inline'>(草堂清)</span>。</p>
<p>離婁明不到。師曠聽亦訛。箇中識賓主。日午下星河。<span class='note-inline'>(黃龍震)</span>。</p>
<p>以平報不平。王法本無親。臨濟雖明眼。也是黃龍精。<span class='note-inline'>(徑山杲)</span>。</p>
<p>【續收】兩堂齊喝主賓分。照用同時透古今。臨濟正宗傳盛化。兒孫得旨意深深。<span class='note-inline'>(大溈智)</span>。</p>
<p>一喝當機賓主分。莫將知見強踈親。反身師子威獰甚。眼裡無筋一世貧。<span class='note-inline'>(尼無著總)</span>。</p>
<p style="margin-left:2em">臨濟因定上座問。如何是佛法大意。師下禪牀擒住打一掌。便托開。定佇立。傍僧云。定上座何不禮拜。定纔作禮。忽然大悟。　頌曰。</p>
<p>斷際全機繼後踪。持來何必在從容。巨靈擡手無多子。分破華山千萬重。<span class='note-inline'>(雪竇顯)</span>。</p>
<p>不墮前後。獨超古今。喚回千歲夢。飛出九皐禽。直下一槌光迸散。斬新彈子出爐金。<span class='note-inline'>(天童覺)</span>。</p>
<p>掣電之機過趙州。為人須到結窮頭。掌中擎出香山子。直上高高十二樓。<span class='note-inline'>(佛鑑懃)</span>。</p>
<p>一棒一條痕。一摑一掌血。若無般若靈根。到此如何打發。<span class='note-inline'>(南華昺)</span>。</p>
<p>【續收】出頭露角。指點方見。見處不留。分定鍼線。下床扭住纔擬議。拓開一掌佛法意。脊背汗流喚得回。白蓮花向半天開。<span class='note-inline'>(月堂昌)</span>。</p>
<p>半斤是八兩。八兩是半斤。不識耀州銕。喚作出山銀。<span class='note-inline'>(懶菴樞)</span>。</p>
<p>案頭書敕令行時。閫外全提殺活機。回首華山孤頂望。巨靈神亦竪降旗。<span class='note-inline'>(瞎堂遠)</span>。</p>
<p>全收全放不通風。點破將來<span class='corr'>已</span>不中。禮拜起來雖悟去。街頭咲倒李三翁。<span class='note-inline'>(別峯印)</span>。</p>
<p style="margin-left:2em;text-indent:-1em">【增收】臨濟因麻谷<span class='note-inline'>(第二世)</span>到參。敷坐具問。十二面觀音阿那面正。師下繩床一手收坐具。一手搊麻谷云。十二面觀音向什麼處去也。谷轉身擬坐繩床。師拈拄杖打。谷接却相捉入方丈。　頌曰。</p>
<p>大悲觀音開正面。官不容針通一線。鼠拽葫蘆有底忙。鬼爭漆桶無人見。<span class='note-inline'>(鼓山珪)</span>。</p>
<p>昧却當陽箇一著。牽來拽去互施呈。不知除却王維手。更有何人畫得成。<span class='note-inline'>(徑山杲)</span>。</p>
<p>十二面觀音。兩箇都不識。把手歸去來。形端而影直。人生相識貴知音。水入水兮金愽金。<span class='note-inline'>(退谷雲)</span>。</p>
<p style="margin-left:2em;text-indent:-1em">【增收】臨濟示眾曰。有一人論劫。在途中不離家舍。有一人論劫。離家舍不在途中。且道。那一人合受人天供養。　頌曰。</p>
<p>霹靂未收聲。閃電不留影。三更月到窓。半夜驢覰井。快騎駿馬驟高樓。一塵不動須彌頂。<span class='note-inline'>(最菴印)</span>。</p>
<p style="margin-left:2em;text-indent:-1em">【增收】臨濟訪平田。於路見一嫂使牛。師問嫂。平田路向什麼處去。嫂將牛打云。這畜生諸處走。到這裏不知路。師曰。我問你。平田路向甚麼處去。嫂云。這畜生養來五載。尚使不得。師云。欲觀前人先觀所使。更有抽釘拔楔之意。　頌曰。</p>
<p>有客平田問路頭。高擡白棒打耕牛。春光眼底無多子。一對鴛鴦逐水流。<span class='note-inline'>(笑翁堪)</span>。</p>
<p>烏藤倒挂向平田。便把羸牛痛下鞭。更說養來經五歲。始終只是老婆禪。<span class='note-inline'>(天目禮)</span>。</p>
<p>白水田邊問路頭。雪眉婆子打耕牛。草鞋泥滑青山遠。不是愁人也著愁。<span class='note-inline'>(橫川珙)</span>。</p>
<p>目前條路平如砥。何不堂堂掉臂行。撩撥老婆牛性發。赤身挨棒可憐生。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】臨濟因僧問。捉象亦全其力。捉兔亦全其力。未審全箇甚麼力。師曰。不欺之力。　頌曰。</p>
<p>力在如今作用時。情存毫忽便成欺。誰知脩水千峰碧。盡入秋風一瘦蔾。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】臨濟上堂。僧出作禮。師便喝。僧曰。老和尚莫探頭好。師曰。你道落在甚麼處。僧便喝。又僧問。如何是佛法大意。師便喝。僧作禮。師曰。你道好喝也無。僧曰。草賊大敗。師曰。過在甚麼處。曰再犯不容。師曰。大眾要會臨濟賓主句。問取堂中二禪客。　頌曰。</p>
<p>孔明諸葛隱蓬廬。明主求賢三下車。為報將軍莫輕躁。先生謀䇿必無虞。<span class='note-inline'>(崇覺空)</span>。</p>
<p style="margin-left:2em;text-indent:-1em">【增收】臨濟因僧問。如何是三眼國土。師曰。我共汝入淨妙國土中。著清淨衣。說法身佛。又入無差別國土中。著無差別衣。說報身佛。又入解脫國土中。著光明衣。說化身佛。　頌曰。</p>
<p>法身報身化身。咄哉魍魎妖精。三眼國中逢著。咲殺無位真人。<span class='note-inline'>(徑山杲)</span>。</p>
<p style="margin-left:2em">臨濟後居大名府興化寺東堂。咸通八年丁亥四月十日將示滅。說傳法偈曰。㳂流不止問如何。真照無邊說似他。離相離名人不稟。吹毛用了急須磨。復謂眾曰。吾滅後不得滅却吾正法眼藏。三聖出曰。爭敢滅却和尚正法眼藏。師曰。<span class='corr'>已</span>後有人問你。向他道甚麼。聖便喝。師曰。誰知吾正法眼藏。向這瞎驢邊滅却。　頌曰。</p>
<p>正法眼藏何生滅。棒下分明須見血。當時正令不曾行。瞎驢從此爭饒舌。<span class='note-inline'>(佛印元)</span>。</p>
<p>圓寂將歸敘別時。叮嚀法眼好任持。喝下不開泥水路。瞎驢從此少人騎。<span class='note-inline'>(黃龍南)</span>。</p>
<p>正法眼藏誰傳得。喝下滄溟徹底乾。從此瞎驢無覓處。鐵山歸路黑漫漫。<span class='note-inline'>(佛慧泉)</span>。</p>
<p>劈破華山雷未猛。照開滄海月非光。瞎驢滅却正法眼。直得哀聲振大唐。<span class='note-inline'>(白雲端)</span>。</p>
<p>出門握手再叮嚀。往往事從叮囑生。路遠夜長休把火。大家吹滅暗中行。<span class='note-inline'>(保寧勇)</span>。</p>
<p>叮嚀法眼示將終。一喝玄關絕不通。自此瞎驢無覓處。幾多江上問漁翁。<span class='note-inline'>(照覺總)</span>。</p>
<p>決別雌黃辨作家。當頭一喝定龍蛇。令行塗毒無能進。縱得瞎驢徒[馬*展]沙。<span class='note-inline'>(三祖宗)</span>。</p>
<p>臨濟全機何指的。瞎驢親喜遇知音。宗風要見長無墜。流水高山意轉深。<span class='note-inline'>(靈源清)</span>。</p>
<p>密室遺言不再徵。臨行何必在叮嚀。鳳毛一息驚天地。水石生光四海清。<span class='note-inline'>(雲溪恭)</span>。</p>
<p>忽雷纔震雨如傾。九曲黃河漲四溟。賴得斗門能下閘。滔滔萬里絕流聲。<span class='note-inline'>(普融平)</span>。</p>
<p>信衣半夜付盧能。攪撓黃梅七百僧。臨濟一枝正法眼。瞎驢滅却得人憎。心心相印。祖祖傳燈。夷平海嶽。變化鵾鵬。只箇名言難比擬。大都手段解反騰。<span class='note-inline'>(天童覺)</span>。</p>
<p>玉洞玄關道路長。蟠桃不是等閒芳。遮藏不許時人見。只恐春風漏泄香。<span class='note-inline'>(上方益)</span>。</p>
<p>丹鳳引雛栖竹寔。羚羊挂角覓應難。瞎驢滅却正法眼。聲價喧然宇宙寬。<span class='note-inline'>(佛心才)</span>。</p>
<p>瞎驢滅却正法眼。出得兒孫徧大唐。須信茫茫烟浪裡。酌然別有好商量。<span class='note-inline'>(佛鑑懃)</span>。</p>
<p>萬派朝宗勢未休。魚龍出沒任沉浮。瞎驢滅却正法眼。直得黃河却倒流。<span class='note-inline'>(南華昺)</span>。</p>
<p>到老不曾開語路。臨行回首却叮嚀。深深海底猶嫌淺。直向金剛水際行。<span class='note-inline'>(鼓山珪)</span>。</p>
<p>瞎驢一喝眾皆驚。正法那堪付與人。三要三玄俱喪盡。堂堂擺手出重城。<span class='note-inline'>(徑山杲)</span>。</p>
<p>【續收】叮嚀正法信非虗。堪笑臨行捋虎鬚。曾看華山圖籍上。又添潘閬倒騎驢。<span class='note-inline'>(海印信)</span>。</p>
<p>三聖一喝。少人提掇。雖是死蛇。解弄也活。來蠅臭肉硬紏紏。透網金鱗活潑潑。臨濟瞎驢。君子可八。<span class='note-inline'>(草堂清)</span>。</p>
<p>瞎驢滅却正法眼。臨濟反身便倒騎。佛祖位中留不得。斷無踪跡許誰知。<span class='note-inline'>(慈受深)</span>。</p>
<p>萬仞峯前握手時。清歌一曲少人知。但見瞎驢驚宇宙。不知法眼付傳誰。<span class='note-inline'>(雪竇宗)</span>。</p>
<p>也大奇。也大奇。烏頭彷彿。附子依稀。萬里一條寒㵎水。蔡州打破幾人知。幾人知。咦。馬面夜叉。牛頭獄卒。<span class='note-inline'>(湛堂凖)</span>。</p>
<p>大寂宗風示後昆。金剛寶劒利當門。瞎驢滅却正法眼。那箇男兒解出羣。<span class='note-inline'>(正堂辯)</span>。</p>
<p>臨行特地揚家醜。帶累傍人滿面慚。霹靂一聲雲雨散。至今父子未相諳。<span class='note-inline'>(誰菴演)</span>。</p>
</div>
<p class='juan'>禪宗頌古聯珠通集卷第二十一</p></div>
</div><!-- end of div[@id='body'] -->
</body></html>