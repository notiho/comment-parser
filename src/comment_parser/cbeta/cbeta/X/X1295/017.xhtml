<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu45' />禪宗頌古聯珠通集卷第十七</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu46' />
<p class='h2'>六祖下第四世之三<span class='note-inline'>(南嶽下前第三世之餘)</span></p><p style="margin-left:2em;text-indent:-1em">【增收】池州甘贄行者。<span class='note-inline'>(見南泉)</span>一日入南泉設齋。時黃蘗為首座。行者請施財。座曰。財法二施等無差別。甘曰。恁麼道。爭消得某甲䞋。便將出去。須臾復入曰。請施財。座曰。財法二施等無差別。甘乃行䞋。　頌曰。</p>
<p>甘贄有收有放。首座徹底惺惺。雲收雨霽長空闊。一對鴛鴦畫不成。<span class='note-inline'>(松源岳)</span>。</p>
<p>拋來撒去互施呈。地獄門前鬼眼睛。覷破髑髏肝膽外。摩醯頂上復重明。<span class='note-inline'>(虗堂愚)</span>。</p>
<p style="margin-left:2em">甘贄又一日入南泉設粥。仍請南泉念誦。泉乃白椎曰。請大眾。為狸奴白牯。念摩訶般若波羅蜜。甘拂袖便出。泉粥後問典座。行者在甚麼處。座曰。當時便去也。泉便打破鍋子。　頌曰。</p>
<p>一般設粥古今稀。十利功圓果不低。鍋鑊盡穿無煑粒。叢林遠近總應知。<span class='note-inline'>(汾陽昭)</span>。</p>
<p>甘贄設粥詣南泉。請師念佛眾僧前。狸奴典座言歸去。當時鍋鑊一時穿。<span class='note-inline'>(慈明圓)</span>。</p>
<p>兩頭水牯忽相逢。出入平田淺草中。杖子擊來何處去。悠悠千古永無蹤。<span class='note-inline'>(保寧勇)</span>。</p>
<p>槌下分明漏泄多。尋常設粥却誵訛。狸奴白牯無尋處。枉使厨頭打破鍋。<span class='note-inline'>(佛國白)</span>。</p>
<p>異路相逢句<span class='corr'>已</span>酬。閒吹羗管向汀洲。漁人貪顧沙頭鷺。不覺扁舟逐浪流。<span class='note-inline'>(雪峯預)</span>。</p>
<p>財施無窮法施多。為他狸牯念摩訶。無端甘贄低頭拜。撩撥南泉打破鍋。<span class='note-inline'>(張無盡)</span>。</p>
<p>特來設粥誇英俊。那知王老更風流。打破粥鍋呈醜拙。狸奴白牯一齊收。<span class='note-inline'>(踈山如)</span>。</p>
<p>高吟大笑性猖狂。潘閬騎驢出故鄉。驚起暮天沙上鴈。海門斜去兩三行。<span class='note-inline'>(湛堂凖)</span>。</p>
<p>狸奴白牯念摩訶。爭似南泉打破鍋。雖然佛法無多子。天下叢林不奈何。<span class='note-inline'>(鼓山珪)</span>。</p>
<p>南泉打破閒家具。浩浩諸方作話看。今日為君重舉過。明明歷歷不顢頇。<span class='note-inline'>(徑山杲)</span>。</p>
<p>【續收】甘贄設粥顯家風。王老無端贊施功。報去始將鍋打破。也知賊過後張弓。<span class='note-inline'>(海印信)</span>。</p>
<p>甘贄設粥念摩訶。致見南泉打破鍋。萬事但將公道斷。任教四海動干戈。<span class='note-inline'>(照堂一)</span>。</p>
<p>甘贄設粥施財。南泉將鍋打破。輸他白牯狸奴。嬴得一場因果。二人暗中紅心。疑殺厨前典座。莫疑好煑粥別。無巧只要頻頻攪。<span class='note-inline'>(圓悟勤)</span>。</p>
<p>太平自來不打。諸人也須照顧。甘贄米裏有蟲。南泉鍋是鐵作。君看大冶精金。終不墮羣錮鏴。<span class='note-inline'>(佛鑑懃)</span>。</p>
<p>甘贄設白粥。南泉費鹽醋。彼此落便宜。至今斷來路。<span class='note-inline'>(或菴體)</span>。</p>
<p>針鋒相揍便干戈。帶累南泉打粥鍋。莫謂當年輕放過。大都有罪不重科。<span class='note-inline'>(笑翁堪)</span>。</p>
<p>甘贄設粥。南泉打鍋。一般病痛。徹底誵訛。更有些兒好笑。明朝餓殺禪和。<span class='note-inline'>(雪菴瑾)</span>。</p>
<p>設粥殷勤請念誦。白槌各為念摩訶。上來功德要圓滿。復去厨頭打破鍋。<span class='note-inline'>(橫川珙)</span>。</p>
<p>行者失却眼。南泉破却鍋。滿堂僧不厭。一箇俗人多。<span class='note-inline'>(南巖勝)</span>。</p>
</div>
<div class='div-other'><a id='mulu47' />
<p class='h2'>六祖下第四世之四<span class='note-inline'>(清源下第三世)</span></p><p style="margin-left:2em">澧州龍潭崇信禪師。<span class='note-inline'>(嗣天皇悟)</span>師未出家時。為餅鋪住在寺前。每日常供餅十枚上天皇。皇受<span class='corr'>已</span>却留一餅與之曰。惠汝以蔭子孫。師曰。是某將來。何以返曰惠汝。皇曰。是汝將來。復汝何咎。師因有悟入。遂投出家。　頌曰。</p>
<p>將去將來事不差。龍潭固問勿交加。後來多少爭唇吻。春鳥喃喃罵落花。<span class='note-inline'>(汾陽昭)</span>。</p>
<p>十餅每將留一箇。因思何謂蔭兒孫。團團將去還將入。不覺醍醐到頂門。<span class='note-inline'>(白雲端)</span>。</p>
<p>南岳山頭見石頭。便歸古岸狎沙鷗。謾分胡餅為香餌。引得金龍上直鈎。<span class='note-inline'>(佛國白)</span>。</p>
<p>【續收】持來送去樣團團。覆蔭兒孫義不寒。何似當時休擘破。渾崙留與後人看。<span class='note-inline'>(無凖範)</span>。</p>
<p>受惠當思報。將他一餅回。出家緣法到。當下得心灰。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】龍潭因天皇曰。汝昔崇福善。今信吾言。可名崇信。由是服勤左右。一日問曰。某自到來。不蒙指示心要。皇曰。自汝到來。吾未甞不指汝心要。師曰。何處指示。曰汝擎茶來。吾為汝接。汝行食來。吾為汝受。汝和南時。吾便低首。何處不指示心要。師低頭良久。皇曰。見則直下便見。擬思即差。師當下開解。復問。如何保任。皇曰。任性逍遙。隨緣放曠。但盡凡心。別無聖解。　頌曰。</p>
<p>脫白投師貴苦辛。擎茶問訊盡躬親。無端再敘三年事。笑倒街頭賣餅人。<span class='note-inline'>(白雲端)</span>。</p>
<p>據欵結案。得失過半。盡力擔當。上船離岸。無不指示汝擎茶行食處。聖解凡情不過來。軒軒頭角起風雷。<span class='note-inline'>(月堂昌)</span>。</p>
<p style="margin-left:2em">潭州道吾山宗智禪師。<span class='note-inline'>(嗣藥山)</span>因僧問。如何是和尚深深處。<span class='note-inline'>(或云深深密密意)</span>師下禪牀作女人拜曰。謝子遠來。無可抵待。　頌曰。</p>
<p>驪龍海臥瑞雲高。四望歸宗萬派潮。木人來問西宮事。回惠東園一顆桃。<span class='note-inline'>(投子青)</span>。</p>
<p>回頭<span class='corr'>已</span>落今時路。不露鋒鋩豈得圓。撥動少林關棙子。誰知別是一堂天。<span class='note-inline'>(成枯木)</span>。</p>
<p>草戶柴門謝子來。躬身下拜笑眉開。深深密密親分付。莫道寶山空手回。<span class='note-inline'>(踈山如)</span>。</p>
<p>【續收】深深親下拜。三代禮全該。此意如不然。玉帛云乎哉。<span class='note-inline'>(無凖範)</span>。</p>
<p>歲稔時清禮義多。相逢陪酒又陪歌。當筵不解開懷飲。如此一天風月何。<span class='note-inline'>(東叟頴)</span>。</p>
<p style="margin-left:2em;text-indent:-1em">【增收】道吾見南泉。泉問。闍黎名甚麼。師曰。宗智。泉曰。智不到處。作麼生宗。師曰。切忌道著。泉曰。灼然道著即頭角生。三日後師與雲巖在後架把針。泉見乃問。智頭陀。前日道。智不到處切忌道著。道著即頭角生。合作麼生行履。師便抽身入僧堂。泉便歸方丈。師復來把針。巖曰。師弟適來為甚不抵對和尚。師曰。你不妨伶俐。巖不薦。却問南泉。適來智頭陀為甚不抵對和尚。某甲不會。乞師垂示。泉曰。他却是異類中行。巖曰。如何是異類中行。泉曰。不見道。智不到處切忌道著。道著即頭角生。直須向異類中行。巖亦不會。　頌曰。</p>
<p>言詮不到是同袍。拂袖歸堂眾乃淘。沙礫真金無辨別。不須疑慮更忉忉。<span class='note-inline'>(汾陽昭)</span>。</p>
<p>金剛際下古髑髏。幾被人踏血濺空。明月任從君自掬。寒松那棄白雲封。<span class='note-inline'>(投子青)</span>。</p>
<p style="margin-left:2em;text-indent:-1em">【增收】道吾因石霜問。百年後有人問極則事。向他道甚麼。師喚沙彌。彌應諾。師曰。添淨瓶水著。師良久却問霜。適來問甚麼。霜擬再舉。師便歸方丈。霜於此有省。　頌曰。</p>
<p>垂手還他作者機。尋常語裏布鎗旗。重詢擬進歸方丈。一句分明更不疑。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】道吾到五峯。峯問。還識藥山老宿麼。師曰不識。曰為甚麼不識。師曰。不識不識。　頌曰。</p>
<p>白雲深處路難通。擬問踪由<span class='corr'>已</span>涉功。掛角羚羊無影迹。從容還落正偏中。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】道吾因溈山問。甚麼處去來。師曰。看病來。山曰。有幾人病。師曰。有病底有不病底。山曰。不病底莫是智頭陀麼。師曰。病與不病總不干他事。速道速道。山曰。道得也與他沒交涉。　頌曰。</p>
<p>妙藥何曾過口。神醫莫能捉手。若存也渠本非無。至虗也渠本非有。不滅而生。不亡而壽。全起威音之前獨步劫空之後。成平也天蓋地擎。運轉也烏飛兔走。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】道吾因趙州來。著豹皮裩。把吉撩棒。在三門前等候。纔見州來。便高聲唱喏而立。州曰。小心祗候著。師又唱喏一聲而去。　頌曰。</p>
<p>得人一牛。還人一馬。虎驟龍驤。誰敢定價。三千里外見譊訛。生鐵一團無縫罅。<span class='note-inline'>(尼無著總)</span>。</p>
<p>一吹無孔笛。一撫沒絃琴。一曲兩曲無人會。雨過夜塘秋水深。<span class='note-inline'>(潛菴光)</span>。</p>
<p>道吾作舞。一曲無譜。若將耳聞。未敢相許。<span class='note-inline'>(野菴璇)</span>。</p>
<p style="margin-left:2em">潭州雲巖曇晟禪師。<span class='note-inline'>(嗣藥山)</span>因道吾問。大悲千手眼。那箇是正眼。師曰。如人夜間背手摸枕子。吾曰。我會也。師曰。作麼生會。吾曰。徧身是手眼。師曰。道也太煞道。祇道得八成。吾曰。師兄作麼生。師曰。通身是手眼。<span class='note-inline'>(此依五燈會元所載)</span>按傳燈錄乃曰。道吾問。大悲千手眼如何。師曰。如無燈時把得枕子作麼生。道吾曰。我會也我會也。師曰。作麼生會。道吾曰通身是眼。當據傳燈錄為正。聯燈與舊頌古聯珠所載。皆作雲巖問道吾。<span class='note-inline'>(云云)</span>恐非。　頌曰。</p>
<p>徧身是通身是。拈來猶較十萬里。展翅崩騰六合雲。摶風鼓蕩四溟水。是何埃[土*(壴-士+山)]兮忽生。那箇毫釐兮未止。君不見。網珠垂範影重重。棒頭手眼從何起。<span class='note-inline'>(雪竇顯)</span>。</p>
<p>一竅虗通。八面玲瓏。無象無私春人律。不留不礙月行空。清淨寶目功德臂。徧身何處通身是。現前手眼顯全機。大用縱橫何忌諱。<span class='note-inline'>(天童覺)</span>。</p>
<p>弟應兄呼豈偶然。嬉遊時在舊山前。通身手眼如何會。拾得寒山笑揭天。<span class='note-inline'>(大洪預)</span>。</p>
<p>演若怖回鏡裏首。那吒還復舊時身。不知手眼從何起。便道全軀在剎塵。<span class='note-inline'>(佛心才)</span>。</p>
<p>通身是手眼。徧界不曾藏。背摸牀頭枕。翻身嫌夜長。<span class='note-inline'>(京兆府天寧璉)</span>。</p>
<p>【續收】觀音妙音。十八十九。眼見耳聞。是人知有。左握軍持。右擎楊柳。揑聚放開。烏飛兔走。<span class='note-inline'>(大洪恩)</span>。</p>
<p>大悲許多手眼。如人夜摸枕子。徧身通身起來。盡受奴驅婢使。君不見。認著牛迹裏。失却大海水。轉變未得時。依前有依倚。歸去來歸去來。拍天洪浪如浮埃。<span class='note-inline'>(月堂昌)</span>。</p>
<p>徧身是通身是。酥酪醍醐為一味。毫端湧出須彌盧。芥子吸竭滄溟水。十虗吞爍。正眼寥廓。照用同時。人境俱奪。棒頭喝下錯承當。背手拈來<span class='corr'>已</span>失却。莫莫。水是水兮山是山。切忌無繩而自縛。<span class='note-inline'>(圓悟勤)</span>。</p>
<p>大悲菩薩千手眼。如人背手摸枕頭。猢孫跳出布袋口。不妨隨處逞風流。<span class='note-inline'>(懶菴樞)</span>。</p>
<p>徧身是通身是。淨潔渾身涴却屎。拽來露出猛風吹。誰教背手摸枕子。復打三棒。<span class='note-inline'>(無菴全)</span>。</p>
<p style="margin-left:2em">雲巖掃地次。道吾曰。太區區生。師曰。須知有不區區者。吾曰。恁麼則有第二月也。師竪起掃帚曰。這箇是第幾月。吾休去　玄沙聞云。正是第二月。　頌曰。</p>
<p>借來聊爾了門頭。得用隨宜即便收。象骨巖前弄蛇手。兒時作處老知羞。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】雲巖同道吾。自南泉回藥山。師問藥山曰。如何是異類中行。山曰。吾今日困倦。且待別時來。師曰。某甲特為此事歸山來。山曰。且去。師便出。吾在方丈外。聞師不薦。不覺齩得指頭血出。却下來問師。師兄去問和尚那因緣作麼生。師曰。不為某甲說。吾便低頭。　頌曰。</p>
<p>饑飡嫩草遙山去。渴飲寒泉曲㵎回。放蕩不耕空劫地。暮天何用牧歌催。<span class='note-inline'>(丹霞淳)</span>。</p>
<p style="margin-left:2em">雲巖因僧問。暫時不在如同死人時如何。師曰。便好埋却。　頌曰。</p>
<p>便好埋却。更無依托。天上人間。逍遙快樂。切忌思量涉路途。不勞彈指開樓閣。<span class='note-inline'>(普菴玉)</span>。</p>
<p style="margin-left:2em;text-indent:-1em">【增收】雲巖因藥山問。聞汝解弄師子是否。師曰是。曰弄得幾出。師曰。弄得六出。曰我亦弄得。師曰。和尚弄得幾出。曰我弄得一出。師曰。一即六。六即一。後到溈山。溈問。承聞長老在藥山弄師子是否。師曰是。曰長弄有置時。師曰。要弄即弄。要置即置。曰置時師子在甚麼處。師曰。置也置也。　頌曰。</p>
<p>厇愬金毛師子子。旃檀林下青莎裏。置也置也威自全。一出六出眉趯起。非擬擬知幾幾。星流不啻三千里。天外風清哮吼時。為君吸盡西江水<span class='note-inline'>(咄　雪竇顯)</span>。</p>
<p>放出金毛師子。百獸不見踪由。要得爪牙全露。直須自把繩頭。<span class='note-inline'>(懶菴樞)</span>。</p>
<p style="margin-left:2em;text-indent:-1em">【增收】雲巖初參百丈。後造藥山。山問。甚處來。師曰。百丈來。曰百丈有何言句示徒。師曰。尋常道。我有一句子。百味具足。曰鹹則鹹味。淡則淡味。不鹹不淡是常味。作麼生是百味具足底句。師無對。曰爭奈目前生死何。師曰。目前無生死。曰在百丈多少時。師曰。二十年。曰二十年在百丈。俗氣也不除。　頌曰。</p>
<p>行盡千峯路轉高。肯歸方憶舊雲房。貪尋古調單于曲。暨蹉胡家一韻長。<span class='note-inline'>(投子青)</span>。</p>
<p style="margin-left:2em;text-indent:-1em">【增收】雲巖因僧問。二十年在百丈侍巾缾。為甚麼心燈不續。師曰。頭上寶華冠。曰頭上寶華冠意旨如何。師曰。大唐天子及冥王。後僧舉問九峯虔禪師。大唐天子及冥王意旨如何。虔曰。却憶洞上之言。　頌曰。</p>
<p>玉鞭高舉擊金門。引出珊瑚價莫論。逈古輪王全意氣。不彰寶印自然尊。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】鄂州百巖明哲禪師。<span class='note-inline'>(嗣藥山)</span>洞山與密師伯到參。師問曰。闍黎近離什麼處。洞山曰。近離湖南。師曰。觀察使性什麼。曰不得姓。師曰。名什麼。曰不得名。師曰。還治事也無。曰自有廊幕在。師曰。豈不出入。山便拂袖去。師明日入僧堂曰。昨日對二闍黎。一轉語不稔。今請二闍黎道。若道得。老僧便開粥。相伴過夏。速道速道。山曰。太尊貴生。師乃開粥共過一夏。　頌曰。</p>
<p>燒香人靜杳無聲。苔滿丹墀皓月明。入戶當堂慵正坐。出門尤懶下堦行。<span class='note-inline'>(丹霞淳)</span>。</p>
<p>枯木巖前烟嶂昏。羚羊挂角覔無門。玉梭暗擲千峯外。一線虗通曉色分。孤逈逈絕瘢痕。萬古寒潭攪不渾。正坐當堂金殿冷。回頭盡是我兒孫。<span class='note-inline'>(自得暉)</span>。</p>
<p>賓則始終賓。主則始終主。拂袖辨誵訛。依前還自舉。還自舉。栢巖堂上雨花雨。<span class='note-inline'>(月菴果)</span>。</p>
<p style="margin-left:2em">秀州華亭船子德誠禪師。<span class='note-inline'>(嗣藥山)</span>師印心於藥山。與道吾雲巖為交。洎離藥山。謂同志曰。予率性疎野。唯好山水。他後知我所止。遇伶俐座主。指一人來。遂分携至華亭。泛一小舟隨緣度日。吾後到京口。遇夾山上堂。僧問。如何是法身。曰法身無相。曰如何是法眼。曰法眼無瑕。吾失笑。山下座請問。某甲抵對這僧話必有不是。致令失笑。望不吝慈悲。吾曰。和尚一等是出世。未有師在。山曰。甚處不是。曰某甲終不說。請往華亭船子處去。山曰。此人如何。曰此人上無片瓦。下無卓錐。若去須易服而往。山乃散眾直造華亭。船子纔見便問。大德住甚麼寺。山曰。寺即不住。住即不似。師曰。不似似箇甚麼。山曰。不是目前法。師曰。甚處學得來。山曰。非耳目之所到。師曰。一句合頭語。萬劫繫驢橛。師又問。垂絲千尺。意在深潭。離鈎三寸。子何不道。山擬開口。被師一橈打落水中。山纔上船。師又曰。道道。山擬開口。師便打。山豁然大悟。乃點頭三下。師曰。竿頭絲線從君弄。不犯清波意自殊。山遂問。拋綸擲釣師意如何。師曰。絲懸淥水。浮定有無之意。山曰。語帶玄而無路。舌頭談而不談。師曰。釣盡江波錦鱗始遇。山乃掩耳。師曰。如是如是。　頌曰。</p>
<p>泛舟駕險三十春。繫處竿頭死活人。夾嶺桂分千古韻。朗江山翠萬重斯。<span class='note-inline'>(投子青)</span>。</p>
<p>捨短從長有幾人。遠求船子扣玄津。蘭橈數拄徒開口。水色山光特地新。<span class='note-inline'>(覺海元)</span>。</p>
<p>不犯清波不擲鈎。怪哉當面觸鼇頭。微茫一噴朦朧雨。萬壑千溪水逆流。<span class='note-inline'>(保寧勇)</span>。</p>
<p>長竿放去隨波浪。絲線收來獲錦鱗。橈下反身何脫洒。回頭不見舊時人。<span class='note-inline'>(佛迹昱)</span>。</p>
<p>蘆葦蕭蕭江岸秋。長天獨月向西流。離鈎三寸無人道。笑倚蘭橈自點頭。<span class='note-inline'>(張無盡)</span>。</p>
<p>驀口一橈玄路絕。藥山之道始流傳。離鈎三寸無消息。覺海方乘般若船。<span class='note-inline'>(徑山杲)</span>。</p>
<p>【續收】白雲檻外思悠哉。密密金刀剪不開。幽洞不拘金鎻意。縱橫無繫去還來。<span class='note-inline'>(丹霞淳)</span>。</p>
<p>一葉輕舟泛海隅。金鈎釣得錦鱗麤。幾多逐浪迷源者。誰識清波意自殊。<span class='note-inline'>(枯木成)</span>。</p>
<p>離鈎三寸如何道。駐擬還同眼裏沙。篷底月明載歸去。劫前風韻落誰家。<span class='note-inline'>(真歇了)</span>。</p>
<p>離鈎三寸何不道。法眼無瑕瑕轉多。若使一橈全腕力。朱涇無復水重波。<span class='note-inline'>(竟陵海首座)</span>。</p>
<p>渺渺煙波一葉舟。竿頭絲線幾沉浮。離鈎三寸如何道。便有金鱗暗點頭。<span class='note-inline'>(尼無著總)</span>。</p>
<p>一橈提起定綱宗。直得乾坤大地空。只為夾山輕放過。至今四海錯流通。<span class='note-inline'>(別峯印)</span>。</p>
<p>一橈打著這瞎漢。堪咲令猶行一半。竿頭絲線釣鯨波。<span class='corr'>攫</span>浪拏雲猶是鈍。<span class='note-inline'>(圜極岑)</span>。</p>
<p>一橈劈腦沒遮攔。大海波濤徹底乾。盡謂單傳并直指。誰知總被祖師謾。<span class='note-inline'>(密菴桀)</span>。</p>
<p>離鈎三寸<span class='corr'>已</span>周遮。臭口纔開隔海涯。嬴得雲山渺秋水。至今長暎夕陽斜。<span class='note-inline'>(孤雲權)</span>。</p>
<p>三寸離鈎槭一橈。百千毛竅冷颼颼。雖然兩手親分付。要在渠儂自點頭。<span class='note-inline'>(無際派)</span>。</p>
<p>夾嶠當年錯用心。貪他香餌被他擒。點頭三下無言說。水闊山遙恨轉深。<span class='note-inline'>(浙翁琰)</span>。</p>
<p>了無錐地可容身。却泛孤舟據要津。不獨夾山遭毒手。至今賺殺一船人。<span class='note-inline'>(笑翁堪)</span>。</p>
<p>合頭著語酬船子。恰如掘地覔青天。直饒橈下通明徹。也是華亭破漏船。<span class='note-inline'>(蘇臺辯)</span>。</p>
<p>無相無瑕便倒戈。只因輕信智頭陀。若還不到華亭上。鐵鑄船橈奈汝何。<span class='note-inline'>(南叟茙)</span>。</p>
<p>朱涇深處泛扁舟。伶俐闍黎上直鈎。劈口一橈空宇宙。遠山疊疊水悠悠。<span class='note-inline'>(葛廬覃)</span>。</p>
<p>笑中棄却竹林寺。將謂華亭有幾多。窮性命於橈下喪。細思成敗是蕭何。<span class='note-inline'>(末宗本)</span>。</p>
<p>三十餘年在藥山。鬼家活計豈能傳。當時不得夾山老。你且耐煩撑破船。<span class='note-inline'>(清溪徹)</span>。</p>
<p style="margin-left:2em">船子囑夾山曰。汝向去直須藏身處沒踪跡。沒踪跡處莫藏身。吾二十年在藥山。祇明斯事。汝今既得。他後莫住城隍聚落。但向深山裏钁頭邊。覔取一箇半箇接續。毋令斷絕。山乃辭行。頻頻回顧。師遂喚闍黎。山乃回首。師竪起橈曰。汝將謂別有。乃覆船入水而逝。　頌曰。</p>
<p>夾山橈下悟心休。何患身名踏覆舟。今古華亭垂釣者。烟波江上使人愁。<span class='note-inline'>(照覺總)</span>。</p>
<p>蓼夾蘆花碧海秋。錦鱗躍浪上金鈎。目前無法回頭看。踏覆船來得自由。<span class='note-inline'>(羅漢南)</span>。</p>
<p>【續收】不犯清波意自殊。口開目瞪尚踟蹰。漁舟覆却無踪跡。落日秋風戰荻蘆。<span class='note-inline'>(佛陀遜)</span>。</p>
<p>老手當年靠夾山。全機喪盡結深冤。父南子北家何在。撥轉天關地軸翻。<span class='note-inline'>(瞎堂遠)</span>。</p>
<p>驀口一橈全殺活。點頭三下鼻撩天。至今千古風流在。誰道華亭覆却船。<span class='note-inline'>(佛照光)</span>。</p>
<p>拶透機先子欲酬。迅雷楫下汗如流。踏翻船子水悠悠。直入千峯不轉頭。<span class='note-inline'>(水菴一)</span>。</p>
<p>藏身無迹更無藏。脫體無依便廝當。古鏡不磨還自照。淡煙和露濕秋光。<span class='note-inline'>(□□□)</span>。</p>
<p>沒踪迹處莫藏身。看來端是眼中塵。全機打破繫驢橛。棒頭敲出玉麒麟。<span class='note-inline'>(圜極岑)</span>。</p>
<p>明鏡當臺。一椎打破。東魯西秦。無可不可。<span class='note-inline'>(肯堂充)</span>。</p>
<p>一橈劈口虗空破。三點驢頭覆却船。父子至今俱不了。江湖波浪錯流傳。<span class='note-inline'>(天童淨)</span>。</p>
<p>機輪元不挂絲頭。會有金鱗上直鈎。驀口一橈猶未徹。踏反船子有來由。<span class='note-inline'>(松源岳)</span>。</p>
<p>臭口未開經萬劫。絲毫纔犯鐵輪隨。雨散雲收明月夜。反動江波說向誰。<span class='note-inline'>(木菴永)</span>。</p>
<p>夾山不在一橈上。明月蘆花夜夜寒。誰謂華亭消息斷。儼然秋色在江山。<span class='note-inline'>(解空觀)</span>。</p>
<p>散席迢迢到海涯。點頭橈下喪全機。父南子北今何在。月冷漁歌落釣磯。<span class='note-inline'>(天目禮)</span>。</p>
<p>一下蘭橈驀口鞭。大洋海底火燒天。父南子北家何許。風滿長空月滿船。<span class='note-inline'>(蒙菴聰)</span>。</p>
<p>稱意金鱗一上鈎。華亭江水合西流。釣船盡底掀翻了。惱亂春風卒未休。<span class='note-inline'>(朴翁銛)</span>。</p>
<p>藥貼分明說得親。不知裏面偽和真。諄諄教誡癡兒女。莫把方書誤後人。<span class='note-inline'>(虗堂愚)</span>。</p>
<p>一棹綠楊灣。金鱗得處難。長江深有恨。不合踏反船。<span class='note-inline'>(西巖惠)</span>。</p>
<p>藏身處沒踪跡。無影樹頭靈鳥宅。沒踪跡處莫藏身。不萌枝上春花拆。有來由誰辨的。天曉西風拂拂吹。松釵一徑爭拋擲。<span class='note-inline'>(東谷光)</span>。</p>
<p style="margin-left:2em">藥山高沙彌<span class='note-inline'>(嗣藥山)</span>因藥山問曰。見說長安甚閙。師曰。我國晏然。<span class='note-inline'>(法眼別云見誰說)</span>山曰。汝從看經得請益得。師曰。不從看經得。亦不從請益得。山曰。大有人不看經不請益。為甚麼不得。師曰。不道他無。只是他不肯承當。　頌曰。</p>
<p>撞破虗空七八片。逆開金鎻兩三重。轉身直入青霄外。多少行人覔路蹤。<span class='note-inline'>(成枯木)</span>。</p>
<p>興亡虗去又虗來。為渠國土絕纖埃。須彌頂上無根草。不受春風花自開。<span class='note-inline'>(投子青)</span>。</p>
<p style="margin-left:2em">高沙彌住菴。一日雨中來相看藥山。山曰。你來也。師曰是。山曰。可煞濕。師曰。不打這鼓笛。雲巖曰。皮也無。打甚麼鼓。道吾曰。鼓也無。打甚麼皮。師曰。今日大好。一場曲調。　頌曰。</p>
<p>偶爾垂言借問伊。知音爭使落今時。胡笳不犯宮商曲。玉笛橫時劫外吹。<span class='note-inline'>(丹霞淳)</span>。</p>
<p style="margin-left:2em">鼎州李翱<span class='corr'>刺</span>史。<span class='note-inline'>(見藥山)</span>嚮藥山玄化。屢請不赴。乃躬謁之。山執經卷不顧。侍者曰。太守在此。李性褊急。乃曰。見面不如聞名。拂袖便出。山曰。太守何得貴耳賤目。李回拱謝。問曰。如何是道。山以手指上下曰。會麼。李曰不會。山曰。雲在青天水在瓶。李忻愜作禮。述偈曰。鍊得身形似鶴形。千株松下兩函經。我來問道無餘說。雲在青天水在瓶。　頌曰。</p>
<p>雲在青天水在瓶。恐君妄解作惺惺。汾陽問你幽魂聽。如實神通現姓名。<span class='note-inline'>(汾陽昭)</span>。</p>
<p>雲在青天水在瓶。丹霄把手共君行。回頭不覺寒更曉。一片紅光海上生。<span class='note-inline'>(圓通僊)</span>。</p>
<p>雲在青天水在瓶。眼光隨指落深坑。溪花不耐霜風苦。說甚深深海底行。<span class='note-inline'>(張無盡)</span>。</p>
<p>隴西賢相登藥嶠。雲在青霄水在瓶。風靜雲消空獨露。天門玉女不曾扃。<span class='note-inline'>(京兆府天寧璉)</span>。</p>
<p>古人問道復何言。水在瓶中雲在天。故國要歸歸便得。離亭雲月渡頭船。<span class='note-inline'>(白楊順)</span>。</p>
<p>【續收】制使當年問道時。單鎗匹馬到禪扉。再四垂慈猶未曉。揮毫落紙更明詩。<span class='note-inline'>(洞山聰)</span>。</p>
<p>陌路相逢不相識。雲水悠悠無定跡。饒君富貴百千般。爭似儂家窮的的。<span class='note-inline'>(大洪恩)</span>。</p>
<p>貴耳而賤目。背手抽金鏃。仰面看青天。箭過新羅國。<span class='note-inline'>(弁山阡)</span>。</p>
<p>雲在青天水在瓶。平生肝膽向人傾。真金自有真金價。終不和沙賣與人。<span class='note-inline'>(北海心)</span>。</p>
<p>若陳見面太懸殊。雲水重新誑惑渠。謾說當時曾省悟。却將魚目當明珠。<span class='note-inline'>(天目禮)</span>。</p>
<p>撥草瞻風不奈何。深山有道要經過。只因貴耳而賤目。引得全身入草窠。<span class='note-inline'>(毒菴常)</span>。</p>
<p>即今非見面。昔日不聞名。一句添三句。篇章讀不成。<span class='note-inline'>(西巖惠)</span>。</p>
<p style="margin-left:2em;text-indent:-1em">【增收】京兆府翠微無學禪師。<span class='note-inline'>(嗣丹霞)</span>一日在法堂內行。投子進前接禮問曰。西來密旨和尚如何示人。師駐步少時。子曰。乞師垂示。師曰。更要第二杓惡水那。子便禮謝。師曰。莫跺根。曰時至根苗自生。　頌曰。</p>
<p>曾扣西來問翠微。經行駐步大慈悲。當時投子如能薦。惡水重將更潑誰。<span class='note-inline'>(水菴一)</span>。</p>
<p>師子出窟。驪龍入穴擡眸風生。眾獸腦裂。更弄爪牙。反成漏泄。時至須憑返擲機。分明踏破澄潭月。<span class='note-inline'>(投子舒)</span>。</p>
<p style="margin-left:2em;text-indent:-1em">【增收】吉州孝義寺性空禪師<span class='note-inline'>(嗣丹霞)</span>因僧參。人事了。師曰。與麼下去。還有佛法道理也無。曰某甲結舌有分。師曰。老僧又作麼生。曰素非好手。師便仰身合掌。僧亦合掌。師乃拊掌三下。僧拂袖便出。師曰。烏不前兔不後。幾人於此茫然走。祇有闍黎達本源。結舌何曾著空有。　頌曰。</p>
<p>進不前退不後。頭尾中間兩處走。胡僧撫掌咲呵呵。此土西天未曾有。<span class='note-inline'>(佛鑑懃)</span>。</p>
<p>入林不動草。入水不動波。曾經達本源。結舌更無過。若是參方士。須達末後句。<span class='note-inline'>(大圓智)</span>。</p>
<p>晝復夜初中後。金烏飛玉兔走。於此茫然與悄然。總是鰕跳不出斗<span class='note-inline'>(石溪月)</span>。</p>
<p style="margin-left:2em;text-indent:-1em">【增收】僊天禪師<span class='note-inline'>(或作天仙嗣潭州大川)</span>披雲和尚來纔入方丈。師便問。未見東越老人時。作麼生為物。雲曰。祇見雲生碧嶂。焉知月落寒潭。師曰。祇與麼也難得。曰莫是未見時麼。師便喝。雲展兩手。師曰。錯怪人者有甚麼限。雲掩耳而出。師曰。死却這漢平生也。　頌曰。</p>
<p>有客訪師纔入門。由來賓主未曾分。箭鋒相拄皆無咎。善始全終誠罕聞。<span class='note-inline'>(本覺一)</span>。</p>
<p>眼明慣識揮雲高。兩手揮戈戰不休。世事若將公道斷。將軍歸去合封侯。<span class='note-inline'>(絕象鑒)</span>。</p>
<p>作者相逢箭拄鋒。其中綿密不通風。要須惜取眉毛好。免使全身落草中。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】僊天因僧參。方展坐具。師曰。不用通時暄。還我文彩未生時道理來。曰某甲有口哂却即閒苦死。覔箇臈月扇子作麼。師拈棒作打勢。僧把住曰。還我未拈棒時道理來。師曰。隨我者隨之南北。不隨我者死住東西。曰隨與不隨且置。請師指出東西南北。師便打。　頌曰。</p>
<p>將軍帳上孰能過。不易僧初善切磋。蛇尾龍頭弓劒折。山藤三十未為多。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】馬頰山本空禪師<span class='note-inline'>(嗣大顛)</span>因僧問。去却即今言句。請師直指本來性。師曰。你迷源來得多少時。曰即今蒙和尚指示。師曰。若指示你。我即迷源。曰如何即是。師示頌曰。心是性體。性是心用。心性一如。誰別誰共。妄外迷源。祇者難洞。古今凡聖。如幻如夢　佛鑑云。問不徒然。答無虗設。纔隨語轉。覿面千山。後偈中雖有收有放。其奈錯下名言。山僧重為別過。乃有偈曰。</p>
<p>心本非心。性本非性。心性兩忘。誰少誰剩。老倒本空。灼艾求病。妄外迷源。孤負凡聖。</p>
<p>心性從來體一同。有無空處透真空。古今妄外迷源者。春入園林處處紅。<span class='note-inline'>(塗毒策)</span>。</p>
<p style="margin-left:2em;text-indent:-1em">【增收】本空上堂。祇這施為動轉。還合得本來祖翁麼。若合得。十二時中無虗棄底道理。若合不得。喫茶說話往往喚作茶話在。僧便問。如何免得不成茶話去。師曰。你識得口也未。曰如何是口。師曰。兩片皮也不識。曰如何是本來祖翁。師曰。大眾前不要牽爺恃娘。曰大眾忻然去也。師曰。你試點大眾性看。僧作禮。師曰。伊往往道。一性一切性在。僧欲進語。師曰。孤負平生行脚眼。　頌曰。</p>
<p>參禪學道莫匇匇。動轉無非觸祖翁。口在面門猶不見。喫茶清話故難通。水中鹽味如相似。色裏膠清信不空。欲得不招無間業。莫將情解謗宗風。<span class='note-inline'>(南堂興)</span>。</p>
<p style="margin-left:2em">漳州三平義忠禪師<span class='note-inline'>(嗣大顛)</span>因問大顛。不用指東劃西。請師直指。顛曰。幽州江口石人蹲。師曰。猶是指東劃西。顛曰。若是鳳凰兒。不向那邊討。師禮拜。顛曰。若不得後句。前話也難圓。　頌曰。</p>
<p>徹底老婆心。不向那邊討。父子要投機。無端入荒草。<span class='note-inline'>(圓悟勤)</span>。</p>
</div>
<p class='juan'>禪宗頌古聯珠通集卷第十七</p></div>
</div><!-- end of div[@id='body'] -->
</body></html>