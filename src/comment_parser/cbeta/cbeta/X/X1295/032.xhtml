<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu83' />禪宗頌古聯珠通集卷第三十二</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu84' />
<p class='h2'>六祖下第七世之四<span class='note-inline'>(清源下第六世之二)</span></p><p style="margin-left:2em">福州長慶慧稜禪師。<span class='note-inline'>(嗣雪峯)</span>與保福遊山。福問。古人道。妙峯山頂莫即遮箇。便是也無。師曰。是即是。可惜許　僧問鼓山。只如稜和尚恁麼道。意作麼生。山曰。孫公若無此語。可謂髑髏徧野白骨連山。　頌曰。</p>
<p>因上高嚴到頂頭。僧人致問<span class='corr'>已</span>圓周。是即便是可惜許。只恐同音別處游。<span class='note-inline'>(汾陽昭)</span>。</p>
<p>妙峯孤頂草離離。拈得分明付與誰。不是孫公辨端的。髑髏著地幾人知。<span class='note-inline'>(雪竇顯)</span>。</p>
<p>八萬四千非一一。七金山內海滔滔。妙高峯頂平如掌。誰把長竿釣巨鼇。<span class='note-inline'>(草堂清)</span>。</p>
<p>擕手相將孰共行。目前唯覩妙高山。雲泥不隔來時路。付與兒孫觸處看。<span class='note-inline'>(佛心才)</span>。</p>
<p>【續收】囓鏃交鋒是作家。不孤來問這些些。知時及節因行事。可惜茲人返嘆嗟。<span class='note-inline'>(般若柔)</span>。</p>
<p>是即是兮可惜許。擬心早涉三千里。行人念路客思家。達磨杖頭挑隻履。<span class='note-inline'>(獃堂定)</span>。</p>
<p>妙高孤頂忽登臨。浩浩無風曰浪深。除却鏡清長慶外。此時誰更是知音<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】長慶因僧問。如何是正法眼。師曰。有願不撒沙。保福云。不可更撒也。　頌曰。</p>
<p>願力山高豈足誇。藏身露影數如麻。若非保福親曾見。誰信稜公更撒沙。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】長慶曰。總似今日老胡有望。保福云。總似今日老胡絕望。　頌曰。</p>
<p>天高鴻鴈侵雲舉。地肅蛩螿入草鳴。渾是一秋風景裏。客愁幾逐異鄉情。<span class='note-inline'>(東叟頴)</span>。</p>
<p style="margin-left:2em;text-indent:-1em">【增收】長慶上堂。撞著道伴交肩過。一生參學事畢。　頌曰。</p>
<p>驀路相逢交臂過。眉毛趯起莫蹉跎。平生參學明何事。悟了寧消一剎那。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】長慶因僧問。如何得不疑不惑去。師乃展兩手。僧不進語。師曰。汝更問。我與汝道。僧再問。師露膊而坐。僧禮拜。師曰。汝作麼生會。曰今日風起。師曰。恁麼道。未定人見解。汝於古今中有甚麼節要。齊得長慶。若舉得。許汝作話主。其僧但立而<span class='corr'>已</span>。師却問。汝是甚麼人。曰向北人。師曰。南北三千里外。學妄語作麼。僧無對。　頌曰。</p>
<p>展手之時萬仞摧。枯河無水月無來。若疑別問龐居士。石女黃梅誰共陪。<span class='note-inline'>(投子青)</span>。</p>
<p style="margin-left:2em;text-indent:-1em">【增收】長慶因僧問。有問有答。賓主歷然。不問不答時如何。師曰。相逢盡道休官去。林下何曾見一人。　頌曰。</p>
<p>人人盡道我心休。問著何曾有地頭。口說心違謾自<span class='corr'>己</span>。業河迅速任漂流。<span class='note-inline'>(智門祚)</span>。</p>
<p style="margin-left:2em;text-indent:-1em">【增收】長慶因僧問。眾手淘金。誰是得者。師曰。有伎倆者得。曰學人還得也無。師曰。大遠在。　頌曰。</p>
<p>眾手淘金得者誰。纖塵窒礙豈能為。洪波浩渺黃金遠。四事無成空手歸。<span class='note-inline'>(智門祚)</span>。</p>
<p>眾手淘金誰可得。巧有伎倆必能克。隋候得珠聞京西。卞和獻玉在河北。<span class='note-inline'>(湛堂準)</span>。</p>
<p style="margin-left:2em">漳州保福從展禪師。<span class='note-inline'>(嗣雪峯)</span>長慶云。寧說阿羅漢有三毒。不說如來有二種語。不道如來無語。只是無二種語。師曰。作麼生是如來語。曰聾人爭得聞。師曰。情知和尚向第二頭道。慶却問。作麼生是如來語。師曰。喫茶去。雲居錫云。什麼處是長慶向第二頭道處。　頌曰。</p>
<p>頭兮第一第二。臥龍不鑒止水。無處有月波澄。有處無風浪起。稜禪客稜禪客。三月禹門遭點額。<span class='note-inline'>(雪竇顯)</span>。</p>
<p>如來語為君舉。任是聾人得聞。未免和泥合土。喫茶保福亦憨癡。似向雷門撾布鼓。<span class='note-inline'>(佛慧泉)</span>。</p>
<p>不說如來二種語。三三為九須重數。何謂聾人爭得聞。狐裘未免還移主。<span class='note-inline'>(白雲端)</span>。</p>
<p>無是無非歸掌握。有聞有見隔關山。始知一種如來語。不在世人情解間。<span class='note-inline'>(佛鑑懃)</span>。</p>
<p>第一頭第二頭。清風明月兩悠悠。將軍戰馬今何在。野草閒花滿地愁。<span class='note-inline'>(南華昺)</span>。</p>
<p>【續收】撞墻撞壁。曲不藏直。摘葉拈花。與儉寧奢。羅漢有三毒。如來有二語。聾人爭得聞。依舊喫茶去。保福老保福老。銕眼銅睛還失了。<span class='note-inline'>(月堂昌)</span>。</p>
<p>便恁喫茶去。還知第二頭。可憐長慶老。特地一場愁。<span class='note-inline'>(寶葉源)</span>。</p>
<p style="margin-left:2em">保福因雪峯上堂曰。諸上座。望州亭與汝相見了也。烏石嶺與汝相見了也。僧堂前與汝相見了也。師舉問鵞湖。僧堂前相見即且置。祇如望州亭烏石嶺。甚麼處相見。鵞湖驟步歸方丈。師低頭入僧堂。　頌曰。</p>
<p>望州烏石與堂前。相見相逢萬萬千。唯有鵞湖并保福。此時相見解推遷。<span class='note-inline'>(汾陽昭)</span>。</p>
<p>望州烏石常相見。何故禪人却背違。保福鵞湖雖得意。埋兵曾未展鏘旗。<span class='note-inline'>(海印信)</span>。</p>
<p>登山過水幾區區。特地相逢問道途。堪笑華山潘處士。長安路上倒騎驢。<span class='note-inline'>(大洪遂)</span>。</p>
<p>密密堂堂早二三。本來無物更何堪。癡人見了生歡喜。作者相逢滿面慚。<span class='note-inline'>(龍門遠)</span>。</p>
<p>望州烏石與僧堂。業識茫茫不可當。提起衲僧拄杖子。五湖四海沸如湯。<span class='note-inline'>(徑山杲)</span>。</p>
<p>【續收】藕絲引鯨鼇。針鋒輥芥投。望州烏石嶺。未唱<span class='corr'>已</span>先酬。大唐擊鼓新羅舞。覿面相呈不相覩。<span class='note-inline'>(圓悟勤)</span>。</p>
<p>望州烏石僧堂前。驟步低頭隔大千。若是咬人師子子。反身不在草頭邊。<span class='note-inline'>(一翁如)</span>。</p>
<p style="margin-left:2em;text-indent:-1em">【增收】保福因僧問。雪峯平生有何言句。得似羚羊掛角時。師曰。我不可作雪峯弟子不得。　頌曰。</p>
<p>人前慣出手。退三添作九。有眼未甞看。無家自能走。雪峯之句。羚羊掛角。作他弟子沒來由。龍蛇陣上看謀略。<span class='note-inline'>(月堂昌)</span>。</p>
<p>雪峯未審何言句。得似羚羊掛角時。拊擊自然皆率舞。不須羗管隔雲吹。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】保福問僧。殿裏底是甚麼。曰和尚定當看。師曰。釋迦佛。曰和尚莫謾人好。師曰却是汝謾我又問飯頭。鑊闊多少。曰和尚試量看。師以手作量勢。曰和尚莫謾某甲。師曰。却是汝謾我　又問僧。汝作甚麼業來。得恁麼長大。曰和尚短多少。師蹲身作短勢。曰和尚莫謾人好。師曰。却是汝謾我　又問僧汝名甚麼。曰咸澤。師曰。忽遇枯涸時如何。曰誰是枯涸者。師曰我是。曰和尚莫謾人好。師曰。却是汝謾我。　頌曰。</p>
<p>保福四謾人。真中道理親。兩兩從頭舉。雙雙句後明。若也更不會。新羅打鐵丁。<span class='note-inline'>(洞山聰)</span>。</p>
<p>竿木隨身老作家。逢場作戲更難加。謾人謾我無人會。水長船高眼裏沙。<span class='note-inline'>(雪竇顯)</span>。</p>
<p>一箇人謾四箇人。四人謾一一謾親。思量一代謾人漢。遞代相謾謾殺人。<span class='note-inline'>(佛國白)</span>。</p>
<p>一般見得有多般。若也謾他實自謾。要識展公端的處。水闊山高天色寒。<span class='note-inline'>(東林總)</span>。</p>
<p>保福從來不謾人。問著禪流總及身。浴鑊量來闊多少。兩長一短是誰真。<span class='note-inline'>(□□堅)</span>。</p>
<p style="margin-left:2em;text-indent:-1em">【增收】保福因僧侍立。問曰。汝得恁麼麤心。曰甚麼處是某甲麤心處。師拈一塊土度與僧曰。拋向門前著。僧拋了却來曰。甚麼處是某甲麤心處。師曰。我見築著磕著。所以道汝麤心。　頌曰。</p>
<p>晨朝有粥齋時飯。展鉢開單飽便休。築著磕著如薦得。不風流處也風流。<span class='note-inline'>(尼無著總)</span>。</p>
<p style="margin-left:2em;text-indent:-1em">【增收】保福與甘長老。相看鄭十三娘。纔坐定。師乃問。承聞。十三娘子參見溈山。是否。曰是。師曰。溈山遷化向甚麼處去。鄭起身偏床而立。甘曰。閑時說禪。口似懸河。何不道取。鄭曰。鼓這兩片皮。堪作甚麼。甘曰。不鼓這兩片皮。又作麼生。鄭曰。合取狗口。　頌曰。</p>
<p>溈山遷化絕音容。趯起眉毛何處去。十三娘子側身時。放出金毛師子子。<span class='note-inline'>(南堂興)</span>。</p>
<p>禪禪。鄭十三娘握玉鞭。正法眼。更參三十年。<span class='note-inline'>(南巖勝)</span>。</p>
<p style="margin-left:2em">杭州龍冊寺道怤禪師。<span class='note-inline'>(即鏡清嗣雪峯)</span>僧問。學人未達其原。請師方便。師曰。是什麼原。曰其原。師曰。若是其原。爭受方便。僧禮拜。退後侍者問曰。和尚適來莫是成他問否。師曰無。曰莫是不成他問否。師曰無。曰未審畢竟意作麼生。師曰。一點水墨兩處成龍<span class='note-inline'>(其原一作其源)</span>。　頌曰。</p>
<p>成龍兩處若為分。碧眼黃頭笑未聞。莫怪鏡清多意氣。他家曾謁聖明君。<span class='note-inline'>(正覺逸)</span>。</p>
<p>鏡水平湖碧湛然。茫茫曾未達其源。王維妙手堪圖畫。一點成龍兩處全。<span class='note-inline'>(保寧勇)</span>。</p>
<p>手把空行未是難。難中難是問其源。其源未達奈何也。且看成龍點下分。<span class='note-inline'>(雲溪恭)</span>。</p>
<p>【續收】學人未問指其源。句裏明機好細觀。自語不能知落處。煩他我作費言端。<span class='note-inline'>(本覺一)</span>。</p>
<p>冰稜鎻斷長河口。不見人從鳥道來。一陣風回脩竹裏。玉䦨干上雪成堆。<span class='note-inline'>(心聞賁)</span>。</p>
<p>源泉混混望無涯。澄湛平如鏡面開。兩處成龍一點墨。幾人換却眼睛來。<span class='note-inline'>(寶葉源)</span>。</p>
<p style="margin-left:2em">鏡清問僧。門外什麼聲。曰雨滴聲。師曰。眾生顛倒迷<span class='corr'>己</span>逐物。<span class='note-inline'>(五燈會元於迷<span class='corr'>己</span>逐物下曰)</span>和尚作麼生。師曰。洎不迷<span class='corr'>己</span>。曰洎不迷<span class='corr'>己</span>意旨如何。師曰。出身猶可易。脫體道應難。　頌曰。</p>
<p>虗堂雨滴聲。作者難酬對。若謂曾入流。依前還不會。會不會。南山北山轉霶霈。<span class='note-inline'>(雪竇顯)</span>。</p>
<p>是甚麼聲。雨滴浩浩。迷<span class='corr'>己</span>逐物。眾生顛倒。<span class='note-inline'>(楊無為)</span>。</p>
<p>簷前雨滴聲。正在眼中鳴。貪他蓑笠者。失却舊茅亭。<span class='note-inline'>(長靈卓)</span>。</p>
<p>順流逆流。轉物物轉。良哉觀音。快逢其便。出身脫體自分明。門外依前雨滴聲。<span class='note-inline'>(圓悟勤)</span>。</p>
<p>【續收】明頭便打。暗裏閃過。盡底活時。死中要坐。門外簷間雨滴聲。眾生顛倒逐迷情。可憐洎不迷<span class='corr'>己</span>處。出得身來體未明。<span class='note-inline'>(月堂昌)</span>。</p>
<p>簷頭雨滴。階前地濕。法法現成。人信不及。更問如何。長江水急。<span class='note-inline'>(慈受深)</span>。</p>
<p>簷頭雨滴聲。歷歷太分明。若是未歸客。徒勞側耳聽。<span class='note-inline'>(白楊順)</span>。</p>
<p>門外依然雨滴聲。萬般巧說爭如實。平生心膽向人傾。相見還同不相識。<span class='note-inline'>(卍菴顏)</span>。</p>
<p>直下全提是鏡清。脫難出易語分明。這僧更是能親切。聽得簷頭雨滴聲。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】鏡清問僧。門外是甚麼聲。曰蛇齩蝦蟆聲。師曰。將謂眾生苦。更有苦眾生。　頌曰。</p>
<p>將謂眾生苦。更有苦眾生。相見易得好。共住難為人。<span class='note-inline'>(卍菴顏)</span>。</p>
<p style="margin-left:2em;text-indent:-1em">【增收】鏡清問僧。門外什麼聲。曰鵓鳩聲。師曰。欲得不招無間業。莫謗如來正法輪。　頌曰。</p>
<p>聞聲見色非聞見。見色聞聲是見聞。欲得不招無間業。莫謗如來正法輪。<span class='note-inline'>(卍菴顏)</span>。</p>
<p style="margin-left:2em;text-indent:-1em">【增收】鏡清因僧問。聲前絕妙。請師指歸。師曰。許由不洗耳。曰為甚麼如此。師曰。猶繫脚在。曰某甲祇如此。師意又如何。師曰。無端夜來鴈。驚起後池秋。　頌曰。</p>
<p>飄風揚塵。落花流水。聲前絕妙。無處著觜。驚起後池秋。許由不洗耳。容貌好西施。開唇不露觜。<span class='note-inline'>(方菴顯)</span>。</p>
<p style="margin-left:2em">鏡清因僧問。學人啐請師啄。師曰。還得活也無。曰若不活。遭人怪笑。師曰。也是草裏漢。　頌曰。</p>
<p>古佛有家風。對揚遭貶剝。子母不相知。是誰同啐啄。啄覺猶在殻重遭撲。天下衲僧徒名邈。<span class='note-inline'>(雪竇顯)</span>。</p>
<p>語見人心苗見地。□頭痛痒喝如聾。諸方開口不同用。寶印全機繼祖風。<span class='note-inline'>(佛國白)</span>。</p>
<p>啐啄之機不謬傳。軒轅寶鑑正當軒。萬緣喪盡泥中土。四海澄清月在天。本分鉗鎚須煅煉。自家爐韛且磨研。相逢莫問參玄事。此去西天萬八千。<span class='note-inline'>(佛鑑懃)</span>。</p>
<p>河目海口。釘觜鏡舌。雞宿鳳巢。素非其鴨。直饒啐啄同時。未免當頭一劄。<span class='note-inline'>(佛性泰)</span>。</p>
<p style="margin-left:2em;text-indent:-1em">【增收】鏡清因僧問。如何是大道之源。師曰。從這裏流出。　頌曰。</p>
<p>從這裏流出。滔滔無盡日。巨浪湧千尋。誰知無一滴。<span class='note-inline'>(無準範)</span>。</p>
<p style="margin-left:2em;text-indent:-1em">【增收】鏡清一日於僧堂前自擊鐘曰。玄沙道底。玄沙道底。僧問。玄沙道甚麼。師畫一圓相。僧曰。若不久參。爭知與麼。師曰。失錢遭罪<span class='note-inline'>(宗門統要作師曰還我草鞋錢來)</span>　雪竇云。洎被打破蔡州　圓悟云。爛泥裏有硬<span class='corr'>刺</span>。　頌曰。</p>
<p>鏡清湖心拋一餌。錦鱗躍浪上鈎來。幾乎掣斷竿頭線。引得傍觀下釣臺。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】鏡清問雪峯。古人有言。峯便倒臥良久起曰。問甚麼。師再問。峯云。虗生浪死漢。　頌曰。</p>
<p>尋常愛客恨無來。及至人來懶話陪。空臥早知眠不當。虗勞紅焰落寒灰。<span class='note-inline'>(投子青)</span>。</p>
<p style="margin-left:2em;text-indent:-1em">【增收】鏡清因僧問。新年頭還有佛法也無。師曰有。曰如何是新年頭佛法。師曰。元正啟祚萬物咸新。曰謝師答話。師曰。鏡清今日失利。　頌曰。</p>
<p>七寶盃酌蒲萄酒。金花紙寫清平詞。春風院靜無人見。閒把君王玉笛吹。<span class='note-inline'>(心聞賁)</span>。</p>
<p>新年佛法答云有。小盡依前二十九。玉麟掣斷黃金勒。却向雲中大哮吼。<span class='note-inline'>(懶菴樞)</span>。</p>
<p style="margin-left:2em;text-indent:-1em">【增附】又僧問明教寬。新年頭還有佛法也無。師曰無。曰日日是好日。年年是好年。為甚却無。師曰。張公喫酒李公醉。曰老老大大龍頭蛇尾。師曰。明教今日失利。　頌曰。</p>
<p>新年佛法答云無。會得依前在半途。誰把扁舟清夜笛。月明吹過洞庭湖。<span class='note-inline'>(懶菴樞)</span>。</p>
<p>新年佛法播真風。笑殺街頭賀歲翁。三級浪高何處去。謾將雙劒定雌雄。<span class='note-inline'>(雪堂行)</span>。</p>
<p style="margin-left:2em">南堂興云。鏡清道有時失利。明教道無亦失利。且道譊訛在什麼處　徑山杲云。一人向高高峯頂立不露頂。一人向深深海底行不濕脚。是則是。未免有些譊訛。　頌曰。</p>
<p>新年景物漸舒蘇。佛法徒勞問有無。得失是非都喪却。波斯鼻孔自來麤。<span class='note-inline'>(建隆原)</span>。</p>
<p>穩密田地。神通游戲。佛法新年頭。有無俱失利。一槩等虗空。豈容立巴鼻。草上之風祖令行。誰云雷罷不停聲。<span class='note-inline'>(圓悟勤)</span>。</p>
<p>新年佛法鏡清有。須信親言出親口。新年佛法明教無。西天鬍子沒髭鬚。可笑兩翁同失利。南海波斯失却鼻。太平今夜太郎當。還如雪上更加霜。歲寒孫臏收却劒。釣魚船上謝三郎。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】福州鼓山興聖神晏國師。<span class='note-inline'>(嗣雪峯)</span>一日參雪峯。峯知其緣熟。忽起搊住曰。是什麼。師釋然了悟。亦忘其了。唯舉手搖曳而<span class='corr'>已</span>。峯曰。子作道理邪。曰何道理之有。峯審其懸解。撫而印之。　頌曰。</p>
<p>驀被曾郎搊著胷。平生途路忽然窮。無端擡手輕搖曳。笑倒南方大頂峯。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】鼓山上堂。埀語曰。鼓山門下不得咳嗽。時有僧咳嗽一聲。師曰。作甚麼。曰傷風。師曰。傷風即得。　頌曰。</p>
<p>遼空一箭九重城。雪老門風儘有聲。見說禁班宣號令。那邊渾不許人行。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】鼓山有偈。示眾曰。直下猶難會。尋言轉更賒。若論佛與祖。特地隔天涯。<span class='note-inline'>(五燈會元於此偈下曰)</span>師舉問僧。汝作麼生會。僧無語。乃謂侍者曰。某甲不會。請代一轉語。者曰。和尚與麼道。猶隔天涯在。僧舉似師。師喚侍者問。汝為這僧代語是否。者曰是。師便打。趂出院。　頌曰。</p>
<p>國師樣子太慈悲。入草何如出草時。射透九重聖箭子。依前特地隔天涯。<span class='note-inline'>(石溪月)</span>。</p>
<p style="margin-left:2em">明州翠巖令參禪師<span class='note-inline'>(嗣雪峯)</span>上堂曰。今夏與諸兄弟語論。看翠巖眉毛還在麼<span class='note-inline'>(此依傳燈所載)</span>五燈會元與傳燈異。乃曰。一夏與兄弟東語西話。看翠巖眉毛在麼　長慶云。生也　雲門云。關　保福云。作賊人心虗　翠巖芝云。為眾竭力。禍出私門。　頌曰。</p>
<p>翠巖示徒。千古無對。關字相酬。失錢遭罪。老倒保福。抑揚難得。嘮嘮翠巖。分明是賊。白珪無玷。誰辨真假。長慶相諳。眉毛生也。<span class='note-inline'>(雪竇顯)</span>。</p>
<p>青山岌岌。綠水滔滔。穿過鼻孔。落盡眉毛。<span class='note-inline'>(大洪遂)</span>。</p>
<p>作賊保福。擔枷過狀。生也長慶。迷真逐妄。掩關雲門。秋江月亮。老倒翠巖。眉在眼上。<span class='note-inline'>(死心新)</span>。</p>
<p>【續收】金鎚血色透雲袍。閫外威權膽氣豪。打破魔王山鬼窟。碧潭深處釣鯨鼇。<span class='note-inline'>(南堂興)</span>。</p>
<p>天魔謗佛。桀犬吠堯。巍巍大人。聖德可昭。<span class='note-inline'>(蒙菴岳)</span>。</p>
<p>萬鈞之弩射何人。箭未離弦<span class='corr'>已</span>喪身。帶累盲龜失浮木。欲來火裏透金塵。<span class='note-inline'>(伊菴權)</span>。</p>
<p>發言先要心無愧。為事應須理處長。莫學里閭無信者。從朝至暮錯商量。<span class='note-inline'>(虗堂愚)</span>。</p>
<p style="margin-left:2em">太原孚上座。<span class='note-inline'>(嗣雪峯)</span>鼓山問。父母未生時鼻孔在什麼處。師曰。老兄先道。曰如今生也。汝道在什麼處。師不肯。山却問。作麼生。師曰。將手中扇子來。山與扇子再徵之。師默置。山罔測。乃敺之一拳。　頌曰。</p>
<p>父母未生前。鼻孔在何處。藂林老作家。俱昧藏身句。鼓山雖見機。未免撑門戶。搖扇太原孚。播弄閒家具。山中春色深。飛花落無數。<span class='note-inline'>(佛慧泉)</span>。</p>
<p>父母未生前。生也只如然。一般拈掇能奇特。直下渾如火裏蓮。輝今耀古。極妙窮玄。大可憐。清風長滿座。一念八千年。<span class='note-inline'>(圓悟勤)</span>。</p>
<p>【續收】高安灘頭百雜碎。象骨峯前眼搭癡。敢道鼓山無鼻孔。藂林千古笑嘻嘻。<span class='note-inline'>(正堂辯)</span>。</p>
<p style="margin-left:2em;text-indent:-1em">【增收】孚上座參雪峯。峯聞乃集眾。師到法堂上顧視雪峯。便下看知事。明日却上禮拜曰。某甲昨日觸忤和尚。峯曰。知是般事。便休。　頌曰。</p>
<p>李廣將軍。古今無對。深入虜庭。全身遠害。不動干戈嬴小捷至今邊塞嘉聲在。<span class='note-inline'>(海印信)</span>。</p>
<p>雪峯集眾待孚公。上堂一顧便西東。明日却云曾觸忤。公案從來是幾重。<span class='note-inline'>(本覺一)</span>。</p>
<p>針頭削銕。牛背拔毛。多將少使。冷作熱燒。直上法堂便下去。觸忤和尚重解註。知是般事休便休。茫茫塞壑與填溝。<span class='note-inline'>(月堂昌)</span>。</p>
<p>壯氣如虹上法堂。就籬縛犍恰相當。若言觸忤老和尚。雪上無端又著霜。<span class='note-inline'>(秤巖玉)</span>。</p>
<p style="margin-left:2em;text-indent:-1em">【增收】孚上座初在<span class='corr'>揚</span>州光孝寺講涅槃經。有禪者阻雪。因往聽講。至三因佛性三德法身。廣談法身妙理。禪者失笑。師講罷請禪者喫茶曰。某甲素志狹劣。依文解義。適蒙見笑。且望見教。禪者曰。實笑座主不識法身。師曰。如此解說。何處不是。曰請座主更說一徧。師曰。法身之理猶若太虗。竪窮三際橫亘十方。彌綸八極包括二儀。隨緣赴感靡不周徧。曰不道座主說不是。祇是說得法身量邊事。實未識法身在。師曰。既然如是當為我說。曰座主還信否。師曰。焉敢不信。曰若如是。座主輟講旬日。室內端然靜慮收心攝念。善惡諸緣一時放却。師依所教。從初夜至五更。聞鼓角聲忽契悟。扣禪者門。曰阿誰。師曰某甲。禪者咄曰。教汝傳持大教代佛說法。夜來為甚麼醉酒臥街。師曰。禪德自來講經。將生身父母鼻孔搊揑。從今<span class='corr'>已</span>去更不敢如是。曰且去來日相見。師遂罷講徧歷諸方。　頌曰。</p>
<p>一曲單于風引長。孚公聞處是宮商。至今夜夜維陽客空聽樓頭聲斷腸。<span class='note-inline'>(本覺一)</span>。</p>
<p>誰將畫角吹江城。一曲梅花隔岸聽。宿酒乍醒金鴨冷。海棠枝上月猶明。<span class='note-inline'>(懶菴樞)</span>。</p>
<p style="margin-left:2em;text-indent:-1em">【增收】孚上座掌雪峯浴室。一日玄沙上問訊。雪峯曰。此間有箇老鼠子。今在浴室裏。沙曰。待與和尚勘破。言訖到浴室。遇師打水。沙曰。相看上座。師曰。<span class='corr'>已</span>相見了。沙曰。什麼劫中曾相見。師曰。瞌睡作麼。沙却入方丈白峯曰。<span class='corr'>已</span>勘破了。峯曰。作麼生勘伊。沙舉前語。峯曰。汝著賊也。　頌曰。</p>
<p>象王象子儘相隨。岸上人看蹄踏蹄香草細餐知飽足。歸來不待日頭低。<span class='note-inline'>(虗堂愚)</span>。</p>
<p style="margin-left:2em">孚上座因鼓山赴大王請。雪峯門送。回至法堂。乃曰。一隻聖箭直射九重城裏去也。師曰。是伊未在。峯曰。渠是徹底人。師曰。若不信。待某甲去勘過。遂趂至中路便問。師兄向甚麼處去。山曰。九重城裏去。師曰。忽遇三軍圍繞時如何。山曰。他家自有通霄路。師曰。恁麼則離宮失殿去也。山曰。何處不稱尊。師拂袖便回。峯問如何。師曰。好隻聖箭中路折却了也。遂舉前話。峯乃曰。奴渠語在。師曰。這老凍膿。却有鄉情在。　頌曰。</p>
<p>洞天無壁月無遮。朝斗先生扣齒牙。風撼古壇松子脫。打反頭上楮冠斜。<span class='note-inline'>(絕象鑒)</span>。</p>
<p>青童雙勒玉騘嘶。淡白春衫綠帶圍。半夜歸來花底過。金鞭敲落亂紅飛。<span class='note-inline'>(竹屋簡　二)</span>。</p>
<p>九重城裏本非遙。射折重重箭倍饒。忽遇三軍圍繞處。分明有路直通霄。</p>
<p style="margin-left:2em;text-indent:-1em"><span class='note-inline'>(雲門宗主)</span>韶州雲門文偃禪師<span class='note-inline'>(嗣雪峯)</span>示眾曰。人人自有光明在。看時不見暗昏昏。作麼生是諸人自<span class='corr'>己</span>光明。自代云。厨庫三門。又云。好事不如無。　頌曰。</p>
<p>自照列孤明。為君通一線。花謝樹無影。看時誰不見。見不見。倒騎牛兮入佛殿。<span class='note-inline'>(雪竇顯)</span>。</p>
<p>徹底昏昏不待看。拄天拄地黑漫漫。三門厨庫長相對。一徑松風滿院寒。<span class='note-inline'>(白雲端)</span>。</p>
<p>恍恍惚惚。若亡若存。築著磕著。厨庫三門。金烏照不破。玉兔又西奔。不知是何物。能為天地根。<span class='note-inline'>(佛心才)</span>。</p>
<p>夜明簾外千峯秀。鸞鏡臺前萬象殊。掃蹤滅迹。不立錙銖。誰為佛殿。誰是香厨。敲出鳳凰五色髓。擊碎驪龍明月珠。<span class='note-inline'>(圓悟勤)</span>。</p>
<p>【續收】黑黑。無問東西與南北。厨庫三門相對高。撑天拄地同聚墨。雖然好事不如無。敢保韶陽會不得。<span class='note-inline'>(正覺逸)</span>。</p>
<p>人人自有光明在。看時不見暗昏昏。踢倒三門與厨庫。此時明暗自然分。<span class='note-inline'>(蔚嘯巖)</span>。</p>
<p style="margin-left:2em">雲門上堂。乾坤之內宇宙之間。中有一寶秘在形山。拈燈籠向佛殿裏。將三門來燈籠上。作麼生。自代云。逐物意移。又曰。雲起雷興。　頌曰。</p>
<p>看看。古岸何人把針竿。雲冉冉水漫漫。明月蘆花君自看。<span class='note-inline'>(雪竇顯)</span>。</p>
<p>嶺上白雲舒復卷。天邊皓月去還來。低頭却入茅簷下。不覺呵呵咲幾回。<span class='note-inline'>(白雲端)</span>。</p>
<p>看看。野草閑花極撩亂。三月洞庭江上春。烟霄飛過瀟湘岸。<span class='note-inline'>(溈山秀)</span>。</p>
<p>帝網交羅幾萬般。形山消殞影團團。拈來不是無尋處。只在乾坤宇宙間。<span class='note-inline'>(佛心才)</span>。</p>
<p>虎豹文章。麒麟頭角。輝天燦地。堆山積嶽。拶破面門兮蓋色騎聲。截斷羅籠兮解粘去縛。罷却干戈百草頭。萬里秋天飛一鶚。<span class='note-inline'>(圓悟勤)</span>。</p>
<p>【續收】開眼也著。合眼也著。擬議躊躇。放過一著。<span class='note-inline'>(遯菴演)</span>。</p>
<p>隱隱烟村聞犬吠。欲尋尋不見人家。忽於橋斷溪回處。流出碧桃三四花。<span class='note-inline'>(斷橋倫)</span>。</p>
<p style="margin-left:2em">雲門示眾曰。十五日<span class='corr'>已</span>前不問汝。十五日<span class='corr'>已</span>後道將一句來。眾無對。自代曰。日日是好日。　頌曰。</p>
<p>去却一拈得七。上下四維無等匹。徐行踏斷流水聲。縱觀寫出飛禽跡。草茸茸烟羃羃。空生巖畔花狼籍。彈指堪悲舜若多。莫動著。動著三十棒。<span class='note-inline'>(雪竇顯)</span>。</p>
<p>日日是好日。風來樹點頭。九江烟靄裏。月上謝家樓。<span class='note-inline'>(海印信)</span>。</p>
<p>日日是好日。誰言無等匹。甜瓜徹蒂甜。未必甜如蜜。<span class='note-inline'>(大洪恩)</span>。</p>
<p>冰消河北岸。花發樹南枝。到處有春色。天涯亦早歸。<span class='note-inline'>(上方益)</span>。</p>
<p>【續收】破二作一。分三成六。著串數珠數不足。南辰信手攀。北斗回身觸。豁開戶牖正當軒。玉兔金烏如轉軸。傳不傳得不得。那知陌上春條綠。<span class='note-inline'>(圓悟勤)</span>。</p>
<p>日日是好日。佛法世法盡周畢。不須特地覓幽玄。只管鉢盂兩度濕。<span class='note-inline'>(尼無著總)</span>。</p>
<p style="margin-left:2em">雲門上堂。聞聲悟道見色明心。遂舉起手曰。觀世音菩薩將錢買餬餅。放下手曰。元來祇是饅頭。　頌曰。</p>
<p>買得欣欣急走歸。不知放手却成非。直饒超過毗盧頂。也落韶陽第二機。<span class='note-inline'>(上方益)</span>。</p>
<p>小院春風特地寒。佳人寂寞倚䦨干。斷腸曲調無人聽。更把琵琶月下彈。<span class='note-inline'>(慈受深)</span>。</p>
<p>見色心光現。聞聲道<span class='corr'>已</span>彰。掣雷光中分皂白。海潮音裏辨宮商。韶陽老。慈門普。發機直用千鈞弩。<span class='note-inline'>(圓悟勤)</span>。</p>
<p>見色明心事<span class='corr'>已</span>差。聞聲悟道更交加。觀音妙智慈悲力。荊棘林中優鉢華。<span class='note-inline'>(徑山杲)</span>。</p>
<p>南無觀世音菩薩。補陀巖上紅蓮舌。不知成佛是何時。打刀須是并州鐵。<span class='note-inline'>(鼓山珪)</span>。</p>
<p>【續收】撲落非他。安排不多。蓋覆自在。隱顯包羅。擡頭失却舊時路。拈篙便上別人渡。轉易作難。拔貧成富。千人萬人恁麼去。<span class='note-inline'>(月堂昌)</span>。</p>
<p>頓超見色聞聲句。不涉明心悟道言。花落鳥啼巖下寺。月明人喚渡頭船。<span class='note-inline'>(雪菴瑾)</span>。</p>
<p>一曲風前信是誰。調高爭肯落今時。見無人會曲中意。又把雲簫特地吹。<span class='note-inline'>(簡翁敬)</span>。</p>
<p style="margin-left:2em">雲門每見僧。必顧視曰鑒。僧擬議。乃曰咦。後德山圓明大師。刪去顧字謂之抽顧。叢林目雲門顧鑒咦。有抽顧頌。　頌曰。</p>
<p>雲門抽顧笑嘻嘻。擬議遭他顧鑒咦。任是張良多計䇿。到頭於此也難施。<span class='note-inline'>(北塔祚)</span>。</p>
<p>雲門抽顧。自有來由。一點不到。休休休休。<span class='note-inline'>(真淨文)</span>。</p>
<p>韶陽一鑒。生銕餕餡。直下咬破。莫怪相賺。<span class='note-inline'>(鼓山珪)</span>。</p>
<p>【續收】雲門抽顧頌。衲僧眼皮重。眼皮重七八量。雷車打不動。打不動抽顧頌。時念彌陀三兩聲。追薦東村李。鬍子生西天。山裏孟八郎強健。福田院裏貧兒呌喚。乞與我一文大光錢。<span class='note-inline'>(五祖戒)</span>。</p>
<p>韻陽為人最急切。未入門來<span class='corr'>已</span>甄別。若於顧鑒裏承當。大棒打落天邊月。<span class='note-inline'>(典牛游)</span>。</p>
<p style="margin-left:2em">雲門因僧問。如何是和尚家風。師曰。門前有人讀書<span class='note-inline'>(五燈會元作有讀書人來報或作門外讀書人報來)</span>。　頌曰。</p>
<p>藂林在處有家風。且與雲門事不同。門外若有讀書者。任是顏回亦不通。<span class='note-inline'>(北塔祚)</span>。</p>
<p>家風施設不無私。獨有雲門語可疑。偏囑讀書人若到。急來通報汝須知。為他老杜王摩詰。愛我高吟落韻詩。<span class='note-inline'>(覺海元)</span>。</p>
<p>讀書人到切須看。無絃難遇知音者。端的家風說與君。沒階趨進翼如也。<span class='note-inline'>(佛慧泉)</span>。</p>
<p>【續收】讀書人報來。豈在之乎者。孔子與周公。皆不及門也。<span class='note-inline'>(天目禮)</span>。</p>
<p style="margin-left:2em">雲門因僧問。如何是祖師西來意。師曰。日裏看山。　頌曰。</p>
<p>日裏看山也是常。西來祖意謾商量。金毛獅子希逢有。多是狐狸喚作狼。<span class='note-inline'>(北塔祚)</span>。</p>
<p>日裏看山好。清風拂白雲。夜來何處火。燒出古人墳。<span class='note-inline'>(東京淨因佛日)</span>。</p>
<p>日裏看山滿眼青。千巖萬壑鬪縱橫。洞門疑是雲遮斷。到者須知路坦平。<span class='note-inline'>(楊無為)</span>。</p>
<p>日裏看山。言簡語端。後進初機。切在諦觀。<span class='note-inline'>(黃檗勝)</span>。</p>
<p>匡真不惜兩莖眉。日裏看山對祖機。臘月火燒春又綠。只宜飛走會相依。<span class='note-inline'>(三祖宗)</span>。</p>
<p>雨餘江上兩三峯。堆疊烟嵐不記重。眼裏看來端的瞎。耳根聞處出天聰。<span class='note-inline'>(佛鑑懃)</span>。</p>
<p>【續收】坦然曾問老師安。爭似韶陽一句傳。日裏華山仙掌露。夜深猿呌月當軒。<span class='note-inline'>(投子青)</span>。</p>
<p>日裏看山。大難大難。重重峭壁。疊疊危巒。只見嵐光拂拂。爭知瀑布潺潺。<span class='note-inline'>(上方益)</span>。</p>
<p>日裏看山好。好在什麼處。要見老雲門。不落第二句。<span class='note-inline'>(月林觀)</span>。</p>
<p>日裏看山酬所問。分明開口見心肝。若於句裏求宗旨。墮在嵯峩疊嶂間。<span class='note-inline'>(退耕寧)</span>。</p>
</div>
<p class='juan'>禪宗頌古聯珠通集卷第三十二</p></div>
</div><!-- end of div[@id='body'] -->
</body></html>