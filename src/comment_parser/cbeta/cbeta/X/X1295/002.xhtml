<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />禪宗頌古聯珠通集卷第二</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p>
<div class='div-other'><a id='mulu9' />
<p class='h1'>世尊機緣</p><p style="margin-left:2em">釋迦牟尼世尊初降生。一手指天一手指地。周行七步目顧四方云。天上天下唯吾獨尊。後雲門云。我當時若見。一棒打殺與狗子喫。貴圖天下太平　瑯琊覺云。可謂將此深心奉塵剎。是則名為報佛恩。　頌曰。</p>
<p>四月八佛降生日。指天指地稱第一。九龍噴水沐金軀。摩訶般若波羅蜜。<span class='note-inline'>(洞山聰)</span>。</p>
<p>指天指地語琅琅。送語傳言出畫堂。使者尚能多意氣。主人應是不尋常。<span class='note-inline'>(泉大道)</span>。</p>
<p>寶殿龍樓忽降時。周行七步豁眉開。言不是言無謙遜。天上人間更有誰。<span class='note-inline'>(野軒遵)</span>。</p>
<p>開基剏業前王事。端拱持盈後帝心。劒戟盡為農器用。此時誰報太平音。<span class='note-inline'>(佛印元)</span>。</p>
<p>纔降王宮示本然。周行七步又重宣。指天指地無人會。獨震雷音徧大千。<span class='note-inline'>(海印信)</span>。</p>
<p>混沌未分人未曉。乾坤纔剖事全彰。天生伎倆能奇怪。末上鍮他弄一場。<span class='note-inline'>(保寧勇)</span>。</p>
<p>七步周行手指天。衲僧棒下命難全。母胎出後成何事。爭似閻浮未降前。<span class='note-inline'>(張無盡)</span>。</p>
<p>周行七步便稱尊。家醜那堪放出門。只向母胎度人畢。也須一棒一條痕。<span class='note-inline'>(長靈卓)</span>。</p>
<p>纔生能步便英靈。天上人間我獨尊。可笑瞻前不顧後。那知身後有雲門。<span class='note-inline'>(草堂清)</span>。</p>
<p>一火鑄成金彈子。團圞都不費鉗鎚。拈來萬仞峯頭放。打落天邊白鳳兒。<span class='note-inline'>(慈受深)</span>。</p>
<p>無憂樹下誕全身。七步周行事斬新。相見謂言侵早起。誰知更有夜行人。<span class='note-inline'>(南華昺)</span>。</p>
<p>老胡不免出胞胎。也解人前恁麼來。指地指天稱第一。眾生四十九年灾。<span class='note-inline'>(鼓山珪)</span>。</p>
<p>老漢纔生便著忙。周行七步似顛狂。賺他無限癡男女。開眼堂堂入鑊湯。<span class='note-inline'>(徑山杲)</span>。</p>
<p>兜羅綿手指天地。紺目重瞳顧四維。七步周行渾屬我。一生賣弄小孩兒。<span class='note-inline'>(佛燈珣)</span>。</p>
<p>黑白未分全體妙。纔彰文彩便成乖。因茲漏泄家風甚。末代兒孫鼻孔喎。<span class='note-inline'>(月菴果)</span>。</p>
<p>纔出胞胎便逸羣。周行七步獨稱尊。當時若見雲門老。不到如今累子孫。<span class='note-inline'>(踈山如)</span>。</p>
<p>【續收】老胡種種空意氣。一手指天兼指地。當時盡謂獨稱尊。今日翻思誰不是。人人盡在光明裏。臨文不用更加諱。<span class='note-inline'>(育王達)</span>。</p>
<p>千年石虎產麒麟。一角通身五彩明。金鎻玉關渾掣斷。毗盧界內鼓煙塵。<span class='note-inline'>(雪竇宗)</span>。</p>
<p>美如西子離金闕。嬌似楊妃下玉樓。猶把琵琶半遮面。不令人見轉風流。<span class='note-inline'>(佛鑑懃)</span>。</p>
<p>毗嵐園裏喪嘉聲。分手徒勞布惡名。決是一文偷不得。至今虗作不良人。<span class='note-inline'>(瞎堂遠)</span>。</p>
<p>五天一隻蓬蒿箭。攪動支那百萬兵。不得雲門行正令。幾乎錯認定盤星。<span class='note-inline'>(石窻恭)</span>。</p>
<p>周行四顧獨稱尊。平地無風起浪痕。禍及私門猶自可。誰知千古累兒孫。<span class='note-inline'>(懶菴需)</span>。</p>
<p>掀翻地軸乾坤窄。撥轉天輪宇宙寬。須向強中呈好手。虗空打碎劫初看。<span class='note-inline'>(正堂辯)</span>。</p>
<p>奴兒婢子。十生九死。於裏不正。被外邊使。縱饒開口便過頭。未免渾身輥泥水。<span class='note-inline'>(月堂昌)</span>。</p>
<p>無憂樹下浴嬰孩。清曉薔微帶露開。轉過衲僧相見處。後槽驢馬出胞胎。<span class='note-inline'>(天童淨)</span>。</p>
<p>草本無端拈出來。更加註脚轉癡呆。西天此土誰知<span class='corr'>己</span>。夜半優曇火裏開。<span class='note-inline'>(應菴華)</span>。</p>
<p>走出門風相副稱。東西南北更無人。看來不得韶陽老。未免兒孫惹客塵。<span class='note-inline'>(或菴體)</span>。</p>
<p>指天指地。無處回避。瞿曇瞿曇。討甚巴鼻。<span class='note-inline'>(月林觀)</span>。</p>
<p>自謂五更侵早起。誰知更有夜行人。條風塊雨非云昔。堯舜垂衣萬國賓。<span class='note-inline'>(運菴巖)</span>。</p>
<p>未曾撞入摩耶腹。兩手知他甚處安。右脅出來魔境現。只堪惆悵不堪看。<span class='note-inline'>(天目禮)</span>。</p>
<p>一聲哇地便吒哩。突出如斯大闡提。此土西天起殃害。堂堂洗土不成泥。<span class='note-inline'>(北磵簡)</span>。</p>
<p>七步周行猶彷彿。指天指地不分明。是非既落傍人耳。洗到驢年也不清。<span class='note-inline'>(虗堂愚)</span>。</p>
<p>兩手指天地。周行步更多。可憐黃面老。螃蟹落湯鍋。<span class='note-inline'>(西巖惠)</span>。</p>
<p>生來自恨錯同條。鐵鑄心肝也合銷。還你獨尊三界內。奈何今日又明朝。<span class='note-inline'>(覺菴真)</span>。</p>
<p style="margin-left:2em">僧問九峯虔云。承聞和尚有言。諸聖間出祇是傳語人。是否。師曰是。曰世尊一手指天一手指地云。天上天下唯吾獨尊。和尚為甚麼却喚作傳語人。師曰。祗為一手指天一手指地。所以喚作傳語人。　頌曰。</p>
<p>妙相圓明不可親。奴兒婢子自殷勤。指天指地稱尊大。也是傳言送語人。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】世尊未離兜率<span class='corr'>已</span>降王宮。未出母胎度人<span class='corr'>已</span>畢。　頌曰。</p>
<p>大象本無形。至虗包萬有。末後<span class='corr'>已</span>太過。面南看北斗。王宮兜率度生出胎。始終一貫初無去來。掃蹤滅跡除根蒂。火裏蓮華處處開。<span class='note-inline'>(圓悟勤)</span>。</p>
<p>是非海裏橫身入。豺虎羣中自在行。莫把是非來辨我。平生穿鑿不相干。<span class='note-inline'>(鼓山珪)</span>。</p>
<p>利刃有蜜不須䑛。蠱毒之家水莫甞。不䑛不嘗俱不犯。端然衣錦自還鄉。<span class='note-inline'>(徑山杲)</span>。</p>
<p>本離兜率降王宮。便就刀山入鑊湯。等閑擒下白拈賊。滿眼俱為敗露贓。<span class='note-inline'>(瞎堂遠)</span>。</p>
<p>垂鈎不似迷津客。張網誠非待兔人。半夜烏鷄何處去。天明吞却玉麒麟。<span class='note-inline'>(正堂辯)</span>。</p>
<p>肌骨當初赫赤窮。面皮今日厚千重。撩頭搭尾應更點。嬴賽闍黎齋後鍾。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】世尊初於臈月八日明星出時。忽云。奇哉一切眾生。具有如來智慧德相。但以妄想執著不能證得。　頌曰。</p>
<p>瞿曇失却眼睛時。雪裏梅華只一枝。而今到處生荊棘。却笑春風惱亂吹。<span class='note-inline'>(晦堂心)</span>。</p>
<p>黃面瞿曇不丈夫。明星現處自塗糊。如今好覔生蛇弄。免使兒孫在半途。<span class='note-inline'>(佛心才)</span>。</p>
<p>一見明星夢便回。千年桃核長青梅。雖然不是調羮味。曾與將軍止渴來。<span class='note-inline'>(雪竇宗)</span>。</p>
<p>出得山來早是遲。却於世上討便宜。直饒一念超三界。好與拳頭劈面椎。<span class='note-inline'>(佛照光)</span>。</p>
<p>此老從來謾自誇。無端病眼見空華。直教當下超三際。檢點將來未到家。<span class='note-inline'>(無用全)</span>。</p>
<p>六年落草野狐精。跳出渾身是葛藤。打失眼睛無處覓。誑人剛道悟明星。<span class='note-inline'>(天童淨)</span>。</p>
<p>二千年前黃面老。舉頭莫是見明星。茫茫宇宙人無數。幾個男兒眼有睛。<span class='note-inline'>(肯堂充)</span>。</p>
<p>雪嶺崎嶇歲月深。何曾夜半見明星。可憐業識茫茫者。蹉過如來正法輪。<span class='note-inline'>(妙峯善)</span>。</p>
<p>夜半明星出現時。分明喪盡目前機。若言總具如來相。也是空拳誑小兒。<span class='note-inline'>(頑石空)</span>。</p>
<p>六載隈藏在雪山。灰頭土面自慚顏。今朝忽覩明星現。始覺從前被眼瞞。<span class='note-inline'>(鐵山仁)</span>。</p>
<p>六載將身草裏埋。當時有眼幾曾開。果然見得明星現。未到門庭冷似灰。<span class='note-inline'>(介石朋)</span>。</p>
<p>雪嶺六年修苦行。今朝打失主人公。普天帀地無尋處。百億分身是脫空。<span class='note-inline'>(天目禮)</span>。</p>
<p>正覺山前失眼睛。是凡是聖盡生盲。至今夜夜明星現。誰肯向伊行處行。<span class='note-inline'>(癡絕冲)</span>。</p>
<p>明星見處月三更。箇箇眉毛眼上橫。平地起堆黃面老。夢中說夢可憐生。<span class='note-inline'>(大歇謙)</span>。</p>
<p>明星一見眼皮穿。漢語胡言萬萬千。暴富乞兒休說夢。誰家竈裡火無煙。<span class='note-inline'>(無量壽)</span>。</p>
<p>金鍾夜擊九重城。六載歸來改瘦形。待得眾生心眼活。雪山依舊碧崚層。<span class='note-inline'>(虗堂愚)</span>。</p>
<p>輕金輪位重草座。金彈換人泥彈丸。末世眾生心眼巧。明星空照雪山寒。<span class='note-inline'>(閑極雲)</span>。</p>
<p>月滿長空星滿天。瞿曇一見眼皮穿。長安市上人無數。何似家家夜莫眠。<span class='note-inline'>(千峯琬)</span>。</p>
<p style="margin-left:2em">世尊一日陞座。大眾纔集定。文殊白槌云。諦觀法王法。法王法如是。世尊便下座。　頌曰。</p>
<p>聲振大千龍虎伏。無人解和法王才。言下便明猶是鈍。頓教千眼一時開。<span class='note-inline'>(明招謙)</span>。</p>
<p>文殊白槌報眾知。法王法令合如斯。會中若有仙陁客。不待眉間毫相輝。<span class='note-inline'>(北塔祚)</span>。</p>
<p>列聖藂中作者知。法王法令不如斯。會中若有仙陀客。何必文殊下一槌。<span class='note-inline'>(雪竇顯)</span>。</p>
<p>百萬靈山似葦麻。風行雲集<span class='corr'>已</span>周遮。當時不是文殊老。往往瞿曇更撒沙。<span class='note-inline'>(佛印元)</span>。</p>
<p>頭角麟龍眾若干。當時一例受欺謾。法王真子揮楗椎。直至而今作笑端。<span class='note-inline'>(正覺逸)</span>。</p>
<p>未兆之前早二三。白槌之後更那堪。當時若有仙陀客。不到如今強指南。<span class='note-inline'>(海印信)</span>。</p>
<p>七佛之師下一槌。鵞王成鴨鱉成龜。滿筵龍象齊傾耳。咲殺靈山老古錐。<span class='note-inline'>(野軒遵)</span>。</p>
<p>巍巍頂相終難見。舒卷何當如掣電。彼時若有此時人。文殊槌下分鍼線。<span class='note-inline'>(白雲端)</span>。</p>
<p>諦觀法王法。法王法如是。玉輪影射珊瑚枝。一陣清風動天地。<span class='note-inline'>(地藏恩)</span>。</p>
<p>月在波心徹底寒。澄澄應不許龍蟠。五湖多少未歸客。却被傍人把釣竿。<span class='note-inline'>(上方益)</span>。</p>
<p>彌盧出海橫天外。南北東西不見邊。一幅素縑描不得。競將天下與人傳。<span class='note-inline'>(大洪遂)</span>。</p>
<p>據坐凝眸語未形。一槌直下意何明。倒行此令如相委。無限清風動地生。<span class='note-inline'>(夢菴信)</span>。</p>
<p>一段真風見也麼。元元化母理機梭。織成古錦含春象。無奈東君漏泄何。<span class='note-inline'>(天童覺)</span>。</p>
<p>一輪明月映天心。四海生靈荷照臨。何必西風撼丹桂。碧霄重送九秋音。<span class='note-inline'>(佛鑑懃)</span>。</p>
<p>法王法令若為酬。老倒文殊強出頭。負累釋迦猶可事。至今千古閙啾啾。<span class='note-inline'>(龍門遠)</span>。</p>
<p>銀蟾皎潔豈容模。剛被文殊強塗糊。千古兒孫無覓處。三條椽下觜盧都。<span class='note-inline'>(月菴果)</span>。</p>
<p>金槌影動。寶劒光寒。百萬之眾。齊著眼看。<span class='note-inline'>(楚安方)</span>。</p>
<p>瞿曇按指。文殊據令。漏泄天機。一槌打正。<span class='note-inline'>(南華昺)</span>。</p>
<p>【續收】正令付全提。不存凡聖機。牢關百雜碎。石火電光輝。<span class='note-inline'>(尼無著總)</span>。</p>
<p>古皇前化超羣檄。無字印文明劃劃。今時衲子若當陽。往往半千成五百。<span class='note-inline'>(正堂辯)</span>。</p>
<p>法王法令沒周遮。一片虗凝絕點瑕。槌下不開諸聖眼。幾多騏驥困鹽車。<span class='note-inline'>(靈巖安)</span>。</p>
<p>見成活計莫周遮。椎下分疎事轉差。若是咬人師子子。何須牙上更安牙。<span class='note-inline'>(月林觀)</span>。</p>
<p>道泰時清才子貴。家肥國富小兒嬌。不因紫陌花開早。爭見黃鶯下柳條。<span class='note-inline'>(木菴永)</span>。</p>
<p style="margin-left:2em">世尊因五通仙人問云。佛有六通。我有五通。如何是那一通。世尊召仙人。仙人應諾。世尊曰。那一通爾問我。　頌曰。</p>
<p>仙人一問通皆備。却是瞿曇一物無。喚得兔來依舊放。幾多山鬼暗相呼。<span class='note-inline'>(佛印元)</span>。</p>
<p>那一通爾問我。令人慚愧釋迦老。只知步步踏紅蓮。不覺茫茫入荒草。<span class='note-inline'>(正覺逸)</span>。</p>
<p>無量劫來曾未遇。如何不動到其中。莫言佛法無多子。最苦瞿曇那一通。<span class='note-inline'>(保寧勇)</span>。</p>
<p>問佛如何那一通。世尊當面指迷蹤。祥雲密密微微雨。大震雷音帀地風。<span class='note-inline'>(雲溪恭)</span>。</p>
<p>汝問如何此問親。嶺梅江柳共芳春。抱贓不用行搜檢。<span class='corr'>已</span>自當堂露賊身。<span class='note-inline'>(長靈卓)</span>。</p>
<p>【續收】那一通你問我。玄關倒插無鬚鎻。等閑一掣掣得開。三個老婆相對坐<span class='note-inline'>(咄)</span>。<span class='note-inline'>(斷橋倫)</span>。</p>
<p>那一通。你問我。口是禍門。招因帶果。慚愧慈悲大法王。丙乙离壬不屬火。<span class='note-inline'>(寶葉源)</span>。</p>
<p style="margin-left:2em">世尊因外道問云。不問有言不問無言。世尊據坐。外道讚曰。世尊大慈大悲。開我迷雲令我得入。作禮而去。後阿難問佛。外道有何所證。而言得入。世尊曰。如世良馬見鞭影而行。　頌曰。</p>
<p>鞭影分明指似君。多聞瞥地爽精神。汾陽報汝諸禪侶。信手拈來莫厭塵。<span class='note-inline'>(汾陽昭)</span>。</p>
<p>機輪曾未轉。轉必兩頭走。明鏡忽臨臺。當下知妍醜。妍醜分兮迷雲開。慈門何處生塵埃。因思良馬窺鞭影。千里追風喚得回。<span class='note-inline'>(雪竇顯)</span>。</p>
<p>雙鋒覆護兩俱摧。迷雲從此豁然開。收得劫初鈴子後。輕輕一振動雲雷。<span class='note-inline'>(天衣懷)</span>。</p>
<p>萬丈寒潭徹底清。錦鱗夜靜向光行。和竿一掣隨鈎上。水面茫茫散月明。<span class='note-inline'>(白雲端)</span>。</p>
<p>經過遇夜宿荒草。開得眼來天大曉。空心赤脚唱歌歸。路上行人<span class='corr'>已</span>不少。<span class='note-inline'>(保寧勇)</span>。</p>
<p>特地殷勤問有無。因風應不費工夫。迷雲縱得開令入。未免區區在半途。<span class='note-inline'>(淨照臻)</span>。</p>
<p>雪覆喬林同一色。清光上下含虗碧。採樵人立渡頭寒。極目圓蟾為誰白。<span class='note-inline'>(成枯木)</span>。</p>
<p>外道麤心慣險夷。老胡鞭影露鍼錐。行人拾得東門兔。誰管韓獹精力疲。<span class='note-inline'>(長靈卓)</span>。</p>
<p>世尊恰似青銅鏡。掛向虗空秋月靜。表裏無私照膽寒。高低一一皆相映。<span class='note-inline'>(佛鑑懃)</span>。</p>
<p>杲日連天照有無。孰云善逝坐跏趺。如今要見當年事。邪正由來在半途。<span class='note-inline'>(龍門遠)</span>。</p>
<p>有無不問語先墯。明鏡當臺雙照破。迷雲散盡曉天空。杲日團團紅似火。<span class='note-inline'>(佛性泰)</span>。</p>
<p>露影藏身問世尊。瞿曇一點不加文。迷雲舒卷從斯入。十倍精神減八分。<span class='note-inline'>(佛燈珣)</span>。</p>
<p>迷悟躅髏前。何勞更舉鞭。只持雞狗戒。不學祖師禪。<span class='note-inline'>(鼓山珪)</span>。</p>
<p>兩處牢關擊不通。纖塵不動自乖宗。忽然業鏡百雜碎。黃面瞿曇失却蹤。<span class='note-inline'>(徑山杲)</span>。</p>
<p>【續收】外道殷勤來問佛。有言不問及無言。大雄不費纖毫力。良馬何曾用舉鞭。<span class='note-inline'>(照堂一)</span>。</p>
<p>世尊隻眼通三界。外道雙眸貫五天。華意正濃桃臉笑。春光不在柳梢邊。<span class='note-inline'>(雪巢一)</span>。</p>
<p>不問有言無言。說甚見影見鞭。露柱口掛壁上。燈籠倒退三千。<span class='note-inline'>(瞎堂遠)</span>。</p>
<p>陷虎機關兩處安。湍流一截萬源乾。駿駒瞥爾窺鞭影。凜凜霜蹄毛骨寒。<span class='note-inline'>(尼無著總)</span>。</p>
<p>獵涉榮枯未是奇。到頭誰是出家兒。故鄉漠漠無消息。時有孤雲嶺外歸。<span class='note-inline'>(正堂辯)</span>。</p>
<p>赤日輝空照大千。佛魔俱盡頭超然。悠悠莫論途中事。露出胷襟子細看。<span class='note-inline'>(大溈智)</span>。</p>
<p>不問有無先話墯。軒轅古鏡忽臨臺。雖然當下分妍醜。依舊迷雲撥不開。<span class='note-inline'>(肯堂充)</span>。</p>
<p>自把碌磚空裏擲。必端自打自家頭。灼然自痛自難說。自著摩挲歸去休。<span class='note-inline'>(斷橋倫)</span>。</p>
<p>不問無言及有言。坐觀成敗自安然。仙陀瞥爾知宗墮。誰謂世尊曾舉鞭。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】世尊因外道問。昨日說何法。曰說定法。又問。今日說何法。曰說不定法<span class='note-inline'>(云云)</span>。　頌曰。</p>
<p>古鑑從來絕點痕。隨其妍醜目前分。而今鑑破無光影。風輥長江水色渾。<span class='note-inline'>(塗毒䇿)</span>。</p>
<p>昨日與今日。說定說不定。寰中天子敕。塞外將軍令。外道當年入夢鄉。直至如今猶未省。<span class='note-inline'>(高安悟)</span>。</p>
<p>昨日定今日不定。正令<span class='corr'>已</span>行皆逐正。卓下靈山皁纛旗。百萬麾軍皆乞命。<span class='note-inline'>(山堂淳)</span>。</p>
<p style="margin-left:2em;text-indent:-1em">【增收】世尊因調達謗佛。生身陷地獄。佛敕阿難傳問云。汝在地獄中安否。云我雖在地獄。如三禪天樂。佛又令阿難傳問。你還求出不。云我待世尊來便出。阿難云。佛是三界大師。豈有入地獄分。云佛既無入地獄分。我豈有出地獄分。　頌曰。</p>
<p>好笑提婆達多。入捺落十小劫波。然得三禪妙樂。吹布毛須還鳥窠。<span class='note-inline'>(湛堂準)</span>。</p>
<p>大隱居廛。小隱居山。各得其所。隨分安閑。何必更來論出入。人生在處有餘歡。<span class='note-inline'>(別峯雲)</span>。</p>
<p>地獄天堂八字打開。誰知無去亦無來。若言<span class='corr'>已</span>得三禪樂。未免將身自活埋。<span class='note-inline'>(松源岳)</span>。</p>
<p>萬仞崖頭[拚-ㄙ+ㄊ]得去。不知何處覓全屍。業風吹起再甦省。却問如今是甚時。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】世尊因長爪梵志索論義。預約云。我義若墯。我自斬首以謝。世尊云。汝義以何為宗。梵志云。我義以一切不受為宗。世尊云。是見受不。志拂袖而去。行至中路有省。乃謂弟子云。吾當回去。斬首以謝世尊。弟子云。人天眾前幸當得勝。何以斬首。志云。我寧於有智人前斬首。不於無智人前得勝。乃歎云。我義兩處負墯。是見若受負門處麤。是見不受負門處細。一切人天二乘皆不知我義墯處。唯有世尊諸大菩薩知我義墯。回至世尊前云。我義兩處負墯。故當斬首以謝。世尊云。我法中無如是事。汝當回心向道。於是同五百徒眾。一時投佛出家證阿羅漢。　頌曰。</p>
<p>是見若受破家門。是見不受與誰論。匾檐驀折兩頭脫。一毫頭上現乾坤。<span class='note-inline'>(天衣懷)</span>。</p>
<p>一切不受逞家風。片言雙破兩頭攻。赤旛奪了回光處。始信言前墮<span class='corr'>己</span>宗。<span class='note-inline'>(本覺一)</span>。</p>
<p>是見受時眼著屑。見如不受事猶乖。賊身<span class='corr'>已</span>露徒回首。鬼面神頭一處埋。<span class='note-inline'>(無用全)</span>。</p>
<p style="margin-left:2em;text-indent:-1em">【增收】世尊因乾闥婆王奏樂。其時山河大地盡作琴聲。迦葉起舞。王問。迦葉豈不是阿羅漢。諸漏<span class='corr'>已</span>盡。何更有餘習。世尊曰。實無餘習。莫謗法也。王又撫琴三徧。迦葉亦三度作舞。王曰。迦葉作舞。豈不是。世尊曰。實不曾作舞。王曰。世尊何得妄語。世尊曰。不妄語。汝撫琴山河大地草木盡作琴聲。豈不是。王曰是。世尊曰。迦葉亦復如是。實不曾作舞。王乃信受　修山主問澄源禪師。乾闥婆王奏樂。直得須彌岌峇海水騰波。迦葉作舞作麼生會。源曰。迦葉過去世曾作樂人來。習氣未除。修曰。須彌岌峇海水騰波又作麼生。源休去　法眼代曰。正是習氣。　頌曰。</p>
<p>輕輕撥轉一條絃。聲振三千與大千。賴得飲光知密意。肯將羅袖惹春煙。<span class='note-inline'>(塗毒䇿)</span>。</p>
<p>有三尺劒。可以謁趙國。無千里眼。難以見懸絲。巍巍堂堂。三界大師。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】世尊在忉利天為母說法。優瑱王思佛。命匠雕旃檀像。及至世尊下來。像亦出迎。　頌曰。</p>
<p>紫金光聚照山河。天上人間意氣多。曾敕文殊領徒眾。毗耶城裏問維摩。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】世尊一日坐次。見二人舁豬子過。乃問這箇是甚麼。其人云。世尊具一切智。豬子也不識。世尊曰。也要問過。　頌曰。</p>
<p>捨筏懷兼濟。逢畊更問津。却將未歸意。說與欲行人。<span class='note-inline'>(木庵瓊首座)</span>。</p>
<p style="margin-left:2em;text-indent:-1em">【增收】世尊三喚三應乃云。無為真佛實在我身　大溈智云。世尊為誰家分上事。又喝云。汝等切忌認著昭昭靈靈。復頌曰。</p>
<p>真佛無為在我身。三呼三應太惺惺。若人不悟元由者。塵劫茫茫認識神。</p>
<p style="margin-left:2em;text-indent:-1em">【增收】世尊一日敕阿難。食時將至。汝入城持鉢。難應諾。曰汝既持鉢。當依過去七佛儀式。難遂問。如何是七佛儀式。佛召阿難。難應諾。佛曰。持鉢去　密庵云。大小世尊。被阿難輕輕靠著。未免喚鍾作甕。　頌曰。</p>
<p>從前七佛儀式。慶喜何曾欠少。堪笑黃面瞿曇。無端打箇之遶。<span class='note-inline'>(遯庵演)</span>。</p>
<p style="margin-left:2em;text-indent:-1em">【增收】世尊因靈山會上有五百比丘。得四禪定。具五神通。未得法忍。以宿命智通各各自見。過去殺父害母及諸重罪。心內懷疑。於甚深法不能證入。於是文殊承佛神力。手握利劒持逼如來。世尊謂文殊曰。住住。不應作逆。勿得害吾。吾必被害為善被害。文殊。從本<span class='corr'>已</span>來無有我人。但以內心見有我人。內心起時我必被害。即名為害。於是五百比丘。自悟本心如夢如幻。於夢幻中無有我人。乃至能生所生父母。於是五百比丘同聲讚歎曰。文殊大智士。深達法源底。自手握利劒。持逼如來身。如劒佛亦爾。一相無有二。無相無所生。是中云何殺。　頌曰。</p>
<p>為渠中路惹埃塵。致使全機截斷雲。佛劒兩忘何處去。還家曲調一番新。<span class='note-inline'>(象田卿)</span>。</p>
<p>佛祖由來總是冤。電機旋處直如弦。金毛若解和聲拶。月裏麒麟笑揭天。<span class='note-inline'>(瞎堂遠)</span>。</p>
<p>文殊當日逼如來。五百聲聞眼豁開。欲會如來佛亦爾。青蛇匣裏吼風雷。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】世尊敲髑髏問耆婆。生何道。曰生人道。又敲一曰。生何道。曰生天。又敲一。耆罔措。　頌曰。</p>
<p>如來一擊少人知。直下分明更是誰。無限月光隨水去。片雲偏向故山歸。<span class='note-inline'>(塗毒䇿)</span>。</p>
<p>老胡一擊許誰知。大冶紅罏片雪飛。青草塚間留不住。白雲還望故山歸。<span class='note-inline'>(瞎堂遠)</span>。</p>
<p style="margin-left:2em;text-indent:-1em">【增收】世尊因地布髮掩泥。獻華於然燈佛。燈見布髮處遂約退眾。乃指地云。此一方地宜建一梵剎。時有賢于長者。持標於指處插云。建梵剎<span class='corr'>已</span>竟。時諸天散花讚云。庶子有大智矣。　頌曰。</p>
<p>百草頭上無邊春。信手拈來用得親。丈六金身功德聚。等閑擺手入紅塵。塵中能作主。化外自來賓。觸處生涯隨分足。未嫌伎倆不如人。<span class='note-inline'>(天童覺)</span>。</p>
<p>一枝脩竹建精藍。風捲蟭螟入海南。惡水潑來成第二。鈍根蹉過問前三。<span class='note-inline'>(張無盡)</span>。</p>
<p style="margin-left:2em;text-indent:-1em">【增收】世尊因廣頟屠兒日殺千羊。一日至世尊前。颺下屠刀云。我是千佛一數。世尊云。如是如是。　頌曰。</p>
<p>昔日為刀今日佛。今朝為佛佛能刀。能刀能佛無差別。便見眉間白玉毫。<span class='note-inline'>(圓悟勤)</span>。</p>
<p>放下屠刀處。棒打不回頭。雲自帝鄉去。水歸江漢流。<span class='note-inline'>(退菴休)</span>。</p>
<p style="margin-left:2em;text-indent:-1em">【增收】世尊因波斯匿王問。勝義諦中有世俗諦否。若言無智不應一。若言有智不應二。一二之義云何。世尊曰。大王。汝於過去龍光佛法中曾問此義。我今無說汝今無聽。無說無聽是名一義二義。　頌曰。</p>
<p>問處奇特。答處殊絕。一二義諦。驪龍角折。<span class='note-inline'>(真如喆)</span>。</p>
<p>無聽無說意無窮。鐵壁銀山一線通。何處是渠真聖諦。秋風昨夜到梧桐。<span class='note-inline'>(東谷光)</span>。</p>
<p style="margin-left:2em;text-indent:-1em">【增收】世尊昔至多子塔前。命摩訶迦葉分座令坐。以僧伽黎圍之。遂告云。吾有正法眼藏密付於汝。汝當護持。傳授將來毋令斷絕。　頌曰。</p>
<p>密傳分半座。正好驀面唾。不與麼且放過。子孫未免遭殃禍。<span class='note-inline'>(海印信)</span>。</p>
<p style="margin-left:2em">僧問興化。多子塔前共談何事。化曰。一人傳虗。萬人傳實。　頌曰。</p>
<p>於道無所證。方通萬法路。或明或闇行。不慎亦不護。月來松色寒。雲去青山露。今古天台橋。幾人能得度。<span class='note-inline'>(投子青)</span>。</p>
<p style="margin-left:2em;text-indent:-1em">【增收】世尊因黑齒梵志運神力。以左右手擎合歡梧桐樹兩株。至靈山獻佛。佛云梵志。志應諾。佛云放下著。志放下左手一株。佛又云放下著。志放下右手一株。佛又云放下著。志云我兩手盡空。未審更放下個甚麼。佛云吾非教汝放捨其華。汝當放下內六根外六塵中六識。無一可捨。是你免生死處。志忽然大悟。　頌曰。</p>
<p>梵志誰知有過愆。閻王業鏡照無偏。因茲見佛成羅漢。方信壺中別有天。<span class='note-inline'>(南堂興)</span>。</p>
<p>兩手擎來教放下。空身立地更疑猜。根塵識界無尋處。多謝春風爛漫開。<span class='note-inline'>(心聞賁)</span>。</p>
<p>截斷千崖路。風前活計新。誰知蓆帽下。元是昔愁人。<span class='note-inline'>(無際派)</span>。</p>
<p style="margin-left:2em;text-indent:-1em">【增收】世尊臨入涅槃。文殊請佛再轉法輪。世尊咄云。吾四十九年住世。未甞說一字。汝請吾再轉法輪。是吾曾轉法輪邪。　頌曰。</p>
<p>四十九年打之遶。下梢大作師子吼。雖然未始轉法輪。畢竟分疎成應口。<span class='note-inline'>(無際派)</span>。</p>
<p>末上何曾轉法輪。只今再轉謾勞神。路行人不知天曉。猶把靈符執夜明。<span class='note-inline'>(北磵簡)</span>。</p>
<p>老漢生平太脫空。將無作有誑盲聾。臨期一語方真實。也是闍黎飯後鐘。<span class='note-inline'>(別山智)</span>。</p>
<p style="margin-left:2em">世尊臨入涅槃。以手摩胷。普告人天大眾云。汝等諦觀吾紫磨金色之身。瞻仰取足。莫令後悔。若言吾滅度。非吾弟子。若言吾不滅。亦非吾弟子。　頌曰。</p>
<p>言吾入滅非吾子。言吾不滅亦非親。但見落花隨水去。不知流出洞中春。釋迦老若為隣。臨行賣弄紫金身。雙林盡道泥洹也。夜夜羣星拱北辰。<span class='note-inline'>(佛鑑懃)</span>。</p>
<p>【續收】老倒瞿曇不識羞。臨行猶自逞風流。摩胷示眾歸何處。啼鳥一聲山更幽。<span class='note-inline'>(皖山凝)</span>。</p>
<p>滅度不滅度。總非吾弟子。更把雙趺展示人。苦瓠連根苦。<span class='note-inline'>(雲畊靜)</span>。</p>
<p>雙林樹下手摩胷。說有談無恣脫空。若謂瞿曇曾入滅。錯教啼鳥笑春風。<span class='note-inline'>(盧舟度)</span>。</p>
<p style="margin-left:2em;text-indent:-1em">【增收】世尊涅槃日。迦葉最後至。世尊乃於槨中露雙趺示之。迦葉乃作禮請如來。以三昧火而自闍維。即時金棺從七寶牀升舉。繞俱尸羅城七帀。却還本處。化火光三昧而自焚之。　頌曰。</p>
<p>慚愧老胡槨示雙趺。金色尊者還會也無。目前悟得未辨精麤。繞七帀兮成何事。箇箇男兒是丈夫。<span class='note-inline'>(地藏恩)</span>。</p>
<p>未出王宮<span class='corr'>已</span>涅槃。何須雙足露金棺。致令迦葉雙眉皺。慶喜門前倒剎竿。<span class='note-inline'>(佛鑑懃)</span>。</p>
</div>
<p class='juan'>禪宗頌古聯珠通集卷第二</p>
</div><!-- end of div[@id='body'] -->
</body></html>