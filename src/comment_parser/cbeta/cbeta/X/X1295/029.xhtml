<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu75' />禪宗頌古聯珠通集卷第二十九</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu76' />
<p class='h2'>六祖下第六世之五<span class='note-inline'>(清源下第五世之三)</span></p><p style="margin-left:2em;text-indent:-1em">【增收】雪峯示眾曰。盡大地是箇解脫門。把手拽伊不肎入。時有一僧出曰。和尚怪某甲不得。又一僧曰。用入作甚麼。師便打。　頌曰。</p>
<p>大地是箇解脫門。三世諸佛一口吞。將為雪峯有奇特。却來謾我好兒孫。<span class='note-inline'>(懶菴樞)</span>。</p>
<p style="margin-left:2em;text-indent:-1em">【增收】雪峯因僧問。緊要處乞師指示。師曰。是甚麼。僧於言下大悟　雲門云。雪峯向你道什麼。　頌曰。</p>
<p>雪峯騎駿馬。雲門跨驢兒。一踢一踏相奔馳。長安有路非無路。夜半行時人不知。<span class='note-inline'>(圓悟勤)</span>。</p>
<p>無量劫來。是箇甚麼。覿面全提。幾乎蹉過。不蹉過。土苴堆頭且高臥。<span class='note-inline'>(□□□)</span>。</p>
<p style="margin-left:2em;text-indent:-1em">【增收】雪峯一日在僧堂內燒火。閉却前後門乃呌曰。救火救火。玄沙將一片柴。從窓櫺中拋入。師便開門。　頌曰。</p>
<p>巨岳塵飛。蟭螟生兒。兒落塵裏。如錐錐泥。燒火救火。閉門開門。拋柴家醜外頭見。萬象森羅一口吞。<span class='note-inline'>(月堂昌)</span>。</p>
<p>高燒榾柮煖通身。快活難禁一屋春。不是謝郎來合火。誰知門外有寒人。<span class='note-inline'>(石林鞏)</span>。</p>
<p style="margin-left:2em;text-indent:-1em">【增收】雪峯問僧。甚麼處來。僧曰。浙中來。師曰。船來陸來。曰二途俱不涉。師曰。爭得到這裏。曰有什麼隔礙。師打趂出。僧過十年後再來。師又問。甚處來。曰湖南。師曰。湖南與這裏相去多少。曰不隔。師竪起拂子曰。還隔這箇麼。曰若隔即不到也。師又打趂出。此僧住後凡見人便罵師。一日有同行聞。特去訪問。兄到雪峯。有何言句。便如是罵他。遂舉前話。被同行㖃叱。與他說破。這僧當時悲泣。甞向中夜焚香遙禮。　頌曰。</p>
<p>戴角擎頭去復來。雪庭兩見戰旗開。軍前不悞將軍令。空有英雄出九垓。九垓雖出有牢關。未透牢關未足觀。棒頭有眼如明日。要識真金火裏看。<span class='note-inline'>(佛燈珣)</span>。</p>
<p>見說閩山多蠱毒。千方百計避無由。殤中既有催魂鬼。一命還他方始休。<span class='note-inline'>(虗堂愚)</span>。</p>
<p style="margin-left:2em">雪峯普請次。自負一束藤。路逢一僧便拋下。僧擬取。師一踏踏倒。歸舉似長生曰。我適來踏得者僧甚快。長生曰。和尚須替者僧下涅槃堂始得　雪竇云。長生大似東家人死西家人助哀。也好與一踏。　頌曰。</p>
<p>暗拋香餌在江湄。果是金鱗釣得歸。不是[糸*系]綸收得疾。幾乎輸與鷺鷥兒。<span class='note-inline'>(上方益)</span>。</p>
<p>偉哉雪老法中英。肩上藤薪覿面呈。目前不薦當頭著。和身一踏倒囊傾。會知擔重因柴束。自然便重不便輕。何山奉報諸禪侶。孩兒須是的親生。<span class='note-inline'>(佛燈珣)</span>。</p>
<p style="margin-left:2em;text-indent:-1em">【增收】雪老擔藤憩歇時。一僧纔見便慈悲。近前擬取攔胷踏。舉似長生更一椎。<span class='note-inline'>(石門聰)</span>。</p>
<p>雪峯踏者僧不殺。長生扶者僧不起。可憐一束爛枯藤。狼藉至今愁滿地。<span class='note-inline'>(西巖惠)</span>。</p>
<p style="margin-left:2em;text-indent:-1em">【增收】雪峯與玄沙夾籬次。沙曰。夾籬處還有佛法也無。師曰有。曰如何是夾籬處佛法。師撼籬一下。沙曰。某甲不與麼。師曰。子又作麼生。曰穿取篾頭道來。　頌曰。</p>
<p>父子相擕入故園。篾頭時過短籬邊。爛泥有<span class='corr'>刺</span>無人見。踏著方知脚底穿。<span class='note-inline'>(懶菴樞)</span>。</p>
<p style="margin-left:2em">雪峯因三聖問。透網金鱗以何為食。師曰。待汝出網來向汝道。聖曰。一千五百人善知識。話頭也不識。師曰。老僧住持事繁。　頌曰。</p>
<p>網透之魚不識鈎。貪游浪水認浮頭。高灘坐釣垂慈者。回棹收綸却上舟。<span class='note-inline'>(汾陽昭)</span>。</p>
<p>透網金鱗。休云滯水。搖蕩乾坤。振鬣擺尾。千尺鯨奔洪浪飛。一聲雷震清飈起。清飈起。天上人間知幾幾。<span class='note-inline'>(雪竇顯)</span>。</p>
<p>張三賣物高擡價。李四還依市價酬。交易不成猶作閙。李公店鋪一時休。<span class='note-inline'>(海印信)</span>。</p>
<p>老倒漁翁坐釣臺。金鱗赫赫鼓波來。海門空闊纔施網。霹靂一轟天地開。<span class='note-inline'>(真淨文　二)</span>。</p>
<p>放去收來得自由。不堪憂處亦堪憂。可憐滯句承言者。爭是爭非空白頭。</p>
<p>透網金鱗掣電機。休云滯水與拖泥。雷霆一擊青霄裏。傾湫何處不滂瀰。<span class='note-inline'>(真如喆)</span>。</p>
<p>出網分明向道休。風雲會處有來由。雷霆昨夜聲相應。依舊為霖徧九州。<span class='note-inline'>(圓通僊)</span>。</p>
<p>擭浪拏雲勢可平。驚空驟雨似盆傾。不因放却淮河閘。九曲潮頭卒未平。<span class='note-inline'>(上方益)</span>。</p>
<p>洞裏無雲別有天。桃花似錦柳如綿。仙家不會論冬夏。石爛松枯是一年。<span class='note-inline'>(五祖演)</span>。</p>
<p>鯤鯨<span class='corr'>已</span>插摩霄翼。海客猶懸釣月鈎。不顧翻空洪浪惡。一帆風信出鼇頭。<span class='note-inline'>(佛心才)</span>。</p>
<p>全死中全活。全活中全死。一箇訝郎當。一箇福建子。<span class='note-inline'>(徑山杲)</span>。</p>
<p>金鱗透網欲吞舟。一向衝波逆水流。却被漁翁閒引釣。隨波逐浪謾悠悠。<span class='note-inline'>(鼓山珪)</span>。</p>
<p>【續收】俊鶻冲天。寒雞嘵眠。脫略窠窟。遲速不偏。截斷命根急處放。當頭手脚緩時樣。滴水氷生不認渠。坐籌幃幄江海量。君不見。透網金鱗活計新。住持事繁笑殺人。<span class='note-inline'>(月堂昌)</span>。</p>
<p>百草頭出沒。三界外遨遊。徒布漫天網。虗下釣鼇鈎。搖鱗振鬣撼乾坤。兀目昂頭洪浪噴。棒雨點喝雲奔。肎將爭戰定功勛。<span class='note-inline'>(圓悟勤)</span>。</p>
<p>張猴白李猴黑。硬如綿軟如銕。驀路相逢兩會家。臨濟未是白拈賊。<span class='note-inline'>(遯菴演)</span>。</p>
<p>新羅拄杖遂寧鉢。衲子家風那箇無。一等看來如墨黑。誰能重與較錙銖。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】雪峯問僧。近離甚處。曰覆船。師曰。生死海未渡。為甚麼覆却船。僧無語。乃回舉似覆船。船曰。何不道渠無生死。僧再至進此語。師曰。此不是汝語。曰是覆船恁麼道。師曰。我有二十棒。寄與覆船。二十棒老僧自喫。不干闍黎事。　頌曰。</p>
<p>未渡生死海。不應覆却船。渠本無生死。超然離二邊。長如杲日麗中天。舒光照到雪峯前。<span class='note-inline'>(圓悟勤)</span>。</p>
<p>生死海中猶未渡。傳言送語幾千程。一棒打翻東海鯉。迷人直下便狂惺。<span class='note-inline'>(尼無著總)</span>。</p>
<p style="margin-left:2em;text-indent:-1em">【增收】雪峯上堂。舉拂子曰。遮箇為中下。僧問。上上人來如何。師舉拂子。僧曰。遮箇為中下。師打之<span class='note-inline'>(或作拈起拄杖)</span>　雲門曰。我不似雪峯打葛藤。驀拈拄杖云。我這箇只為中下機人。有僧問。忽遇上上人來時如何。門便打。　頌曰。</p>
<p>迅雷不及掩耳。下樁要在急水。水深樁脚若長。耳畔雷聲四起。拈起拄杖為他中下。上上人來放過不打。秦人一入桃花源。子孫千世為神仙。<span class='note-inline'>(月堂昌)</span>。</p>
<p>大機圓應。大用直截。雪峯雲門。只得一橛。畢竟如何。不說不說。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】雪峯因閩王問。擬欲蓋一所佛殿去時如何。師曰。大王何不蓋取一所空王殿。曰請師樣子。師展兩手　雲門云。一舉四十九。　頌曰。</p>
<p>空王殿樣子。雪峯展兩手。添得老韶陽。一舉四十九。總是面南看北斗。<span class='note-inline'>(即菴覺)</span>。</p>
<p style="margin-left:2em;text-indent:-1em">【增收】雪峯送南際長老出。乃作女人拜。際<span class='corr'>斂</span>手應諾諾。師以手斫額便歸。　頌曰。</p>
<p>送客隨家豐儉施。盡情為餓免生疑。却蒙惠重過相贈。<span class='corr'>斂</span>手遙知向暮歸。<span class='note-inline'>(投子青)</span>。</p>
<p style="margin-left:2em;text-indent:-1em">【增收】襄州高亭簡禪師。<span class='note-inline'>(嗣德山)</span>初隔江見德山。遙合掌呼曰。不審。德山以手中扇子再招之。師忽開悟。乃橫趨而去。更不回顧。後於襄州開法嗣德山。　頌曰。</p>
<p>江上相逢問逗留。師資針芥便相投。定光金地遙招手。智者江陵暗點頭。<span class='note-inline'>(大洪遂)</span>。</p>
<p>德山棺木裏瞠眼。高亭死水裏藏身。賺他多少英靈漢。錯認山河作眼睛。<span class='note-inline'>(少室睦)</span>。</p>
<p style="margin-left:2em;text-indent:-1em"><span class='note-inline'>(曹洞)</span>　洪州雲居道膺禪師。<span class='note-inline'>(嗣洞山)</span>因僧在房內念經。師隔牕問。闍黎念者是什麼經。曰維摩經。師曰。不問維摩經。念者是什麼經。其僧從此得入。　頌曰。</p>
<p>不問維摩念甚麼。新羅鷂子穿雲過。杖頭擊著沒威靈。惆悵嵩山破竈墮。<span class='note-inline'>(佛慧泉)</span>。</p>
<p>念底却是維摩經。一回舉著一回精。鸚鵡故鄉歸不得。大都言語太分明。<span class='note-inline'>(楊無為)</span>。</p>
<p>問經不問念維摩。念底分明見也麼。欲入塵沙法門海。一言演出不須多。<span class='note-inline'>(越州天章和尚)</span>。</p>
<p>順風將欲到揚州。風轉船頭水逆流。把柂全憑三老力。瞥然到岸不須憂。<span class='note-inline'>(道場如)</span>。</p>
<p>【續收】須彌山高不見巔。大海水深不見底。簸土揚塵無處尋。回頭撞著自家底。<span class='note-inline'>(南堂興)</span>。</p>
<p style="margin-left:2em">雲居因僧問。截水停輪時如何。師曰。磨不轉。　頌曰。</p>
<p>雲居有語機關絕不轉今君返照看。截銕閉關停妄解。百花俱發一花園。開花結果從他有。因地抽條長碧天。<span class='note-inline'>(汾陽昭)</span>。</p>
<p>截水停輪話<span class='corr'>已</span>圓。借婆裙子拜婆年。後人不見雲居老。往往思量石二邊。<span class='note-inline'>(佛印元)</span>。</p>
<p>【續收】截水停輪中此情。吾師知道不惺惺。微露一言令省覺。不轉何曾更有停。<span class='note-inline'>(般若柔)</span>。</p>
<p style="margin-left:2em;text-indent:-1em">【增收】雲居示眾云。老僧二十年前。住三峯菴時。魏府有興化長老來問云。權借一問以為影草時如何。老僧當時機思遲鈍。道不得。為伊置得箇問頭奇特。不敢辜他。伊云。想菴主答這話不得。不如禮拜了退。而今思量當時不消道箇何必。後因化主到魏府。興化乃借問。山中和尚住三峯菴時。老僧曾問伊話。祗對不得。而今道得也未。化主遂舉前話。興化云。雲居二十年。只道得箇何必。興化即不然。爭如道箇不必。　頌曰。</p>
<p>何必不必。一七二七。龍樹馬鳴。燄光透出。<span class='note-inline'>(道吾真)</span>。</p>
<p>雲居道何必。興化道不必。眼若不開。夢中呌屈。<span class='note-inline'>(月堂昌)</span>。</p>
<p>何必不必。綿綿密密。覿面當機。有人續得末後句。許你親見二尊宿。<span class='note-inline'>(大慧杲)</span>。</p>
<p>何必不必金刀玉尺。甜者如檗苦者如蜜。二十年來無處雪屈。咦。<span class='note-inline'>(別峯印)</span>。</p>
<p>何必不必方圓曲直。眉目分明若為辨的。影草既隨身。覿面當機疾。一雙孤鴈忽高飛。兩隻鴛鴦還獨立。<span class='note-inline'>(最菴印)</span>。</p>
<p>何必不必。綿綿密密。覿面當機。官馬廝踢。<span class='note-inline'>(無得慈)</span>。</p>
<p style="margin-left:2em;text-indent:-1em">【增收】雲居上堂曰。如人將三貫錢買箇獵狗。祇解尋得有踪跡底。忽遇羚羊挂角。莫道踪跡。氣息也無。僧問。羚羊挂角時如何。師曰。六六三十六。曰挂角後如何。師曰。六六三十六。僧禮拜。師曰。會麼。曰不會。師曰。不見道。無踪跡。其僧舉似趙州。州曰。雲居師兄猶在。僧便問。羚羊挂角時如何州曰。九九八十一。曰挂後如何。州曰。九九八十一。曰得恁麼難會。州曰。有甚麼難會。曰請和尚指示。州曰。新羅新羅。又問長慶。羚羊挂角時如何。慶曰。草裏漢。曰挂後如何。慶曰亂呌喚。曰畢竟如何。慶曰。驢事未去。馬事到來<span class='note-inline'>(此五燈會元所載。與傳燈錄稍異。傳燈曰。師謂眾曰。如一獵狗。只解尋得有踪跡底。忽遇羚羊挂角。莫道跡。氣亦不識。僧問羚羊挂角時如何。師曰。六六三十六。又曰。會麼。僧曰不會。師曰。不見道。無踪跡。有僧舉似趙州。州曰雲居師兄猶在。僧乃問。羚羊挂角時如何州曰六六三十六)</span>。　頌曰。</p>
<p>羚羊挂角向甌峯。獵犬茫然不見蹤。却是石橋橋畔老。三千里外解相逢。<span class='note-inline'>(正覺逸)</span>。</p>
<p>羚羊挂角。六六三十六。貧兒得古錢。瘦馬餐枯粟。報你參玄人。聽取無生曲。昨夜火燒空。跳出水中浴。<span class='note-inline'>(草堂清)</span>。</p>
<p>獵狗迷蹤還觳觫。氣息全無何處逐。趙州城裏忽相逢。依然六六三十六。<span class='note-inline'>(□□純)</span>。</p>
<p style="margin-left:2em;text-indent:-1em">【增收】雲居因新羅僧問。是什麼得與麼難道。師曰。有甚麼難道。曰請難道。師曰。新羅新羅。　頌曰。</p>
<p>新羅僧問答新羅。飛騎將軍意氣多。奪得鎗來騎賊馬。不勞餘刃罷干戈。<span class='note-inline'>(率菴琮)</span>。</p>
<p>即此非此離此全此。平步青霄高山仰止。目前包褁不爭多。森羅萬象眼中花。就身打劫新羅新羅。<span class='note-inline'>(□□□)</span>。</p>
<p style="margin-left:2em;text-indent:-1em">【增收】雲居因僧問。僧家畢竟如何。師曰。居山好。僧禮拜。師曰。你作麼生會。曰僧家畢竟於善惡生死逆順境界。其心如山不動。師乃打曰。孤負先聖喪我兒孫。又問傍僧。你作麼生。會僧禮拜曰。僧家畢竟眼不觀玄黃之色。耳不聽絲竹之聲。師曰。孤負先聖喪我兒孫　黃龍南云。作麼生道得一句。不孤負先聖喪我兒孫。若人道得。到處青山無非道場。若道不得。有寒暑兮促君壽。有鬼神兮妬君福。　頌曰。</p>
<p>突兀嵯峩萬仞橫。四邊無路不通行。自古兩輪光不到。夜深王老入西岑。<span class='note-inline'>(投子青)</span>。</p>
<p>四顧巍峩瑣碧陰。松風和雨響於琴。居山不用逃聲色。百鳥歸來何處尋。<span class='note-inline'>(枯木成)</span>。</p>
<p>僧家畢竟居山好。丫角女子白頭早。行穿月色嶺頭松。跡到白雲巖下草。寂寂峯前古寺基。家家門首長安道。相將八月鴈南來。莫教孤負太平老。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】雲居因僧問。六戶不明時如何。師曰。不涉緣。曰向上事如何。師曰。慎者不護。　頌曰。</p>
<p>春到石人視遠山。鶯啼花木碧波閑。須知雲外巖松瑞。千古迎風任歲寒。<span class='note-inline'>(投子青)</span>。</p>
<p style="margin-left:2em;text-indent:-1em">【增收】雲居臨終時問。侍者曰今日是幾。者曰今日初三。師曰。三十年後。<span class='corr'>但</span>道只這是。乃端然告寂。　頌曰。</p>
<p>瞎漢臨危不識羞。問人出氣借咽喉。可憐便說初三日。活陷爛泥堆裏頭。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】雲居因僧問。全無學處如何立身。師曰。無立身處。曰佛事何勞。師曰。不同興化。　頌曰。</p>
<p>苔殿烟收紫氣旋。拱班宸幄退堯年。鳳樓不宿桃源客。豈並金光矚漢天。<span class='note-inline'>(投子青)</span>。</p>
<p style="margin-left:2em;text-indent:-1em">【增收】雲居因荊南節度使成汭。遣大將入山送供。問曰世尊有密語迦葉不覆藏。如何是世尊密語師召曰。尚書。其人應諾。師曰會麼。曰不會。師曰。汝若不會。世尊密語。汝若會迦葉不覆藏。　頌曰。</p>
<p>迦葉不覆藏。橫身獨自當。語意分明在。今古露堂堂。<span class='note-inline'>(佛眼遠　二)</span>。</p>
<p>世尊密語難覆藏。迦葉兒孫見如土。千古萬古黑漫漫。焦尾大蟲元是虎。</p>
<p style="margin-left:2em">撫州曹山本寂禪師<span class='note-inline'>(嗣洞山)</span>僧清銳問<span class='note-inline'>(今訛作清稅者非)</span>清銳孤負。乞師拯濟。師曰。銳闍黎近前來。銳近前師曰。泉州白家酒。三盞猶道未霑唇<span class='note-inline'>(五燈會元訛作清稅孤貧乞師賑濟。師召稅闍黎稅應諾。師曰清源白家酒。三盞喫了。猶道未霑唇)</span>　玄覺云。什麼處是與他酒喫。　頌曰。</p>
<p>清銳孤貧心太麤。曹山擕手步亨途。白家三盞霑唇酒。醉後添盃一似無。<span class='note-inline'>(佛印元)</span>。</p>
<p>清源白家酒。三盞未霑唇。七十二棒且輕恕。一百五十難放君。<span class='note-inline'>(地藏恩)</span>。</p>
<p>滿屋黃金不肯親。吁嗟甘怨自孤貧。無端更飲三盃酒。醉後郎當笑殺人。<span class='note-inline'>(南華昺)</span>。</p>
<p>【續收】販海波斯入大唐。先將珍寶暗埋藏。却來伸手從人覓。爭奈難謾有當行。<span class='note-inline'>(肯堂充)</span>。</p>
<p>清貧三盞便輕酬。萬里曹門出鄭州。盡情斫却月中柱。惱亂春風卒未休。<span class='note-inline'>(天童淨)</span>。</p>
<p>張甕李甕各有病痛。赤眼撞著火柴頭。焦磚打著連底凍。<span class='note-inline'>(朴翁銛)</span>。</p>
<p>曹山慣用白家酒。掇向人前盡底傾。醉倒十洲雲水客。闍黎猶自不惺惺。<span class='note-inline'>(皖山凝)</span>。</p>
<p>干木逢場探淺深。辨龍蛇眼決疎親。兩箇駝子相逢著。世上思量無直人。<span class='note-inline'>(退谷雲)</span>。</p>
<p>銅公塘銕奉化。得人憎得人怕。不是明州人。定說蘇州話。<span class='note-inline'>(無準範)</span>。</p>
<p style="margin-left:2em;text-indent:-1em">【增收】曹山因鏡清問。清虗之理畢竟無身時如何。師曰。理即如此。事作麼生。曰如理如事。師曰。謾曹山一人即得。爭奈諸聖眼何。曰若無諸聖眼。爭鑒得箇不恁麼。師曰。官不容針。私通車馬。　頌曰。</p>
<p>不與麼太無端。曹山甘被鏡清謾。如如理事誰相悉。畢竟無身也大難。也大難。大家諸聖眼前看。<span class='note-inline'>(方庵顯)</span>。</p>
<p>鴻濛未判絕疎親。畢竟難將事理分。夜半正明還不露。金剛腦後銕崑崙。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】曹山因僧問。學人通身是病。請師醫。師曰。不醫。曰為什麼不醫。師曰。教你求生不得生。求死不得死。　頌曰。</p>
<p>生死既不可求。根塵萬病俱休。從此俱空獨露。蟾輪一片清秋。<span class='note-inline'>(雪竇宗)</span>。</p>
<p style="margin-left:2em;text-indent:-1em">【增收】曹山因僧問。學人抱璞投師請師。雕琢師曰不雕琢。曰為甚不雕琢。師曰。須知曹山好手。　頌曰。</p>
<p>抱璞投師來意濃。一條狹路忽相逢。誰知妙手不雕琢。分破華山千萬重。<span class='note-inline'>(笑翁堪)</span>。</p>
<p style="margin-left:2em;text-indent:-1em">【增收】曹山因紙衣道者來參。師曰。莫是紙衣道者否。曰不敢。師曰。如何是紙衣下事。曰一裘纔掛體。萬事悉皆如。師曰。如何是紙衣下用。者近前應諾。便立脫。師拊其背曰。汝祇解恁麼去。何不解恁麼來。者忽開眼問曰。一靈真性不假胞胎時如何。師曰。未是妙。曰如何是妙。師曰。不徣借。者珍重便化。師示頌曰。覺性圓明無相身。莫將知見妄疎親。念異便於玄體昧。心差不與道為隣。情分萬法沉前境。識鑒多端喪本真。如是句中全曉會。了然無事昔時人。　頌曰。</p>
<p>麻纏紙褁若嬰孩。優鉢羅華火裏開。一點靈光千古在。月輪孤處借胞胎。<span class='note-inline'>(南堂興　三)</span>。</p>
<p>勞形苦骨不知春。得意忘言便出塵。不假胞胎不徣借。金烏出海月離雲。</p>
<p>紙衣下事不假胞胎。懸崖撒手襁褓嬰孩。涅槃會上道場開。單傳直指狀元來。</p>
<p style="margin-left:2em;text-indent:-1em">【增收】曹山因僧問。朗月當空時如何。師曰。猶是階下漢。曰請師接上階。師曰。月落後來相見。　頌曰。</p>
<p>朗月當空未入關。落花流水不相干。明明一句超凡聖。光境俱忘誰解看。<span class='note-inline'>(□□□)</span>。</p>
<p>皓月光中立問端。上他階級轉顢頇。會須月落來相見。別有靈光照膽寒。<span class='note-inline'>(在菴賢)</span>。</p>
<p style="margin-left:2em;text-indent:-1em">【增收】曹山因鏡清問。心徑苔生時如何。師曰。難得道。者曰。未審此人向什麼處去。師曰。只知心徑苔生。不知向什麼處去。　頌曰。</p>
<p>心徑苔生何處去。謝家人不在漁船。蘆花萬頃水天濶。白鳥深沉任轉旋。<span class='note-inline'>(自得暉)</span>。</p>
<p>心徑苔生去莫知。口如鼻好眼如眉。迢迢劫外封疆濶。明月蘆花類不齊。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】曹山因僧問。雪覆千山。為甚麼孤峯不白。師曰。須知有異中異。曰如何是異中異。師曰。不墮眾山色。　頌曰。</p>
<p>雪覆千山沒路岐。孤峯不白峭巍巍。五陵公子雖增氣。野老相逢不展眉。<span class='note-inline'>(朴翁銛)</span>。</p>
<p>混不得類不齊。六爻宛轉見重离。夜深下視千山白。不是其中人不知。<span class='note-inline'>(石溪月)</span>。</p>
<p>言中彼此帶幽玄。盡向言中辨正徧。孤負一條官驛路。茫茫沉在月明前。<span class='note-inline'>(絕岸湘)</span>。</p>
<p style="margin-left:2em;text-indent:-1em">【增收】曹山問金峯志曰。作甚麼來。曰蓋屋來。師曰。了也未。曰這邊則了。師曰。那邊事作麼生。曰候下工日白和尚。師曰。如是如是。　頌曰。</p>
<p>運斤成風匠石之奇。喬松聳壑粱棟之姿。宗中辨的量外知機。這邊那邊兮著著無虧。走盤不定兮落落明珠。<span class='note-inline'>(雲耕靜)</span>。</p>
<p style="margin-left:2em;text-indent:-1em">【增收】曹山因僧問。端坐團圓時如何。師曰。望不見身曰還假用也無。師曰。纔說坐時便是用也。不可移山塞海說禪說道方為用也。　頌曰。</p>
<p>團圓莫謂清虗理。若謂清虗總喪身。却是眉毛曾問眼。烏睛那自見瞳人。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】曹山辭洞山。山云。子歸鄉莫打飛鳶嶺過麼。師曰是。山云。來時莫打飛鳶嶺來麼。師曰是。山云。有一人不打飛鳶嶺過。便到此間。子還知麼。師曰。渠無彼往。山云。子見甚道理。便道渠無彼往。師曰。若不到這田地。爭解恁麼道。　頌曰。</p>
<p>不打飛鳶便到來。大圓鏡裏絕塵埃。東君節令分明也。桃李年年二月開。<span class='note-inline'>(自得暉)</span>。</p>
<p style="margin-left:2em;text-indent:-1em">【增收】曹山因僧問。世間甚麼物最貴。師曰。死猫兒最貴。曰為甚麼死猫兒却貴。師曰。無人著價。　頌曰。</p>
<p>腥臊紅爛不堪親。觸動輕輕血污身。何事杳無人著價。為伊非是世間珍。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】曹山辭洞山。山問曰。子向甚麼處去。師曰。不變異處去。山曰。不變異處豈有去邪。師曰。去亦不變異。　頌曰。</p>
<p>家家門掩蟾蜍月。處處鶯啼楊柳風。若謂縱橫無變異。猶如擲劒擬虗空。<span class='note-inline'>(丹霞淳)</span>。</p>
<p>齋時一鉢飯。飯後一覺睡。睡起去放尿。洗手成變異。<span class='note-inline'>(闡提照)</span>。</p>
<p style="margin-left:2em;text-indent:-1em">【增收】曹山聞鐘聲乃曰。阿㖿阿㖿。僧問。和尚作甚麼。師曰。打著我心。僧無對　五祖戒代云。作賊人心虗。　頌曰。</p>
<p>聞鐘告眾打吾心。游子閑言醉更深。楞嚴會上圓通者。正法明王觀世音。<span class='note-inline'>(般若柔)</span>。</p>
<p>聞鐘便道打吾心。語淺分明理事深。上流默默點頭笑。可謂真鍮不愽金。<span class='note-inline'>(汾陽昭)</span>。</p>
<p style="margin-left:2em;text-indent:-1em">【增收】曹山因僧問。家貧遭劫時如何。師曰。不能盡底去。曰為什麼不能盡底去。師曰。賊是家親。　頌曰。</p>
<p>六門曉夜任開張。家賊難防事可傷。識得家親恩愛斷。更無一物獻尊堂。<span class='note-inline'>(卍菴顏)</span>。</p>
<p style="margin-left:2em;text-indent:-1em">【增收】曹山問僧。作甚麼。曰掃地。師曰。佛前掃佛後掃。曰前後一時掃。師曰。與曹山過靸鞋來<span class='note-inline'>(一作與我過袈裟來)</span>。　頌曰。</p>
<p>引問當機看起倒。僧對師云一時掃。曹山索把袈裟來。智深功德禪和妙。<span class='note-inline'>(般若柔)</span>。</p>
<p>器量方圓識得伊。問君掃地示慈悲。前後一時俱掃却。也是拈他第二機。<span class='note-inline'>(汾陽昭)</span>。</p>
<p style="margin-left:2em;text-indent:-1em">【增收】曹山因僧問。靈衣不挂時如何。師曰。曹山孝滿。曰孝滿後如何。師曰。曹山好顛酒。　頌曰。</p>
<p>清白門庭四絕隣。長年開掃不容塵。光明轉處傾殘月。爻象分時却建寅新。孝滿便逢春。醉步狂歌任墮申。散髮夷猶誰管你。太平無事酒顛人。<span class='note-inline'>(天童覺)</span>。</p>
<p>曹山顛酒有誰諳。醉語狂言不自慚。夜半日頭當午照。騎牛背面著靴衫。<span class='note-inline'>(東谷光)</span>。</p>
<p style="margin-left:2em;text-indent:-1em">【增收】曹山問強上座曰。佛真法身猶若虗空。應物現形如水中月。作麼生說箇應底道理。曰如驢覷井。師曰。道則太煞道。祇道得八成。曰和尚又如何。師曰。如井覰驢<span class='note-inline'>(或作蟾首座問洞山)</span>。　頌曰。</p>
<p>出路從來無十成。有言須是脫凡情。江邊玉女呵呵咲。嶺上石人側耳聽。<span class='note-inline'>(古木成)</span>。</p>
<p>應物現形如水月。當時應物不留情。如驢覷井終難喻。如井覷驢何十成。<span class='note-inline'>(本覺一)</span>。</p>
<p>驢覷井井覰驢。智容無外靜涵有餘。肘後誰分印。家中不蓄書。機絲不挂梭頭上。文彩縱橫意自殊。<span class='note-inline'>(天童覺)</span>。</p>
<p>驢覷井井覷驢。五臺何處不文殊。黃面老人任多口。未知道得八成無。<span class='note-inline'>(張無盡)</span>。</p>
<p>驢覷井井覷驢。冬瓜葉上長葫蘆。會不得莫踟蹰。定盤星上絕錙銖。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】曹山因僧問。五位對賓時如何。師曰。汝即今問那箇位。曰某甲從偏位中來。請師向正位中接。師曰。不接。曰為甚麼不接。師曰。恐落偏位中去。師却問僧。祇如不接。是對賓是不對賓。曰早是對賓了也。師曰。如是如是。　頌曰。</p>
<p>月中玉兔夜懷胎。日裏金烏朝抱卵。黑漆崑崙踏雪行。轉身打破瑠璃椀。<span class='note-inline'>(丹霞淳)</span>。</p>
<p>故國安居象帝先。夜明簾外信無傳。金雞啼破玉人夢。曉色依依錦帳前。<span class='note-inline'>(□□□)</span>。</p>
<p style="margin-left:2em;text-indent:-1em">【增收】曹山因僧問。子歸就父。為甚麼父全不顧。師曰。理合如是。曰父子之恩何在。師曰。始成父子之恩。曰如何是父子之恩。師曰。刀斧斫不開。　頌曰。</p>
<p>翡翠簾垂絲綸未濟。紫羅帳合視聽難通。犯動毛頭月昇夜戶。密移一步鶴出銀籠。脫身一色無遺影。不坐同風落大功。<span class='note-inline'>(天童覺)</span>。</p>
<p>刀斧斫不開。靈機絕點埃。清風掃殘雪。和氣帶春回。<span class='note-inline'>(退谷雲)</span>。</p>
<p style="margin-left:2em;text-indent:-1em">【增收】曹山因僧問。國內按劒者誰。　頌曰。</p>
<p>嵯峨萬仞是曹山。氣岸雄雄坐祖關。橫按鏌鎁全正令。太平寰宇斬癡頑。<span class='note-inline'>(佛性泰)</span>。</p>
</div>
<p class='juan'>禪宗頌古聯珠通集卷第二十九</p></div>
</div><!-- end of div[@id='body'] -->
</body></html>