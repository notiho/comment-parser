<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu91' />禪宗頌古聯珠通集卷第三十六</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>
<p class="head2">六祖下第八世之餘<span class='note-inline'>(〔南嶽下後〕第七世)</span></p>
<p style="margin-left:2em">襄州洞山守初禪師。<span class='note-inline'>(嗣雲門)</span>初參雲門。門問。近離甚麼處。師曰槎度。門曰。夏在什麼處。師曰。湖南。曰什麼時離湖南。師曰。去秋。曰放汝三十棒。師曰。過在什麼處。曰江西湖南便恁麼。師於言下頓省<span class='note-inline'>(五燈會元收曰。初參雲門。門問。近離甚麼處。師曰。查度。曰夏在甚麼處。師曰。湖南報慈。曰幾時離彼。師曰。八月二十五。曰放汝三頓棒。師至明日。却上問訊。昨日蒙和尚放三頓棒。不知過在甚麼處。曰飯袋子。江西湖南便恁麼去。師於言下大悟。遂曰。他後向無人烟處。不蓄一粒米。不種一莖菜。接待十方往來。盡與伊抽釘㧞楔。拈却炙脂帽子。脫却鶻臭布衫。教伊灑灑地作箇無事衲僧。豈不快哉。門曰。你身如椰子大。開得如許大口。師便禮拜)</span>。　頌曰。</p>
<p>一鏃三關破不難。如何猶在是非間。曲勞提起飯袋子。三頓方知徹骨寒。<span class='note-inline'>(白雲端)</span>。</p>
<p>三頓當時打不回。銕門重擊鎻方開。堪嗟不蓄一粒米。十字街頭接往來。<span class='note-inline'>(保寧勇)</span>。</p>
<p>從來大道透長安。步步應須著眼看。五里只知還五里。到頭方覺路岐難。<span class='note-inline'>(枯木成)</span>。</p>
<p>去年八月離湖南。行盡千山與萬山。不喫雲門三頓棒。不知虎體有玄斑。<span class='note-inline'>(慈受深)</span>。</p>
<p>坐鎮韶陽老牯牛。江西湖外遽相酬。當時銕限高擡起。未必黃河不倒流。<span class='note-inline'>(寶峯祥)</span>。</p>
<p>吹毛寶劒當機妙。切玉如泥孰可猜。不犯鋒鋩全正令。法王心印為君開。<span class='note-inline'>(禾山方)</span>。</p>
<p>雲門棒頭有眼。洞山脚下雲生。覰破森羅萬象。便能海上橫行。<span class='note-inline'>(佛心才)</span>。</p>
<p>問答分明豈偶然。須知逆耳是忠言。洞山眼似銅鈴轉。剛被雲門三頓謾。<span class='note-inline'>(文殊道)</span>。</p>
<p>奉君三頓曲周遮。屈辱雲門老作家。渡水穿雲五湖客。欲將何物當生涯。<span class='note-inline'>(龍門遠)</span>。</p>
<p>【續收】見兔放鷹。因行掉臂。赤骨律窮。方圓富貴。放三頓棒尚遲疑。再挨方識錐頭利。單提獨脚機關外。明眼衲僧猶不會。<span class='note-inline'>(圓悟勤)</span>。</p>
<p>雲門飯袋子。毒蛇當古路。觸著便傷人。誰敢正眼覷。<span class='note-inline'>(無相範)</span>。</p>
<p style="margin-left:2em">洞山初因僧問。如何是佛。師曰。麻三斤。　頌曰。</p>
<p>麻皮三斤不用秤。秤頭那肯坐於蠅。一念纔生筋骨露。徒勞更覔定盤星。<span class='note-inline'>(北塔祚)</span>。</p>
<p>五彩畫牛頭。黃金為點額。春晴二月初。農人皆取則。寒食賀新正。銕錢三五百。<span class='note-inline'>(福巖雅)</span>。</p>
<p>金烏急玉兔速。善應何曾有輕觸。展事投機見洞山。跛鼈盲龜入空谷。花簇簇錦簇簇。南地竹兮北地木。因思長慶陸大夫。解道合笑不合哭。<span class='note-inline'>(雪竇顯)</span>。</p>
<p>三年一閏大家知。也有顢頇不記時。昨夜鴈回沙塞冷。帶霜梧葉又披披<span class='note-inline'>(舊本作嚴風吹綻月中枝)</span>。<span class='note-inline'>(投子青)</span>。</p>
<p>火麻皮子若何分。臘雪煎茶解醉君。更有路行人未到。野花含咲舊枝春。<span class='note-inline'>(法昌遇)</span>。</p>
<p>打鼓弄琵琶。相逢兩會家。去年一百五。今歲又還他。<span class='note-inline'>(浮山遠)</span>。</p>
<p>橫眸讀梵字。彈舌念真言。吹火長尖觜。柴生滿竈烟。<span class='note-inline'>(大愚芝)</span>。</p>
<p>如何是佛。麻三斤。<span class='note-inline'>(咄)</span>大地茫茫愁殺人。<span class='note-inline'>(翠巖真)</span>。</p>
<p>一片初生月。蛾眉畫碧空。水中魚避釣。雲外鳥防弓。<span class='note-inline'>(野軒遵)</span>。</p>
<p>問佛三斤麻。齋僧怕夜茶。春來寒食後。古木噪寒鴉。<span class='note-inline'>(海印信)</span>。</p>
<p>同袍參學問通津。來扣宗師佛正因。為說三斤麻最好。三斤天下說尖新。幾多匠者頻拈掇。奈緣緇素有踈親。子今更為重秤過。那吒太子析全身。<span class='note-inline'>(道吾真)</span>。</p>
<p>洞山有語麻三斤。衲子擎拳問要津。因憶舊年看草字。張顛顛後更無人。<span class='note-inline'>(雲峯悅)</span>。</p>
<p>雲起千山曉。風高萬木秋。石頭城下水。浪打釣魚舟。<span class='note-inline'>(佛慧泉)</span>。</p>
<p>斤兩分明不負君。眼中瞳子莫生瞋。百年三萬六千日。得忻忻處且忻忻。<span class='note-inline'>(白雲端)</span>。</p>
<p>洞山麻三斤。分明欠一著。衲僧放不下。尋言空摸索。<span class='note-inline'>(雲蓋智)</span>。</p>
<p>江南三月鷓鴣天。雨過諸峯景物鮮。行盡天涯諳世事。買鞋須是大光錢。<span class='note-inline'>(三祖宗)</span>。</p>
<p>尺璧未為重。片言不可輕。領取鈎頭意。莫認定盤星。<span class='note-inline'>(地藏恩)</span>。</p>
<p>南天地暖北天寒。水陸相通見不難。無限黃花兼翠竹。任他千古往來看。<span class='note-inline'>(草堂清)</span>。</p>
<p>洞山的的麻三斤。明月堂前贈若人。碧眼厖眉纔舉首。又隨雲雨暗驚神。<span class='note-inline'>(長靈卓)</span>。</p>
<p>三斤足秤洞山麻。撥動錙銖萬里差。啼得血流無用處。夜來依舊宿蘆花。<span class='note-inline'>(張無盡)</span>。</p>
<p>千峯勢到岳邊住。萬派聲歸海上消。迸出紅爐金彈子。眼睛定動面皮焦。<span class='note-inline'>(南華昺)</span>。</p>
<p>鴻鵠一舉千里飛。鑽天鷂子與天齊。鳳凰不是凡間鳥。為瑞為祥自有時。<span class='note-inline'>(龍門遠)</span>。</p>
<p>【續收】洞山麻三斤。真鍮不愽金。將錢買五彩。壁上畫天神。<span class='note-inline'>(琅琊覺)</span>。</p>
<p>洞山麻三斤。斤兩不謾人。語稀難問事貌古易傳神。<span class='note-inline'>(慈受深)</span>。</p>
<p>現前三昧。料水打碓。漏泄天機。失錢遭罪。<span class='note-inline'>(文殊能)</span>。</p>
<p>洞山佛話三斤麻。縛殺藂林老作家。最好風前一聲篴。江城五月落梅花。<span class='note-inline'>(石[(工*几)/石]明)</span>。</p>
<p>鐘在扣谷受響。池印月鏡含像。曾非展事投機。豈是預搔待痒。點鐵成金。舉直錯枉。一箭鵰一雙。一摑血一掌。君不見。疎而不漏兮恢恢天網。<span class='note-inline'>(圓悟勤)</span>。</p>
<p>驢尾猪頭牛脚跡。三斤麻皮露消息。誌公杖頭剪刀尺。從來雨下階頭濕。<span class='note-inline'>(玉泉璉)</span>。</p>
<p>洞山老勿疎親。答佛法麻三斤。無面目得人憎。見得徹賺殺人。<span class='note-inline'>(妙峯善)</span>。</p>
<p>水斷流山突兀。為君放出遼天鶻。擬欲風前瞬息時。擡眸<span class='corr'>已</span>是成窠窟。非窠窟。咄咄咄。<span class='note-inline'>(塗毒策)</span>。</p>
<p style="margin-left:2em;text-indent:-1em">【增收】洞山初因僧問。如何是正法眼。師曰。紙撚無油。　頌曰。</p>
<p>洞山宗匠較些些。紙撚無油驗作家。老倒禪和針子眼。說禪說道會如麻。<span class='note-inline'>(翠巖真)</span>。</p>
<p style="margin-left:2em;text-indent:-1em">【增收】洞山初上堂。言無展事。語不投機。承言者喪。滯句者迷。還得麼。你衲僧分上。到這裏須具擇法眼始得。祇如洞山恁麼道。也有一場過。且道過在甚麼處。　頌曰。</p>
<p>只要拔楔抽釘。為人解粘去縛。如何洞山老人。先自螣蛇繞脚。<span class='note-inline'>(鼓山珪)</span>。</p>
<p>言無展事。語不投機。承言者喪。滯句者迷。逢人不得錯舉。<span class='note-inline'>(徑山杲)</span>。</p>
<p>展事無回互。投機通一線。洞山無眼筋。入地獄如箭。<span class='note-inline'>(南巖勝)</span>。</p>
<p style="margin-left:2em;text-indent:-1em">【增收】金陵奉先深禪師。<span class='note-inline'>(嗣雲門)</span>同明和尚。到淮河見人牽網。有魚從網透出。師曰。明兄俊哉。一似箇衲僧相似。明曰。雖然如此。爭如當初不撞入網羅好。師曰。明兄。你欠悟在。明至中夜方省<span class='note-inline'>(明即金陵清涼智明禪師。諸家語錄。作深明二上座)</span>。　頌曰。</p>
<p>透網金鱗是衲僧。鐵壁銀山膽不驚。明老三更方瞥地。任教千嶂碧層層。<span class='note-inline'>(大溈智)</span>。</p>
<p>網中跳出便飛騰。好箇天然俊衲僧。何似當初未入網。悟來方始是知音。<span class='note-inline'>(鼓山珪)</span>。</p>
<p>俊哉一跳透重淵。霹靂追之去不還。却笑龍門燒尾者。依然點額在波瀾。<span class='note-inline'>(徑山杲)</span>。</p>
<p>師子咬人。狂狗逐塊。三十里來方始悟。何似當初莫入去。<span class='note-inline'>(冶父川)</span>。</p>
<p style="margin-left:2em;text-indent:-1em">【增收】饒州薦福承古禪師<span class='note-inline'>(嗣雲門○即古塔主)</span>僧問。如何是佛師曰。莫莫。又問。如何是祖師西來意。師曰。莫莫。　頌曰。</p>
<p>古人一莫。切忌㗖啄。臨濟權寄庫。德山頓蕭索。截斷佛祖機關。顯出頂門一著。子細審思量。分明欠一著。且道。欠那一著。<span class='note-inline'>(雪堂行)</span>。</p>
<p>莫莫。拈出一條斷貫索。任從我佛及眾生。撩天鼻孔都穿却。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】韶州雙峯興福竟欽禪師<span class='note-inline'>(嗣雲門)</span>僧問。賓頭盧應供四天下。還得徧也無。師曰。如月入水。問如何是用而不雜。師曰。明月堂前垂玉露。水精殿裏粲真珠。　頌曰。</p>
<p>混而不雜體常虗。雪月交光類莫如。應處萬端無罣礙。片雲自在卷還舒。<span class='note-inline'>(自得暉)</span>。</p>
</div>
<div class='div-other'><a id='mulu92' />
<p class='h2'>六祖下第九世之一<span class='note-inline'>(南嶽下第八世)</span></p><p style="margin-left:2em;text-indent:-1em"><span class='note-inline'>(臨濟)</span>　汝州首山省念禪師<span class='note-inline'>(嗣風穴)</span>僧問。如何是佛。師曰。新婦騎驢阿家牽。曰未審此語。甚麼句中收。師曰。三玄收不得。四句豈能該。曰此意如何。師曰。天長地久日月齊明。　頌曰。</p>
<p>新婦騎驢阿家牽。誰後復誰先。張三與李四。拱手賀堯年。從上諸聖總皆然。起坐忪諸沒兩般。有問又須向伊道。新婦騎驢阿家牽。<span class='note-inline'>(神鼎諲)</span>。</p>
<p>得不得傳不傳。歸根得旨復何言。憶昔首山曾漏泄。新婦騎驢阿家牽。<span class='note-inline'>(黃龍南)</span>。</p>
<p>手提巴鼻脚踏尾。仰面看天聽流水。天明送出路傍邊。夜靜還歸茅屋裏。<span class='note-inline'>(道吾真)</span>。</p>
<p>新婦騎驢阿家牽。王老空中駕鐵船。井底掛帆風勢惡。須彌頂上浪滔天。<span class='note-inline'>(海印信)</span>。</p>
<p>新婦騎驢阿家牽。傍觀笑渠顛倒顛。歸來舉目暮雲合。嶺上蟾蜍光未圓。<span class='note-inline'>(京兆府天寧璉)</span>。</p>
<p>七手八脚。三頭兩面。耳聽不聞。眼覷不見。啼得血流無用處。不如緘口過殘春。<span class='note-inline'>(保寧勇)</span>。</p>
<p>張顛不似首山顛。不動毫芒百怪全。猶得黃龍再拈出。四方明眼若為傳。新婦騎驢阿家牽。低頭拾得一文錢。十字街頭拍手笑。東村王老屋頭穿。<span class='note-inline'>(真淨文)</span>。</p>
<p>首山有語古今傳。此語休云返倒顛。新婦醉騎驢子去。是人笑道阿家牽。<span class='note-inline'>(佛國白)</span>。</p>
<p>新婦騎驢阿家牽。面如滿月目如蓮。更將羅袖相牽挽。一段風流徧大千。<span class='note-inline'>(慈受深)</span>。</p>
<p>新婦騎驢阿家牽。體段風流得自然。堪咲效顰鄰舍女。向人添醜不成妍。<span class='note-inline'>(天童覺)</span>。</p>
<p>莫問新婦阿家。免煩上路波吒。遇飯喫飯。遇茶喫茶。同門出入。宿世冤家。<span class='note-inline'>(五祖演)</span>。</p>
<p>新婦騎驢阿家牽。碧玉羅紋頂上旋。播土<span class='corr'>揚</span>塵尋不見。元來只在舊山前。<span class='note-inline'>(文殊道)</span>。</p>
<p>新婦騎驢阿家牽。萬里滄溟駕鐵船。參差島嶼分諸國。彷彿星河共一天。<span class='note-inline'>(南華昺)</span>。</p>
<p>阿家新婦兩同條。咫尺家鄉路不遙。可咲騎驢覔驢者。一生錯認馬鞍橋。<span class='note-inline'>(鼓山珪)</span>。</p>
<p>新婦騎驢阿家牽。步步相隨不著鞭。歸到畫堂人不識。從今懶更出人前。<span class='note-inline'>(徑山杲)</span>。</p>
<p>阿家新婦最相憐。新婦騎驢家便牽。幾度醉歸明月夜。笙歌引入畫堂前。<span class='note-inline'>(護國元)</span>。</p>
<p>【續收】新婦快騎驢。阿家引鞭走。石筍夜抽條。面南看北斗。<span class='note-inline'>(湛堂深)</span>。</p>
<p>新婦騎驢阿家牽。草裏尋常萬萬千。誰在後兮誰在先。不須特地苦加鞭。<span class='note-inline'>(牧菴忠)</span>。</p>
<p>蹇驢須是阿家牽。媳婦嬌癡懶著鞭。在舍只知七十二。出門方見化三千。<span class='note-inline'>(簡堂機)</span>。</p>
<p style="margin-left:2em">首山因僧問。親到寶山。空手回時如何。師曰。家家門前火把子。　頌曰。</p>
<p>家家門前火把子。今古分明須記取。五更鐘後聽雞鳴。失曉朝官不帶帽。<span class='note-inline'>(石門聰)</span>。</p>
<p>門前火把寶山回。玄學之徒徧九垓。南海岸頭波浪起。西番氈帽樣時裁。<span class='note-inline'>(翠巖真)</span>。</p>
<p>空手歸時誰肯信。驢䭾馬載入門來。家家舉起火把子。半夜天如白日開。<span class='note-inline'>(白雲端)</span>。</p>
<p>寶山到日事如何。空手回時所得多。家家門前火把子。明如日月照山河。<span class='note-inline'>(佛鑑懃)</span>。</p>
<p style="margin-left:2em">首山因僧問。如何是佛法大意。師曰。楚王城畔汝水東流。　頌曰。</p>
<p>楚王古城畔。汝水向東流。兩岸競垂釣。幾人能直鈎。<span class='note-inline'>(正覺逸)</span>。</p>
<p>楚王城畔水東流。逐浪隨波早晚休。誰謂謝郎生計在。夜深明月上孤舟。<span class='note-inline'>(佛慧泉)</span>。</p>
<p>楚王城畔水東流。樹倒藤枯笑不休。好是自從投子去。更無人解道油油。<span class='note-inline'>(真淨文)</span>。</p>
<p>楚王城畔水東流。今古朝宗是到頭。逐浪隨波如未息。輸他漁父泛孤舟。<span class='note-inline'>(溈山秀)</span>。</p>
<p>楚國城邊水去東。發船便被打頭風。蘆花灣裏聽漁喝。熨斗煎茶銚不同。<span class='note-inline'>(三祖宗)</span>。</p>
<p>楚王城畔水東流。日夜波濤去不休。巖下忽逢湘水客。謂言依舊注悠悠。<span class='note-inline'>(雲溪恭)</span>。</p>
<p>千波萬浪曾無盡。去槳來帆浩莫窮。謝客睡醒孤月白。閒吹一笛渡頭風。<span class='note-inline'>(普融平)</span>。</p>
<p style="margin-left:2em;text-indent:-1em">【增收】楚王城畔水東流。南地禪僧北地遊。眼目直教從淺辯。權衡爭奈出常流。金篦為子挑除翳。驢上穿靴背打毬。<span class='note-inline'>(翠巖真)</span>。</p>
<p>楚王城畔水東流。獨脚山魈踢氣毬。貪著六幺花十八。斷頭船子下楊州。<span class='note-inline'>(瞎堂遠)</span>。</p>
<p>暑往寒來春復秋。夕陽西去水東流。茫茫宇宙人無數。那箇親曾到地頭。<span class='note-inline'>(雪巖欽)</span>。</p>
<p style="margin-left:2em">首山因僧問。如何是祖師西來意。師曰。風吹日炙。　頌曰。</p>
<p>日炙風吹不計年。行人塵路辨應難。擬心早<span class='corr'>已</span>深三尺。更教誰問箇中玄。<span class='note-inline'>(洞山聰)</span>。</p>
<p>風吹日炙少人知。頂仰先賢對此機。饒君曠劫生前會。穿耳胡僧也皺眉。<span class='note-inline'>(法華舉)</span>。</p>
<p>日炙風吹問祖來。紅塵亘野眼難擡。忙忙役役知多少。二月春深動地雷。<span class='note-inline'>(翠巖真)</span>。</p>
<p>風吹日炙。橫臥荒草。觸著毒氣。全身便倒。<span class='note-inline'>(天寧璉)</span>。</p>
<p>日炙風吹也大奇。根鏘疋馬將家兒。皇圖自古元無事。撥動烟塵更是誰。<span class='note-inline'>(三祖宗)</span>。</p>
<p>日炙風吹當路頭。衲僧見後莫遲留。我今到此堪惆悵。葉落花紅經幾秋。<span class='note-inline'>(雲溪恭)</span>。</p>
<p>【續收】風吹日炙。點朱點漆。行人嗟嘆。共誰相識。<span class='note-inline'>(汾陽昭)</span>。</p>
<p style="margin-left:2em;text-indent:-1em">【增收】首山拈竹篦示眾曰。汝諸人。若喚作竹篦則觸。不喚作竹篦則背。汝諸人且道。喚作甚麼。速道速道。　頌曰。</p>
<p>竹篦舉起成生殺。豈肯容人亂札錐。劈脊一揮如薦得。銀山鐵壁也光輝。<span class='note-inline'>(照堂一)</span>。</p>
<p>拈起竹篦子。□□便到家。祕魔若不會。隨後却擎叉。<span class='note-inline'>(鼓山珪)</span>。</p>
<p>背觸非遮護。明明為舉<span class='corr'>揚</span>。吹毛元不動。徧地是刀鏘。<span class='note-inline'>(徑山杲)</span>。</p>
<p>不觸又不背。徒勞生擬議。開口更商量。白雲千萬里。<span class='note-inline'>(此菴元)</span>。</p>
<p>黑漆竹篦非觸背。大地山河俱粉碎。咬人師子急反身。莫學韓獹猶逐塊。<span class='note-inline'>(遯菴演)</span>。</p>
<p>罵他還自罵。瞋他還自瞋。戒之慎之。出乎爾者。反乎爾者也。<span class='note-inline'>(卍菴顏)</span>。</p>
<p>辯龍蛇眼定乾坤。粲粲一天星斗分。拈起竹篦言背觸。明明<span class='corr'>刺</span>腦入膠盆。<span class='note-inline'>(笑翁堪)</span>。</p>
<p>拈起竹篦。行殺活令。背觸交馳。佛祖乞命。<span class='note-inline'>(無門開)</span>。</p>
<p>野干鳴。師子吼。喪盡生涯。不容開口。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】首山示眾曰。諸上座。不得盲喝亂喝。尋常向你道。賓則始終賓。主則始終主。賓無二賓。主無二主。若有二賓二主。兩箇即成瞎漢。所以道。我若立你須坐。我若坐你須立。坐則共你坐。立則共你立。雖然如是。□是著眼始得。　頌曰。</p>
<p>賓主有無俱遣外。□藏須要出常情。無棲泊處開門戶。月到中宵不敢明。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】首山因僧問。如何是學人親切處。師曰。五九盡日又逢春。曰畢竟如何。師曰。冬到寒食一百五。　頌曰。</p>
<p>日暮陰雲郊野深。重陽到後菊花新。不因西嶠殘冰盡。爭得東山一帶春。<span class='note-inline'>(投子青)</span>。</p>
<p style="margin-left:2em;text-indent:-1em">【增收】首山因僧問。如何是菩提路。師曰。襄縣五里曰向上事如何。師曰。來任不易。　頌曰。</p>
<p>問路窮途擬進程。綠楊鶯語送行人。牌標五里向君說。莫道常年不指陳。<span class='note-inline'>(投子青)</span>。</p>
<p style="margin-left:2em;text-indent:-1em">【增收】首山因僧問。如何是學人用心處。師曰。怪你一問遲也。　頌曰。</p>
<p>未語難明迷悟情。發言方表赤心人。祇貪進步求名玉。爭信靈苗不受春。<span class='note-inline'>(投子青)</span>。</p>
</div>
<div class='div-other'><a id='mulu93' />
<p class='h2'>六祖下第九世之二<span class='note-inline'>(清源下第八世之一)</span></p><p style="margin-left:2em;text-indent:-1em"><span class='note-inline'>(法眼宗〔呈〕)</span>【增收】昇州清凉院法眼文益禪師<span class='note-inline'>(嗣羅漢琛)</span>行脚次。值天雨忽作。溪流暴漲。暫寓城西地藏院。因參琛和尚。琛問曰。上座何往。曰邐迤行脚去。曰行脚事作麼生。師曰。不知。曰不知最親切。師豁然開悟。　頌曰。</p>
<p>而今飽學似當時。脫盡纖塵到不知。任短任長休剪綴。隨高隨下自平持。家門豐儉臨時用。田地優游信步移。三十年前行脚事。分明孤負一雙眉。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】法眼開堂次。子方上座自長慶來。師舉先長慶稜和尚偈問□。作麼生是萬象之中獨露身。子方舉拂子。師□。恁麼會又爭得。曰和尚尊意如何。師曰。喚甚麼作萬象。曰古人不撥萬象。師曰。萬象之中獨露身。說什麼撥不撥。子方豁然悟解。　頌曰。</p>
<p>萬象之中獨露身。一回相見一回親。東西南北吾皇化。莫向江南苦問津。<span class='note-inline'>(浮山遠)</span>。</p>
<p>離念見佛。破塵出經。現成家法。誰立門庭。日逐舟行江練靜。春隨草上燒痕青。撥不撥聽叮嚀。三徑就荒歸便得。舊年松菊尚芳馨。<span class='note-inline'>(天童覺)</span>。</p>
<p style="margin-left:2em">法眼因僧惠超問。如何是佛。師曰。汝是惠超。僧於是悟入。　頌曰。</p>
<p>問佛從頭理不虧。莫同巧妙騁鋒機。真金若不爐中鍛。爭得將金喚作泥。<span class='note-inline'>(汾陽昭)</span>。</p>
<p>江國春國吹不起。鷓鴣啼在深華裏。三級浪高魚化龍。癡人猶戽夜塘水。<span class='note-inline'>(雪竇顯)</span>。</p>
<p>巇嶮行時問路難。有人相問北村南。長安無限人來往。幾箇無鈴過得關。<span class='note-inline'>(投子青)</span>。</p>
<p>僧問如何是佛。師云。汝是惠超。禮拜進前叉手。思量十萬迢迢。<span class='note-inline'>(慈明圓)</span>。</p>
<p>逆官買賣不相饒。問佛言云是惠超。嗟見衲僧生異解。認他虹虹作仙橋。<span class='note-inline'>(天衣懷)</span>。</p>
<p>當臺明鏡絕精麤。誰道胡來便現胡。法不相饒人莫問。可憐天下亂名模。<span class='note-inline'>(佛印元)</span>。</p>
<p>木人行千里。駿馬不移蹄。落日依南土。因風向北嘶。<span class='note-inline'>(正覺逸)</span>。</p>
<p>妙用不須霜刃劒。能彈何必玉絃絲。嚴冬午夜後三點。閒坐閒眠雲散時。<span class='note-inline'>(翠巖真)</span>。</p>
<p>纔到元正便是年。暖風無處不陶然。途中多少尋春客。悞聽黃鸝作杜䳌。<span class='note-inline'>(佛慧泉)</span>。</p>
<p>一文大光錢。買得箇油糍。喫向肚裏了。當下便不飢。<span class='note-inline'>(白雲端)</span>。</p>
<p>擊石乃出火。火光終不然。碧潭深萬丈。直下見青天。<span class='note-inline'>(草堂清)</span>。</p>
<p>一顆靈丹大似拳。服來平地便昇仙。塵緣若有絲毫在。蹉過蓬萊路八千。<span class='note-inline'>(慈受深)</span>。</p>
<p>三千里外望家鄉。雲水重重客路長。向道莫行山下去。果聞猿呌斷人腸。<span class='note-inline'>(上方益)</span>。</p>
<p>望風鳴處困鹽車。伯樂回觀價萬殊。可笑如今虞坂上。錯將駑馬作龍駒。<span class='note-inline'>(普融平)</span>。</p>
<p>問佛如何答惠超。秤鎚雖定價相饒。雲中不覩雙鵰落。箭過新羅十萬遙。<span class='note-inline'>(長靈卓)</span>。</p>
<p>問佛云言是惠超。當機一句不相饒。遲疑更向途中覓。重疊關山十萬遙。<span class='note-inline'>(雲溪恭)</span>。</p>
<p>覿面相呈見不難。髑髏鑑覺尚顢頇。巨靈擡手擘不破。始信從前踢突圞。<span class='note-inline'>(南華昺)</span>。</p>
<p>問佛分明答惠超。半斤八兩不相饒。藂林萬古為殃禍。惡語傷人恨不消。<span class='note-inline'>(真歇了)</span>。</p>
<p>病遇良醫。飢逢王饍。醬裏得鹽。雪中送炭。<span class='note-inline'>(圓悟勤)</span>。</p>
<p>借婆裙子拜婆朝。問佛唯言汝惠超。萬古石頭城下水。終歸大海作波濤。<span class='note-inline'>(佛燈珣)</span>。</p>
<p>問佛還云是惠超。和根帶子上枝條。春風浩浩難回避。發起乾坤那一苗。<span class='note-inline'>(楚安方)</span>。</p>
<p>【續收】微酸梅子始生仁。鶯老花殘迹<span class='corr'>已</span>陳。一夜南風移斗柄。明朝烟柳不關春。<span class='note-inline'>(正堂辯)</span>。</p>
<p>一字入公門。九牛拔不出。咄這野狐精。鼻孔都打失。<span class='note-inline'>(月林觀)</span>。</p>
<p>惠超問佛佛何遙。機就機兮答惠超。到此直須揮劒刃。不然漁父便棲巢。<span class='note-inline'>(覺鐵觜)</span>。</p>
<p style="margin-left:2em">法眼因僧問。如何是曹源一滴水。師曰。是曹源一滴水。　頌曰。</p>
<p>曹源一滴水。是即波濤起。桃花流出洞中來。漁舟夜宿蘆花裏。<span class='note-inline'>(楊無為)</span>。</p>
<p>曹源一滴是曹源。萬派滔滔向海門。無限乘槎人不薦。風濤鼓處有龍蟠。<span class='note-inline'>(照覺總)</span>。</p>
<p>曹源一滴久澄清。流出千江絕浪聲。大海幾多遊玩者。茫茫空繞水邊行。<span class='note-inline'>(白雲端)</span>。</p>
<p>守株非得兔。罔象獲玄珠。一滴曹源水。分明灌五湖。<span class='note-inline'>(佛心才)</span>。</p>
<p>曹溪一滴異常流。流入滄溟冠九州。垂釣幾番波浪嶮。未曾聞道失漁舟。<span class='note-inline'>(草堂清)</span>。</p>
<p>一滴曹源立問端。清涼答處在言前。眾流截斷窮源底。百川依舊勢朝天。<span class='note-inline'>(佛燈珣)</span>。</p>
<p>【續收】得人一牛。還人一馬。珍重曹源。可知禮也。雷奔洶湧海濤生。誰解截流那下行。那下行。通玄日午打三更。<span class='note-inline'>(韶禪師)</span>。</p>
<p>應口曹源一滴時。誰知依樣畫猫兒。袖中三尺龍泉劒。落盡髑髏人不知。<span class='note-inline'>(別峯印)</span>。</p>
<p style="margin-left:2em;text-indent:-1em">【增附】法眼答此話。時天台韶國師聞<span class='corr'>已</span>。豁然開悟。平生疑滯渙然冰釋。以所悟聞于師。師曰。汝向後當為國王所師。致祖道光大。吾不如也。　頌曰。</p>
<p>曹源一滴水。相罵饒插觜。鷃雀空啾啾。驊騮<span class='corr'>已</span>千里。<span class='note-inline'>(月窟清)</span>。</p>
<p style="margin-left:2em;text-indent:-1em">【增收】法眼因僧問。承教有言。從無住本立一切法。如何是無住本。師曰。形興未質。名起未名。　頌曰。</p>
<p>沒踪跡。斷消息。白雲無根。清風何色。散乾蓋而非心。持坤與而有力。洞千古之淵源。造萬象之模則。剎塵逆會也處處普賢。樓閣門開也頭頭彌勒。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】法眼問覺上座。船來陸來。曰船來。師曰。船在甚麼處。曰船在河裏。覺退。師却問傍僧曰。你道適來這僧。具眼不具眼。　頌曰。</p>
<p>水不洗水。金不愽金。昧毛色而得馬。靡絲絃而樂琴。結繩畫卦有許事。喪盡真淳盤古心。<span class='note-inline'>(天童覺)</span>。</p>
<p style="margin-left:2em">法眼問修山主。毫釐有差天地懸隔。兄作麼生會。修曰。毫釐有差天地懸隔。師曰。與麼道又爭得。曰某甲只與麼。師兄作麼生。師曰。毫釐有差天地懸隔。修遂禮拜。　頌曰。</p>
<p>宗師故故問同人。一擊毫釐兩路分。再審便能明的旨。自然清白不從聞。<span class='note-inline'>(汾陽昭)</span>。</p>
<p>六國當時<span class='corr'>已</span>太平。太平纔久不知兵。修公換得長蛇陣。天下人人會死生。<span class='note-inline'>(佛印元)</span>。</p>
<p>堪悲堪笑修山主。因地起兮因地倒。覿面難藏第一機。令人却憶雲門老。<span class='note-inline'>(正覺逸)</span>。</p>
<p>石城親切問同參。不話東西便指南。明暗兩條來往路。依俙屈曲在烟嵐。<span class='note-inline'>(保寧勇)</span>。</p>
<p>金鱗欲化。遭它點額。舉頭看湧波瀾。<span class='corr'>㸕</span>浪拏雲處。風高天地寒。<span class='note-inline'>(佛慧泉)</span>。</p>
<p>秤頭蠅坐便欹傾。萬世權衡照不平。斤兩錙銖見端的。終歸輸我定盤星。<span class='note-inline'>(天童覺)</span>。</p>
<p>【續收】毫釐有差天地隔。龍濟清涼何失得。魚魯刀刁孰可分。水中有乳鵞王擇。<span class='note-inline'>(本覺一)</span>。</p>
<p>一道如弦直。長安信<span class='corr'>已</span>傳。萬邦皆入貢。四海息狼烟。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】法眼示眾曰。識得凳子。周匝有餘。雲門出云。識得凳子。天地懸殊。　頌曰。</p>
<p>不知將甚報君恩。雲起江湖浪皺痕。一片古帆乘興去。與誰相逐過天門。<span class='note-inline'>(保寧勇)</span>。</p>
<p>一不是二不成。落花流水裏啼鶯。閒庭雨散夜將半。片月還從海底生。<span class='note-inline'>(象田卿)</span>。</p>
<p>識得凳子。四脚著地。要坐便坐。要起便起。<span class='note-inline'>(在菴賢)</span>。</p>
<p style="margin-left:2em;text-indent:-1em">【增收】法眼因僧來參次。師以手指簾。尋有二僧齊去捲簾。師曰。一得一失。　頌曰。</p>
<p>松直棘曲。鶴長鳧短。羲黃世人。俱玄治亂。其安也潛龍在淵。其逸也翔鳥脫絆。夫何祖禰西來。得失是非相半。蓮隨風而轉空。船截流而到岸。箇中伶俐衲僧。看取清涼手段。<span class='note-inline'>(天童覺)</span>。</p>
<p>老將高提白玉鞭。雙駒一䇿去翩翩。古今得失論量底。空看西山暮雨前。<span class='note-inline'>(正堂辯)</span>。</p>
<p>清涼指出。二僧捲起。一得一失。誰解相委。只見桃花逐水流。幾人親到桃源裏。<span class='note-inline'>(肯堂充)</span>。</p>
<p style="margin-left:2em;text-indent:-1em">【增收】法眼因僧問。古佛堂前什麼人先到。師曰。不動步者。　頌曰。</p>
<p>古佛堂前到者稀。相見難逢掣電機。死水有龍終不聖。驚起依前眼[(大/目)*皮]<span class='corr'>眵</span>。<span class='note-inline'>(天衣懷)</span>。</p>
<p style="margin-left:2em;text-indent:-1em">【增收】法眼因僧問。如何是塵劫來事。師曰。盡在于今。　頌曰。</p>
<p>塵劫來事。盡在于今。祖師不會。面壁沉吟。<span class='note-inline'>(楊無為)</span>。</p>
<p style="margin-left:2em;text-indent:-1em">【增收】法眼問僧。從什麼處來。僧云。泗州來。師曰。大聖今年曾出塔麼。曰不出。師曰去。僧便去。師却問傍僧曰。你道這僧曾到泗州也無。僧亦無對。　頌曰。</p>
<p>妙圓金地絕纖塵。到者當觀無相真。莫道玄門難近向。舉頭便是塔中人。<span class='note-inline'>(雪竇宗)</span>。</p>
<p style="margin-left:2em;text-indent:-1em">【增收】法眼聞齋魚問僧。還聞麼。適來若聞。如今不聞。如今若聞。適來不聞。　頌曰。</p>
<p>耳聽如聾。口說如啞。法眼舌頭。孰真孰假。<span class='note-inline'>(尼無著總)</span>。</p>
<p style="margin-left:2em;text-indent:-1em">【增收】法眼因僧問。聲色兩字如何透得。師召大眾曰。諸上座。且道。這箇僧還透得也未。若會此問處透聲色即不難。　頌曰。</p>
<p>親口問來求透路。作家直為指昏朦。眼耳忽然春夢覺。鶯吟燕語盡圓通。<span class='note-inline'>(大洪遂)</span>。</p>
<p>聲色本來唯兩字。作家曾共辨言端。若人識得其僧問。直透色聲應不難。<span class='note-inline'>(本覺一)</span>。</p>
<p>聲色都來兩箇字。衲僧不透眼中沙。黃鶴樓前吹玉笛。江城五月落梅花。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】襄州清溪山洪進禪師。<span class='note-inline'>(嗣羅漢琛)</span>問修山主曰。明知生不生性。為什麼為生之所流。修曰。筍畢竟成竹去。如今作篾。使還得麼。師曰。汝向後自悟去在。曰紹修所見只如此。上座意旨如何。師曰。這箇是監院房。那箇是典座房。修禮謝。　頌曰。</p>
<p>進老分明到五臺。修師真箇入閩來。維那院主門相對。說著令人兩眼開。<span class='note-inline'>(正覺逸)</span>。</p>
<p>豁落無依。高閒不覊。家邦平帖到人稀。些些力量分階級。蕩蕩身心絕是非。是非絕。分立大方無軌轍。<span class='note-inline'>(天童覺)</span>。</p>
<p style="margin-left:2em">撫州龍濟山主紹修禪師。<span class='note-inline'>(嗣羅漢琛)</span>行脚時。同悟空法眼到地藏。向火舉話次。藏入來乃問。山河大地與上座自己是同是別。師曰。不別。藏竪兩指云。兩箇。三人因此同參<span class='note-inline'>(此舊集所載。按傳燈錄。與此頗異。乃云初與法眼同參地藏。所得臻極。同辭至建陽。眼忽問曰。古人道。萬象之中獨露身。是撥萬象。不撥萬象。師曰。不撥萬象。眼曰。說什麼撥不撥。慒然却回地藏。藏曰。子去未久。何以却來。師曰。有事未決豈憚跋涉山川。藏曰。汝跋涉許多山川也還不惡。師未喻旨。乃問曰。古人道。萬象之中獨露身。意旨如何。藏曰。汝道古人撥萬象。不撥萬象。師曰不撥。藏曰。兩箇也。師駭然。沉思却問曰。未審古人撥萬象。不撥萬象。藏曰。汝喚什麼作萬象。師方省悟。再辭地藏)</span>。　頌曰。</p>
<p>入院高茅總不疑。都緣未達祖師機。妄空學問爭長短。虗記閒詞一肚皮。大地山河君可別。報云不別恰如癡。當人被息狂迷者。見成舉措不揚眉。<span class='note-inline'>(汾陽昭)</span>。</p>
<p>山河大地同兼別。口中未有娘生舌。多知禪客強分疎。甕裏何曾走却鼈。<span class='note-inline'>(佛印元)</span>。</p>
<p>地藏當機竪指頭。諸老至今猶未瞥。天回地轉却等閒。千古萬古兩條鐵。<span class='note-inline'>(白雲端)</span>。</p>
<p>商量同別有多般。老倒何曾舉舌端。今古不能提得去。一雙靈劒倚天寒。<span class='note-inline'>(保寧勇)</span>。</p>
<p>【續收】休爭自己與山河。撥動干戈不奈何。看取將軍施武略。兩條寒劒定龍蛇。<span class='note-inline'>(冶父川)</span>。</p>
<p>火爐頭話幾多般。自己同時作麼觀。直下起來呈伎倆。山河大地黑漫漫。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】龍濟示眾曰。具足凡夫法凡夫不知。具足聖人法聖人不會。聖人若會即是凡夫。凡夫若知即是聖人。此語具一理二義。若人辨得。不妨於佛法中有箇入處。若辨不得。莫道不疑。　頌曰。</p>
<p>凡全是聖聖全凡。究實遺名直下參。廓徹逈超凡聖處。無言童子口喃喃。<span class='note-inline'>(靈源清)</span>。</p>
<p>剗除露布葛藤。不用之乎者也。饒君句下精通。未免喚驢作馬。<span class='note-inline'>(卍菴顏)</span>。</p>
<p>融峯強萬丈。未話足先酸。若不緣雲去。那知星斗寒。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】龍濟因僧問。劫火洞然大千俱壞。未審這箇壞不壞。師曰。不壞。曰為什麼不壞。師曰。為同大千。　頌曰。</p>
<p>問若剜心。答如劈腹。句裏反身。何勞迅速。劫火俱然同大千。全機不動劒鋒旋。龍濟山頭龍退骨。燄摩天上鼓驚湍。<span class='note-inline'>(□□□)</span>。</p>
<p style="margin-left:2em;text-indent:-1em">【增收】龍濟示眾曰。是柱不見柱。非柱不見柱。是非<span class='corr'>已</span>去了。是非裏薦取。　頌曰。</p>
<p>是與不是俱不是。亦無不是謾勞推。兩頭截斷歸家後。獨露乾坤更是誰。<span class='note-inline'>(靈源清)</span>。</p>
<p>薦得是。移花兼蝶至。薦得非。擔泉帶月歸。是也好。鄭州梨勝青州棗。非也好。象山路入蓬萊島。是亦沒交涉。踏著秤鎚硬似銕。非亦沒交涉。金剛寶劒當頭截。阿呵呵。會也麼。知事少時煩惱少。識人多處是非多。<span class='note-inline'>(全菴已)</span>。</p>
<p>是是非非來却易。非非是是去還難。是非從此銷磨盡。一顆圓明照膽寒。<span class='note-inline'>(雲衲慶)</span>。</p>
</div>
<p class='juan'>禪宗頌古聯珠通集卷第三十六</p></div>
</div><!-- end of div[@id='body'] -->
</body></html>