<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu85' />禪宗頌古聯珠通集卷第三十三</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu86' />
<p class='h2'>六祖下第七世之五<span class='note-inline'>(清源下第六世之三)</span></p><p style="margin-left:2em">雲門因僧問。如何是透法身句。師曰。北斗裏藏身。　頌曰。</p>
<p>藏身北斗最分明。只為人多見不精。巧妙妄陳心意解。却如平地作深坑。昏燈日晝何曾易。青竹黃花滿地生。<span class='note-inline'>(汾陽昭)</span>。</p>
<p>老倒雲門泛鐵船。江南江北競頭看。可憐無限垂鈎者。隨例茫茫失釣竿。<span class='note-inline'>(雪竇顯)</span>。</p>
<p>雲門透法身。法身何許人。鴈回沙北塞。鸚鵡戀西秦。<span class='note-inline'>(靈竹通)</span>。</p>
<p>南嶽峯高北嶽低。行人泣淚雨遲疑。火星昨夜移牛斗。照見西瞿人不知。<span class='note-inline'>(投子青)</span>。</p>
<p>鑿斷龍門透碧津。洪流驟雨豈停塵。謫仙拏月沉江底。漁舟笑殺謝家人。<span class='note-inline'>(天衣懹)</span>。</p>
<p>要透龍門特地難。却成平地起波瀾。凡鱗欲得風雷便。且向桃花浪裏看。<span class='note-inline'>(佛印元)</span>。</p>
<p>人問透法身。隨宜為指陳。大地如膠漆。長江波蹙顰。<span class='note-inline'>(法華舉)</span>。</p>
<p>北斗藏身句。雲門道處看。南辰分六角。北斗七星攢。春雨霏霏潤。秋風颯颯寒。崑崙牽白象。謌謠入大安。<span class='note-inline'>(浮山遠)</span>。</p>
<p>北斗藏身為舉揚。法身從此露堂堂。雲門賺殺他家子。直至如今謾度量。<span class='note-inline'>(玉㵎林)</span>。</p>
<p>天上有星皆拱北。人間無水不朝東。時人欲識藏身處。拈起簸箕別處春。<span class='note-inline'>(黃龍南)</span>。</p>
<p>雲門透法身。從此沒踈親。盡道和風暖。三春寒更新。<span class='note-inline'>(道吾真)</span>。</p>
<p>東西南北。上下四維。橫身宇宙。拶破須彌。<span class='note-inline'>(甘露天)</span>。</p>
<p>五陵公子遊花慣。未第貧儒自古多。冷地看他人富貴。等閑不奈幞頭何。<span class='note-inline'>(白雲端)</span>。</p>
<p>北斗藏身句有由。未明南北起戈矛。風清月朗無雲夜。莫認文星作斗牛。<span class='note-inline'>(照覺總)</span>。</p>
<p>東湧西沒。北斗藏身。法王法令。德非有隣。<span class='note-inline'>(真淨文)</span>。</p>
<p>北斗藏身句最玄。未明向上謾勞傳。黃河輥底流今古。華嶽三峯頭指天。<span class='note-inline'>(三祖宗)</span>。</p>
<p>藏身北斗最分明。四畔無雲廓太清。猿鳥自啼山自寂。水流巖下響泠泠。<span class='note-inline'>(草堂清)</span>。</p>
<p>北斗藏身坐不安。開軒落日倚危䦨。雲收月出空如水。剎剎塵塵總一般。<span class='note-inline'>(佛心才)</span>。</p>
<p>何事文星與酒星。一時分付與先生。高吟大醉三千首。留與人間伴月明。<span class='note-inline'>(五祖演)</span>。</p>
<p>透出毗盧頂上光。夜來星轉斗中藏。禪家不掐天師訣。也解交乾步踏罡。<span class='note-inline'>(張無盡)</span>。</p>
<p>北斗藏身句。商量幾萬般。貪觀天上月。誰覺骨毛寒。<span class='note-inline'>(疎山如)</span>。</p>
<p>雲門透法身。分明語露親。移步登山頂。峯高與月隣。<span class='note-inline'>(楚安方)</span>。</p>
<p>南北東西萬萬千。乾坤上下兩無邊。相逢相見呵呵咲。屈指擡頭月半天。<span class='note-inline'>(普雲圓)</span>。</p>
<p>【續收】雲門透法身。劃斷釋迦音。文殊休惆悵。普賢謾沉吟。<span class='note-inline'>(五祖戒)</span>。</p>
<p>北斗藏身事坦然。法身無狀透何邊。後人不曉前人意。水底撑船捉月天。<span class='note-inline'>(法華舉)</span>。</p>
<p>北斗藏身句。擬議即差訛。鑽天白鷂子。不戀舊時窠。<span class='note-inline'>(慈受深)</span>。</p>
<p>飽粥飽飯。一味齁齁。早眠晏起。何待封候。<span class='note-inline'>(典牛游)</span>。</p>
<p>昨夜東風落萬紅。半隨流水半隨風。何須短艇撑明月。自與桃源一派通。<span class='note-inline'>(開善祖)</span>。</p>
<p>藏身北斗道彌昌。三脚蝦蟆著錦襠。多少病猫食死鼠。日中擡首眼無光。<span class='note-inline'>(東山空)</span>。</p>
<p>天地廣無邊。何云藏北斗。跛脚老雲門。未明三八九。<span class='note-inline'>(天目禮)</span>。</p>
<p>北斗裏藏身。虗空中出沒。道得一句來。日頭東畔出。<span class='note-inline'>(橫川珙)</span>。</p>
<p style="margin-left:2em">雲門因僧問。如何是一代時教。師曰。對一說。　頌曰。</p>
<p>對一說太孤絕。無孔銕鎚重下楔。閻浮樹下咲呵呵。昨夜驪龍抝角折。別別。韶陽老人得一橛。<span class='note-inline'>(雪竇顯)</span>。</p>
<p>對一說遼天鶻。萬重雲只一突。韶陽老韶陽老。南北東西無處討。<span class='note-inline'>(正覺逸)</span>。</p>
<p>對一說。卷盡五千四十八。風花雪月任流傳。金剛腦後添生銕。<span class='note-inline'>(五祖演)</span>。</p>
<p>對一說何卓絕。畐塞虗空一團銕。飢來不顧飯如雷。箇箇聚頭爭嚙齧。<span class='note-inline'>(龍門遠)</span>。</p>
<p>對一說。五教三乘盡該攝。龍宮海藏任縱橫。水底泥牛吞却月。<span class='note-inline'>(佛性泰)</span>。</p>
<p>【續收】海藏龍。宮金文玉牒。逗器觀機。破關擊節。三百餘會振綱宗。四十九年同箇舌。阿剌剌對一說。諦當之言如截銕。<span class='note-inline'>(圓悟勤)</span>。</p>
<p style="margin-left:2em">雲門因僧問。不是目前機。亦非目前事時如何。師曰。倒一說。　頌曰。</p>
<p>倒一說分一節。同死同生為君決。八萬四千非鳳毛。三十三人入虎穴。別別。擾擾匇匇水裏月。<span class='note-inline'>(雪竇顯)</span>。</p>
<p>倒一說。清人骨。萬里無片雲。拋下一團雪。別別。老大禪翁甘滅舌。<span class='note-inline'>(正覺逸)</span>。</p>
<p>倒一說這饒舌。無端都把天機泄。四海九州徒蹶蹶。飛出龍宮鑽螘穴。<span class='note-inline'>(野軒遵)</span>。</p>
<p>【續收】是賊識賊。以楔出楔。鳥迹空雲。鏡像水月。教兒師子迷蹤訣。上樹老猫安身法。活鱍鱍倒一說。等閑翻却狐狸穴。<span class='note-inline'>(圓悟勤)</span>。</p>
<p style="margin-left:2em">雲門因僧問。如何是塵塵三昧。師曰。鉢裏飯桶裏水。　頌曰。</p>
<p>鉢裏飯桶裏水。多口阿師難下觜。北斗南星位不殊。白浪滔天平地起。擬不擬止不止。箇箇無裩長者子。<span class='note-inline'>(雪竇顯)</span>。</p>
<p>朝打三千未為多。暮打八百未為少。鉢裏飯兮桶裏水。人前切忌無分曉。<span class='note-inline'>(白雲端)</span>。</p>
<p>塵塵三昧。彼彼不外。千峯向嶽。百川赴海。更無一法不如來。只箇堂堂觀自在。<span class='note-inline'>(天童覺)</span>。</p>
<p>見之不取。思之千里。杓聽將來。笊籬無耳。二月三月花開時。路岐芳馥春風起。直下是休擬擬。鉢裏飯桶裏水。<span class='note-inline'>(湛堂凖)</span>。</p>
<p>【續收】鉢裏飯桶裏水。開口見膽求知<span class='corr'>己</span>。擬思便落二三機。對面忽成千萬里。韶陽師較些子。斷金之義兮誰與相同。匪石之心兮獨能如是。<span class='note-inline'>(天童覺)</span>。</p>
<p>塵塵三昧。鉢飯桶水。雲門眼中。者僧身裏。揑合起來無處藏。[祝/土]著磕著埋沒你。<span class='note-inline'>(月堂昌)</span>。</p>
<p>鉢裏飯桶裏水。狗子咬人不露齒。堪笑韶陽老古錐。倒地至今猶未起。<span class='note-inline'>(無菴全)</span>。</p>
<p>南頭買貴。北頭賣賤。只可聞名。不可見面。<span class='note-inline'>(且菴仁)</span>。</p>
<p style="margin-left:2em">雲門因僧問。如何是雲門一句。師曰。臘月二十五<span class='note-inline'>(五燈會元作如何是雲門一曲。師曰。臘月二十五。曰唱者如何。師曰且緩緩)</span>。　頌曰。</p>
<p>臘月二十五。一曲超今古。鎮州大蘿蔔。生長在深土。<span class='note-inline'>(佛慧泉)</span>。</p>
<p>雲門一曲二十五。不涉宮商角徵羽。有人問我曲因由。南山起雲北山雨。<span class='note-inline'>(黃龍南)</span>。</p>
<p>臘月二十五。一曲無人舉。韶陽老古錐。屈指從頭數。<span class='note-inline'>(楊無為)</span>。</p>
<p>一曲韶陽古調清。多年木石化為精。廣陵傳去人何在。留得杜䳌啼月明。<span class='note-inline'>(大洪遂)</span>。</p>
<p>臘月二十五。騎驢不打鼓。春風百草生。塚上添新土。<span class='note-inline'>(真淨文)</span>。</p>
<p>臘月二十五。韶陽曲調普。欲會箇中意。先天為心祖。<span class='note-inline'>(通照逢)</span>。</p>
<p>憶昔雲門老古錐。曾將今日示當機。奇哉二百年來事。長作胡笳曲調吹。<span class='note-inline'>(圓通僊)</span>。</p>
<p>雲門曲調格何高。轉使愁人不奈何。明月清風無價數。一時分付與仙陀。<span class='note-inline'>(長靈卓)</span>。</p>
<p>韶陽一曲二十五。不屬五音亘今古。剎剎觀音妙智力。塵塵能救世間苦。<span class='note-inline'>(旻古佛)</span>。</p>
<p>【續收】臘月二十五。雲門一曲新。一回聞舉著。笑殺洛陽人。<span class='note-inline'>(訥堂思)</span>。</p>
<p>臘月二十五。雲門沒腸肚。一曲盡情彈。淳音超太古。明眼衲僧休莾鹵。<span class='note-inline'>(肯堂充)</span>。</p>
<p>雲門一曲。徹髓徹骨。霽雪千峯。寒梅破蕚。啐啄公子風流鳴木鐸。<span class='note-inline'>(松源岳)</span>。</p>
<p>雲門一曲。從來無譜。韻出五音。調高千古。就中妙旨許誰知。幾擬黃金鑄子期。<span class='note-inline'>(無凖範)</span>。</p>
<p style="margin-left:2em">雲門因僧問。如何是法身。師曰。六不收　圓悟云。一不立。　頌曰。</p>
<p>一二三四五六。碧眼胡僧數不足。少林謾道付神光。卷衣又說歸西竺。西竺茫茫無處尋。夜來却對乳峯宿。<span class='note-inline'>(雪竇顯)</span>。</p>
<p>六不收兮調最新。能歌何待繞梁塵。和風滿檻花千樹。不換乾坤別是春。<span class='note-inline'>(白雲端)</span>。</p>
<p>一不立六不收。突然那更有踪由。無限青山留不住。落花流水太悠悠。<span class='note-inline'>(圓悟勤)</span>。</p>
<p>【續收】村歌社舞那伽定。疥狗泥猪清淨身。透徹根塵無佛法。優曇花現十洲春。<span class='note-inline'>(秀巖瑞)</span>。</p>
<p>六不收一不立。清淨法身何處覓。夜來一陣吹葉風。掃盡浮雲月照壁。<span class='note-inline'>(掩室開)</span>。</p>
<p style="margin-left:2em">雲門因僧問。如何是超佛越祖之談。師曰。餬餅。　頌曰。</p>
<p>超談禪客問偏多。縫罅披離見也麼。餬餅[祝/土]來猶不住。至今天下有譊訛。<span class='note-inline'>(雪竇顯)</span>。</p>
<p>天皇蔭子孫。龍潭得一箇。三代渾崙吞。無人敢咬破。始自韶陽拈出來。為貽其福却貽災。當時病本無人削。迄至而今成禍胎。<span class='note-inline'>(正覺逸)</span>。</p>
<p>超佛越祖若何宣。充齋餬餅恣情餐。湖南展鉢新羅咬。大食波斯索渡船。<span class='note-inline'>(慈明圓)</span>。</p>
<p>杜禪和杜禪和。一箇餬餅不奈何。禮拜任君頭著地。海東船子過新羅。<span class='note-inline'>(雲峯悅)</span>。</p>
<p>雲門餬餅模樣小。爭似法華爐竈大。飽來一任帶刀眼。誰問西來閑達磨。<span class='note-inline'>(白雲端)</span>。</p>
<p>超佛越祖之談。覿面相呈誰領。不知箭過新羅。動地閑爭餬餅。<span class='note-inline'>(真淨文)</span>。</p>
<p>韶陽餬餅答禪人。佛祖之談道最親。不落言詮休擬議。回頭識取自家珍。<span class='note-inline'>(雲居祐)</span>。</p>
<p>駕空欲上九層霄。脚下紅絲繫轉牢。賴是龍泉未出匣。且施一割用鉛刀。<span class='note-inline'>(道場如)</span>。</p>
<p>堪悲堪笑老韶陽。餬餅拈來撲鼻香。端的若知滋味者。不勝滿面負慚惶。<span class='note-inline'>(文殊道)</span>。</p>
<p>作家手段不隨流。餬餅拈來答話頭。任是衲僧超佛祖。到頭不換飽齁齁。<span class='note-inline'>(黃龍震)</span>。</p>
<p>雲門餬餅對超談。多少禪流看不穿。若是孔門真弟子。自然知道化三千。<span class='note-inline'>(佛燈珣)</span>。</p>
<p>【續收】雲門一枚餬餅。天下衲僧咬嚼。若非銕作牙關。往往䴷圝吞却。吞時易吐時難。莫道從來麫一般。踏著韶陽關捩子。方能平地起波瀾。<span class='note-inline'>(慈受深)</span>。</p>
<p>超談餬餅應時機。逐塊知非師子兒。敗葉霜風都掃盡。古松方見歲寒枝。<span class='note-inline'>(水菴一)</span>。</p>
<p style="margin-left:2em">雲門因僧問。如何是諸佛出身處。師曰。東山水上行。　頌曰。</p>
<p>東山水上行。出處甚分明。好看塵沙佛。波濤四面生。<span class='note-inline'>(佛慧泉)</span>。</p>
<p>諸佛出身處。東山水上行。目前一彈指。變現自分明。日面月面過。佛手驢脚呈。皆承此恩力。言外度迷情。<span class='note-inline'>(真淨文)</span>。</p>
<p>諸佛東山水上行。擡頭舉步落深坑。誰知獨足拖泥水。不薦回途十萬程。<span class='note-inline'>(雲溪恭)</span>。</p>
<p>諸佛出身處。東山水上行。促裝無伴侶。獨自赴前程。<span class='note-inline'>(大洪預)</span>。</p>
<p>【續收】諸佛出身處。東山水上行。面南看北斗。日午打三更。<span class='note-inline'>(湛堂準)</span>。</p>
<p>東山水上行。褊衫不染皂。壁上畫枯松。後園驢喫草。三十二相。八十種好。赤膊抵沙蜂。爛醉和衣倒。<span class='note-inline'>(或菴體)</span>。</p>
<p>諸佛出身處。東山水上行。石壓筍斜出。崖懸花倒生。<span class='note-inline'>(覺報清)</span>。</p>
<p>要會東山水上行。溪邊石女夜吹笙。木人把板雲中拍。一曲涼州恰二更。<span class='note-inline'>(石菴玿)</span>。</p>
<p>東山水上行。乾元利貞亨。譊訛一箇字。才子競頭爭。<span class='note-inline'>(率菴琮)</span>。</p>
<p>諸佛出身處。千般謾度量。東山行水上。眨眼過扶桑。<span class='note-inline'>(荊叟珏)</span>。</p>
<p style="margin-left:2em">雲門因僧問。如何是佛。師曰。乾屎橛。　頌曰。</p>
<p>稽首金容乾屎橛。應物現形如水月。香臭皆從佛口生。凡聖從教同一舌。<span class='note-inline'>(佛鑑懃)</span>。</p>
<p>我佛如來乾屎橛。隨機平等徧塵寰。迷頭認影區區者。目對慈顏似等閑。<span class='note-inline'>(太平古)</span>。</p>
<p>問佛唯言乾屎橛。非獨抽釘兼拔楔。不是韶陽老古錐。爭得親言出親舌。<span class='note-inline'>(佛燈珣)</span>。</p>
<p>不用唐言譯。休將梵語傳。摩醯首羅眼。對面隔西天。<span class='note-inline'>(鼓山珪)</span>。</p>
<p>雲門乾屎橛。全超法報化。無事出山遊。百錢杖頭掛。<span class='note-inline'>(徑山杲)</span>。</p>
<p>問處分明答處新。半同含笑半同瞋。君看陌上二三月。那箇枝頭不帶春。<span class='note-inline'>(惠因淨)</span>。</p>
<p>【續收】韶陽乾屎橛。多年硬似銕。堪笑韓獹不奈何。狺狺怨恨天邊月。<span class='note-inline'>(典牛游)</span>。</p>
<p>雲門大作師子吼。剛把衷腸為誰剖。眼似流星尚懵然。狂夫逐臭爭知有。君不見巖頭有語兮。咬人屎橛非好狗。<span class='note-inline'>(懶菴需)</span>。</p>
<p>問佛答云乾屎橛。明明此理難分雪。金剛寶劍倒殺人。鈍鋼止用新羅銕。<span class='note-inline'>(蒙菴岳)</span>。</p>
<p>雲門小廝兒。大作師子吼。鼻孔得半邊。不知失却口。<span class='note-inline'>(松源岳)</span>。</p>
<p>祇箇乾屎橛。雲門太饒舌。喪盡目前機。虗空迸出血。<span class='note-inline'>(毒菴常)</span>。</p>
<p style="margin-left:2em">雲門因僧問。樹凋葉落時如何。師曰。體露金風。　頌曰。</p>
<p>問既有宗。答亦攸同。三句可辨。一鏃遼空。大野兮涼飈颯颯。長天兮踈雨濛濛。君不見少林久坐未歸客。靜依熊耳一藂藂。<span class='note-inline'>(雪竇顯)</span>。</p>
<p>體露金風觸處周。何須葉落始知秋。清風樓上當年事。直至如今笑未休。<span class='note-inline'>(泉大道)</span>。</p>
<p>問標答旨。答徹問宗。樹凋葉落。體露金風。如今要識雲門老。秋後霜林盡變紅。<span class='note-inline'>(靈源清)</span>。</p>
<p>因行不妨掉臂。求他不如求<span class='corr'>己</span>。面前山子猶存。處處無風浪起。一聲鴻鴈忽聞。盡在愁人窠裏。<span class='note-inline'>(長靈卓)</span>。</p>
<p>樹凋葉落何時節。體露金風九月天。滿目真如人不會。一川風月正翛然。<span class='note-inline'>(佛鑑懃)</span>。</p>
<p>涼風落木楚山秋。滿樹寒蟬噪不休。紅蓼白蘋開兩岸。不知誰在釣魚舟<span class='note-inline'>(佛性泰)</span>。</p>
<p>金風體露復何言。大道從來絕變遷。一葉飄空天似水。臨川人喚渡頭船。<span class='note-inline'>(白楊順)</span>。</p>
<p>【續收】皮毛脫落盡。惟有真實在。全體露金風。超然三句外。<span class='note-inline'>(本覺一)</span>。</p>
<p>寂寂寥寥空索索。徧界紛紛黃葉落。東西南北絕遮攔。萬里長天飛一鶚。<span class='note-inline'>(在菴賢)</span>。</p>
<p>樹凋葉落聊伸問。體露金風錯指蹤。帶累兒孫無豹變。等閒落在草窠中。<span class='note-inline'>(天目禮)</span>。</p>
<p style="margin-left:2em">雲門因僧問。不起一念還有過也無。師曰。須彌山。　頌曰。</p>
<p>不生一念豈通宗。真偽分於一句中。築著開花兼杜口。須彌當面作屏風。<span class='note-inline'>(洞山聰)</span>。</p>
<p>念不起須彌山。就中崎嶮路行難。競向海門遙仰望。四溟浩渺七金寒。<span class='note-inline'>(正覺逸)</span>。</p>
<p>作者縱橫終不虗。應機湧出須彌盧。人窮不到金剛際。相逐年年役路途。<span class='note-inline'>(黃龍南)</span>。</p>
<p>不起一念須彌山。逐語隨言會轉難。錦鱗赬尾平生事。剛被平人把釣竿。<span class='note-inline'>(楊無為)</span>。</p>
<p>須彌山塞宇宙。千眼大悲看不透。除非自解倒騎牛。一生不著隨人後。<span class='note-inline'>(白雲端)</span>。</p>
<p>萬仞峯前立太乖。須臾眨眼落懸崖。通身不損毫毛者。天上人間不敢埋。<span class='note-inline'>(保寧勇)</span>。</p>
<p>問答隨機或淺深。雲門終是飽藂林。如今競逐須彌走。無限平人被陸沉。<span class='note-inline'>(佛陀遜)</span>。</p>
<p>不起一念。海湧須彌。把來便用。休別針錐。<span class='note-inline'>(真淨文)</span>。</p>
<p>善對機宜作者難。眉毫無際現毫端。西來穿耳攢眉過。南海波斯仰面看。<span class='note-inline'>(照覺總)</span>。</p>
<p>須彌山聳見還難。烟水漫漫萬仞攢。欲覔雲門端的處。把住清風一問看。<span class='note-inline'>(地藏恩)</span>。</p>
<p>一念沉沉過有無。亘空拈出大彌盧。直饒玉兔金烏忽。宮殿巡遊落半途。<span class='note-inline'>(張無盡)</span>。</p>
<p>巍巍一座大彌盧。荷負非干氣力麤。縱使不隨言語會。却來當面受塗糊。<span class='note-inline'>(徑山杲)</span>。</p>
<p>明鏡當臺湛如水。無端特地起塵埃。積成山嶽面前立。千手大悲擘不開。<span class='note-inline'>(佛性泰)</span>。</p>
<p>一波纔動眾波隨。汩沒塵寰幾箇知。突兀須彌橫宇宙。縱橫妙用更由誰。<span class='note-inline'>(踈山如)</span>。</p>
<p>【續收】不起一念。向道須彌。舌頭一臠肉。口唇兩片皮。雲門機用妙如許。不落是非知不知。<span class='note-inline'>(天童覺)</span>。</p>
<p>石筍抽條。泥牛吼月。誰料同舟自胡越。應機湧出須彌山。一念不生何處雪。金剛寶劍當頭截。<span class='note-inline'>(圓悟勤)</span>。</p>
<p>不起一念須彌山。特立當頭著眼看。拈一縷絲輕絆倒。家家門底透長安。<span class='note-inline'>(水菴一)</span>。</p>
<p>不起一念。突出須彌。聖凡莫辯。箇老古錐。<span class='note-inline'>(松源岳)</span>。</p>
<p style="margin-left:2em">雲門因僧問。如何是清淨法身。師曰。花藥欄。曰便恁麼去時如何。師曰。金毛師子。　頌曰。</p>
<p>花藥欄莫顢頇。星在秤兮不在盤。便與麼太無端。金毛師子大家看。<span class='note-inline'>(雪竇顯)</span>。</p>
<p>遊子奔馳不少安。但知門外逐歌歡。自家田地荒來久。只看人間花藥欄。<span class='note-inline'>(枯木成)</span>。</p>
<p>是處三春花藥欄。五湖禪客不須看。尋枝摘葉應難會。牙爪分明子細觀。<span class='note-inline'>(雲溪恭)</span>。</p>
<p>金谷春光長滿眼。紅藥花梢香爛熳。昨夜西風一陣寒。徧地殘芳落何限。王孫醉倒不知歸。猶向欄邊索金盞。<span class='note-inline'>(上方益)</span>。</p>
<p>清淨法身花藥欄。眉毛<span class='corr'>刺</span>倒須彌山。誰將玉笛傳凄怨。吹過蘆藂明月彎。<span class='note-inline'>(佛智裕)</span>。</p>
<p>【續收】清淨法身花藥欄。分明一點不相瞞。有誰得意春風裏。時到堦前子細看。<span class='note-inline'>(退耕寧)</span>。</p>
<p style="margin-left:2em">雲門因僧問。如何是學人自<span class='corr'>己</span>。師曰。遊山翫水。曰如何是和尚自<span class='corr'>己</span>。師曰。賴遇維那不在。　頌曰。</p>
<p>南嶽山前徑山後。瀑布聲如雷電吼。拈却笠子露頂行。踏著草鞋赤脚走。<span class='note-inline'>(佛慧泉)</span>。</p>
<p>學人自<span class='corr'>己</span>。游山翫水。只知踏破草鞋。忘却來時年幾。<span class='note-inline'>(楊無為)</span>。</p>
<p>游山翫水。須究宗旨。莫作等閑。游山翫水。<span class='note-inline'>(黃蘗勝)</span>。</p>
<p>杖藜林下步莓苔。擾擾勞生眼未開。好是落花隨綠水。一時流出洞中來。<span class='note-inline'>(地藏恩)</span>。</p>
<p>游山翫水事尋常。早晚歸來鬢欲霜。踏破草鞋回首看。數聲猿呌白雲鄉。<span class='note-inline'>(開福寧)</span>。</p>
<p>【續收】游山翫水數如麻。誰識韶陽老作家。截斷跛師三寸舌。回頭總是舊生涯。<span class='note-inline'>(肯堂充)</span>。</p>
<p>游元翫水。萬萬千千。孰透韶陽。語中帶玄。<span class='note-inline'>(銕山仁)</span>。</p>
<p>朝西天。暮東土。翫水游山。徐行欵步。是則不動道場。不是亦在裏許。誰為證明。石霜角虎。<span class='note-inline'>(獃堂定)</span>。</p>
<p>東村王大翁。從來不睹是。却將別人田。喚作自<span class='corr'>己</span>地。<span class='note-inline'>(絕象鑒)</span>。</p>
<p style="margin-left:2em">雲門因僧問。殺父殺母佛前懺悔。殺佛殺祖甚處懺悔。師曰。露。　頌曰。</p>
<p>石火流星曾未急。璇璣電轉一何遲。雲門露字突然出。著眼看時鷂子飛。<span class='note-inline'>(正覺逸)</span>。</p>
<p>簸土揚塵無避處。將門直到御樓前。回頭不見來時路。下是黃泉上是天。<span class='note-inline'>(白雲端)</span>。</p>
<p>露。超宗越祖。人言渠爇返魂香。我道伊撾塗毒鼓。<span class='note-inline'>(天童覺)</span>。</p>
<p>【續收】重關金鎻。不用鑰匙。舌根不動。韶陽<span class='corr'>已</span>知。<span class='note-inline'>(典牛游)</span>。</p>
<p>椎鑼擂鼓轉船頭。席卷波翻喊激流。赤脚上船乘快便。順風相送下楊州。<span class='note-inline'>(卍菴顏)</span>。</p>
<p>雲門露猛如虎。達磨師不是祖。豈不見鹽官老。須彌為椎。虗空為鼓。又不見禾山老解打鼓。休莾鹵。甜瓜徹蒂甜。苦瓠連根苦。喝一喝。<span class='note-inline'>(應菴華)</span>。</p>
<p>斗換風雷吼。星移海嶽昏。誰知席帽下。元是昔愁人。<span class='note-inline'>(退谷雲)</span>。</p>
<p style="margin-left:2em">雲門因僧問。如何是正法眼。師曰。普　風穴云。瞎　黃龍心云。更道箇瞎。且圖兩得相見。　頌曰。</p>
<p>普之一字豈尋常。擡首須看掣電光。擬議思量生會解。堪嗟剜肉作身瘡。<span class='note-inline'>(洞山聰)</span>。</p>
<p>普之一字天然別。著眼看時如電掣。宇宙茫茫無處尋。秤鎚踏著硬如銕。<span class='note-inline'>(正覺逸)</span>。</p>
<p>說佛說法廣鋪舒。矢上加尖也太愚。明眼衲僧傍覷見。一條拄杖兩人舁。<span class='note-inline'>(大愚芝)</span>。</p>
<p>頂上有來真箇瞎。輝天鑒地不同時。大悲手裏休擎手。獨自夜行誰得知。<span class='note-inline'>(白雲端)</span>。</p>
<p>但無一切心。自然合大道。應用在臨時。莫分妙不妙。<span class='note-inline'>(真淨文)</span>。</p>
<p>應機無出老韶陽。法眼咨詢普字當。機會若非師子子。一場閑夢過瀟湘。<span class='note-inline'>(圓通僊)</span>。</p>
<p>【續收】正法眼普。伶俐衲僧多錯舉。休錯舉。冬至寒食一百五。<span class='note-inline'>(楊無為)</span>。</p>
<p>明暗雙雙照用分。幾人親到孟甞門。街頭不識真彌勒。却向靈山問世尊。<span class='note-inline'>(瞎堂遠)</span>。</p>
<p style="margin-left:2em">雲門因僧問。如何是啐啄之機。師曰。響。　頌曰。</p>
<p>有問啐啄機。雲門答云響。昨日雷震天夜來山水長。<span class='note-inline'>(真淨文)</span>。</p>
<p>啐啄之機響字酬。過空雷電忽傾湫。夜來霶霈漫天雨。幾處波濤打釣舟。<span class='note-inline'>(圓通僊)</span>。</p>
<p>【續收】白牯問狸奴。虗空酬萬象。電激不停踪。谷虗誰答響。啐兮啄兮清機歷掌。回頭[車*度]轢範秦時。舌上葛藤長萬丈。<span class='note-inline'>(心聞賁)</span>。</p>
<p>一啐一啄。當頭響合。母不離窠。子<span class='corr'>已</span>出殻。<span class='note-inline'>(絕象鑒)</span>。</p>
<p style="margin-left:2em">雲門因僧問。如何是雲門劒。師曰。祖。　頌曰。</p>
<p>吹毛寶劒問雲門。來者投機豈更存。路逢劒客如何也。甑人携手向南奔。<span class='note-inline'>(北塔祚)</span>。</p>
<p>吹毛寶劒不須抽。迸匣清光射斗牛。日用全彰人不見。雲門祖字為君酬。<span class='note-inline'>(雲溪恭)</span>。</p>
<p>三尺秋光匣裏藏。時逢作者露鋒鋩。如今四塞狼烟靜。不展紅旗歸故鄉。<span class='note-inline'>(圓通僊)</span>。</p>
<p style="margin-left:2em;text-indent:-1em">【增收】雲門因僧問。如何是吹毛劒。師曰。骼。又曰胔。　頌曰。</p>
<p>誰謂吹毛劒。雲門骼可知。一朝權在手。方見令行時。<span class='note-inline'>(真淨文)</span>。</p>
<p style="margin-left:2em">雲門因僧問。佛法如水中月。是否。師曰。清波無透路。曰和尚從何得。師曰。再問復何來。曰正與麼時如何。師曰。重疊關山路。　頌曰。</p>
<p>灼然水月非難取。自是時人手不親。韶石老師拈出了。關山重疊越光新。<span class='note-inline'>(白雲端)</span>。</p>
<p>徧界不藏。清波澄寂。互換投機。箭鋒相直。提起向上鉗鎚。石火電光莫及。便恁麼隔關山。碧潭雲外不相關。<span class='note-inline'>(圓悟勤)</span>。</p>
<p>【續收】盡却命根。方可關門。一挨一拶。電湧雷奔。佛法水中月。耳裏眼裏說。差之毫釐。失之千里。南北東西知幾幾。<span class='note-inline'>(月堂昌)</span>。</p>
<p>清波無透路。轉處少人知。斫却月中桂。清光付與誰。<span class='note-inline'>(湛堂深)</span>。</p>
<p style="margin-left:2em">雲門示眾曰。藥病相治。盡大地是藥。那箇是自<span class='corr'>己</span>。　頌曰。</p>
<p>藥忌由來鑒作家。示徒親切病如麻。十方三世諸知識。赫日光中雷電車。<span class='note-inline'>(五祖戒)</span>。</p>
<p>藥病相治事可嗟。如何於此墮羣邪。未語<span class='corr'>已</span>前誰辨的。洎乎開口見萌芽。不在思惟休卜度。徒勞管見強紛拏。世上多有如斯者。不知羞恥數如麻。<span class='note-inline'>(北塔祚)</span>。</p>
<p>盡大地是藥。古今何太錯。閉門不造車。通途自寥廓。錯錯。鼻孔遼天亦穿却。<span class='note-inline'>(雪竇顯)</span>。</p>
<p>左眼不見山河。右眼不見日月。直得百花開時。一一為君分別。<span class='note-inline'>(白雲端)</span>。</p>
<p>【續收】被裏出指。水中露觜。屈指眼開。搖觜身起。藥病不相治。何須盡大地。反笑老雲門。失却娘生鼻。<span class='note-inline'>(月堂昌)</span>。</p>
<p>太譊訛全殺活。絕承當無摸索。寰中意氣。閫外籌略。倒退三千里。盡大地是藥。錯錯。利劒七星光閃爍。<span class='note-inline'>(圓悟勤)</span>。</p>
<p style="margin-left:2em">雲門問僧。光明寂照徧河沙。豈不是張拙秀才語。僧曰是。師曰。話墮也。　頌曰。</p>
<p>叶路縱橫得自由。牢關捩轉妙全收。箇中密意人難會。喝下須教水倒流。<span class='note-inline'>(禾山方)</span>。</p>
<p>萬丈龍門勢倚空。懸崖撒手辨魚龍。時人只看絲綸上。不見蘆花對蓼紅。<span class='note-inline'>(月菴果)</span>。</p>
<p>問來答去無偏黨。銕壁銀山作麼通。縱奪臨機言話墮。遂令千古動悲風。<span class='note-inline'>(踈山如)</span>。</p>
<p>【續收】與奪雙行定是非。韶陽用處太孤危。這僧若與金剛眼。趙璧連城一道歸。<span class='note-inline'>(旻古佛)</span>。</p>
<p>分明寫出與君看。意在鈎頭不在盤。縱使石人開得口。不知猶被舌頭謾。<span class='note-inline'>(松源岳)</span>。</p>
<p>當的帝都丁。伊憂乙噎嚶。若教呼吸正。悞殺世間人。<span class='note-inline'>(石鼓夷)</span>。</p>
<p style="margin-left:2em;text-indent:-1em">【增收】雲門曰。衲僧家須有巴鼻方識得天下人。如何是衲僧巴鼻。代云。德山。　頌曰。</p>
<p>雲門舌上有龍泉。愛把金針黑地穿。要會衲僧巴鼻子。一條紅線兩人牽。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】雲門普請搬柴。路次見僧。遂拋下一片柴曰。一大藏教只說者箇。　頌曰。</p>
<p>處處綠楊堪繫馬。家家門口透長安。一條大路平如掌。自是時人措足難。<span class='note-inline'>(慈受深)</span>。</p>
<p>汝水向東流。楚水從南至。皆歸大海中。鹹淡同一味。頂門具眼底衲僧。試向其中辨淺深。<span class='note-inline'>(佛性泰)</span>。</p>
<p>一大藏教說這箇。雲門飄下是甚麼。直饒於此徹根源。眨得眼來還蹉過。<span class='note-inline'>(浙翁琰)</span>。</p>
<p style="margin-left:2em;text-indent:-1em">【增收】雲門因僧問。生死到來如何排遣。師展手曰。還我生死來<span class='note-inline'>(一作問生死到來如何迴避。師曰。在什麼處)</span>。　頌曰。</p>
<p>針眼魚吞大千界。蟭螟蟲吐妙高山。太虗包括無遺漏。萬彚全歸指掌間。起復滅去還來。石橋路斷通身黑。那是華頂是天台。<span class='note-inline'>(圓悟勤)</span>。</p>
<p>飢便喫飯。困來打眠。長安城外。一望平田。絕中邊。離言詮。將軍不識烏騅馬。海底犀牛把角鞭。<span class='note-inline'>(獃堂定)</span>。</p>
<p style="margin-left:2em;text-indent:-1em">【增收】雲門因僧問。秋初夏末。前程若有人問。作麼生祗對。師曰。大眾退後。曰未審過在甚麼處。師曰。還我九十日飯錢來。　頌曰。</p>
<p>大眾退後。衲僧去就。豈用機關。那容體究。蓑翁老熟慣風波。橈棹不施船放溜。<span class='note-inline'>(天童覺)</span>。</p>
<p>夏末秋初萬萬千。石頭路滑脚皮穿。這僧劒刃翻身疾。也被雲門索飯錢。<span class='note-inline'>(石田薰)</span>。</p>
<p style="margin-left:2em;text-indent:-1em">【增收】雲門因僧問。如何是法身向上事。師曰。向上與汝道即不難。作麼生會法身。曰請和尚鑒。師曰。鑒即且置。作麼生會法身。曰與麼與麼。師曰。這箇是長連床上學得底。我且問你。法身還解喫飯麼。僧無對。　頌曰。</p>
<p>西江一吸竟無痕。三世如來一口吞。鳳髓龍肝香積飯。萬般甞過不須論。<span class='note-inline'>(南堂興　三)</span>。</p>
<p>韶陽機鋒。迅雷霹靂。僧問法身。喫飯不喫。學語之流。卒說不出。山河大地聊充飢。四海五湖輕一吸。</p>
<p>未識雲門向上機。祇尋向下轉生疑。通身是飯如何喫。無口從來亦不飢。</p>
<p style="margin-left:2em;text-indent:-1em">【增收】雲門問新到。你是甚處人。曰新羅人。師曰。將什麼過海。曰草賊大敗。師曰。為什麼在我手裏。曰恰是。師曰。[跳-兆+孛]跳無對　本覺一云。者兩箇有頭無尾漢。乃頌曰。</p>
<p>新羅衲子罕曾逢。風月詢來也略同。可惜為山爭一簣。徒勞賓主各無功。</p>
<p style="margin-left:2em;text-indent:-1em">【增收】雲門曰。三家村裏賣卜。東卜西卜。忽然卜著也不定。僧便問。忽然卜著時如何。師曰。伏惟。　頌曰。</p>
<p>賣卜三家村裏頭。吉凶禍福辨端由。忽然卜著僧來問。生死唯將一句酬。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】雲門曰。平地上死人無數。過得荊棘林。是好手。時有僧出云。與麼則堂中第一座有長處也。師曰。蘇嚕蘇嚕。　頌曰。</p>
<p>舉手攀南斗。移身倚北辰。出頭天外看。須是箇般人。<span class='note-inline'>(水菴一)</span>。</p>
<p>聲如鳴玉靜邊門。誰信幽人不見君。花到海棠將寂寞。繡衣猶把麝香熏。<span class='note-inline'>(虗堂愚)</span>。</p>
<p>將軍令下閃旌旗。胡騎紛紛頓失威。縱有突然驍驟者。不知身<span class='corr'>已</span>陷重圍。<span class='note-inline'>(斷橋倫)</span>。</p>
<p style="margin-left:2em;text-indent:-1em">【增收】雲門示眾曰。古佛與露柱相交。是第幾機。僧無語。師曰。你問。我與你道。僧遂問。師曰。一條縚三十文。曰如何是一條縚三十文。師曰。打與。自代前語云。南山起雲北山下雨。　頌曰。</p>
<p>南山雲北山雨。四七二三面相覩。新羅國裏僧上堂。大唐國裏未打鼓。苦中樂樂中苦。誰道黃金如糞土。<span class='note-inline'>(雪竇顯)</span>。</p>
<p>一道神光。初不覆藏。超見緣也是而無是。出情量也當而無當。巖花之粉兮蜂房成蜜。野草之滋兮麝臍作香。隨類三尺一丈六。明明觸處露堂堂。<span class='note-inline'>(天童覺)</span>。</p>
<p>油然南山雲。沛然北山雨。露柱咲呵呵。燈籠超佛祖。中涌邊沒。西天東土。樓閣門開盡日閑。野老不知何處去。<span class='note-inline'>(圓悟勤)</span>。</p>
<p>古佛頭拄天。露拄脚踏地。上古今來成一體。頭拄天兮戴帽子。脚踏地兮沒草鞋。同赴大悲院裏齋。<span class='note-inline'>(佛鑑懃)</span>。</p>
</div>
<p class='juan'>禪宗頌古聯珠通集卷第三十三</p></div>
</div><!-- end of div[@id='body'] -->
</body></html>