<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu23' />禪宗頌古聯珠通集卷第九</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu24' />
<p class='h2'>六祖下第一世</p><p style="margin-left:2em">南嶽懷讓禪師<span class='note-inline'>(嗣六祖)</span>初往曹溪參六祖。祖問什處來。師曰。蒿山來。曰什麼物恁麼來。師曰。說似一物即不中。曰還可修證否。師曰。修證即不無污染即不得。曰只此不污染。諸佛之所護念。汝既如是。吾亦如是。　頌曰。</p>
<p>因師顧問自何來。報道嵩山意不回。修證不無不染污。撥雲見日便心開。<span class='note-inline'>(汾陽昭)</span>。</p>
<p>玉在池中蓮出水。污染不能絕方比。大家如是若承當。洞庭一夜秋風起。<span class='note-inline'>(佛印元)</span>。</p>
<p>戴角擎頭與麼來。鐵圍山嶽盡衝開。閻浮踏殺人無數。驀鼻深雲拽不回。<span class='note-inline'>(保寧勇)</span>。</p>
<p>嵩頂來來恁麼來。不中一物早塵埃。便歸南嶽磨甎片。照得追風馬子回。<span class='note-inline'>(佛國白)</span>。</p>
<p>【續收】是什麼物恁麼來。此中何假拂塵埃。瞪目看時還不見。謾將明鏡掛高臺。<span class='note-inline'>(大洪恩　二)</span>。</p>
<p>說似一物即不中。風從虎兮雲從龍。此事由來非草草。休言無法是真宗。</p>
<p>什麼堂堂與麼來。當機覿面不迂回。經行坐臥非他物。自是時人眼不開。<span class='note-inline'>(本覺一)</span>。</p>
<p>當堂古路白雲漫。碧眼黃頭尚未諳。無孔笛兒氈拍板。輕輕吹破御街寒。<span class='note-inline'>(正堂辯)</span>。</p>
<p>說似一物即不中。八年方契賣柴翁。大都模樣無多子。歷劫如何用得窮。<span class='note-inline'>(朴翁銛)</span>。</p>
<p>直言發足自嵩山。蕩蕩乾坤任往還。一物尚無寧有似。倚天長劒逼人寒。<span class='note-inline'>(無際派)</span>。</p>
<p style="margin-left:2em">讓和尚居南嶽。時馬祖住傳法院。常日坐禪。師知是法器。往問曰。大德坐禪圖什麼。曰圖作佛。師一日乃取一甎。於彼菴前磨曰。磨此何為。師曰磨作鏡。曰磨甎豈得成鏡。師曰。坐禪豈得成佛。曰如何即是。師曰。如人駕車。車若不行。打車即是。打牛即是。於是悟旨於言下。遂印心傳法。符西祖讖馬駒踏殺天下人之語。南宗闡於江西。　頌曰。</p>
<p>磨甎作鏡慕同音。來問分明示本心。纔喚木人回面指。犁牛耕出古黃金。<span class='note-inline'>(汾陽昭)</span>。</p>
<p>磨甎作鏡不為難。忽地生光照大千。堪笑坐禪求佛者。至今牛上更加鞭。<span class='note-inline'>(佛印元)</span>。</p>
<p>死馬醫來無用處。車牛腦後更加鞭。皮穿骨綻還知否。任重應知角力全。<span class='note-inline'>(保寧勇)</span>。</p>
<p>磨甎作鏡。相席打令。一切魚龍。知水為命。<span class='note-inline'>(旻古佛)</span>。</p>
<p>坐禪成佛心中病。作鏡磨甎眼裏華。一掣牢關金鎻斷。等閒信步便歸家。馬駒子實堪誇。自從胡亂後。著處是生涯。<span class='note-inline'>(佛燈珣)</span>。</p>
<p>【續收】打車即是打牛是。鼻孔遼天也被穿。<span class='corr'>已</span>向人前輸肺府。可憐今古妄加鞭。<span class='note-inline'>(懶菴需)</span>。</p>
<p>車牛腦後痛加鞭。棄却黃金抱碌甎。逐惡隨邪至今日。即非心佛錯流傳。<span class='note-inline'>(笑翁堪)</span>。</p>
<p>平生心膽向人傾。過犯彌天<span class='corr'>已</span>不輕。帶累馬師胡亂後。至今錯認定盤星。<span class='note-inline'>(松源岳)</span>。</p>
<p>坐禪成佛生妄見。磨甎成鏡妄尤多。打車打牛俱是妄。攪得心腸沒奈何。<span class='note-inline'>(橫川珙)</span>。</p>
<p>萬法俱忘百念灰。等閑驀鼻拽將回。鏡光一點明如日。直得木人心眼開。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】讓和尚因僧問。如鏡鑄像。像成後鏡明向什麼。</p>
<p style="margin-left:2em">處去。師曰。如大德為童子時。相貌何在。曰只如像成後為什麼不鑒照。師曰。雖然不鑒照。謾他一點不得。　頌曰。</p>
<p>髑髏裏眼見猶在。枯木中龍聲更狂。打破虗空光境盡。箇中別有好商量。<span class='note-inline'>(慈受深)</span>。</p>
<p>問處鉤深答更幽。就身打劫最風流。要知一點難謾處。江上數峯青欲浮。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】讓和尚因馬大師闡化江西。師問眾曰。道一為眾說法否。眾曰。<span class='corr'>已</span>為眾說法。師曰。總未見人持箇消息來。眾無對。因遣一僧去云。待伊上堂時但問作麼生。伊道底言語。記將來。僧去一如師旨。回謂師曰。馬師云。自從胡亂後三十年。不曾缺鹽醬喫。師然之。　頌曰。</p>
<p>胡亂三十年。不曾少鹽醬。江西馬大師。南嶽讓和尚。<span class='note-inline'>(鼓山珪)</span>。</p>
<p>見得分明識得親。舉來猶自涉途程。直饒不犯毫芒者。也是拈䭔䑛指人。<span class='note-inline'>(徑山杲)</span>。</p>
<p>家貧連子屈。事急不由人。開口露拴索。郎當累近鄰。<span class='note-inline'>(或菴體)</span>。</p>
<p>做得些兒活計成。人前賣弄逞才能。直饒踏殺人無數。也是西川老鬼精。<span class='note-inline'>(中菴空)</span>。</p>
<p>自從胡亂後。更不少鹽醬。開口便見膽。豈在語言上。<span class='note-inline'>(月林觀)</span>。</p>
<p>石火光中驗正邪。等閒拈却眼中沙。自從不曾少鹽醬。敢保渠儂未到家。<span class='note-inline'>(木菴永)</span>。</p>
<p>昔年高甲<span class='corr'>已</span>登科。讀盡人間萬卷書。今日一身天地窄。思量好事不如無。<span class='note-inline'>(雪菴瑾)</span>。</p>
<p>老婆心切日忡忡。恐墮他家虀甕中。消息得來胡亂後。江西宗派好流通。<span class='note-inline'>(虗堂愚)</span>。</p>
<p style="margin-left:2em">吉州清源行思禪師<span class='note-inline'>(嗣六祖)</span>初參六祖。問當何所務即不落階級。祖曰。汝曾作什麼來。師曰。聖諦亦不為。祖曰。落何階級。師曰。聖諦尚不為。何階級之有。祖深器之。　頌曰。</p>
<p>無見頂露雲攢急。劫外靈枝不帶春。那邊不坐空王殿。爭肯耘田向日輪。<span class='note-inline'>(投子青)</span>。</p>
<p>卓爾難將正眼窺。迥超今古類難齊。苔封古殿無人侍。月鎻蒼梧鳳不棲。<span class='note-inline'>(丹霞淳)</span>。</p>
<p>無階無級見何求。奪得曹溪第一籌。却向廬陵言米價。百行千市競相酬。<span class='note-inline'>(佛國白)</span>。</p>
<p>【續收】劫外相逢那畔行。靈苗叢裏鐵牛耕。東風吹散千巖雪。空界無雲孤月明。<span class='note-inline'>(成枯木)</span>。</p>
<p>一掬澄潭鏡樣磨。無風何必自生波。轉身縱不離初際。子細看來較幾何。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】清源既得法。往吉州清源山靜居寺。六祖將示滅。有沙彌希遷<span class='note-inline'>(即南嶽石頭和尚)</span>問曰。和尚百年後。希遷未審當依附何人。祖曰。尋思去。及祖順世。遷每於靜處端坐。寂若忘生。第一座問曰。汝師<span class='corr'>已</span>逝。空坐奚為。遷曰。我稟遺誡。故尋思爾。座曰。汝有師兄行思和尚。今住吉州。汝因緣在彼。師言甚直。汝自迷耳。遷聞語便辭祖龕。直詣靜居。　頌曰。</p>
<p>尋思去此地。清涼離煩暑。暮雨朝雲樂太平。青山綠水人難覩。不難覩深林有箇白額蟲。元來却是玄沙虎。<span class='note-inline'>(高菴悟)</span>。</p>
<p style="margin-left:2em;text-indent:-1em">【增收】清源因石頭問。和尚出嶺多少時。師曰。我却不知。汝早晚離曹溪。曰希遷不從曹溪來。師曰。我亦知汝去處也。曰和尚幸是大人莫造次。　頌曰。</p>
<p>木人來問青霄路。石女年尊似不聞。攜手相將歸故國。暮山岌岌鎻重雲。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】清源問石頭。汝什麼處來。曰曹溪。師乃舉拂子曰。曹溪還有這箇麼。曰非但曹溪。西天亦無。師曰。子莫曾到西天否。曰若到即有也。師曰。未在更道。曰和尚也須道取一半。莫全靠學人。師曰。不辭向汝道。恐<span class='corr'>已</span>後無人承當。　頌曰。</p>
<p>白雲藏玉鳳。紅日照無遼。隱隱星攢。處無私鎮九霄。<span class='note-inline'>(投子青)</span>。</p>
<p>相見錦江頭。相携上酒樓。月闌歌咲罷。回首上扁舟。<span class='note-inline'>(遯菴演)</span>。</p>
<p style="margin-left:2em">清源令石頭持書。與南嶽讓和尚曰。汝達書了速回。吾有鈯斧子與汝住山。頭至彼未呈書。便問。不慕諸聖不重<span class='corr'>己</span>靈時如何。嶽曰。子問太高生。何不向下問。曰寧可永劫沉淪。不慕諸聖解脫。嶽便休。頭回至靜居。師問曰。子去未久。送書達否。曰信亦不通。書亦不達。師曰。作麼生。頭舉前話了却曰。發時蒙和尚許斧子。便請取。師垂一足。頭禮拜尋辭往南嶽。　頌曰。</p>
<p>諸聖不求己靈不重。一問太高天驚地動。拂袖而回。音書肯開。從茲盤石上。更不過山來。<span class='note-inline'>(佛印元)</span>。</p>
<p>從來祖上作君王。子子孫孫代代昌。文武百僚都不識。只應金殿有尊堂。<span class='note-inline'>(保寧勇)</span>。</p>
<p>千里迢迢信不通。歸來何事太匇匇。白雲鎻斷巖前石。掛角羚羊不見蹤。<span class='note-inline'>(成枯木)</span>。</p>
<p>鈯斧持來便住山。斫開南嶽好峯巒。兒孫失利將何用。又被㗅嚧笑魯般。<span class='note-inline'>(佛國白)</span>。</p>
<p>【續收】順水使船猶自可。逆風把舵世間稀。雖然好箇擔板漢。到頭未免落便宜。<span class='note-inline'>(海印信)</span>。</p>
<p>千里親傳事不同。須憑鈯斧賞優功。相如奪璧來還趙。可擬當時一信通。<span class='note-inline'>(投子舒)</span>。</p>
<p style="margin-left:2em">清源因僧問。如何是佛法大意。師曰。廬陵米作麼價。　頌曰。</p>
<p>出家學道未心開。請問宗師大意來。却問廬陵米幾價。當時心境一時灰。<span class='note-inline'>(汾陽昭)</span>。</p>
<p>烏龜三眼赤。祥麟一角尖。騰雲生暮雨。溪月夜明簾。<span class='note-inline'>(法昌遇)</span>。</p>
<p>巨宋山河四百州。交關物物有來由。盧陵米價依然在。天下衲僧語路綢。<span class='note-inline'>(正覺逸)</span>。</p>
<p>廬陵米價逐年新。道聽虗傳未必真。大意不須岐路問。高低宜見本來人。<span class='note-inline'>(黃龍南)</span>。</p>
<p>廬陵米價越尖新。那箇商量不掛唇。無限清風生閫外。休將升斗計踈親。<span class='note-inline'>(白雲端)</span>。</p>
<p>廬陵米價知不知。合下相酬兩莫虧。君信入鄽空返者。到頭只是愛便宜。<span class='note-inline'>(三祖宗)</span>。</p>
<p>太平治業無象。野老家風至淳。只管村歌社飲。那知舜德堯仁。<span class='note-inline'>(天童覺)</span>。</p>
<p>豐儉時年各不同。豈教浮俗妄爭功。廬陵米價誰增減。貴賤宜當見祖翁。<span class='note-inline'>(草堂清)</span>。</p>
<p>廬陵米價播諸方。高唱輕酬力未當。覿面不干升斗事。悠悠南北謾猜量。<span class='note-inline'>(長靈卓)</span>。</p>
<p>廬陵米價若為酬。入市知行趣自由。借問年來何所直。大宋山河四百州。<span class='note-inline'>(佛燈珣)</span>。</p>
<p>老清源沒縫罅。問佛法酬米價。衲僧一粒若沾唇。拄杖橫擔繞天下。<span class='note-inline'>(高菴悟)</span>。</p>
<p>廬陵米價少知音。佛法商量古到今。繡出鴛央任人看。無端却要覔金鍼。<span class='note-inline'>(鼓山珪)</span>。</p>
<p>老清源沒縫罅。問佛法酬米價。差毫釐成話霸。無面目得人怕。<span class='note-inline'>(徑山杲)</span>。</p>
<p>【續收】廬陵米價走禪徒。五老嵯峨矗太虗。堪笑華山圖籍上。又添潘閬到騎驢。<span class='note-inline'>(海印信)</span>。</p>
<p>自古廬陵是吉州。至今米價沒人酬。青山綠水依前在。黃葉西風又一秋。<span class='note-inline'>(佛陀遜)</span>。</p>
<p>清源佛法意如何。米價酬來太老婆。眨上眉毛行大道。莫於平地起風波。<span class='note-inline'>(照堂一)</span>。</p>
<p>廬陵米價報君知。浩浩塵中識者稀。回首不知何處去。白雲流水共依依。<span class='note-inline'>(妙峯善)</span>。</p>
<p>衝開碧落松千尺。截斷紅塵水一溪。飽食高眠人不到。日從東出又沉西。<span class='note-inline'>(無準範)</span>。</p>
<p>一派清源出少林。信衣到此只傳心。尋常示眾無人會。盡向廬陵米價尋。<span class='note-inline'>(張無盡)</span>。</p>
</div>
<div class='div-other'><a id='mulu25' />
<p class='h2'>六祖下第二世<span class='note-inline'>(南嶽下第一世)</span></p><p style="margin-left:2em">江西道一禪師。時號馬祖<span class='note-inline'>(嗣南嶽讓)</span>示眾曰。汝等諸人。各信自心是佛。此心即是佛心。達磨南天竺國來至中華。傳上乘一心之法。令法等開悟。有僧問云。和尚為什麼說即心即佛。祖曰。為止小兒啼。僧曰。啼止後如何。祖曰。非心非佛僧曰。除此一種人來如何指示祖曰。向伊道。不是物。曰忽遇其中人來時如何。祖曰。且教伊體會大道。　頌曰。</p>
<p>百萬雄兵出。將軍獵渭城。不閑弓矢力。斜漢月初生。<span class='note-inline'>(翠嵓真)</span>。</p>
<p>心心即佛佛心心。佛佛心心即佛心。心佛悟來無一物。將軍止渴望梅林。<span class='note-inline'>(佛國白)</span>。</p>
<p>兔角不用有。牛角不用無。有無不是處。馨香滿道途。<span class='note-inline'>(草堂清)</span>。</p>
<p>風勁葉頻落。山高日易沉。坐中人不見。窻外白雲深。<span class='note-inline'>(長靈卓)</span>。</p>
<p>素琴張午月。流水落花深。寂聽希聲徹。泠泠太古音。<span class='note-inline'>(佛心才)</span>。</p>
<p>韶光三月景和融。錦綉山川處處同。碧瓦曉煙寒食雨。朱簾晴卷杏花風。<span class='note-inline'>(慈受深)</span>。</p>
<p>敲之即響聽則無。聲嚴冬汗濕酷熱。冰清試問道途來。往客長安去此幾多程。<span class='note-inline'>(黃龍震)</span>。</p>
<p>江西馬祖據通津。隻漿孤帆度世人。不是大梅看得破。也應虗度嶺頭春。<span class='note-inline'>(張無盡)</span>。</p>
<p>無鬚鎻子八面玲瓏。不撥自轉南北西東。海神知貴不知價。留與人間光照夜。<span class='note-inline'>(圓悟勤)</span>。</p>
<p>美如西子離金閤。嬌似楊妃倚玉樓。猶把琵琶半遮面。不令人見轉風流。<span class='note-inline'>(佛鑑懃)</span>。</p>
<p>即心是佛一家風。馬祖聲傳四海中。靈利衲僧纔一顧。娘生賦性出天聰。<span class='note-inline'>(佛燈珣)</span>。</p>
<p>即心即佛莫妄求。非心非佛休別討。紅爐燄上雪花飛。一點清涼除熱惱。<span class='note-inline'>(徑山杲)</span>。</p>
<p>【續收】鐵牛耕破洞中天。桃花片片出深源。秦人一去無消息。千古峯巒色轉鮮。<span class='note-inline'>(雪竇宗)</span>。</p>
<p>即心即佛眉拖地。非心非佛雙眼橫。蝴蝶夢中家萬里。子規枝上月三更。<span class='note-inline'>(瞎堂遠)</span>。</p>
<p>即心是佛外忘求。心佛圓明不假修。雲淨遠山千點翠。水和明月一天秋。<span class='note-inline'>(足菴鑒)</span>。</p>
<p>馬祖非心非佛。直下更無窠窟。今年樹上胡桃。勝似去年柑橘。<span class='note-inline'>(正堂辯)</span>。</p>
<p>一簇人烟島外村。落花流水月黃昏。百川到海應須住。畢竟何曾別有源。<span class='note-inline'>(鐵山仁)</span>。</p>
<p>金毛師子。生鐵稱槌。渾侖無縫。切忌針錐。<span class='note-inline'>(無準範)</span>。</p>
<p style="margin-left:2em">馬祖一日陞堂。百丈收却面前席。祖便下座。　頌曰。</p>
<p>百丈當時侍馬師。對師卷席更無私。人天不測為奇特。恰是攢鴉捉鳳兒。上士瞥然全體現。太陽出照岳峯低。<span class='note-inline'>(汾陽昭)</span>。</p>
<p>陞堂馬祖卷席百丈。得人半斤還他八兩。直饒縫罅全無。未免傍觀拊掌。<span class='note-inline'>(泉大道)</span>。</p>
<p>百萬雄師陣相覩。何人却會回戈鼓。將頭不猛悞三軍。可憐正令無行處。<span class='note-inline'>(佛印元)</span>。</p>
<p>陞堂卷席迥難儔。杲日騰輝處處周。堪笑忽雷驚宇宙。井中之物不擡頭。<span class='note-inline'>(海印信)</span>。</p>
<p>高登猊座<span class='corr'>已</span>圓成。大智仙陀卷便行。師子嚬呻猶似可。象王回首更堪驚。<span class='note-inline'>(淨照臻)</span>。</p>
<p>野鴨飛鼻頭裂。卷席更來呈醜拙。直饒獨坐大雄峯。也是天邊第二月。<span class='note-inline'>(楊無為)</span>。</p>
<p>昨日東風偶然惡。桃花亂落如紅雨。昨夜東風又發狂。滿地不知何處去。<span class='note-inline'>(白雲端)</span>。</p>
<p>誰將秦鏡掛高臺。妍醜分明皆顯露。石女溪邊努目嗔。相逢對面難回互。<span class='note-inline'>(成枯木)</span>。</p>
<p>夜深認得歸時路。不待天明便出關。三尺鏌鋣橫在手。至今坐斷大雄山。<span class='note-inline'>(上方益)</span>。</p>
<p>潮來潮子上潮頭。手把紅旗逆水流。忽被猛風吹退浪。此時伎倆一時休。<span class='note-inline'>(佛鑑懃)</span>。</p>
<p>掛得帆來遇便風。須臾千里到家鄉。臨門上岸逢妻子。懽喜情懷不可當。<span class='note-inline'>(龍門遠)</span>。</p>
<p>卷起堂堂露眼睛。拈來覿面更相呈。鼻頭脫盡誰能覷。把手歸來相並行。<span class='note-inline'>(楚安方)</span>。</p>
<p>【續收】馬祖陞堂。百丈卷席。正令不從。拗曲作直。<span class='note-inline'>(雪竇顯)</span>。</p>
<p>馬駒千里行。卷席相隨逐。秋風一夜生。處處開黃菊。<span class='note-inline'>(石□□)</span>。</p>
<p>鬼子掛起那吒面。赤脚跨定須彌盧。鐵牛鞭起黃河岸。大洋海底食珊瑚。<span class='note-inline'>(雪竇宗)</span>。</p>
<p>馬祖陞堂。百丈卷席。現成公案。不用尋覓。<span class='note-inline'>(草堂清)</span>。</p>
<p>馬祖纔始陞堂。百丈卷席歸去。不是拾得寒山。有理也無雪處。<span class='note-inline'>(石窻恭)</span>。</p>
<p>風定五湖寬。收帆恣意觀。波光隨水靜。練色逼人寒。舉棹逗雲塢。移舟上碧灣。聲華光祖域。千載與人看。<span class='note-inline'>(龍門遠)</span>。</p>
<p>馬祖纔陞堂。百丈便卷席。春風一陣來。滿地花狼藉。<span class='note-inline'>(高菴悟)</span>。</p>
<p>浩浩長江碧際空。片帆高掛便乘風。快哉不費纖毫力。萬里家山只尺通。<span class='note-inline'>(開善謙)</span>。</p>
<p>捲席因緣也大奇。諸方聞舉盡攢眉。臺盤趯倒人星散。直漢從來不受欺。<span class='note-inline'>(張無垢)</span>。</p>
<p>百丈卷席。馬祖陞堂。作麼作麼。驗盡當行。<span class='note-inline'>(月林觀)</span>。</p>
<p>一柄無情雪刃刀。當鋒誰敢犯秋毫。馬師父子親提掇。血噴千山風怒號。<span class='note-inline'>(無準範)</span>。</p>
<p style="margin-left:2em;text-indent:-1em">【增收】馬祖因僧問。如何是佛。祖云。即心即佛。　頌曰。</p>
<p>即心是佛鐵牛無骨。戲海獰龍摩天俊鶻。西江吸盡未為奇。火裏生蓮香拂拂。<span class='note-inline'>(南堂興)</span>。</p>
<p>即心即佛。龍入蛇窟。出將入相。安邦定國。<span class='note-inline'>(石頭回)</span>。</p>
<p>誰家飯掛空梁。指與小兒令看。解開即是灰囊。當下命根便斷。<span class='note-inline'>(開善謙)</span>。</p>
<p>美如西子離金闕。嬌似楊妃下玉樓。終日與君花下醉。更嫌何處不風流。<span class='note-inline'>(肯堂充)</span>。</p>
<p>即心是佛顢頇淈[泳-永+盾]。菽麥不分光陰飄忽。三杯兩盌背爺娘。百怪千妖同一窟<span class='note-inline'>(咄　或菴體)</span>。</p>
<p>大海波濤闊。千峯氣象雄。古今無間斷。南北路頭通。<span class='note-inline'>(密菴傑)</span>。</p>
<p>即心便是佛。姮娥不畫眉。纔將脂粉污。妍好却成媸。<span class='note-inline'>(天目禮)</span>。</p>
<p>即心是佛。砒霜狼毒。起死回生。不消一服。<span class='note-inline'>(環溪一)</span>。</p>
<p style="margin-left:2em;text-indent:-1em">【增收】馬祖因僧問。如何是佛。祖云。非心非佛。　頌曰。</p>
<p>碧海珠荊山璧。耀乾坤誰別識。利刀剪却無根樹。萬疊峯巒<span class='corr'>斂</span>烟霧。<span class='note-inline'>(圓悟勤)</span>。</p>
<p>賣盡田園徹骨貧。不知何處可容身。樓頭浪蕩無拘檢。鐵笛橫吹過洞庭。<span class='note-inline'>(開善謙)</span>。</p>
<p>二月風光景氣浮。少年公子御街遊。銀牀鋸坐傾杯樂。三個孩童打馬毬。<span class='note-inline'>(牧菴忠)</span>。</p>
<p>非佛非心絕謂情。玄途鳥道急回程。爍迦羅眼存機變。莫守寒巖異草青。<span class='note-inline'>(南巖勝)</span>。</p>
<p>分明與麼無無無。釋迦彌勒是他奴。茫茫宇宙人無數。幾個男兒是丈夫。<span class='note-inline'>(月林觀)</span>。</p>
<p>路逢劒客須呈。不遇詩人莫獻。逢人且說三分。未可全拋一片。<span class='note-inline'>(無門開)</span>。</p>
<p style="margin-left:2em">馬祖與百丈西堂南泉玩月次。祖曰。正與麼時如何。丈曰。正好修行。堂曰。正好供養。泉拂袖便行。祖曰。經入藏禪歸海。唯有普願獨超物外。　頌曰。</p>
<p>三獸渡河深淺別。不勞精辨迥然分。爭如巨浸張帆者。不顧波濤過海門。<span class='note-inline'>(海印信)</span>。</p>
<p>經入藏禪歸海。唯有普願獨超物外。<span class='note-inline'>(咄)</span>只有照璧月。且無吹葉風。<span class='note-inline'>(照覺總)</span>。</p>
<p>經入藏禪歸海。稽首皈依合掌頂戴。王老師超物外。二十年前恁麼來。而今去盡閒光彩。<span class='note-inline'>(天童覺)</span>。</p>
<p>馬師曾玩月。三子左右侍。吹箇無孔笛。清音聒天地。<span class='note-inline'>(真如〔詰〕)</span>。</p>
<p>皎皎凝虗碧。沉沉發皓彩。秋色共澄清。永夜臨寰海。修行供養逗圓機。聊聞便行超方外。馬駒兒端的別。萬古定乾坤。一言全殺活。<span class='note-inline'>(圓悟勤)</span>。</p>
<p>經入藏禪歸海。未是衲僧親道底。拂袖前行歸去來。擊碎重關門大啟。<span class='note-inline'>(開福寧)</span>。</p>
<p>國清才子貴。家富小兒嬌。大家出隻手。彼此不相饒。<span class='note-inline'>(徑山杲)</span>。</p>
<p>張公養得三箇兒。長大不知誰立志。呼來月下問蹤由。眼睛箇箇皆相似。<span class='note-inline'>(佛性泰)</span>。</p>
<p>【續收】大機大用。銀山鐵壁。供養修行。眼橫鼻直。拂袖便行。萬象絕跡。敢問諸人。誰是端的。<span class='note-inline'>(楮衲秀)</span>。</p>
<p>一箇翁翁三箇兒。威音路上偶相擕。風前唱起玄中曲。千古同聲和莫齊。彼一時此一時。指鹿為馬證鱉成龜。雖然弄巧翻成拙。免教閑却兩片皮。<span class='note-inline'>(雪竇宗)</span>。</p>
<p>古渡無風下直鉤。絲綸意在得鯨鰲。馬師言下揚家醜。千古兒孫草裏遊。<span class='note-inline'>(湛堂深)</span>。</p>
<p>諸子營家各自肥。就中一箇最堪悲。滿籃盛墨無人買。半夜持歸染皁衣。<span class='note-inline'>(大歇謙)</span>。</p>
<p>諸子生涯各有成。從來孝順兩邊生。貪懽一夜渾家樂。失曉連忙打五更。<span class='note-inline'>(無準範)</span>。</p>
<p style="margin-left:2em">馬祖不安。院主問。和尚近日尊位如何。祖曰。日面佛月面佛。　頌曰。</p>
<p>日面佛月面佛。五帝三皇是何物。二十年來曾苦辛。為君直下蒼龍窟。屈。堪述。明眼衲僧莫輕忽。<span class='note-inline'>(雪竇顯)</span>。</p>
<p>日面月面。左旋右轉。大唐擊鼓。新羅發箭。流水前溪後溪。落花三片五片。聾人不聽忽靁聲。空向雲中看閃電。<span class='note-inline'>(佛慧泉)</span>。</p>
<p>少年公子忽猖狂。半夜穿雲入洞房。二八仙娥百般巧。眼睛之上繡鴛鴦。<span class='note-inline'>(野軒遵)</span>。</p>
<p>日面佛月面佛。夜夜朝朝好風物。馬駒踏殺天下人。軒轅照破精靈窟。<span class='note-inline'>(揚無為)</span>。</p>
<p>大地山河俱是寶。不識之人入荒艸。日面月面佛現前。閃爍珊瑚光杲杲。<span class='note-inline'>(白雲端)</span>。</p>
<p>蒲團上端坐。鍼眼裏穿線。西風一陣來。落葉兩三片。<span class='note-inline'>(保寧勇)</span>。</p>
<p>日面月面佛無私。誰薦驪龍頷下珠。滿握光明耀牛斗。何須按劒立階除。<span class='note-inline'>(照覺總)</span>。</p>
<p>日面月面。胡來漢現。一點靈光。萬化千變。<span class='note-inline'>(真淨文)</span>。</p>
<p>日面月面。星流電卷。鏡對像而無私。珠在盤而自轉。君不見。鉗槌前百鍊之金。刀尺下一絲之絹。<span class='note-inline'>(天童覺)</span>。</p>
<p><span class='corr'>日</span>面東兮月面西。誰言任運落前溪。山桃落盡春歸去。猶有子規枝上啼。<span class='note-inline'>(上方益)</span>。</p>
<p>什邡駒子氣生獰。蹴踏毗盧頂上行。正患脾疼却頭痛。病來猶有巧心情。<span class='note-inline'>(張無盡)</span>。</p>
<p>日面佛。月面佛。大海波翻。須彌突兀。磕破腦門。額頭汗出。明眼衲僧未辨明。擡頭好看冲天鶻。<span class='note-inline'>(長靈卓)</span>。</p>
<p>丫鬟女子畫娥眉。鸞鏡臺前語似癡。自說玉顏難比竝。却來架上著羅衣。<span class='note-inline'>(五祖演)</span>。</p>
<p>東街柳色拖煙翠。西巷桃華相暎紅。左顧右盻看不足。一時分付與春風。<span class='note-inline'>(佛鑑懃)</span>。</p>
<p>近日尊位復如何。日面月面哩來囉。自從舞得三臺後。拍拍元來總是歌。<span class='note-inline'>(佛燈珣)</span>。</p>
<p>日面月面。空中閃電。顧杼停機。垛成招箭。<span class='note-inline'>(南華昺)</span>。</p>
<p>日面月面靈光洞現。大地山河南州北縣。雖是老婆心切。那知疑殺監院。<span class='note-inline'>(踈山如)</span>。</p>
<p>日面月面。頭頭出現。揑聚放開。成團成片。<span class='note-inline'>(楚安方)</span>。</p>
<p>【續收】金烏纔唱日方中。王道平平觸處通。爭奈馬駒生太早。依前踏殺太虗空。<span class='note-inline'>(正覺逸)</span>。</p>
<p>日面月面。星移斗轉。失曉波斯。討頭不見。<span class='note-inline'>(翠巖真)</span>。</p>
<p>日面月面。突出難辨。繡出巧鴛鴦。雙雙誰不羨。戴月宿蘆華。隨波戲水面。瞥然飛起碧霄空。舉首銀河橫素練。<span class='note-inline'>(雪竇宗)</span>。</p>
<p>日面月面。虗空閃電。雖然截斷天下衲僧舌頭。分明也只道得一半。<span class='note-inline'>(金陵俞道婆)</span>。</p>
<p>打殺黃鶯兒。莫教枝上啼。幾回驚妾夢。不得到遼西。<span class='note-inline'>(典牛游)</span>。</p>
<p>尊位如何。澄潭影裏探秋波。日面月面。鐵眼銅睛安可辨。君不見。一聲霹靂兮霧罩長空。千眼頓開兮雲收嶽面。<span class='note-inline'>(瞎堂遠)</span>。</p>
<p>朱沙鏡裏開顏笑。白玉盤中展脚眠。大抵人生難得共。得團圓處且團圓。<span class='note-inline'>(佛性泰)</span>。</p>
<p>兩輪舉處煙塵起。電急星馳擬何止。目前不礙往來機。正令全施無表裏。丈夫意氣自衝天。我是我兮你是你。<span class='note-inline'>(信相修)</span>。</p>
<p>古殿無人到者稀。蒲團端坐有誰知。不因院主通消息。爭得寒光萬里輝。<span class='note-inline'>(中際能)</span>。</p>
<p>尊位如何問最親。攢簇不得病源深。等閒提起軒轅鏡。扁鵲盧醫無處尋。<span class='note-inline'>(退菴奇)</span>。</p>
<p>漢州生得馬駒兒。病在膏肓不可醫。院主無端問安好。引他賣弄口脣皮。<span class='note-inline'>(鐵山仁)</span>。</p>
<p>日面佛月面佛。西巖樹色含煙。東谷華光暎日。仰視莫窮。俯看<span class='corr'>已</span>老。一時分付主林神。明眼衲僧無處討。<span class='note-inline'>(天目禮)</span>。</p>
<p>日面月面。突出難辨。擬欲擡眸。空中兩片。<span class='note-inline'>(無準範)</span>。</p>
<p style="margin-left:2em">馬祖因僧問。離四句絕百非。請師直指西來意。祖曰。我今日勞倦。不能為汝說得。問取智藏去僧去問藏。藏云。何不問和尚。僧云。和尚教來問。藏云。我今日頭疼。不能為汝說得。問取海兄。僧去問海。海云。我到這裏却不會。僧回舉似馬祖。祖曰。藏頭白海頭黑。　頌曰。</p>
<p>藏頭白海頭黑。明眼衲僧會不得。馬駒踏殺天下人。臨濟未是白拈賊。離四句絕百非。天上人間唯我知。<span class='note-inline'>(雪竇顯)</span>。</p>
<p>不知何所問人覔。將寶示渠渠不識。持來持去問商人。不別東西徒費力。依舊回自惆悵。踏破草鞋多少輛。<span class='note-inline'>(海印信)</span>。</p>
<p>百非四句絕何言。黑白分明定正偏。師子窟中無異獸。驪龍行處浪滔天。<span class='note-inline'>(照覺總)</span>。</p>
<p>湘靈二女神仙格。笑倚朱門香陌陌。一抹臙脂透臉紅。更加十分天真色。<span class='note-inline'>(佛鑑懃)</span>。</p>
<p>四句百非皆杜絕。陽春白雪唱彌高。風清月皎無雲夜。誰把吹毛換寶刀。<span class='note-inline'>(南華昺)</span>。</p>
<p>百非四句絕疎親。馬駒踏殺天下人。藏頭白兮海頭黑。門外金剛笑又嗔。<span class='note-inline'>(圓覺演)</span>。</p>
<p>【續收】却似暗地箭。半夜飛來人不見。又似藏鋒筆。白日堂堂明不出。藏頭白海頭黑。瑠璃殿上加金碧。反思達磨見梁王。對面者誰還不識。<span class='note-inline'>(佛鑑懃)</span>。</p>
<p>短帽輕衫宮樣窄。舞徧胡笳十八拍。曲罷酒闌猶未歸。歸來月色和雲白。<span class='note-inline'>(瞎堂遠)</span>。</p>
<p>百非路絕透離微。四句情忘發上機。竹密不妨流水過。山高豈礙白雲飛。<span class='note-inline'>(足菴鑒)</span>。</p>
<p>離四句絕百非。西來祖意太離披。藏頭白海頭黑。尀耐馬師這老賊。千古萬古黑漫漫。填溝塞壑無人識。<span class='note-inline'>(無禪才)</span>。</p>
<p>父為子隱。子為父隱。一火白拈。誰敢親近。藏頭白海頭黑。不動刀鎗斷人性命。<span class='note-inline'>(退菴奇)</span>。</p>
<p>離四句兮絕百非。遞相推過幾曾知。這僧擔一檐懵懂。換得兩頭[泳-永+盾]淈歸。<span class='note-inline'>(月坡明)</span>。</p>
<p style="margin-left:2em;text-indent:-1em">【增收】馬祖示眾云。凡有言句是提婆宗。以此箇為主。　頌曰。</p>
<p>玉轉珠回著眼看。有相干處沒相干。只將此箇以為主。<span class='note-inline'>(喝一喝云)</span>一劒倚天星斗寒。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】馬祖一日。封三甕醬。令僧馳書寄與百丈。百丈集眾上堂。開書了。拈拄杖指甕曰。道得即不打破。道不得即打破。眾無語。丈打破。歸方丈。　頌曰。</p>
<p>送醬三瓶通遠信。當時打破眾還驚。父慈子孝誰相委。莫道禪家太不情。<span class='note-inline'>(本覺一)</span>。</p>
</div>
<div class='div-other'><a id='mulu26' />
<p class='h2'>六祖下第二世<span class='note-inline'>(清源下第一世)</span></p><p style="margin-left:2em;text-indent:-1em">【增收】石頭希遷大師。<span class='note-inline'>(嗣清源思)</span>因清源曰。有人道嶺南有消息。師曰。有人不云云。曰若恁麼。大藏小藏從何而來。師曰。盡從這裏去。終不少他事。源甚然之。　頌曰。</p>
<p>有消息太沉屈。無消息轉埋沒。大藏小藏從茲出。撒沙撒土無終極。甜如蜜苦如蘗。明如日黑如漆。擊碎千年野狐窟。填溝塞壑無人識。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】石頭因。僧問。如何是解脫。師曰誰縛汝。　頌曰。</p>
<p>未息狐疑問上流。如何解脫得心休。承君解脫從誰起。直得無生是石頭。<span class='note-inline'>(汾陽昭)</span>。</p>
<p>曾把疑情問解脫。擬意投師示一訣。興慈旨意應機酬。是汝當觀第二月。<span class='note-inline'>(般若柔)</span>。</p>
<p style="margin-left:2em;text-indent:-1em">【增收】石頭因僧問。如何是祖師西來意。師曰。問取露柱。曰某甲不會。師曰。我更不會。　頌曰。</p>
<p>覿面相呈便相罵。兩箇中有一人嗔。要識是非須看取。鐵牛耕出玉麒麟。<span class='note-inline'>(靈源清)</span>。</p>
</div></div>
<div class='div-other'><a id='mulu27' />
<p class='h1'>北宗</p><p style="margin-left:2em;text-indent:-1em">【增收】終南山惟政禪師。<span class='note-inline'>(嗣北宗秀下嵩山寂)</span>因唐文宗大和中嗜蛤蜊。一日御饌中有擘不張者。帝以為異。焚香禱之。俄變為菩薩形。梵相具足。即貯以金粟檀香合。覆以美錦。賜興善寺。令眾僧瞻禮。因問羣臣。斯何祥也。或言。太一山有惟政禪師。深明佛法。博聞強識。帝即令召至問其事。師曰。臣聞物無虗應。此乃啟陛下信心耳。契經曰。應以此身得度者。即現此身而為說法。帝曰。菩薩身<span class='corr'>已</span>現。且未聞說法。師曰。陛下覩此。為常耶。非常耶。為信耶。非信耶。帝曰。希奇之事。朕深信焉。師曰。陛下<span class='corr'>已</span>聞說法竟。皇情大悅。詔天下寺院各立觀音像。以答殊休。　頌曰。</p>
<p>螺螄蚌蛤類。大唐天子心。嗜好即深信。南無觀世音。<span class='note-inline'>(西巖惠)</span>。</p>
<p>合水和泥底事忙。被渠點破太乖張。雖然嘿契君王意。<span class='corr'>已</span>是全身陷鑊湯。<span class='note-inline'>(北海心)</span>。</p>
<p>一點悲心擘不開。鑊湯袞處笑盈腮。希奇之事朕深信。見與君王說法來。<span class='note-inline'>(石溪月)</span>。</p>
<p>蚌蛤之中有應身。更言說法亦非真。補陀大士唐天子。橫眼人無隔宿恩。<span class='note-inline'>(閒極雲)</span>。</p>
</div>
<p class='juan'>禪宗頌古聯珠通集卷第九</p>
</div><!-- end of div[@id='body'] -->
</body></html>