<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu21' />禪宗頌古聯珠通集卷第八</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu22' />
<p class='h2'>東土旁出諸祖</p><p style="margin-left:2em;text-indent:-1em">【增收】波羅提尊者<span class='note-inline'>(西天無相宗首)</span>因異見王問。何者是佛。者曰。見性是佛。王曰。師見性否。曰我見佛性。王曰。性在何處。曰性在作用。王曰。是何作用。我今不見。曰今見作用王自不見。王曰。於我有否。曰王若作用無有不是。王若不用體亦難見。王曰。若當用時幾處出現。曰若出現時當有其八。王曰。其八出現當為我說。者即說偈曰。在胎為身。處世名人。在眼曰見。在耳曰聞。在鼻辨香。在口談論。在手執捉。在足運奔。徧現俱該沙界。收攝在一微塵。識者知是佛性。不識喚作精魂。　頌曰。</p>
<p>古有異見王。執迷生異見。波羅提尊者。為君通一線佛性等虗空。八門常出現。榮華有盛衰。大道無更變。變不變清涼。須是犀牛扇。<span class='note-inline'>(南堂興)</span>。</p>
<p>在胎為身。隨緣托質示天真。分明見得當時事。晝夜舒光轉法輪。<span class='note-inline'>(劉興朝居士　八)</span>。</p>
<p>處世名人。我今知是釋迦身堪悲擾擾昏昏者。箇箇埋藏無價珍。</p>
<p>在眼曰見。昨夜三更光掣電。照破塵根一物無。始知身坐空王殿。</p>
<p>在耳曰。聞如何昏聵滿乾坤。那知鼓響鐘鳴夜。一一齊開眾妙門。</p>
<p>在鼻辨香。旃檀林裏親聞得。徹地薰天只自知。相逢覿面難相識。</p>
<p>在舌談論。方便須開大施門。若是知音兩相見。何勞一默與多言。</p>
<p>在手執捉。放開揑聚總由伊。笑他龐老當年道。運水搬柴未是奇。</p>
<p>在足運犇。草鞋踏破無消息。吾今了了報君知。自是不歸歸便得。</p>
<p style="margin-left:2em">金陵牛頭山第一世法融禪師。幽栖石室。有百鳥衘花之異。唐貞觀中。四祖遙觀氣象。知有奇人。躬自尋訪。見師端坐。祖問曰。在此作什麼。師曰觀心。祖曰。觀是何人心是何物。師無對。作禮問曰。大德高棲何所。祖曰。貧道不決所止。師曰。還識道信禪師不。曰何以問他。師曰。嚮德滋久冀一禮謁。祖曰。即貧道是。師曰。因何降此。祖曰。特來相訪。莫更有宴息處否。師引至菴所。唯見虎狼之類。祖舉兩手作怖勢。師曰。猶有這箇在。祖曰。適來見什麼。師無語。祖於師坐石書一佛字。師覩之竦然。祖曰。猶有這箇在。師未曉。乃請說法。祖曰。百千法門同歸方寸。河沙妙德總在心源。師領悟。祖曰。吾受三祖頓教法門。今付於汝。汝受吾言只住此山。後有五人紹汝玄化。百鳥不復䘖花。號懶融　僧問南泉。牛頭未見四祖。為什百鳥衘花。泉曰。為渠步步踏佛階梯。曰見後為什不來。泉曰。直饒不來。猶較王老師一線道　又趙州因僧問牛頭未見四祖時如何。州曰。飽柴飽水。見後如何。曰飽柴飽水。　頌曰。</p>
<p>古人抱志坐牛頭。信師說話示無休。飽柴飽水安心靜。真正無私是趙州。<span class='note-inline'>(汾陽昭)</span>。</p>
<p>牛頭峯頂鎻重雲。獨坐寥寥寄此身。百鳥不來春又盡。不知誰是到菴人。<span class='note-inline'>(雪竇顯)</span>。</p>
<p>紫氣氤氳透白雲。因逢宗匠指迷津。衘花百鳥空惆悵。不見菴中舊主人。<span class='note-inline'>(楊無為)</span>。</p>
<p>喧寂同為不二門。莫來無佛處稱尊。寄言牛首菴中老。百鳥䘖花禍有根。<span class='note-inline'>(祖印明　二)</span>。</p>
<p>一榻蕭然傍翠陰。晝扃松戶冷沉沉。懶融得到平常地。百鳥䘖花無處尋。</p>
<p>花鳥不來空過春。牛頭山上懶融人。自心淨故元無作。放下許多閑苦辛。<span class='note-inline'>(天童覺)</span>。</p>
<p>花落花開百鳥悲。菴前物是主人非。桃源咫尺無尋處。一櫂漁蓑寂寞歸。<span class='note-inline'>(張無盡)</span>。</p>
<p>寥寥風月臥烟霞。百鳥從茲不獻花。人義盡從貧處斷。世情偏向有錢家。<span class='note-inline'>(夢菴信)</span>。</p>
<p>【續收】六葉牛頭樹別栽。五天熊耳縱雲雷。須知四祖乘機接。百鳥䘖花去不來。<span class='note-inline'>(剋符道者)</span>。</p>
<p>水因有月方知靜。天為無雲始覺高。獨坐孤峯休更問。此時難著一絲毫。<span class='note-inline'>(別峯印)</span>。</p>
<p>雨前不見花間葉。雨後渾無葉底華。胡蝶紛紛過墻去。不知春色落誰家。<span class='note-inline'>(孤峯深)</span>。</p>
<p>著鞭騎馬去。空手步行歸。寂寞菴前路。衘花鳥不飛。<span class='note-inline'>(鐵山仁)</span>。</p>
<p>學者疑心尚未什。飽柴飽水坐牛頭。子期不用黃金鑄。末世知音有趙州。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】潤州鶴林玄素禪師<span class='note-inline'>(嗣牛頭威)</span>有僧敲門。師云誰。僧云是僧。師云莫道是僧。佛來也不著。僧云為甚麼不著。師云無棲泊處。　頌曰。</p>
<p>十月清霜重。臨風徹骨寒。苦無棲泊處。擺手出長安。<span class='note-inline'>(松源岳)</span>。</p>
<p>道箇佛來也不著。骨頭節節是黃金。不消三拜勘破了。鶴唳空山竹滿林。<span class='note-inline'>(自默恭)</span>。</p>
<p style="margin-left:2em">杭州徑山國一道欽禪師<span class='note-inline'>(嗣鶴林素)</span>因馬祖遣人送書到。書中作一圓相。師發緘見。遂於圓相中著一畫。却封回。忠國師聞得乃曰。欽師猶被馬祖惑。　頌曰。</p>
<p>馬祖當時見徑山。同風微露密機關。無端却被南陽老。平地坑人似等閑。<span class='note-inline'>(佛印元)</span>。</p>
<p>被惑之言事有由。神交千里芥針投。誰知解使雲通信。我不然兮石點頭。<span class='note-inline'>(照覺總)</span>。</p>
<p>自南自北自西自東。溪山雖異雲月還同。何事南陽老。倒令人擾擾匇匇。<span class='note-inline'>(地藏恩)</span>。</p>
<p>馬師仲冬嚴寒。欽師孟夏漸熱。雖然寒熱不同。彼此不失時節。<span class='note-inline'>(徑山杲)</span>。</p>
<p style="margin-left:2em;text-indent:-1em">【增收】國一因唐代宗詔至闕下。親加禮敬。一日師在大內。見帝來乃起立。帝云師何以起。師云檀越何得向四威儀中見貧道。　頌曰。</p>
<p>法地安然不動移。振身而立亦相宜。勿於起坐經行外。別討大唐天子師。<span class='note-inline'>(石溪月)</span>。</p>
<p>立在威儀外。全身在裏頭。重重賜龍袖。難掩面門羞。<span class='note-inline'>(西巖惠)</span>。</p>
<p>萬乘君王一國師。尋常不離四威儀。山長水遠空相憶。黃葉吹風人未歸。<span class='note-inline'>(閑極雲)</span>。</p>
<p style="margin-left:2em">杭州鳥窠道林禪師<span class='note-inline'>(嗣國一)</span>初詣長安西明寺學華嚴。唐代宗詔國一禪師至闕。乃謁之得法。歸於西湖秦望山。有長松枝葉繁茂盤屈如蓋。遂棲止其上。故以為名。有侍者會通。乃唐德宗六宮使。棄官從師落髮。伏勤數年未蒙印授。一日告辭。師曰。往甚處。通曰。往諸方學佛法去。師曰。若是佛法。老僧亦有少許。曰如何是和尚佛法。師拈起布毛吹一吹。通於言下大悟。更不復他遊。乃居左右。後開法為的嗣。或號布毛侍者。　頌曰。</p>
<p>侍者初心學勝緣。辭師擬欲去參禪。鳥窠知是根機熟。吹毛當下得心安。<span class='note-inline'>(汾陽昭)</span>。</p>
<p>鳥窠拈起布毛吹。一道寒光對落暉。雖是老婆心意切。悟來由在半途歸。<span class='note-inline'>(石門易)</span>。</p>
<p>無風帀帀起波痕。碧髻羅紋正眼觀。恰值黃河三凍鎻。那羅延窟見龍蟠。<span class='note-inline'>(雲居祐)</span>。</p>
<p>鳥窠吹布毛。紅日午<span class='corr'>方</span>高。趙王因好劒。合國人帶刀。<span class='note-inline'>(真淨文)</span>。</p>
<p>顧視顰眉落二三。那堪重把布毛拈。承當直下便休去。眼裏無筋舉世嫌。<span class='note-inline'>(成枯木)</span>。</p>
<p>老倒忘機是鳥窠。西湖湖上控烟蘿。布毛吹起無多子。鐵眼銅睛不奈何。<span class='note-inline'>(寶峯乾)</span>。</p>
<p>鳥窠拈起布毛吹。鷲嶺祇園頓息疑。須信化工多少力。枯槎生出向東枝。<span class='note-inline'>(張無盡)</span>。</p>
<p>老師曾把布毛吹。舉處分明第一機。欲識箇中端的意。嶺頭遙指白雲飛。<span class='note-inline'>(真覺添)</span>。</p>
<p>直下無私是鳥窠。布毛吹起絕譊訛。會通忽綻頂門眼。照破山河佛與魔。<span class='note-inline'>(旻古佛)</span>。</p>
<p>眼中難著透金塵。悟了今人即古人。大地撮來如粟米。一毛頭上現全身。<span class='note-inline'>(佛鑑懃)</span>。</p>
<p>欲求佛法往南方。老大宗師為舉揚。山花滿地都狼藉。一陣風來一陣香。<span class='note-inline'>(龍門遠)</span>。</p>
<p>布毛一吹。當下知歸。冷光徧地。獨露針錐。<span class='note-inline'>(楚安方)</span>。</p>
<p>【續收】白鳳烟霞控鳥窠。驪龍珠耀祖山河。當初捻起布毛意。體用毗盧些子多。<span class='note-inline'>(剋符道者)</span>。</p>
<p>游騎紛紛驟曉風。將軍施令在城東。拈來金鏃些兒妙。射破花心一點紅。<span class='note-inline'>(塗毒藥)</span>。</p>
<p>兩指爪開權撮起。一毛頭上為吹開。這回不在身邊立。休說清風徧九垓。<span class='note-inline'>(心聞賁)</span>。</p>
<p>用處天然別。更不落思惟。山河并大地。全露法王機。<span class='note-inline'>(月林觀)</span>。</p>
<p>鳥窠拈起布毛吹。萬仞孤峯對落暉。未舉<span class='corr'>已</span>前先瞥地。早知不是丈夫兒。<span class='note-inline'>(秀巖瑞)</span>。</p>
<p>鳥窠佛法無多子。只在襤襂一布毛。一氣吹來何處去。至今天下有譊訛。<span class='note-inline'>(懶菴需)</span>。</p>
<p>八十翁翁要力行。布毛吹起禍重生。殺人流血三千里。枯樹枝頭一老僧。<span class='note-inline'>(北山隆)</span>。</p>
<p>佛法有些少。言中沒網羅。布毛吹起處。依舊不離窠。<span class='note-inline'>(無準範)</span>。</p>
<p style="margin-left:2em;text-indent:-1em">【增收】鳥窠因白居易侍郎問。如何是佛法大意。師曰。諸惡莫作眾善奉行。白曰。三歲孩兒也解恁麼道。師曰。三歲孩兒雖道得。八十老人行不得。　頌曰。</p>
<p>惡無相貌善無形。皆自心田長養成。不動鋒鋩輕剔破。菩提煩惱等空平。<span class='note-inline'>(無量壽)</span>。</p>
<p style="margin-left:2em;text-indent:-1em">【增收】袁州蒙山道明禪師<span class='note-inline'>(嗣五祖)</span>因趂盧行者至大庾嶺。者見師至。即擲衣鉢於石上曰。此衣表信。可力爭耶。任將去。師遂舉之。如山不動。踟蹰悚慄乃曰。我來求法。非為衣耶。願行者開示。曰不思善不思惡。正與麼時阿那箇是明上座本來面目。師當下大悟。徧體汗流。泣禮問曰。上來密語密意外。還更別有意旨不。曰今與汝說者。即非密也。汝若返照自<span class='corr'>己</span>面目。密却在汝邊。師云。某甲雖在黃梅隨眾。實未省自己面目。今蒙指授入處。如人飲水冷煖自知。今行者即是某甲師也。曰汝若如是。則吾與汝同師黃梅。善自護持。　頌曰。</p>
<p>正當恁麼時。歷劫不曾迷。步步趍三略。歸家鎮絕疑。<span class='note-inline'>(龍門遠)</span>。</p>
<p>堂堂妙相絕<span class='corr'>錙</span>銖。善惡都忘見也無。萬里雲收天界淨。海心無浪月輪孤。<span class='note-inline'>(佛性泰)</span>。</p>
<p>平欺佛祖氣如王。直趂盧能到嶺傍。不得衣盂遭惡水。分明雪上更加霜。<span class='note-inline'>(咲翁堪)</span>。</p>
<p>不思善不思惡。千手大悲難摸索。難摸索處盡掀翻。方知普化搖鈴鐸。<span class='note-inline'>(殺六巖輝)</span>。</p>
<p>描不成兮畵不就。贊不及兮休生受。本來面目無處藏。世界壞時渠不朽。<span class='note-inline'>(無門開)</span>。</p>
<p>夜深傳付老盧衣。恨殺黃梅老古錐。向道趕人休趕上。果然落節一番歸。<span class='note-inline'>(雪溪戒)</span>。</p>
<p style="margin-left:2em">嵩岳破竈墮和尚<span class='note-inline'>(嗣嵩岳安國師)</span>因嵩山塢有廟甚靈。殿中唯安一竈。遠近不輟祭祀。烹殺物命甚多。師以杖敲竈三下云。咄此竈。只是泥瓦合成。聖從何來靈從何起。恁麼烹宰物命。又打三下。竈乃傾破墮落。須臾有青衣峩冠設拜曰。我本此廟竈神。久受業報今蒙師說無生法。得脫此處生天。特來致謝。師曰。是汝本有之性。非吾強言。神再拜而沒。後僧問師。某甲久侍左右。未蒙方便。竈神得何宗旨。便乃生天。師曰。我只向伊道。是泥瓦合成。別也無道理為伊。僧佇思。師曰會麼。曰不會。師曰。本有之性為什麼不會。僧作禮。師曰。墮也墮也。破也破也。後有僧舉白安國師。國師歎曰。此子會盡物我一如。　頌曰。</p>
<p>古廟神竈。禪師法要。杖子敲來。業身勃跳。<span class='note-inline'>(楊無為)</span>。</p>
<p>竈破土落。不在圖度。呼茶喚飯。量水煎藥。<span class='note-inline'>(黃<span class='corr'>蘗</span>勝)</span>。</p>
<p>禍福威嚴不在靈。殘杯冷炙笑何人。一從去後為消息。野老猶敲祭鼓聲。<span class='note-inline'>(龍門遠　二)</span>。</p>
<p>春寒料峭凍殺年少。切忌參商別無奇妙。低頭侍奉歡喜問訊。佛法商量傷子性命。</p>
<p>倚竈為靈自不靈。靈蹤斷處一堆塵。野老不來敲祭鼓。打正因邪別是春。<span class='note-inline'>(佛燈珣)</span>。</p>
<p>【續收】聖不聖兮靈不靈。塼瓦為堆土合成。杖頭擊著無消息。多年妖怪不成精。而今仔細思量著。為他閑事長無明。<span class='note-inline'>(大溈智)</span>。</p>
<p>摩天鴆鳥九頭毒。護世那吒八臂長。水自竹邊流出冷。風從花裏過來香。<span class='note-inline'>(南巖勝)</span>。</p>
<p style="margin-left:2em;text-indent:-1em">【增收】破竈墮因僧問。如何是大修行底人。師曰。擔枷帶鎻。如何是大作業底人。師曰。修禪入定。　頌曰。</p>
<p>帶鎻擔枷招罪犯。安禪入定墮深坑。兩頭踢脫無依倚。一箇閒人天地間。<span class='note-inline'>(別山智)</span>。</p>
<p style="margin-left:2em;text-indent:-1em">【增收】河北智隍禪師<span class='note-inline'>(嗣六祖)</span>始參五祖。循乎漸行。後結庵長坐二十餘載。不見惰容。及遇六祖門人䇿禪師激心勤求法要。往參六祖。祖愍其遠來。便垂開抉。師於言下豁然契悟。前二十年所得心。都無影響。　頌曰。</p>
<p>禪非出入非行坐。坐立經行總是禪。若是守他山鬼窟。迢迢特地隔西天。<span class='note-inline'>(本覺一)</span>。</p>
<p>當年睥睨此山阿。欲著紅樓貯綺羅。今日重來無一事。却騎羸馬下坡陁。</p>
<p style="margin-left:2em;text-indent:-1em">【增收】西京光宅寺慧忠國師。<span class='note-inline'>(嗣六祖)</span>居南陽白崖山黨子谷。四十載不下山。唐肅宗詔赴京。待以師禮。問師得何法。<span class='note-inline'>(或曰師在曹溪得何法)</span>師曰。陛下還見空中一片雲麼。曰見。師曰。釘釘著懸掛著。　頌曰。</p>
<p>無開口處却開口。有意歸時即便歸。趙州不在明白裏。未是羺羊掛角時。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】忠國師因肅宗問。如何是十身調御。師乃起立曰。還會麼。曰不會。師曰。與老僧過淨瓶來。　頌曰。</p>
<p>[咸*鳥][咸*鳥]鳥宿空池。魚從脚下過。[咸*鳥][咸*鳥]總不知若也知。碧潭深萬丈。直下取魚歸。<span class='note-inline'>(寶峯淳)</span>。</p>
<p>帶雪含霜半倚籬。橫斜影裏露仙姿。前村昨夜春來了。竹屋老僧猶未知。<span class='note-inline'>(心聞賁)</span>。</p>
<p style="margin-left:2em">國師因肅宗又問曰。如何是無諍三昧。<span class='note-inline'>(今訛作如何是十身調御)</span>師曰。檀越踏毗盧頂上行。曰此意如何。師曰。莫認自<span class='corr'>己</span>清淨法身。又問師。師都不視之。曰朕是大唐天子。師何以殊不顧視師曰。還見虗空麼。曰見。師曰。他還眨眼。視陛下否。　頌曰。</p>
<p>一國之師亦強名。南陽獨許振佳聲。大唐扶得真天子。曾踏毗盧頂上行。<span class='note-inline'>(雪竇顯　二)</span>。</p>
<p>鐵槌打碎黃金骨。天地之間更何物。三千剎海夜澄澄。不知誰入蒼龍窟。</p>
<p>作者清規世莫儔。金篦曾握上龍樓。良哉撥破毗盧頂。直得文殊笑點頭。<span class='note-inline'>(溈山秀　二)</span>。</p>
<p>寶月含虗列數峯。高低誰辨淡烟中。須彌擊碎鹽官鼓。降得毗盧在下風。</p>
<p>步步踏著毗盧頂。亦非自<span class='corr'>己</span>清淨身。妙入空門得空相。祖師肝膽佛精神。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】國師因代宗命試驗西天大耳三藏。師問曰。汝得他心通邪。曰不敢。師曰。汝道老僧即今在什麼處。曰和尚是一國之師。何得却去西川看競渡。良久再問。汝道老僧即今在什麼處。曰和尚是一國之師。何得却在天津橋上看弄猢猻師。良久復問。汝道老僧只今在甚麼處。藏罔測。師叱曰。這野狐精。他心通在什麼處。藏無對。　頌曰。</p>
<p>他心三藏太顢頇。猢孫觀了看划船。對面國師尋不見。祇為從來被眼謾。<span class='note-inline'>(冶父川)</span>。</p>
<p>日應羣機必有方。未知何處覔南陽。自從失却猢孫後。橋上多時不作場。<span class='note-inline'>(懶菴樞)</span>。</p>
<p>藏鋒避箭路千差。萬古相饒老作家。好是鷺鷥無覔處。夜深和月宿蘆華。<span class='note-inline'>(鐵山仁)</span>。</p>
<p style="margin-left:2em">國師一日喚侍者。者應諾。如是三召。皆應諾。師曰。將謂吾孤負汝。却是汝孤負吾。　頌曰。</p>
<p>師資會遇意非輕。無事相將草裏行。負汝負吾人莫問。任從天下競頭爭。<span class='note-inline'>(雪竇顯)</span>。</p>
<p>國師喚侍者。重言不當喫。他耳又不聾。自又無處雪。<span class='note-inline'>(投子青)</span>。</p>
<p>龍吟虎嘯與誰同。天際雲生洞下風。從此太平田舍老。兒孫擕手賀年豐。<span class='note-inline'>(佛印元)</span>。</p>
<p>國師三喚侍者。打草只要蛇驚。誰知㵎底青松。下有千年茯苓。<span class='note-inline'>(黃龍南　二)</span>。</p>
<p>國師有語不虗施。侍者三應絕消息。平生心膽向人傾。相識不如不相識。</p>
<p>侍者何曾喚不回。國師乾地起風雷。當時若也相逢著。九轉還丹化作灰。<span class='note-inline'>(翠巖真)</span>。</p>
<p>老倒南陽太古錐。等閒垂釣泛江湄。夜靜水寒魚不食。滿船空載月明歸。<span class='note-inline'>(海印信)</span>。</p>
<p>國師三度喚。侍者三回應。家富小兒嬌。病多諳藥性。吾負汝。隴西鸚鵡能言語。汝負吾。笑殺西來碧眼胡。欲會南陽端的意。大都年老覺心孤。<span class='note-inline'>(佛慧泉)</span>。</p>
<p>國師三喚侍者。侍者三度應喏。茫茫亂下鍼錐。誰知可知禮也。<span class='note-inline'>(白雲端)</span>。</p>
<p>國師三喚古今明何事勞。生不自能。信是與人無舊分。非干人與我無情。<span class='note-inline'>(照覺總)</span>。</p>
<p>三喚三回應<span class='corr'>已</span>休。却云孤負強生讎。大唐國裏揚家醜。試問南陽羞不羞。<span class='note-inline'>(佛國白)</span>。</p>
<p>國師三喚侍者三應。兩個無孔鐵槌。傍觀也須氣悶。彼此無便宜。今古誰相信。<span class='note-inline'>(圓通秀)</span>。</p>
<p>國師三喚侍者。侍者三度應喏。若言負汝負吾。真個可知禮也。<span class='note-inline'>(智海清)</span>。</p>
<p>國師三喚侍者。侍者三應無餘。只知身強力壯。不覺年老心孤。<span class='note-inline'>(寶峯祥)</span>。</p>
<p>南陽三喚侍者三酬。依稀魯國彷彿<span class='corr'>揚</span>州。回首寒江空漾碧。夕陽西去水東流。<span class='note-inline'>(上方益)</span>。</p>
<p>國師年老太多圖。截鶴由來要續鳧。彼此無瘡安樂甚。何勞傷損好皮膚。<span class='note-inline'>(祖印明)</span>。</p>
<p>雄鎮南陽傳祖令。清風凜凜動寰區。老來偏愛晚生子。把手時時教順朱。<span class='note-inline'>(佛心才)</span>。</p>
<p>喚處分明應處親。不知誰是負恩人。東家漏泄西家事。却使傍人笑轉新。<span class='note-inline'>(長靈卓)</span>。</p>
<p>三喚三應意<span class='corr'>已</span>深。南陽曲盡老婆心。傍人莫謂揚家醜。到底真鍮不博金。<span class='note-inline'>(慈受深)</span>。</p>
<p>國師侍者共悠悠。無事堂前互唱酬。鑽天鷂子穿雲去。空使行人指路頭。<span class='note-inline'>(佛鑑懃)</span>。</p>
<p>寶劒連飛急。透頂便通神。有時輕按處。驚動五湖賓。<span class='note-inline'>(高庵悟)</span>。</p>
<p>世路風波不見君。一回見面一傷神。水流花落知何處。洞口桃花別是春。<span class='note-inline'>(鼓山珪)</span>。</p>
<p>啞子得夢向誰說。起來相對眼麻迷。<span class='corr'>已</span>向人前輸肺府。從教他自覔便宜。<span class='note-inline'>(徑山杲)</span>。</p>
<p>【續收】三呼三應諾。彼此不相辜。踏斷南陽路。馨香滿道途。<span class='note-inline'>(五祖演)</span>。</p>
<p>三喚三應更饒貼稱。月逗寒窓水歸巨浸。負汝負吾全鋒敵勝。<span class='note-inline'>(瞎堂遠)</span>。</p>
<p>喚應尋常誰不曉。及乎按劒總茫然。分明好個神仙訣。父子從來不許傳。<span class='note-inline'>(訥堂思)</span>。</p>
<p>南陽三喚無風起浪。侍者應諾為蛇安脚。明眼衲僧知不知。萬古清風自廖廓。<span class='note-inline'>(尼無著總)</span>。</p>
<p>三喚須知意不輕。平生肝膽一時傾。負吾負汝還知否。縱有丹青畫不成。<span class='note-inline'>(水菴一)</span>。</p>
<p>一段風光畫不成。洞房深處暢予情。頻呼小玉元無事。只要檀郎認得聲。<span class='note-inline'>(靈巖安)</span>。</p>
<p>全提正令。高低普應。三應三呼。諦聽諦聽。<span class='note-inline'>(月林觀)</span>。</p>
<p>一日君家把酒盃。幾年波浪與塵埃。不知烏石嶺頭路。老去相尋能幾回。<span class='note-inline'>(頑石空)</span>。</p>
<p>一箭射雙鵰。雙鵰隨手落。波動岳陽城。月滿滕王閣。<span class='note-inline'>(雪菴謹)</span>。</p>
<p>鐵枷無孔要人擔。累及兒孫不等閑。欲得撑門并拄戶。更須赤脚上刀山。<span class='note-inline'>(無門開)</span>。</p>
<p>一擲神杯定吉凶。再占重卜轉靈通。分明見了今年事。却說明年事不同。<span class='note-inline'>(無準範)</span>。</p>
<p>三喚聲聲出痛腸。國師何事錯商量。欲分恩怨無分處。吳楚茫茫共一江。<span class='note-inline'>(覺庵真)</span>。</p>
<p style="margin-left:2em;text-indent:-1em">【增收】國師因僧問。如何是佛法大意。師曰。文殊堂裏萬菩薩。曰不會。師曰。大悲千手眼。　頌曰。</p>
<p>時年蔬菜賤。滿地蘿蔔頭。一文買一箇。得者飽齁齁。<span class='note-inline'>(佛鑑懃)</span>。</p>
<p>尋真悟入蓬萊島。香風不斷松花老。採芝何處未歸來。白雲滿地無人掃。<span class='note-inline'>(棘田心)</span>。</p>
<p style="margin-left:2em">國師因耽源問。百年後有人問極則事作麼生。師曰。幸自可憐生。剛要箇護身苻子作麼。　頌曰。</p>
<p>護身苻子最通靈。國師起坐總將行。耽源得用南方去。為說令人睡眼醒。<span class='note-inline'>(汾陽昭)</span>。</p>
<p>不重<span class='corr'>己</span>靈猶自可。護身苻子更那堪。為君旨外通消息。秋月無風落碧潭。<span class='note-inline'>(海印信)</span>。</p>
<p>【續收】真正道流行脚去。護身符子不須擔。國師實為耽源切。不是臨岐作對談。<span class='note-inline'>(橫川珙)</span>。</p>
<p style="margin-left:2em">國師化緣將畢。乃辭唐代宗。帝曰。師滅度後。弟子將何所記。師曰。告檀越。造取一所無縫塔。曰就師請取塔樣。師良久曰會麼。曰不會。師曰。貧道去後。有侍者應真。却知此事。師遷化後。帝詔應真。問此意如何。真述偈。湘之南潭之北。中有黃金充一國。無影樹下合同船。琉璃殿上無知識。應真後住耽源山。　頌曰。</p>
<p>無縫塔見還難。澄潭不許蒼龍蟠。層落落影團團。千古萬古與人看。<span class='note-inline'>(雪竇顯)</span>。</p>
<p>無縫塔從誰手造。雖然有樣不堪傳。如何強寫無層級。永向琉璃殿上懸。<span class='note-inline'>(白雲端)</span>。</p>
<p>窣堵無縫立還危。寶鐸玲瓏八面垂。千手大悲捫不著。百重關鎻下金槌。<span class='note-inline'>(羅漢南)</span>。</p>
<p>前面是珍珠琉璃。後面是瑪瑙珊瑚。左邊是觀音勢至。右邊是普賢文殊。中間有箇旛子被風吹著。道胡盧胡盧。<span class='note-inline'>(五祖演)</span>。</p>
<p>【續收】欲建南陽無縫塔。般輸下手實應難。本來成現何須作。到處巍然著眼看。<span class='note-inline'>(本覺一)</span>。</p>
<p>八面自玲瓏。盤空勢岌㠋。表裏鎮巍然。若為分六鑿。執名匿相。認影迷形。臥龍長怖碧潭清。合同船子開心椀。日用如何不現成。<span class='note-inline'>(圓悟勤)</span>。</p>
<p>無縫塔兮不見影。廓然一片真如境。爍迦羅眼電光流。杳杳冥冥不見頂。<span class='note-inline'>(佛鑑懃)</span>。</p>
<p>窣堵古形儀。未舉<span class='corr'>已</span>先知。巍然存海底。影落樹頭輝。<span class='note-inline'>(潛菴光)</span>。</p>
<p>無縫塔兮誰敢知。國師也是落便宜。信知師子行踪絕。何必尋常問是非。問是非。百草頭頭雨露垂。<span class='note-inline'>(戴無為)</span>。</p>
<p>湘南潭北影團團。面面簷楹風雨寒。突出虗空無縫罅。從教千古與人看。<span class='note-inline'>(無門開)</span>。</p>
<p>國師塔樣最尖新。覿面拈來不露文。却被躭源添一線。至今描邈亂紛紛。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】國師曰。語漸也返常合道。論頓也不留朕迹。　頌曰。</p>
<p>上無衝天之計。下無入地之謀。蔡州千箇萬箇。打破只在須臾。<span class='note-inline'>(雪竇顯)</span>。</p>
<p>二六時中合返常。經行坐臥好參詳。相逢不審人人會。問著依前未廝當。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】忠國師因丹霞來纔展坐具。師曰。不用不用。霞退後三步。師曰。如是如是。霞進前三步。師曰。不是不是。霞繞禪牀一帀而出。師曰。去聖時遙人多懈怠。三十年後。討箇師僧也難得。大溈喆云。丹霞可謂懷藏至寶。遇智者乃增輝。國師鴻門大啟。陟者須是其人。如今還有為丹霞作主者麼。出眾與大溈相見有麼。良久云。不是龍門客。切忌遭點額。　頌曰。</p>
<p>不用不用千聖不共。如是如是蝮蝎蛇虺。不是不是徹骨徹髓。進前退後遶禪牀。掣電之機落二三。<span class='note-inline'>(印空叟)</span>。</p>
<p style="margin-left:2em;text-indent:-1em">【增收】國師問紫璘供奉甚處來。曰城南來。師曰。城南艸作何色。曰作黃色。師乃問童子。城南艸作何色。童曰。作黃色。師曰。祇這童子。亦可簾前賜紫對御談玄。　頌曰。</p>
<p>慣使渡頭船。如今不記年。愛他風浪惡。方是趂麤錢。<span class='note-inline'>(月堂昌)</span>。</p>
<p>欲把枯腸盡底傾。出門不覺又叮寧。勸君及早回頭去。莫待春風柳眼青。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】永嘉真覺玄覺禪師<span class='note-inline'>(嗣六祖)</span>精天台止觀圓妙法門。四威儀中常冥禪觀。後因左溪朗激勵。與東陽筞同詣曹溪。初到。振錫攜瓶。繞祖三帀。祖曰。夫沙門者。具三千威儀八萬細行。大德自何方而來生大我慢。師曰。生死事大無常迅速。祖曰。何不體取無生了無速乎。師曰。體即無生。了本無速。祖曰。如是如是。時大眾無不愕然。師方具威儀參禮。須臾告辭。祖曰。返太速乎。師曰。本自非動。豈有速耶。祖曰。誰知非動。師曰。仁者自生分別。祖曰。汝甚得無生之意。師曰。無生豈有意耶。祖曰。無意誰當分別。師曰。分別亦非意。祖歎曰。善哉善哉。留一宿。時謂一宿覺。　頌曰。</p>
<p>圓悟真心作本心。無人證據自沉吟。崫多激發緣當熟。一見能師便得金。<span class='note-inline'>(汾陽昭)</span>。</p>
<p>永嘉萬里到曹溪。三拜云何略不施。却遶禪牀三帀後。卓然振錫底威儀。<span class='note-inline'>(本覺一)</span>。</p>
<p>掀翻海嶽求知己。撥動乾坤見太平。二老不知何處去。宗風千古播家聲。<span class='note-inline'>(正法灝)</span>。</p>
<p>振錫曹溪生大我慢。一宿少留咄哉齪漢。永嘉城裏闡宗風。江月松風無畔岸。<span class='note-inline'>(無禪才)</span></p>
</div>
<p class='juan'>卷第八</p></div>
</div><!-- end of div[@id='body'] -->
</body></html>