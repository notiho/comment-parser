<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu67' />禪宗頌古聯珠通集卷第二十六</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu68' />
<p class='h2'>六祖下第五世之餘<span class='note-inline'>(南嶽下後第四世之餘)</span></p><p style="margin-left:2em;text-indent:-1em">【增收】京兆府米和尚<span class='note-inline'>(亦曰米大師又曰米胡嗣溈山)</span>問僧。近離甚處。僧曰藥山。師曰。藥山老子近日如何。曰大似一片頑石。師曰。得漝麼鄭重。曰也無你提掇處。師曰。非但藥山。米胡也漝麼。僧近前顧視而立。師曰看看。頑石動也。其僧便出。　頌曰。</p>
<p>米胡好片頑石。多少遊人不識。及乎衲僧一見。不免將南作北。<span class='note-inline'>(大溈喆)</span>。</p>
<p style="margin-left:2em;text-indent:-1em">【增收】米胡令僧去問仰山曰。今時人還假悟也無。仰曰。悟即不無。爭奈落在第二頭。師深肯之。　頌曰。</p>
<p>碧岫峯頭借問人。指山窮處未安身。雖然免得重行令。爭似靈苗不犯春。<span class='note-inline'>(投子青)</span>。</p>
<p>第二頭邊破悟迷。快須撥寺捨筌罤。成兮未盡成駢拇。智者難知覺噬嚌。兔老氷盤秋露泣。烏寒玉樹晚風凄。時來大仰辨真假。痕玷渾無貴玉圭。<span class='note-inline'>(天童覺)</span>。</p>
<p>悟人千個道無憂。肎信遭他第二頭。寂寞山花寒食後。夕陽西去水東流。<span class='note-inline'>(龍門遠)</span>。</p>
<p style="margin-left:2em;text-indent:-1em">【增收】襄州王敬初常侍。<span class='note-inline'>(見溈山)</span>視事次。米和尚至。公乃舉筆示之。米曰。還判得虗空否。公擲筆入宅。更不復出。米致疑。明日憑鼓山供養主。入探其意。米亦隨至。潛在屏蔽間偵<span class='note-inline'>(恥慶切)</span>伺。供養主纔坐問曰。昨日米和尚有甚麼言句。便不相見。公曰。師子齩人。韓獹逐磈。米聞此語。即省前謬。遽出朗笑曰。我會也我會也。公曰。會即不無。你試道看。米曰。請常侍舉。公竪起隻筯。米曰。這野狐精。公曰。這漢徹也。　頌曰。</p>
<p>賓主機先有路通。筆端不是判虗空。筯頭再運回天力。千聖齊教立下風。<span class='note-inline'>(癡絕冲)</span>。</p>
<p>常侍舉筆。萬事皆吉。直下承當。急急如律。米胡參官。忘前失後。且告貴人為我相救。<span class='note-inline'>(癡禪妙)</span>。</p>
<p>機輪活脫走珠盤。妙處都盧在筆端。竪起依然還放下。靈鋒寶劍倚天寒。<span class='note-inline'>(偃溪聞)</span>。</p>
<p style="margin-left:2em;text-indent:-1em">【增收】王常侍與臨濟至僧堂。乃問。這一堂僧。還看經也無。濟云。不看經。公曰。還習禪也無。濟云。不習禪。公曰。經又不看。禪又不習。究竟作什麼。濟云。總教成佛作祖去。公曰。金屑雖貴落眼成翳。又作麼生。濟曰。我將謂你是箇俗漢。　頌曰。</p>
<p>世出世間希有事。顯露須憑過量人。只將補[六/衣]調羮手。撥轉如來正法輪。<span class='note-inline'>(徑山杲)</span>。</p>
<p>一著高一著。一步闊一步。明眼人前猶涉露布。鳳棲不在梧桐樹。<span class='note-inline'>(松源岳)</span>。</p>
<p>事到無心不苟欺。烏玄鵠白尚懷疑。自非親見黃頭老。爭敢逢人泄漏機。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】王常侍參睦州。一日師問。何故入院遲。公曰。看馬打毬。所以來遲。州云。人打毬馬打毬。公曰。人打毬。州云。人困麼。公曰困。曰馬困麼。公曰困。曰露柱困麼。公茫然無對。歸至私第。中夜忽有省。明日見州曰。某會得昨日事也。州云。露柱困麼。公曰困。州遂肯之。　頌曰。</p>
<p>人困馬困未是困。露柱之困始是困。好於言下證無常。莫向言中尋尺寸。百丈若無雙耳聾。臨濟爭解領三頓。盡將業識作流傳。此道今人棄如糞。<span class='note-inline'>(龍門遠)</span>。</p>
<p>看人騎馬打毬子。不覺今朝入院遲。官路雪殘春正好。江梅著意要題詩。<span class='note-inline'>(懶菴樞)</span>。</p>
<p style="margin-left:2em">蘄州三角山法遇菴主。<span class='note-inline'>(嗣溈山)</span>因荒亂。魁師入山執刃而問。和尚有甚財寶。師曰。僧家之寶非君所宜。魁曰。是何寶。師振威一喝。魁不悟。以刃加之。　頌曰。</p>
<p>師將真寶濟兇人。豈謂行恩反害身。真寶與伊元不識。而今更是好訴貧。<span class='note-inline'>(洞山聰)</span>。</p>
<p>深山深處隨時荒。無價之珍不隱藏。纔遇兇人便分付。兇人少鑒返加傷。<span class='note-inline'>(正覺逸)</span>。</p>
<p>【續收】菴僧真實濟兇人。一喝分明出差珍。莫道賊魁非別者。當頭雪刃用來親。<span class='note-inline'>(天目禮)</span>。</p>
</div>
<div class='div-other'><a id='mulu69' />
<p class='h2'>六祖下第六世之一<span class='note-inline'>(南嶽下第五世之一)</span></p><p style="margin-left:2em;text-indent:-1em"><span class='note-inline'>(臨濟)</span>　魏府興化存獎禪師。<span class='note-inline'>(嗣臨濟)</span>師在三聖會裏為首座。常曰。我向南方行脚一遭。拄杖頭上。不曾撥著一個會佛法底人。後大覺聞舉遂曰。作麼生得風吹到大覺門裏來。師後到大覺為院主。一日覺喚院主。我聞你道向南方行脚一遭。拄杖頭不曾撥著一個會佛法底。你憑個甚麼道理與麼道。師便喝。覺便打。師又喝。覺又打。師來日從法堂過。覺云。我直下疑你昨日這兩喝。師又喝。覺又打。師再喝。覺又打。師曰。存獎於三聖師兄處。學得個賓主句。總被師兄折倒了也。願與存獎個安樂法門。覺曰。這瞎漢。來這裏納敗缺。脫下納衣。痛打一頓。師於言下薦得臨濟於黃檗處喫棒底道理。師後開堂日拈香曰。此一炷香。本為三聖師兄。三聖於我太孤。本為大覺師兄。大覺於我太賒。不如供養臨濟先師。　頌曰。</p>
<p>太孤太賒日杲杲。璞玉渾金惡種草。無負平生雪此冤。不如一陣香風掃。<span class='note-inline'>(南巖勝)</span>。</p>
<p>劒為不平離寶匣。藥因救病出金缾。南方自古清如鏡。何必無端用甲兵。<span class='note-inline'>(雪巖欽)</span>。</p>
<p style="margin-left:2em">興化因後唐莊宗幸河北。回魏府行宮。詔師問曰。朕取中原獲得一寶。未曾有人酬價。師曰。請陛下寶看。帝以兩手舒幞頭脚。師曰。君王之寶誰敢酬價　玄覺徵云。且道興化肯莊宗。不肯莊宗。若肯莊宗。興化眼在甚麼處。若不肯莊宗。過在甚麼處。　頌曰。</p>
<p>君王之寶實難酬。興化形言下一籌。兩手展開幞頭脚。勑書挂在鳳凰樓。<span class='note-inline'>(北塔祚)</span>。</p>
<p>北蕃王子彎弓射。南國將軍仰面看。沙上空餘斜影在。翩翩直自入雲端。<span class='note-inline'>(白雲端)</span>。</p>
<p>君王之寶。誰解尋討。不許夜行。投明須到。莊宗所得未為真。精鑑還他興化老。<span class='note-inline'>(地藏恩)</span>。</p>
<p>君王底事語知音。天下傾誠葵藿心。拈出中原無價寶。不同趙璧與燕金。<span class='note-inline'>(天童覺　二)</span>。</p>
<p>中原之寶呈興化。一段光明難定價。帝業堪為萬世師。金輪景御四天下。</p>
<p>展手相呈老比丘。至尊之寶敢輕酬。滿庭和氣龍顏悅。爭奈胡僧咲點頭。<span class='note-inline'>(上方益)</span>。</p>
<p>中原收至寶。合國不能藏。一入相如手。佳聲滿大唐。<span class='note-inline'>(佛心才)</span>。</p>
<p>【續收】中原一寶有來由。拶得君王引幞頭。到此若無青白眼。當機誰敢謾輕酬。<span class='note-inline'>(笑翁堪)</span>。</p>
<p>幞頭舒起君王寶。司空見慣興化老。千古君臣際會時。落花滿地無人掃。<span class='note-inline'>(北海心)</span>。</p>
<p>收得中原無價珍。幞頭拈起露全身。勞他興化重酬價。八兩元來是半斤。<span class='note-inline'>(尼閑林英)</span>。</p>
<p>君王寶自難酬價。興化何曾敢借看。天地既無私蓋載。至今留得鎮中原。<span class='note-inline'>(閑極雲)</span>。</p>
<p style="margin-left:2em">興化示眾云。今日不用如何若何。便請單刀直入。興化與你證據。時旻德長老出禮拜。起便喝。師亦喝。德又喝。師亦喝。德禮拜。師曰。若是別人。三十棒一棒也較不得。何故。為他旻德會一喝不作一喝用。便下座。　頌曰。</p>
<p>龍虎相交是底時。未容擬議<span class='corr'>已</span>參差。分明一喝不作用。却使禪人特地疑。<span class='note-inline'>(海印信)</span>。</p>
<p>獰龍出水虎離山。四起風旋萬頃烟。若具阿那律正眼。橫身三界背摩天。<span class='note-inline'>(雲溪恭)</span>。</p>
<p>單刀直入不須論。擬議之間賓主分。不得放他旻德過。須知興化棒頭親。<span class='note-inline'>(鼓山珪)</span>。</p>
<p>暗中擕手上高山。及至天明各自行。無限途中未歸客。明明開眼墮深坑。<span class='note-inline'>(徑山杲)</span>。</p>
<p>【續收】旻德一喝如雷響。興化一喝響如雷。錦袍玉帶真瀟灑。記得當年老萬回。<span class='note-inline'>(懶菴樞)</span>。</p>
<p>握七星刀尋作者。倒司農印對冤讎。當陽一句分賓主。九曲黃河水逆流。<span class='note-inline'>(南巖勝)</span>。</p>
<p>一喝兩喝。全機出沒。賓主歷然。未免俱瞎。半夜摸烏龜。明月照積雪。<span class='note-inline'>(雪菴瑾)</span>。</p>
<p>同時照用不同時。權實雙行作者知。有得雖然亦有失。還他龍虎自交馳。<span class='note-inline'>(雪巖欽)</span>。</p>
<p style="margin-left:2em">興化因僧問。四方八面來時如何。師曰。打中間底。僧便禮拜。師曰。昨日是箇村齋中途。遇一陣卒風暴雨。却向古廟裏軃避得過。　頌曰。</p>
<p>此問非常觸忤人。如禽空啄噪荊榛。須知興化奔馳疾。值雨何曾濕著身。<span class='note-inline'>(洞山聰)</span>。</p>
<p><span class='corr'>㸕</span>浪拏雲勢莫猜。漁翁倚掉傍巖隈。江邊依舊空歸去。帝里同風不到來。<span class='note-inline'>(海印信)</span>。</p>
<p>一不是二不成。落花芳草裏啼鶯。閑庭雨歇夜初靜。片月還從海上生。<span class='note-inline'>(晦堂心)</span>。</p>
<p>一陣狂風暴雨來。却於古廟且閑隈。雖然打入鬼窟裏。吞炭藏身又一回。<span class='note-inline'>(鼓山珪)</span>。</p>
<p>古廟裏頭迴避得。紙錢堆裏暗嗟吁。閑神野鬼皆驚怕。只為渠儂識梵書。<span class='note-inline'>(徑山杲)</span>。</p>
<p>【續收】天生白額南山虎。牙爪曾當八面風。月落三更穿市過。癡人投曉覓行蹤。<span class='note-inline'>(雪堂行)</span>。</p>
<p>剜心剖腹繼傳燈。鬼面神頭打葛藤。傑出諸方無等匹。也知只是赴齋僧。<span class='note-inline'>(南巖勝)</span>。</p>
<p>四方八面沒邊疆。暴雨狂風無處藏。古廟裏頭休軃避。移舟別有好商量。<span class='note-inline'>(天目禮)</span>。</p>
<p>塞北烟塵終載靜。江南花木四時榮。不須特地分疆界。萬里山河似掌平。<span class='note-inline'>(虗堂愚)</span>。</p>
<p style="margin-left:2em">興化謂克賓維那曰。汝不久為唱導之師。賓曰。不入這保社。師曰。會了不入。不會了不入。曰總不與麼。師便打曰。克賓維那法戰不勝。罰錢五貫。設饡飯一堂。次日師自白槌曰。克賓維那法戰不勝。不得喫飯。即便出院。　頌曰。</p>
<p>二虎爭戰。俱用勢力。一陷穽中。不能返擲。若返擲。天下獵人無處覓。<span class='note-inline'>(海印信)</span>。</p>
<p>克賓法戰挫英雄。興化嚴行振祖風。棒下直明無生忍。莫教知解入塵籠。<span class='note-inline'>(照覺總)</span>。</p>
<p>丈夫當斷不解斷。興化為人徹底漢。<span class='corr'>已</span>後從教眼自開。棒了罰錢趂出院。<span class='note-inline'>(真淨文)</span>。</p>
<p>主中主問賓中賓。賓主分明到底親。有理罰錢無說處。太行山下淚霑巾。<span class='note-inline'>(佛國白)</span>。</p>
<p>得失是非都莫問。縱橫收放在當人。失錢遭罪尋常事。休把條章說故新。<span class='note-inline'>(圓通仙)</span>。</p>
<p>克賓興化令雙行。白髮通身透頂生。穿過衲僧青白眼。儘教天下競頭爭。<span class='note-inline'>(佛心才)</span>。</p>
<p>丹山生鸑鷟。師子產狻猊。棒下摩醯眼。徒誇第一機。<span class='note-inline'>(徑山杲)</span>。</p>
<p>法戰從來許克賓。掣旗奪鼓兩分明。直須盡法方知愧。老漢當年要話行。<span class='note-inline'>(鼓山珪)</span>。</p>
<p style="margin-left:2em;text-indent:-1em">【增收】罰錢出院。眾人皆見。有理難伸。風流滿面。直饒興化全提。未免令行一半。這一半。明眼衲僧點檢看。<span class='note-inline'>(冶父川)</span>。</p>
<p>漢高拜將務決勝。非韓誰敢當茲任。赤旛高竪化城降。皇在盤兮不在秤。<span class='note-inline'>(南巖勝)</span>。</p>
<p>赫日轟迅雷。六月飄霜雪。興化老古錐。不妨太孤絕。金毛哮吼亂峯前。百獸聞之皆腦裂。<span class='note-inline'>(懶菴需)</span>。</p>
<p>罰錢出院揚家醜。興化聱頭遇克賓。父子不傳真妙訣。棒頭敲出玉麒麟。<span class='note-inline'>(佛照光)</span>。</p>
<p>興化打克賓。一棒一條痕。古人雖<span class='corr'>已</span>往。留得典刑存。三十年後。幾個知恩。<span class='note-inline'>(尼無著總)</span>。</p>
<p>興化棒頭轟霹靂。克賓脚下走塵煙。若無塞外將軍令。那得嘉名四海傳。<span class='note-inline'>(誰菴演)</span>。</p>
<p>主賓會合風雲異。醉後添杯禮義全。棒打自家親骨肉。叢林扛鼓返成冤。<span class='note-inline'>(或菴體)</span>。</p>
<p>興化逐克賓。觀音戴鬼面。靴裏動指頭。未免傍人見。<span class='note-inline'>(湛堂深)</span>。</p>
<p>棒頭有路透玄津。徹底何曾打克賓。雪後始知松栢操。夜深方見把針人。<span class='note-inline'>(肯堂充)</span>。</p>
<p>興化打克賓。猛虎驀腰騎。養子不及父。家門一世衰。<span class='note-inline'>(破菴先)</span>。</p>
<p>家法森嚴特異常。親生父子沒商量。罰錢打了趂出院。橄欖點茶滋味長。<span class='note-inline'>(野雲南)</span>。</p>
<p>法戰場開驗克賓。解施武略對將軍。如何有罪全無賞。待展奇謀自䇿勛。<span class='note-inline'>(天目禮)</span>。</p>
<p>興化打克賓。言親語不親。棒頭如雨點。敲出玉麒麟。<span class='note-inline'>(瞎驢見)</span>。</p>
<p style="margin-left:2em;text-indent:-1em">【增附】雪竇云。克賓要承嗣。興化罰錢出院且致。却須索取這頓棒始得。且問諸人。棒既喫了。作麼生索得。雪竇要斷不平之事。今夜與克賓雪屈。以拄杖一時趕散。　頌曰。</p>
<p>克賓維那。法戰不勝。曾因國離披金甲。後來出世。法嗣興化。不為家貧賣寶刀。興化臂健。尚嫌弓力軟。雪竇眼明。猶識陣雲高。<span class='note-inline'>(瞎堂遠)</span>。</p>
<p style="margin-left:2em;text-indent:-1em">【增收】興化示眾曰。我聞。長廊下也喝。後架裏也喝。諸子。汝莫盲喝亂喝。直饒喝得。興化向虗空裏却撲下來。一點氣也無。待我蘇息起來向汝道。未在。何故。我未曾向紫羅帳裏撒真珠與汝諸人去在。胡喝亂喝作麼。　頌曰。</p>
<p>紫羅帳裏撒真珠。密意師丞會也無。摸象眾盲徒亂說。當臺古鏡見差殊。<span class='note-inline'>(海印信)</span>。</p>
<p>興化老也大差。三十三天上撲下。紫羅帳裏撒真珠。古也今也誰酬價。得一牛還一馬。休說人間光照夜。不見錦綉銀香囊。直至如今成話欛。<span class='note-inline'>(上方益)</span>。</p>
<p>對眾全提摩竭令。豈是閑開兩片皮。喝下瞎驢成隊走。夢中推倒五須彌。<span class='note-inline'>(徑山杲)</span>。</p>
<p>紫羅帳裏撒真珠。禪客相逢總掠虗。拍手呵呵開口笑。釋迦彌勒是他奴。<span class='note-inline'>(鼓山珪)</span>。</p>
<p style="margin-left:2em;text-indent:-1em">【增收】興化見同參來。纔上法堂。便喝。僧亦喝。師又喝。僧亦喝。師近前拈棒。僧又喝。師曰。你看這瞎漢猶作主在。僧擬議。師直打下法堂。侍者請問。適來那僧有甚觸忤和尚。師曰。他適來也有權。也有實。也有照。也有用。及乎我將手向伊面前橫兩橫。到這裏却去不得。似這般瞎漢。不打更待何時。侍者禮拜。　頌曰。</p>
<p>霹靂驚天地。那容掩耳聽。須知興化老。一半是人情。<span class='note-inline'>(鼓山珪)</span>。</p>
<p>鏌鋣在握。天魔膽落。明眼衲僧。休更卜度。<span class='note-inline'>(徑山杲)</span>。</p>
<p>恰如劊子氣雄豪。便向咽喉下一刀。五臟肝心皆剖出。方知王法不相饒。<span class='note-inline'>(退菴休)</span>。</p>
<p>長松不改四時青。縱奪當機幾箇明。陣敗不禁苕帚掃。眼中瞳子面前人。<span class='note-inline'>(劒門分)</span>。</p>
<p>㶑㶑灔灔水光浮。不見孤帆不見舟。斜陽欲落未落處。盡是離人今古愁。<span class='note-inline'>(伊菴權)</span>。</p>
<p>須彌倒卓。海水逆流。同參相訪。作盡冤讎。休休。明日黃花蝶也愁。<span class='note-inline'>(雪菴瑾)</span>。</p>
<p>驅耕夫牛照即用。奪飢人食用即照。不得同參把手行。安知袖裏有穿竅。<span class='note-inline'>(南巖勝)</span>。</p>
<p style="margin-left:2em;text-indent:-1em">【增收】興化因僧問。軍期急速時如何。師曰。日料半斤食。　頌曰。</p>
<p>離城別閣暗愁時。月落星分信馬蹄。風掃曉牕林木逈。夜深汀岸火光微。<span class='note-inline'>(投子青)</span>。</p>
<p style="margin-left:2em;text-indent:-1em">【增收】鎮州寶壽<span class='note-inline'>(第一世)</span>沼禪師。<span class='note-inline'>(嗣臨濟)</span>因僧問。萬境來侵時如何。師曰。莫管他。　頌曰。</p>
<p>老大梢工慣經歷。看風使帆果端的。任他海獸作波濤。直過如飛沒蹤跡。<span class='note-inline'>(海印信)</span>。</p>
<p>萬境來侵莫管伊。干戈元是太平基。當時踏著來時路。月下騰騰信脚歸。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】寶壽因趙州來。師在禪牀背面而坐。州展坐具禮拜。師起身入方丈。州收坐具而出。　頌曰。</p>
<p>動絃別曲。落葉知秋。人平不語。水平不流。只因脚底無覊絆。去住縱橫得自由。<span class='note-inline'>(遯菴演)</span>。</p>
<p style="margin-left:2em;text-indent:-1em">【增收】寶壽因僧問訊。師曰。萬千諸聖盡不出此方丈內。曰祇如古人道大千沙界海中漚。未審此方丈向甚麼處著。師曰。千聖見在。曰阿誰證明。師擲下拂子。僧從西過東立。師便打。僧曰。若不久參。焉知端的。師曰。三十年後此話大行　圓悟云。寶壽向方丈裏布網張羅。這僧向釣餌邊。擎頭帶角。三度衝浪上來。三度被來籠罩。且道。他得箇甚麼。還會麼。重賞之下必有勇夫。　頌曰。</p>
<p>捲則渾崙無縫。舒則八面生光。百千諸佛。同處一方。轉機輪於掌握。奮大用於當場。非獨三十年後。面前簷蔔馨香。<span class='note-inline'>(佛燈珣)</span>。</p>
<p style="margin-left:2em;text-indent:-1em">【增收】寶壽因胡釘鉸參。師問。汝莫是胡釘鉸麼。曰不敢。師曰。還釘得虗空麼。曰請和尚打破。師便打。曰和尚莫錯打某甲。師曰。向後有多□阿師與你點破在。胡後到趙州舉前話。州曰。汝因甚麼被他打。曰不知過在甚麼處。州曰。祇這一縫尚無奈何。胡於此有省。州曰。且釘這一縫。　頌曰。</p>
<p>現出虗空眼便花。更教打破事如麻。直饒指出當堂縫。分明鷂子過新羅。<span class='note-inline'>(冶父川)</span>。</p>
<p>直饒釘得這一縫。檢點將來非好手。可憐兩個老禪翁。却向俗人呈家醜。<span class='note-inline'>(月菴果)</span>。</p>
<p>一縫分明在。當頭下手難。饒君鉸釘得。終是不完全。<span class='note-inline'>(鼓山珪)</span>。</p>
<p style="margin-left:2em;text-indent:-1em">【增收】寶壽問僧。甚處來。曰西山來。師曰。見獼猴麼。曰見。師曰。作甚麼伎倆。曰見某甲。一箇伎倆也作不得。師便打。　頌曰。</p>
<p>舊人相見話衷心。借問西山路徑深。對眾直言呈伎倆。紅爐鍛鍊要真金。<span class='note-inline'>(汾陽昭)</span>。</p>
<p>西山路上有獼猴。嘯雨哀風動客愁。忽遇此林師子子。萬般伎倆一時休。<span class='note-inline'>(中際能)</span>。</p>
<p style="margin-left:2em;text-indent:-1em">【增收】寶壽問僧。甚處來。曰崔禪處來。師曰。將得崔禪喝來麼。曰不曾將得來。師曰。與麼則不從崔禪來。僧便喝。師拈棒。僧擬議。即便打。　頌曰。</p>
<p>五湖禪客扣禪關。恰似初行學上山。騰身欲出青雲外。力到峯頭一步難。<span class='note-inline'>(佛鑑懃)</span>。</p>
<p style="margin-left:2em">鎮州三聖院慧然禪師。<span class='note-inline'>(嗣臨濟)</span>住後上堂曰。我逢人則出。出則不為人。便下座　興化云。我逢人則不出。出則便為人。　頌曰。</p>
<p>騎驢戴笠迎南去。躍馬搖鞭向北行。兩箇大商俱突曉。日高猶聽打三更。<span class='note-inline'>(保寧勇)</span>。</p>
<p>反是羅兮覆是繡。弟兄同氣復連枝。為人不為成歌曲。祖父田園要及時。<span class='note-inline'>(圓通僊)</span>。</p>
<p>城南措大騎驢子。市北郎君跨馬兒。各各四蹄俱踏地。三春同到金明池。<span class='note-inline'>(佛鑑懃)</span>。</p>
<p>出沒由誰。卷舒在我。搖舌鼓唇。分明話墮。<span class='note-inline'>(京兆府天寧璉)</span>。</p>
<p>陽燄何曾止得渴。畫餅幾時充得飢。勸君不用栽荊棘。後代兒孫惹著衣。<span class='note-inline'>(徑山杲)</span>。</p>
<p>湖光㶑灔晴偏好。山色溟濛雨亦奇。若把西湖比西子。淡粧濃抹總相宜。<span class='note-inline'>(佛燈珣)</span>。</p>
<p>人貧多智短。馬瘦自毛長。獨宿雙峯寺。同焚一炷香。<span class='note-inline'>(鼓山珪)</span>。</p>
<p>【續收】兩箇孩兒抱花鼓。左邊打了右邊舞。一曲兩曲無人會。歷歷清風動千古。<span class='note-inline'>(懶菴需)</span>。</p>
<p>乍雨乍晴山裏寺。或來或去洞中雲。滿天星月明如晝。此境此時誰欲分。<span class='note-inline'>(德山清)</span>。</p>
<p>南山鱉鼻蛇。觸著兩頭動。毒氣要傷人。還他貧子弄。<span class='note-inline'>(雪菴瑾)</span>。</p>
<p>黃昏打漿奔城快。日午回舟入港遲。夜半相逢兩相喝。不知蹉過<span class='corr'>已</span>多時。<span class='note-inline'>(在菴賢)</span>。</p>
<p>二水分流共一源。誰知正語却成偏。斷腸不是因芳草。破壞家門落一邊。<span class='note-inline'>(戴無為)</span>。</p>
<p style="margin-left:2em">三聖因僧問。如何是祖師西來意。師曰。臭肉來蠅　興化云。破驢脊上足蒼蠅。　頌曰。</p>
<p>水母有骨。靈龜無殻。瞎驢臭肉來於蠅。佛意祖意如山岳。<span class='note-inline'>(正覺逸　二)</span>。</p>
<p>靈龜有殻。水母無骨。破驢脊上足蒼蠅。曹溪古路行人絕。</p>
<p>破脊驢多臭肉蠅。誰知興化不徒行。慣從五鳳樓前過。手握金鞭賀太平。<span class='note-inline'>(白雲端)</span>。</p>
<p>帀地風光無間違。因何不信却生疑。老婆為君重指出。臭肉團上青蠅飛。<span class='note-inline'>(黃檗勝)</span>。</p>
<p>【續收】青青掩暎蒼龍窟。修竹超然物外物。若將修竹比喬松。未及喬松老風骨。<span class='note-inline'>(佛鑑懃)</span>。</p>
<p>一團臭肉有商量。皮下流芳若麝囊。忽若禪人親咬破。看來滿口是清香。<span class='note-inline'>(龍門遠)</span>。</p>
<p style="margin-left:2em;text-indent:-1em">【增收】三聖到德山。纔展坐具。山曰。莫展炊巾。這裡無殘羮餿飯。師曰。縱有也無著處。山便打。師接住棒。推向禪牀上。山大笑。師哭蒼天。便下參堂。堂中首座號踢天泰。問行脚高士須得本道公驗。作麼生是本道公驗。師曰。道甚麼。座再問。師打一坐具曰。這漆桶。前後觸忤多少賢良。座擬人事。師便過第二座人事。　頌曰。</p>
<p>呼為雲吸為雨。襲襲清風動寰宇。笑哭不是等閑聲。路見不平應有主。要斬不平人。不與平人語。而今何處見踪由。剔起眉毛看鷂子。<span class='note-inline'>(長靈卓)</span>。</p>
<p>殘羮餿飯無處安著。換手搥胷劈頭蓋却。兩箇無孔銕槌。一樣無繩自縛。<span class='note-inline'>(佛燈珣)</span>。</p>
<p>南北山相對。東西有路分。不經場陣裏。爭見李將軍。<span class='note-inline'>(木菴永)</span>。</p>
<p style="margin-left:2em;text-indent:-1em">【增收】魏府大覺和尚<span class='note-inline'>(嗣臨濟)</span>因僧問。如何是本來身。師曰。頭枕衡山。脚踏北岳。　頌曰。</p>
<p>臨濟宗乘會者稀。唯有大覺顯大機。人問本來身有語。頭枕衡山北岳隨。<span class='note-inline'>(洞山聰)</span>。</p>
<p>主山之後案山前。下是地兮上是天。身手太長衫袴短。醉狂嬴得樂豐年。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】灌溪志閑禪師<span class='note-inline'>(嗣臨濟)</span>因僧問。久嚮灌溪。到來祇見漚麻池。師曰。汝祇見漚麻池。且不見灌溪。曰如何是灌溪。師曰。劈箭急。　頌曰。</p>
<p>一派曹溪與灌溪。龍行風雨動雲霓。峻機箭筈波瀾急。撼得毗盧海岳低。<span class='note-inline'>(涿州克符道者)</span>。</p>
<p style="margin-left:2em;text-indent:-1em">【增收】灌溪參臨濟。濟搊住師。師曰。領領。濟拓開。　頌曰。</p>
<p>雨散雲収後。崔嵬數十峯。倚闌頻顧望。回首與誰同。<span class='note-inline'>(秀巖瑞)</span>。</p>
<p style="margin-left:2em;text-indent:-1em">【增收】定州善崔禪師。<span class='note-inline'>(亦曰崔禪嗣臨濟)</span>州將王令公。於衙署張座。請師說法。師陞座拈拄杖曰。出來也打。不出來也打。僧出曰。崔禪聻。師擲下拄杖曰。久立令公。伏惟珍重。　頌曰。</p>
<p>鏌鋣橫按寶光寒。俠客嘍囉敢正看。飛過青霄聲震吼。乾坤直得黑漫漫。<span class='note-inline'>(保寧勇)</span>。</p>
<p>大展家風示眾人。垂鈎入海釣金鱗。遊魚弄水騰波浪。船棹俱拋出大津。<span class='note-inline'>(延壽慧)</span>。</p>
<p>十三慣繡羅衣裳。自憐紅袖聞馨香。人言此是嫁時服。含羞<span class='corr'>刺</span>出雙鴛鴦。<span class='note-inline'>(空叟印)</span>。</p>
<p style="margin-left:2em;text-indent:-1em">【增收】襄州歷村和尚。<span class='note-inline'>(嗣臨濟)</span>師煎茶次。僧問。如何是祖師西來意。師舉起茶匙。僧曰。莫祇這便當否。師擲匙向火中。　頌曰。</p>
<p>煎茶未了人來問。拈起茶匙呈似他。當初若遇收燕手。性命難存爭奈何。<span class='note-inline'>(投子青)</span>。</p>
<p style="margin-left:2em;text-indent:-1em">【增收】虎溪菴主<span class='note-inline'>(嗣臨濟)</span>因僧問。菴主在這裏多少年也。師曰。祇見冬凋夏長。年代總不記得。曰大好不記得。師曰。汝道我在這裏得多少年也。曰冬凋夏長聻。師曰。閙市裏虎。　頌曰。</p>
<p>閙市中心虎。能歌不能舞。命值木星君。不遇羅睺主。<span class='note-inline'>(琅瑯覺)</span>。</p>
<p>虎溪老住菴。年深都不記。閙市心中虎。四邊如鼎沸。<span class='note-inline'>(草堂清)</span>。</p>
<p style="margin-left:2em;text-indent:-1em">【增收】桐峯菴主<span class='note-inline'>(嗣臨濟)</span>因僧問。和尚這裏忽遇大蟲作麼生。師便作大蟲吼。僧作怕勢。師大笑。僧曰。這老賊。師曰。爭奈老僧何。　頌曰。</p>
<p>見之不取。思之千里。好箇斑斑。牙爪未備。君不見。大雄山下忽相逢。落落聲光皆振地。大丈夫見也無。收虎尾捋虎鬚。<span class='note-inline'>(雪竇顯)</span>。</p>
<p style="margin-left:2em;text-indent:-1em">【增收】滄州米倉禪師<span class='note-inline'>(嗣臨濟)</span>問僧。近離甚處。曰冀州太湖。師曰。闍黎來時。太湖向你道甚麼。曰知道米倉路峻。師曰。到這裏又作麼生。曰不異發足時道路。師曰。闍黎<span class='corr'>已</span>孤太湖去在。曰某甲亦不肎和尚恁麼道。師曰。來時路峻。如今路平。曰不妨和尚此路。師曰。漆桶裏漢。有甚麼限。　頌曰。</p>
<p>發足超方。地頭親到。遇著嶮峻道途。殺活杖子變豹。米倉大路平如砥。未免漆桶裏著到。不搽紅粉也風流。大抵還他肌骨好。<span class='note-inline'>(佛燈珣)</span>。</p>
<p style="margin-left:2em;text-indent:-1em">【增收】雲山和尚<span class='note-inline'>(嗣臨濟)</span>問僧。甚處來。曰西京來。師曰。將得西京主人書來麼。曰不敢通消息。師曰。作家師僧天然有在。曰殘羮餿飯誰人肎喫。師曰。獨有闍黎不肎喫。僧便作吐勢。師喚侍者。扶出這病僧。　頌曰。</p>
<p>這僧掩耳偷鈴雲山將錯就錯。若是碧眼胡兒。別有反身一著。<span class='note-inline'>(木菴永)</span>。</p>
<p style="margin-left:2em;text-indent:-1em">【增收】睦州<span class='corr'>刺</span>史陳操尚書。<span class='note-inline'>(見睦州)</span>一日與僚屬登樓次。見數僧行來。一官人曰。來者總是行脚僧。公曰不是。曰焉知不是。公曰。待來勘過。須臾僧至樓前。公驀喚上座。僧皆舉首。公謂諸官曰。不信道。　頌曰。</p>
<p>一語離窠窟。千生出蓋纏。夜來風雪惡。木折在巖前。<span class='note-inline'>(雪堂行)</span>。</p>
<p>奪鼓攙旗驗衲僧。便將黑豆換雙睛。昔年曾被雪霜苦。看見楊花落也驚。<span class='note-inline'>(尼無著總)</span>。</p>
<p>拈得須彌第一槌。銅頭鐵額豈容伊。鹽梅舟楫并霖雨。不是斯人更是誰。<span class='note-inline'>(復菴封)</span>。</p>
<p>季咸曾相壺丘子。隨變難分亟自逃。輸與高樓凝望者。烱然明可察秋毫。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】陳尚書問睦州。看甚麼經。州云。金剛般若經。公曰。六朝翻譯。師看底是第幾朝。州拈起云。一切有為法。如夢幻泡影。　頌曰。</p>
<p>六朝翻譯傳來妙。到頭未悟當時竅。須信枝頭老鳳凰。春來翻作黃鶯呌。<span class='note-inline'>(正堂辯)</span>。</p>
</div>
<p class='juan'>禪宗頌古聯珠通集卷第二十六</p></div>
</div><!-- end of div[@id='body'] -->
</body></html>