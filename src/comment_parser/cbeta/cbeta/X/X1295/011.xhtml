<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu31' />禪宗頌古聯珠通集卷第十一</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu32' />
<p class='h2'>六祖下第三世之二<span class='note-inline'>(南嶽下第二世之二)</span></p><p style="margin-left:2em">南泉問黃蘗。定慧等學明見佛性是否。蘗曰。十二時中不依倚一物。師曰。莫便是長老見處否。蘗曰不敢。師曰。漿水錢且置。草鞋錢教誰還。　頌曰。</p>
<p>兩陣交鋒戰不難。埋兵調鬬何人曉。只解輪鏘趂勢來。喪身失命有多少。<span class='note-inline'>(海印信)</span>。</p>
<p>獵獵奔馳勢不休。草深風勁更堪愁。翻身師子無尋處。空使行人說路頭。<span class='note-inline'>(佛慧泉)</span>。</p>
<p>昨夜銀蟾誇箕尾。驀然一陣天風起。卷盡千重萬重雲。碧空寂寂凝如水。<span class='note-inline'>(佛鑑懃)</span>。</p>
<p>問答分明<span class='corr'>已</span>切磋。幾人於此見譊訛。少年曾決龍蛇陣。老倒還聽稚子歌。<span class='note-inline'>(龍門遠)</span>。</p>
<p>【續收】水乳不分。菽麥難辨。擔帶病深。改移功淺。十二時中不依倚。明見佛性有此理。漿水錢在草鞋裏。<span class='note-inline'>(月堂昌)</span>。</p>
<p>李下不得整冠。瓜田豈可納履。行藏自要分明。免見傍人說你。<span class='note-inline'>(懶菴慪)</span>。</p>
<p style="margin-left:2em;text-indent:-1em">【增收】南泉因僧問。師歸丈室將何指南。師曰。昨夜三更失却牛。天明失却火<span class='note-inline'>(五燈會元作天明起來失却火)</span>。　頌曰。</p>
<p>昨夜三更失却牛。天明起來失却火。腰未繫兮鞋未穿。面不洗兮頭不褁。<span class='note-inline'>(保寧勇)</span>。</p>
<p>奴顏婢膝走人間羞見羊裘七里灘。文叔雖為天子貴。子陵元作故人看。<span class='note-inline'>(希叟曇)</span>。</p>
<p>丈室端居無隱乎。更何言語可名模。失牛遭火分明道。還覺眉毛在也無。<span class='note-inline'>(寶葉源)</span>。</p>
<p style="margin-left:2em">南泉因東西兩堂各爭猫兒。師遇之。白眾曰。道得即救取猫兒。道不得即斬却也。眾無對。師便斬之。趙州自外歸。師舉前語示之。州乃脫草履安頭上而出。師曰。汝適來若在。即救得猫兒也。　頌曰。</p>
<p>兩堂上座未開盲。猫兒各有我須爭。一刀兩段南泉手。草鞋留著後人行。<span class='note-inline'>(汾陽昭)</span>。</p>
<p>兩堂俱是杜禪和。撥動煙塵不奈何。賴得南泉能舉令。一刀兩段任偏頗。<span class='note-inline'>(雪竇顯　二)</span>。</p>
<p>公按圓來問趙州。長安城裏任閒遊。草鞋頭戴無人會。歸到家山便即休。</p>
<p>手把狸奴定死生。禪人空使口相爭。趙州救得成何事。恰似天明打五更。<span class='note-inline'>(佛印元)</span>。</p>
<p>提起兩堂應盡見。拈刀要取活狸奴。可憐皮下皆無血。直得橫屍滿道途。<span class='note-inline'>(白雲端　二)</span>。</p>
<p>狸奴夜靜自舒張。引手過頭露爪長。王老室中巡邏了。狼忙走出恐天光。</p>
<p>雪刃含光射斗牛。不唯天地鬼神愁。命根落在南泉手。直下看看兩段休。<span class='note-inline'>(保寧勇　二)</span>。</p>
<p>狸奴頭上角重生。王老門前獨夜行。天曉不知何處去。楚山無限謾崢嶸。</p>
<p>一刀兩段南泉令。當頭高著趙州關。劈面若無宗正眼。又隨流水落人間。<span class='note-inline'>(照覺總)</span>。</p>
<p>狼煙起處看兵機。不是將軍孰辨伊。兩段一刀垓下令。威風千古霸雄基。<span class='note-inline'>(圓通僊)</span>。</p>
<p>當機不薦眼如癡。豈辨鋒鋩未露時。日暮草鞋頭戴去。暗中拊掌笑嘻嘻。<span class='note-inline'>(成枯木)</span>。</p>
<p>作者縱橫斬萬機。趙州頭戴草鞋時。當臺寶鑑無私燭。離匣金刀豈亂揮。<span class='note-inline'>(羅漢南)</span>。</p>
<p>伯牙之絃。鸞膠可續。調古風淳。霜月可掬。南泉南泉。龍象繼躅。<span class='note-inline'>(佛心才　二)</span>。</p>
<p>草鞋頭戴與誰論。四海無風浪自平。解道曲終人不見。江頭嬴得數峯青。</p>
<p>五色狸奴盡力爭。及乎按劒總生盲。分身兩處重相為。直得悲風動地生。<span class='note-inline'>(龍門遠　二)</span>。</p>
<p>安國安家不在兵。魯連一箭亦多情。三千劒客今何在。獨許將軍建太平。</p>
<p>要得狸奴覿面酬。渾如鉗口鎻咽喉。一刀兩段從公斷。直得悲風動地愁。<span class='note-inline'>(佛燈珣　二)</span>。</p>
<p>堂前飯店重新販。屋裏揚州勝外求。頭戴草鞋高跨步。晚春江景也風流。</p>
<p>斬了猫兒問諗師。草鞋頭戴自知時。兩堂不是無言對。只要全提向上機。<span class='note-inline'>(踈山如)</span>。</p>
<p>南泉提起為諸人。自是諸人眼不親。付與趙州呈好手。拈來覿面便翻身。<span class='note-inline'>(楚安方)</span>。</p>
<p>【續收】捕鼠有功人競愛。霜刀揮處罷相爭。太平本是將軍致。不許將軍見太平。<span class='note-inline'>(石[(工*几)/石]明)</span>。</p>
<p>縮水酒越濃。負心人越窮。鐵剛刀自利。不用苦磨礱。草鞋頭戴今何在。我見牽來劈面舂。<span class='note-inline'>(闡提照)</span>。</p>
<p>石裏藏金誰辨別。遊人但見蘚痕斑。却被石人窺得破。鐵船載入洞庭山。<span class='note-inline'>(雪竇宗)</span>。</p>
<p>放去若雷奔。收來如掣電。不識李將軍。徒學穿楊箭。<span class='note-inline'>(南堂興　二)</span>。</p>
<p>趙州牙如劒樹。南泉口似血盆。兩箇無孔鐵槌。打就一合乾坤。釋迦老子不會。問取彌勒世尊。</p>
<p>手握乾坤殺活機。縱橫施設在臨時。滿堂兔馬非龍象。大用堂堂總不知。<span class='note-inline'>(胡文定公安國)</span>。</p>
<p>南泉提起下刀誅。六臂修羅救得無。設使兩堂俱道得。也應流血滿街衢。<span class='note-inline'>(廣德光孝慜)</span>。</p>
<p>提起分明斬處親。落花飛絮撲行人。頭戴草鞋出門去。四月圓荷葉葉新。<span class='note-inline'>(檇李楶)</span>。</p>
<p>青蛇提起血腥臊。幾箇男兒有膽毛。直下血流猶未覺。舉頭還見鐵山高。<span class='note-inline'>(簡堂機)</span>。</p>
<p>南泉一刀斬了。趙州戴履摩挲。雖然子承父業。滿地老鼠奈何。<span class='note-inline'>(典牛游)</span>。</p>
<p>當日臨崖看滸眼。至今觀水憶南泉。趙州頭戴草鞋去。漁翁腰帶好牽船。<span class='note-inline'>(龍牙言)</span>。</p>
<p>克己堂前開飯店。股肱屋裏販揚州。頭戴草鞋呈醜拙。湊成一段好風流。<span class='note-inline'>(或菴體)</span>。</p>
<p>手按吹毛豈易為。兩堂要活死猫兒。趙州上樹安身法。多少傍人眼搭眵。<span class='note-inline'>(別峯印)</span>。</p>
<p>南泉揮劒斬猫兒。殺活唯憑作者知。權柄一朝如在手。分明看取令行時。<span class='note-inline'>(尼無著總)</span>。</p>
<p>草鞋頭戴有譊訛。諸老機鋒會得麼。道泰不傳天子令。時清休唱太平歌。</p>
<p>一刀兩段絕譊訛。天下禪和不奈何。頭戴草鞋重漏泄。知恩者少負恩多。<span class='note-inline'>(木菴永)</span>。</p>
<p>趙州若在。倒行此令。奪却刀子。南泉乞命。<span class='note-inline'>(無門開)</span>。</p>
<p>盡力提持只一刀。狸奴從此脫皮毛。血流滿地成狼籍。暗為春風染小桃。<span class='note-inline'>(無凖範)</span>。</p>
<p>一刀成兩段。釋得二僧爭。草鞋頭戴出。猫兒無再生。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】南泉因僧問訊叉手而立。師曰。太俗生。其僧便合掌。師曰。太僧生。僧無對。　頌曰。</p>
<p>合掌太僧。叉手太俗。撒手出門。山青水綠。換步移身振古風。木人共唱無生曲。<span class='note-inline'>(大洪遂)</span>。</p>
<p>南北東西無不利。令人深愛老南泉。眉毛廝繫如相似。鼻孔遼天不著穿。<span class='note-inline'>(龍門遠)</span>。</p>
<p style="margin-left:2em">南泉示眾曰。王老師要賣身。阿誰要買。一僧出曰。某甲買。師曰。他不作貴價。不作賤價。汝作麼生買。僧無對　臥龍代云。屬某甲去也　禾山代云。是何道理　趙州代云。明年來與和尚縫箇布衫。　頌曰。</p>
<p>王老明明要賣身。一時分付與傍人。可憐天下爭酬價<span class='note-inline'>(請續此句　佛印元)</span>。</p>
<p>貴賤非同價不常。箇中交道沒商量。趙州布衫應時用。一任閑人說短長。<span class='note-inline'>(泉太道)</span>。</p>
<p>南泉鋪席大開張。差寶希珍壓市行。競買雖多酬價少。至今天下錯商量。<span class='note-inline'>(野軒遵)</span>。</p>
<p>賣身王老難為價。貴賤俱非不易酬。若使當時無退悔。喚來分付與園頭。<span class='note-inline'>(海印信)</span>。</p>
<p>王老哀哉不惜身。臨危將賣與何人。若無令子輕酬價。往往一年空過春。<span class='note-inline'>(保寧勇)</span>。</p>
<p>【續收】不作貴兮不作賤。翻覆高低隔一線。利害分明說向人。怜悧衲僧見不見。<span class='note-inline'>(獃堂定)</span>。</p>
<p style="margin-left:2em">南泉與歸宗麻谷。同去參禮南陽國師。先於路上畫一圓相曰。道得即去。宗便於圓相中坐。谷作女人拜。師曰。與麼則不去也。宗曰。是什麼心行。師乃相喚曰。不去禮國師　玄覺云。只如南泉恁麼道。是肯底語。不肯語　雲居錫云。比來去禮拜國師。南泉為甚麼却相喚回。且道古人意作麼生。　頌曰。</p>
<p>國師欲見義多般。圓坐端居拜請看。不去同音聞便解。久經行陣奪旗旛。<span class='note-inline'>(汾陽昭)</span>。</p>
<p>由基箭射猿。繞樹何太直。千箇與萬箇。是誰曾中的。相呼相喚歸去來。曹溪路上休登陟。復云。曹溪路坦平。為什麼休登陟。<span class='note-inline'>(雪竇顯)</span>。</p>
<p>三人同行。必有我師焉。擇其善者而從之。其不善者而改之。<span class='note-inline'>(翠巖真)</span>。</p>
<p>三箇同人去選官。偶值清風明月夜。或吟或詠或彈琴。夜靜更䦨猶未捨。忽覺天明歸去來。他時自有知音者。<span class='note-inline'>(海印信)</span>。</p>
<p>漫漫大地盈尺雪。江湖一片難分別。漁父披蓑月下歸。誰道夜行人路絕。<span class='note-inline'>(保寧勇)</span>。</p>
<p>三人禮拜南陽去。半路抽身信<span class='corr'>已</span>通。休論東西與南北。此心千里自同風。<span class='note-inline'>(草堂清)</span>。</p>
<p>巧奪豪拈浪苦辛。誰能於此辨疎親。落花芳草空歧路。細雨斜風不見人。<span class='note-inline'>(旻古佛)</span>。</p>
<p>珍重南陽好在哉。三人半路不空回。道存目擊猶多事。若遇知音請舉來。<span class='note-inline'>(雲巖因)</span>。</p>
<p>同氣相求事可論。一回見面一歡情。兩行何處閒文字。一隊誰家好弟兄。<span class='note-inline'>(龍門遠)</span>。</p>
<p>同坑無異土。千古少人知。月下休相喚。還從舊路歸。<span class='note-inline'>(開福寧)</span>。</p>
<p>南泉麻谷與歸宗。道眼元來總不通。去禮國師瞻相好。區區只到半途中。<span class='note-inline'>(踈山如)</span>。</p>
<p>【續收】手擕花鼓到城根。反著麻鞋過短門。笑把柴頭書古字。大家來步月黃昏。<span class='note-inline'>(月堂昌)</span>。</p>
<p>野店齋餘聊問津。作家竿木鎮隨身。相逢盡道休官去。林下何曾見一人。<span class='note-inline'>(尼無著總)</span>。</p>
<p>氣直語直。眼親手親。峯巒競秀。紅紫爭春。神通妙用施呈盡。要見國師猶隔津。<span class='note-inline'>(且菴仁)</span>。</p>
<p>金鍼繡出玉鴛鴦。石女擎來不覆藏。剛被木人偷眼覷。至今兩兩不成雙。<span class='note-inline'>(萬菴柔)</span>。</p>
<p>各將財本去經營。上國如天好趂晴。未出門時先筭帳。如何得到鳳凰城。<span class='note-inline'>(虛堂愚)</span>。</p>
<p>圓相中間坐底誰。便施女拜各呈機。國師道大徧天下。未許尋常人得知。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】南泉翫月次。趙州指月問曰。何時得恁麼。師曰。王老師二十年前亦恁麼來。曰只今作麼生。師便歸方丈。　頌曰。</p>
<p>劒落寒潭謾刻舟。霜花浪急使人愁。若憑言語論高下。嬴得南泉一默酬。<span class='note-inline'>(虎頭上座)</span>。</p>
<p>趙州捧出菱花鏡。王老親拈白玉槌。一擊當陽令瓦碎。此心能有幾人知。幾人知。兩箇分明是赤眉。風前月下揚家醜。笑倒靈山老古錐。<span class='note-inline'>(慈受深)</span>。</p>
<p>皎月團團麗碧天。趙州王老翫階前。二人心眼俱相似。光彩從來共宛然。<span class='note-inline'>(本覺一)</span>。</p>
<p>劒落寒潭謾刻舟。霜花浪急使人愁。漁翁罷釣歸深塢。一隻鴛鴦落渡頭。<span class='note-inline'>(上方岳)</span>。</p>
<p style="margin-left:2em;text-indent:-1em">【增收】南泉因趙州問。道非物外。物外非道。如何是物外道。師便打。州捉住棒云。<span class='corr'>已</span>後莫錯打人去。師曰。龍蛇易辨。衲子難謾<span class='note-inline'>(聯燈錄與此稍異。乃示眾云。道非物外。物外非道趙州出問。如何是物外道。師便打。州捉住云。和尚莫打某甲。<span class='corr'>已</span>後錯打人去在。師擲下棒云。龍蛇易辨衲子難謾)</span>。　頌曰。</p>
<p>軟纏藏鋒入陣來。盡將擒下眼瞠開。死生一決英雄士。文武雙行將相才。<span class='note-inline'>(保寧勇)</span>。</p>
<p>龍蛇能易辨。衲子最難謾。性淨秋空闊。心清巨海寬。天涯毫末見。世界掌中觀。萬法不為侶。西江一吸乾。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】南泉住菴時。有一僧到菴。師向其僧道。某甲上山。待到齋時作飯自喫了。送一分來山上。少時其僧自喫了。却一時打破家事就牀臥。師待不見來。遂歸見僧臥。師亦去一邊而臥。僧便起去。師住後曰。我往前住菴時。有箇伶俐道者。直至如今不見。　頌曰。</p>
<p>吹毛劒利。逆水波清。丈夫志氣。不順人情。君征塞北。我伐西秦。千古萬古。共樂昇平。<span class='note-inline'>(南堂興)</span>。</p>
<p>短袴長衫白苧巾。咿咿月下急推輪。洛陽路上相逢著。盡是經商買賣人。<span class='note-inline'>(虛堂愚)</span>。</p>
<p>斬猫機用未為過。猶勝厨中打粥鍋。纔有此心招此報。惡人無奈惡人何。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】南泉謂座主曰。你與我講經得麼。主曰。和尚為某甲說禪。某甲與和尚講經。師曰。不可將金彈子換銀彈子去。　頌曰。</p>
<p>盤走珠兮珠走盤。當機脫略好生觀。世人知貴不知價。信手拈來也不難。<span class='note-inline'>(正堂辯)</span>。</p>
<p style="margin-left:2em">南泉因僧問。和尚百年後。向什麼處去。師曰。山下作一頭水牯牛去。曰某甲隨和尚去。還得也無。師曰。汝若隨我。即須銜取一莖草來。　頌曰。</p>
<p>類中難辨要分明。戴角披毛卒未醒。銜取草來方定動。頭頭物物自真靈。<span class='note-inline'>(汾陽昭)</span>。</p>
<p>行履從來異類中。不知頭角與誰同。若衘水草時相見。擺尾搖頭四野風。<span class='note-inline'>(佛印元)</span>。</p>
<p>異類中行得自由。拽穿鼻孔卒難收。草枝銜得相逢處。高臥深雲任白頭。<span class='note-inline'>(佛慧泉)</span>。</p>
<p style="margin-left:2em">南泉在山上刈茅次。有僧問。南泉路什向麼處去。師拈起鎌子曰。我這鎌子是三十文錢買。曰我不問這箇。南泉路向什麼處去。師曰。我用得最快。　頌曰。</p>
<p>茆鎌使得快如風。三十青蚨建大功。南泉向上路難到。到者方知觸處通。<span class='note-inline'>(照覺總)</span>。</p>
<p>茆鎌三十文錢買。覿面高提第一籌。直下便知歸去路。也須更上一層樓。<span class='note-inline'>(圓通僊　二)</span>。</p>
<p>撥草瞻風探祖禪。誰知草裏有南泉。分明一句無私語。徹骨風生天地寒。</p>
<p>王老真機迅若風。示人方便孰能通。茆鎌舉起神鋒露。驚得泥牛過海東。<span class='note-inline'>(智海清)</span>。</p>
<p>問路分明指路頭。青蚨三十不輕酬。用時最快無機巧。無味之談塞眾流。<span class='note-inline'>(真如喆)</span>。</p>
<p>我這鎌子用得快。當時三十文錢買。南泉門下路歧通。寄語行人著精彩。<span class='note-inline'>(天童覺)</span>。</p>
<p>匇匇禪客問南泉。欵段徒勞痛下鞭。今日為君重漏泄。翩翩孤鴈下遙天。<span class='note-inline'>(道場如)</span>。</p>
<p style="margin-left:2em;text-indent:-1em">【增收】南泉曰。三世諸佛不知有。狸奴白牯却知有。　頌曰。</p>
<p>喫官酒臥官街。當處死當處埋。沙場無限英雄漢。堆山積嶽露屍骸。<span class='note-inline'>(大溈智)</span>。</p>
<p>三世諸佛不知有。一一面南看北斗。狸奴白牯却知有。戴角擎頭師子吼。四稜塌地又團欒。八角磨盤空裏走。擬推尋劈脊摟。拈得鼻孔失却口。為問普化一頭驢。何似子湖一隻狗。<span class='note-inline'>(圓悟勤)</span>。</p>
<p>三世諸佛不知有。老老大大外邊走。眼皮蓋盡五須彌。大洋海裏翻筋斗。<span class='note-inline'>(徑山杲　二)</span>。</p>
<p>狸奴白牯却知有。瀑布不溜青山走。堪笑無端王老師。錯認簸箕作熨斗。</p>
<p>越鳥巢南枝。胡馬嘶北風。狸奴并白牯。寸步不曾通。千山都坐斷。萬派盡朝東。天王纔合掌。那吒撲帝鍾。<span class='note-inline'>(或菴體)</span>。</p>
<p>野老祭江神。乞兒打筋斗。莫作兩般看。等是揚家醜。<span class='note-inline'>(村翁銛)</span>。</p>
<p style="margin-left:2em;text-indent:-1em">【增收】南泉魯祖杉山歸宗四人。離馬祖處去各住菴。於路分袂處。師插下拄杖曰。道得也被這箇礙。道不得也被這箇礙。歸宗拽拄杖打師一下曰。只是者箇。王老師說什麼礙與不礙。魯祖曰。只此一句大播天下。宗曰。還有不播者麼。祖曰有。宗曰。作麼生是不播者。祖作掌勢。　頌曰。</p>
<p>同門曰朋。同志曰友。同門同志。始終相守。長大分離。得緣好醜。同條生也大家知。同條死也誰知有。一句分明播天下。無味之談塞人口。<span class='note-inline'>(大圓智)</span>。</p>
<p>難兄難弟。一二三四。同母而生。箇箇相似。竿木隨身。逢場作戲。莫言礙塞不得。一句播天播地。<span class='note-inline'>(佛鑑懃)</span>。</p>
<p>礙與不礙。龍吟霧起。播與不播。蠅附驥尾。南北東西。千里萬里。俊哉。<span class='note-inline'>(正覺顯)</span>。</p>
<p style="margin-left:2em;text-indent:-1em">【增收】南泉巡堂次。牽一頭牛入堂。首座以手拊牛背一下。師便休去。趙州以草二束。放在首座前。　頌曰。</p>
<p>等將草料好供看。何故皮毛要一般。惹起羣中相似者。翻令頭角不完全。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】南泉訪百丈。丈問甚處來。師曰。江西來。丈曰。還將得馬大師真來麼。師曰。只這是。丈曰。背後底[妳-女+口]。師拂袖便去。　頌曰。</p>
<p>八面當風祇這是。拂袖之談動天地。堪愛賣身王老師。不作賤兮不作貴。<span class='note-inline'>(龍門遠)</span>。</p>
<p>兄難兄弟難弟。馬祖真只這是。撼動西江十八灘。水面無風波自起。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】南泉因趙州問。明頭合暗頭合。師便歸方丈。州到僧堂前曰。堂頭老漢。被我一問。直得無言可對。首座曰。莫道和尚無語。自是上座不會。州便掌曰。這一掌本是堂頭老漢喫　五祖戒云。正賊走却。邏賊人喫棒。又云。南泉當斷。返招其亂。　頌曰。</p>
<p>大事當陽<span class='corr'>已</span>皎然。十分須是更周圓。堂中上座黑如漆。冷地為誰喫暗拳。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】南泉示眾曰。王老師自小養一頭水牯牛。擬向溪東牧。不免食他國王水草。向溪西牧。亦不免食他國王水草。如今不免隨分納些些。總不見得。　頌曰。</p>
<p>溪東去溪西去。難免官家苗稅賦。直饒隨分供輸。未解牽牛去住。<span class='note-inline'>(楊無為)</span>。</p>
<p>垂垂楊柳暗溪頭。不問東西却自由。幾度醉眠牛背上。數聲橫笛一輪秋。<span class='note-inline'>(懶菴樞)</span>。</p>
<p>南泉水牯自天然。隨分些些任變遷。大笑一聲天地窄。更無佛法與人傳。<span class='note-inline'>(月林觀)</span>。</p>
<p>不放溪東西。隨分納些兒。冷暖只自知。分明說向誰。<span class='note-inline'>(木菴永)</span>。</p>
<p>南泉水牯忘鞭索。南北東西共一家。王稅及時都納了。牧童橫笛遠山斜。<span class='note-inline'>(天目禮)</span>。</p>
<p>不如隨分納些些。喚作平常事<span class='corr'>已</span>差。綠草溪邊頭角露。一蓑煙雨屬誰家。<span class='note-inline'>(鐵牛印)</span>。</p>
<p style="margin-left:2em;text-indent:-1em">【增收】南泉一日因齋次。乃自將生盤去。首座前出生。時杉山堅和尚為首座。乃曰無生。師曰。無生猶是末。師纔行數步。座乃召曰。長老長老。師回顧曰。作麼。座曰。莫道是末。　頌曰。</p>
<p>古老巡堂親掠生。渡水行舟不易耕。莫道無生猶是末。纖毫不了亂縱橫。<span class='note-inline'>(智門祚)</span>。</p>
<p style="margin-left:2em;text-indent:-1em">【增收】南泉問座主。講得甚麼經。曰彌勒下生經。師曰。彌勒甚麼時下生。曰現在天宮未來。師曰。天上無彌勒。地下無彌勒。洞山舉問雲居。居云。天上無彌勒。地下無彌勒。未審誰與安名。洞山被問。直得禪牀振動。乃云。吾在雲巖曾問老人。直得火爐振動。今日被子問。直得通身汗流。　頌曰。</p>
<p>禪牀驚振被搽糊。惹得兒孫不丈夫。拄杖劈頭連打出。也教知道赤鬚胡。<span class='note-inline'>(龍門遠)</span>。</p>
<p style="margin-left:2em;text-indent:-1em">【增收】雲居悟云。昔日東山和尚謂眾曰。天上無彌勒。地下無彌勒。十字街頭被人喚作賊。且道此人被他喚作賊。懽喜則是。煩惱則是。元來也不懽喜亦不煩惱。何故。為伊有箇著到處。乃頌曰。</p>
<p>被人喚作賊。吞聲便飲氣。雖然言語惡。真箇好滋味。不向如來行處行。丈夫自有衝天志。</p>
<p>上天下地無彌勒。安名立字是何因。黃金自有黃金價。終不和沙賣與人。<span class='note-inline'>(文殊道)</span>。</p>
<p style="margin-left:2em;text-indent:-1em">【增收】南泉因趙州問。離四句絕百非。請師道。師下座歸方丈。州曰。這老和尚每常口爬爬地。及其問著。一言不措。侍者曰。莫道和尚無語好。州便打一掌云。這一掌合是王老師喫。　頌曰。</p>
<p>離四句絕百非。作者相諳識得伊。跳下禪牀便歸去。從他鷂子搏天飛。<span class='note-inline'>(智門祚)</span>。</p>
<p style="margin-left:2em">南泉一日不赴堂。侍者請赴堂。師曰。我今日在莊上喫油糍飽。曰和尚不曾出入。師曰。汝去問莊主。者方出門。忽見莊主歸謝。和尚到莊喫油糍。　頌曰。</p>
<p>咄哉王老師。赤窮身也賣。喫些油糍歸。至今被人怪。<span class='note-inline'>(典牛游)</span>。</p>
<p>不出方丈門。<span class='corr'>已</span>到莊上坐。好一飣油糍。至今咬不破。<span class='note-inline'>(萬菴如)</span>。</p>
<p>騎虎穿市過。把火去偷猪。主人開眼睡。鄰舍呌失驢。<span class='note-inline'>(卍菴顏)</span>。</p>
<p>偷喫油糍。賣弄口觜。年老成魔。謾神[言*赫]鬼。<span class='note-inline'>(潛菴光)</span>。</p>
<p>阿魏無真。水銀無假。老倒南泉。可知禮也。<span class='note-inline'>(復菴封)</span>。</p>
<p style="margin-left:2em">杭州鹽官齊安國師。<span class='note-inline'>(嗣馬祖)</span>一日喚侍者曰。將犀牛扇子來。者曰破也。師曰。扇子既破。還我犀牛兒來。者無對　投子代云。不辭將出。恐頭角不全　資福代作圓相。心中書牛字　石霜代云。若還和尚即無也　保福云。和尚年尊。別請人好。　頌曰。</p>
<p>犀牛扇子用多時。問著元來總不知。無限清風與頭角。盡隨雲雨去難追。<span class='note-inline'>(雪竇顯)</span>。</p>
<p>可憐一柄犀牛扇。謾道曾遭<span class='corr'>已</span>破除。無限清風隨手處。卓然頭角出寰區。<span class='note-inline'>(白雲端)</span>。</p>
<p>扇子破索犀牛。圈欒中字有來由。誰知桂轂千年魄。妙在通明一點秋。<span class='note-inline'>(天童覺)</span>。</p>
<p>老師底死索犀牛。用處其誰得自由。侍者不知頭角具。鼻根繩索被他收。<span class='note-inline'>(祖印明)</span>。</p>
<p>明月冷相照。清風卒未休。鹽官無限意。何用覔犀牛。<span class='note-inline'>(草堂清)</span>。</p>
<p>犀牛扇子用多年。歷掌清機授手傳。頭角不全收拾取。雨餘風月滿長川。<span class='note-inline'>(佛燈珣)</span>。</p>
<p>【續收】扇上犀牛從古畫。索來既破要元牛。縱教戴子重描出。不是當時那一頭。<span class='note-inline'>(勝因戲魚靜)</span>。</p>
<p>炎暑蒸人汗似湯。鹽官用底豈尋常。輕搖休問犀牛在。拈出清風宇宙涼。<span class='note-inline'>(虎丘隆)</span>。</p>
<p>犀牛扇子有來由。幾度拈來幾度休。荷葉亂傾珠的皪。一番雨過碧溪頭。<span class='note-inline'>(懶菴樞)</span>。</p>
<p>扇子分明都破了。鹽官却又索犀牛。須知侍者難開口。無可還他即便休。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】鹽官一日謂眾曰。虗空為鼓。須彌為椎。甚麼人打得。眾無對　有人舉似南泉。泉云。王老師不打這破鼓　法眼別云。王老師不打。　頌曰。</p>
<p>南泉王老太無端。却逐鹽官作樂官。西祖令嚴行禁止。免他禪會錯欣歡。<span class='note-inline'>(南巖勝)</span>。</p>
<p>虗空為鼓。須彌為椎。要打便打。莫問是誰。<span class='note-inline'>(應菴華)</span>。</p>
<p>國師費力置面鼓。猶勝塗毒萬千千。解打南泉非好手。至今天下勿聲冤。<span class='note-inline'>(野牛平)</span>。</p>
<p style="margin-left:2em;text-indent:-1em">【增收】鹽官因僧問。如何是本身盧舍那。師曰。與老僧過淨瓶來。僧將淨瓶至。師曰。却安舊處著。僧安了復來問。如何是本身盧舍那。師曰。古佛過去久矣。　頌曰。</p>
<p>兩手分明過淨瓶。不知身<span class='corr'>已</span>在隍城。直饒便具金剛眼。也較溈山半月程。<span class='note-inline'>(上方益)</span>。</p>
<p>鳥之行空。魚之在水。江湖相忘。雲天得志。擬心一絲。對面千里。知恩報恩。人間幾幾。<span class='note-inline'>(天童覺)</span>。</p>
<p style="margin-left:2em">廬山歸宗智常禪師。<span class='note-inline'>(嗣馬祖)</span>一日剗草次。有講僧來參。忽見一蛇過。師以鋤斷之。僧曰。久嚮歸宗。元來是箇麤行沙門。師曰。你麤我麤。曰如何是麤。師竪起鋤頭。曰如何是細。師作斬蛇勢。曰與麼則依而行之。師曰。依而行之且致。甚處見我斬蛇。僧無對。　頌曰。</p>
<p>廬岳宗師接上機。斬蛇特地施慈悲。高茆座主驚忙怕。却道麤心錯是非。<span class='note-inline'>(汾陽昭)</span>。</p>
<p>大用縱橫掣電機。爍迦羅眼尚膠[米*离]。迷徒夢裏爭唇吻。却憶隨他去一隨。<span class='note-inline'>(海印信)</span>。</p>
<p>千尋竿上翻筋斗。大海波心擲釣鈎。大體還他肌骨好。不搽紅粉也風流。<span class='note-inline'>(南華昺)</span>。</p>
<p>【續收】斬蛇却非小小事。直是教他脫苦輪。座主高茆心未泯。如何胡亂妄通言。<span class='note-inline'>(橫川洪)</span>。</p>
<p style="margin-left:2em;text-indent:-1em">【增收】歸宗示眾曰。吾今欲說禪。諸子總近前。大眾進前。師曰。汝聽觀音行。善應諸方所。僧問。如何是觀音行。師彈指曰。諸人還聞麼。曰聞。師曰。一隊漢。向這裏覔箇什麼。以拄杖打趂。呵呵大笑歸方丈。　頌曰。</p>
<p>無學彈指超。圓通耳根淨。透出聞不聞。妙哉觀音行。棒頭指出金剛王。嶮惡道中為津梁。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】歸宗因泥壁次。白舍人來。師便問。君子儒小人儒。白曰。君子儒。師乃打泥盤一下。白遂過泥與師。師接得便使。<span class='note-inline'>(良久云)</span>莫便是快俊底白侍郎否。曰不敢。師曰。祇有過泥分。　頌曰。</p>
<p>堂堂非是小人儒。得得深雲訪隱居。<span class='corr'>已</span>與過泥殊不恥。更何言外見親疎。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】歸宗因小師辭。乃問甚處去。曰諸方學五味禪去。師曰。諸方有五味禪。我這裏只有一味禪。僧便問。如何是和尚一味禪。師便打。僧曰。會也會也。師曰。道來道來。僧纔開口。師又打。　頌曰。</p>
<p>五味與一味。喫了須噫氣。金輪峯下令行時。凜凜清風誠可畏。<span class='note-inline'>(石[(工*几)/石]明)</span>。</p>
<p>私醞香醇價又輕。至今官路少人行。歸宗一味如連苦。蹉過叢林幾後生。<span class='note-inline'>(長靈卓)</span>。</p>
<p style="margin-left:2em;text-indent:-1em">【增收】歸宗因僧問。如何是玄旨。師曰。無人能會。曰向者如何。師曰。有向即乖。曰不向者如何。師曰。誰求玄旨。又曰。去無汝用心處。曰豈無方便門令學人得入。師曰。觀音妙智力能救世間苦。曰如何是觀音妙智力。師敲鼎蓋三下曰。子還聞麼。曰聞。師曰。我何不聞。僧無語。師以棒趂下。　頌曰。</p>
<p>三聲鼎蓋普門開。苦海勞生喚不回。九十春光今又半。空飛花片點莓苔。<span class='note-inline'>(絕岸湘)</span>。</p>
<p style="margin-left:2em;text-indent:-1em">【增收】歸宗因僧問。如何是觸目菩提。師翹足曰。會麼。曰不會。師曰。三箇見在。一任選取。　頌曰。</p>
<p>觸目菩提不撒沙。示渠三箇更周遮。衲僧相見呵呵笑。春鳥喃喃罵落花。<span class='note-inline'>(海印信)</span>。</p>
<p style="margin-left:2em">歸宗因江州<span class='corr'>刺</span>史李渤問。甞聞須彌納芥子。渤則不疑。芥子納須彌。莫是妄談否。師曰。人傳史君讀萬卷書。是否。曰不敢。師曰。身如椰子大。萬卷書向甚麼處著。李俛首而<span class='corr'>已</span>。　頌曰。</p>
<p>放開日月明。把定乾坤黑。一劄不回頭。滿地生荊棘。龍宮海藏兮非多。石火電光兮非急。君不見。紫霄峯下墨池邊。八駿如風追不及。<span class='note-inline'>(佛慧泉)</span>。</p>
<p>芥納須彌特地疑。琴書拋下扣禪扉。忽聞萬卷難藏處。瞥轉神機唯自知。唯自知。丹桂和根拔得歸。<span class='note-inline'>(佛心才)</span>。</p>
<p>芥納須彌驗祖風。清機歷歷妙難窮。要知萬卷書來處。跳出當人智鑑中。<span class='note-inline'>(禾山方)</span>。</p>
<p>【續收】用盡自<span class='corr'>己</span>心。笑破他人口。八角磨盤空裏走。金毛師子變作狗。喝一喝。<span class='note-inline'>(雪堂行)</span>。</p>
<p>萬卷詩書。一時頭角。纔跨宗門。便施謀略。古歸宗。真老作。只顧滿彎弓。不知誰見雙鵰落。絕毫絕釐。如山如岳。堂堂氣宇冠儒林。浩浩清風播寥廓。<span class='note-inline'>(癡禪妙)</span>。</p>
<p style="margin-left:2em;text-indent:-1em">【增收】韶州乳源禪師<span class='note-inline'>(嗣馬祖)</span>上堂。西來的的意不妨難道。大眾。莫有道得者。出來試道看。有僧出纔禮拜。師便打曰。是什麼時節出頭來。後人舉似長慶。慶云。不妨不妨　資福代云。為和尚不惜身命。　頌曰。</p>
<p>祖意西來豈易量。擡眸<span class='corr'>已</span>是錯承當。闍棃不解知時節。開眼堂堂入鑊湯。<span class='note-inline'>(此山應)</span>。</p>
<p>西來的的意何如。舉唱多憐在半途。勾賊到門還破賊。信知身佩辟兵符。<span class='note-inline'>(趙善期通判)</span>。</p>
</div>
<p class='juan'>禪宗頌古聯珠通集卷第十一</p></div>
</div><!-- end of div[@id='body'] -->
</body></html>