<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu73' />禪宗頌古聯珠通集卷第二十八</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu74' />
<p class='h2'>六祖下第六世之四<span class='note-inline'>(清源下第五世之二)</span></p><p style="margin-left:2em;text-indent:-1em">【增收】鳳翔府天蓋山幽禪師。<span class='note-inline'>(嗣夾山)</span>有一院名無垢淨光。造浴室。有人問。既是無垢淨光。為甚麼却造浴室。僧無語。後請師代。師曰。三秋明月夜。不是騁團圓。　頌曰。</p>
<p>雖然答盡深深意。爭奈投機句未親。欲會本來無垢的。更須入水見長人。<span class='note-inline'>(丹霞淳)</span>。</p>
<p style="margin-left:2em">太原海湖禪師。<span class='note-inline'>(嗣夾山)</span>因有人。請灌頂三藏供養。敷座訖。師乃就彼位坐。時有雲涉座主問曰。和尚甚麼年行道。師曰。座主近前來。涉近前。師曰。祇如憍陳如。是甚麼年行道。涉茫然。師喝曰。這尿床鬼。　頌曰。</p>
<p>多是從人學得來。一生空把口胡開。欲窮此片虗明地。七佛前前總不該。<span class='note-inline'>(丹霞淳)</span>。</p>
<p style="margin-left:2em">鄂州巖頭全奯禪師。<span class='note-inline'>(嗣德山)</span>一日參德山。方跨門便問。是凡是聖。山便喝。師禮拜。有人舉似洞山。山曰。若不是奯公。大難承當。師曰。洞山老人不識好惡。錯下名言。我當時一手擡一手搦。　頌曰。</p>
<p>巖頭老漢。凡聖孰辨。半僧半俗。可貴可賤。三文取箇黑撈波。江邊相喚摝鰕蜆。<span class='note-inline'>(法雲秀)</span>。</p>
<p>平川走兔放蒼鷹。一搦便㗖雙眼睛。毒手奪來人買去。奈何斤兩未分明。<span class='note-inline'>(保寧勇)</span>。</p>
<p>一喝驚天動地雷。海翻太華洞然開。巖頭膽喪魂飛也。謾道當時手搦擡。<span class='note-inline'>(踈山如)</span>。</p>
<p>【續收】好手呈機不露鋒。慣將雙劒定雌雄。忽雷迸出驚天地。華岳三峯倒卓空。<span class='note-inline'>(湛堂深)</span>。</p>
<p>大鵬搏風。蒼龍出海。手擡手搦。日上月下。霜雪嚴凝識歲寒。雙陸盆邊須喝<span class='corr'>采</span>。<span class='note-inline'>(最菴印)</span>。</p>
<p>前箭猶輕後箭深。無限平人被陸沉。箇裏豁開天地眼。吹毛拈起任橫行。<span class='note-inline'>(木菴永)</span>。</p>
<p style="margin-left:2em;text-indent:-1em">【增收】巖頭初參德山。展坐具禮拜次。山以拄杖挑却坐具於階下。師下階拾起。搭向背上便去參堂。山曰。不肯子放。只肯子收。　頌曰。</p>
<p>動絃別曲。葉落知秋。不肯子放。只肯子收。來年更有新條在。惱亂春風卒未休。<span class='note-inline'>(遯菴演)</span>。</p>
<p style="margin-left:2em;text-indent:-1em">【增收】巖頭示眾曰。吾教意如塗毒鼓。擊一聲。遠近聞者悉皆喪身失命。時有小嚴上座出問云。如何是塗毒鼓。師兩手按膝亞身云。韓信臨朝底。　頌曰。</p>
<p>佛法無情報爾曹。忽生忽殺在吹毛。若教韓信得妙訣。自是深明防漢高。<span class='note-inline'>(南巖勝)</span>。</p>
<p style="margin-left:2em">巖頭因僧問。古帆不掛時如何。師曰。後園驢喫草。　頌曰。</p>
<p>槌打不碎。火燒不著。天上人間何處安泊。阿呵呵是什麼。莫咬破須爛嚼。<span class='note-inline'>(海印信)</span>。</p>
<p>古帆不掛是巖頭。月冷風高下直鈎。誰見後園驢喫草。脫籠卸䭾飽齁齁。<span class='note-inline'>(大洪遂)</span>。</p>
<p>後園驢喫草。一老一不老。驀地撞山來。闘湊得恰好。<span class='note-inline'>(徑山杲)</span>。</p>
<p>後園驢喫草。莫隨言語討。跳上驀腰騎。來往長安道。<span class='note-inline'>(鼓山珪)</span>。</p>
<p>風信不來春色老。却憶後園驢喫草。滿天明月贈行人。野客溪邊歸路早。<span class='note-inline'>(楚安方)</span>。</p>
<p>【續收】後園驢喫草。可憐無限虗生老。半夜盲人問故鄉。不知身在長安道。<span class='note-inline'>(雪竇宗)</span>。</p>
<p>後園驢喫草。蘆花輥雪飛。霜前雙白鴈。孤影落天池。<span class='note-inline'>(塗毒策)</span>。</p>
<p>古帆未掛時。後園驢喫草。日短苦夜長。行人須及早。<span class='note-inline'>(雪菴瑾)</span>。</p>
<p style="margin-left:2em">巖頭因僧問。古帆掛後如何。師曰。小魚吞大魚。　頌曰。</p>
<p>古帆掛後更何疑。學問依前又是迷。大小二魚俱一海。爭柰鈎頭餌不齊。<span class='note-inline'>(汾陽昭)</span>。</p>
<p>小魚吞大魚。直路太縈紆。古帆休更問。處處得逢渠。<span class='note-inline'>(徑山杲)</span>。</p>
<p>小魚吞大魚。門上釘桃符。邪魔俱不入。佛法也消除。<span class='note-inline'>(鼓山珪)</span>。</p>
<p>【續收】的的古帆<span class='corr'>已</span>掛後。小魚吞却大頭魚。雖然李廣運神箭。自古張顛解草書。<span class='note-inline'>(照堂一)</span>。</p>
<p>不動蒲帆問一言。大魚却被小魚吞。直從意外超唇吻。始信巖頭無腦門。<span class='note-inline'>(天目禮)</span>。</p>
<p style="margin-left:2em">巖頭因僧問。塵中如何辨主。師曰。銅砂鑼裏盛油<span class='note-inline'>(依傳燈所載)</span>頌曰。</p>
<p>塵中辨主最難明。千人萬人少一惺。銅砂鑼油今古淨。與君拔却眼中釘。<span class='note-inline'>(汾陽昭)</span>。</p>
<p>塵中辨主眼分明。特地尋方更點睛。堪笑耆婆雖瞑眩。至今南北絕人行。<span class='note-inline'>(佛印元)</span>。</p>
<p>礎潤天將雨。雲開月正明。漁翁閑引釣。牽動一潭星。</p>
<p><span class='note-inline'>(海印信)</span>。</p>
<p>銅砂鑼裏滿盛油。正是毗盧印後收。更有塵中辨得主。太平將將盡封侯。<span class='note-inline'>(雲溪菴)</span>。</p>
<p>銅砂鑼裏油清淨。照見塵中舊主人。寄語禪人猛參取。莫教孤負此生身。<span class='note-inline'>(草堂清)</span>。</p>
<p>【續收】終日廛中走。廛中渾大有。堪笑五湖人。衲衣貧抖擻。<span class='note-inline'>(大溈智)</span>。</p>
<p>銅砂鑼裏滿盛油。生菜還他蘿蔔頭。<span class='corr'>但</span>看來年正月半。家家門首掛燈毬。<span class='note-inline'>(佛鑑懃)</span>。</p>
<p>頂起砂鑼時。身心都不見。西風一陣來。落葉兩三片。<span class='note-inline'>(塗毒策)</span>。</p>
<p>村飲夜歸來。健倒三四五。摩挲青莓苔。莫瞋驚著汝。<span class='note-inline'>(息菴觀)</span>。</p>
<p>銅砂鑼裏滿盛油。潦倒巖頭不識羞。却向蟭螟眼睫上。樓頭浪宕逞風流。<span class='note-inline'>(空叟印)</span>。</p>
<p>百萬雄兵入漢關。威如猛虎陣如山。單刀直取顏良首。不是關公也大難。<span class='note-inline'>(無境徹)</span>。</p>
<p>塵中辨主問巖頭。心識如何會得休。鼻孔眼睛都要見。銅砂鑼裏滿盛油。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】巖頭問欽山。如何是真言。欽曰。南無佛陀耶。　頌曰。</p>
<p>隨機有問隨機答。不是禪兮不是玄。後代無端翻譯出。却將梵語作唐言。<span class='note-inline'>(退耕寧)</span>。</p>
<p style="margin-left:2em;text-indent:-1em">【增收】巖頭凡有所問。只噓一聲。　頌曰。</p>
<p>龍臥碧潭靜。雲收皓月圓。七星光燦爛。誰薦未生前。<span class='note-inline'>(大洪遂)</span>。</p>
<p style="margin-left:2em;text-indent:-1em">【增收】巖頭因僧問。路逢猛虎時如何。師曰拶。　頌曰。</p>
<p>巖頭一拶。虗空迸裂。父子不傳。神仙妙訣。<span class='note-inline'>(破菴先)</span>。</p>
<p style="margin-left:2em;text-indent:-1em">【增收】巖頭示眾云。大凡唱教。須從無欲中流出三句。只是理論。咬去咬住。欲去不去。欲住不住。或時一向不去。或時一向不住。　頌曰。</p>
<p>三文買箇撈波子。摝蜆摝鰕經幾年。逆順短長休要說。誰家屋裏竈無烟。<span class='note-inline'>(虗堂愚)</span>。</p>
<p style="margin-left:2em">巖頭值沙汰。於鄂渚湖邊作渡子。兩岸各掛一板。有人過渡。打板一下。師曰。阿誰。或曰。要過那邊去。師乃舞棹迎之。一日因一婆抱一孩兒來。乃曰。呈橈舞棹即不問。且道婆手中兒甚處得來。師便打。婆曰。婆生七子。六箇不遇知音。祇這一箇也不消得。便拋向水中。　頌曰。</p>
<p>買賣交關。直須當價。若少分文。定遭行罵。休行罵。遠近聞之成話欛。<span class='note-inline'>(海印信)</span>。</p>
<p>時展家風與眾殊。探身虎穴有功夫。拈橈擊處留無計。夜靜同誰泛五湖。<span class='note-inline'>(三祖宗)</span>。</p>
<p>親兒棄了更無親。撒手歸家罷問津。呈橈舞棹波中客。休向江頭覔渡人。<span class='note-inline'>(真如喆　二)</span>。</p>
<p>老來無累亦無因。獨寢高堂只此身。除却江中混波客。復誰還是不覊人。</p>
<p>咄哉箇老婆。親兒不奈何。富嫌千口少。貧恨一身多。<span class='note-inline'>(楮衲秀)</span>。</p>
<p>舞棹呈橈意自殊。相逢江上話程途。親兒擲了獨歸去。春水溶溶碧滿湖。<span class='note-inline'>(智海普融平)</span>。</p>
<p>舞棹呈橈古渡頭。婆婆相見問來由。何人拚得親生子。拋向江心更不救。<span class='note-inline'>(上方益)</span>。</p>
<p>鄂陽江口擲釣絲。摝蜆撈蝦不計時。驀被老婆相借問。藂林千古振雄規。如今過在邪師客。擺手相逢論棄兒。意在目前如會得。莫信傍人說是非。<span class='note-inline'>(佛燈珣)</span>。</p>
<p>借路經過常式事。誰知祖禰累兒孫。婆婆耐恨江頭棄。留得佳聲四海聞。<span class='note-inline'>(月菴果)</span>。</p>
<p>親兒棄了復何言。月在波心印碧天。獨有一身無繫累。困眠醒坐任隨緣。<span class='note-inline'>(疎山如)</span>。</p>
<p>【續收】鄂陽江上埀鈎線。時節相逢錦鱗現。拈來信手任縱橫。逐浪隨波無顧戀。<span class='note-inline'>(大溈智)</span>。</p>
<p>一子親生步步隨。呈橈舉棹指人歸。老婆遭打機先露。海岳掀翻動四維。<span class='note-inline'>(簡堂機)</span>。</p>
<p>一葉扁舟泛渺茫。呈橈舞棹別宮商。山雲海月俱拋棄。嬴得莊周蝶夢長。<span class='note-inline'>(尼無著總)</span>。</p>
<p>相逢把手上高峯。四顧寥寥天宇空。一曲漁歌人不會。蘆花飛起渡頭風。<span class='note-inline'>(無菴全)</span>。</p>
<p>舞棹呈橈逢賊脚。扣舷三下親擒捉。只這一枚都颺却。棹歌歸去風濤落。<span class='note-inline'>(朴翁銛)</span>。</p>
<p>從來六箇不知音。一箇全拋惡浪深。義斷情忘無處覔。三千剎海冷沉沉。<span class='note-inline'>(天目禮)</span>。</p>
<p>鄂渚渡頭窮鬼子。全機錯在扣舷時。何如別下一轉語。救取婆婆第七兒。<span class='note-inline'>(南叟茙)</span>。</p>
<p>舞棹呈橈鄂渚邊。驗人何苦結生冤。自從賺了婆拋子。誰敢拚身上渡船。<span class='note-inline'>(梓巖玉)</span>。</p>
<p style="margin-left:2em;text-indent:-1em">【增收】巖頭在鄂渚湖。三文買箇黑撈波。每日撈鰕摝蜆。且恁麼過時。僧舉似雪峯。峯云。窮鬼子。道地快活也不徹。　頌曰。</p>
<p>且於湖畔撈鰕蜆。不向滄溟釣巨鼇。一葉扁舟一蓑笠。閑眠閑坐任風濤。<span class='note-inline'>(海印信)</span>。</p>
<p>野水舟橫芳草渡。人來舞棹或呈橈。撈鰕摝蜆隨時過。却向何時得六鼇。<span class='note-inline'>(水菴一)</span>。</p>
<p style="margin-left:2em">巖頭因沙汰。在甘贄家過夏。補衣次。贄行過。師以針作劄勢。贄遂整衣欲謝。妻問云。作什麼。贄云。說不得。妻云。也要大家知。贄舉前話。妻云。此去三十年後。須知一回飲水一回噎。女子聞云。誰知盡大地人性命。被奯上座劄將去也。　頌曰。</p>
<p>針頭劄去幾人知。婦兒女子莫猜疑。聖凡命脉果何在。<span class='note-inline'>(以拂子擊禪床角云)</span>向此須明上上機。<span class='note-inline'>(長靈卓)</span>。</p>
<p>無孔笛子兩頭吹。韻出青霄徹九維。可憐一對冤家種。人人鼻孔大頭埀。<span class='note-inline'>(佛燈珣)</span>。</p>
<p>不點自行。不自撥轉。伎倆天然。機輪如箭。如今分付當行家。百歲光陰<span class='corr'>已</span>不多。若能直下猛提取。天上人間爭奈何。<span class='note-inline'>(巳菴深)</span>。</p>
<p>夜半三更來討火。我罵你兮你罵我。相喚相呼歸未歸。也有無衣草裏坐。<span class='note-inline'>(虗堂愚)</span>。</p>
<p style="margin-left:2em">福州雪峯義存禪師。<span class='note-inline'>(嗣德山)</span>初參德山問。從上宗乘學人還有分也無。山打一棒曰。道甚麼。師曰不會。至明日請益。山曰。我宗無語句。實無一法與人。　頌曰。</p>
<p>此疾懷來沒量時。尋醫求卜過多師。濃煎一服通神散。血汗滂流徹四肢。<span class='note-inline'>(保寧勇)</span>。</p>
<p>是法平等無高下。伊余有分必相亞。雖無一法輕與人。棒下龍蛇從變化。<span class='note-inline'>(雲巖因)</span>。</p>
<p style="margin-left:2em">雪峯與巖頭欽山。至澧州鼇山鎮阻雪。頭每日打睡。師一向坐禪。一日喚頭曰。師兄師兄且起來。頭曰。作甚麼。師曰。今生不著便。共文䆳箇漢行脚到處被他累。今日到此又只打睡。頭喝曰。噇眠去。每日床上坐。恰似七村裏土地。他時後日魔魅人家男女去在。師點胷曰。我這裏未穩在。不敢自謾。頭曰。我將謂。你他日向孤峯頂上。盤結草庵播揚大教。猶作這箇語話。師曰。我實未穩在。頭曰。若實如此。據你見處一一通來。是處與你證明。不是處與你剗却。師曰。初到鹽官。見上堂舉色空義。得箇入處。頭曰。此去三十年切忌舉著。又見洞山過水偈曰。切忌從他覓。迢迢與我踈。渠今正是我。我今不是渠。頭曰。若與麼。自救也未徹在。師又曰。後問德山。從上宗乘中事學人還有分也無。山打一棒曰。道甚麼。我當時如桶底脫相似。頭喝曰。你不聞道。從門入者不是家珍。師曰。他後如何即是。頭曰。他後若欲播揚大教。一一從自<span class='corr'>己</span>胷襟流出將來。與我蓋天蓋地去。師於言下大悟。便作禮起。連聲呌曰。師兄。今日始是鼇山成道。　頌曰。</p>
<p>說盡平生去住因。到頭難遇赤心人。忽然自肯成家業。瓦礫拈來也是珍。<span class='note-inline'>(枯木成)</span>。</p>
<p>鼇山成道足人傳。莫是從前話未圓。賴有玄沙知始末。徧身紅爛在漁船。<span class='note-inline'>(龍門遠)</span>。</p>
<p>丈夫淩勵志英雄。向外馳求枉用功。到得鼇山開眼覰。方知屋裏用無窮。<span class='note-inline'>(佛燈珣)</span>。</p>
<p>【續收】孤村陋店雪紛紛。平地無風起浪痕。醜拙只因藏不得。胸襟流出葢乾坤。<span class='note-inline'>(銕山仁　二)</span>。</p>
<p>三回九度太顢頇。到底須尋舊路還。待得鼇山消積雪。至今平地起波瀾。</p>
<p>困有眠床飢有飯。連聲何事呌師兄。明朝雪霽鼇山路。依舊一程還一程。<span class='note-inline'>(象外超)</span>。</p>
<p style="margin-left:2em">雪峯住菴時。有兩僧來。師以手拓菴門。放身出曰。是甚麼。僧亦曰。是甚麼。師低頭歸菴。僧辭去。師問。甚麼處去。曰湖南。師曰。我有箇同行住巖頭。附汝一書去。書曰。某書上師兄。某一自鼇山成道後。迄至于今飽不飢。同參某書上。僧到巖頭。頭問。甚處來。曰雪峯來。有書達和尚。頭接了乃問。別有何言句。僧遂舉前話。頭曰。他道甚麼。曰他無語低頭歸菴。頭曰。噫我當初悔不向伊道末後句。若向伊道。天下人不奈雪老何。僧至夏末請益前話。頭曰。何不早問。曰未敢容易。頭曰。雪峯雖與我同條生。不與我同條死。要識末後句。祇這是。　頌曰。</p>
<p>末後句為君說。明暗雙雙底時節。同條生也共相知。不同條死還殊絕。還殊絕。黃頭碧眼須甄別。南北東西歸去來。夜深同看千巖雪。<span class='note-inline'>(雪竇顯)</span>。</p>
<p>末後句兮無問處。萬仞銕山橫在路。當日巖頭不奈何。至今雪老難伸吐。倒捋虎鬚方識虎。未解行人休離母。透過牢關舉似君。把定咽喉淚如雨。<span class='note-inline'>(佛印元)</span>。</p>
<p>雪老却入菴中後。路上無人見得伊。賴有故人千里在。同條生死不同時。<span class='note-inline'>(白雲端)</span>。</p>
<p>雪老別鼇山。卓菴閩中坐。一日見僧來。探頭道什麼。末後句少人和。却得巖頭重注破。同條生同條死。末後句莫錯舉。<span class='note-inline'>(照覺總)</span>。</p>
<p>切磋琢磨。變態譊訛。葛陂化龍之杖。陶家居蟄之梭。同條生兮有數。同條死兮無多。末後句祇這是。風舟載月浮秋水。<span class='note-inline'>(天童覺)</span>。</p>
<p>【續收】雪老大開方便路。低頭却入菴中去。者僧有眼恰如盲。却被巖頭行一步。者僧好休不肯休。依然依路去悠悠。元來不會雪峯意。却被巖頭甕[囗@贛]頭。<span class='note-inline'>(天童覺)</span>。</p>
<p>龍吟枯木菴中出。天上人間無等匹。虎嘯巖頭石上來。晴空忽迸一聲雷。堪笑春池不拾礫。空山空到又空回。<span class='note-inline'>(佛心才)</span>。</p>
<p>露面出來猶不識。低頭歸去更難知。那堪末後一句子。直到于今四海疑。<span class='note-inline'>(保寧勇)</span>。</p>
<p>雙明復雙暗。獨立絕殊方。乘機覿面提。其鋒安可當。同條生。兩鏡相照無能名。不同條死。鐵樹花開亘今古。末後句始到牢關。拈却門前大案山。<span class='note-inline'>(圓悟勤)</span>。</p>
<p>末後句為君說。踏著秤鎚硬似鐵。寒則普天寒。熱則普天熱。若是達磨兒孫。各各自知時節。知時節為君說。九尾烏龜。莫當鼇山石鼈。<span class='note-inline'>(佛鑑懃)</span>。</p>
<p>雪峯費盡平生力。懵懂禪和意轉疑。可憐末後一句子。巖頭土上更加泥。<span class='note-inline'>(龍門遠)</span>。</p>
<p>同條生兮不同死。弟既耳聾兄目瞽。家門蕩盡徹骨窮。却把黃金如糞土。末後句休莾鹵。甜者甜兮苦者苦。<span class='note-inline'>(北海心)</span>。</p>
<p style="margin-left:2em">雪峯一日陞座。眾集定。師輥出木毬。玄沙遂捉來安舊處。　頌曰。</p>
<p>雪峯輥毬孰辨機。一千五百幾人知。眨起眉毛千萬里。須是吾門師子兒。<span class='note-inline'>(北塔祚)</span>。</p>
<p>天兮寬地兮闊。雪峯輥毬幾忉怛。一輥直上須彌山。無量人天眼開豁。眼開豁。脫却多年臭皮韈。步行走馬到新羅。報道花須連夜發。<span class='note-inline'>(天衣懷)</span>。</p>
<p>雪老平生好輥毬。輥來輥去輥無休。一千五百人同戲。誰解輸機賽一籌。<span class='note-inline'>(佛國白)</span>。</p>
<p>收來輥去事方圓。獨許漁郎上鈎船。明月蘆花同一色。落霞孤鶩共遙天。<span class='note-inline'>(夢菴信)</span>。</p>
<p>【續收】象骨木毬一輥出。三世如來能事畢。可憐天下徧參尋。只道黃連不是蜜。<span class='note-inline'>(石[(工*几)/石]明)</span>。</p>
<p>輥向人前事未休。再安舊處有來由。一聲斷鴈鳴雲漢。兩岸蕭蕭蘆荻秋。<span class='note-inline'>(戴無為)</span>。</p>
<p style="margin-left:2em">一作雪峯因玄沙來。三箇一時輥出。沙便作偃倒勢。師曰。尋常用幾箇。曰三即一。一即三。　頌曰。</p>
<p>團團輥出沒來由。不立名模見便休。三一一三重注脚。螺江依舊向東流。<span class='note-inline'>(圓覺演)</span>。</p>
<p>山寺裏頭無可作。輥出木毬兩三箇。不獨玄沙遭一攧。雪峯老人亦話墮。<span class='note-inline'>(懶菴樞)</span>。</p>
<p style="margin-left:2em">雪峯上堂。南山有一條鼈鼻蛇。汝等諸人。切須好看。長慶出曰。今日堂中大有人喪身失命。雲門以拄杖攛向師前作怕勢。有僧舉似玄沙。沙曰。須是稜兄始得。然雖如是。我即不然。曰和尚作麼生。沙曰。用南山作麼。　頌曰。</p>
<p>象骨巖高人不到。到者須是弄蛇手。稜兄備師不奈何。喪身失命知多少。韶陽知重撥草。南北東西無處討。忽然突出拄杖頭。拋對雪峯大張口。大張口。同閃電。剔超眉毛還不見。如今藏在乳峯前。來者一一看方便。師高聲喝云。看脚下。<span class='note-inline'>(雪竇顯)</span>。</p>
<p>臨濟喝兮德山棒。子胡狗兮誰敢向。未若南山鼈鼻蛇。一千五百衲子喪。韶陽本色弄蛇手。自古及今曾未有。忽然放出若星流。象骨禪翁遭一口。<span class='note-inline'>(正覺逸)</span>。</p>
<p>象骨鼈蛇當大路。稜師可惜便亡身。雲門弄得雖然活。爭似南山不用親。<span class='note-inline'>(白雲端)</span>。</p>
<p>打鼓弄琵琶。相逢一會家。雲門能合調。長慶解隨邪。古曲非青律。南山鼈鼻蛇。何人知妙訣。的子是玄沙。<span class='note-inline'>(真淨文)</span>。</p>
<p>玄沙太剛。長慶少勇。南山鼈鼻死無用。風雲際會頭角生。果見韶陽下手弄。下手弄。激電光中看變動。在我也能遣能呼。於彼也有擒有縱。底事而今付阿誰。冷口傷人不知痛。<span class='note-inline'>(天童覺)</span>。</p>
<p>【續收】象骨老人示徒。擬議遭他一口。韶陽突出驚人。未免傷鋒犯手。<span class='note-inline'>(尼無著總)</span>。</p>
<p style="margin-left:2em;text-indent:-1em">【增收】雪峯示眾曰。飯籮邊坐餓死人。臨河渴死漢玄沙云。飯籮裏坐餓死人。水裏沒頭浸渴死漢　雲門云。通身是飯。通身是水。　頌曰。</p>
<p>通身是飯通身水。饒舌沙彌下口難。悟得頓除饑渴念。迷時往往更求餐。<span class='note-inline'>(本覺一)</span>。</p>
<p style="margin-left:2em">雪峯示眾曰。大地撮來如粟米粒大。拋向面前漆桶不會。打鼓普請看　長慶問雲門曰。雪峯與麼道。還有出頭不得處麼。門曰有。曰作麼生。門曰。不可總作野狐精見解。又曰。狼籍不少。　頌曰。</p>
<p>牛頭沒馬頭回。曹溪鏡裏絕塵埃。打鼓看來君不見。百花春至為誰開。<span class='note-inline'>(雪竇顯)</span>。</p>
<p>眉毛罅裏遊南岳。大海波心泛釣舟。薄爇隨身終不說。從他打鼓看無休。<span class='note-inline'>(白雲端)</span>。</p>
<p>疾燄過風。奔流度刃。唱拍相隨。拳踢相應。驀然轟起震天雷。百草頭顛春色回。<span class='note-inline'>(圓悟勤)</span>。</p>
<p>打鼓普請看。直得眉毛寒。拾得寒山舞。笑倒老豐干。<span class='note-inline'>(楚安方)</span>。</p>
<p>【續收】撥動乾坤步轉移。南觀北斗有誰知。金烏暮向西山急。曉逐扶桑半夜飛。<span class='note-inline'>(石門易)</span>。</p>
<p>天不能蓋。地不能載。簉破面門。漆桶不會。銕船同駕入滄溟。持得驪珠如斗大。<span class='note-inline'>(佛心才)</span>。</p>
<p style="margin-left:2em;text-indent:-1em">【增收】雪峯一日登座召眾曰。看看東邊底。又曰。看看西邊底。汝若要會。拈拄杖擲下曰。向這裏會取。　頌曰。</p>
<p>東邊覷了復西觀。拄杖重重話歲寒。帶雨一枝花落盡。不煩公子倚䦨干。<span class='note-inline'>(冶父川)</span>。</p>
<p style="margin-left:2em;text-indent:-1em">【增收】雪峯與玄沙行次。師指面前地曰。這一片田地。好造一箇無縫塔。沙曰。高多少。師上下顧視。沙曰。人天福報即不無和尚。靈山受記未夢見在。師曰。你作麼生。沙曰。七尺八尺　琅琊覺云國清才子貴。家富小兒嬌　圓悟云。要神通妙用。須參雪峯。要田地穩密。須參玄沙。更有一箇不涉二途。諸人還委悉麼。須彌頂上擊金鐘。　頌曰。</p>
<p>父子同行。相將入草。起無縫塔。功高䇿巧。帶水拖泥。漏逗不少。雖然落七落八。爭奈有道理好。<span class='note-inline'>(佛燈珣)</span>。</p>
<p>指出長生地不迷。造成無縫塔巍巍。大家從此無餘事。渴飲飢餐且度時。<span class='note-inline'>(野菴璇)</span>。</p>
<p style="margin-left:2em">雪峯示眾曰。三世諸佛向火燄上轉大法輪。玄沙云。近日官令稍嚴。師曰。作麼生。沙云。不許人攙行奪市。師不覺吐舌。雲門云。火燄為三世諸佛說法。三世諸佛立地聽。　頌曰。</p>
<p>火燄騰輝說最親。無邊諸佛近前聞。誰知更有傍觀者。鼻孔撩天不喜君。<span class='note-inline'>(白雲端)</span>。</p>
<p>一堆猛燄亘天紅。三世如來在此中。轉大法輪今<span class='corr'>已</span>了。眉毛眨上起清風。<span class='note-inline'>(保寧勇)</span>。</p>
<p>紅燄光中也大奇。明明演說白毫輝。可憐雪老并韶石。燒却眉毛總不知。<span class='note-inline'>(普融平)</span>。</p>
<p>【續收】阿誰踏著雪峯蹤。三世諸佛火燄中。賴有雲門相暖熱。火星吹得滿堂紅。<span class='note-inline'>(慈受深)</span>。</p>
<p>將謂猴白。更有猴黑。互換投機。神出鬼沒。烈燄亘天佛說法。亘天烈燄法說佛。風前剪斷葛藤窠。一言勘破維摩詰。<span class='note-inline'>(圓悟勤)</span>。</p>
<p>三世諸佛轉法輪。一大藏教說不盡。象骨當機正令行。玄沙見機行正令。或說或聽聞不聞。電捲星飛誰與論。撥轉那邊關捩子。眉毛留得兩莖存。<span class='note-inline'>(瞎堂遠)</span>。</p>
<p>有是父兮有是子。同條生也同條死。三世如來烈燄堆。互換說法元如此。莫顛言休倒語。截斷葛藤須薦取。<span class='note-inline'>(石菴玿)</span>。</p>
<p style="margin-left:2em">雪峯普請往寺莊。路逢獼猴。師曰。這畜生。一人背一面古鏡。摘山僧稻禾。僧曰。曠劫無名。為什麼彰為古鏡。師曰。瑕生也。曰有什麼死急。話端也不識。師曰。老僧罪過。　頌曰。</p>
<p>人人有面古鏡。何法門而不罄。參玄上士迷頭。緝線老婆頓證。<span class='note-inline'>(興教壽)</span>。</p>
<p>堪笑山翁不識羞。為他頭上更安頭。巖前跳躑無尋處。一片殘霞曉未收。<span class='note-inline'>(保寧勇)</span>。</p>
<p>大地為爐冶。何年鼓鑄功。圓同諸佛面。高鑑十方空。<span class='note-inline'>(祖印明)</span>。</p>
<p>鑒覺未萌全體現。纔分鑑照便成瑕。要知瑩徹圓明處。長短青黃總不差。<span class='note-inline'>(白楊順)</span>。</p>
<p style="margin-left:2em;text-indent:-1em">【增收】雪峯在洞山作飯頭。淘米次。山問。淘沙去米。淘米去沙。師曰。沙米一時去。山曰。大眾喫箇甚麼。師遂覆却米盆。　頌曰。</p>
<p>滿鉢盛來一物無。豈同香積變珍蘇。日月並輪長不照。木人舞袖向紅爐。<span class='note-inline'>(投子青)</span>。</p>
<p>乖龍作雨非意測。猛虎挾物不露迹。洞山雪老共相酬。寥寥千古人無識。<span class='note-inline'>(伊菴權)</span>。</p>
<p style="margin-left:2em;text-indent:-1em">【增收】雪峯因僧問。我眼本正。因師故邪時如何。師曰。迷逢達磨。曰我眼何在。師曰。得不從師。　頌曰。</p>
<p>達磨迷時在少林。今人不曉為傳心。堪羨迷人逢達磨。三冬過後又新春。<span class='note-inline'>(天衣懷)</span>。</p>
<p>裂破古今沒窠臼。當機大闡血盆口。脚尖趯出佛如麻。李四張三無路走。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】雪峯因僧問。寂寂無依時如何。師曰。猶是病。曰轉後如何。師曰。船子下楊州。　頌曰。</p>
<p>寂寂無依病正深。雪老當年痛處針。一喚喚回春夢破。千山渾作木龍吟。<span class='note-inline'>(自得暉)</span>。</p>
<p style="margin-left:2em;text-indent:-1em">【增收】雪峯示眾云。此事不從唇吻得。不從黃卷上得。不從諸方老宿得。合從甚麼處得。也須子細。　頌曰。</p>
<p>一滴真珠紅潑醅。殷勤相勸兩三回。到頭欲盡東君意。吞却臨行上馬杯。<span class='note-inline'>(皖山凝)</span>。</p>
<p style="margin-left:2em">雪峯因僧問。古㵎寒泉時如何。師曰。瞪目不見底。曰飲者如何。師曰。不從口入。僧後到趙州舉此話。州曰。不從口入。不可從鼻裏入。僧却問。古㵎寒泉時如何。州曰苦。曰飲者如何。州曰死。師聞得乃曰。趙州古佛。遙望作禮。自此不答話。　頌曰。</p>
<p>古㵎寒泉浩渺瀰。分明枝派暗流時。不從口入無滋味。苦死令渠話不知。<span class='note-inline'>(雲蓋昌)</span>。</p>
<p>黯黯雲攢覆雪峯。青青趙老一雙瞳。從前汗馬無人識。只要重論蓋代功。<span class='note-inline'>(寶峯照)</span>。</p>
<p>縱奪還他老作家。奔流度刃數如麻。深深㵎裏無人到。飲者重添眼裏沙。<span class='note-inline'>(佛心才)</span>。</p>
<p>【續收】鮑老當年笑郭郎。人前舞袖太郎當。及乎鮑老出來舞。依舊郎當勝郭郎。<span class='note-inline'>(真淨文)</span>。</p>
<p>趙州象骨巖。舉世無倫擬。共撫沒絃琴。千載清人耳。古㵎寒泉。瞪目凝然。不從口入。飲者忘筌。重出語苦又死。不答話同彼此。相逢兩會家。打鼓弄琵琶。箇中誰是的。白鳥入蘆花。<span class='note-inline'>(圓悟勤)</span>。</p>
<p>雪峯古㵎泉深。趙州石橋水苦。若知異水同源。飲者不妨疑悟。不從鼻孔入。白浪高三級。從此不答話。豈免酬高價。金剛圈子栗棘蓬。解透橫行四天下。<span class='note-inline'>(佛性泰)</span>。</p>
<p style="margin-left:2em;text-indent:-1em">【增收】雪峯曰。世界闊一尺。古鏡闊一尺。世界闊一丈。古鏡闊一丈。玄沙指火爐曰。闊多少。師曰。如古鏡闊。沙曰。老和尚脚根未點地在。　頌曰。</p>
<p>世界能將古鏡齊。言中辨的却成迷。白雲起處青山秀。天曉依前月落西。<span class='note-inline'>(象田卿)</span>。</p>
<p>十方世界一面鏡。鏡裏看形未足真。摸著鼻頭渠是我。那時方見本來人。<span class='note-inline'>(懶菴樞)</span>。</p>
<p style="margin-left:2em;text-indent:-1em">【增收】雪峯聞一僧在山下卓菴。多年不剃頭。畜一長柄杓溪邊舀水。時有僧問。如何是祖師西來意。主曰。溪深杓柄長。師聞得乃曰。也甚奇怪。一日將剃刀同侍者去訪。纔相見。便舉前話問。是菴主語否。曰是。師曰。若道得即不剃你頭。主便洗頭跪師前。師即與剃頭。　頌曰。</p>
<p>當言不避截舌。當爐不避猛火。趂手作得家生。到老自能穩坐。水深杓柄長。舀水洗頭剃。雪峯刀上眼忽開。琉璃殿裏無關閉。<span class='note-inline'>(月堂昌)</span>。</p>
<p>雪老垂慈肻訪他。一毫頭上辨龍蛇。須知不涉言詮外。脫體風流出當家。<span class='note-inline'>(東山源)</span>。</p>
<p style="margin-left:2em">雪峯因閩帥施銀交床。僧問曰。和尚受大王如此供養。將何報答。師以手托地曰。少打我<span class='note-inline'>(近訛作輕打我)</span>　僧問踈山曰。雪峯道。少打我。意作麼生。山曰。頭上插瓜虀。垂尾脚跟齊。　頌曰。</p>
<p>大王信重送交床。傍問禪徒太著忙。下手低聲言少打。劣中全勝阿誰詳。<span class='note-inline'>(洞山聰)</span>。</p>
<p>因問如何報主恩。舉畢全收坐要津。船頭若有風浪動。滿目流沙不見人。<span class='note-inline'>(汾陽昭)</span>。</p>
<p>得人一牛。還人一馬。投之報之。風流儒雅。如今大有受恩人。不知誰是報恩者。<span class='note-inline'>(正覺逸)</span>。</p>
<p>不知將底報君恩。風起江湖水皺痕。一片古帆乘興去。與誰相逐過天門。<span class='note-inline'>(保寧勇)</span>。</p>
<p>【續收】此旨流行七十年。多人言論少人甄。托地便令輕打我。認著依前又更顛。<span class='note-inline'>(般若柔)</span>。</p>
<p>受施兩邊皆是幻。臨機何不惜眉鬚。也知此外無長伎。咄這黔州老瞎驢。<span class='note-inline'>(寶葉源)</span>。</p>
<p style="margin-left:2em">雪峯因閩王封柑橘各一顆。遣使送至。柬問既是一般顏色。為甚麼名字不同。師遂依舊封回。王復馳問玄沙。沙將一張紙蓋却。　頌曰。</p>
<p>柑橘閩王親手封。將來直問擊宗風。長人入水分明在。更問玄沙又不通。汾陽為汝開天路。寶坊金界碧霄空。<span class='note-inline'>(汾陽昭)</span>。</p>
<p>閩主兩般馳獻上。雪峯一等倒封回。人情上下俱周美。免把完全更擘開。<span class='note-inline'>(保寧勇)</span>。</p>
<p>【續收】柑橘將來不用疑。銕牛蚊子咬應癡。閩王猶未識師旨。更請玄沙下一錐。<span class='note-inline'>(延壽慧)</span>。</p>
<p>分明柑橘勿譊訛。獻花借水辨龍蛇。白紙一張都盖了。免教天下動干戈。<span class='note-inline'>(冶父川)</span>。</p>
<p>一般顏色兩般名。紙盖難謾眾眼睛。雪嶺當時便封轉。閩王猶未息疑情。<span class='note-inline'>(橫川珙)</span>。</p>
</div>
<p class='juan'>禪宗頌古聯珠通集卷第二十八</p></div>
</div><!-- end of div[@id='body'] -->
</body></html>