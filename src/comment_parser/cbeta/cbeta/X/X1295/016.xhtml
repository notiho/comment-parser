<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu43' />禪宗頌古聯珠通集卷第十六</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu44' />
<p class='h2'>六祖下第四世之二<span class='note-inline'>(南嶽下前第三世之二)</span></p><p style="margin-left:2em;text-indent:-1em">【增收】洪州黃蘗希運禪師<span class='note-inline'>(嗣百丈)</span>初遊天台逢一僧。與之言咲如舊相識。熟視之目光射人。乃偕行屬㵎水暴漲。捐笠植杖而止。其僧率師同渡。師曰。兄要渡自渡。彼即褰衣躡波。若履平地。回顧曰。渡來渡來。師曰。咄這自了漢。吾早知當斫汝脛。其僧歎曰。真大乘法器。我所不及。言訖不見。　頌曰。</p>
<p>道人猛利難親近。漾笠中流驗作家。憶昔高人何處去。夜深和月過平沙。<span class='note-inline'>(虛堂愚)</span>。</p>
<p>前溪綠漲雨初晴。浮笠波心掌樣平。伎倆由來祇如此。放教急急奔前程。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】黃蘗一日在鹽官殿上禮佛次。時唐宣宗為沙彌。問曰。不著佛求。不著法求。不著僧求長老禮拜當何所求。師曰。不著佛求。不著法求。不著僧求。常禮如是事。彌曰。用禮何為。師便掌。彌曰。太麤生。師曰。這裏是甚麼所在說麤說細。隨後又掌。　頌曰。</p>
<p>象王蹴踏師子嚬呻。奇哉三掌分付著人。大唐扶得真天子。不動干戈致太平。<span class='note-inline'>(枯禪鏡)</span>。</p>
<p>黃金殿上顯全機。爭似揚眉瞬目時。三度爪牙親弄處。干戈中立太平基。<span class='note-inline'>(東山源)</span>。</p>
<p>曾施三掌觸君王。佛法何曾有寸長。麤行沙門封斷際。至今無地著慚惶。<span class='note-inline'>(北海心)</span>。</p>
<p>大機之用誰擔荷。斷際孤風不可追。濟北少年曾未委。風光太子<span class='corr'>已</span>先知。<span class='note-inline'>(石溪月)</span>。</p>
<p>從門入者不是家珍。攔腮便掌重賞分明。前際後際獨見太平。寶劒拂開龍體現。直至如今六國清。<span class='note-inline'>(尼閑林英)</span>。</p>
<p>膝下黃金貴。掌中天地寬。風雲欣際會。四海盡濤寒。<span class='note-inline'>(西巖惠)</span>。</p>
<p>轟雷掣電奮全機。正是潛龍熟睡時。忽地夢回春恨斷。曉風吹雨過前溪。<span class='note-inline'>(閑極雲)</span>。</p>
<p style="margin-left:2em;text-indent:-1em">【增收】黃<span class='corr'>蘗</span>一日辭南泉。泉門送。提起師笠曰。長老身材沒量大。笠子太小生。師曰。雖然如此大千世界總在裏許。泉曰。王老師聻。師戴笠便行。　頌曰。</p>
<p>相見錦江頭。相携上酒樓。會醫還少病。知分不多愁。<span class='note-inline'>(龍門遠)</span>。</p>
<p style="margin-left:2em">黃<span class='corr'>蘗</span>因裴相國鎮宛陵。建大禪苑。請師說法以師酷愛舊山。還以黃蘗名之。公一日拓一尊佛於師前跪曰。請師安名。師召曰。裴休。公應諾。師曰。與汝安名竟。公禮拜。　頌曰。</p>
<p>師前跪托請安名。驀地當鋒喚一聲。不是裴公誰敢應。直教聾瞽也開聽。<span class='note-inline'>(汾陽昭)</span>。</p>
<p>裴相當時忘却名。被人喚著又惺惺。不知未具胞胎日。誰敢塗糊此性靈。<span class='note-inline'>(佛印元)</span>。</p>
<p>五彩粧來掌上擎。老胡剛為立虗名。君今欲得超諸祖。須向金剛頂上行。<span class='note-inline'>(保寧勇)</span>。</p>
<p>不是心兮不是佛。黃<span class='corr'>蘗</span>喚出是何物。裴公從此認虗名。天下衲僧跳不出。<span class='note-inline'>(草堂清)</span>。</p>
<p>捧來前面請安名。黃<span class='corr'>蘗</span>高高喚一聲。剖出從前真面目。從茲佐得國風清。<span class='note-inline'>(楚安方)</span>。</p>
<p>【續收】裴公悟處絕譊訛。尺水能翻萬丈波。霹靂機中反活眼。鋒鋩句裏罷干戈。峯頭路暫經過濃。綠萬枝紅一點。動人春色不須多。<span class='note-inline'>(湛堂深)</span>。</p>
<p>名正字亦正。形端影必端。呼來并諾去。驢屎雜旃檀。<span class='note-inline'>(西巖惠)</span>。</p>
<p>土木形骸權號佛。呼來喚去強名誰。要知箇裏難安立。相國須當大姓裴。<span class='note-inline'>(閑極雲)</span>。</p>
<p style="margin-left:2em">黃蘗云。汝等盡是噇酒糟漢。還知大唐國內無禪師麼。時有僧問。諸方聚眾。為甚麼却道無禪師師曰。不道無禪。祇是無師。　頌曰。</p>
<p>凜凜威風不自誇。端居寰海定龍蛇。大中天子曾輕觸。三度親遭弄爪牙。<span class='note-inline'>(雪竇顯)</span>。</p>
<p>無師充塞大唐國。噇酒糟漢會不得。竹寺閒過春<span class='corr'>已</span>深。落花亂點莓苔色。<span class='note-inline'>(佛慧泉)</span>。</p>
<p>大唐國裏無禪師。與君携手歸家裏。拋鈎本欲釣鯤鯨。誰知釣得跛鼈子。<span class='note-inline'>(白雲端)</span>。</p>
<p>黃<span class='corr'>蘗</span>山中明示眾。大唐國裏暗藏身。袈裟一角猶拖地。誰是藂林有眼人。<span class='note-inline'>(佛鑑懃)</span>。</p>
<p>大唐國裏無禪師。不許會兮祇許知。著肉汗衫如脫了。方知棒喝誑愚癡。<span class='note-inline'>(龍門遠)</span>。</p>
<p>大唐國裏無禪師。禮拜歸堂更不疑。堪咲河陽新婦子。不如臨濟小廝兒。<span class='note-inline'>(鼓山珪)</span>。</p>
<p>身上著衣方免寒。口邊說食終不飽。大唐國裏老婆禪。今日為君注破了。<span class='note-inline'>(徑山杲)</span>。</p>
<p>【續收】象外橫該宇宙身。聖凡極盡不容塵。衲僧意氣合如此。當場誰是奪標人。<span class='note-inline'>(雪竇宗)</span>。</p>
<p>有禪無師真可咲。大唐國裏何處討。可憐多少路行人。噇却酒糟隨路倒。<span class='note-inline'>(懶菴樞)</span>。</p>
<p>荊棘林中宣妙義。蒺藜園裏放毫光。千言萬語無人會。又逐流鸎過短墻。<span class='note-inline'>(慧通旦)</span>。</p>
<p>義從親處斷。貧向富邊休。腰纏十萬貫。騎鶴上揚州。<span class='note-inline'>(或菴體)</span>。</p>
<p>大冶烹金豈一途。無星秤子定錙銖。祗這無師成漏逗。扁舟<span class='corr'>已</span>過洞庭湖。<span class='note-inline'>(退菴奇)</span>。</p>
<p>鬼門貼卦鬼猶驚。又見毛頭掃帚星。若得過關公驗正。夜深把手御街行。<span class='note-inline'>(中菴空)</span>。</p>
<p>國內無師眼最高。分明拈起七星刀。衲僧皮下如無血。未免依前噇酒糟。<span class='note-inline'>(咦菴鑒)</span>。</p>
<p>洞門無鑰。劒閣崔嵬。風露高寒。且非人世是則是。天上人間知幾。幾者僧一問不將來。黃<span class='corr'>蘗</span>通身是泥水。<span class='note-inline'>(運菴巖)</span>。</p>
<p>大唐國裏無禪師。獨弄單提見也無。茫茫宇宙人無數。幾箇男兒是丈夫。<span class='note-inline'>(月林觀)</span>。</p>
<p>大唐國裏無禪師。噇酒糟漢難解注。只是無師苦口禪。天下無如黃<span class='corr'>蘗</span>苦。<span class='note-inline'>(朴翁銛)</span>。</p>
<p style="margin-left:2em;text-indent:-1em">【增收】黃<span class='corr'>蘗</span>在百丈開田歸。丈問。運闍黎開田不易。師云。隨眾作務。丈云。有煩道用。師云。爭敢辭勞。丈云。開得多少田地。師將鋤築地三下。丈便喝。師掩耳而去。　頌曰。</p>
<p>相見言談理不虧。等閒轉面便相揮。畢竟水須朝海去。到頭雲定覔山歸。<span class='note-inline'>(龍門遠)</span>。</p>
<p style="margin-left:2em;text-indent:-1em">【增收】杭州大慈山寰中禪師<span class='note-inline'>(嗣百丈)</span>上堂曰。山僧不解答話。祇能識病。時有僧出。師便歸方丈　法眼云。眾中喚作病。在目前不識　玄覺云。且道大慈識病不識病。此僧出來。是病不是病。每日行住不可總是病。若言不是病。出來又作麼生。　頌曰。</p>
<p>輕如毫末重如山。地角天涯去復還。黃葉殞時風骨露。水邊依舊石斕斑。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】大慈一日因趙州問。般若以何為體。師曰。般若以何為體。州大咲而出。明日州掃地次。師曰。般若以何為體。州置帚拊掌大咲。師便歸方丈。　頌曰。</p>
<p>以何為體呵呵咲。推倒當頭陷虎機。鳥帶香從花裏出。龍含雨向洞中歸。<span class='note-inline'>(心聞賁)</span>。</p>
<p style="margin-left:2em;text-indent:-1em">【增收】台州平田普岸禪師<span class='note-inline'>(嗣百丈)</span>師一日訪茂源。源纔起迎。師把住曰。開口即失閉口即喪。去此二途請師別道。源以手掩鼻。師放開曰。一步較易兩步較難。源曰。著甚死急。師曰。若非和尚。不免諸方檢點。　頌曰。</p>
<p>主山高與案山低。幾見雲開又合時。彷彿暮樓堪對處。兩峯相峙絕高低。<span class='note-inline'>(絕像鑒)</span>。</p>
<p>廝擈欣逢是對頭。拳來踢去兩相酬。中間手面交加處。鶻眼鷹睛莫可求。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】平田見僧來便打。僧近前把住拄杖。師曰。適來造次。僧奪棒却打師。師曰。作家作家。僧禮拜。師近前作攙勢。僧呵呵大咲拂袖出去。師曰。草賊大敗。　頌曰。</p>
<p>祖令初行亦可觀。從他互換太無端。幸然打著其間漢。草賊終來識不難。<span class='note-inline'>(本覺一)</span>。</p>
<p style="margin-left:2em">湖南長沙景岑招賢禪師<span class='note-inline'>(嗣南泉)</span>師一日遊山歸。首座問。和尚甚處去來。師曰。遊山來座曰到甚麼處。師曰。始從芳草去。又逐落花回。座曰。大似春意。師曰。也勝秋露滴芙蕖。　頌曰。</p>
<p>天地絕纖埃。何人眼不開。始隨芳草去。又逐落花回。羸鶴翹寒木。狂猿嘯古臺。長沙無限意<span class='note-inline'>(咄　雪竇顯)</span>。</p>
<p>拂拂山香滿路飛。野花零落草離披。春風無限深深意。不得黃鸎說向誰。<span class='note-inline'>(上方益)</span>。</p>
<p>獨步曾無語。逢人口便開。始隨芳草去。又逐落花回。薄霧篩紅日。輕烟襯綠苔。若將詩句會。埋沒法王才。<span class='note-inline'>(佛鑑懃)</span>。</p>
<p>【續收】無事携笻閒縱步。堂中首座問何來。潛奇掩勝皆窮盡。不謾遊山空往回。<span class='note-inline'>(本覺一)</span>。</p>
<p>落花芳草如鋪錦。滿目春光人畫圖。門外相逢親切處。也勝秋露滴芙蕖。<span class='note-inline'>(圓悟勤)</span>。</p>
<p>芳草織茵迎步綠。落花鋪錦拂衣香。歸來說似諸禪子。蕩蕩風光遶畫梁　□□□。</p>
<p style="margin-left:2em;text-indent:-1em">【增收】長沙因僧問。如何是上上人行履處。師曰。如死人眼曰上上人相見時如何。師曰。如死人手。　頌曰。</p>
<p>死人眼死人手。金烏飛玉兔走。直截根源取之左右。張翁醉倒官街。元是李翁喫私酒。<span class='note-inline'>(印空叟)</span>。</p>
<p style="margin-left:2em;text-indent:-1em">【增收】長沙因僧問。了即業障本來空。未了應須還宿債。只如二祖是了不了。師曰空。又問雲門。門曰確。　頌曰。</p>
<p>長沙空雲門確。信手拈非造作。離心意識參出聖凡路學。纔有絲毫騰蛇遶脚。<span class='note-inline'>(大溈秀)</span>。</p>
<p style="margin-left:2em;text-indent:-1em">【增收】長沙一日遣僧問同參會和尚曰。和尚見南泉後如何。會默然。僧曰。和尚未見南泉<span class='corr'>已</span>前作麼生。會曰。不可更別有也。僧回舉似師。師示偈曰。百尺竿頭不動人。雖然得入未為真。百尺竿頭須進步。十方世界是全身。僧便問。祇如百尺竿頭如何進步。師曰朗州山澧州水。曰不會。師曰。四海五湖皇化裏。　頌曰。</p>
<p>玉人夢破一聲雞。轉眄生涯色色齊。有信風雷催出蟄。無言桃李自成蹊。及時及節力耕犁。誰怕春疇沒膝泥。<span class='note-inline'>(天童覺)</span>。</p>
<p>朗州山澧州水。四海五湖皇化裏。百尺竿頭進步時。築著磕著自家底。老長沙也希有。好路不行草裏走踏著南山鼈鼻蛇。驚起面南看北斗。<span class='note-inline'>(佛鑑懃)</span>。</p>
<p>一句舉揚宗旨事。法堂上草亦須荒。回頭却說人間話。大地山河常放光。光未明無有佛。三條椽下好商量。岑大蟲岑大蟲澧州水朗州峯。<span class='note-inline'>(蒙菴岳)</span>。</p>
<p style="margin-left:2em">長沙因張拙秀才看千佛名經問師曰。百千諸佛但見其名。未審居何國土。還化物也無。師曰。黃鶴樓崔顥題後。秀才還曾題也未。曰未曾。師曰。得閒題取一篇。　頌曰。</p>
<p>黃鶴樓前法戰時。百千諸佛竪降旗。渠無國土居何處。留與多才一首詩。<span class='note-inline'>(死心新)</span>。</p>
<p>聞名直下驚天地。更問所居成自謾。回首却登歸去路。家家門下透長安。<span class='note-inline'>(靈源清)</span>。</p>
<p>黃鶴樓詩崔顥題。古今吟詠韻難齊。秋空月影千江印。春曉流鸎是處啼。<span class='note-inline'>(大洪遂)</span>。</p>
<p>千佛靈蹤莫別求。長沙機轉有來由。要知覿面難藏處。黃鶴樓前鸚鵡洲。<span class='note-inline'>(禾山方)</span>。</p>
<p>海水有時終見底。人生到死不知心。秀才若會翻身句。管取白衣入翰林。<span class='note-inline'>(慈受深)</span>。</p>
<p>黃鶴樓中四望賒。滿天風月屬詩家。百千諸佛居何土。風起長江湧浪花。<span class='note-inline'>(普融平)</span>。</p>
<p>百千諸佛倒騎牛。對面分明失路頭。却問老師何處去。勸君更上一層樓。<span class='note-inline'>(黃龍震)</span>。</p>
<p>百千諸佛聞名久。國土莊嚴何處求。覿面若無精徹眼。又隨船子下揚州。<span class='note-inline'>(南華昺)</span>。</p>
<p>百千諸佛但聞名。國土何曾不現成。自是不歸歸便得。五湖烟景有誰爭。<span class='note-inline'>(寶峯明)</span>。</p>
<p>【續收】龍門遠曰。大眾。秀才問佛居何國土。長沙為甚麼。却恁麼道。秀才尋常嘲風咏月。為甚麼長沙面前一辭不措。若是黃鶴樓。有甚麼難題處。聽取山僧題破。乃頌曰。</p>
<p>容顏甚奇妙。光明照十方。我適曾供養。今復還親覲黃鶴樓前共語時。白蘋紅蓼對江湄。衷腸<span class='corr'>已</span>訴無人會。惟有清風明月知。<span class='note-inline'>(天童覺)</span>。</p>
<p>赤土纔將畫簸箕。烏雞何事忽驚飛。自從題入新詩後。黃鶴樓前忘却歸。<span class='note-inline'>(月堂昌)</span>。</p>
<p>黃鶴樓前鸚鵡洲。夕陽西去水東流。要知諸佛居何處。風葉蕭蕭月滿樓。<span class='note-inline'>(訥堂思)</span>。</p>
<p>黃鶴樓前題一篇。無限措大失平仄。長沙一隻眼長長。今古何曾有蹤跡。<span class='note-inline'>(心聞賁)</span>。</p>
<p>堂堂妙相真難比。歷歷梵音猶更奇。可憐逐句尋言者。蹉過長沙覿面機。知不知。黃鶴樓崔顥題詩。<span class='note-inline'>(佛性泰)</span>。</p>
<p>百千諸佛問來由。崔顥曾題黃鶴樓。雪後竹籬梅亂放。一枝臨水最風流。<span class='note-inline'>(懶菴樞)</span>。</p>
<p>[咸*鳥][咸*鳥]鳥守。空池魚從。脚底過[咸*鳥]。[咸*鳥]總不知。<span class='note-inline'>(遯菴演)</span>。</p>
<p>崔顥曾題黃鶴樓。上頭春色少人遊。清香<span class='corr'>已</span>逐殘春去。無限狂蜂戀不休。<span class='note-inline'>(湛堂深)</span>。</p>
<p>崔顥曾題黃鶴樓。長沙拈起當風流。大千國土俱家業。諸佛何曾有地頭。<span class='note-inline'>(混源密)</span>。</p>
<p>秀才覔火和烟得。長沙賣石著雲饒。欲知千佛居何土。嬴得詩禪價轉高。<span class='note-inline'>(伊菴權)</span>。</p>
<p>黃鶴樓前一首詩。把將掃帚畫蛾眉。百千諸佛真消息。覿面分明舉似伊。<span class='note-inline'>(松源岳)</span>。</p>
<p>百尺竿頭一布巾。分明寫出酒家春。相逢不飲空歸去。明月清風也咲人。<span class='note-inline'>(掩室開)</span>。</p>
<p>百千諸佛居何土。崔顥曾題黃鶴樓。倒腹傾腸猶不會。長江千古自東流。<span class='note-inline'>(天目禮)</span>。</p>
<p>百千諸佛在何居。黃鶴樓詩錦不如。問汝秀才題也未。一篇題取莫躊躇。<span class='note-inline'>(石田薰)</span>。</p>
<p style="margin-left:2em;text-indent:-1em">【增收】長沙與仰山翫月次。山曰。人人盡有這箇。祇是用不得。師曰。恰是倩汝用。山曰。你作麼生用。師劈胷與一踏。山曰。㘞直下似箇大蟲。自此諸方稱為岑大蟲　長慶云。前彼此作家。後彼此不作家。乃別云。邪法難扶。　頌曰。</p>
<p>浮雲散盡月當空。兔子懷胎產大蟲。跳出風前弄牙爪。至今撼動廣寒宮。<span class='note-inline'>(曹源生)</span>。</p>
<p>作者提持逈不同。廣寒<span class='corr'>宮</span>裏起清風。一朝踏到雖然活。<span class='corr'>已</span>落他家陷穽中。<span class='note-inline'>(掩室開)</span>。</p>
<p style="margin-left:2em">長沙因僧問。本來人還成佛也無。師曰。汝見大唐天子還自割茅刈草麼。曰未審是何人成佛。師曰。是汝成佛。僧無語。師曰。會麼。曰不會。師曰。如人因地而倒因地而起。地道甚麼。　頌曰。</p>
<p>岑公拂袖播鴻機。問佛人多作佛稀。王主割茅親下手。不能土上更加泥。<span class='note-inline'>(汾陽昭)</span>。</p>
<p>臺殿重重紫氣深。星分辰位正乾坤。金輪不御閻浮境。豈並諸侯寶印尊。<span class='note-inline'>(投子青)</span>。</p>
<p>簾幙春風曉尚寒。歌樓聲咽夢驚殘。金輿不御人間世。休羨壺中日月寬。<span class='note-inline'>(雲巖因)</span>。</p>
<p>【續收】巨岳何曾乏土。唐皇豈可刈茅。禮拜近前叉手。西天十萬迢迢。古佛即自<span class='corr'>己</span>。自<span class='corr'>己</span>即古佛。珊瑚瀲灔十洲春。蟾蜍暎奪驪龍窟。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】長沙因三聖令秀上座問師曰。南泉遷化向甚麼處去。師曰。石頭作沙彌時。參見六祖。秀曰不問石頭見六祖。南泉遷化向甚麼處去。師曰。教伊尋思去。秀曰。和尚雖有千尺寒松。且無抽條石筍。師默然。秀曰。謝和尚答話。師亦默然。秀回舉似三聖。聖曰。若恁麼猶勝臨濟七步。然雖如此。待我更驗看。至明日三聖上問。承聞。和尚昨日答南泉遷化一則語。可謂光前絕後。今古罕聞。師亦默然。　頌曰。</p>
<p>客見長沙路陌同。令人依約探家風。須彌萬仞磨今古。折箭量天枉費工。<span class='note-inline'>(佛印元)</span>。</p>
<p>長沙似水洗水。者僧自倒自起。三聖特地出頭。賣盡滿園桃李。<span class='note-inline'>(月堂昌)</span>。</p>
<p>長沙老長沙老。入理深談何處討。昨夜三更斗柄垂。依舊天明日杲杲。南泉遷化知不知。今古傳來也大奇也大奇。雪裏誰能解辨梅。<span class='note-inline'>(大圓智)</span>。</p>
<p>探花蝴蝶舞三臺。啄木掉頭鳴訝鼓。處處相逢岑大蟲。元來便是長沙虎。<span class='note-inline'>(長靈卓)</span>。</p>
<p>蘿蔔頭禪聒噪人。霜刀累切了無痕。自古不通人咬嚼。只容衲子鶻崙吞。<span class='note-inline'>(正堂辯)</span>。</p>
<p>也大奇也大奇。長沙畫虎却成狸。南泉一去無消息。空使行人說是非。<span class='note-inline'>(佛鑑懃)</span>。</p>
<p>王老踪由孰可知。那堪更問大蟲兒。直饒石筍抽條盡。無處堪尋向上機。<span class='note-inline'>(投子舒)</span>。</p>
<p>也大奇也大奇。卷舒出沒看全機。若非鑑物張華眼。未免隨人說是非。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】長沙因僧。問如何轉得山河國土歸自<span class='corr'>己</span>。去師曰。如何轉得自<span class='corr'>己</span>成山河國土去。曰不會。師曰。湖南城下好養民。米賤柴多足四鄰。僧無語。師示偈曰。誰向山河轉。山河轉向誰。圓通無兩畔。法性本無歸。　頌曰。</p>
<p>塵剎平常露此身。疑生情動見疎親。湖南城裏從來事。米賤柴多足四鄰。<span class='note-inline'>(保寧勇)</span>。</p>
<p>誰問山河解轉身。轉身方覺體全真。清淨界中無一物。一重山後一重人。<span class='note-inline'>(大圓智)</span>。</p>
<p>一顆圓明非內外。老盧鏡裏絕纖塵。山河大地非他物。萬象森羅露此身。既不會更無人向道。湖南好養民　□□□。</p>
<p style="margin-left:2em">長沙因有僧問。如何是諸佛師。師云。汝從無量劫來。承甚麼人恩力。　頌曰。</p>
<p>水墨丹青狀不成。混然竹木箇精靈。求恩乞福拋柸校。向道明明自不聽。<span class='note-inline'>(保寧勇)</span>。</p>
<p>混沌未分便有渠。堂堂相貌絕名模。長沙謾道承恩力。試問還曾識也無。<span class='note-inline'>(疎山常)</span>。</p>
<p style="margin-left:2em">衢州子湖巖利蹤禪師<span class='note-inline'>(嗣南宗)</span>師住子湖院。於門下立牌曰。子湖有一隻狗。上取人頭中取人心下取人足。擬議即喪身失命。臨濟會下二僧參師方揭簾。師喝曰。看狗僧回顧。師便歸方丈。或有人問。如何是子湖狗。師云嘷嘷。　頌曰。</p>
<p>子湖堂上絕人行。只為堂前狗子獰。見影聞聲心膽懾當頭寧免喪殘生。<span class='note-inline'>(正覺逸)</span>。</p>
<p>子湖狗子最威獰。來者投明莫暗行。向道看時如不見。當頭咬殺喪平生。<span class='note-inline'>(佛國白)</span>。</p>
<p>老大宗師沒巴鼻。養狗之緣太兒戲。奪牌禪客如到來。鉛刀爭及吹毛利。<span class='note-inline'>(龍門遠)</span>。</p>
<p>【續收】子湖狗子劒戟牙齒。虎豹遭傷象龍被耻。外道天魔望風頂禮。立國安邦不勞弧矢。<span class='note-inline'>(南堂興)</span>。</p>
<p>貧家無所有。只養一隻狗。任是佛出來。也須遭一口。<span class='note-inline'>(顏如如)</span>。</p>
<p>蹉過跨門一機。昧却見成公案。子湖指處太親。直須急著眼看。<span class='note-inline'>(浙翁琰)</span>。</p>
<p style="margin-left:2em;text-indent:-1em">【增收】子湖因僧問。自古上賢還達真正理否。師曰達僧曰。真正理作麼生達。師曰。霍光當時賣銀城與單于契書。是什麼人作。其僧無語。　頌曰。</p>
<p>手裏絲綸卷復舒。扁舟撩撥洞庭湖。忽然惡浪翻空立。收拾歸來一伎無。<span class='note-inline'>(月坡明)</span>。</p>
<p style="margin-left:2em">鄂州茱萸山和尚<span class='note-inline'>(嗣南泉)</span>問僧曰。闍黎為復是游山翫水。為復是問道參禪。曰和尚試道看。師曰。雕蚶鏤蛤不滲之泥勞君遠至。曰渾身是鐵猶被一槌。師曰。降將不斬。　頌曰。</p>
<p>杖藜林下步蒼苔。擾擾勞生眼未開。好是花紅隨水綠。一時流出洞中來。<span class='note-inline'>(地藏恩)</span>。</p>
<p>游山翫水事尋常。早晚歸來鬢似霜。踏破草鞋回首看。數聲猿呌白雲鄉。<span class='note-inline'>(保寧勇)</span>。</p>
<p>來時相伴來。去時相伴去。須知去與來。同行不同步。池邊鴨聽雷。嶺上風吹樹。九曲黃河徹底渾。三千年清只一度。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】茱萸上堂。汝等諸人。莫向虗空裏釘橛。時有靈虗上座出眾曰。虗空是橛。師便打。虗曰。和尚莫錯打某甲。師便歸方丈。　頌曰。</p>
<p>虗空是橛幾人諳。獨有靈虗最善參。潦倒茱萸雖倚勢。龍頭蛇尾更何堪。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】荊南白馬曇照禪師<span class='note-inline'>(嗣南泉)</span>常曰。快活快活。及臨終呌苦。又曰。閻羅王來取我也。院主問。和尚當時被節度使拋向水中。神色不動。如今何得恁麼地。師舉枕子曰。汝道當時是。如今是。主無對　法眼代云。當時但掩耳出去。　頌曰。</p>
<p>一二三四五。金木水火土。鼓之以雷霆。潤之以風雨。誰道者漢。生也顢顢頇頇。死也莾莾鹵鹵<span class='note-inline'>(咄)</span>。<span class='note-inline'>(地藏恩)</span>。</p>
<p>甜瓜徹蒂甜。苦瓠連根苦。拈起枕子時。新羅夜打鼓。<span class='note-inline'>(寶峯照)</span>。</p>
<p>一生呌快活。臨終沒依怙。甜瓜徹蒂甜。苦瓠連根苦。<span class='note-inline'>(圓照本)</span>。</p>
<p style="margin-left:2em">終南山雲際師祖禪師<span class='note-inline'>(嗣南泉)</span>初參南泉。問云。摩尼珠人不識。如來藏裏親收得。如何是藏。泉云。王老師與汝往來者是藏。<span class='note-inline'>(雪竇云草裏漢)</span>師云。直得不往來時如何。泉云亦是藏。<span class='note-inline'>(雪竇云雪上加霜)</span>師又問。如何是珠<span class='note-inline'>(雪竇云險)</span>泉召師祖。師應諾。泉云。你不會我語。師信入　雪竇云。百尺竿頭作伎倆不是好手。者裏著得隻眼。賓主互換。便能深入虎穴。或不恁麼。縱饒師祖悟去。也是龍頭蛇尾漢。　頌曰。</p>
<p>問渠摩尼珠。摩尼在何許。呼名應答聲。諸方莫錯舉。<span class='note-inline'>(神鼎諲)</span>。</p>
<p>碧波深處釣魚翁。拋餌牽絲力<span class='corr'>已</span>窮。一棹清風明月下。不知身在水晶宮。<span class='note-inline'>(佛慧泉)</span>。</p>
<p>別是非明得喪。應之心指諸掌。往來不往來。只這便是藏。輪王賞之有功。黃帝得之罔象。轉樞機能伎倆。明眼衲僧莫鹵莾。<span class='note-inline'>(天童覺)</span>。</p>
<p>往來是藏珠何在。省去方知不外求。罔象得之猶特地。回光返照便甘休。<span class='note-inline'>(海印信)</span>。</p>
<p>【續收】蒼鷹逐兔。驪龍翫珠。透青眼不瞬照物手寧虗。往來不往來。草裏漫塗糊。百尺竿頭入虎穴。分明月上長珊瑚。<span class='note-inline'>(圓悟勤)</span>。</p>
<p>收者易見者難。見者易用則難。見得用得二無兩般。閒把一枝歸去笛。夜深吹過汨羅灣。<span class='note-inline'>(遯菴演)</span>。</p>
<p>分明月上長珊瑚。一段風光爍太虗。大地眾生同受用。如來藏裏本來無。<span class='note-inline'>(松源岳)</span>。</p>
<p>一顆玄珠不昧。歷劫曾無向背。可憐窮漢愚癡。日逐伶俜羣隊。南泉傾盡愁腸。恰似水澆鴨背。而今直下拈來。對面一槌打碎。<span class='note-inline'>(普菴玉)</span>。</p>
<p style="margin-left:2em">宣州<span class='corr'>刺</span>史陸亘大夫。或稱侍御。或稱中丞<span class='note-inline'>(見南泉)</span>問南泉。弟子家中有一片石。有時或坐或臥。如今擬鐫作一尊佛。還得麼。泉云得。大夫云。莫不得麼。泉云。不得不得。　頌曰。</p>
<p>問得也道得。不得還不得。侯白何曾白。侯黑未是黑。貴他王老師。天下賊中賊。賊大夫象簡曾拈得。<span class='note-inline'>(正覺逸)</span>。</p>
<p>得與不得。天寬地窄。坐臥經行。無勞疑惑。<span class='note-inline'>(真如喆)</span>。</p>
<p>南泉得得。何似不得。淑人君子。其儀不忒。<span class='note-inline'>(黃龍震)</span>。</p>
<p>親從家中來。家中何所有。持此一片石。廣大堅且久。靈山曾獻佛。帝釋聊舉手。心中出何物。安樂并長壽。<span class='note-inline'>(龍門遠)</span>。</p>
<p>【續收】南泉道得拈出片石。南泉道不得拈出片石。石中有玉淨無瑕。堪與大夫為寶璧。見得不見一絲毫。坐臥未曾離頃刻。不用雕鐫徒勞拂拭。儀相堂堂分明歷歷。若人於此便回光。何必當來見彌勒。<span class='note-inline'>(佛鑑懃)</span>。</p>
<p>前得得後不得。一貫誰知兩五百。雨檜蕭蕭風松瑟瑟。隔山人聽鷓鴣詞。錯認胡笳十八拍。<span class='note-inline'>(石菴玿)</span>。</p>
<p>大夫鐫石意彌高。王老無端教壞他。裂破重關行活路。一天風月照娑婆。<span class='note-inline'>(掩室開)</span>。</p>
<p>得得與不得。分明露肝膽。無人知此意。令我憶南泉。<span class='note-inline'>(簡翁敬)</span>。</p>
<p>坐臥曾經幾度春。半封苔蘚半籠雲。無稜無縫難提掇。空把肝腸說向人。<span class='note-inline'>(閑極雲)</span>。</p>
<p>兩手持來難蓋覆。依前兩手還分付。一枕清風睡正濃。鳥銜花落嵓前路。<span class='note-inline'>(諾菴肇)</span>。</p>
<p style="margin-left:2em">陸大夫問南泉曰。肇法師也甚奇怪。解道天地同根萬物一體。泉指庭前牡丹曰。大夫。時人見此一株花。如夢相似。　頌曰。</p>
<p>見聞覺知非一一。山河不在鏡中觀。霜天月落夜將半。誰共澄潭照影寒。<span class='note-inline'>(雪竇顯)</span>。</p>
<p>舉則易見還難。彌盧頂上天風寒。峨峨直下蒼龍窟。誰敢覷著。<span class='note-inline'>(晦堂心)</span>。</p>
<p>天地同根自唯然。當時猶喜遇南泉。指言見此花如夢。須信壺中別有天。<span class='note-inline'>(白雲端)</span>。</p>
<p>大夫作牧見南泉。舉古明今理事圓。正好捨身[拚-ㄙ+ㄊ]命處。不知何故却茫然。<span class='note-inline'>(保寧勇)</span>。</p>
<p>舉則易見還難。同根天地又顢頇。南泉指出花如夢。對此憑君子細看。<span class='note-inline'>(死心新)</span>。</p>
<p>一枝兩枝千萬枝。金刀擬剪却離披。不離披有誰知。自緣今日人心別。未必秋香一夜衰。<span class='note-inline'>(上方益)</span>。</p>
<p>山潤石韞玉。林秀淵藏珠。見此一株花似夢。灼然根本不同途。王老師脫規模。解向長安正閙處。喚起悠悠陸大夫。<span class='note-inline'>(圓悟勤)</span>。</p>
<p>南泉瀝膽為諸人。笑指庭前別是春。不是守株閒待兔。直須騎鶴上青雲。<span class='note-inline'>(佛鑑懃)</span>。</p>
<p>孰云天地與同根。事見爭如理見親。一檻庭花渾巳物。滿天風月與誰論。堪笑南泉老作。猶來因語識人。可憐陸亘大夫。對面埋沒家珍。<span class='note-inline'>(佛燈珣)</span>。</p>
<p>若知天地本同根。不應重來更問人。却得南泉親指似。等閒花發夢中春。<span class='note-inline'>(鼓山珪)</span>。</p>
<p>天地同根伸一問。未曾擡步<span class='corr'>已</span>亡家。無陰陽處花重發。玉本無瑕似有瑕。<span class='note-inline'>(徑山杲)</span>。</p>
<p>【續收】南泉據令不輕酬。曾指庭花對陸侯。舉世盡從忙裏老。誰人肯向死前休。<span class='note-inline'>(真淨文)</span>。</p>
<p>須知天地共同根。萬物從來元一體。未審南泉庭下花。幾人看了夢相似。<span class='note-inline'>(照堂一)</span>。</p>
<p>指點深紅與昔同。更無夭艶在芳叢。南泉笑裏移春去。留得殘紅醉蜜蜂。<span class='note-inline'>(心聞賁)</span>。</p>
<p>玉洞玄關道路長。蟠桃豈是等閒芳。遮藏不許人間見。只恐春風漏泄香。<span class='note-inline'>(正堂辯)</span>。</p>
<p>堪笑當年陸大夫。獨誇身外更無餘。不因指出花如夢。爭得雙眸翳盡除。<span class='note-inline'>(懶菴需)</span>。</p>
<p>未曾脚下分泥水。剛向人前弄口唇。滿眼芳花蝴蝶夢。不知辜負洛陽春。<span class='note-inline'>(肯堂充)</span>。</p>
<p>同根一體都如夢。夢裏惺惺眼又花。蝴蝶飛來過墻去。不知春色落誰家。<span class='note-inline'>(雪菴瑾)</span>。</p>
<p>天地同根物一體。大夫曾舉向南泉。庭前指出花如夜。幾箇親曾到檻前。<span class='note-inline'>(天目禮)</span>。</p>
<p>裁書擬欲扣天閽。往往無人可共論。因得老生輕指撥。臨風不覺暗消魂。<span class='note-inline'>(虗堂愚)</span>。</p>
<p>天地同根<span class='corr'>已</span>自明。大夫何用逞英靈。壓良為賤南泉老。笑指庭花換眼睛。<span class='note-inline'>(無隱鑑)</span>。</p>
<p>陸亘回珠轉玉。南泉換斗移星。花陰滿地日午。夢覺流鸎一聲。<span class='note-inline'>(南巖勝)</span>。</p>
<p>天地同根元一體。畫師難畫亦難描。南泉轉步移身處。引得黃鸎下柳條。<span class='note-inline'>(嘯巖蔚)</span>。</p>
<p style="margin-left:2em;text-indent:-1em">【增收】陸大夫問南泉。師姓甚麼。泉曰。姓王公曰。還有眷屬麼。曰四臣不昧。公曰。王居何位。曰玉殿苔生。公曰。玉殿苔生時如何。曰不居正位。　頌曰。</p>
<p>金鴨香消更漏長。沉沉玉殿紫苔生。高空有月千門照。大道無人獨自行。<span class='note-inline'>(石帆衍)</span>。</p>
<p>玉殿苔生正不居。四臣無路納嘉謨。老農知是承誰力。風暖歌聲落野鉏。<span class='note-inline'>(石林鞏)</span>。</p>
<p style="margin-left:2em;text-indent:-1em">【增收】陸大夫問南泉。大悲菩薩用許多手眼作什麼。泉曰。如國家用大夫作甚麼。　頌曰。</p>
<p>大悲手眼問來親。王老酬機列主賓。倒轉鎗頭來快便。從茲六國絕煙塵。<span class='note-inline'>(野菴璇)</span>。</p>
<p style="margin-left:2em;text-indent:-1em">【增收】陸大夫問南泉。弟子從六合來。彼中還有身麼。泉曰。分明記取舉似作家。公曰。和尚不可思議。到處世界成就。曰適來總是大夫分上事。　頌曰。</p>
<p>馬前相撲入交失脚。不來外求當面修削。六合彼中身。分明舉似人。到處世界總成就。脫略窠臼還滲漏。<span class='note-inline'>(月堂昌)</span>。</p>
</div>
<p class='juan'>禪宗頌古聯珠通集卷第十六</p></div>
</div><!-- end of div[@id='body'] -->
</body></html>