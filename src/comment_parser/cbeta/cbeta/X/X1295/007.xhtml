<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu20' />禪宗頌古聯珠通集卷第七</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>
<p class="head2">東土諸祖</p>
<p style="margin-left:2em">二祖慧可大師。初至少林。參承達磨。立雪斷臂悲淚求法。磨知是法器乃曰。諸佛最初求道。為法忘形。汝今斷臂求亦可在。祖曰。諸佛法印可得聞乎。磨曰。諸佛法印不從人得。祖曰。我心未寧。乞師安心。磨曰。將心來與汝安。祖曰。覔心了不可得。曰與汝安心竟。祖於此悟入。　頌曰。</p>
<p>九年面壁待當機。立雪齊腰未展眉。恭敬願安心地法。覔心無得始無疑。<span class='note-inline'>(汾陽昭)</span>。</p>
<p>斷臂難於立雪難。覓心無處始心安。誰知萬頃蘆花境。一一漁翁把釣竿。<span class='note-inline'>(正覺逸)</span>。</p>
<p>終始覔心無可得。寥寥不見少林人。滿庭舊雪重知冷。鼻孔依然搭上唇。<span class='note-inline'>(白雲端)</span>。</p>
<p>覓心不可得。處處逢知識。無用一雙眉。同渠超百億。<span class='note-inline'>(雲居祐)</span>。</p>
<p>立雪齊腰成底事。以刀斷臂亦奚為。從門入者非家寶。休殢西來老古錐。<span class='note-inline'>(地藏恩)</span>。</p>
<p>思量何用覓安心。求得心安却苦身。三尺雪深曾立處。不知誰是雪中人。<span class='note-inline'>(佛國白)</span>。</p>
<p>少林面壁太多言。接得門人一臂全。京洛至今三尺雪。天寒何止普通年。<span class='note-inline'>(楊無為)</span>。</p>
<p>覓心不得<span class='corr'>已</span>安心。屠肆婬坊嗣少林。爭奈子孫嫌直截。諸方五味苦參尋。<span class='note-inline'>(張無盡)</span>。</p>
<p>斷臂覓心心不得。覓心無得始安心。心安後夜雪庭際。滿目瑤花無處尋。<span class='note-inline'>(草堂清)</span>。</p>
<p>覓心不有三拜聊施。靈焰益熾肯首自知。回觀法印全彰處。江月松風盡入微。<span class='note-inline'>(佛心才)</span>。</p>
<p>父財子用。父用子財。覓心無處。心眼自開。<span class='note-inline'>(長靈卓)</span>。</p>
<p>若有絲毫付與人。可師何得更全身。人間天上迷逢處。八兩元來是半斤。<span class='note-inline'>(龍門遠)</span>。</p>
<p>三拜勤劬雪到腰。覔心無處強相饒。神光冷地思量著。始覺春來雪自消。<span class='note-inline'>(佛燈珣)</span>。</p>
<p>二祖當年立少林。滿庭積雪到腰深。叉手當胸無一事。不求不覓不安心。<span class='note-inline'>(鼓山珪)</span>。</p>
<p>覓心無處更何安。嚼碎通紅鐵一團。縱使眼開張意氣。爭如不受老胡謾。<span class='note-inline'>(徑山杲)</span>。</p>
<p>【續收】不待七處徵。當下便不見。猢孫水上打鞦韆。新羅王子放一箭。高著眼分明。穿破波斯面。<span class='note-inline'>(石[(工*几)/石]明)</span>。</p>
<p>立雪齊腰。寶刀斷臂。不動神情。十方遊戲。<span class='note-inline'>(白楊順)</span>。</p>
<p>二祖無端向少林。庭前立雪到腰深。直饒覓得心無有。未免全身被陸沉。<span class='note-inline'>(誰菴演)</span>。</p>
<p>屈節從長也大[拚-ㄙ+ㄊ]。雪堆斷臂仰高寒。鐵牛鞭起熊峯下。一吸黃河徹底乾。<span class='note-inline'>(或菴體)</span>。</p>
<p>達磨九年面壁。坐深雪之中。得一箇得一箇。森羅萬象平分破。<span class='note-inline'>(尼無著總)</span>。</p>
<p>拈刀截臂露全真。忘却求安心底人。若是當時知痛痒。老胡何處著渾身。<span class='note-inline'>(無際派)</span>。</p>
<p>長安深夜雪漫漫。欲覓心安轉不安。縱使言前開活眼。那知<span class='corr'>已</span>被老胡謾。<span class='note-inline'>(息菴觀)</span>。</p>
<p>平地無端起骨堆。將身活向雪中埋。假饒覓得安心法。還我娘生一臂來。<span class='note-inline'>(隱山璨)</span>。</p>
<p>自有覓不得。無端面發紅。翻身喫一[蹎*頁]。兩手摸虗空。<span class='note-inline'>(雪菴瑾)</span>。</p>
<p>深雪堆中斷一肢。老胡抑下十分威。當時便好掀翻去。未到教他死馬醫。<span class='note-inline'>(石室輝)</span>。</p>
<p>二祖當年不丈夫。分皮分髓被塗糊。可憐要乞安心法。直至而今一臂無。<span class='note-inline'>(毒菴常)</span>。</p>
<p>覓心無處覓。當下便心安。早知冰是水。兩臂定完全。<span class='note-inline'>(石田薰)</span>。</p>
<p style="margin-left:2em">三祖僧璨大師。不知何許人。不言名氏。為居士謁二祖曰。弟子身纏風恙。請和尚懺罪。祖曰。將罪來與汝懺。居士良久曰。覓罪不可得。祖曰。我與汝懺罪竟。宜依佛法僧住。曰今見和尚<span class='corr'>已</span>知是僧。未審何名佛法。祖曰。是心是佛是心是法。法佛無二僧寶亦然。曰今日始知罪性不在內不在外不在中間。如其心然佛法無二也。祖深器之。即為剃髮曰。是吾寶也。宜名僧璨。執侍二載。乃付達磨信衣正法眼藏。說偈密囑。護持無令斷絕。後居舒州潛皖山谷或司空山。　頌曰。</p>
<p>潛溪水急天柱峯高。洞然明白不隔絲毫。從來生計平如掌。後世兒孫弄海潮。<span class='note-inline'>(楊無為)</span>。</p>
<p>罪<span class='corr'>已</span>無根性<span class='corr'>已</span>空。正生風處不生風。至今山谷山前水。一派清流入海中。<span class='note-inline'>(佛國白)</span>。</p>
<p>說罪師前請懺除。罪忘心滅兩如如。誰知璨是僧中寶。來往司空山下居。<span class='note-inline'>(草堂清)</span>。</p>
<p>半醒半醉臥街衢。忽悟通身業本無。三昧若從人處得。効顰何異更塗糊。<span class='note-inline'>(成枯木)</span>。</p>
<p>無孔笛子氈拍板。五音六律皆普徧。時人不識黃番綽。笑道儂家登寶殿。<span class='note-inline'>(五祖演)</span>。</p>
<p>風恙纏身。覓罪不得。九萬里程。展摩霄翼。<span class='note-inline'>(旻古佛)</span>。</p>
<p>三祖以罪懺罪。二祖將錯就錯。一陣清風劈面來。罪花業果俱凋落。靈丹一粒有神功。瘥病不假驢駞藥。<span class='note-inline'>(佛鑑懃)</span>。</p>
<p>【續收】渾身燥痒倩人搔。入骨搔來身<span class='corr'>已</span>勞。一下被伊搔著了。平生痒處一時消。<span class='note-inline'>(水菴一)</span>。</p>
<p>二祖安心三祖懺罪。逐惡隨邪成羣作隊。只許老胡知。不許老胡會。<span class='note-inline'>(退菴奇)</span>。</p>
<p>彌天罪過無門懺。紅爛通身世莫醫。<span class='corr'>已</span>是四稜俱蹋地。儘教後代亂鍼錐。<span class='note-inline'>(無門開)</span>。</p>
<p>平生罪性覔無踪。直得乾坤大地空。天地依然高突兀。潛溪一派自朝宗。<span class='note-inline'>(癡絕冲)</span>。</p>
<p>風恙纏身世莫醫。家貧遭劫更堪悲。誰知覔罪了無處。正是賊歸空屋時。<span class='note-inline'>(大歇謙)</span>。</p>
<p>罪過彌天乞懺除。看時似有覓渾無。直饒言下滅胡族。冷地尋思不丈夫。<span class='note-inline'>(石室輝)</span>。</p>
<p style="margin-left:2em">四祖道信大師。初為沙彌。年始十四。禮三祖曰。願和尚慈悲乞與解脫法門。祖曰。誰縛汝。曰無人縛。祖曰。何更求解脫乎。師於言下大悟。服勞九載。乃付衣法。住蘄州破頭山。學侶雲臻。攝心不寐脇不至席。一日告眾曰。吾武德中遊廬山。登絕頂望破頭山。見紫雲如蓋。下有白氣橫分六道。汝等會不。眾默然。弘忍曰。莫是和尚它後橫出一枝佛法不。師曰善。唐太宗響師道。三詔不赴。就賜紫服。　頌曰。</p>
<p>慈雲之塔大醫之師。瞻之仰之雙峰巍。巍懶融不得西天鉢。直付黃梅路上兒。<span class='note-inline'>(楊無為)</span>。</p>
<p>島外逢師解縛歸。雙峯山下獨幽奇。却將衣鉢為人事。乞與黃梅箇小兒。<span class='note-inline'>(佛國白)</span>。</p>
<p>道出乾坤動至尊。飛雲三詔不離雲。求人的嗣周家子。遙望牛頭紫氣分。<span class='note-inline'>(草堂清)</span>。</p>
<p>絕知名迹能妨道。正恐師承亦累人。問法沙彌莫饒舌。百年逆旅要同塵。<span class='note-inline'>(覺範洪)</span>。</p>
<p>無縛無釋。脇不至席。分開一貫。兩箇五百。<span class='note-inline'>(旻古佛)</span>。</p>
<p>牛頭未生梅子熟也。翫步人間池成月下。鳳書三到嬾開眸。白蓮峯頂光相射。<span class='note-inline'>(雲嵓因)</span>。</p>
<p>【續收】堅辭鳳闕紫泥詔。玷辱宗風箇古錐。坐斷雙峰無寸草。愛松留得礙人枝。<span class='note-inline'>(無門開)</span>。</p>
<p>掀翻解脫脫巢窠。從此縵天布網羅。落賺小兒猶自可。一枝橫出轉譊訛。<span class='note-inline'>(癡絕冲)</span>。</p>
<p>誰縛無人縛。何更求解脫。未必右軍鵞。便是支郎寉。<span class='note-inline'>(石田薰)</span>。</p>
<p>破頭峯頂紫雲飛。三却天書老翠微。滯貸雖然無用處。不應分付小孩兒。<span class='note-inline'>(少室睦)</span>。</p>
<p style="margin-left:2em">五祖弘忍大師。前身在蘄州西山栽松遇四祖。告曰。吾欲傳法與汝。汝<span class='corr'>已</span>年邁。汝若再來吾尚遲汝。師諾。遂往周氏家女托生。因拋濁港中神物。護持至七歲。為童子。四祖一日往黃梅縣逢一小兒骨相奇秀。乃問曰。子何姓。曰姓即有非常姓。祖曰。是何姓。曰是佛性。祖曰。汝無性耶。曰性空故。祖默識其法器。即俾侍者後令出家。後付衣法。居黃梅東山。　頌曰。</p>
<p>栽松何老傳衣何少。前身後身一夢兩覺。白藕花開峯頂頭。明月千年冷相照。<span class='note-inline'>(楊無為　二)</span>。</p>
<p>日出而作。栽松為樂。昔栽幾何。今滿嵓壑。白頭人去小兒歸。笑殺林梢千歲鶴。</p>
<p>在聖權方世莫評。雙峯密付豈虗稱。前身<span class='corr'>已</span>老難傳鉢。託陰重來始繼燈。昔日栽松名尚振。千靈報母願何增。如今海內宗風徧。只為春中擇得能。<span class='note-inline'>(白雲端)</span>。</p>
<p>垂垂白髮下青山。七載歸來換舊顏。人却少年松<span class='corr'>已</span>老。是非從此落人間。<span class='note-inline'>(佛國白)</span>。</p>
<p>誰是前身孰後身。謾將名字較新陳。隣家莫問去來事。吾是昔人非昔人。<span class='note-inline'>(祖印明)</span>。</p>
<p>無父無兄絕是非。江心誰辨逆流時。西山得法東山隱。此事只教能者知。<span class='note-inline'>(草堂清)</span>。</p>
<p>濁港滔滔歧路絕。翻身釘出空中橛。白蓮花向半天開。從此天機渾漏泄。<span class='note-inline'>(旻古佛)</span>。</p>
<p>黃梅果熟白藕花開。問唯佛性體異凡胎。衣傳南嶺人將去。松老西山我再來。兩借皮囊成底事。一壺風月湛無埃。<span class='note-inline'>(天童覺)</span>。</p>
<p>老大不堪用。約去了還來。伸脚縮脚裏。貪程速快哉。有娘生面無爺姓。趂得曇華五葉開。<span class='note-inline'>(佛燈珣)</span>。</p>
<p>香火綿綿五百年。孤猨野寉老松巔。人傳妙道回南嶺。我禮浮圖向半天。前後真身無覓處。古今靈迹尚依然。若人問我東山事。峯頂池中有白蓮。<span class='note-inline'>(白楊順)</span>。</p>
<p>東山法門眾盈七百。真能者師為世作則。濁港滔滔清有餘。黃梅路上人南北。<span class='note-inline'>(雲嵓因)</span>。</p>
<p>【續收】一去一來一老一少。兩鏡對懸光影俱照。直饒用盡神通。未明向上一竅。<span class='note-inline'>(尼無著總)</span>。</p>
<p>約去栽松箇老人。還來傳法喜童真。有娘生面無爺姓。劫外靈苗不犯春。<span class='note-inline'>(水菴一)</span>。</p>
<p>元是黃梅舊日僧。事師年老氣彌增。翻身颺下栽松钁。轉步來分照世燈。皮袋假於溪畔女。衣盂付與嶺南能。佳聲籍籍能長久。雨過淮山碧萬層。<span class='note-inline'>(湖隱濟)</span>。</p>
<p>滿頭白髮老嵓隈。萬本青松懶更栽。皮袋累他周氏女。難尋踪跡去還來。<span class='note-inline'>(天目禮)</span>。</p>
<p>好箇栽松道者。臨老無端打野。不識從本爺娘。負累周家小姐。濁港浸他不殺。養大便成奸猾。鼓弄黃梅七百僧。成羣逐隊爭衣鉢。<span class='note-inline'>(朴翁銛)</span>。</p>
<p>青松未種鼻遼天。種了青松失半邊。玷辱周家猶自可。再來不直半文錢。<span class='note-inline'>(笑翁堪)</span>。</p>
<p>栽徧滿山松。暗地翻身轉。雖然得信衣。何曾識爺面。<span class='note-inline'>(石田薰)</span>。</p>
<p>幾年活計钁頭邊。萬本青松瑣翠烟。夢破曹溪天地闊。再來不直半文錢。<span class='note-inline'>(少室睦)</span>。</p>
<p>栽松幸自可憐生。剛要隨人入火坑。換得皮囊急回首。依前鼻孔不多爭。<span class='note-inline'>(石室輝)</span>。</p>
<p style="margin-left:2em">六祖慧能大師。本姓盧。家貧賣薪養母。因往五祖求法。祖曰。汝自何來。曰嶺南。祖曰。欲須何事。曰唯求作佛。祖曰。嶺南人無佛性。若為得佛。曰人即有南北。佛性豈然。祖知是異人。乃訶曰。著糟廠去。遂禮足而退。便入碓坊。服勞於杵臼之間。因五祖示眾索偈。欲付衣法。堂中上座神秀大師呈偈曰。身是菩提樹。心如明鏡臺。時時勤拂拭。莫遣有塵埃。師和偈曰。菩提本無樹。心鏡亦非臺。本來無一物。何假拂塵埃。祖默而識之。夜呼入室。密示心宗法眼。傳付衣鉢。令渡江過大庾嶺。南歸曹溪。開東山法門。　頌曰。</p>
<p>今古曹溪一派寒。師來因為起波瀾。擕囊庾嶺人空逐。負石黃梅眾識難。<span class='note-inline'>(佛慧泉)</span>。</p>
<p>石墜腰間舂碓鳴。老盧便重不便輕。黃梅衣鉢雖傳得。猶去曹溪數十程。<span class='note-inline'>(楊無為)</span>。</p>
<p>七百高僧夢裏時。三更月下獨南歸。賣柴舂米儂家事。底事親傳六代衣。<span class='note-inline'>(佛國白)</span>。</p>
<p>一偈投機一眾降。衘花百鳥去雙雙。家山記得來時路。半夜傳衣過九江。<span class='note-inline'>(祖印明)</span>。</p>
<p>六祖當年不丈夫。倩人書壁自塗糊。明明有偈言無物。却受他家一鉢盂。<span class='note-inline'>(死心新)</span>。</p>
<p>七百僧中選一人。本來無物便相親。夜傳衣鉢曹溪去。鐵樹花開二月春。<span class='note-inline'>(草堂清)</span>。</p>
<p>【續收】擔柴賣火村裏漢。舌本瀾翻不奈何。自道來時元沒口。却能平地起風波。<span class='note-inline'>(徑山杲)</span>。</p>
<p>黃梅席上數如麻。句裏呈機事可嗟。直是本來無一物。青天白日被雲遮。<span class='note-inline'>(西塔□)</span>。</p>
<p>壁間書偈言無物。腰石當知力有餘。莫道懶翁無伎倆。糠中舂出走盤珠。<span class='note-inline'>(水菴一)</span>。</p>
<p>菩提無樹鏡非臺。臭口分明鬼劈開。幸是賣柴無事獠。剛然惹得一身災。<span class='note-inline'>(無門開)</span>。</p>
<p>颺下採樵斧。直入碓坊舂。一脚踏到底。黃梅信息通。<span class='note-inline'>(佛照光)</span>。</p>
<p>應無所住以生心。大地山河一發沉。從此別開窮世界。新州柴把貴如金。<span class='note-inline'>(破菴先)</span>。</p>
<p>四句伽陀不解書。三更傳得本來無。曹溪路上生荊棘。直至如今在半途。<span class='note-inline'>(妙峯善)</span>。</p>
<p>箇樣村夫舉世無。鬻薪終日奔窮途。黃梅有路何曾到。誰謂衣盂親付渠。<span class='note-inline'>(少室睦)</span>。</p>
<p>黃梅分付太倉忙。半夜淒淒暗渡江。將謂無人知下落。賊身<span class='corr'>已</span>露更和贓。<span class='note-inline'>(辛菴儔)</span>。</p>
<p>不作樵夫作碓夫。只將脚力驗精麤。知他踏著踏不著。和米和糠到鉢盂。<span class='note-inline'>(西嵓惠)</span>。</p>
<p>癡意貪他破鉢盂。閑言長語倩人書。只知半夜潛身去。祖意還曾夢見無。<span class='note-inline'>(石室輝)</span>。</p>
<p>師資緣會有來由。明鏡非臺語暗投。壞却少林窮活計。櫓聲搖月過滄洲。<span class='note-inline'>(葛廬覃)</span>。</p>
<p style="margin-left:2em">六祖受法辭五祖。令隱於懷集四會之間。<span class='corr'>屆</span>南海遇印宗法師於法性寺。暮夜風颺剎幡。聞二僧對論。一云幡動。一云風動。往復酬答曾未契理。祖曰。可容俗流輙預高論否。直以風幡非動。動自心耳。印宗聞語。竦然異之。遂問其由。祖實告之。印宗於是集眾。請開東山法門。祖遂落髮披衣受戒。即廣州天寧寺也。　頌曰。</p>
<p>非風幡動唯心動。自古相傳直至今。今後水雲徒欲曉。祖師直是好知音。<span class='note-inline'>(瑞鹿先)</span>。</p>
<p>不是風兮不是旛。黑花猫子面門斑。夜行人只貪明月。不覺和衣渡水寒。<span class='note-inline'>(法昌遇)</span>。</p>
<p>不是風兮不是旛。斯言形<span class='corr'>已</span>播人間。要會老盧端的意。天台南嶽萬重山。<span class='note-inline'>(天衣懷)</span>。</p>
<p>蕩蕩一條官驛路。晨昏曾不禁人行。渾家不是不進步。無奈當門荊棘生。<span class='note-inline'>(保寧勇)</span>。</p>
<p>不是風兮不是旛。於斯明得悟心難。胡言漢語休尋覔。剎竿頭上等閑看。<span class='note-inline'>(圓通秀)</span>。</p>
<p>東西南北無空處。上下四維隨分舉。眷屬都來止一身。行盡天涯無伴侶。<span class='note-inline'>(三祖宗)</span>。</p>
<p>不是風兮不是旛。白雲依舊覆青山。年來老大渾無力。偷得忙中些子閑。<span class='note-inline'>(雪峯圓)</span>。</p>
<p>不是風兮不是旛。清霄何事撼琅玗。明時不用論公道。自有閑人正眼看。<span class='note-inline'>(圓通僊)</span>。</p>
<p>不是風旛不是心。迢迢一路絕追尋。白雲本自無踪跡。飛落斷崖深更深。<span class='note-inline'>(草堂清)</span>。</p>
<p>昔時盧老泄天機。直指風旛說向伊。是風是旛便是你。左之右之不曾離。<span class='note-inline'>(黃蘗勝)</span>。</p>
<p>風旛非動。乞兒得夢。金銀珍寶。快活受用。<span class='note-inline'>(旻古佛)</span>。</p>
<p>滄溟直下取驪珠。覿面相呈見也無。到此不開真正眼。膏肓之病卒難蘇。<span class='note-inline'>(道場如)</span>。</p>
<p>不是風旛是汝心。人傳此語徧藂林。若還踏著鄉關路。瓦礫無妨喚作金。<span class='note-inline'>(祖印明)</span>。</p>
<p>不是風兮不是旛。寥寥千古競頭看。徹見始知無處所。祖庭誰共夜堂寒。<span class='note-inline'>(通照逢)</span>。</p>
<p>指出風旛俱不是。直言心動亦還非。夜來一片寒溪月。照破儂家舊翠微。<span class='note-inline'>(佛心才)</span>。</p>
<p>不是風旛不是心。幾人求劒刻舟尋。分明寄語諸禪侶。自古真鎮不博金。<span class='note-inline'>(佛鑑懃)</span>。</p>
<p>不是風兮不是旛。認為心者亦顢頇。風吹碧落浮雲盡。月上青山玉一團。<span class='note-inline'>(踈山常)</span>。</p>
<p>相爭但見風旛動。不肯回頭識動心。從此老盧露消息。松風江月盡知音。<span class='note-inline'>(夢菴信)</span>。</p>
<p>夢遊華頂過丹丘。躡盡寒雲倚石樓。貪看瀑泉瀉崖壁。不知身在碧江頭。<span class='note-inline'>(長靈卓)</span>。</p>
<p>不是風旛不是心。曹溪深也未為深。那吒忿怒掀騰去。析徧微塵不可尋。<span class='note-inline'>(黃龍震)</span>。</p>
<p>不是風兮不是旛。幾人北斗面南看。祖師直下無窠臼。眼綻皮穿較不難。<span class='note-inline'>(佛燈珣)</span>。</p>
<p>不是風兮不是旛。一重山後一重山。青春雨過無餘事。獨倚危樓望剎竿。<span class='note-inline'>(佛性泰)</span>。</p>
<p>不是風旛不是心。從來只為少知音。舉頭萬里長空外。唯見白雲流水深。<span class='note-inline'>(楚安方)</span>。</p>
<p>【續收】不是風兮不是旛。多口闍黎莫可詮。若將巧語求玄會。特地千山隔萬山。<span class='note-inline'>(琅琊覺)</span>。</p>
<p>非風旛動唯心動。龍生龍兮鳳生鳳。老盧直下示全機。底事今人見如夢。<span class='note-inline'>(石[(工*几)/石]明)</span>。</p>
<p>不是風旛是心動。似倩麻姑痒處搔。天外孤鸞誰得髓。何人解合續絃膠。<span class='note-inline'>(崇覺空)</span>。</p>
<p>不是風旛不是心。祖師正眼只如今。如今不識山河礙。識得如今海嶽沉。<span class='note-inline'>(雪竇宗)</span>。</p>
<p>風旛不動人心動。直指分明休矒[目*董]。若將知見巧商量。大似夢中加說夢。<span class='note-inline'>(大溈智)</span>。</p>
<p>非風旛動唯心動。猶涉廉纖強指陳。大地未曾添寸土。不知誰是點頭人。<span class='note-inline'>(開福寧)</span>。</p>
<p>直指單傳自祖宗。非風旛動出盧公。玄徒若具金剛眼。剎剎塵塵總是空。<span class='note-inline'>(南堂興)</span>。</p>
<p>是風是旛君莫疑。百草叢中信步歸。王道太平無忌諱。戲蝶流鶯遶樹飛。<span class='note-inline'>(自得暉　二)</span>。</p>
<p>不是風旛不是心。衲僧徒自強錐鍼。巖房雨過昏烟靜。臥聽涼風生竹林。</p>
<p>浪靜風恬正好看。秋江澄徹碧天寬。漁人競把絲輪擲。不見冰輪蘸水寒。<span class='note-inline'>(常菴崇)</span>。</p>
<p>不是風旛動。亦非仁者心。自從胡亂後。淈[泳-永+盾]到如今。<span class='note-inline'>(瞎堂遠)</span>。</p>
<p>風動旛動心動。死蛇要人活弄。嘶風木馬當途。無角鐵牛入洞。<span class='note-inline'>(白楊順)</span>。</p>
<p>非風旛話露全機。千古叢林起是非。咄這新州賣柴漢。得便宜是落便宜。<span class='note-inline'>(佛照光)</span>。</p>
<p>不是風旛不是心。休將此語播藂林。從來一派天河水。透石穿崖古到今。<span class='note-inline'>(塗毒䇿)</span>。</p>
<p>大海波濤湧。千江水逆流。龍王宮殿裏。不見一人遊。<span class='note-inline'>(應菴華)</span>。</p>
<p>不是風旛動。天生李老君。出胎頭上髮。寸寸白如銀。<span class='note-inline'>(雪堂行)</span>。</p>
<p>不是風兮不是旛。碧天雲靜月團團。幾多乞巧癡男女。猶向牀頭甕裏看。<span class='note-inline'>(水菴一　二)</span>。</p>
<p>不是旛兮不是風。軒轅寶鑑出懷中。森羅萬象難逃影。戀窟狐狸失却蹤。</p>
<p>張騫推倒崑崙後。幾人窮到孟津源。堪咲不知天地者。至今剛道有乾坤。<span class='note-inline'>(肯堂充)</span>。</p>
<p>非風旛動唯心動。踏雪貧兒徹骨寒。在聖在凡誰改變。螂蟟嚼碎鐵圍山。<span class='note-inline'>(劒門分)</span>。</p>
<p>不是風兮不是旛。入泥入水與人看。莫把是非來辨我。浮生穿鑿不相干。<span class='note-inline'>(月林觀)</span>。</p>
<p>不是風兮不是旛。白雲盡處見青山。可憐無限英靈漢。開眼堂堂入死關。<span class='note-inline'>(淳菴淨)</span>。</p>
<p>不是風兮不是旛。分明裂破萬重關。誰知用盡腕頭力。惹得閒名落世間。<span class='note-inline'>(松源岳)</span>。</p>
<p>不是風兮不是旛。將軍騎馬出潼關。安南塞北都歸了。時復挑燈把劒看。<span class='note-inline'>(天目禮)</span>。</p>
<p>不是風旛也可疑。却言心動甚言詞。天生不受形容者。舉世何人見得伊。<span class='note-inline'>(朴翁銛)</span>。</p>
<p>長安一片月。萬戶擣衣聲。西風吹不斷。總是玉關情。<span class='note-inline'>(孤峯深)</span>。</p>
<p>風旛心動。一狀領過。只知開口。不覺話墮。<span class='note-inline'>(無門開)</span>。</p>
<p>地神歸地。天神歸天。殷勤奉送。寶馬金錢。<span class='note-inline'>(無準範)</span>。</p>
<p style="margin-left:2em;text-indent:-1em">【增收】育王崇舉。巴陵和尚道。不是風動不是旛動。不是風旛又向甚麼處著。有人為祖師出氣出來。與巴陵相見。雪竇和尚道。風動旛動。既是風旛又向甚麼處著。有人為巴陵出氣出來。與雪竇相見。師乃頌曰。</p>
<p>非風非旛無處著。是風是旛無著處。遼天俊鶻悉迷蹤。踞地金毛還失措。阿呵呵悟不悟。令人轉憶謝三郎。一絲獨釣寒江雨。</p>
<p style="margin-left:2em;text-indent:-1em">【增收】六祖因僧問黃梅衣鉢是何人得。祖云。會佛法者得。僧曰。和尚還得不。祖曰不得。僧曰。因甚不得。祖曰。我不會佛法。　頌曰。</p>
<p>信手拈來見自殊。箇中消息沒工夫。黃梅未許傳斯旨。半夜曾將付老盧。<span class='note-inline'>(大洪恩)</span>。</p>
<p>斬釘截鐵大巧若拙。一句單提不會佛法。儘他葉落花開。不問春寒秋熱。別別。萬古寒潭空界月。<span class='note-inline'>(圓悟勤)</span>。</p>
<p>我不會佛法。不得黃梅旨。本體自圓成。畢竟只者是。道<span class='corr'>已</span>契平生。脚<span class='corr'>已</span>踏實地。無一法當情。靈山親授記。<span class='note-inline'>(佛鑑懃)</span>。</p>
<p>不會黃梅佛法。夢中合眼惺惺。此地無金二兩。俗人酤酒三升。<span class='note-inline'>(雪菴瑾)</span>。</p>
<p>蕉芭蕉芭有葉無丫。忽然一陣狂風起。恰似東。京大相國寺裏。三十六院。東廊下北角頭。王和尚破袈裟。<span class='note-inline'>(徑山杲)</span>。</p>
<p style="margin-left:2em;text-indent:-1em">【增收】六祖示眾曰。吾有一物。非青黃赤白男女等相。還有人識得麼。時有沙彌神會出曰。某甲識得。祖曰。你喚作什麼。曰是諸佛之本源神會之佛性。祖便打曰。我喚作一物尚自不中。更喚作本源佛性。　頌曰。</p>
<p>呼為一物早不中。那堪指作本源佛。應現縱橫總不[(虎-儿+隹)*(乞-乙+(亍-二))]。動用施為收不得。活潑潑黑焠焠。借問諸人知不知。直待當來見彌勒。<span class='note-inline'>(海印信)</span>。</p>
<p>畵師五彩畵虗空。落筆須知失本蹤。更有唐朝吳道子。平生紙上枉施功。<span class='note-inline'>(慈受深)</span>。</p>
<p>一翳在眼空華亂墜。神會沙彌失錢遭罪。只見鑿頭方。不見錐頭利。大丈夫小釋迦。鐵鞭一擊珊瑚碎。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】六祖謂門人曰。吾欲歸新州。汝等速治舟楫。門人曰。師從此去早晚却回。祖曰。葉落歸根。來時無口　法雲秀云。非<span class='corr'>但</span>來時無口。去時亦無鼻孔。　頌曰。</p>
<p>葉落歸根來時無口。水長船高烏飛兔走。若非林間師子兒。三歲便能大哮吼。<span class='note-inline'>(海印信)</span>。</p>
<p>五蘊山頭一段空。來時無口去無踪。要明葉落歸根旨。末後方能達此宗。<span class='note-inline'>(本覺一)</span>。</p>
<p>祖師底物待客。只是家常茶飯。如今後代兒孫。須要珍羞異饌。<span class='note-inline'>(圓悟勤)</span>。</p>
<p>葉落歸根後。曹溪一滴深。山居人少到。真實好知音。<span class='note-inline'>(龍門遠　二)</span>。</p>
<p>歸根得旨復何論。洞口秦人半掩門。花落只隨流水遠。空留羃羃野雲屯。</p>
<p>落葉歸根銕牛當路。來時無口索鹽得醋金。槌不動落羣機。列聖叢中第六祖。<span class='note-inline'>(雪堂行)</span>。</p>
<p>雲開空自闊。葉落即歸根。回首烟波裏。漁歌過遠村。<span class='note-inline'>(松源岳)</span>。</p>
<p>興在天南天盡頭。未行先<span class='corr'>已</span>到新州。來時無口去無伴。那更蕭蕭黃葉秋。<span class='note-inline'>(虗堂愚)</span>。</p>
</div>
<p class='juan'>禪宗頌古聯珠通集卷第七</p></div>
</div><!-- end of div[@id='body'] -->
</body></html>