<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu94' />禪宗頌古聯珠通集卷第三十七</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu95' />
<p class='h2'>六祖下第九世之餘<span class='note-inline'>(清源下第八世之餘)</span></p><p style="margin-left:2em;text-indent:-1em"><span class='note-inline'>(曹洞)</span>【增收】鼎州梁山緣觀禪師<span class='note-inline'>(嗣同安志)</span>僧問。如何是空劫<span class='corr'>已</span>前事。師曰。擊動乾坤鼓。時人聽不聞。　頌曰。</p>
<p>虗空為鼓須彌槌。擊者雖多聽者稀。半夜髑髏驚破夢。滿頭明月不思歸。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】梁山因僧問。如何是祖師西來意。師曰。莫亂道。　頌曰。</p>
<p>國令嚴嚴擬者危。毫釐纔動鐵輪隨。心萌口應三千里。齒露言來苦怨誰。<span class='note-inline'>(投子青)</span>。</p>
<p style="margin-left:2em;text-indent:-1em">【增收】梁山因僧問。祖意教意是同是別。師曰。金烏東上人皆貴。玉兔西沉佛祖迷。　頌曰。</p>
<p>靈山會上言雖普。少室峯前句未形。瑞草蒙茸含月秀。寒松蓊鬱出雲青。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】梁山因僧問。如何是日用事。師曰。碧玉點破瑠璃色。滿目紅塵不見沙。　頌曰。</p>
<p>劫火洞然無相宅。金門不覩玉樓家。寶天雲淡銀河冷。浩浩波瀾豈動沙。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】懹安軍雲頂山德敷禪師。<span class='note-inline'>(嗣護國遠)</span>成都帥請就衙陞座。有樂營將出禮拜。起回顧下馬臺曰。一口吸盡西江水。即不問。請師吞却階前下馬臺。師展兩手唱曰。細抹將來。營將猛省。　頌曰。</p>
<p>吞却階前下馬臺。逢人有口亦難開。戲衫莫怪重拈出。曾是村歌社舞來。<span class='note-inline'>(笑翁堪)</span>。</p>
<p style="margin-left:2em;text-indent:-1em">【增收】襄州石門紹遠禪師<span class='note-inline'>(嗣石門徹)</span>僧問。如何是祖師西來意。師曰。布袋盛烏龜。　頌曰。</p>
<p>剖出驚人句。布袋裏烏龜。衲僧莫錯會。黑豆未生時。<span class='note-inline'>(洞山聰)</span>。</p>
<p style="margin-left:2em;text-indent:-1em"><span class='note-inline'>(臨濟)</span>【增收】鼎州文殊應真禪師<span class='note-inline'>(嗣德山密)</span>僧問。萬法歸一一歸何處。師曰。黃河九曲。　頌曰。</p>
<p>問法窮因歸何處。黃河透過碧波瀾。須知雲外千峯上。別有靈松帶露寒。<span class='note-inline'>(投子青)</span>。</p>
<p>路窮崖斷進無門。賴有山翁指出原。九曲黃河清徹底。誰知別是一乾坤。<span class='note-inline'>(懶菴需)</span>。</p>
<p>九曲那容眨眼看。操舟誰解別波瀾。文殊曾展回天手。直得朝宗萬派乾。<span class='note-inline'>(木菴永)</span>。</p>
<p style="margin-left:2em;text-indent:-1em">【增收】文殊真因僧問。古人垂一足意旨如何。師曰。坐久成勞。　頌曰。</p>
<p>馳書纔去返匇匇。一足垂酬繼後踪。坐久成勞誰委悉。紅爐點雪自相通。<span class='note-inline'>(投子青)</span>。</p>
<p style="margin-left:2em;text-indent:-1em">【增收】南嶽南臺勤禪師<span class='note-inline'>(嗣德山密)</span>僧問。如何是祖師西來意。師曰。一寸龜毛重七斤。　頌曰。</p>
<p>等閒不語未逢人。語便傷真似太親。不顧火中鸞鳳息。驚他石虎暗生瞋。<span class='note-inline'>(投子青)</span>。</p>
<p style="margin-left:2em">蘄州五祖師戒禪師<span class='note-inline'>(嗣雙泉寬)</span>僧問。如何是佛。師曰。踏著秤鎚硬似鐵。　頌曰。</p>
<p>踏著秤鎚硬似鐵。懵懂禪和猶未瞥。三冬嶺上火雲生。六月長天降大雪。<span class='note-inline'>(雲峯悅)</span>。</p>
<p>踏著秤鎚硬似鐵此時有理不能說。新羅國裏火星飛。直向雲門指上熱。<span class='note-inline'>(白雲端)</span>。</p>
<p>信步紅塵裏。無人問短長。歸來天欲暮。片月照滄浪。<span class='note-inline'>(京兆府天寧璉)</span>。</p>
<p>【續收】牧童歸去倒騎牛。白日城中晚未休。踏著秤鎚硬似鐵。那知船子下楊州。<span class='note-inline'>(佛陀遜)</span>。</p>
<p style="margin-left:2em;text-indent:-1em">【增收】五祖戒因智門問。暑往寒來即不問。林下相逢事若何。師曰。五鳳樓前聽玉漏。問曰。爭奈主山高案山低。師曰。須彌頂上擊金鐘。　頌曰。</p>
<p>高高峯頂飜銀浪。深深海底起紅塵。金鐘玉漏相酬酢。疑殺滔滔天下人。苟非作者。孰問關津。執鞭回首。四海良鄰。君不見。仲尼溫伯雪。傾蓋相逢也奇絕。<span class='note-inline'>(圓悟勤)</span>。</p>
<p>五鳳樓前聽玉漏。須彌頂上擊金鐘。巨靈擡手無多子。擊破華山千萬重。<span class='note-inline'>(即菴覺)</span>。</p>
<p style="margin-left:2em">隨州智門光祚禪師。先住復州北塔。<span class='note-inline'>(嗣香林遠)</span>。</p>
<p style="margin-left:2em">僧問。蓮華未出水時如何。師曰。蓮華。曰出水後如何。師曰。荷葉。　頌曰。</p>
<p>蓮花荷葉報君知。出水還同未出時。江北江南問王老。一狐疑了一狐疑。<span class='note-inline'>(雪竇顯)</span>。</p>
<p>蓮花荷葉有由哉。泥水分時絕點埃。堪憶九龍初沐處。東西一步一花開。<span class='note-inline'>(白雲端)</span>。</p>
<p>蓮花荷葉共池中。花葉年年綠間紅。春水漣漪清徹底。一聲啼鳥五更風。<span class='note-inline'>(張無盡)</span>。</p>
<p>烟籠檻外差差綠。風撼池中柄柄香。多謝浣沙人不折。雨中留得盖鴛鴦。<span class='note-inline'>(慈受深)</span>。</p>
<p>蓮花荷葉的須分。無限清香付與君。彈指若知霄漢路。便能平地步青雲。<span class='note-inline'>(長靈卓)</span>。</p>
<p>香苞冷透波心月。綠葉輕搖水面風。出未出時君看取。都盧只在一池中。<span class='note-inline'>(佛鑑懃)</span>。</p>
<p>泥水未分紅菡萏。雨餘先透碧波香。千般意路終難會。一著歸根便廝當。<span class='note-inline'>(佛燈珣)</span>。</p>
<p>【續收】蓮花荷葉。非妙非玄。碧潭澄徹。明月初圓。最好太平無一事。儘教樵唱滿江村。<span class='note-inline'>(佛心才)</span>。</p>
<p>白藕未明非隱的。紅花出水不當陽。游人莫用傳消息。自有清風透遠香。<span class='note-inline'>(丹霞淳)</span>。</p>
<p>荷花荷葉為君通。問答還同箭拄鋒。覿面清香來不盡。須知不在藕池中。<span class='note-inline'>(本覺一)</span>。</p>
<p>出水何如未出水。蓮花荷葉有來由。定光金地遙招手。智者江陵點暗頭。<span class='note-inline'>(太源岳)</span>。</p>
<p>荷葉團團擎翠盖。蓮花灼灼鬪紅粧。馨香越格無人薦。又逐薰風過野塘。<span class='note-inline'>(雲耕靜)</span>。</p>
<p>荷花荷葉。意在言前。神仙妙訣。父子不傳。<span class='note-inline'>(石田薰)</span>。</p>
<p style="margin-left:2em">智門因僧問。如何是般若體。師曰。蚌含明月。曰如何是般若用。師曰。兔子懷胎。　頌曰。</p>
<p>一片虗凝絕謂情。人天從此見空生。蚌含明月深深意。曾與禪家作戰爭。<span class='note-inline'>(雪竇顯)</span>。</p>
<p>蚌含明月兔懷胎。無限禪人劈不開。鐵眼銅睛何擬擬。三千里外笑咍咍。<span class='note-inline'>(長靈卓)</span>。</p>
<p>蚌含明月秋波冷。兔子懷胎夜魄寒。皎皎清光成一片。直須回首好生觀。<span class='note-inline'>(佛鑑懃)</span>。</p>
<p>【續收】蚌含玄兔旨何深。體用明來絕古今。雪曲唱高還和寡。不知何處是知音。<span class='note-inline'>(本覺一)</span>。</p>
<p>玉兔懷胎。蚌含明月。乘時正在中秋節。一顆明珠轉玉盤。徹底無瑕光皎潔。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】智門因僧問。如何是佛。師曰。踏著草鞋赤脚走。曰如何是佛向上事。師曰。拄杖頭上挑日月。　頌曰。</p>
<p>路上忙忙赤脚人。草鞋踏破走風塵。東西南北忙中畔。拄杖頻挑日月輪。<span class='note-inline'>(佛國白)</span>。</p>
<p>踏破草鞋赤脚走。衲僧到此無窠臼。拄杖頭邊挑日月。九州四海任遨遊。<span class='note-inline'>(真如喆)</span>。</p>
<p>智門真得祖家風。放出雲門廣長舌。大智如愚。大巧若拙。用盡工夫參不徹。莫於平地上增堆。休向虗空裏釘橛。<span class='note-inline'>(天童覺)</span>。</p>
<p>拄杖頭上挑日月。藏身北斗何殊絕。三千剎海夜沉沉。新出紅爐一點雪。<span class='note-inline'>(南堂興　二)</span>。</p>
<p>踏破草鞋赤脚走。胷中憤氣衝牛斗。須彌頂上擊金鐘。百戰場中師子吼。</p>
<p>踏破草鞋赤脚走。堂堂向外揚家醜。只知<span class='corr'>斂</span>袂出人前。不覺衣穿露兩肘。<span class='note-inline'>(最菴印)</span>。</p>
<p style="margin-left:2em;text-indent:-1em">【增收】天台蓮華峯祥菴主。<span class='note-inline'>(嗣奉先深)</span>示寂日。拈拄杖示眾曰。古人到這裏為甚麼不肯住。眾無對。師乃曰。為它途路不得力。復曰。畢竟如何。以杖橫肩曰。楖[木*栗]橫擔不顧人。直入千峯萬峯去。言畢而逝。　頌曰。</p>
<p>眼裏塵沙耳裏土。千峯萬峯不肯住。落花流水太茫茫。剔起眉毛何處去。<span class='note-inline'>(雪竇顯)</span>。</p>
<p>住不住兮日卓午。蓮華菴主誰相許。楖[木*栗]橫擔不顧人。千峯萬峯是何處。<span class='note-inline'>(翠巖真)</span>。</p>
<p>作者仍甘在半途。半途不住竟何如。橫擔楖[木*栗]千峯去。雲外何人得見渠。<span class='note-inline'>(本覺一)</span>。</p>
<p>石火光中爛熳遊。白拈臨濟未同儔。掀反華岳連天黑。幾箇知身在御樓。<span class='note-inline'>(無菴全)</span>。</p>
</div>
<div class='div-other'><a id='mulu96' />
<p class='h2'>六祖下第十世之一<span class='note-inline'>(南嶽下第九世)</span></p><p style="margin-left:2em;text-indent:-1em"><span class='note-inline'>(臨濟)</span>　汾州太子院善昭禪師<span class='note-inline'>(嗣首山)</span>僧問。如何是祖師西來意。師曰。青絹扇子足風涼。　頌曰。</p>
<p>藂林傑出鎮汾陽。譽走名馳振八方。人問祖師西來意。解云扇子足風涼。<span class='note-inline'>(正覺逸)</span>。</p>
<p>青絹扇子足風涼。斷際全機善舉揚。月明三峽猿啼夜。何處人聞不斷腸。<span class='note-inline'>(佛慧泉)</span>。</p>
<p>青絹扇子足風涼。親得搖來始息狂。只愛團團無縫者。人前空自眼如羊。<span class='note-inline'>(白雲端)</span>。</p>
<p>青絹扇子足風涼。日用何曾有覆藏。堪笑塵中無限客。手遮西日汗如湯。<span class='note-inline'>(慈受深)</span>。</p>
<p>汾陽青扇價難酬。為有涼風卒未休。不見鹽官多少眾。競頭爭角覓犀牛。<span class='note-inline'>(上方益)</span>。</p>
<p>風格團團妙意深。等閒拈出示知音。汗流浹背曾施手。氣爽中宵便負心。<span class='note-inline'>(佛鑑懃　二)</span>。</p>
<p>祖意宗師先漏泄。團團青扇足風涼。禪人未曉重相問。獨自凄凄過洛陽。</p>
<p>親得搖來始息狂。風動荷花滿座香。自從一得真歸趣。無意涼人人自涼。<span class='note-inline'>(楚安方)</span>。</p>
<p>【續收】呷醋咬陳薑。波斯鼻孔長。得些滋味子。婆是阿爺娘。<span class='note-inline'>(肯堂充)</span>。</p>
<p>青絹扇子足風涼。標格團團不覆藏。信手拈來隨處用。清機元不在汾陽。<span class='note-inline'>(頑石空)</span>。</p>
<p style="margin-left:2em;text-indent:-1em">【增收】汾陽示眾曰。識得拄杖子。行脚事畢　三角云。識得拄杖子。入地獄如箭。　頌曰。</p>
<p>平地無端立話端。揭天聲撼怒濤寒。直饒識得拄杖子。也是封皮作信看。<span class='note-inline'>(笑翁堪)</span>。</p>
<p>汗漫學屠龍。人言枉費工。自非親到者。誰與論窮通。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】妙峯善著語云錯。又舉三角語了云錯。老僧則不然。識得拄杖子錯。乃頌曰。</p>
<p>妙峯三箇錯。不是無病藥。龐公賣笊籬。清平道木杓。</p>
<p style="margin-left:2em;text-indent:-1em">【增收】汾陽示眾曰。夫說法者須具十智同真。若不具十智同真。邪正不辯。緇素不分。不能與人天為眼目決斷是非。如鳥飛空而折翼。如箭射的而斷弦。弦斷故射的不中。翼折故空不可飛。弦壯翼牢。空的俱徹。作麼生是十智同真。與諸上座點出。一同一質。二同大事。三總同參。四同真志。五同徧普。六同具足。七同得失。八同生殺。九同音吼。十同得入。又曰。與甚麼人同得入。與阿誰同音吼。作麼生是同生殺。甚麼物同得失。阿那箇同具足。是甚麼同徧普。何人同真志。孰能總同參。那箇同大事。何物同一質。有點得出底麼。點得出者不恡慈悲。點不出來。未有參學眼在。切須辨取。要識是非。面目見在　徑山杲云。汾陽末後。若無箇面目見在。一場敗闕。雖然如是。喪我兒孫。喝一喝。　頌曰。</p>
<p>兔角龜毛眼裏栽。銕山當面勢崔嵬。東西南北無門入。曠劫無明當下灰。</p>
<p>十智同真面目全。於中一智是根源。若人要識汾陽老。擘破三玄作兩邊。<span class='note-inline'>(洪覺範)</span>。</p>
<p>十年湖海覓冤讎。不得冤讎未肯休。芍藥花開菩薩面。椶櫚葉長夜叉頭。<span class='note-inline'>(鼓山珪)</span>。</p>
<p>畫得真如活。花間翅展開。黃鸎偷眼覷。不敢下枝來。<span class='note-inline'>(正堂辯)</span>。</p>
<p>陽春白雪人難和。藻鑑冰壺豈易觀。一把柳絲收不得。和風搭在玉䦨干。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】汝州葉縣廣教院歸省禪師<span class='note-inline'>(嗣首山)</span>僧問。如何是學人密用心處。師曰。閙市輥毬子。曰意旨如何。師曰。溥請眾人看。　頌曰。</p>
<p>輥毬閙市眾人看。一陣清風吹面寒。定亂不須雙刃劒。活人何必九還丹。<span class='note-inline'>(即菴覺)</span>。</p>
<p style="margin-left:2em">襄州谷隱山蘊聰禪師<span class='note-inline'>(亦曰石門聰。亦曰慈照聰。嗣首山)</span>僧問。日往月來遷。不覺年衰老。還有不老者麼。師曰。有。曰如何是不老者。師曰。虬龍筋力高聲呌。晚後精靈轉更多。　頌曰。</p>
<p>洞裏無雲別是天。桃花如錦柳如烟。仙家不會論冬夏。石爛松枯是一年。<span class='note-inline'>(無量壽)</span>。</p>
<p style="margin-left:2em">慈照聰因僧問。如何是道。師曰。臘月三十日。　頌曰。</p>
<p>臘月三十日。開口便為敕。更擬問如何。明朝正月一。<span class='note-inline'>(無準範)</span>。</p>
<p>臘月三十日。真人好消息。戴帽空山行。穿靴水上立。<span class='note-inline'>(雲衲慶)</span>。</p>
<p style="margin-left:2em">汝州廣慧院元璉禪師。<span class='note-inline'>(嗣首山)</span>初到首山。山問。近離甚處。師曰漢上。山竪拳曰。漢上還有這箇麼。師曰。這箇是甚麼椀鳴聲。山曰瞎。師曰恰是。拍一拍便出。他日又問。學人親到寶山。空手回時如何。山曰。家家門前火把子。師大悟云。某甲不疑天下老和尚舌頭也。山曰。汝會處作麼生。與我說來看。師曰。祇是地上水碙砂也。山曰。汝會也。師便禮拜。　頌曰。</p>
<p>空手歸時誰肯信。驢䭾馬載入門來。家家舉起火把子。半夜天如白日開。<span class='note-inline'>(白雲端)</span>。</p>
<p>寶山到日事如何。空手回時所得多。家家門前火把子。明如日月照山河。<span class='note-inline'>(佛鑑懃)</span>。</p>
<p class="head2">六祖下第十世之餘<span class='note-inline'>(清源下第九世)</span></p>
<p style="margin-left:2em;text-indent:-1em"><span class='note-inline'>(雲門)</span>　潭州北禪智賢禪師。<span class='note-inline'>(嗣福嚴雅)</span>歲夜小參曰。年窮歲盡。無可與諸人分歲。老僧烹一頭露地白牛。炊黍米飯。煑野菜羮。燒榾拙火。大家喫了唱村田樂。何故。免見倚他門戶傍他墻。剛被時人喚作郎。下座歸方丈。至夜深維那入方丈問訊曰。縣裏有公人到勾和尚。師曰。作甚麼。曰道和尚宰牛不納皮角。師遂將下頭帽。擲在地上。那便拾去。師下禪牀。攔胷擒住呌曰。賊賊。那將帽子覆師頂曰。天寒且還和尚。師呵呵大笑。那便出去。時法昌遇為侍者。師顧昌曰。這公案作麼生。昌曰。潭州紙貴。一狀領過。　頌曰。</p>
<p>納它皮角要輸機。放下尋時結抄歸。一任這回黃雪落。滿家圍火掩柴扉。<span class='note-inline'>(白雲端)</span>。</p>
<p>佛性要當相節顯。北禪除夜啟玄津。當筵獨恣庖丁刃。直至如今此話新。<span class='note-inline'>(靈源清　二)</span>。</p>
<p>來勾皮骨訪知音。一語當機直萬金。帽子擲來如未曉。眼前爭免拾花針。</p>
<p>分皮納角牛何在。釵釧瓶盤只一金。大用莫言無軌則。當機須是芥投針。<span class='note-inline'>(草堂清)</span>。</p>
<p>白牛露地直須烹。分歲閑和野菜羮。莫謂箇中滋味少。須知四海飽膨脝。<span class='note-inline'>(普融平)</span>。</p>
<p>北禪分歲烹白牛。官中文字急來勾。立地交他納皮角。連忙擲下舊兜鍪。<span class='note-inline'>(文殊道)</span>。</p>
<p>【續收】北禪夜分歲。特地巧安排。維那出隻手。線去又絲來。田郎催拍板。鮑老舞三臺。若教行正令。活作一坑埋。<span class='note-inline'>(石菴玿)</span>。</p>
<p>白牛烹了正熈熈。皮角官中却要追。將下帽簷輸納了。燈前更鼓夜遲遲。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】北禪因僧問。如何是佛。師曰。匙挑不上。　頌曰。</p>
<p>匙挑不上。箸撥不開。合掌讚言。善哉善哉。<span class='note-inline'>(疎山如)</span>。</p>
<p style="margin-left:2em;text-indent:-1em">【增收】瑞州洞山曉聰禪師。<span class='note-inline'>(嗣文殊真)</span>常自負柴上山。路逢一僧。問山上有柴。何故將去師放柴於地曰。會麼。曰不會。師曰。我要燒。　頌曰。</p>
<p>此行莫擬幾時回。北去應須到五臺。若遇文殊放光處。殷勤為我記歸來。<span class='note-inline'>(虗堂愚)</span>。</p>
<p>柴火煎熬擔在身。相逢狹路不堪論。淡烟落日青山外。滿地難收刀斧痕。<span class='note-inline'>(石林鞏)</span>。</p>
<p style="margin-left:2em;text-indent:-1em">【增收】洞山聰曰。一大藏教只是箇之字。　頌曰。</p>
<p>點畫分明無道理。老胡幾度提不起。不如分付王將軍。無限風流歸手裏。<span class='note-inline'>(白雲端)</span>。</p>
<p style="margin-left:2em;text-indent:-1em">【增收】洞山聰因僧問。既是泗州大聖。為什麼在楊州出現。師曰。君子愛財。取之有道。　頌曰。</p>
<p>泗州忽示現楊州。天下宗師話路稠。君子愛財取有道。南海波斯鼻孔麤。<span class='note-inline'>(慈明圓)</span>。</p>
<p>玉堂有路通人到。金榜無名只自慚。長恨貧儒書讀盡。老來不得一青衫。<span class='note-inline'>(栢庭永)</span>。</p>
<p style="margin-left:2em;text-indent:-1em">【增收】明州雪竇山重顯禪師<span class='note-inline'>(嗣智門祚)</span>示眾曰。龍泉與刀斧同質。利鈍懸殊。駑駘與驥馬同途。遲速有異。　頌曰。</p>
<p>說似琅玕猶是玉。謂言鍮石又如金。自慚識性多庸下。未有昭昭至鑑心。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】雪竇示眾曰。譬若世界壞時。大水競作。其間無量眾生。或沒未沒。互相悲號。仰望蒼蒼。皆云相救。當是之時。四禪天人一見高聲便喝。咄哉眾生。我預曾報汝。令頻頻上來。汝却不聽。如今有什麼救處。乃拍手云。歸堂。　頌曰。</p>
<p>劫外濤聲滿世間。羣生無處可躋攀。寥寥天外清虗境。誰解陵空上帝關。<span class='note-inline'>(圭堂居士)</span>。</p>
<p style="margin-left:2em;text-indent:-1em">【增收】雪竇住翠峯時。有數僧到。師曰。新到那。僧曰是。師曰。參堂去。僧纔行。師復喚曰。來來。僧回首。師曰。洞庭難得師僧到。與你一椀茶喫。　頌曰。</p>
<p>入門句子<span class='corr'>已</span>先酬。喚去呼來第二頭。到此不知茶味者。紛紛空買洞庭舟。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】雪竇改船子漁父頌曰。夜靜水寒魚不食。滿船載得月明歸。　頌曰。</p>
<p>閃爍金鱗躍浪時。華亭貪翫下鈎遲。誰知雪老垂綸慣。不犯波濤取得伊。<span class='note-inline'>(白雲端)</span>。</p>
<p style="margin-left:2em;text-indent:-1em">【增收】雪竇因僧問。如何是諸佛本源。師曰。千峯寒色。曰未審向上更有事也無。師曰。雨滴巖花。　頌曰。</p>
<p>千峯寒色事如何。雪上加霜凍滑多。若遇鄒陽吹暖律。巖花應不待春和。<span class='note-inline'>(楊無為)</span>。</p>
<p>千峯寒色冷堆青。雨滴巖花照眼明。若問箇中端的旨。休將鶴唳作鶯聲。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】雪竇因僧問。山花開似錦。㵎水湛如藍。學人分上為什麼不會。師曰。枯木裏瞠眼。曰恁麼則從苗辨地。因語識人也。師曰。三十棒且待別時。　頌曰。</p>
<p>一枝枯草強遮羞。明鏡當軒燭盡幽。滿面慚惶移步去。清光灼灼避無由。<span class='note-inline'>(白雲端)</span>。</p>
<p style="margin-left:2em;text-indent:-1em">【增收】雪竇頌革轍二門曰。劫火曾洞然。木人淚先落。可憐傅大士。處處失樓閣。一德雲閑古錐。幾下妙峯頂。喚它癡聖人。擔雪共填井。<span class='note-inline'>(二)</span>祖佛未生前。<span class='corr'>已</span>震塗毒鼓。如今誰樂聞。請試分回互。<span class='note-inline'>(三)</span>宛轉復宛轉。真金休百鍊。喪却毗耶離。無人解看箭<span class='note-inline'>(四)</span>。　頌曰。</p>
<p>迦葉聆箏起舞。淵明聞鐘皺眉。息畊斗室危坐。半窓凍日熈熈。<span class='note-inline'>(虗堂愚)</span>。</p>
<p>風卷浮雲盡。青天絕點埃。山川俱在目。何必上高臺。<span class='note-inline'>(葛蘆覃)</span>。</p>
<p style="margin-left:2em;text-indent:-1em">【增收】雪竇頌曰。三分光陰二早過。靈臺一點不揩磨。區區日逐貪生去。喚不回頭爭奈何。　頌曰。</p>
<p>業識茫茫。無本可據。咄哉癡漢。便恁麼去。<span class='note-inline'>(肯堂充)</span>。</p>
<p>鋸解秤鎚。油煎石磉。兩手擎來。有功者賞。<span class='note-inline'>(且菴仁)</span>。</p>
<p style="margin-left:2em">無禪才云。雪竇老漢。顢顢頇頇。儱儱侗侗。更參三十年。也未會禪在。然雖如是。土曠人稀。試聽下箇註脚。乃頌曰。</p>
<p>瞎却摩醯三隻眼。南北東西路不分。千林落葉無人掃。獨自松門展脚眠。</p>
<p style="margin-left:2em;text-indent:-1em">【增收】雪竇與李殿院坐次。有秀才并道士到院。李問云。三教中那箇為貴。師側身叉手而立。李曰。有口何不道取。師曰。對夫子而難言。　頌曰。</p>
<p>五老峯前古觀基。老君元是一牟尼。時難只得同香火。莫聽他人說是非。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】雪竇因僧問。如何是佛。師曰。四山圍繞。　頌曰。</p>
<p>狂狗趂塊。瞎驢趂隊。只許我知。不許伊會。<span class='note-inline'>(南華昺)</span>。</p>
<p style="margin-left:2em;text-indent:-1em">【增收】雪竇因僧問。如何是諸佛向上人。師曰。白雲覆青山。曰莫便是和尚為人。處也無。師曰。淥水徒長蕖。　頌曰。</p>
<p>雪嶠層層翠瑣深。風生寒岫結重雲。夜來丹鳳冲霄漢。聽曉樵人逐鴈羣。<span class='note-inline'>(投子青)</span>。</p>
<p style="margin-left:2em;text-indent:-1em">【增收】雪竇問大龍。語者默者不是。　頌曰。</p>
<p>三軍不動旗閃爍。龍蛇陣上看謀略。令人長憶李將軍。萬里晴空飛一鶚。<span class='note-inline'>(復菴封)</span>。</p>
<p style="margin-left:2em;text-indent:-1em">【增收】潭州雲盖繼鵬禪師。<span class='note-inline'>(嗣智門祚)</span>初謁雙泉雅禪師。泉令充侍者。示以芭蕉拄杖話。經久無省發。一日泉向火次。師侍立。泉忽問。拄杖子話試舉來。與子商量。師擬舉。泉拈火箸便摵。師豁然大悟。　頌曰。</p>
<p>與奪雙行驗正邪。纔爭拄杖便亡家。驀然銕棒如風疾。失却從前眼裏花。<span class='note-inline'>(白雲端)</span>。</p>
<p>擊碎髑髏。敲出骨節。明眼人前。自彰醜拙。<span class='note-inline'>(木菴永)</span>。</p>
<p style="margin-left:2em;text-indent:-1em">【增收】相州天平從漪禪師。<span class='note-inline'>(嗣清溪進)</span>師到西院。常自曰。莫道會佛法人。覓箇舉話底人也無。院聞而默之。師異日上法堂次。院召從漪。師舉首。院曰錯。師進三兩步。院又曰錯。師近前。院曰。適來兩錯。是上座錯。是思明老漢錯。師曰。是從漪錯。院曰錯錯。乃曰。上座且在這裏過夏。共汝商量這兩錯。師不肯便去。後住相州天平山。每舉前話曰。我行脚時被惡風吹到汝州。有西院長老。勘過連下兩錯。更留我過夏。待共我商量。我不道恁時錯。我發足向南方去時。早知錯了也　首山念云。據天平作恁麼解會。未夢見西院在。何故話在。　頌曰。</p>
<p>禪家流愛輕薄。滿肚參來用不著。堪笑堪笑天平老。誰謂當初悔行脚。錯錯。西院清風頓銷爍。復云。忽有箇衲僧出來道錯。雪竇錯何似天平錯。<span class='note-inline'>(雪竇顯)</span>。</p>
<p>把纜放船。膠柱調絃。遠水不救近火。短綆那級深泉。天平老太怱草。為兩錯悔行脚。大地茫茫愁殺人。眼裏無筋一世貧。<span class='note-inline'>(圓悟勤)</span>。</p>
<p>彼呼我諾。彼啐我啄。聞如不聞。將錯就錯。金剛眼睛槵子換却。會與不會都盧是錯。<span class='note-inline'>(佛鑑懃)</span>。</p>
<p>兩錯將來竟不成。從而南北路頭分。後來費盡分疎語。半是思君半恨君。<span class='note-inline'>(雲衲慶)</span>。</p>
<p style="margin-left:2em;text-indent:-1em"><span class='note-inline'>(曹洞)</span>【增收】郢州太陽警玄禪師<span class='note-inline'>(嗣梁山觀)</span>僧問。如何是和尚家風。曰滿缾傾不出。大地沒飢人。　頌曰。</p>
<p>荊山美玉何須辨。赤水玄珠不用拈。罔象無心黃帝重。卞和有智楚王嫌。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】太陽玄問梁山。如何是無相道場。山指觀音曰。這箇是吳道子畫。師擬進語。山急索曰。這箇是有相底。那箇是無相底。師有省。便禮拜。山曰。何不道取一句。師曰。道即不辭。恐上紙筆。山笑曰。此語上碑去在。　頌曰。</p>
<p>路窮崖仞問山翁。別指巖西東嶺東。擬進霧垂嵐色重。回頭忽見太陽紅。<span class='note-inline'>(投子青)</span>。</p>
<p>真空無相絕名模。立底精兮畫底麤。道即不辭難上紙。西天鬍子沒髭鬚。<span class='note-inline'>(止泓鑑)</span>。</p>
<p style="margin-left:2em;text-indent:-1em"><span class='note-inline'>(法眼)</span>【增收】天台山德韶國師<span class='note-inline'>(嗣法眼)</span>示眾曰。青蘿夤緣。直上寒松之頂。白雲淡竚。出沒太虗之中。萬法本閒。唯人自閙。　頌曰。</p>
<p>等是埀慈為你來。舌頭拖地語如雷。葛藤滿地無人剪。狼藉春風又一回。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】韶國師示眾曰。通玄峯頂不是人間。心外無法滿目青山。　頌曰。</p>
<p>心外本來無一法。國師見處未為親。若言滿目青山是。認著還生眼裏塵。<span class='note-inline'>(無隱鑒)</span>。</p>
<p style="margin-left:2em;text-indent:-1em">【增收】金陵清涼泰欽法燈禪師。<span class='note-inline'>(嗣法眼)</span>師問僧。如何是祖師西來意。僧曰。不東不西。師不肯。僧却問。如何是祖師西來意。師曰。不東不西。僧遂領旨。　頌曰。</p>
<p>西來祖意不東西。猿鳥春深抱樹啼。多少行人空悵望。青山孤聳白雲低。<span class='note-inline'>(保寧勇)</span>。</p>
<p>不東不西。一句全提。軟似生鐵。硬如爛泥。投針未諳鉢水。刮膜再用金鎞。雲瑣家山歸路絕。回頭翻咲杜䳌啼。<span class='note-inline'>(肯堂充)</span>。</p>
<p style="margin-left:2em;text-indent:-1em">【增附】雲居齊和尚。法燈會中為知藏。燈一日謂師曰。有人問我西來意。答他曰。不東不西。藏主作麼生會。師對曰。不東不西。燈曰。與麼會又爭得。曰道齊祇恁麼。未審和尚尊意如何。燈曰。它家自有兒孫在。師頓明厥旨。有頌曰。接物利生絕妙。外生終是不肖。它家自有兒孫。將來用得恰好。　頌曰。</p>
<p>他家自有兒孫在。父祖田園都不愛。平生活計剎那中。東頭買得西頭賣。<span class='note-inline'>(大洪恩)</span>。</p>
<p>人問西來祖師意。燈公對道不東西。它家自有兒孫在。多是隨言却自迷。<span class='note-inline'>(本覺一)</span>。</p>
<p style="margin-left:2em">金陵報恩院玄則禪師。<span class='note-inline'>(嗣法眼)</span>初問青峯。如何是學人自己。峯曰。丙丁童子來求火。後謁法眼。眼問。甚處來。師曰青峯。眼曰。青峯有何言句。師舉前話。眼曰。上座作麼生會。師曰。丙丁屬火。而更求火。如將自己求自己。眼曰。與麼會又爭得。師曰。某甲祇與麼。未審和尚如何。眼曰。你問我。我與你道。師問。如何是學人自<span class='corr'>己</span>。眼曰。丙丁童子來求火。師於言下頓悟。　頌曰。</p>
<p>末上一回秤八兩。又秤恰重半斤來。定盤星在誰人手。爭著絲毫可怪哉。<span class='note-inline'>(白雲端)</span>。</p>
<p>丙丁求火<span class='corr'>己</span>躬明。法眼青峯古路行。行到水窮知盡處。坐看雲起見平生。<span class='note-inline'>(照覺總)</span>。</p>
<p>丙丁求火問青峯。尀耐韓獹逐塊蹤。賴得清涼重點破。一聲雷震化為龍。<span class='note-inline'>(大洪遂)</span>。</p>
<p>問處分明答處親。青峯八字打開門。頭頭盡是吾家物。何必臨歧更問津。<span class='note-inline'>(佛燈珣)</span>。</p>
<p>【續收】丙丁童子來求火。再問炎炎燎面門。過現未來三世佛。不離其中轉法輪。<span class='note-inline'>(冶父川)</span>。</p>
<p>丙丁童子來求火。南方丙丁又屬火。按劒宗師奈若何。是君心下意不過。<span class='note-inline'>(卍菴顏)</span>。</p>
<p>一回醉倒玉樓前。鬢亂釵橫語笑顛。最是惱人腸斷處。借婆衫子拜婆年。<span class='note-inline'>(皖山凝)</span>。</p>
<p>昔見非真。今見非假。字經三寫。烏焉成馬。<span class='note-inline'>(寶葉源)</span>。</p>
<p style="margin-left:2em">杭州永明開山道潛禪師。<span class='note-inline'>(嗣法眼)</span>初參法眼。眼曰。子參請外。看什麼經。師曰華嚴。曰總別同異成壞六相。是何門攝。師曰。世出世間一切法。皆具六相。曰空具六相不。師無對。曰何不問去。師却問。空具六相不。曰空。師於是開悟。曰子作麼生會。師曰空。眼然之。　頌曰。</p>
<p>空兮空兮無背面。拈起豁然成兩片。檐向南屏山角頭。千古萬古少人見。要見麼。<span class='note-inline'>(以拂子打圓相云)</span>金烏飛上琉璃殿。<span class='note-inline'>(斷橋倫)</span>。</p>
</div>
<p class='juan'>禪宗頌古聯珠通集卷第三十七</p></div>
</div><!-- end of div[@id='body'] -->
</body></html>