<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu62' />禪宗頌古聯珠通集卷第二十四</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu63' />
<p class='h2'>六祖下第五世之五<span class='note-inline'>(清源下第四世之二)</span></p><p style="margin-left:2em;text-indent:-1em"><span class='note-inline'>(曹洞宗)</span>【增收】筠州洞山良价悟本禪師。<span class='note-inline'>(嗣雲巖)</span>因辭雲巖。臨行問。百年後忽有人問。還邈得師真否。如何抵對。巖良久曰。祇這是。師沉吟。巖曰。价闍黎。承當個事。大須審細。師猶涉疑。　頌曰。</p>
<p>體量非功不墮今。星移斗換豈同輪。多年曆日雖無用。犯著應須總滅門。<span class='note-inline'>(正堂辯)</span>。</p>
<p style="margin-left:2em">洞山因過水睹影。大悟前旨。有偈曰。切忌從他覓。迢迢與我疎。我今獨自往。處處得逢渠。渠今正是我。我今不是渠。應須恁麼會。方得契如如。　頌曰。</p>
<p>動靜從來每與俱。回頭驀地始逢渠。直饒與麼猶堪咲。喚作如如又却迂。<span class='note-inline'>(本覺一)</span>。</p>
<p>水中影子因身有。若寔無身影亦無。百尺竿頭纔進步。一毫端上現毗盧。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】洞山。後因供養雲巖真。有僧問。先師道只這是。莫便是否。師曰是。曰意旨如何。師曰。當時幾錯會先師意。曰未審先師還知有也無。師曰。若不知有。爭解恁麼道。若知有。爭肯恁麼道。　頌曰。</p>
<p>爭解恁麼道。五更雞唱家林曉。爭肯恁麼道。千年鶴與青松老。寶鑑正明驗正偏。玉機轉側看兼到。門風大振兮規步綿綿。父子變通兮聲光浩浩。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】洞山辭雲巖。巖曰。自此一別。難得與汝相見。師曰不然。自此一別。難得與和尚不相見。　頌曰。</p>
<p>高高孤頂雪濛濛。劫外行藏路不通。半夜嶺梅消息轉。不關春色暗香濃。<span class='note-inline'>(正堂辯)</span>。</p>
<p style="margin-left:2em;text-indent:-1em">【增收】洞山首謁南泉。值馬祖忌修齋次。泉曰。未審馬祖還來應供否。眾無對。師出云。待有伴即來。泉曰。此子雖後生。却堪雕琢。師曰。莫壓良為賤。　頌曰。</p>
<p>白雲之賓青山伴。位裡借切看互換。無底合盤轉手擎。穿心椀子通身飯。<span class='note-inline'>(天童覺)</span>。</p>
<p>千尺絲綸直下垂。一波纔動萬波隨。江上晚來堪畫處。漁人披得一蓑歸。<span class='note-inline'>(闡提點)</span>。</p>
<p>有伴即來。地闢天開。冷光重出匣。古路絕纖埃。萬象森羅齊合掌。須彌岌㠋舞三臺。<span class='note-inline'>(最庵印)</span>。</p>
<p style="margin-left:2em;text-indent:-1em">【增收】洞山參溈山。問曰。頃聞南陽忠國師有無情說法話。某甲未究其微。溈曰。我這裡亦有。祇是罕遇其人。師曰。乞師指示。溈曰。父母所生口。終不為子說。師曰。還有與師同時慕道者否。溈曰。此去澧陵攸縣石室相連。有雲巖道人。若能撥草瞻風。必為子之所重。師既到雲巖問。無情說法甚麼人得聞。巖曰。無情得聞。師曰。和尚聞否。曰我若聞。汝即不聞吾說法也。師曰。某甲為甚麼不聞。巖竪拂子曰。還聞麼。師曰不聞。曰我說法汝尚不聞。況無情說法乎。師曰。無情說法該何典教。曰豈不見彌陀經云。水鳥樹林悉皆念佛念法。師於是有省。述偈曰。也大奇也大奇。無情說法不思議。若將耳聽終難會。眼處聞時方得知。　頌曰。</p>
<p>者箇分明。有情無情。者箇最親。無處不真。一打不著。萬劫沉淪。一透不破。驢牽銕磨。一朝透徹。以楔出楔。鼻安面上。口裡有舌。不借不借。東說西說。要休便休。要歇便歇。無情說法有情聽。有情說法無情別。不是等閑虗作解。大地山河太饒舌。人人盡有不相應。露柱燈籠向你說。<span class='note-inline'>(大溈智)</span>。</p>
<p>好好。萬象森羅俱是寶。頭頭物物現家珍。不識之人即荒草。<span class='note-inline'>(南堂興)</span>。</p>
<p>南陽師肌骨好。洞山价也難討。溈山翁雲巖老。重注破成鼓倒。分明行官路。不覺入荒草。葛藤因此到而今。業識茫茫何日了。<span class='note-inline'>(月堂昌)</span>。</p>
<p style="margin-left:2em">洞山示眾曰。秋初夏末。兄弟或東去西去。直須向萬里無寸草處去始得。又云。只如萬里無寸草處且作麼生去。後有僧到瀏陽舉似石霜。霜云。出門便是草。僧回舉似師。師曰。大唐國裡能有幾人。　頌曰。</p>
<p>出門便是太忙然。萬里無來未得圓。欲識家山門去路。暮烟輕鎻綠綿綿。<span class='note-inline'>(佛慧泉)</span>。</p>
<p>草漫漫。門裡門外君自看。荊棘林中下脚易。夜明簾外轉身難。看看幾何般。且隨老木同寒瘠。將逐春風入燒瘢。<span class='note-inline'>(天童覺)</span>。</p>
<p>出門便是草。閑殺龍門老。北去禮文殊。南來登五老。鬢髮<span class='corr'>已</span>蒼浪。言歸恨不早。獨立秋風前。思量望江島。好好不用更尋討。<span class='note-inline'>(龍門遠)</span>。</p>
<p>萬里無寸草。但請恁麼去。出門便是草。各自有公據。有公據。何拘束。清風月下守株人。涼兔漸遙春草綠。<span class='note-inline'>(徑山杲)</span>。</p>
<p>不出漫漫草路遮。出門猶更隔天涯。回機踏著通霄路。何處青山不是家。<span class='note-inline'>(疎山如)</span>。</p>
<p>【續收】庭前黃葉亂紛紛。階下苔錢似錦紋。戶外任教荒草綠。石人踏斷海山雲。<span class='note-inline'>(淨因成)</span>。</p>
<p>萬里無寸草。出門便絆倒。爭如不動塵。四山日杲杲。壁立萬仞絕承當。天上人間無處討。無處討。忽然突出拄杖頭。直趨寶山親取寶。<span class='note-inline'>(圓悟勤)</span>。</p>
<p>新豐路坦然。豈止正偏圓。萬里無寸草。何人可向前。機不轉墮塵緣。透得脫犯風烟。瀏陽端的破中邊。出門<span class='corr'>已</span>是草芊綿。投機倘若諳來脉。兩岸俱玄一不全。<span class='note-inline'>(佛鑑懃)</span>。</p>
<p>虗玄鳥道沒纖埃。玉殿空然瑣綠苔。挂壁梭飛秋蛻骨。滄溟老蚌盡懷胎。<span class='note-inline'>(足菴鑒)</span>。</p>
<p style="margin-left:2em">洞山因僧問。寒暑到來如何回避。師曰。何不向無寒暑處去。曰如何是無寒暑處。師曰。寒時寒殺闍黎。熱時熱殺闍黎。　頌曰。</p>
<p>垂手還同萬仞崖。正偏何必在安排。琉璃古殿照明月。忍俊韓獹空上階。<span class='note-inline'>(雪竇顯)</span>。</p>
<p>無寒暑處。如何唱和。熱即乘涼。寒即向火。多口阿師。一場懡㦬。人人盡欲出常流。折合還歸炭裡坐。<span class='note-inline'>(泉大道)</span>。</p>
<p>熱時熱殺寒時寒。寒暑由來總不干。行盡天涯諳世事。老君頭戴楮皮冠。<span class='note-inline'>(湛堂準)</span>。</p>
<p>偏中有正正中偏。流落人間千百年。幾度欲歸歸未得。門前依舊草芊芊。<span class='note-inline'>(長靈卓)</span>。</p>
<p>無寒暑處洞山語。多少禪人迷處所。寒時向火熱乘涼。一生免得避寒暑。<span class='note-inline'>(佛燈珣)</span>。</p>
<p>無寒暑處為君通。枯木生花又一重。堪咲刻舟求劒者。至今猶在冷灰中。<span class='note-inline'>(佛性泰)</span>。</p>
<p>【續收】裡頭看勿寒暑。直下滄溟瀝得乾。我道巨鼇能俯首。咲君沙際弄釣竿。<span class='note-inline'>(天童覺)</span>。</p>
<p>水到渠成。風行草偃。類之不齊。覩之難面。誰信崖頹石裂時。黃金白銀如糞泥。<span class='note-inline'>(月堂昌)</span>。</p>
<p>盤走珠珠走盤。偏中正正中偏。羚羊挂角無踪跡。獵犬遶林空踧踖。<span class='note-inline'>(圓悟勤)</span>。</p>
<p>避暑逃寒問是非。不離寒暑少人知。正中來也無回互。句裡藏鋒辨者稀。嚴天雪火雲飛。風吹日炙杜闍黎。<span class='note-inline'>(冶父川)</span>。</p>
<p>寒時寒熱時熱。無寒暑處天然別。綿州附子漢州薑。打刀須是邠州鐵。洞山老子不瞞人。親傳當面藏身訣。<span class='note-inline'>(鼓山珪)</span>。</p>
<p>寒暑分明說向君。不容擬議辨疎親。匾檐驀折兩頭脫。舉目長空一咲新。<span class='note-inline'>(松源岳)</span>。</p>
<p style="margin-left:2em">洞山因僧問。三身中那身不墮眾數。師曰。吾常於此切。後有持此問曹山。先師道。吾常於此切。意作麼生。山云。要頭便斫去。又問雪峯。雪峯以拄杖打云。我亦曾到洞山來。　頌曰。</p>
<p>此切堪傷向外求。至親何故似怨讎。始終滿面無慙色。更有曹山乞你頭。<span class='note-inline'>(保寧勇)</span>。</p>
<p>不入世未循緣。劫壺空處有家傳。白蘋風細秋江暮。古岸船歸一帶烟。<span class='note-inline'>(天童覺)</span>。</p>
<p>【續收】玉鞭纔舉乾坤靜。皇道私無顯至尊。貴極鑾轝纔指斥。將軍正令不容存。<span class='note-inline'>(正堂辯)</span>。</p>
<p>三人證龜喚作鼈。啞子得夢向誰說。電光影裡浪驅馳。踏破澄潭一輪月。<span class='note-inline'>(木菴永)</span>。</p>
<p>吾常於此切。不是神仙訣。洞山空腹高心。曹山寧可截舌。切切。不是標名虗事椃。未了吾今為君訣。<span class='note-inline'>(棘田心)</span>。</p>
<p style="margin-left:2em">洞山因僧問。亡僧遷化向什麼處去。師曰。火後一莖茆。　頌曰。</p>
<p>野火燒時越轉新。至今烟燄雨難淋。旱地紅蓮遮日月。無根樹長翠成陰。<span class='note-inline'>(投子青)</span>。</p>
<p>春風吹動綠波搖。無限船師逐海潮。只見江鷗飛白浪。豈知明月在雲霄。<span class='note-inline'>(枯木成)</span>。</p>
<p>善應隨流妙意深。明明一箭中紅心。當鋒不是由基眼。對面銕山高萬尋。<span class='note-inline'>(佛智裕)</span>。</p>
<p>【續收】古人出世最難遭。唯有江西路更高。人問亡僧遷化事。便言火後一莖茆。<span class='note-inline'>(石門聰)</span>。</p>
<p>雖然火過一堆灰。爭奈人情會見稀。畢竟水須朝海去。到頭雲定覓山歸。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】洞山有頌云。五臺山上雲蒸飯。佛殿階前狗尿天。旛竿頭上煎䭔子。三箇胡孫夜簸錢。　頌曰。</p>
<p>山猱得樹尾連顛。咲道階除夜簸錢。敲磕髑髏無用處。從來千聖不曾傳。<span class='note-inline'>(□□□)</span>。</p>
<p style="margin-left:2em;text-indent:-1em">【增收】洞山因老宿拈袈裟角問云。父母未生時還有這箇麼。師曰。只今豈是有耶。宿搖手。　頌曰。</p>
<p>轉位投機覓更難。回途復妙豈相關。新豐洞口翻波浪。一掃須教徹底乾。<span class='note-inline'>(正堂辯)</span>。</p>
<p style="margin-left:2em;text-indent:-1em">【增收】洞山有一僧。在延壽堂不安。要見師。師至僧所。僧便問。和尚何不救取人家男女。師曰。你是什麼人家男女。曰某甲是大闡提人家男女。師良久。僧曰。四山相逼時如何。師曰。老僧亦從人家屋簷下過。曰回互不回互。師曰。不回互。曰教某甲向什麼處去。師曰。粟畬裡去。僧噓一聲曰。珍重。便坐脫。師以拄杖扣頭三下曰。只解與麼去。不解與麼來。　頌曰。</p>
<p>只解恁麼去。沙禽夜宿滄洲樹。不解恁麼來。石筍穿開古路苔。莫道鯤鯨無羽翼。今日親從鳥道回。<span class='note-inline'>(天童覺)</span>。</p>
<p>聖量凡情淨盡時。轉身無路事還非。屋簷下過粟畬裡。馬腹驢胎一道歸。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】洞山因龍牙問。如何是祖師西來意。師曰。待洞水逆流。即向汝道。　頌曰。</p>
<p>洞水無緣會逆流。見他苦切故相酧。西來祖意寔無意。妄想狂心歇便休。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】洞山因僧問。如何是空劫<span class='corr'>已</span>前自<span class='corr'>己</span>。師曰。白鳥入蘆花。　頌曰。</p>
<p>打起黃鶯兒。莫教枝上啼。幾回驚妾夢。不得到遼西。<span class='note-inline'>(正堂辯)</span>。</p>
<p style="margin-left:2em;text-indent:-1em">【增收】洞山冬夜果子汝問泰首座曰。有一物。上拄天下拄地。黑似漆。常在動用中。動用中收不得。且道過在什麼處。座曰。過在動用中。師曰。侍者掇退果卓。　頌曰。</p>
<p>洞山果子誰無分。掇退臺盤妙轉機。今夜為君輕點破。牡丹花下睡猫兒。<span class='note-inline'>(明極祚)</span>。</p>
<p>洞山玷辱家風。首座埋沒自<span class='corr'>己</span>。雙雙綉出鴛鴦。千古扶持不起。<span class='note-inline'>(運菴巖)</span>。</p>
<p>拄天拄地黑如漆。不分晝夜是何物。拈來拋向屎坑中。火裡舡蓮香拂拂。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】洞山夜參不點燈。有僧出問話。退後師令侍者點燈。乃召適來問話。僧出來。其僧近前。師曰。將取三兩粉來。與這箇上座。其僧拂袖而退。自此省發。遂罄捨衣資設齋。得三年後辭師。師曰。善為時。雪峯侍立問曰。祇如這僧辭去。幾時却來。師曰。他祇知一去。不解再來。其僧歸堂。就衣鉢下坐化。峯上報師。師曰。雖然如此猶。較老僧三生在。　頌曰。</p>
<p>洞中日午打三更。便有遊人把路爭。除却華山陳處士。誰人不帶是非行。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】洞山因看病僧。僧曰。火風離散時如何。師曰。來時無一物。去亦任從伊。曰爭奈羸瘵何。師曰。須知有不病者。僧曰。如何是不病者。師曰。悟則無分寸。不悟隔山坡。僧曰。前程還許卜度也無。師曰。雖然黑似漆。成立在今時。　頌曰。</p>
<p>火風離散後。一物鎮長靈。佛國黃金地。天堂白玉庭。前程休卜度。所至要惺惺。一念心清淨。人間亦只寧。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】洞山不安。僧問。和尚病。還有不病者麼。師曰有。曰不病者還看和尚否。師曰。老僧看他有分。曰和尚看他時如何。師曰。老僧看他時。則不見有病。　頌曰。</p>
<p>卸却臭皮袋。拈轉赤肉團。當頭鼻孔正。直下髑髏乾。老醫不見從來癖。少子相逢向近難。野水瘦時秋潦退。白雲斷處舊山寒。須勦絕莫顢頇。轉盡無功伊就位。孤標不與汝同盤。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】洞山因僧問。和尚教學人行鳥道。未審如何行鳥道。師曰。不逢一人。曰如何行。師曰。直須足下無私句。曰祇如行鳥道。莫便是本來面目否。師曰。闍黎因甚顛倒。曰甚麼處是學人顛倒。師曰。若不顛倒。因甚麼却認奴作郎。曰如何是本來面目。師曰。不行鳥道。　頌曰。</p>
<p>古路翛然倚太虗。行玄猶是涉崎嶇。不登鳥道雖為妙。點撿將來<span class='corr'>已</span>觸途。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洞山問僧。世間何物最苦。曰地獄最苦。師曰。不然。在此衣線下不明大事。是名最苦。　頌曰。</p>
<p>人生最苦不知休。逐浪隨波真可憂。一句若能超佛祖。蒙頭壞衲更何求。<span class='note-inline'>(枯木成)</span>。</p>
<p>鑊湯爐炭幾何般。地獄三途未苦酸。須信新豐親切語。袈裟之下莫顢頇。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洞山曰。一大藏教。只是箇之字。　頌曰。</p>
<p>點畫分明無道理。老胡幾度提不起。不如分付王右軍。無限風流歸手裡。<span class='note-inline'>(白雲端)</span>。</p>
<p style="margin-left:2em;text-indent:-1em">【增收】洞山參興平。便禮拜。興曰。莫禮老朽。師曰。禮不老朽者。興曰。渠不受禮。師曰。渠不曾禮。　頌曰。</p>
<p>渠非老朽不禮不受。威音世前毗盧頂後。把定壺中白日長。觸著匣內青蛇吼。良醫叮囑病人。服藥不如忌口。<span class='note-inline'>(天童覺)</span>。</p>
<p>上座莫要禮老朽。興平未易揚家醜。尊貴從來不出門。渠儂豈在威音後。<span class='note-inline'>(自得暉)</span>。</p>
<p style="margin-left:2em;text-indent:-1em">【增收】洞山因僧問。如何是衲僧孔竅。師曰。十八女兒不繫裙。　頌曰。</p>
<p>衲僧孔竅少人知。剛被宗師<span class='corr'>已</span>識機。十八女兒裙未繫。先教阿母畫蛾眉。<span class='note-inline'>(海印信)</span>。</p>
<p style="margin-left:2em;text-indent:-1em">【增收】洞山因僧問。時時勤拂拭。莫遣惹塵埃。為甚麼不得他衣鉢。師曰。直饒道本來無一物。也未合得他衣鉢。且道。什麼人合得。僧下九十六轉語。皆不契。末後云。設使將來他亦不受師。深肎之。　頌曰。</p>
<p>祖師衣鉢漫悠哉。不受渠猶眼未開。誰信普通年遠事。豈從䓗嶺付將來。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】洞山不安。令沙彌傳語雲巖。乃囑曰。他或問和尚安樂否。<span class='corr'>但</span>道。雲巖路相次絕也。汝下此語。須遠立。恐他打汝。沙彌領旨去傳語。聲未絕。早被雲巖打一棒。沙彌無語。　頌曰。</p>
<p>洞山有路透雲巖。絕處教通到者難。拄杖頭邊開活路。方知不隔一毫端。<span class='note-inline'>(絕象鑑)</span>。</p>
<p>年老心孤是洞山。引人行路絕躋攀。者僧若也知機變。一去雲巖更不還。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】潭州神山僧密禪師<span class='note-inline'>(嗣雲巖)</span>與洞山行次。忽見白兔走過。師曰。俊哉。洞曰。作麼生。師曰。大似白衣拜相。洞曰。老老大大作這箇說話。師曰。你作麼生。洞曰。積代簪纓。暫時落魄。　頌曰。</p>
<p>即日貴人舊家貧漢。兄弟相承尊卑互換。向晚途中眼不開。夜明簾外機旋轉。騎牛戴帽異中來。百鍊真金色不變。<span class='note-inline'>(天童覺　二)</span>。</p>
<p>抗力雪霜平步雲霄。下惠黜國相如過橋。蕭曹謀略能成漢。巢許身心欲避堯。寵辱若驚深自信。真情參跡混漁樵。</p>
<p>白衣拜相喜難加。暫時流落向天涯。移身換步人難見。夜來歸宿五侯家。<span class='note-inline'>(佛性泰)</span>。</p>
<p>衣錦還鄉人盡見。長時富貴許誰知。無言童子呵呵咲。嬴得風光滿面歸。<span class='note-inline'>(伊庵權)</span>。</p>
<p style="margin-left:2em;text-indent:-1em">【增收】神山把針次。洞山問曰作甚麼。師曰。把針。曰把針事作麼生。師曰。針針相似。曰二十年同行。作這箇語話。豈有與麼工夫。師曰。長老又作麼生。曰。如大地火發底道理。　頌曰。</p>
<p>大地火發間不容髮。南海崑崙天寒不襪。祖祖相傳一頭搕[打-丁+(天/韭)]。<span class='note-inline'>(天童覺)</span>。</p>
<p>逆放順收將寡敵眾。隱顯同途得失共用。針針相似不外來。同行語話要分開。自從大地火發後。古廟香爐不著灰。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】神山與洞山過獨木橋。洞先過了。拈起木橋曰。過來。師喚价闍黎。洞乃放下木橋。　頌曰。</p>
<p>平地無端鑿陷坑。木橋拈起使人行。沉沉寒水如何渡。月夜金雞報五更。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】潭州石霜山慶諸禪師<span class='note-inline'>(嗣道吾)</span>抵溈山為米頭。一日篩米次。溈曰。施主物莫拋撒。師曰。不拋撒溈於地上拾得一粒曰。汝道不拋撒。這箇是甚麼。師無對。溈曰。莫輕這一粒。百千粒盡從這一粒生。師曰。百千粒從這一粒生。未審這一粒從甚處生。溈呵呵大咲歸方丈。　頌曰。</p>
<p>萬廩千倉常住物。出生來歷要分明。不知一粒從何得。雨過西山爽氣清。<span class='note-inline'>(枯禪鏡)</span>。</p>
<p style="margin-left:2em">石霜在方丈內。僧在窓外問。咫尺之間為甚麼不覩師顏。師曰。徧界不曾藏。僧舉問雪峯。徧界不曾藏意旨如何。峯曰。甚麼處不是石霜師聞曰。這老漢著甚麼死急。峯聞曰。老僧罪過　玄沙云。山頭老漢蹉過石霜。　頌曰。</p>
<p>千疑萬慮扣禪關。徧界非藏豈小言。象骨玄沙猶定動。悞他游子失歸源。高賢不用隨聲色。地久天長自對門。<span class='note-inline'>(汾陽昭)</span>。</p>
<p>石霜雪老盡悠悠。月下相逢互唱酧。爭似釣螺江上客。一聲漁笛過滄洲。<span class='note-inline'>(佛慧泉)</span>。</p>
<p>雙眸自小患生盲。兩耳從來只聽聲。指點萬端都不見。如何彈指得分明。<span class='note-inline'>(保寧勇)</span>。</p>
<p>咫尺之間不覩師顏。幸然獨露誰作遮攔。老倒石霜曾指月。區區雪老重饒舌。釣魚船上謝三郎。金剛腦後添生銕。<span class='note-inline'>(南華昺)</span>。</p>
<p>【續收】咫尺之間問石霜。師云。徧界不曾藏。閙市交關急著眼。塞北牛馬海南番。<span class='note-inline'>(洞山聰)</span>。</p>
<p>徧界不曾藏。千眼應難見。雖然咫尺間。欲覓無背面。象骨苦提撕。箇中猶未辨。玄沙與發機。射人用好箭。<span class='note-inline'>(投子舒)</span>。</p>
<p style="margin-left:2em">石霜因僧問。如何是和尚深深處師曰。無鬚鎻子兩頭搖。　頌曰。</p>
<p>三更月落兩山明。古道程遙苔滿生。金鎻搖時無手犯。碧波心月兔常行。<span class='note-inline'>(投子青)</span>。</p>
<p>無鬚鎻子卒難開。枯木堂中莫亂猜。千古兩頭搖不動。待他麟角衲僧來。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】石霜示眾云。百尺竿頭如何進步。　頌曰。</p>
<p>百尺竿頭坐底人。雖然得入未為真。百尺竿頭須進步。十方世界現全身。<span class='note-inline'>(長沙岑)</span>。</p>
<p>瞎却頂門眼。錯認定盤星。[拚-ㄙ+ㄊ]身能捨命。一盲引眾盲。<span class='note-inline'>(無門開)</span>。</p>
<p style="margin-left:2em;text-indent:-1em">【增收】石霜因裴相國來。師奪公手中笏曰。在天子手中為圭。在官人手中為笏。在山僧手裡喚作什麼。公無對乃留下笏。　頌曰。</p>
<p>不是圭兮不是笏。反身直入蒼龍窟。拿得驪龍照海珠。知君大手方拈出。<span class='note-inline'>(雪竇顯)</span>。</p>
<p>不是圭兮不是笏。祖祖相傳非外物。掣電光中著眼看。直下承當早埋沒。遇作家須拈出。中下聞之生恍惚。太平恁麼多羅。畢竟未離窠窟。那堪明眼人前。特地一場忉怛。<span class='note-inline'>(佛鑑懃)</span>。</p>
<p style="margin-left:2em">潭州漸源仲興禪師。<span class='note-inline'>(嗣道吾)</span>一日隨道吾往檀越家。弔慰拊棺曰。生邪死邪。吾曰。生也不道。死也不道。師曰。為甚麼不道。吾曰。不道不道。歸至中路。師曰。和尚今日須與某甲道。若不道打和尚去也。吾曰。打即任打。道即不道。師便打。吾歸院曰。汝宜離此去。恐知事得知不便。師乃禮辭。隱于村院。三年後忽聞童子念觀音經。至應以比丘身得度者即現比丘身。忽然大省。遂焚香遙禮曰。信知先師遺言終不虗發。自是我不會。却怨先師。先師既沒。唯石霜是嫡嗣。乃造石霜。霜見便問。前來打先師因緣。會也未。師進曰。却請和尚道一轉語。霜曰。不見道。生也不道。死也不道。師遂禮拜。石霜設齋懺悔。他日持鍬復到石霜。於法堂上從東過西從西過東。霜曰。作麼。師曰。覓先師靈骨。霜曰。洪波浩渺白浪滔天。覓甚先師靈骨。師曰。正好著力。霜曰。這裡針劄不入。著甚麼力。師持鍬肩上便出。　頌曰。</p>
<p>兔馬有角牛羊無角。絕毫絕釐如山如岳。黃金靈骨今猶在。白浪滔天何處著。無處著。隻履西歸曾失却。<span class='note-inline'>(雪竇顯)</span>。</p>
<p>終日挨門復倚樓。幾回明鏡照梳頭。一從事却潘郎後。也解人前不識羞。<span class='note-inline'>(保寧勇)</span>。</p>
<p>道吾解語無舌。漸源無手行拳。打得魂消魄喪。方得此道流傳。石霜為父雪耻。苦屈之言難宣。鍬子持來四顧茫茫白浪滔天。黃金靈骨今何在。留鎮閻浮千萬年。<span class='note-inline'>(妙湛慧)</span>。</p>
<p>木人把板雲中唱。石女穿靴水上行。生死死生休更問。從來日午打三更。<span class='note-inline'>(長靈卓)</span>。</p>
<p>生也全機現。死也全機現。不道復不道。箇中無背面。直下便承當。不隔一條線。逼塞太虗空。赤心常片片。<span class='note-inline'>(圓悟勤)</span>。</p>
<p>無鬚鎻子兩頭搖。無瑕璧玉三回獻。反遭刖足太無端。誰料正言還似反。<span class='note-inline'>(佛性泰)</span>。</p>
<p>當時苦口曾不道。悟來靈骨方尋討。練江寒月兩蕭蕭。浮雲散盡天如掃。<span class='note-inline'>(夢庵信)</span>。</p>
<p>生邪不道死邪不道。一片清風閙浩浩。一時漏泄道吾機。反著襴衫倒頂帽。<span class='note-inline'>(楚安方)</span>。</p>
<p>【續收】本地靈明無一物。幾人認得黃金骨。扶鍬肩上便行時。大辯從來還若訥。<span class='note-inline'>(丹霞淳)</span>。</p>
<p>生前曾弗遇知音。死後徒將靈骨尋。只在目前何處覓。黃金鎻子任浮沉。<span class='note-inline'>(本覺一)</span>。</p>
<p>明頭落節暗裡喫交。毒手當渠痒處搔。雪裡鷺鷥飛不見。一隻銀缾挂樹梢。<span class='note-inline'>(雪竇宗)</span>。</p>
<p>無生曲子物外禪客。唱者能唱拍者能拍。唱拍相隨秋天月白。大鵬展翅滄溟窄。浩浩清風生羽翮。<span class='note-inline'>(南堂興)</span>。</p>
<p>急水灘頭下釣時。錦鱗紅尾尚遲疑。驀然跳出洪波裡。<span class='corr'>㸕</span>霧拏雲宇宙低。<span class='note-inline'>(應庵華)</span>。</p>
<p style="margin-left:2em;text-indent:-1em">【增收】澧州夾山善會禪師<span class='note-inline'>(嗣船子)</span>初住京口寺因僧問。如何是法身。師曰。法身無相。又問。如何是法眼。師曰。法眼無瑕。時道吾失咲。師遂請益。後散眾參船子。省發後歸聚徒。道吾令僧往問如何是法身。師曰。法身無相。又問。如何是法眼。師曰。法眼無瑕。僧回舉似吾。吾曰。者漢此回方徹。　頌曰。</p>
<p>法身無相。法眼無瑕。因風吹火。借水獻花。絲毫不立。萬別千差。<span class='corr'>但</span>看來年二三月。銜泥燕子入人家。<span class='note-inline'>(慈受深)</span>。</p>
<p>臭口開來經萬劫。絲毫纔動銕輪隨。雲収雨散月明夜。反動江波說向誰。<span class='note-inline'>(木庵永)</span>。</p>
<p style="margin-left:2em">夾山因僧問。撥塵見佛時如何。師曰。直須揮劒。若不揮劒。漁父栖巢。僧後問石霜。撥塵見佛時如何。霜曰。渠無國土。甚處逢渠。僧回舉似師。師曰。門庭施設不無老僧。入理深談。猶較石霜百步。　頌曰。</p>
<p>當機一句玉珊珊。內外玲瓏溢目寒無漏國中曾不住。月華影裡見應難。<span class='note-inline'>(丹霞淳)</span>。</p>
<p>不立纖毫<span class='corr'>已</span>是塵。那堪奔走問他人。高揮寶劍無踪跡。月裡姮娥現半身。<span class='note-inline'>(枯木成)</span>。</p>
<p>拂牛劒氣洗兵威。定亂歸功更是誰。一旦氛埃清四海。垂衣皇化自無為。<span class='note-inline'>(天童覺)</span>。</p>
<p>太阿在手。誰敢當鋒。青山萬朵。白雲重重。<span class='note-inline'>(京兆天寧璉)</span>。</p>
<p>【續收】學佛人人被熱謾。撥塵見得幾何般。狂風掃地雲吹散。獨立䦨干宇宙寬。<span class='note-inline'>(別峯印)</span>。</p>
<p>隱顯全該不露顏。白雲繚繞舊家山。石人半夜敲金鎻。天曉泥牛過玉關。<span class='note-inline'>(㑃堂仁)</span>。</p>
<p style="margin-left:2em">夾山因僧問。如何是佛。師曰。此位無賓主。曰尋常與甚人對談。師曰。文殊與吾携水去。普賢猶未折花來。　頌曰。</p>
<p>親言言處幾人知。今古無儔類莫齊。玉馬雪行歸夜半。羚羊挂角日沉西。<span class='note-inline'>(投子青)</span>。</p>
<p>當頭不犯難開口。假借傍來落二三。卓爾混融無向背。西天佛是老瞿曇。<span class='note-inline'>(枯木成)</span>。</p>
<p>大方獨立峭巍巍。八面玲瓏萬象圍。正坐當軒無位位。圓通無礙應群機。<span class='note-inline'>(踈山如)</span>。</p>
<p style="margin-left:2em">夾山因僧問。如何是夾山境。師曰。猿抱子歸青嶂後。鳥銜花落碧巖前。後來法眼云。我二十年祇作境話會。　頌曰。</p>
<p>月皎青松鶴夢長。碧霄丹桂挂羚羊。巖高壁仞千峯雪。石筍生條半夜霜。<span class='note-inline'>(投子青)</span>。</p>
<p>蚌含明月珠生腹。龍擁深雲雨洒空。莫向平田翻巨浪。直須點點盡朝東。<span class='note-inline'>(丹霞淳)</span>。</p>
<p>古鏡重磨又一新。一回出匣一驚人。石頭城下風雷吼。老老禪翁把要津。<span class='note-inline'>(寶峯祥)</span>。</p>
<p>二十年前此地遊。木蘭花發院新修。如今再到經行地。樹老無花僧白頭。<span class='note-inline'>(鼓山珪)</span>。</p>
<p>境話會來猶未是。却問而今作麼生。清涼元自鼻頭直。夾山依舊兩眉橫。<span class='note-inline'>(徑山杲)</span>。</p>
<p>【續收】古路雪深覆。好山雲更遮。雁聲天外急。遊子夜還家。<span class='note-inline'>(瞞庵戌)</span>。</p>
<p>月挂寒松碧嶂深。石人未會雪中吟。從前此曲知音少。鶴唳青霄出鳳林。<span class='note-inline'>(枯木成)</span>。</p>
<p>山邊水邊待月明。暫向人間借路行。如今還向山邊去。只有湖水無行路。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】夾山示眾云。目前無法。意在目前。不是目前法。非耳目之所到。　頌曰。</p>
<p>九轉靈丹難却易。一鎚便當易還難。相逢話盡壺中事。重把仙書子細看。<span class='note-inline'>(長靈卓)</span>。</p>
<p>年來萬事總成魔。老去閑添白髮多。道泰不傳天子。</p>
<p>令。時清休唱太平歌。<span class='note-inline'>(鼓山珪)</span>。</p>
<p>癡人面前休說夢。生銕團上須有縫。明明說與却佯聾。只管外邊閒打哄。<span class='note-inline'>(徑山杲)</span>。</p>
<p>握不成團撥不開。德雲幾度下崔嵬。有時行到海南岸。密密還從舊路回。<span class='note-inline'>(最庵印)</span>。</p>
<p style="margin-left:2em;text-indent:-1em">【增收】夾山普請次。維那命佛日送茶。日云。某甲只為佛法來。不為送茶來。那云。和尚令請上座。日云。和尚即得。日乃將茶去作務處。見師。遂撼茶碗作聲。師不顧。日云。釅茶三五碗。意在钁頭邊。師曰。缾有傾茶勢。藍中幾箇甌。日云。缾有傾茶勢。藍中無一甌。便傾茶。大眾俱以目視之。日云。大眾鶴望。乞師一言。師曰。路逢死蛇莫打殺。無底籃子盛將歸。日云。手執夜明符。幾箇知天曉。師召大眾。<span class='corr'>已</span>有人也歸去來。乃住普請。　頌曰。</p>
<p>路逢死蛇莫打殺。無底藍子須颺下。往往事從閑話生。莫將閑話為閑話。<span class='note-inline'>(朴翁銛)</span>。</p>
<p>擔板漢。沒拘束。餓死首陽山。誓不食周粟。<span class='note-inline'>(虗堂愚)</span>。</p>
<p style="margin-left:2em">夾山在溈山作典座。溈問。今日喫甚菜。師曰。二年同一春。溈曰。好好修事著。師曰。龍宿鳳巢。　頌曰。</p>
<p>相逢借問眾僧麋。莫比庵園香飯施。紫氣夜隨丹鳳轉。金龍曉纏月中枝。<span class='note-inline'>(投子青)</span>。</p>
<p>變生為熟逐時新。好是二年同一春。龍宿鳳巢輕奮意。調和味塞口多人。<span class='note-inline'>(正覺逸)</span>。</p>
<p>雨過龍庭苔蘚潤。夜央金殿燭初紅。宮姬雅奏昇平曲。禁外虗勞視聽聰。<span class='note-inline'>(大洪預)</span>。</p>
<p>【續收】龍宿鳳巢裡。二年同一春。桂花香撲撲。平地是青雲。<span class='note-inline'>(大洪恩)</span>。</p>
<p style="margin-left:2em;text-indent:-1em">【增收】夾山甞遣一小師。徧遊禪剎。殊無趣向。及聞師道譽遠播。乃回省覲云。和尚有如許奇特事。何不早向某甲道。師曰。汝蒸飯時吾為著火。汝行益時吾為展鉢。甚處是孤負汝處。小師因而悟入。　頌曰。</p>
<p>汝蒸飯時吾著火。汝行益時吾展鉢。尋常恁麼老婆心。自是你儂機不活。機若活。夾山本無奇特事。百川倒流閙聒聒。<span class='note-inline'>(癡絕冲)</span>。</p>
<p style="margin-left:2em;text-indent:-1em">【增收】夾山因僧問。會處却不問。不會處請師一言。師曰。戶挂凋林。影中辨取。　頌曰。</p>
<p>威音那畔不能行。撒手還家懶問程。寢殿無人空寂寂。滿窓唯有月虗明。<span class='note-inline'>(丹霞淳)</span>。</p>
</div>
<p class='juan'>禪宗頌古聯珠通集卷第二十四</p></div>
</div><!-- end of div[@id='body'] -->
</body></html>