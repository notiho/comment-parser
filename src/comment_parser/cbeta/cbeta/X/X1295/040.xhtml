<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu106' />禪宗頌古聯珠通集卷第四十</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu107' />
<p class='h2'>六祖下第十六世<span class='note-inline'>(南嶽下第十五世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】平江虎丘紹隆禪師。<span class='note-inline'>(嗣圓悟)</span>初參死心。心問。你是甚麼僧。師曰。行脚僧。心曰。你是何處村僧。行甚驢脚馬脚。師曰。廣南蠻道甚麼。何不高聲道。心曰。却有些衲僧氣息。遂留過夏。　頌曰。</p>
<p>客裏謾牢落。天涯多故人。好懷無處寫。舊話得重論。殘雪未消石。梅英先破春。徘徊殊有約。來此續芳塵。<span class='note-inline'>(虗堂愚)</span>。</p>
<p>邂后何期語笑新。秋風松館客邊身。凭䦨不語平生事。到老相逢是別人。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】臨安府徑山宗杲大慧普覺禪師。<span class='note-inline'>(嗣圓悟)</span>師至天寧。一日聞悟陞堂舉。僧問雲門。如何是諸佛出身處。門曰。東山水上行。若是天寧即不然。忽有人問。如何是諸佛出身處。只向他道。薰風自南來。殿閣生微涼。師於言下忽然前後際斷。　頌曰。</p>
<p>萬德不自有。十身何處藏。薰風生殿閣。化日正舒長。<span class='note-inline'>(石林鞏)</span>。</p>
<p>諸佛東山水上行。閑中無事日偏長。薰風拂拂來無<span class='corr'>已</span>。無意涼人人自涼。<span class='note-inline'>(葛廬覃)</span>。</p>
<p style="margin-left:2em;text-indent:-1em">【增收】大慧因僧問。心佛俱忘時如何。師曰。賣扇老婆手遮日。　頌曰。</p>
<p>賣扇老婆手遮日。一種風流出當家。說與途中未歸客。何須向外喫波楂。<span class='note-inline'>(月坡明)</span>。</p>
<p style="margin-left:2em;text-indent:-1em">【增收】大慧後來留古雲門菴。學者雲集。久之入閩。結茅於長樂洋嶼。室中舉竹篦子問學者。喚作竹篦則觸。不喚作竹篦則背。不得下語。不得無語。從之得法者十有三人。　頌曰。</p>
<p>雲門舉起竹篦。凡聖潛踪匿跡。金剛門外生瞋。木馬廐中面赤。<span class='note-inline'>(尼無著總　二)</span>。</p>
<p>雲門舉起竹篦。纔涉思惟蹉過。只遮背觸商量。老人<span class='corr'>已</span>是話墮。</p>
<p>徑山有箇竹篦。直下別無道理。佛殿厨屋三間。穿過衲僧眼耳。<span class='note-inline'>(福州清涼坦)</span>。</p>
<p>三尺筠蛇口帶腥。曾吞英特十三人。塵蒙四壁籠燈黑。老尾焦黃眼正瞋。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】安吉州道場明辯正堂禪師。<span class='note-inline'>(嗣龍門遠)</span>室中問學者。蚯蚓為甚麼化為百合。　頌曰。</p>
<p>客舍并州<span class='corr'>已</span>十霜。歸心日夜憶咸陽。無端更渡桑乾水。却憶并州是故鄉。<span class='note-inline'>(圜極岑)</span>。</p>
<p style="margin-left:2em;text-indent:-1em">【增收】潭州大溈善果月菴禪師。<span class='note-inline'>(嗣開福寧)</span>上堂。奚仲造車一百輻。拈却兩頭除却軸。以拄杖打圓相曰。且莫錯認定盤星。卓一下下座。　頌曰。</p>
<p>海神知貴不知價。留與人間光照夜。碧眼胡僧笑點頭。誰知用處無縫罅。<span class='note-inline'>(月林觀)</span>。</p>
<p>機輪轉處。達者猶迷。四維上下。南北東西。<span class='note-inline'>(無門開)</span>。</p>
</div>
<div class='div-other'><a id='mulu108' />
<p class='h2'>六祖下第十七世<span class='note-inline'>(南嶽下第十六世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】明州天童曇華應菴禪師。<span class='note-inline'>(嗣虎丘隆)</span>示眾曰。盡力道不得底句。不在天台。定在南嶽。　頌曰。</p>
<p>相罵饒汝接觜。相唾饒汝潑水。驀然摸著蛇頭。拍手囉囉哩哩。<span class='note-inline'>(肯堂充)</span>。</p>
<p>耆婆去後無消息。病者憧憧日扣門。百草自知無識者。叢叢埀泣在籬根。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】應菴示眾曰。如世良馬見鞭影而行。時佛照光和尚出眾云。見鞭影者非良馬。師休去。　頌曰。</p>
<p>疾燄過風第二頭。不堪惆悵只堪愁。一聲振鬣長鳴後。萬馬皆瘖一戰收。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】明州育王德光佛照禪師。號拙菴。<span class='note-inline'>(嗣大慧)</span>宋孝宗召對。師舉靈雲頌直至如今更不疑。奏曰。那裏是他不疑處。帝曰。空手牽銕牛。　頌曰。</p>
<p>萬機之暇探禪宗。中路寧堪憩六龍。空手牽牛過天闕。紫宸深在妙高峯。<span class='note-inline'>(圭堂居士)</span>。</p>
<p style="margin-left:2em;text-indent:-1em">【增收】佛照因孝宗宣問。釋迦佛入山六年。所成何事。師對曰。將謂陛下忘却。　頌曰。</p>
<p>六年勤苦竟何如。為問君王記得無。直下雖知難抵諱。到頭終不受塗糊。<span class='note-inline'>(北磵簡　二)</span>。</p>
<p>借婆衫子拜婆年。監本匙挑不上禪。抉起玉龍轟霹靂。明星猶在九重天。</p>
<p>問處天左旋。答處地右轉。太平無象眼頭寬。雪山高映黃金殿。<span class='note-inline'>(覺圓明)</span>。</p>
<p>大根大器大熏修。瞥轉機輪向上頭。萬億斯年惟一佛。雪山元不隔龍樓。<span class='note-inline'>(石巖璉)</span>。</p>
<p style="margin-left:2em;text-indent:-1em">【增收】臨安府淨慈水菴師一禪師。<span class='note-inline'>(嗣佛智裕)</span>室中問僧曰。西天鬍子。因甚無鬚。　頌曰。</p>
<p>癡人面前。不可說夢。鬍子無鬚。惺惺懵懂。<span class='note-inline'>(無門開)</span>。</p>
<p>牧童失却破蓑衣。流落年深見者稀。拈來搭在籬頭上。引得烏鴉遶樹飛。<span class='note-inline'>(獃堂定)</span>。</p>
</div>
<div class='div-other'><a id='mulu109' />
<p class='h2'>六祖下第十八世<span class='note-inline'>(南嶽下第十七世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】臨安府淨慈彥充肎堂禪師。<span class='note-inline'>(嗣卍菴顏)</span>示眾曰。觀方知彼去。去者不至方。草鞋跟忽斷。全身在帝鄉。　頌曰。</p>
<p>孰謂觀方不在方。纔開臭口便乖張。行人要覔長安路。不覺全身在帝鄉。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】慶元府天童密菴咸傑禪師。<span class='note-inline'>(嗣應菴)</span>應菴問。如何是正法眼。師遽答曰。破沙盆。庵頷之。　頌曰。</p>
<p>五陵公子少年時。得意春風躍馬蹄。不惜黃金為彈子。海棠花下打黃鸝。<span class='note-inline'>(雙杉元)</span>。</p>
<p>法眼拈來早自謾。無端錯對破沙盆。而今徧界難遮掩。殃害叢林累子孫。<span class='note-inline'>(掩室開)</span>。</p>
<p>直甚破沙盆。掀翻海嶽昏。頂門真箇瞎。千古累兒孫。<span class='note-inline'>(虗堂愚)</span>。</p>
<p>白玉琢成泥彈子。黃金鑄就銕崑崙。千年滯貨無人買。未免如今累子孫。<span class='note-inline'>(大歇謙)</span>。</p>
<p style="margin-left:2em;text-indent:-1em">【增收】常州華藏伊菴有權禪師。<span class='note-inline'>(嗣無菴全)</span>甞夜坐達旦。行粥者至。忘展鉢。鄰僧以手觸之。師感悟。為偈曰。黑漆崑崙把釣竿。古帆高掛下驚湍。蘆花影裏弄明月。引得盲龜上釣船。　頌曰。</p>
<p>雲深江絕引帆孤。可惜鄰僧拽轉渠。方信圓明彈指事。元來此語不傳虗。<span class='note-inline'>(圭堂居士)</span>。</p>
<p style="margin-left:2em;text-indent:-1em">【增收】鎮江府焦山普濟禪寺或菴師體禪師。<span class='note-inline'>(嗣此庵元)</span>因信齋葛知府問曰。夫妻二人相打。通兒子作證。且道證父即是。證母即是。師曰。小出大遇。乃頌曰。</p>
<p>八臂那吒三隻眼。雙槌擂鼓轉船頭。巨鼇一吸滄溟竭。宇宙風清四百州。</p>
<p>生死自憐同室穴。因何中路隔關山。一朝忽得親兒證。趯踏方知蓋覆難。<span class='note-inline'>(雪堂行)</span>。</p>
</div>
<div class='div-other'><a id='mulu110' />
<p class='h2'>六祖下第十九世<span class='note-inline'>(南嶽下第十八世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】臨安府靈隱松源崇嶽禪師。<span class='note-inline'>(嗣密菴)</span>埀語曰。大力量人。因甚擡脚不起。　頌曰。</p>
<p>沒量大人。擡脚不起。眼瞎耳聾。撒溺撒屎。求生不生。求死不死。苦哉佛陀耶。韓信臨朝底。<span class='note-inline'>(朴翁銛)</span>。</p>
<p>擡脚踏翻香水海。低頭俯視四大禪。一箇渾身無處著。<span class='note-inline'>(請續一句　無門開)</span>。</p>
<p>力難擡起為君宣。神駿何勞更著鞭。一躍洞天三十六。到時凡骨便成仙。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】松源垂語曰。開口不在舌頭上。　頌曰。</p>
<p>開口不在舌頭上。咬斷牙關供死狀。莫教吞了大還丹。命根難斷空惆悵。<span class='note-inline'>(朴翁銛)</span>。</p>
<p>含糊一世無分曉。開口何甞在舌頭。萬古業風吹不盡。又隨月色過羅浮。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】松源垂語曰。明眼衲僧。因甚脚跟下紅絲線不斷。　頌曰。</p>
<p>大丈夫漢。紅線不斷。直饒親見松源。敢保錯來批判。<span class='note-inline'>(朴翁銛)</span>。</p>
<p>脚根不斷紅絲線。掉臂乾坤自在行。塞壑填溝無處著。歸來依舊兩眉橫。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】松源示眾曰。明眼衲僧。因甚打失鼻孔。有賊無贓[○@●]。　頌曰。</p>
<p>殺人一萬損三千。獨弄單提機不全。萬頃滄波明月夜。一聲短笛釣魚船。<span class='note-inline'>(諾菴肇)</span>。</p>
</div>
<div class='div-other'><a id='mulu111' />
<p class='h2'>六祖下第二十世<span class='note-inline'>(南嶽下第十九世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】慶元府天童天目文禮禪師。<span class='note-inline'>(嗣松源)</span>因虎維那參次。師問。汝名什麼。曰智虎。師退身作怕勢。虎擬議。師便歸方丈。　頌曰。</p>
<p>白浪堆中下一鈎。錦鱗紅尾尚悠悠。漁翁不計竿頭事。笑入蘆花萬頃秋。<span class='note-inline'>(石林鞏)</span>。</p>
<p style="margin-left:2em;text-indent:-1em">【增收】臨安府靈隱荊叟珏禪師。<span class='note-inline'>(嗣癡鈍)</span>癡鈍室中舉。如何是佛。師曰。爛冬瓜。仍頌曰。</p>
<p>如何是佛爛冬瓜。咬著冰霜透齒牙。根蒂雖然無窖子。一年一度一開花。</p>
<p>如何是佛爛冬瓜。銕額銅頭沒奈何。萬里鴻溝歸漢後。八千人恨一聲歌。<span class='note-inline'>(獨木林)</span>。</p>
</div>
<div class='div-other'><a id='mulu112' />
<p class='h2'>六祖下第二十一世<span class='note-inline'>(南嶽下第二十世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】臨安府徑山石溪心月佛海禪師。<span class='note-inline'>(嗣掩室開)</span>僧問。如何是佛。曰師。矮子看戲。　頌曰。</p>
<p>巍巍丈六紫金容。百戲場中有變通。矮子看來眉卓竪。銕鎚無孔舞春風。<span class='note-inline'>(葛廬覃)</span>。</p>
<p style="margin-left:2em;text-indent:-1em">【增收】臨安府徑山虗堂智愚禪師。<span class='note-inline'>(嗣運菴巖)</span>垂語曰。己眼未明底。因甚麼將虗空作布袴著。畫地為牢。因甚透者箇不過。入海筭沙底。因甚向針鋒頭上翹足。　頌曰。</p>
<p>縫却虗空筭盡沙。針頭畫地是生涯。改頭換面無人見。幾度春風吹落花。<span class='note-inline'>(閑極雲)</span>。</p>
<p>解把虗空作袴單。地牢畫出透還難。針鋒頭上翹雙足。猶對春風話歲寒。<span class='note-inline'>(葛廬覃)</span>。</p>
</div></div>
<div class='div-other'><a id='mulu113' />
<p class='h1'>未詳承嗣</p><p style="margin-left:2em">樓子和尚因從街市過經酒樓下。偶整襪帶少住。聞樓上人唱曲云。你既無心我便休。聊聞忽然大悟。從此號樓子○<span class='note-inline'>(出長慶巘禪師注楞巖經說文)</span>。　頌曰。</p>
<p>唱歌樓上語風流。你既無心我也休。打著奴奴心裏事。平生恩愛冷啾啾。<span class='note-inline'>(慈受深)</span>。</p>
<p>偶聞清唱發高樓。你若無心我也休。直下狂心能頓歇。從茲演若不迷頭。<span class='note-inline'>(本覺一)</span>。</p>
<p>你既無心我也休。此心無喜亦無憂。飢來喫飯困來睡。花落從教逐水流。<span class='note-inline'>(寶峯明)</span>。</p>
<p>【續收】你若無心我也休。鴛鴦帳裏懶擡頭。家童為問深深意。咲指紗窻月正秋。<span class='note-inline'>(寶華鑑)</span>。</p>
<p>因過花街賣酒樓。忽聞語唱惹離愁。利刀剪斷紅絲線。你若無心我也休。<span class='note-inline'>([仁-二+幻]堂仁)</span>。</p>
<p style="margin-left:2em;text-indent:-1em">【增收】杜順和尚。法身頌。懷州牛喫禾。<span class='note-inline'>(慈明著語云。河沙世界。竹菴珪著語云。懷州牛喫禾)</span>益州馬腹脹。<span class='note-inline'>(慈明云。蟻銜椀走。竹菴云。益州馬腹脹)</span>天下覔醫人。<span class='note-inline'>(慈明云。驢生馬角。竹菴云。天下覓醫人)</span>炙猪左膞上<span class='note-inline'>(慈明云。畫虎成狸。竹菴云。炙猪左膞上)</span>。　頌曰。</p>
<p>古德法身頌。寐語熱[尸@豕]沸。若學唱巴歌。須是自伶俐。<span class='note-inline'>(大溈智)</span>。</p>
<p>一雨一陰風未和。春從不快裏消磨。桃花暗<span class='corr'>已</span>隨流水。空使劉郎惆悵多。<span class='note-inline'>(心聞賁)</span>。</p>
<p>也好笑也堪悲。耳朵元來兩片皮。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】月氏國王。聞罽賓國祇夜多尊者有大名稱。與羣臣往彼國禮見問法。王至彼修敬<span class='corr'>已</span>畢。乃請開演。者曰。大王來時好道。今去亦如來時。王乃歎伏。　頌曰。</p>
<p>至簡至易。最尊最貴。往還千聖頂[寧*頁]頭。世出世間不思議。彈指圓成八萬門。一超直入如來地。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】西天有一外道。索馬鳴祖師論義。集國王大臣并及四眾。俱會論場。馬鳴云。汝義以何為宗。外道云。凡有言說我皆能破。馬鳴乃指國王云。當今國土康寧大王長壽。請汝破之。外道屈伏。　頌曰。</p>
<p>六師不正起干戈。自謂無能奈我何。九十六宗令結舌。不消一曲太平歌。<span class='note-inline'>(本覺一)</span>。</p>
<p style="margin-left:2em">昔有老宿。一夏並不為師僧說話。有僧自歎曰。我只與麼空過一夏。不敢望和尚說佛法。得聞正因兩字也得。老宿聊聞曰。闍黎莫[斯/言]速。若論正因。一字也無。道了。乃扣齒曰。適來無端與麼道。隣壁有老宿聞得乃曰。好一釜羮。被兩顆鼠糞污却。　頌曰。</p>
<p>一夏調和一釜羮。傅巖猶未許爭衡。莫言污了無人見。隣壁禪翁隻眼明。<span class='note-inline'>(正覺逸)</span>。</p>
<p>長夏無別趣。調和羮一釜。滋味頗馨香。剛地成點污。口是禍之門。舌是斬身斧。陪却三斤銕。只因看錮鏴。<span class='note-inline'>(慈受深)</span>。</p>
<p>【續收】泠泠寒溜泣秋壑。纔會滄溟便泛舟。見說許由曾洗耳。可憐巢父更鞭牛。<span class='note-inline'>(虗堂愚)</span>。</p>
<p style="margin-left:2em">潭州茶陵郁山主。不曾行脚。因廬山有化士至。論及宗門中事。教令看。僧問法燈。百尺竿頭如何進步。法燈曰噁。凡三年。一日乘驢度橋。一踏橋板而墮。忽然大悟。遂有頌曰。我有神珠一顆。久被諸塵封鎻。今朝塵盡光生。照見山河萬朵。因此更不游方。　頌曰。</p>
<p>百尺竿頭曾進步。溪橋一踏沒山河。從茲不出茶川上。吟嘯無非邏哩囉。<span class='note-inline'>(白雲端)</span>。</p>
<p>【續收】進步竿頭踏斷橋。太虗凸處水天凹。古今喫[蹎*頁]知多少。不似闍黎這一交。<span class='note-inline'>(北磵簡)</span>。</p>
<p>失脚溪橋兩眼枯。錯將魚目作明珠。直饒塵盡光生也。照破山河夢見無。<span class='note-inline'>(無準範)</span>。</p>
<p>拾得明珠笑口開。謂言塵盡轉塵埃。若無直下承當分。孤負驢兒一攧來。<span class='note-inline'>(介石朋)</span>。</p>
<p>百尺竿頭話最親。一交橋斷絕纖塵。死中得活珠離離。甘作驢前馬後人。<span class='note-inline'>(無門開)</span>。</p>
<p>溪橋驢子失脚處。百尺竿頭進步時。頂踵一時都換了。依然只是郁闍黎。<span class='note-inline'>(石溪月)</span>。</p>
<p>一攧成狼籍。茶川路轉迂。却將泥彈子。認作夜明珠。<span class='note-inline'>(葛廬覃)</span>。</p>
<p style="margin-left:2em;text-indent:-1em">【增收】昔二庵主。旬日後相見。上庵主曰。許多時在什麼處。下庵主曰。在庵裏造箇無縫塔。上庵主曰。某甲也要造一箇。就兄借樣子得麼。下庵主曰。何不早道。恰被借去了。　頌曰。</p>
<p>無縫塔子樣。兩手擡不起。被人借將去。至今尋未<span class='corr'>已</span>。尋未<span class='corr'>已</span>。天上人間知幾幾。<span class='note-inline'>(月菴果)</span>。</p>
<p>恰好被人借去了。莫言鄰舍不通容。團圝無縫難安筆。只抹烟雲一兩重。<span class='note-inline'>(石林鞏)</span>。</p>
<p style="margin-left:2em">昔有古德。一日不赴堂。侍者請赴堂。德曰。我今日在莊上喫油糍飽。者曰。和尚不曾出入。德曰。汝去問莊主。者方出門。忽見莊主歸。謝和尚到莊喫油糍<span class='note-inline'>(或作鵞湖孚和尚○或作南泉)</span>。　頌曰。</p>
<p>近在口皮邊。遠過河沙國。世間多少人。不得油糍喫。<span class='note-inline'>(鼓山珪)</span>。</p>
<p>和尚不赴堂。莊主謝臨屈。一字入公門。九牛車不出。<span class='note-inline'>(徑山杲)</span>。</p>
<p>【續收】江南江北勿同倫。疑了還疑笑殺人。誰信一盤油煠底。古今塞斷是非門。<span class='note-inline'>(雪堂行)</span>。</p>
<p>熱糍盪口成痕跡。糍冷令人便動脾。何似且拈安一處。家常茶飯且隨時。<span class='note-inline'>(照堂一)</span>。</p>
<p>背眾喫油糍。對人誇好手。潦倒不識羞。抵死揚家醜。<span class='note-inline'>(應菴華)</span>。</p>
<p>喫了油糍不赴齋。莊師特特謝師來。千山萬水俱尋徧。踏破芒鞋眼未開。<span class='note-inline'>(尼無著總)</span>。</p>
<p>古德何曾動口皮。喫油糍飽幾人知。而今冷地思量著。暗寫愁腸寄與誰。<span class='note-inline'>(肯堂充)</span>。</p>
<p style="margin-left:2em;text-indent:-1em">【增收】古德因僧問。年窮歲盡時如何。德曰。東村王老夜燒錢。　頌曰。</p>
<p>目前無異路。信手斫方圓。眉毛橫眼上。鼻孔大頭懸。<span class='note-inline'>(空叟印)</span>。</p>
<p>年窮王老夜燒錢。斷送難逢下水船。懵底不知身到岸。隨他寒暑謾推遷。<span class='note-inline'>(遯菴演)</span>。</p>
<p>問來答去有來源。一句全該徧大千。歲盡年窮窮底事。東村王老夜燒錢。<span class='note-inline'>(簡翁敬)</span>。</p>
<p>春風陌上郎。得錢隨手使。貨物忽相當。撞著恰却子。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】古德因僧問。生死以何為舟航。德曰。年盡不燒錢。　頌曰。</p>
<p>年盡不燒錢。鼠穴被蛇穿。直饒玄會得。對面隔西天。<span class='note-inline'>(曹源生)</span>。</p>
<p style="margin-left:2em;text-indent:-1em">【增收】古德因僧問。年窮歲盡時如何。德曰。家家盡看野狐兒。　頌曰。</p>
<p>家家盡看野狐兒。銕笛橫拈撩亂吹。吹罷不知何處去。夕陽<span class='corr'>已</span>掛柳梢西。<span class='note-inline'>(松源岳)</span>。</p>
<p>家家盡看野狐兒。見者雖多識者稀。百怪千妖俱掃跡。春風<span class='corr'>已</span>到萬年枝。<span class='note-inline'>(晦叟光)</span>。</p>
<p style="margin-left:2em;text-indent:-1em">【增收】古德問僧曰。何不看經。曰不識字。德曰。何不問人。僧展手曰。是什麼字。德無對。　頌曰。</p>
<p>袖中寶劒磨星斗。肘後靈符照八方。撥轉目前關捩子。從教天下竟茫茫。<span class='note-inline'>(誰菴演)</span>。</p>
<p>鶴立蛇行勢不休。五天梵字鬼神愁。孔門弟子無人識。碧眼胡僧咲點頭。<span class='note-inline'>(殺六巖輝)</span>。</p>
<p style="margin-left:2em;text-indent:-1em">【增收】宋太宗皇帝。因夢神人勸發菩提心。次日問廷臣。菩提心作麼生發。羣臣無對　雪竇代云。實為古今罕聞　別峯印代答云。王言如[糸*系]。其出如綸。　頌曰。</p>
<p>菩提妙心作麼發。日應萬機元不差。回首瞥然輕覷著。大千沙界是皇家。<span class='note-inline'>(松源岳)</span>。</p>
<p>萬里謳歌聖化成。條風磈雨樂樵耕。不因嵩岳三呼後。無象誰知真太平。<span class='note-inline'>(雙杉元)</span>。</p>
<p>菩提心發不為難。只在君王一念間。聖聖相傳皆一揆。綿綿國祚泰山安。<span class='note-inline'>(辛菴儔)</span>。</p>
<p style="margin-left:2em;text-indent:-1em">【增收】太宗問僧。近離甚處。曰臥雲菴。帝曰。臥雲深處不朝天。因甚到此。僧無對　雪竇代云。難逃至化。　頌曰。</p>
<p>試問臥雲深處客。不知何以答昇平。蕩然至化難逃避。萬里堯天一點雲。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】太宗因僧朝見奏云。陛下還記得麼。帝曰。甚處相見。曰靈山一別直至如今。帝曰。以何為驗。僧無語　雪竇代云。貧道得得而來。　頌曰。</p>
<p>靈山一別二千年。聖世重逢豈偶然。細掬清泉揩老眼。撥開雲霧見青天。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】太宗一日擎起鉢。問丞相王隨曰。既是大庾嶺頭提不起。為甚麼却在寡人手裏。隨無對　慈明圓代云。陛下有力。　頌曰。</p>
<p>大地收歸掌握間。鉢盂擎起有何難。箇中消息憑誰委。秋水秋雲秋夜寒。<span class='note-inline'>(雲衲慶)</span>。</p>
<p style="margin-left:2em;text-indent:-1em">【增收】錢塘鎮使在界上為鎮將。凡見僧便問。若相契即留止宿。一日因二僧至。遂問。近離甚處。曰江西馬大師處。使曰。馬大師有什麼方便。曰道即心是佛。便被揖出。又有二僧到。亦如前問。僧曰。非心非佛。又被揖出。　頌曰。</p>
<p>是是非非俱請出。巍巍萬仞如壁立。平生心膽向人傾。相識還如不相識。<span class='note-inline'>(無際派)</span>。</p>
<p>碧油幢下立功勛。韜略雙全獨見君。一自赤心來報國。邊頭刁斗不曾聞。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】昔有一婆。供養一菴主。經二十餘年。甞令一二八女子送飯給侍。一日令女子抱定云。正當與麼時如何。庵主曰。枯木倚寒巖。三春無暖氣。女歸舉似婆。婆曰。我二十年只供養得箇俗漢。遂趂出放火燒却菴。　頌曰。</p>
<p>不見人斑見虎斑。筭來莫願見人斑。虎斑見後通回避。唯有人斑避最難。<span class='note-inline'>(或菴體)</span>。</p>
<p>銕壁迸開雲片片。黑山輥出月團團。就中明暗相陵處。天外出頭誰解看。<span class='note-inline'>(虗堂愚)</span>。</p>
<p>貧人常妬富。富者不欺貧。莫信直中直。須防人不仁。<span class='note-inline'>(閑極雲)</span>。</p>
<p>二十年來不具眼。茅菴燒却是徒為。三春暖氣無多子。真實之言亦可師。<span class='note-inline'>(橫川珙)</span>。</p>
</div>
<p class='juan'>禪宗頌古聯珠通集卷第四十</p>
<div class='div-xu'><a id='mulu114' />
<p class='h1'>No. 1295-F 禪宗頌古聯珠通集後序</p><p>青蓮瞬視。金色笑微。師承肇茲密著。少林華敷。神光印受。世系由是彌彰。雖枝派之有殊分。然機用之無二致。或縱奪而破古人之幽鍵。或捭闔而發後學之靈樞。大用現前。纖塵不立。四句獨超於言外。萬法俱泯於聲先。玉振禪宗。珠聯祖域。流通雖遠。選擇未純。識者尚譏。況於後乎。錢唐魯菴會公。孤標拔俗。積行熏心。遐扣祖機。深染法味。採機緣而補前闕。綴頌古而入新刊。通集後先。洞照今古。用心亦閎矣。謹遣清侶躬索後題。慚窺管而見微。聊濡毫而塞請。延祐戊午季夏。徑山希陵題。</p>
</div>
<div class='div-xu'><a id='mulu115' />
<p class='h1'>No. 1295-G</p><p>宗門中有一千七百則公案。名之今古。又曰長物。言之則污人唇齒。置之則迴避無門。句句玉轉珠回。字字冰銷瓦解。歷代宗匠頌之。未免畫蛇添足。寶鑑師編緝於前。魯菴公增收於後。贓證分明不勞再勘。中間一處誵訛。具眼衲僧必能辨白。延祐丁巳重陽日。靈隱住山淳朋拜書。</p>
</div>
<div class='div-xu'><a id='mulu116' />
<p class='h1'>No. 1295-H</p><p>聯珠頌古通集。變本加麗。勾章棘句。愈出而愈多。如蜂房釀百華之蜜。蟻絲穿九曲之珠。食其蜜者念其蜂。好其珠者慕其蟻。余作是說。有客進曰。忽遇不食蜜不好珠。不嗜語言文字者。此集又將奚為。余曰。病其病者不能自病。客慚而退。於是乎書。至治春。天童雲岫題。</p>
</div>
</div><!-- end of div[@id='body'] -->
</body></html>