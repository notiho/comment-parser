<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu57' />禪宗頌古聯珠通集卷第二十二</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu58' />
<p class='h2'>六祖下第五世之二<span class='note-inline'>(南嶽下前第四世之二)</span></p><p style="margin-left:2em">睦州陳尊宿。<span class='note-inline'>(諱道明。嗣黃檗)</span>學者扣激。隨問遽答。詞語峻嶮。諸方歸慕。謂之陳尊宿。初居睦州龍興寺。晦迹藏用。後歸開元。<span class='note-inline'>(今改兜率)</span>居房織蒲鞋以養母。故有陳蒲鞋之號。因見講僧。乃召曰。座主。主應諾。師曰。擔板漢。　頌曰。</p>
<p>垂慈只要總通靈。不是宗師妄自生。擔板直教須放下。免伊虗度百千生。<span class='note-inline'>(汾陽昭)</span>。</p>
<p>睦州喚。隨卦斷。回不回。擔板漢。<span class='note-inline'>(楊無為　二)</span>。</p>
<p>不重師承重至公。諸方誰敢觸機鋒。指教臨濟參黃檗。接得雲門嗣雪峯。織屨只知供母飯。閉門那更話禪宗。叢林到處蒙霑潤。莫測風雷起老龍。</p>
<p>腦後與一錐。頭頭墮坑坎。直饒喚不回。也是虗擔板。透過睦州關。乾坤一隻眼。<span class='note-inline'>(長靈卓)</span>。</p>
<p>辛辛辣辣。啀啀喍喍。識濟北為大樹。拶雲門墮險崖。機峻莫偕。言如枯柴。夫是之謂陳蒲鞋。<span class='note-inline'>(圓悟勤)</span>。</p>
<p>雷火光中休草草。劒輪鋒上莫忉忉。等閒放却全身入。終不當頭犯一毫。<span class='note-inline'>(鼓山珪)</span>。</p>
<p>睦州擔板。那容眨眼。闊狹短長。不須增減。<span class='note-inline'>(徑山杲)</span>。</p>
<p>睦州擔板幾人扶。喪者多應在半途。言下要教通徹去。逈然心眼頓醒甦。<span class='note-inline'>(楚安方)</span>。</p>
<p>【續收】睦州擔板漢。作事休分㭊。衲僧鼻孔撩天。言下要知端的。<span class='note-inline'>(南堂興)</span>。</p>
<p>朴寔頭禪無伎倆。一句分明如撲相。客來只是呌擔板。不知的當誰擔板。<span class='note-inline'>(懶菴樞)</span>。</p>
<p>睦州擔板漢。從來見一邊。淺深三尺水。上下兩重天。<span class='note-inline'>(雪菴瑾)</span>。</p>
<p>山之峩峩。水之湯湯。冷眼覷著。無處慚惶。<span class='note-inline'>(別峯印)</span>。</p>
<p>紅爐起浪拍天飛。疾焰過風孰敢窺。任是三頭并六臂。到此休誇第一機。<span class='note-inline'>(木菴永)</span>。</p>
<p style="margin-left:2em">睦州見僧乃曰。見成公案放汝三十棒。曰某甲如是。師曰。三門頭金剛為甚麼舉拳。曰金剛尚乃如是。師便打曰。這掠虗漢。　頌曰。</p>
<p>見成公案未除瑕。放過方能脫鎻枷。四海澄清人富庶。更來石上種油麻。<span class='note-inline'>(覺海元)</span>。</p>
<p>見成公案便相當。秤則稱兮斗則量。非較當年三十棒。至今平步也翱翔。<span class='note-inline'>(佛燈珣)</span>。</p>
<p>呼蛇易遣蛇難。袖裡金槌不易看。長安夜夜家家月。誰知愁樂有多般。<span class='note-inline'>(海印信)</span>。</p>
<p>【續收】見成公案沒商量。不動絲毫便廝當。三十烏藤聊放過。可憐雪上更加霜。<span class='note-inline'>(無際派)</span>。</p>
<p>見成底事沒商量。剔起眉毛未廝當。日暮碧天鴻鴈斷。海門斜去兩三行。<span class='note-inline'>(木菴永)</span>。</p>
<p>公案<span class='corr'>已</span>見成。放汝棒三十。木馬走似烟。泥牛趂不及。<span class='note-inline'>(復菴封)</span>。</p>
<p style="margin-left:2em">睦州因秀才相訪。稱會二十四家書。師以拄杖空中點一點曰。會麼。秀才罔措。師曰。又道會二十四家書。永字八法也不識。　頌曰。</p>
<p>一點曾無異。微塵劫不增。百千諸佛眼。同共此靈明。<span class='note-inline'>(明招謙)</span>。</p>
<p>禪師拄杖秀才筆。伎倆皆從手中出。八法論書如未明。面前一點黑如漆。<span class='note-inline'>(佛鑑懃)</span>。</p>
<p>【續收】一著機先用得親。可憐窮子眼無筋。須知八法論書處。前箭猶輕後箭深。<span class='note-inline'>(水庵一)</span>。</p>
<p style="margin-left:2em;text-indent:-1em">【增收】睦州上堂。首座[妳-女+口]。答云在。又曰。寺主[妳-女+口]。答云在。又曰。維那[妳-女+口]。答云在。三段不同。今當第一。向下文長。付在來日。　頌曰。</p>
<p>八字打開。十分漏泄。孤危不立道方高。伎倆更無隨意說。別別。南斗七兮北斗八。<span class='note-inline'>(護國欽)</span>。</p>
<p style="margin-left:2em;text-indent:-1em">【增收】睦州示眾曰。大事未明。如喪考妣。大事<span class='corr'>已</span>明。亦如喪考妣。　頌曰。</p>
<p>春去秋來古與今。相逢休論幾時深。飢飡渴飲無他事。儘聽滿頭霜雪侵。<span class='note-inline'>(保寧勇)</span>。</p>
<p>楊子江頭波浪深。行人到此盡沉吟。他時若到無波處。還似有波時用心。<span class='note-inline'>(千峯琬)</span>。</p>
<p style="margin-left:2em;text-indent:-1em">【增收】青峯楚因僧問。大事<span class='corr'>已</span>成。為甚麼也如喪考妣。師曰。不得春風花不開。及至花開又吹落。　頌曰。</p>
<p>家山歸到莫因循。竭力寅昏奉二親。機盡功忘恩義斷。便成不孝闡提人。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】睦州常示眾曰。忽然忽然　大覺璉拈云。不然不然。　頌曰。</p>
<p>忽然不然。如鋏如鉗。神仙秘訣。父子不傳。<span class='note-inline'>(別峯印)</span>。</p>
<p>忽然忽然。頭上是天。不然不然。脚下是地。直下來也。無處回避。<span class='note-inline'>(孤峯深)</span>。</p>
<p style="margin-left:2em;text-indent:-1em">【增收】睦州見僧來參。便喝曰。上座如何偷常住果子。曰某甲方來。因甚道偷常住果子。師曰。贓物現在聻。　頌曰。</p>
<p>傾盡寶山寶。全身入荒草。若是鳳凰兒。不向那邊討。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】睦州示眾曰。汝等諸人。還得箇入頭處也未。若未得箇入頭處。須覓箇入頭處。若得箇入頭處。<span class='corr'>已</span>後不得孤負老僧。時有僧出禮拜曰。某甲終不敢孤負和尚。師曰。早是孤負我了也。又曰。明明向你道。尚自不會。何況蓋覆將來。　頌曰。</p>
<p>學道先須入頭處。既得入頭莫孤負。明明向道尚猶迷。何況言中曾蓋覆。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】睦州問僧。近離甚處。僧便喝。師曰。老僧被你一喝。僧又喝。師曰。三喝四喝後作麼生。僧無語。師便。打曰這掠虗漢。　頌曰。</p>
<p>兩喝與三喝。作者知機變。若謂騎虎頭。二俱成瞎漢。誰瞎漢拈來。天下與人看。<span class='note-inline'>(雪竇顯)</span>。</p>
<p>睦州擔板漢。解使不解筭。人前嬴得五百。家中著了一貫。<span class='note-inline'>(普庵玉)</span>。</p>
<p style="margin-left:2em;text-indent:-1em">【增收】睦州因僧問。高揖釋迦不拜彌勒時如何。師曰。昨日有人問。趂出了也。曰和尚恐某甲不寔那。師曰。拄杖不在。苕帚柄聊與三十　南堂興云衲僧家高揖釋迦不拜彌勒。也不為分外。却須是本分。鉗鎚方知其真偽。何故乃頌曰。</p>
<p>出羣須是英靈漢。敵勝還他師子兒。選佛若無如是眼。假饒千載亦奚為。</p>
<p>凜凜將軍令<span class='corr'>已</span>行。八荒四海要澄清。提來劒氣干牛斗。洗蕩氛埃見太平。<span class='note-inline'>(天童覺)</span>。</p>
<p>殺人不眨眼。救人須出手。論寔不論虗。合升始為斗。高揖釋迦不拜彌勒。喫棒趂出猶費力。滴水氷生知未知。拋塼引玉有人識。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】睦州因僧問。一氣還轉得一大藏教也無。師曰。有甚。饆饠䭔子快下將來。　頌曰。</p>
<p>鈍钁頭邊得意時。閒花著子不愁伊。幾人不善根株者。只見枝頭更長枝。<span class='note-inline'>(長靈卓)</span>。</p>
<p>睦州只愛錐頭利。這僧不見鑿頭方。直饒轉得百千藏。這般供養也尋常。<span class='note-inline'>(鼓山珪)</span>。</p>
<p>一氣轉一大藏教。頓漸偏圓權與寔。無邊妙義炳然彰。元來一字也不識。<span class='note-inline'>(徑山杲)</span>。</p>
<p>等閒一問垂千古。從此叢林共播揚。堪咲睦州無相度。饆饠䭔子要先甞。<span class='note-inline'>(懶菴樞)</span>。</p>
<p>問若傾湫答如倒嶽。出草羚羊時挂角。明眼衲僧如何卜度。尺短寸長一任貶剝。<span class='note-inline'>(投子舒)</span>。</p>
<p>快人一言。快馬一鞭。停囚長智。十萬八千。<span class='note-inline'>(木菴永)</span>。</p>
<p>良玉不雕。美言不文。烟村三月裏。別是一家春。<span class='note-inline'>(息庵觀)</span>。</p>
<p style="margin-left:2em;text-indent:-1em">【增收】睦州因僧問。以一重去一重即不問。不以一重去一重時如何。師曰。昨朝栽茄子。今日種冬瓜。　頌曰。</p>
<p>重重去盡自平常。春暖風和日漸長。戶外鳥啼聲細碎。巖花狼藉滿山房。<span class='note-inline'>(自得暉)</span>。</p>
<p>登壇道士羽衣輕。呪力雖窮法轉新。拇指破開天地暗。蛇頭攧落鬼神驚。<span class='note-inline'>(瞎堂遠)</span>。</p>
<p>披簑側笠千峯上。引水澆蔬五老前。中有瓜田難納履。睦州倒退在傍邊。<span class='note-inline'>(南巖勝)</span>。</p>
<p>昨日栽茄子。今日種冬瓜。一聲河滿子。和月落誰家。<span class='note-inline'>(咲菴悟)</span>。</p>
<p style="margin-left:2em;text-indent:-1em">【增收】睦州問一官人。易中道百姓日用而不知。且道不知箇什麼。官人云。不知道。師曰。酌然不知。　頌曰。</p>
<p>酌然不知。無孔鐵槌。當面一擲。佛祖難窺。<span class='note-inline'>(肯堂充)</span>。</p>
<p style="margin-left:2em;text-indent:-1em">【增收】睦州因僧問。大眾臨筵合談何事。師曰。後園生菜熟水冷淘。　頌曰。</p>
<p>脫略情塵老睦州。虎頭虎尾一時收。芳草渡頭韓幹馬。綠楊堤畔戴嵩牛。<span class='note-inline'>(正堂辯)</span>。</p>
<p style="margin-left:2em;text-indent:-1em">【增收】睦州因僧問。如何是祖師西來意。師云。一隊衲僧來。一隊衲僧去。　頌曰。</p>
<p>一隊衲僧來。一隊衲僧去。打破睦州關。大地無寸土。<span class='note-inline'>(大川濟)</span>。</p>
<p>一隊衲僧來。一隊衲僧去。搆得搆不得。鐵蛇橫古路。<span class='note-inline'>(雪磯綱)</span>。</p>
<p style="margin-left:2em;text-indent:-1em">【增收】睦州曰。裂開也在我。揑聚也在我。時有僧問。如何是裂開。師曰。三九二十七。菩提涅槃真如解脫。即心即佛。我且與麼道。你又作麼生。曰某甲不與麼道。師曰。盞子撲落地。碟子成七片。曰如何是揑聚。師乃<span class='corr'>斂</span>手而坐。　頌曰。</p>
<p>溪邊嫩柳條條綠。陌上桃花樹樹紅。勿謂東君無管帶。更加暖日與和風。<span class='note-inline'>(佛性泰)</span>。</p>
<p style="margin-left:2em;text-indent:-1em">【增收】睦州因僧問。靈山還有蛇不。師曰。這蚯蚓　雲門代云。白骨連山。　頌曰。</p>
<p>水中鹽味。色裏膠清。若人辨得。天下橫行。<span class='note-inline'>(草堂清)</span>。</p>
<p style="margin-left:2em;text-indent:-1em">【增收】福州烏石靈觀禪師<span class='note-inline'>(嗣黃檗時稱老觀)</span>曹山行脚時問。如何是毗盧師法身主。師曰。我若向你道即別有也。曹山舉似洞山。山曰。好箇話頭。祇欠進語。何不更去問。為甚麼不道。曹山乃却來進前語。師曰。若言我不道。即啞却我口。若言我道。即謇却我舌。曹山歸舉似洞山。山深肯之。　頌曰。</p>
<p>烏石老古錐。門風能峭絕。有問毗盧師。開口端的別。齒有嚙鏃機。天無第二月。軟語若金剛。漚和是生滅。<span class='note-inline'>(南堂興)</span>。</p>
<p>毗盧師法身主。通身是口寔難舉。縮却舌頭啞口時。獨許洞山暗相許。不相許猫兒偏解捉老鼠。<span class='note-inline'>(喝堂一)</span>。</p>
<p style="margin-left:2em;text-indent:-1em">【增收】烏石因雪峯一日伺便扣門。師開門。峯驀胸搊住曰。是凡是聖。師唾曰。這野狐精。便推出閉却門。峯曰。也祇要識老兄。　頌曰。</p>
<p>一不作二不休。賓主互換有來由。焦磚打著連底凍。赤眼撞著火柴頭。<span class='note-inline'>(松源岳)</span>。</p>
<p>峻硬門庭古莫儔。曾郎欲入竟無由。為渠八字打開著。嬌綠覆田秧滿疇。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】烏石因雪峯扣門。師問誰。峯云。鳳凰兒。師曰。作麼生。峯云。來㗖老觀。師開門搊住曰。道道。峯擬議。師便托開掩却門。峯住後示眾云。我當時若入得老觀門。你這一隊噇酒糟漢向甚處摸索　雪竇云。這孤恩負德漢。有甚麼交涉。當時入不得豈是教你入。今既摸索不著。累他雪峯俱在老觀門下。　頌曰。</p>
<p>養成羽翼鳳凰兒。老觀門下偶差池。冷地忽然思舊債。却來別處討便宜。<span class='note-inline'>(尼無著總)</span>。</p>
<p style="margin-left:2em;text-indent:-1em">【增收】烏石引麫次。有僧來參。師引麫示之。僧便去至晚問首座。今日新到在什麼處。曰當時便去了也。師曰。是則是。只得一橛<span class='note-inline'>(此是聯燈錄所出。與五燈會元略異。蓋初有傳燈合。依傳燈云。師一日引水次。有僧來參師以引水。橫袖示之。其僧便去。師至暮問。小師適來僧在何處。小師曰。發去也。師云。只得一橛。玄覺云。什麼處見少一橛)</span>。　頌曰。</p>
<p>草舍柴門僻更幽。何期過客也經由。蒿湯備禮不知愧。猶對傍人賣口頭。<span class='note-inline'>(斷橋倫)</span>。</p>
<p style="margin-left:2em;text-indent:-1em">【增收】唐相國裴休<span class='note-inline'>(見黃檗)</span>因見大安寺壁畫高僧真儀。公曰。真儀可觀。高僧何在。主事無對。公曰。此間有禪人否。曰近有一僧。投寺執役。頗似禪者尋請至舉前話。黃檗朗聲曰。裴休。公應諾。檗曰。在甚麼處。公當下知旨。如獲髻珠。　頌曰。</p>
<p>酆城寶劒沉埋久。一道寒光射斗牛。不是張華辨端的。只應千古枉淹留。<span class='note-inline'>(慈受深)</span>。</p>
<p>翰墨場中喚得回。桂林昨夜覺花開。暗香漏泄通消息。散作人間調鼎才。<span class='note-inline'>(自得暉)</span>。</p>
<p>浮雲宿霧兩朦朧。行徧千峯與萬峯。驀地喚回霜夜夢。舉頭親見月當空。<span class='note-inline'>(萬菴柔)</span>。</p>
<p style="margin-left:2em;text-indent:-1em">【增收】裴相國問僧。看什麼經。僧云。無言童子經。公曰。有幾卷。曰兩卷。公曰。既是無言。為什麼却有兩卷。僧無言　新羅龜山代云。若論無言非唯兩卷。　頌曰。</p>
<p>曾落石霜機外笏。又扶麤行到唐天。只將四海垂綸手。鰕蟹魚龍一串穿。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】裴相國入大安寺。問諸大德曰。羅睺羅以何為第一。曰以密行為第一。公不肎。遂問。此間有何禪者。時龍牙在後園種菜。遂請來問。羅睺羅以何為第一。牙曰。不知。公便拜曰。破布褁真珠。　頌曰。</p>
<p>密行第一。精鑑還希。具擇法眼。真箇不知。<span class='note-inline'>(黃龍新)</span>。</p>
<p>以何為第一。不知最親切。破布褁真珠。傾城換不得。<span class='note-inline'>(月坡明)</span>。</p>
<p style="margin-left:2em">洪州新興嚴陽尊者<span class='note-inline'>(諱善信嗣趙州)</span>初參趙州問。一物不將來時如何。曰放下著。師曰。既是一物不將來。放下箇甚麼。曰放不下擔取去。師於言下大悟。住山常有一蛇一虎隨從。手中與食。　頌曰。</p>
<p>一物不將來。肩頭擔不起。言下忽知非。心中無限喜。惡毒既忘懷。蛇虎為知<span class='corr'>己</span>。清風幾百年。至今猶未<span class='corr'>已</span>。<span class='note-inline'>(黃龍南)</span>。</p>
<p>移高就下縱威權。解脫門開信可憐。不得空王真妙訣。動隨聲色被勾牽。<span class='note-inline'>(真淨文)</span>。</p>
<p>不妨行細輸先手。自覺心麤愧撞頭。局破腰間斧柯爛。洗清凡骨共仙游。<span class='note-inline'>(天童覺)</span>。</p>
<p>一物不將來。教渠放下著。廓爾悟無生。活計俱拋却。<span class='note-inline'>(旻古佛)</span>。</p>
<p>盡力放不下。著力擔不起。將謂一物無。元是自家底。見得自家底。心中大歡喜。自茲家業興。一舉九萬里。<span class='note-inline'>(龍門遠)</span>。</p>
<p>【續收】一物不將來。兩手提不起。直下要承當。渾是自家底。<span class='note-inline'>(佛燈珣)</span>。</p>
<p>劈面呈機不等閒。纖毫盡處重如山。斷腸曲調如親聽。流水悲風不用彈。<span class='note-inline'>(塗毒策)</span>。</p>
<p>赤心片片少人知。滿口含霜特地疑。奉報五湖學道者。不須孤負一雙眉。<span class='note-inline'>(月庵果)</span>。</p>
<p>趙州放下著。碓觜忽生花。雖然無一事。驗盡當行家。<span class='note-inline'>(雪堂行)</span>。</p>
<p>驀就膏肓打一鍼。當時無處著渾身。呵呵咲入嚴陽去。蛇虎為隣不可尋。<span class='note-inline'>(密菴傑)</span>。</p>
<p>嚴陽擕狗頭。臭穢於人怕。因何老趙州。與酬羊肉價。<span class='note-inline'>(野牛平)</span>。</p>
<p style="margin-left:2em;text-indent:-1em">【增收】杭州多福和尚<span class='note-inline'>(嗣趙州)</span>因僧問。如何是多福一叢竹。師曰。一莖兩莖斜。曰學人不會。師曰。三莖四莖曲。　頌曰。</p>
<p>一莖兩莖斜。其意毒如蛇。三莖四莖曲。無疑入地獄。言下若知非。心空及第歸。堪咲蔣山老。無端入荒草。<span class='note-inline'>(應菴華)</span>。</p>
<p>一莖兩莖斜。疎影動龍蛇。心疑生暗鬼。眼病見空華。三莖四莖曲。還我一叢竹。時引清風來。落葉填山谷。恁麼會得。多福一叢竹。若也不會。三莖四莖曲。<span class='note-inline'>(無禪才)</span>。</p>
<p style="margin-left:2em;text-indent:-1em">【增收】興化軍梯山建福石梯禪師。<span class='note-inline'>(嗣茱萸)</span>一日見侍者托鉢上堂。乃喚侍者。者應諾。師曰。甚處去。曰上堂齋去。師曰。我豈不知汝上堂齋去。曰除此外別道箇甚麼即得。師曰。我只問你本分事。曰和尚若問本分事。某甲寔是上堂齋去。師曰。汝不謬為吾侍者。　頌曰。</p>
<p>父子相將草裡行。星馳電捲迅雷轟。賺他無限英靈漢。錯認鞍鞽過一生。<span class='note-inline'>(辛菴壽)</span>。</p>
<p style="margin-left:2em">益州大隨法真禪師<span class='note-inline'>(嗣長慶安)</span>因僧問。劫火洞然大千俱壞。未審這箇壞不壞。師曰壞。曰恁麼則隨他去也。師曰。隨他去。僧不肎。後到投子舉前話。子裝香遙禮曰。西川古佛出世。謂其僧曰。汝速回去懺悔。僧回大隨。師<span class='corr'>已</span>遷化。僧再至投子。子亦遷化。　頌曰。</p>
<p>切忌隨他不會他。大隨此語播天涯。真淨性中纔一念。早是千差與萬差。<span class='note-inline'>(北塔祚)</span>。</p>
<p>懶菴的子大隨師。人問隨他師亦隨。返顧不能休駐意。更生異見却狐疑。汾陽為汝開天路。萬別千差一道歸。<span class='note-inline'>(汾陽昭)</span>。</p>
<p>劫火光中立問端。衲僧猶滯兩重關。可憐一句隨他去。萬里區區獨往還。<span class='note-inline'>(雪竇顯)</span>。</p>
<p>隨他去隨他去。千手大悲攔不住。劫火光中相往來。銅睛鐵眼無尋處。<span class='note-inline'>(正覺逸)</span>。</p>
<p>壞與不壞。俱非內外。不隔絲毫。尋常面對。<span class='note-inline'>(道吾真)</span>。</p>
<p>隨他去亦太無端。袖裡金槌豈易看。問罷不知何處去。白楊風送壠頭寒。<span class='note-inline'>(佛慧泉)</span>。</p>
<p>劫火洞然。大千何在。壞與不壞。漆桶不快。肯更隨他去。被謾又太煞。若是箇中人。終不到錯會。<span class='note-inline'>(法雲秀)</span>。</p>
<p>步步相隨是大隨。左邊吹了右邊吹。思量未免空[竺-二+徒]氣。何不留將暖肚皮。<span class='note-inline'>(保寧勇)</span>。</p>
<p>壞與不壞舌無骨。驀面看時眼突出。大隨猶在劫火中。天下熬熬謾啾唧。<span class='note-inline'>(白雲端)</span>。</p>
<p>劫火洞然大千壞。面前鼻孔鎮長在。只為隨他一句言。腰間失却箇皮袋。<span class='note-inline'>(地藏恩)</span>。</p>
<p>壞與不壞兩相猜。劒閣龍舒謾往來。何人更有樊公脚。一踏鴻門雙扇開。<span class='note-inline'>(慈受深)</span>。</p>
<p>劫火洞然俱敗壞。青天白日愈光輝。王孫醉寢迷春夢。不覺鶯啼柳絮飛。<span class='note-inline'>(佛智裕)</span>。</p>
<p>臭烟蓬㶿中。迸出鐵蒺藜。當陽如未委。喪却目前機。<span class='note-inline'>(佛性泰)</span>。</p>
<p>壞與不壞。言端語端。舌頭咬破。自覺心酸。大隨投子。終無兩般。萬里區區。獨自往還。<span class='note-inline'>(楚安方)</span>。</p>
<p>【續收】陷虎之機總不知。便隨流去落東西。大隨自是持綱手。放去收來要驗伊。<span class='note-inline'>(圓照本)</span>。</p>
<p>六合傾翻劈面來。暫披麻縷混塵埃。因風吹火渾閑事。引得游人不肯回。壞不壞隨不隨。徒將聞見強針錐。太湖三萬六千頃。月在波心說向誰。<span class='note-inline'>(通照逢)</span>。</p>
<p>了然無別法。誰道印南能。一句隨他去。千山走衲僧。蛩寒鳴砌葉。鬼夜禮龕燈。吟罷孤窓外。徘徊恨不勝。<span class='note-inline'>(唐景遵)</span>。</p>
<p>壞與不壞。兩彩一賽。本無是非。說甚憎愛。雲過長空。了無罣礙。君不見。衲僧鉢袋子。接得將來日裡晒。<span class='note-inline'>(佛鑑懃)</span>。</p>
<p>壞與隨他去。如何不肯休。未明端的意。特地覓回頭。<span class='note-inline'>(龍門遠)</span>。</p>
<p>劫火洞然大千俱壞。這箇魔魅百生冤債。禪流若問壞不壞。昨夜石人闘禮拜。<span class='note-inline'>(南堂興)</span>。</p>
<p>銜鐵負鞍無固必。牽犁拽杷不辭勞。貪生逐日區區去。誰管年高白髮饒。<span class='note-inline'>(簡堂機)</span>。</p>
<p>劫火光中共唱酬。隨波逐浪謾悠悠。剖盡衷腸人不會。草鞋拈取蓋龜休。<span class='note-inline'>(石庵玿)</span>。</p>
<p style="margin-left:2em">大隨庵側有一龜。僧問。一切眾生皮褁骨。這箇眾生為甚骨褁皮。師拈草履覆龜背上。僧無語。　頌曰。</p>
<p>如龜六藏<span class='corr'>已</span>彰名。休向人前弄眼睛。一隻草鞋都蓋却。直至如今猶未惺。<span class='note-inline'>(北塔祚)</span>。</p>
<p>問處爭如答處親。眼中難著透金塵。長安一路無多地。過得潼關有幾人。<span class='note-inline'>(佛慧泉)</span>。</p>
<p>分明皮上骨團團。卦畫重重更可觀。拈起草鞋都蓋了。大隨却被這僧謾。<span class='note-inline'>(白雲端)</span>。</p>
<p>露足藏頭可煞奇。千年誰謂是靈龜。雨傾不解隨流去。浮木相逢是幾時。<span class='note-inline'>(保寧勇)</span>。</p>
<p>皮骨曾將問大隨。當頭一著更狐疑。可憐無限尋聲迹。不薦羚羊挂角時。<span class='note-inline'>(照覺總)</span>。</p>
<p>大隨庵外一龜兒。僧問如何骨裹皮。草鞋蓋了無人會。白雲流水共依依。<span class='note-inline'>(地藏恩)</span>。</p>
<p>皮裹骨兮骨裹皮。吉凶徒自亂針錐。草鞋覆了獨歸去。千古何人識大隨。<span class='note-inline'>(普融平)</span>。</p>
<p>千古清聲老大隨。機鋒壁立杳難窺。未能直下超凡聖。只道將鞋蓋却龜。<span class='note-inline'>(禾山方)</span>。</p>
<p>懶庵的子大隨師。一著當頭更莫疑。大地山河都蓋了。從他衲子下針錐。<span class='note-inline'>(旻古佛)</span>。</p>
<p>骨裹皮兮皮裹骨。大隨老子無窠窟。上士聞之咲未休。中流特地生疑惑。<span class='note-inline'>(龍門遠)</span>。</p>
<p>皮裹骨兮骨裹皮。分明道了復何疑。拈起草鞋如未委。不如別處且烏龜。<span class='note-inline'>(佛性泰)</span>。</p>
<p>法不孤起。仗境方生。烏龜不解上壁。草鞋隨人脚行。<span class='note-inline'>(佛燈珣)</span>。</p>
<p>【續收】學道須教正眼開。莫將狂解意中猜。脫鞋龜上人難會。遂使擕囊特地來。<span class='note-inline'>(天童覺)</span>。</p>
<p>木禪庵畔。定光老兒。非銅非鐵。無相無為。有擎天之力。有㧞地之威。有射鵰之手。有囓鏃之機。口如大海眼如眉。人間天上許誰知。<span class='note-inline'>(南堂興)</span>。</p>
<p>骨裹皮兮皮裹骨。大隨放出遼天鶻。東西南北謾擡眸。不知<span class='corr'>已</span>過新羅國。<span class='note-inline'>(無凖範)</span>。</p>
<p>休將皮骨強分張。得六藏時且六藏。隻履盡情遮蓋了。這僧無事可思量。<span class='note-inline'>(此山應)</span>。</p>
<p>千載靈龜庵下出。團團骨上卦重重。草鞋蓋却無頭尾。且聽旁人定吉凶。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】大隨問僧。甚處去。曰蛾眉禮普賢去。師舉拂子曰。文殊普賢總在這裡。僧作圓相拋向後乃禮拜。師喚侍者。取一貼茶與這僧。　頌曰。</p>
<p>楖[木*栗]杖頭光閃爍。錫羅捲裹面鄒餿。肩擔背負出門去。好是無人敢駐留。<span class='note-inline'>(保寧勇)</span>。</p>
<p>大隨山下路縱橫。老竹蒼藤處處生。四海五湖為客慣。三更無月也須行。<span class='note-inline'>(慈受深)</span>。</p>
<p>識法者懼。欺敵者亡。水中辨乳。須是鵞王。<span class='note-inline'>(天童覺)</span>。</p>
<p>一輪明月照瀟湘。更不逢人問故鄉。自是天涯慣為客。任他猿呌斷人腸。<span class='note-inline'>(上方益)</span>。</p>
<p>把火入牛欄。反身外面看。梨花千點白。春雨幾聲寒。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】大隨因僧問。如何是和尚家風。師曰。赤土畫簸箕。曰未審此理如何。師曰。簸箕有唇。米跳不出。　頌曰。</p>
<p>赤土畫簸箕。團團無縫罅。佛眼覰不見。海神不知價。簸土揚塵無處尋。山高海闊白雲深。<span class='note-inline'>(南堂興)</span>。</p>
<p>簸箕有唇。米跳不出。天下衲僧赤肐[骨*歷]。更須撥轉上頭關。十方世界黑似漆。<span class='note-inline'>(應菴華)</span>。</p>
<p style="margin-left:2em;text-indent:-1em">【增收】大隨因僧問。如何是佛法的的大意。師曰。山前麥熟也未。　頌曰。</p>
<p>山前麥熟報君知。佛祖端由辨者稀。莫學朱涇老禪伯。滿船空載月明歸。<span class='note-inline'>(象田鄉)</span>。</p>
<p>大匠不巧。大儒不學。動輙中方圓。舉皆成禮樂。堪笑鄉村賣卜人。徒勞鑽破烏龜殻。<span class='note-inline'>(無凖範)</span>。</p>
<p style="margin-left:2em;text-indent:-1em">【增收】大隨燒畬次。忽見一蛇。師以杖挑向火中曰。咄。這箇形骸。猶自不放捨。你向這裡死。如暗得燈。時有僧問云。正恁麼時還有罪也無。師曰。石虎呌時山谷響。木人吼處銕牛驚。　頌曰。</p>
<p>劫初劫末。法弱魔強。定光老子。鐵作脊梁。文經武緯。把定封疆。碧天雲散祖風涼。佛日光輝舜日長。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】韶州靈樹如敏禪師<span class='note-inline'>(嗣長慶安)</span>因僧問。如何是和尚家風。師曰。千年田八百主。曰如何是千年田八百主。師曰。郎當屋舍沒人修。　頌曰。</p>
<p>來機深辨。有舒有卷。移却案山。重添鍼線。千年田八百主。直下承當還莾鹵。郎當屋舍沒人修。片瓦根椽誰去竪。君不見。甜瓜徹蒂甜。苦瓠連根苦。<span class='note-inline'>(月堂昌)</span>。</p>
<p style="margin-left:2em">靈樹因僧問。如何是祖師西來意。師默然。後遷化。欲立行狀碑。要選此語刻石。時雲門為首座。僧問。先師默然處。如何上碑。雲門代云。師。　頌曰。</p>
<p>師師師。知知知。三三兩兩過遼西。一雙紅杏換消梨。<span class='note-inline'>(琅琊覺)</span>。</p>
<p>靈樹當初密對<span class='corr'>揚</span>。時中文<span class='corr'>采</span><span class='corr'>已</span>全彰。後人不見雲門老。一字千般謾度量。<span class='note-inline'>(佛印元)</span>。</p>
<p>師之一字大巍巍。獨向寰中定是非。畢竟水須朝海去。到頭雲定覓山歸。<span class='note-inline'>(白雲端)</span>。</p>
<p>靈樹大師。雲門首座。只知立碑。不覺話墮。智海山僧。為伊點破。知燈是火數如麻。信火是燈能幾箇。<span class='note-inline'>(智海清)</span>。</p>
<p>師字相酬作者知。韶陽千古特光輝。茫茫宇宙人無數。到底誰明一字師。<span class='note-inline'>(旻古佛)</span>。</p>
<p>西來祖意若為酬。手把明珠<span class='corr'>已</span>暗投。却被雲門添一字。致令千古閙啾啾。<span class='note-inline'>(寶峯明)</span>。</p>
<p style="margin-left:2em;text-indent:-1em">【增收】靈樹面皮多葛怛。韶陽板齒上生毛。<span class='note-inline'>(拍右膝)</span>會得國清才子貴。<span class='note-inline'>(拍左膝)</span>不會家富小兒嬌。<span class='note-inline'>(此庵元)</span>。</p>
<p>師之一字見還難。直下應須透祖關。縱使祖關開正眼。前頭更有萬重山。<span class='note-inline'>(佛照光)</span>。</p>
<p>師之一字太孤危。文　　無作者知。不領韶陽提起處。且從默處認殘碑。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】漳州浮石禪師<span class='note-inline'>(嗣子湖)</span>上堂。山僧開卜鋪。能斷人貧富。定人生死。時有僧出云。離却生死貧富不落五行。請師直道。師曰。金木水火土。　頌曰。</p>
<p>達磨西來唯賣卜。吉凶在汝不由人。箇中只是依爻斷。豈有人情疎與親。<span class='note-inline'>(本覺一)</span>。</p>
<p>金木水火土。始終顛倒數。五六下四三。初爻傳白虎。苦苦。卜得此卦一生貧。遠信不來病人死。<span class='note-inline'>(懶菴需)</span>。</p>
<p>金木水火土。一二三四五。南泉王老師。不打鹽官鼓。<span class='note-inline'>(即庵覺)</span>。</p>
<p>金木水火土。大蟲元是虎。好咲李將軍。藍田空沒羽。<span class='note-inline'>(無凖範)</span>。</p>
</div>
<p class='juan'>禪宗頌古聯珠通集卷第二十二</p></div>
</div><!-- end of div[@id='body'] -->
</body></html>