<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu12' />禪宗頌古聯珠通集卷第四</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">菩薩機緣</p>
<p style="margin-left:2em">布袋和尚常在通衢。或問在此何為。師云。等箇人來。曰來也。師曰。汝不是這箇人。或解布袋。百物俱有。撒下曰。看看。又一一將起問人曰。這箇喚作甚麼。或袋內探果子與僧。僧擬接。師乃縮手曰。汝不是這箇人。或見僧行過。乃拊背一下。僧回首。師曰。把一錢子來。有時倚袋終日憨睡。或起行市肆間。小兒譁逐之。或拄杖。或數珠。與兒戲。有僧問如何是祖師西來意。遂放下布袋叉手而立。僧曰。祇此別更有在。師拈起布袋肩負而去。　頌曰。</p>
<p>彌勒既非。布袋不是。是非兩忘。金生麗水。至寶滿袋。貴買賤賣。若解商量。不勞三拜。詮了義註大乘。月裏螢光日下燈。布袋枕頭眠一覺。倚天山色碧層層。<span class='note-inline'>(野軒遵)</span>。</p>
<p>拈起即行。放下便歇。瞌睡阿師。弄巧成拙。佛意祖意寧知。裙子褊衫百結。有時獨立兮誰是知音。歸去來兮一天明月。<span class='note-inline'>(佛慧泉)</span>。</p>
<p>困來抱囊無語。傍觀盡生疑慮。未免開獻諸人。是甚閑家破具。莫訝衣裳破碎。入鄽且無忌諱。橫身要道等人。那個便知圈繢。<span class='note-inline'>(雲峯悅)</span>。</p>
<p>千般萬樣。有誰能會。瞌睡老僧。收拾滿袋。心無諸受。觸處三昧。巷尾街頭。貴買賤賣。<span class='note-inline'>(圓通秀)</span>。</p>
<p>都盧一箇布袋。裏面討甚奇怪。困來且得枕頭。擕去亦無妨礙。有時閙市打開。多是自家買賣。<span class='note-inline'>(白雲端)</span>。</p>
<p>咄這憨皮袋。眉麤兼眼大。終日在街頭。市行無買賣阿呵呵歸去來。典錢還却債。<span class='note-inline'>(保寧勇)</span>。</p>
<p>分身百億混塵埃。氣貌憨憨勿可猜。一袋挑擎隨處去。千般撒下復拈來。人間天上相呈示。市尾街頭睡覺回。等得箇時還不是。至今猶是老黃梅。<span class='note-inline'>(佛國白)</span>。</p>
<p>天不能蓋。地不能載。包括乾坤。全歸布袋。十字街頭大打開。般般拈起隨人愛。<span class='note-inline'>(靈源清)</span>。</p>
<p>三千威儀都不修。八萬細行全不顧。只因閙市裏等人。被人喚作破落戶。兜率內院久拋離。縱歸忘却來時路。稽首彌勒世尊。得與麼寬腸大肚。<span class='note-inline'>(徑山杲)</span>。</p>
<p>【續收】接著一箇半箇。覔得三文兩文。誰知破布袋裏。許多彌勒世尊。<span class='note-inline'>(瞎堂遠)</span>。</p>
<p>拊背覓錢成漏逗。回頭轉腦昧真機。可憐閙市無人識。空手肩擔布袋歸。<span class='note-inline'>(佛照光)</span>。</p>
<p>長汀汀上風顛子。曳杖回頭等阿誰。向道那人元不在。汝須知有轉身時。<span class='note-inline'>(天目禮)</span>。</p>
<p>轉得頭來<span class='corr'>已</span>是遲。恰如曾未轉頭時。一錢覓得無及處。猶自區區誑阿誰。<span class='note-inline'>(北磵簡)</span>。</p>
<p>逢人乞一文。袋裏敵國富。不是下生遲。嫌佛不肯作。<span class='note-inline'>(環溪一)</span>。</p>
<p style="margin-left:2em;text-indent:-1em">【增收】䟦陁尊者。因生法師論眾微聚曰。色眾微無自性曰空。者云。只明得因中色空。未明得果上色空。法師問。如何是果上色空。者云。一微空故眾微空。眾微空故一微空。一微空中無眾微。眾微空中無一微　鹽官云。因中色空。果上色空。總是夢中說夢。　頌曰。</p>
<p>靈光滿目簇山河。幻境之中物像多。體妙<span class='corr'>已</span>知緣不礙。執情還被境消磨。<span class='note-inline'>(雙泉瓊)</span>。</p>
<p>色空空色色空空。閡却潼關路不通。劫火洞然毫末盡。青山依舊白雲中。<span class='note-inline'>(天衣懷)</span>。<span class='note-inline'>(二)</span>。</p>
<p>東西南北。十萬八千。空生罔措。火裏生蓮。</p>
<p>堂堂色裏無空相。皎皎空中絕色形。直下色空無一二。色號元來不我名。<span class='note-inline'>(靈隱本)</span>。</p>
<p style="margin-left:2em;text-indent:-1em">【增收】維摩居士示疾毗耶離城。自念寢疾于牀。世尊大慈寧不垂愍。佛知其意。告文殊師利言。汝行詣維摩詰問疾。文殊白言世尊。彼上人者難為酧對。深達實相善說法要。辯才無滯智慧無礙。一切菩薩法式悉知。諸佛祕藏無不得入。降伏眾魔遊戲神通。其慧方便皆<span class='corr'>已</span>得度。雖然當承佛聖旨詣彼問疾。　頌曰。</p>
<p>咄這維摩老。悲生空懊惱。臥病毗耶城。全身太枯槁。七佛祖師來。一字俱屏掃。請問不二門。當時便靠倒。不靠倒。金毛師子無處討。<span class='note-inline'>(雪竇顯)</span>。</p>
<p>佛病法病最難醫。獨有雜摩也大奇。文殊稽首讚居士。失却金毛師子兒。<span class='note-inline'>(天衣懷)</span>。</p>
<p>毗耶城裏維摩詰。知伊畢竟徹不徹。金毛師子未到來。一室屏除先漏泄。及乎回問不二門。推出一團無孔鐵。剛被文殊下一槌。千年萬載成凹凸。<span class='note-inline'>(大洪遂)</span>。</p>
<p>冷坐毗耶城。百病一時發。不得文殊來。幾乎無合殺。<span class='note-inline'>(徑山杲)</span>。</p>
<p>千人萬人射一鴈。箇箇手親并眼辨。刮地西風鴈影奇。可憐發盡弦中箭。猨臂將軍仰面看。弓開秋月影團圓。飛星一點天邊去。羽翼離披落眼前。<span class='note-inline'>(廣鑑英)</span>。</p>
<p>冤憎會苦。愛別離苦。鈍置瞿曇。一場莽鹵<span class='note-inline'>(咄)</span>。<span class='note-inline'>(正堂辯)</span>。</p>
<p>示疾毗耶方丈。文殊亦難近傍。看來無藥可醫。只是忌口為上。<span class='note-inline'>(淛翁琰)</span>。</p>
<p>詐病從來不可醫。文殊特為下鍼錐。事褫一喙長三尺。問著依前似鼓椎。<span class='note-inline'>(無準範)</span>。</p>
<p>一箇病維摩。無風自起波。富嫌千口少。貧恨一身多。<span class='note-inline'>(胡隱濟)</span>。</p>
<p style="margin-left:2em;text-indent:-1em">【增收】善財初詣娑羅林中參文殊。文殊指往南方勝樂國謁德雲比丘。次第至彌勒樓閣所。歸至普門城外。思惟竚立欲得奉覲文殊。文殊伸手過百十由旬。與摩其頂。即見微塵數知識。即受行其教　上藍超因僧問。善財見文殊後。為甚麼却往南方。師云。學憑入室。知乃通方。僧云。到蘇摩城為甚麼彌勒却遣見文殊。師云。道曠無涯。逢人不盡　投子青云。然道無迷悟。發證由師。不住聖凡莊嚴妙行。是以文殊遣去登須彌山。海岸逢師市廛禮友。或刀山婬舍罪杻王宮。或童女童男瞿夷聖后。彌勒彈指普賢親瞻。再見文殊復有何事。信知通方知有。道曠無涯。不昧光蹤。歷窮盡妙。諸仁者還知。更有一人。為甚麼善財不參。且道是甚麼人。<span class='note-inline'>(良久云)</span>滿頭白髮離巖谷。半夜穿雲過市廛。復頌曰。</p>
<p>日出升空高下用。崑崙源派入川流。春山雲逗風無盡。鴈去回南天地秋。</p>
<p>五十三人指路人。因循流落百餘城。草鞋踏破成何事。爭似歸家罷問程。<span class='note-inline'>(鐵山仁)</span>。</p>
<p>茫茫夢裏去遊南。五十三參發指端。大士臂長衫袖短。善財脚瘦草鞋寬。<span class='note-inline'>(大川濟)</span>。</p>
<p style="margin-left:2em;text-indent:-1em">【增收】善財詣妙峯山參德雲比丘。四維尋覓七日方見。在別峯上徐步經行。頂禮聞法入佛境界。得憶念諸佛普見法門。證發心住。　頌曰。</p>
<p>妙高峯頂尋知識。南北東西望何極。德雲遙自別山來。珍重分身千百億。<span class='note-inline'>(延慶忠)</span>。</p>
<p>妙高峯頂草茸茸。步步相隨不見蹤。若謂別山親覿面。片帆<span class='corr'>已</span>過海門東。<span class='note-inline'>(別山智)</span>。</p>
<p>澹煙羃羃草茸茸。七日徘徊信不通。一步竿頭輕蹉脚。海門波卷白蘋風。<span class='note-inline'>(棘田心)</span>。</p>
<p style="margin-left:2em;text-indent:-1em">【增收】善財詣那羅素國。參毗目瞿沙仙人。無量仙人同音讚<span class='corr'>已</span>。下牀執手。佛剎現前。悟真淨智。卷舒自在。得無勝幢法門。證童真住。　頌曰。</p>
<p>毗目仙人下寶牀。摩頭執手看殊祥。十方佛境同時現。萬象森羅忽頓彰。無勝妙牀騰瑞色。遮那文藏顯靈光。却還本座求端的。轉覺平生見處長。<span class='note-inline'>(佛國白)</span>。</p>
<p>坦然古路勿迂疎。霽月涼風動十虗。毗目善財當日事。好如潘閬倒騎驢。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】善財詣佛會中。參普賢菩薩。見乘白象王處紅蓮座。一心親近諮聞法要。智悲圓滿行願功成。即獲佛德顯同果海。得一切佛果微塵數三昧法門。　頌曰。</p>
<p>百一由旬摩頂歸。片心思見普賢師。堂堂現在紅蓮座。落落分明白象兒。沙劫智悲方滿日。微塵行願正圓時。佛功德海重宣說。愁見波濤轉渺瀰。<span class='note-inline'>(佛國白)</span>。</p>
<p>打鼓弄琵琶。還他一會家。木童能撫掌。石女解煎茶。雲散天邊月。春來樹上華。善財參徧處。黑豆未生芽。<span class='note-inline'>(延慶忠)</span>。</p>
<p style="margin-left:2em;text-indent:-1em">【增收】善財歷百十城。參五十三位善知識。後到毗盧樓閣前曰。是解空無相無作之所住處<span class='note-inline'>(云云)</span>。見樓閣門閉。善財暫時<span class='corr'>斂</span>念曰。大慈大悲願樓閣門開令我得入。尋時彌勒領諸眷屬。至善財前。彈指一下。樓閣門開。善財得入。入<span class='corr'>已</span>還閉。見百千萬億樓閣。一一樓閣有一彌勒。領諸眷屬。并有一善財。面在前立。彌勒復彈指云。善男子起。法性如是。　頌曰。</p>
<p>妙意童真末後收。善財到此罷南遊。豁然頓入毗盧藏。悔向他山見比丘。<span class='note-inline'>(張無盡)</span>。</p>
<p>妙峯孤頂無知識。百十城遊喪善財。樓閣若還彈指現。分明有眼不曾開。<span class='note-inline'>(或菴體)</span>。</p>
<p>五十三人一縷穿。小兒雖小膽如天。茫茫煙水無重數。買得風光不用錢。<span class='note-inline'>(北磵簡)</span>。</p>
<p>問處分明答處端。還同雙劒倚天寒。一從樓閣門開後。滿面慚惶無處安。<span class='note-inline'>(淛翁琰)</span>。</p>
<p>知識曾參五十三。精金百鍊罷鎚鉗。回頭萬壑烟雲散。午夜蟾光浸碧潭。<span class='note-inline'>(坦堂圓)</span>。</p>
<p>南方經歷幾雲烟。收得珍奇貨滿船。彈指便風帆到岸。一時翻作大光錢。<span class='note-inline'>(無準範)</span>。</p>
<p style="margin-left:2em;text-indent:-1em">【增收】天台智者大師。在南嶽誦法華經。至藥王品曰。是真精進是名真法供養如來。於是悟法華三昧。獲旋陁羅尼。見靈山一會儼然未散。　頌曰。</p>
<p>世尊三昧安詳起。師悟藥王精進時。靈鷲山中人未散。不因南嶽有誰知。<span class='note-inline'>(楊無為)</span>。</p>
<p>溪山盡處夕陽斜。溪上冬風雪滿沙。便是江南舊行路。和烟隔水見梅華。<span class='note-inline'>(蘿月瑩)</span>。</p>
<p>舍盡家財與<span class='corr'>己</span>財。只將真法供如來。當初一路今何在。觸目靈山翠作堆。<span class='note-inline'>(天目禮)</span>。</p>
<p>好將真法供如來。花在幽巖險處開。一夜狂風吹欲盡。落英無數點苺苔。<span class='note-inline'>(虗堂愚)</span>。</p>
<p>心迷念念法華轉。心悟時時轉法華。誰知百萬靈山客。盡是天台眼裏沙。<span class='note-inline'>(此山應)</span>。</p>
<p style="margin-left:2em;text-indent:-1em">【增收】金陵誌公和尚。或名寶公。令人傳語南嶽思大云。何不下山教化眾生。一向目視雲霄作麼。思云。三世諸佛被我一口吞盡。何處更有眾生可度。　頌曰。</p>
<p>一口吞盡三世佛。牙如劒樹眼如鈴。斷絃不必鸞膠續。只要知音側耳聽。<span class='note-inline'>(虗堂愚)</span>。</p>
<p>佛與眾生一口吞。纖毫不立道方存。杖頭日月纔挑起。鼓動三千海嶽昏。<span class='note-inline'>(尼閑林英)</span>。</p>
<p>目視烟霄臥白雲。不知山下有乾坤。從何更有眾生度。三世如來一口吞。<span class='note-inline'>(本覺一)</span>。</p>
<p>時清休唱太平歌。大冶紅罏著一毛。試向其中撮灰燼。亘天紅焰<span class='corr'>已</span>周遭。<span class='note-inline'>(蒙菴岳)</span>。</p>
<p style="margin-left:2em">誌公曰。終日拈香擇火。不知身是道場　玄沙曰。終日拈香擇火。不知真個道場　玄覺徵云。只如此二尊者語。還有親疎也無　雪竇顯云。一對無孔銕鎚　圓悟勤云。終日拈香擇火。不知拈香擇火　天童覺云。奇怪八十翁翁出場屋。不是小兒戲。且道利害在甚麼處。有智無智較三十里。　頌曰。</p>
<p>五蘊山頭古佛堂。拈香擇火好承當。何須向外求賢聖。終日無非是道場。<span class='note-inline'>(本覺一)</span>。</p>
</div>
<div class='div-other'><a id='mulu13' />
<p class='h1'>大乘經偈</p><p style="margin-left:2em">經首題[米-木+八]字　昔有僧問地藏琛和尚。以字不成八字不是。未審是甚麼字。地藏曰。看取下註脚　又有問披雲寂。師答以頌曰。</p>
<p>以字不是八不成。森羅萬象此中明。直饒巧說千般妙。不是漚和不是經。</p>
<p>以八不成只目前。經中未識註中看。垂慈不為多知解。切要參玄達本源。<span class='note-inline'>(汾陽昭)</span>。</p>
<p>以字不成八不是。拈起經題皆擬議。下頭註脚任君看。却是入門先問諱。<span class='note-inline'>(佛印元)</span>。</p>
<p>以字不是八不成。龍門風浪苦雷霆。多少游魚迷去路。依前和雨落滄溟。<span class='note-inline'>(佛慧泉)</span>。</p>
<p>我佛金言義海深。開遮唯要悟真心。首標妙在當頭劄。密使泥牛曉夜吟。<span class='note-inline'>(雲居祐)</span>。</p>
<p>拈起題摸不著。却看下頭註脚。了知字義炳然。大藏潛通廣略。<span class='note-inline'>(地藏恩)</span>。</p>
<p>以字不成八字不是。法身睡著無遮閉。衲僧對面不知名。百萬人前呼不起。<span class='note-inline'>(覺範洪)</span>。</p>
<p>以字不成。八字不是。十方諸佛同參。三世如來共軌。慶喜多聞罔措。鶖子神通莫擬。若非金色頭陁。焉能密傳斯旨。<span class='note-inline'>(旻古佛)</span>。</p>
<p>以字不是八字非。滿琅函載絕毫釐。看經到此須開眼。玉軸分明兩畔題。<span class='note-inline'>(羅漢南)</span>。</p>
<p>經題滿目孰知元。點畫分明句義全。佐國欲知功力大。蕭何元是漢朝賢。<span class='note-inline'>(疎山常)</span>。</p>
<p>以字不是八不成。無言童子咲忻忻。優曇華現人間世。鼻孔通天嗅不聞。<span class='note-inline'>(開福寧)</span>。</p>
<p>以字不成八字非。爍迦羅眼不能窺。一毛頭上重拈出。忿怒那吒失却威。<span class='note-inline'>(徑山杲)</span>。</p>
<p>龍宮海藏不曾收。梵語唐言亦謾求。剛被祖師輕漏泄。當門齒缺乃因由。<span class='note-inline'>(靈巖因)</span>。</p>
<p>【續收】鳥跡半露蒼苔。科斗並遊春水。若不信受奉行。未免即從座起。<span class='note-inline'>(石[(工*几)/石]明)</span>。</p>
<p>不向經題識本真。紙堆討甚法王身。未開梵夾承當去。免作循行數墨人。<span class='note-inline'>(絕岸湘)</span>。</p>
<p>問你地藏知不知。下頭註脚萬千千。筭沙入海徒疲倦。不若教他了目前。<span class='note-inline'>(橫川珙)</span>。</p>
<p style="margin-left:2em">楞嚴經。佛告阿難。吾不見時何不見吾不見之處。若見不見。自然非彼不見之相。若不見吾不見之地。自然非物。云何非汝。　頌曰。</p>
<p>全象全牛意不殊。從來作者共名模。如今要見瞿曇老。剎剎塵塵在半途。<span class='note-inline'>(雪竇顯)</span>。</p>
<p>堂堂露柱久懷胎。長下孩兒頗俊哉。未解語言先作賦。一操直取狀元來。<span class='note-inline'>(白雲端)</span>。</p>
<p>老胡徹底老婆心。為阿難陀意轉深。韓幹馬嘶芳草渡。戴嵩牛臥綠楊陰。<span class='note-inline'>(湛堂準)</span>。</p>
<p>雲收空闊天如水。月載姮娥四海流。慚愧牛郎癡愛叟。一心猶在鵲橋頭。<span class='note-inline'>(佛心才)</span>。</p>
<p>說離百非存軌則。言無一法尚筌罤。毗耶默默曾緘口。摩竭寥寥鎮掩扉。<span class='note-inline'>(佛鑑懃)</span>。</p>
<p>【續收】初學賣華日。嬌羞掩齒牙。及至容顏老。脫然無可遮。却咲白雲它自散。不知明月落誰家。<span class='note-inline'>(崇覺空)</span>。</p>
<p>隔林彷彿聞機杼。知有人家在翠微。及至入門親見了。元來只是小兒嬉。<span class='note-inline'>(簡堂機)</span>。</p>
<p>見時不見非見見。非見不見總非非。織女機梭撩亂擲。牧童鞭索恣胡揮。幽鳥一聲驚宇宙。碧灣溪畔綠楊垂。<span class='note-inline'>(獃堂定)</span>。</p>
<p>石潤非玉。水麗非金。大禹決而西㴑。卞和泣而陸沉。美兮渺兮。錯古礱今。<span class='note-inline'>(虗堂愚)</span>。</p>
<p style="margin-left:2em">楞嚴經。佛謂阿難。若能轉物。即同如來。　頌曰。</p>
<p>若能轉物即如來。春暖山華處處開。自有一雙窮相手。不曾容易舞三臺。<span class='note-inline'>(白雲端)</span>。</p>
<p>若能轉物即如來。處處門開見善財。花柳巷中呈舞戲。九衢乘醉臥樓臺。<span class='note-inline'>(真如喆)</span>。</p>
<p>毛吞巨海。芥納須彌。乾坤大地。直下同歸。一氣不言含有象。萬靈何處謝無私。<span class='note-inline'>(佛心才)</span>。</p>
<p>若能轉物。即同如來。咄哉瞿曇。誑謼癡呆。<span class='note-inline'>(徑山杲)</span>。</p>
<p>【續收】雨色和烟帀四維。眼皮未綻若為窺。等閑覷破金剛際。坦蕩無因役路岐。<span class='note-inline'>(或菴體)</span>。</p>
<p>他人住處我不住。他人行處我不行。不是與人難共處。大都緇素要分明。<span class='note-inline'>(此山應)</span>。</p>
<p style="margin-left:2em">楞巖經。佛謂阿難。見見之時。見非是見。見猶離見。見不能及。　頌曰。</p>
<p>見不及處江山滿目。不覩纖毫花紅柳綠。白雲起處本無心。江海滔滔豈盈縮。<span class='note-inline'>(海印信)</span>。</p>
<p>拄杖頭邊無孔竅。大千沙界猶嫌小。毗婆尸佛早留心。直至而今不得妙。<span class='note-inline'>(鼓山珪)</span>。</p>
<p>春至自開花。秋來還落葉。黃面老瞿曇。休搖三寸舌。<span class='note-inline'>(徑山杲)</span>。</p>
<p>【續收】色空明暗本無因。見見由來亦誤人。見不及時猶未瞥。那知殃祟是家親。<span class='note-inline'>(遯菴演)</span>。</p>
<p>沒絃琴上無私曲。一曲彈來轉轆轤。斷崖流水少知音。六六不成三十六。<span class='note-inline'>(妙峯善)</span>。</p>
<p>瘦藤拄到風烟上。乞與遊人眼界寬。不知眼界寬多少。白鳥去盡青天還。<span class='note-inline'>(朴翁銛)</span>。</p>
<p>雨洗淡紅桃蕚嫩。風搖淺碧柳絲輕。白雲影裏怪石露。綠水光中古木清。<span class='note-inline'>(潛菴光)</span>。</p>
<p>隔墻見角便騎牛。騎入紅塵閙市遊。遊徧歸來欄裏臥。三更半夜失踪由。<span class='note-inline'>(雪菴瑾)</span>。</p>
<p style="margin-left:2em;text-indent:-1em">【增收】楞嚴經。七處徵心。　頌曰。</p>
<p>七處徵心心不遂。懵懂阿難不瞥地。直饒徵得見無心。也是泥中洗土塊。<span class='note-inline'>(西余端)</span>。</p>
<p>七處徵心欵便成。推窮尋逐按分明。都緣家賊難防備。撥亂乾坤見太平。<span class='note-inline'>(卍菴顏)</span>。</p>
<p>吹糠著米。翻成特地。不因一事。不長一智。<span class='note-inline'>(北磵簡)</span>。</p>
<p>七處徵他天外天。毫光直射阿難肩。瞿曇忒殺憐兒切。逼得鮎魚上竹竿。<span class='note-inline'>(絕岸湘)</span>。</p>
<p style="margin-left:2em;text-indent:-1em">【增收】楞嚴經。八還辨見。<span class='note-inline'>(頌曰)</span>。</p>
<p>八還之教垂來久。自古宗師各分剖。直饒還得不還時。也是鰕跳不出斗。<span class='note-inline'>(西余端)</span>。</p>
<p>明暗色空不可還。不可還者絕躋攀。夾截虗空成畔岸。一重水隔一重山。<span class='note-inline'>(卍菴顏)</span>。</p>
<p>色空明暗。各不相知。行到水窮處。坐看雲起時。<span class='note-inline'>(北磵簡)</span>。</p>
<p>還還還後更無還。一箇閑人天地間。昨夜大蟲遭虎咬。皮毛落盡體元斑。<span class='note-inline'>(絕岸湘)</span>。</p>
<p style="margin-left:2em;text-indent:-1em">【增收】楞嚴經。阿難大眾。獲本妙心。　頌曰。</p>
<p>東西南北捉虗空。海角天涯信不通。力盡神疲無處覓。萬年松在祝融峯。<span class='note-inline'>(卍菴顏)</span>。</p>
<p>適我昔所願。今者<span class='corr'>已</span>滿足。是玉也大奇。只恐不是玉。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】楞嚴經。觀世音菩薩。成三十二應身。獲十四無畏法。　頌曰。</p>
<p>良哉觀世音。旋聞與聲脫。犬吠驢鳴休未休。世出世間活鱍鱍。<span class='note-inline'>(瞎堂遠)</span>。</p>
<p>三十二應不思議。十四無畏如流水。男子身中入定時。女子身中從定起。<span class='note-inline'>(卍菴顏)</span>。</p>
<p>趂隊選圓通。無端立下風。當時供死欵。錯說在聞中。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】楞嚴經。妙性圓明離諸名相。　頌曰。</p>
<p>一錢為本萬錢利。富不足而貧有餘。換骨奪胎些子藥。輸他潘閬倒騎驢。<span class='note-inline'>(卍菴顏)</span>。</p>
<p>金盤不可動。轆轆轉難住。停待良久間。圓明湛如露。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】楞嚴經。諸可還者自然非汝。不汝還者非汝而誰。　頌曰。</p>
<p>日暖風和景更奇。華華草草露全機。荼䕷一陣香風起。引得遊峰到處飛。<span class='note-inline'>(心聞賁)</span>。</p>
<p>千山鳥飛滅。萬里人迹絕。扁舟蓑笠翁。獨釣寒江雪。<span class='note-inline'>(肯堂充)</span>。</p>
<p>不汝還者復是誰。殘紅流在釣魚磯。日斜風定無人掃。燕子銜將水際飛。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】楞嚴經。六解一亡。　頌曰。</p>
<p>根塵縛脫本同源。一處休復六用捐。手把一條紅斷貫。娘生鼻孔一時穿。<span class='note-inline'>(卍菴顏)</span>。</p>
<p>六用無功信不通。一時分付與春風。篆烟一縷閑清晝。百鳥不來花自紅。<span class='note-inline'>(北磵簡)</span>。</p>
<p>結解非殊。存亡無據。試問本來宗。當初誰縛汝。</p>
<p style="margin-left:2em;text-indent:-1em">【增收】楞嚴經。阿難大眾復白佛言。若此妙明真淨妙心本來徧圓。如是乃至大地草木蠕動含靈。本元真如。即是如來成佛真體。佛體真實。云何復有地獄餓鬼畜生。　頌曰。</p>
<p>雙劒峯前古寺基。天尊元是一牟尼。時難只得同香火。莫聽閑人說是非。<span class='note-inline'>(卍菴顏)</span>。</p>
<p>三蛇九鼠。一畝之地。竿木隨身。逢場作戲。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】楞嚴經。佛言阿難。此等眾生不識本心。受此輪迴。經無量劫。不得真淨。皆由隨順殺盜婬故。反此三種。又則出生無殺盜婬。有名鬼倫。無名天趣。有無相傾起輪迴性。　頌曰。</p>
<p>七處精研一妄心。更隨三業殺盜婬。身心不是閑家具。前箭猶輕後箭深。<span class='note-inline'>(卍菴顏)</span>。</p>
<p>客舍并州<span class='corr'>已</span>十霜。歸心日夜憶咸陽。無端又渡桑乾水。却望并州是故鄉。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】楞嚴經。佛告阿難。無令心魔自起深孽。　頌曰。</p>
<p>瞿曇徹底老婆心。見明色發理難任。入鄉隨俗那伽定。佛魔到此盡平沉。<span class='note-inline'>(卍菴顏)</span>。</p>
<p>挽弓須挽強。用鏘須用長。射人先射馬。擒賊先擒王。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】楞嚴經。佛言富樓那。如汝所言。清淨本然云何忽生山河大地。汝常不聞如來宣說。性覺妙明本覺明妙<span class='note-inline'>(詳在本經)</span>。　頌曰。</p>
<p>清淨本然徧法界。山河大地即皆現。性覺必明認影明。眼耳便隨聲色轉。<span class='note-inline'>(卍菴顏)</span>。</p>
<p>彌滿清淨。中不容他。山河大地。萬象森羅。<span class='note-inline'>(北磵簡)</span>。</p>
<p style="margin-left:2em;text-indent:-1em">【增收】楞嚴經。若能推者即是汝心。則是認賊為子修山主云。若能推者不是汝心。則是認賊為子。　頌曰。</p>
<p>如今推也。是子是賊。買帽相頭。食魚去骨。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】楞嚴經。䟦陀婆羅入浴忽悟水因。　頌曰。</p>
<p>了事衲僧消一個。長連床上展脚臥。夢中曾說悟圓通。香水洗來驀面唾。<span class='note-inline'>(雪竇顯)</span>。</p>
<p>超諸現量。即悟水因。體明無垢。孰云洗塵。得無所有。了無相身。成佛子住。妙觸常存。<span class='note-inline'>(大溈智)</span>。</p>
<p>洗塵觸體兩空寂。妙證密圓超見思。白璧無瑕空受玷。圓通會裏受塗糊。<span class='note-inline'>(塗毒䇿)</span>。</p>
<p style="margin-left:2em;text-indent:-1em">【增收】楞嚴經。當知虗空生汝心內。猶如片雲點太清裏。況諸世界在虗空耶。汝等一人發真歸元。此十方空皆悉消殞。　頌曰。</p>
<p>一人發真歸元。十方虗空消殞。試問楊岐栗蓬。何似雲門胡餅。<span class='note-inline'>(尼無著總)</span>。</p>
<p>瞌睡茫茫困思來。喫椀濃茶眼便開。四海五湖王化裡。更無一物是塵埃。<span class='note-inline'>(朴翁銛)</span>。</p>
</div>
<p class='juan'>禪宗頌古聯珠通集卷第四</p>
</div><!-- end of div[@id='body'] -->
</body></html>