<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />禪宗頌古聯珠通集卷第三</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p>
<div class='div-other'><a id='mulu11' />
<p class='h1'>菩薩機緣</p><p style="margin-left:2em">文殊師利。在靈山會上諸佛集處。見一女子近佛坐入於三昧。文殊白佛。云何此女得近佛坐。佛云。汝<span class='corr'>但</span>覺此女令從三昧起。汝自問之。文殊繞女子三帀。鳴指一下。乃至托上梵天。盡其神力而不能出。佛云。假使百千文殊。亦出此女定不得。下方過四十二恒沙國土有罔明菩薩。能出此女定。須臾罔明至佛所。佛敕出此女定。罔明即於女子前鳴指一下。女子於是從定而出　有尊宿問僧曰。文殊是七佛之師。為甚麼出女子定不得。罔明為甚麼却出得。僧無對　翠巖芝和尚云。僧投寺裏宿。賊打不防家。　頌曰。</p>
<p>文殊托上梵天。罔明輕輕彈指。女子黃面瞿曇。看他一倒一起。<span class='note-inline'>(天衣懷)</span>。</p>
<p>千眼莫辯來由。孤坐是何三昧。文殊著力雖多。女子隨邪亦殺。罔明關捩有誰知。雨過春山如潑黛。<span class='note-inline'>(佛慧泉)</span>。</p>
<p>罔明彈指也尋常。豈是文殊智不長。因憶江南二三月。鷓鴣啼處百華香。<span class='note-inline'>(佛印元)</span>。</p>
<p>佛性天真事。誰云別有師。罔明彈指處。女子出禪時。不費纖毫力。何曾動所思。眾生總平等。日用自多疑。<span class='note-inline'>(真淨文)</span>。</p>
<p>百千文殊出不得。罔明不費纖毫力。落霞與孤鶩齊飛。秋水共長天一色。<span class='note-inline'>(雲居祐)</span>。</p>
<p>獨坐靈山誰得知。罔明出定破羣迷。如今四海皆通達。信道無心總不疑。<span class='note-inline'>(雲蓋智)</span>。</p>
<p>文殊用盡平生力。罔明彈指便回來。不是老胡深有意。雙眸未肎為渠開。<span class='note-inline'>(成枯木)</span>。</p>
<p>拂拭瑤琴月下彈。調高雪曲和還難。五矦費盡平生志。從此詩書懶更看。<span class='note-inline'>(寶峯照)</span>。</p>
<p>坐擁羣峯覆白雲。鶯啼深谷不知春。巖前華雨紛紛落。夢覺初回識故人。<span class='note-inline'>(石門易)</span>。</p>
<p>一拳拳倒黃鶴樓。一踢踢翻鸚鵡洲。欲識罔明彈出定。青山不動水長流。<span class='note-inline'>(智海清)</span>。</p>
<p>當機密薦箇中玄。女子何因坐佛前。切莫途中為解礙。刻舟求劍實徒然。<span class='note-inline'>(禾山方)</span>。</p>
<p>女子文殊與罔明。禪徒畢竟如何委。除非格外妙投機。始信波濤元是水。<span class='note-inline'>(龍牙才)</span>。</p>
<p>出定只消彈指。佛法豈用工夫。我今要用便用。不管罔明文殊。<span class='note-inline'>(洪覺範)</span>。</p>
<p>畵得天然別。花間試展開。黃鶯偷眼覰。不敢下枝來。<span class='note-inline'>(慈受深)</span>。</p>
<p>出得出不得。初不離是定。聖者超凡情。凡人而乃聖。到用與橫拈。扶邪及顯正。春雨春風竹戶涼。落花啼鳥千峯靜。<span class='note-inline'>(龍門遠)</span>。</p>
<p>瞿曇身心如泥。女子肝腸似鐵。文殊貪尋鍋子。罔明由來著楔。歷觀大地眾生。不解閉門作活。不動干戈建太平。雨過青山如黛潑。<span class='note-inline'>(佛燈珣)</span>。</p>
<p>女子與瞿曇。自起還自倒。無眼傍觀人。投身入荒草。<span class='note-inline'>(月菴果)</span>。</p>
<p>二菩薩出定。咲殺老禪和。富嫌千口少。貧恨一身多。<span class='note-inline'>(圓覺演)</span>。</p>
<p>不假文殊神通。休要罔明彈指。爾時靈山會中。女子從定而起。<span class='note-inline'>(鼓山珪)</span>。</p>
<p>出得出不得。是定非正定。罔明與文殊。喪却窮性命。<span class='note-inline'>(徑山杲)</span>。</p>
<p>文殊出不得。罔明却出得。叵耐這冤家。冷地裏作賊。<span class='note-inline'>(白楊順)</span>。</p>
<p>文殊彈指。罔明出定。今日重新。打翻舊令。女子瞿曇。在我心鏡。<span class='note-inline'>(楚安方)</span>。</p>
<p>【續收】入定出定。因邪打正。堪咲文殊。春行秋令。<span class='note-inline'>(石[(工*几)/石]明)</span>。</p>
<p>長江輥底浪如銀。秋日白蘋紅蓼新。莫怪扁舟難到岸。行船由在把梢人。<span class='note-inline'>(慈受深)</span>。</p>
<p>大定等虗空。廓然誰辨的。女子與瞿曇。據令何調直。師子奮迅兮搖蕩乾坤。象王回旋兮不費餘力。孰勝孰負誰出誰入。雨散雲收青天白日。君不見。馬駒踏殺天下人。臨濟未是白拈賊。<span class='note-inline'>(圓悟勤)</span>。</p>
<p>抹粉塗坏恰我獃。神頭鬼面舞三臺。千千萬萬人窺看。子細不知誰見來。<span class='note-inline'>(開福寧)</span>。</p>
<p>懷藏日月。八面玲瓏。袖裏金鎚。鮮血通紅。香風[颱-台+弗][颱-台+弗]。花雨濛濛。兵隨印轉處萬里長虹。將逐符行時些子神通。<span class='note-inline'>(南堂興)</span>。</p>
<p>四箇沒意智漢。做處總無畔岸。一狀領過堦前。與伊據欵結案。<span class='note-inline'>(開善謙)</span>。</p>
<p>出得出不得。滿面是埃塵。愁人莫向愁人說。說向愁人愁殺人。<span class='note-inline'>(應菴華)</span>。</p>
<p>金不博金。水不洗水。兩既不成。一何有爾。罔明文殊。靴裏動指。<span class='note-inline'>(尼無著總)</span>。</p>
<p>一畆之地。三蛇九鼠。子細看來。是何面胔。<span class='note-inline'>(佛縣光)</span>。</p>
<p>苦瓠連根苦。同坑無異土。二千年<span class='corr'>已</span>前。一火破落戶。<span class='note-inline'>(或菴體)</span>。</p>
<p>出得何如未出時。瞎驢成隊喪全機。如今四海平如砥。蘆笛迎風撩亂吹。<span class='note-inline'>(密菴傑)</span>。</p>
<p>人平不語。水平不流。瞿曇女子。鬼面神頭。<span class='note-inline'>(肯堂充)</span>。</p>
<p>出得出不得。攧落精靈窟。何處不風流。祖師無妙訣。<span class='note-inline'>(松源岳)</span>。</p>
<p>子不嫌母醜。犬不厭家貧。舉頭天外看。誰是我般人。<span class='note-inline'>(孤峯深)</span>。</p>
<p>文死罔明休卜度。瞿曇女子謾鍼錐。推倒鐵山歸去也。縱橫十字更由誰。<span class='note-inline'>(石菴玿)</span>。</p>
<p>誰在畵樓西。相逢語咲低。到家春色晚。華落鷓鴣啼。<span class='note-inline'>(雪菴瑾)</span>。</p>
<p>文殊遶三帀。罔明輕彈指。世尊努眼睛。女子從定起。<span class='note-inline'>(幻菴覺)</span>。</p>
<p>鵲鵶午夜破雲飛。寶印無私孰解提。若道罔明能出定。是人拔舌入阿鼻。<span class='note-inline'>(劒門分)</span>。</p>
<p>古老相傳鬼叫坑。看來人鬼不多爭。早知鬼便是人作。夜半三更也可行。<span class='note-inline'>(無準範)</span>。</p>
<p>鮑叔眼下安眉。趙哥口邊著耳。驀然狹路相逢。兩個是甚面胔。<span class='note-inline'>(斷橋倫)</span>。</p>
<p>出得出不得。渠儂得自由。神頭并鬼面。敗闕當風流。<span class='note-inline'>(無門開)</span>。</p>
<p>是定出得不得。關捩初無多子。文殊神通太過。罔明輕輕彈指。<span class='note-inline'>(橫川珙)</span>。</p>
<p style="margin-left:2em">文殊師利。令善財童子採藥。云是藥者採將來。善財徧採無不是藥。却來白云。無不是者。殊云。是藥者採將來。善財拈一枝草度與殊。殊接得示眾云。此藥能殺人亦能活人。　頌曰。</p>
<p>是藥拈來更不疑。師資相見在臨時。從茲病甚無醫處。殺活還應作者知。<span class='note-inline'>(佛印元)</span>。</p>
<p>信手拈來草最靈。一枝能殺亦能生。曼殊室裏開金口。直至如今藥道行。<span class='note-inline'>(正覺逸)</span>。</p>
<p>大地蒼生病似麻。吉祥靈藥示無涯。其間殺活難分辨。又是重添眼裏花。<span class='note-inline'>(保寧勇)</span>。</p>
<p>藥病相治貶更褒。當機殺活按吹毛。毗盧海闊烟波靜。誰把長竿釣巨鰲<span class='note-inline'>(照覺總)</span>。</p>
<p>歷劫何曾異。明明百草頭。甘和苦澁味。死活病須瘳。好咲文殊老。憐兒不覺羞。<span class='note-inline'>(雲溪恭)</span>。</p>
<p>善財拈起一枝草。持來度與文殊老。殺活雖然在手中。徧界不藏光杲杲。<span class='note-inline'>(楚安方)</span>。</p>
<p>【續收】善財採藥不知名。度與文殊用得靈。便把黃連當甘草。等閑殺活幾多人。<span class='note-inline'>(鐵山仁)</span>。</p>
<p>採藥與用藥。相逢一會家。殺人活人不眨眼。白玉無瑕却有瑕。<span class='note-inline'>(石田薰)</span>。</p>
<p>一莖草上定綱宗。殺活全歸掌握中。未舉<span class='corr'>已</span>前先薦得。分明鷂子過遼東。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】文殊問菴提遮女云。生以何為義。女云。生以不生生為生義。殊云。如何是生以不生生為生義。女云。若能明知地水火風四緣。未甞自得有所和合。而能隨其所宜。以為生義。殊又問。死以何為義。女云。死以不死死為死義。殊云。如何是死以不死死為死義。女云。若能明知地水火風四緣。未甞自得有所離散。而能隨其所宜。以為死義。　頌曰。</p>
<p>生以不生生。死以不死死。根本豁然明。應時超佛祖。隨宜離散與和合。十字縱橫活鱍鱍。金剛寶劒倚天寒。外道天魔皆膽慴。<span class='note-inline'>(圓悟勤)</span>。</p>
<p>生以不生生為生。指天指地四方行。死以不死死為死。雙林樹下亦如此。生不生死不死。四十九年無一字。掣斷金鎻天麒麟。突出金毛師子子。<span class='note-inline'>(南堂興)</span>。</p>
<p>生無所生。死無所死。風動塵飛。波澄浪止。和合離散。隨處發現。滿月彎弓。雙雕一箭。<span class='note-inline'>(佛性泰)</span>。</p>
<p>問處分明答處端。當機覿面不相謾。死生生死元無際。月上青山玉一團。<span class='note-inline'>(簡翁敬)</span>。</p>
<p style="margin-left:2em;text-indent:-1em">【增收】文殊三處度夏。一月在魔宮。一月在長者家。一月在婬坊。夏畢却歸世尊會中解制。迦葉欲白槌擯出。纔舉此念。見會中有無量釋迦無量文殊無量迦葉無量楗稚。迦葉既見。世尊云汝擯那箇文殊　晦室明云。文殊徧越聖制。固是罪不容誅。大小世尊前。言不副後語。楞嚴會上道。如是文殊。若有二相即非文殊。者裏又道。欲擯出那箇文殊。惑亂不少。育王當時作迦葉。且放過文殊。但擯出世尊一箇。何故。殺一有罪而天下咸服。　頌曰。</p>
<p>千峯月照楚江秋。衲子初開布袋頭。聞道淮南米價賤。便隨船子下楊州。<span class='note-inline'>(褚衲秀)</span>。</p>
<p>大象不遊兔徑。燕雀安知鴻鵠。據令宛若成風。破的渾如齧鏃。徧界是文殊。徧界是迦葉。相對各儼然。舉槌何處罰。好一劄。金色頭陀曾落節。<span class='note-inline'>(圓悟勤)</span>。</p>
<p>剎剎塵塵見不難。頭陀何苦被他瞞。當初若論收姦細。莫把瞿曇做佛看。<span class='note-inline'>(心聞賁)</span>。</p>
<p>天高雲靜月彎彎。雨過秋空眼界寬。百億文殊真妙體。分明只在一毫端。<span class='note-inline'>(正堂辯)</span>。</p>
<p>三處移場定是非。頑心全不改毫釐。胡言漢語憑誰會。鐵額銅頭也皺眉。<span class='note-inline'>(密菴傑)</span>。</p>
<p>錦衣公子春遊慣。白首佳人懊恨多。彼富尚嫌千口少。自貧無奈一身何。<span class='note-inline'>(月庭忠)</span>。</p>
<p style="margin-left:2em">舍利弗入城。遙見月上女出城。弗心口思惟。此姉見佛。不知得忍不。我試問之。纔近便問。甚麼處去。女曰。如舍利弗與麼去。弗云。我方入城。汝當出城。云何言如舍利弗與麼去。女云。諸佛弟子當依何住。弗云。諸佛弟子當依大涅槃而住。女云。諸佛弟子既依大涅槃而住。而我如舍利弗與麼去。　頌曰。</p>
<p>淡籠煙深瑣霧。鶖子寧知此條路。直饒撞入涅槃城。未免隨他與麼去。月上女實堪悲。愛將青黛畵峨眉。<span class='note-inline'>(佛慧泉)</span>。</p>
<p>本來正體徹根源。出入同途只此門。<span class='corr'>已</span>住如來大解脫。掌中至寶耀乾坤。<span class='note-inline'>(圓悟勤)</span>。</p>
<p>重城曉入冒輕煙。閙市相逢豈偶然。一句等閑相借問。平田忽爾浪滔天。月上女實堪憐。雲髻高梳何處去。借婆裙子拜婆年。<span class='note-inline'>(佛性泰)</span>。</p>
<p>涅槃一路同來往。寸步寧虧達本鄉。鶖子黠兒輕借便。由如啞子喫生薑。月上女太無良。不塗紅粉自風光。金瑣玄關留不住。百尺竿頭信脚行。<span class='note-inline'>(佛燈珣)</span>。</p>
<p>【續收】出入分明報<span class='corr'>已</span>知。更言何處有<span class='corr'>狐</span>疑。但如鶖子恁麼去。莫管傍人說是非。<span class='note-inline'>(文殊道)</span>。</p>
<p>如舍利弗與麼去。千人萬人攔不住。優游自在涅槃城。步步蓮華隨足舉。<span class='note-inline'>(且菴仁)</span>。</p>
<p>相逢打鼓弄琵琶。須是還他兩會家。曲罷不知何處去。夕陽斜映暮天霞。<span class='note-inline'>(石菴玿)</span>。</p>
<p>有禮有樂。能放能收。人平不語。水平不流。漢地不收秦不管。又騎驢子下楊州。<span class='note-inline'>(無際派)</span>。</p>
<p>月上女曾與麼去。我今亦依如是住。明明今古不曾藏。一點靈光常獨露。<span class='note-inline'>(月林觀)</span>。</p>
<p>大地絕纖塵。面南看北斗。嫁雞逐雞飛。嫁狗逐狗走。<span class='note-inline'>(雪菴瑾)</span>。</p>
<p style="margin-left:2em;text-indent:-1em">【增收】舍利弗因維摩詰室有一天女散華。次問言。汝何不轉却女身。曰我從十二年來求女人相了不可得。當何所轉。即時天女以神通力變舍利弗作天女。天乃化身如舍利弗。而問言。何不轉却女身。弗以天女像而答。我今不知何轉而變為女身。天曰。舍利弗若能轉此女身。則一切女人亦當能轉。如舍利弗非女而現女身。一切女人亦復如是。雖現女身而非女也。即時攝舍利弗身。還復如故。而問言。女身色相今何所在。舍利弗言。女身色相無在無不在。天曰。一切諸法亦復如是。無在無不在。　頌曰。</p>
<p>鶖子<span class='corr'>已</span>圓無漏種。換却身形總不知。通途一貫非他物。午夜胡僧步雪歸。<span class='note-inline'>(正堂辯)</span>。</p>
<p style="margin-left:2em">賓頭盧尊者。赴阿育王宮大會。王行香次作禮問曰。承聞尊者親見佛來是不。者以手策起眉毛曰。會麼。王曰不會。者曰。阿耨達池龍王請佛齋。吾是時亦預其數。　頌曰。</p>
<p>拈起眉毛示育王。當時凡聖絕商量。從來對眾難收拾。眼上依前兩簇長。<span class='note-inline'>(佛印元)</span>。</p>
<p>一翳在眼空花亂墜。狹路相逢難為回避。大王還識老僧無。似雪眉毛長窣地。<span class='note-inline'>(佛慧泉)</span>。</p>
<p>我佛親見賓頭盧。眉長髮短雙眉麤。阿育王猶疑狐。唵摩呢噠哩悉哩蘇嚧。<span class='note-inline'>(保寧勇)</span>。</p>
<p>【續收】靈山會上舊家風。脫略從茲勢莫窮。金斗峯前重漏泄。莫將附子當天雄。<span class='note-inline'>(正堂辨)</span>。</p>
<p>尊者親曾見佛來。雙眉䇿起咲顏開。古今不隔絲毫許。天上人間孰可陪。<span class='note-inline'>(佛照光)</span>。</p>
<p>以手䇿起眉毛。千聖從來不識。一會靈山儼然。說甚今朝昨日。<span class='note-inline'>(月林觀)</span>。</p>
<p>䇿起眉毛答問端。親曾見佛不相謾。至今應供四天下。春在梅梢帶雪寒。<span class='note-inline'>(天童淨)</span>。</p>
<p>尊者當時親見佛。眉毛䇿起有來端。頂門[翟*欠]瞎金剛眼。恩大難酬雨露寬。<span class='note-inline'>(枯禪鏡)</span>。</p>
<p>厖眉䇿起貌稜層。見佛元來却不曾。南嶽天台相撞著。被人喚作捉齋僧。<span class='note-inline'>(巳菴深)</span>。</p>
<p>䇿起眉毛示育王。分明佛面露堂堂。至今阿耨池中水。流落人間潤八荒。<span class='note-inline'>(天目禮)</span>。</p>
<p>君王一語出如綸。尊者眉毛八字分。四海風清煙浪靜。碧天無際水無垠。<span class='note-inline'>(無準範)</span>。</p>
<p>尊者䇿眉王不會。十方剎土古風清。佛齋勝會親曾預。不是尋常粥飯僧。<span class='note-inline'>(橫川珙)</span>。</p>
<p style="margin-left:2em">殃崫摩羅未出家時。事外道受教。為憍尸迦欲登王位。用千人拇指為花冠。所得九百九十九。唯欠一指。遂欲殺母取指。時佛在靈山。以天眼觀之。乃化作沙門在殃崫前。殃崫遂釋母欲殺佛。佛徐行。殃崫急行追不及。乃喚曰。瞿曇住住。佛告曰。我住久矣。是汝不住。殃崫聞之心忽開悟。遂棄刃投佛出家。佛即授與落髮披衣。　頌曰。</p>
<p>殃崫雄雄方勇銳。瞿曇住住息風波。殺人作佛當頭劄。覆雨翻雲在剎那。<span class='note-inline'>(踈山如)</span>。</p>
<p>急行緩步無前後。渾踏長安路一條。殃崫回頭知住處。便能平步上雲霄。花冠不用娘生指。鬚髮寧煩費力搖。好是移花兼蝶至。等閑買石得雲饒。<span class='note-inline'>(佛燈珣)</span>。</p>
<p>【續收】我住久矣是汝不住。是汝若住鼻孔相拄。不動步而徧界遊。師姑畢竟女兒作。<span class='note-inline'>(雲居悟)</span>。</p>
<p>從人求覓枉奔波。過在孳生口數多。殺却渾家仍自殺。誰能奈得你儂何。<span class='note-inline'>(野雲南)</span>。</p>
<p style="margin-left:2em">殃崫摩羅既出家為沙門。因持鉢入城至一長者家。值其婦產難。子母未分。長者云。瞿曇弟子汝為至聖。當有何法能免產難。殃崫曰。我乍入道未知此法。當去問佛却來相報。遽返白佛。具陳上事。佛告曰。汝速去說。我自從賢聖法來未曾殺生。殃崫往告。其婦人聞之。當時分免。母子平安。　頌曰。</p>
<p>聖法從來不殺生。本無生殺亘精明。是諸人我皆空相。一切冤親盡假名。甘露纔霑除熱惱。玉蓮金子兩敷榮。<span class='note-inline'>(覺海元)</span>。</p>
<p>月裏姮娥不畵眉。只將雲霧作羅衣。不知夢逐青鸞去。猶把花枝蓋面歸。<span class='note-inline'>(鼓山珪)</span>。</p>
<p>華陰山前百尺井。中有寒泉徹骨冷。誰家女子來照影。不照其餘照斜領。<span class='note-inline'>(徑山杲)</span>。</p>
<p>【續收】不遲一步不疾一刻。明眼衲僧如何會得。粉骨碎身未足酬。一句了然超百億。<span class='note-inline'>(尼無著總)</span>。</p>
<p>賢聖劫來未曾殺。而今斷這一刀休。果然葛怛胷中落。笑殺靈山老比丘。<span class='note-inline'>(密菴傑)</span>。</p>
<p>不因一事不長一智。不曾殺生了無忌諱。傅言送語當風流。拈得口兮失却鼻。<span class='note-inline'>(木菴永)</span>。</p>
<p>賢聖中來不殺生。其家子母自團圓。陰陽造化初無迹。春在花枝特地妍。<span class='note-inline'>(天目禮)</span>。</p>
<p>綵仗神旗獵曉風。鷄人催唱鼓鼕鼕。銅壺漏永何時歇。如此相催即老翁。<span class='note-inline'>(南叟茂)</span>。</p>
<p>非食不療飢。非藥不療病。黃面老瞿曇。識盡眾生性。<span class='note-inline'>(寶葉源)</span>。</p>
<p>我瞿曇佛。具正徧知。子母分解。只在當時。<span class='note-inline'>(橫川珙)</span>。</p>
<p style="margin-left:2em">那吒太子。析肉還母。析骨還父。然後現本身運大神力。為父母說法　佛眼遠云。肉既還母。骨聚還父。用甚麼為身。學人到這裡若見得去。廓清五蘊吞盡十方。乃頌曰。</p>
<p>骨還父。肉還母。何者是身。分明聽取。山河國土現全軀。十方世界在裏許。萬劫千生絕去來。山僧此說非言語。</p>
<p>骨肉都還父母了。未知那箇是那吒。一毛頭上翻身轉。一一毛頭渾不差。<span class='note-inline'>(徑山杲)</span>。</p>
<p>【續收】那吒太子本來身。卓卓無依不受塵。雲散水流天地靜。籬間黃菊正爭春。<span class='note-inline'>(自得暉)</span>。</p>
<p>析骨還父肉還母。不知那箇是那吒。夜深失脚千峯外。萬古長風片月斜。<span class='note-inline'>(少室睦)</span>。</p>
<p>骨還父肉還母。日西沉水東注。<span class='note-inline'>(良久)</span>露。<span class='note-inline'>(北磵簡)</span>。</p>
<p>雨散雲收後。崔嵬數十峯。王維雖敏手。難落筆頭蹤。<span class='note-inline'>(無準範)</span>。</p>
<p style="margin-left:2em">七賢聖女姉妹。同遊屍陀林。一姉指屍曰。屍在此人在甚處。諸姉妹諦觀皆悉悟道。乃感帝釋雨華讚曰。我是帝釋。見諸姉悟道故來供養。但諸姉有何所須。我能給施。女曰我家四事七珍悉皆具足。唯要三般物。一要無根樹一株。二要無陰陽地一片。三要叫不應谷一所。帝釋曰。一切所須我悉有之。若此三物我實無。女曰。汝若無此。爭解濟人。遂同往白佛。佛言。我諸弟子不解此義。唯有諸菩薩乃解此義。　頌曰。</p>
<p>寒林裏忽逢伊。帝釋行檀恨<span class='corr'>已</span>遲。三物索來何處有。却令諸姉皺雙眉。憍尸迦知不知。更獻天華三兩枝。<span class='note-inline'>(佛慧泉)</span>。</p>
<p>屍在此兮人何在。疾雷破山風振海。雲飛雨散相見時。髑髏眼睛放光彩。<span class='note-inline'>(龍牙才)</span>。</p>
<p>帝子遊春不逐他。相邀諸姉入屍陀。死人堆裏出身路撥動煙塵見也麼。靈利漢不消多。回頭踏著自家底洞雲深處舊煙蘿。<span class='note-inline'>(佛燈珣)</span>。</p>
<p>【續收】談玄談妙實堪誇。帝釋纔聞便雨華。臨機須索三般物。看看愁殺憍尸迦。歷劫不曾違背面。明明借問却周遮。<span class='note-inline'>(大溈智)</span>。</p>
<p>無陰陽地無根樹。谷呼不應當頭露。羅列七珍森太虗。動地雨華無量數。天帝釋七賢女。明明指出真金處。無生無法本如如。只箇如今離言語。<span class='note-inline'>(圓悟勤)</span>。</p>
<p>無陰陽地叫不響山。無根樹子大家攀。七賢女太嬌癡。却將紅粉畫蛾眉。憍尸無此三般物。那得天華撩亂飛。<span class='note-inline'>(佛鑑懃)</span>。</p>
<p>無根樹子枝條累。山谷無聲句最親。陰陽不到閒田地。結子開華朵朵新。<span class='note-inline'>(正堂辯)</span>。</p>
<p>觀之不可見。聽之不可聞。家有三般寶。富貴壓乾坤。<span class='note-inline'>(月菴果)</span>。</p>
<p>無根樹子一株。山翁不費誅鋤鎚碎千年桃核不須緣木求魚。<span class='note-inline'>(蒙菴岳)</span>。<span class='note-inline'>(三)</span>。</p>
<p>無陰陽地一片。明明賣貴買賤。死屍無處活埋。露出三頭兩面。</p>
<p>不應山谷一所。透出千門萬戶。清曉一聲杜䳌。勸人不如歸去。</p>
<p>無陰陽地有甚巴鼻。無根樹子荒得人死。叫不響山谷。摩醯亞三目。作麼作麼。因禍致福。惱得憍尸迦。大咲却成哭。<span class='note-inline'>(退菴奇)</span>。</p>
<p>七珍八寶任君需。三物從來的是無。若向無中拈得出。不須見佛問何如。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】昔城東有一老姥。與佛同生。而不欲見佛。每見佛來即便回避。雖然如此。回顧東西總皆是佛。遂以手掩面。於十指掌中亦總是佛。　頌曰。</p>
<p>覺城東際老婆婆。白髮毿毿意氣多。與佛同生嫌見佛。惡人無奈惡人何。<span class='note-inline'>(笑翁堪)</span>。</p>
<p>開眼也著。合眼也著。回避無門。將錯就錯。祥麟只有一隻角。<span class='note-inline'>(掩室開)</span>。</p>
<p>城東聖姥坐蓮臺。大地眾生正眼開。與佛同生嫌見佛。一身難作二如來。<span class='note-inline'>(虗堂愚)</span>。</p>
<p>平生不願佛相逢。十指尖頭現紺容。夾路桃華風雨後。馬蹄無處避殘紅。<span class='note-inline'>(石室輝)</span>。</p>
<p style="margin-left:2em">雙林善慧大士。因梁武帝請講經。士升座。以尺拊案一下。便下座。武帝愕然。誌公乃問。陛下會麼。帝云不會。誌云。大士講經竟。　頌曰。</p>
<p>不向雙林寄此身。却於梁土惹埃塵。當時不得誌公老。也是悽悽去國人。<span class='note-inline'>(雪竇顯)</span>。</p>
<p>遠別雙林事有因。金陵明主慕仁人。良哉高座登臨次。一擊大千經出塵。<span class='note-inline'>(正覺逸)</span>。</p>
<p>大士何曾會講經。誌公方便且相成。一揮案上俱無取。直得梁王努眼睛。<span class='note-inline'>(白雲端)</span>。</p>
<p>大士講經時。揮案成註脚。一丸消眾病。不假驢駝藥。<span class='note-inline'>(慈受深)</span>。</p>
<p>案上一聲鳴[口*(日/出/大/米)][口*(日/出/大/米)]。<span class='corr'>已</span>是重重添註脚。梁王何事不回頭。誌公將錯還就錯。<span class='note-inline'>(佛鑑懃)</span>。</p>
<p>【續收】身受龍華三會主。槌開鳳閣九重城。梁王築倒金剛佛。更問如何不講經。<span class='note-inline'>(剋符道者)</span>。</p>
<p>兩口明明一無舌。同生同死為君決。那吒頂上喫蒺藜。金剛脚下流出血。<span class='note-inline'>(東山空)</span>。</p>
<p>大士錯解註。誌公錯註解。臭肉積屠門。堪笑無人買。<span class='note-inline'>(範無準)</span>。</p>
<p>雙林大士太無端。又向梁朝露一班。經旨未分玄路絕。一揮案上動龍顏。<span class='note-inline'>(葛廬覃)</span>。</p>
<p style="margin-left:2em">傅大士見梁武帝不起。羣臣曰。大士見王。為甚不起。士曰。法地一動一切不安。　頌曰。</p>
<p>梁國令他魏國愁。渡江投水暗隨流。雖然寸土居無動。爭奈雙林半樹秋。<span class='note-inline'>(投子青)</span>。</p>
<p style="margin-left:2em;text-indent:-1em">【增收】傅大士一日披衲頂冠靸履。朝見梁武帝。帝問是僧邪。士以手指冠。帝云是道邪。士以手指靸履。帝云是俗邪。士以手指衲衣　汾陽昭代云。大士多能　五祖戒云。笑殺傍觀　佛心才云。要識三教聖人體麼。向武帝問處會。要識三教聖人用處麼。向大士指處薦取。直饒體用分明。衲僧門下大遠在。　頌曰。</p>
<p>道冠儒履釋袈裟。和會三家作一家。忘却率陁天上路。雙林端坐待龍華。<span class='note-inline'>(胡隱濟)</span>。</p>
<p>身披壞衲片雲寒。脚著朝靴頂戴冠。要使三宗同一轍。揑沙終是不成團。<span class='note-inline'>(笑翁堪)</span>。</p>
<p>泥封三詔出煙霞。直到金陵帝主家。自古多能誰得及。道冠儒履釋袈裟。<span class='note-inline'>(寶葉源)</span>。</p>
<p>非儒非道亦非禪。杜撰修行忒可憐。擔閣一身三不了。至今八百有餘年。<span class='note-inline'>(一衲戒)</span>。</p>
<p style="margin-left:2em;text-indent:-1em">【增收】傅大士頌云。夜夜抱佛眠。朝朝還共起。起坐鎮相隨。如形影相似。欲識佛去處。祇者語聲是。　頌曰。</p>
<p>誰有單于調。換取假銀城。<span class='note-inline'>(良久)</span>曾被雪霜苦。楊花落也驚。<span class='note-inline'>(天衣懷)</span>。</p>
<p>要眠時便眠。要起時即起。水洗面皮光。啜茶濕却觜。大海紅塵生。平地波濤起。呵呵阿呵阿。囉哩哩囉哩。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】傅大士頌云。空手把鋤頭。步行騎水牛。人從橋上過。橋流水不流。　頌曰。</p>
<p>六月上伏。八月中秋。人平不語。水平不流。<span class='note-inline'>(心聞賁)</span>。</p>
<p>魚行水濁。鳥飛毛落。大士橫身。不受斧鑿。<span class='note-inline'>(木菴永)</span>。</p>
<p>狗走抖擻口。猴愁摟搜頭。瑞巖門外水。自古向西流。<span class='note-inline'>(斷橋倫)</span>。</p>
<p style="margin-left:2em;text-indent:-1em">【增收】傅大士頌云。須彌芥子父。芥子須彌爺。山水坦然平。敲氷來煑茶。　頌曰。</p>
<p>須彌納芥不容易。芥納須彌匹似閑。長河攪著成酥酪。輕輕擊透祖師關。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】傅大士頌云。有物先天地。無形本寂寥。能為萬象主。不逐四時凋　五祖演云。古人恁麼道。可謂錦上鋪花。不妨奇特。諸人且作麼生會。白蓮今日曲順後機。不惜眉毛。亦為頌云。</p>
<p>有中有。無中無。細中細。麤中麤。</p>
<p>土面灰頭不染塵。華街柳巷樂天真。金鷄唱曉瓊樓夢。一樹華開浩劫春。<span class='note-inline'>(足菴鑒)</span>。</p>

<p class='juan'>禪宗頌古聯珠通集卷第三</p></div>
</div><!-- end of div[@id='body'] -->
</body></html>