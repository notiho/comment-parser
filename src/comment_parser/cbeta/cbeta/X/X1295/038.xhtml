<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu97' />禪宗頌古聯珠通集卷第三十八</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu98' />
<p class='h2'>六祖下第十一世之一<span class='note-inline'>(南嶽下第十世)</span></p><p style="margin-left:2em;text-indent:-1em"><span class='note-inline'>(臨濟)</span>　潭州石霜楚圓慈明禪師<span class='note-inline'>(嗣汾陽)</span>僧問。如何是佛。師曰。水出高原。師自頌曰。</p>
<p>水出高原也大奇。禪人不會眼麻彌。若也未明泥水句。燈籠露柱笑嘻嘻。</p>
<p>慈明為水出高原。天下禪僧走似烟。只聽清聲來耳畔。不知流落那峯前。<span class='note-inline'>(正覺逸)</span>。</p>
<p>水出高原上。風翻浪似銀。摛毫聊一頌。夢裏說書紳。<span class='note-inline'>(翠巖真)</span>。</p>
<p>衝斷雲根迸石來。泠冷千古下崔嵬。未明的的朝宗意。聽取春深動地雷。<span class='note-inline'>(溈山秀)</span>。</p>
<p>高原水出曉晴天。對答臨機豈偶然。衲子不知流落處。一尋寒木破溪烟。<span class='note-inline'>(地藏恩)</span>。</p>
<p>【續收】穿雲迸石不辭勞。大抵還他出處高。溪㵎豈能留得住。終歸大海作波濤。<span class='note-inline'>(雪巖欽)</span>。</p>
<p>水出高原浪拍天。四維上下絕塵烟。分明好箇真消息。未必時人到那邊。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】慈明室中。插劒一口。以草鞋一緉水一盆置劒邊。每見入室即曰。看看。有至劒邊擬議者。師曰嶮。喪身失命了也。便喝出。　頌曰。</p>
<p>暑往寒來春復秋。夕陽西去水東流。將軍戰馬今何在。野草閑花滿地愁。<span class='note-inline'>(瞎堂遠)</span>。</p>
<p>四五百條花柳巷。二三千處管絃樓。縱然有搭閑田地。不是栽花蹴氣毬。<span class='note-inline'>([仁-二+幻]堂仁)</span>。</p>
<p>家山指出路非遙。萬仞嵯峨插碧霄。一片白雲橫谷口。幾多歸鳥盡迷巢。<span class='note-inline'>(水庵一)</span>。</p>
<p>單鎗疋馬出汾陽。端的還他主將強。盆水草鞋橫室內。殺人更不犯鋒鋩。<span class='note-inline'>(無際派)</span>。</p>
<p>百花藂裏鐙鞭過。俊逸風流有許多。未第儒生偷眼覷。滿懷無奈舊愁何。<span class='note-inline'>(斷橋倫)</span>。</p>
<p style="margin-left:2em;text-indent:-1em">【增收】慈明在眾中時。到芝和尚寮中。芝坐間開合子取香在手中欲燒次。師問曰。作麼生燒。芝便放爐中燒。師曰。齖郎當漢。又恁麼去也。　頌曰。</p>
<p>千人萬人行一路。幾箇移身不移步。對面拈香爐上燒。齖郎當漢又恁去。<span class='note-inline'>(白雲端)</span>。</p>
<p style="margin-left:2em;text-indent:-1em">【增收】慈明因僧問。如何是古佛家風。師曰。銀蟾初出海。何處不分明。　頌曰。</p>
<p>銀蟾出海照無私。處處分明是阿誰。見面不須重問訊。從教日炙與風吹。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】慈明冬日。牓僧堂作此字[(○*○*○)/＝]二二三几[(┐@三)*(田/?)][水-?+(曲-曰+口)]。其下注曰。若人識得不離四威儀中　首座見曰。和尚今日放參。師聞而笑。　頌曰。</p>
<p>選佛堂前光燄燄。分明一柄道士劍。果然堂頭放晚參。首座之言有神見。<span class='note-inline'>(野雲南)</span>。</p>
<p>畫下畫上畫短畫長。明明揭示浩浩商量。何似京師出大黃。<span class='note-inline'>(月庭忠)</span>。</p>
<p style="margin-left:2em;text-indent:-1em">【增收】慈明因僧問。閙中取靜時如何。師曰。頭枕布袋。　頌曰。</p>
<p>杭袋安眠得自由。任他人物閙啾啾。麤衣糲食尤無念。誰管扶桑日出頭。<span class='note-inline'>(海印信)</span>。</p>
<p style="margin-left:2em;text-indent:-1em">【增收】慈明因僧問。如何是不動尊。師曰。提不起。　頌曰。</p>
<p>不動尊提不起。茫茫宇宙誰能委。秋江清夜月澄鮮鷺鷥飛入蘆花裏。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】慈明因僧問。行脚不逢人時如何。師曰。釣絲紋水。　頌曰。</p>
<p>老倒慈明為指迷。釣絲紋水出羣機。時人貪看蘆花白。不見沙鷗隔岸飛。<span class='note-inline'>(石田薰)</span>。</p>
<p style="margin-left:2em;text-indent:-1em">【增收】慈明問楊岐。馬祖見讓師便悟去。且道迷却在甚麼處。歧云。要悟即易。要迷即難。　頌曰。</p>
<p>要悟即易要迷即難。絲毫透不盡。咫尺隔千山。說食終不飽。著衣方免寒。憶昔五臺曾有語。前三三與後三三。<span class='note-inline'>(圓悟勤)</span>。</p>
<p>衲僧悟易要迷難。無限漁翁失釣竿。點銕成金猶自可。點金成銕太無端。<span class='note-inline'>(別峯印)</span>。</p>
<p style="margin-left:2em;text-indent:-1em">【增收】慈明因李駙馬問。我聞西河有金毛師子是不。師曰。駙馬甚處得這消息來。李喝一喝。師曰。野干鳴。李又喝。師曰。師子吼。　頌曰。</p>
<p>逆風吹又順風吹。鐵眼銅睛孰敢窺。萬古碧潭空界月。再三撈摝始應知。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】慈明問顯英上座。近離甚處。曰金鑾。師曰。夏在甚處。曰金鑾。師曰。去夏在甚處。曰金鑾。師曰。前夏在甚處。曰金鑾。師曰。先前夏在甚處。曰何不領話。師曰。我也不能勘得你。教庫下奴子勘你且點一盞茶。與你濕觜。　頌曰。</p>
<p>焦磚打著連底凍赤眼撞著火柴頭。將軍但有嘉聲在。何必榮封萬戶侯。<span class='note-inline'>(石田薰)</span>。</p>
<p style="margin-left:2em;text-indent:-1em">【增收】慈明頌。黑黑黑。道道道。明明明。得得得得。　頌曰。</p>
<p>八十翁翁著繡靴。踏開幽洞咲呵呵。傍人指點忘歸路。不覺腰間爛斧柯。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】慈明因僧問。如何是佛法大意。師曰。一畒之地三蛇九鼠。　頌曰。</p>
<p>一畒之地。三蛇九鼠。物是定價。錢是足數。<span class='note-inline'>(印空叟)</span>。</p>
<p style="margin-left:2em;text-indent:-1em">【增收】滁州瑯琊山慧覺禪師<span class='note-inline'>(嗣汾陽)</span>上堂。汝等諸人在我這裏過夏。與你點出五般病。一不得向萬里無寸草處去。二不得孤峯獨。宿三不得張弓架箭。四不得物外安身。五不得滯於生殺。何故一處有滯。自救難為。五處若通方名導師。汝等諸人。若到諸方。遇明眼作者。與我通箇消息。貴得祖風不墜。若是常徒。即便寢息。何故躶形國裏諸服飾。想君太煞不知時。　頌曰。</p>
<p>曲蟺踏著兩頭摮。啞子得夢自家笑。笑到天明說向誰。烏鴉解作麒麟呌。<span class='note-inline'>(正堂辯)</span>。</p>
<p>瑯琊指出五般病。舉世良醫發藥難。直下為君俱擊碎。延齡何必九還丹。<span class='note-inline'>(少室睦)</span>。</p>
<p style="margin-left:2em">瑯琊因長水法師問。經云。清淨本然。云何忽生山河大地。師厲聲曰。清淨本然。云何忽生山河大地。　頌曰。</p>
<p>混混玲瓏無背面。拈起有時成兩片。且從依舊却相當。免被傍人來覷見。<span class='note-inline'>(白雲端)</span>。</p>
<p>當明不犯體全彰。進步剛然要論量。妍醜只因逢古鏡。回頭滿面負慚惶。<span class='note-inline'>(大洪遂)</span>。</p>
<p>見有不有。反手覆手。瑯琊山裏人。不落瞿曇後。<span class='note-inline'>(天童覺)</span>。</p>
<p>相罵饒接觜。相唾饒潑水。塵舉大地收。花開世界起。一模脫出絕功勛。句裏挨開大施門。<span class='note-inline'>(圓悟勤)</span>。</p>
<p>因風吹火徒為妙。借手行拳未足多。清淨本然隨口道。忽生大地與山河。<span class='note-inline'>(佛鑑懃)</span>。</p>
<p>【續收】清淨本然。云何忽生山河大地。大小瑯琊禪師。借人鼻孔出氣。出得氣有巴臂。昨夜那吒生八臂。<span class='note-inline'>(南堂興)</span>。</p>
<p>青天復青天。打失髑髏前。看看日又過。爭教人少年。<span class='note-inline'>(松源岳)</span>。</p>
<p>不設陷穽不揮雪刃。一箭穿楊神目不瞬。反思昔日李將軍。射虎之機猶是鈍。<span class='note-inline'>(虗堂愚)</span>。</p>
<p style="margin-left:2em">瑞州大愚山守芝禪師<span class='note-inline'>(嗣汾陽)</span>僧問。如何是佛師曰。鋸解秤鎚。　頌曰。</p>
<p>鋸解秤鎚無縫鏬。風吹日炙朝復。夜雖然不許亂商量。一任稱提繞天下。<span class='note-inline'>(白雲端)</span>。</p>
<p>鋸解秤鎚星飛電轉。左拽右拽七片八片。有時落地礙人行。千眼大悲看不見。<span class='note-inline'>(佛慧泉)</span>。</p>
<p>鋸解秤鎚渾似鐵。大愚老子曾饒舌。水流㵎下太忙生。雲在嶺頭閑不徹。<span class='note-inline'>(鼓山珪)</span>。</p>
<p>問佛如何是。宗師即便酬。秤鎚將鋸解。言外度迷流。<span class='note-inline'>(徑山杲)</span>。</p>
<p>【續收】手把金鞭擊銕牛。大千世界任遨遊。恒沙岸上相逢著。默識無言自點頭。<span class='note-inline'>(保寧勇)</span>。</p>
<p>鋸解秤鎚。出老杜詩。香稻啄餘鸚鵡粟。碧梧棲老鳳凰枝。<span class='note-inline'>(懷玉宣首座)</span>。</p>
<p>鋸解秤鎚血。滴滴地截斷。生死疑根不。是等閒兒戲。<span class='note-inline'>(朴翁銛)</span>。</p>
<p style="margin-left:2em;text-indent:-1em">【增收】大愚芝上堂曰。大家相聚喫莖虀。若喚作一莖虀。入地獄如箭。　頌曰。</p>
<p>殺活全機覿面提。大家相聚喫莖虀。後生不省這箇意。只管茫茫打野榸。<span class='note-inline'>(松源岳)</span>。</p>
<p>苦中樂樂中苦。大唐打鼓新羅舞。寒山燒火滿頭灰。却笑豐干倒騎虎。<span class='note-inline'>(石菴玿)</span>。</p>
<p>硬如緜軟似銕。諸人飲水須防噎。堪笑灘頭老大愚。至今弄巧反成拙。<span class='note-inline'>(枯禪鏡)</span>。</p>
<p style="margin-left:2em;text-indent:-1em">【增收】舒州法華院全舉禪師<span class='note-inline'>(嗣汾陽)</span>到瑯琊覺和尚處。琊問。近離甚處。師曰。兩浙。曰船來陸來。師曰。船來。曰船在甚處。師曰步下。曰不涉程途一句作麼生道。師以坐具摵一摵曰。杜撰長老如麻似粟。拂袖而出。琊問侍者。此是甚麼人。者曰。舉上座。琊曰。莫是舉師叔麼。先師教我尋見伊。遂下旦過問。上座莫是舉師叔麼。莫怪適來相觸忤。師便喝。復問。長老何時到汾陽。琊曰。某時到。師曰。我在浙江早聞你名。元來見解祇如此。何得名播寰宇。琊遂作禮曰。某甲罪過。　頌曰。</p>
<p>相罵無好言。相打無好拳。何似風恬并浪靜。一江明月滿溪船。<span class='note-inline'>(大洪恩)</span>。</p>
<p>奪得驪珠即便回。小根魔子盡疑猜。拈來拋向洪波裏。撒手大家歸去來。<span class='note-inline'>(徑山杲)</span>。</p>
<p>漁翁瀟灑任東西。蘆管橫吹韻不齊。夜靜月明魚不食。扁舟臥入武陵溪。<span class='note-inline'>(夢菴信)</span>。</p>
<p>水不洗水。金不愽金。昧毛色而得馬。靡絲絃而樂琴。結繩畫卦有許事。喪盡真淳盤古心。<span class='note-inline'>(心聞賁)</span>。</p>
<p>官路無人獨自行。自家公驗甚分明。路傍偷販私鹽客。草裏蹲身過一生。<span class='note-inline'>(鼓山珪)</span>。</p>
<p>有主有賓。有禮有樂。得失是非。如何摸索。纔摸索。無上醍醐成毒藥。君不見。大鵬展翼蓋十洲。投窓之物空啾啾。<span class='note-inline'>(石菴玿)</span>。</p>
<p>揭大[打-丁+夔]鼓噪紅塵。徧地刀鎗解出身。結角羅紋隨處入。銀山銕壁是通津。<span class='note-inline'>(伊菴權)</span>。</p>
<p>聞名不如見面。見面不如聞名。此地無金二兩。俗人沽酒三升。<span class='note-inline'>(石鼓夷)</span>。</p>
<p style="margin-left:2em;text-indent:-1em">【增收】法華舉因僧問。生死事大。請師相救。師曰。洞庭湖裏失却船。　頌曰。</p>
<p>洞庭湖裏失却船。赤脚波斯水底眠。盡大地人呼不起。春風吹入杏花村。<span class='note-inline'>(雪菴瑾)</span>。</p>
<p style="margin-left:2em;text-indent:-1em">【增收】南岳芭蕉菴大道谷泉禪師。<span class='note-inline'>(嗣汾陽)</span>省同參慈明。明問。白雲橫谷口。道人何處來。師左右顧視曰。夜來何處火。燒出古人墳。明曰。未在更道。師作虎聲。明以坐具便摵。師接住推明置禪床上。明却作虎聲。師大笑曰。我見七十餘員善知識。今日始遇作家。　頌曰。</p>
<p>問如緜裏針。答似泥中<span class='corr'>刺</span>。咆哮二虎吼生獰。各各利牙爪可怖。坐却碧峯頭。截斷當陽路。直饒擎出秘魔叉。路狹草深難進步。相見不相逢。回互不回互。四七二三眼相覩。雲從龍兮風從虎。<span class='note-inline'>(冶父川)</span>。</p>
<p>兩陣交鋒出戰時。旗鎗倒卓鼓無槌。絲毫不犯將軍令。獨脚機關各自提。<span class='note-inline'>(瞎堂遠)</span>。</p>
<p>一文一武偶相逢。說盡英雄各不同。俱往長安朝聖主。姓名終是達天聰。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】安吉州天聖皓泰禪師<span class='note-inline'>(嗣汾陽)</span>僧問。如何是佛。師曰。黑漆聖僧。　頌曰。</p>
<p>聖僧黑漆實希奇。莫把丹青點汙伊。合掌燒香人不敬。寒山拾得笑攢眉。<span class='note-inline'>(海印信)</span>。</p>
<p style="margin-left:2em;text-indent:-1em">【增收】舒州浮山法遠圓鑑禪師<span class='note-inline'>(嗣葉縣省)</span>僧問。如何是祖師西來意。師曰。平地起骨堆。　頌曰。</p>
<p>嫩草踈斜徑。山泉帶碧流。文曾要渭水。恥任列莊周。<span class='note-inline'>(投子青)</span>。</p>
<p>平地起骨堆。三春震地雷。只聞千里去。不見一人回。<span class='note-inline'>(本覺一)</span>。</p>
<p>平地起骨堆。金毛師子吼。誰知無味談。塞斷眾人口。<span class='note-inline'>(地藏恩)</span>。</p>
<p style="margin-left:2em;text-indent:-1em">【增收】浮山遠因僧問。師唱誰家曲宗風嗣阿誰。師曰。八十翁翁輥綉毬。曰與麼則一句逈然開祖胄。三玄科甲振藂林。師曰。李陵元是漢朝臣　投子青云。水深魚隱。葉落巢踈。復頌曰。</p>
<p>月裏無根草。山前枯木花。鴈回沙塞後。砧杵落誰家。古殿莓苔滿。天河斗柄垂。金雞纔報曉。玉女上階遲。<span class='note-inline'>(京兆府天寧璉)</span>。</p>
<p>師子嚬呻開口。解把金毛抖擻。反身時輥綉毬。百獸奔騰潛走。<span class='note-inline'>(祖印明)</span>。</p>
<p style="margin-left:2em;text-indent:-1em">【增收】浮山遠因僧問。如何是向上一路。師曰。正月孟春猶寒。　頌曰。</p>
<p>正月孟春猶寒。從頭萬種千般。昨夜虗空落地。和風搭在䦨干。<span class='note-inline'>(別峯印)</span>。</p>
<p style="margin-left:2em;text-indent:-1em">【增收】宋內翰楊文公億。<span class='note-inline'>(參廣慧璉)</span>公字大年。出守汝州。首謁廣慧。慧接見。公便問。布鼓當軒擊。誰是知音者。慧曰。來風深辨。公曰。恁麼則禪客相逢祇彈指也。曰君子可八。公應喏喏。曰草賊大敗。夜語次。慧曰。秘監曾與甚人道話來。公曰。某曾問雲巖諒監寺。兩箇大蟲相咬時如何。諒曰。一合相。某曰。我祇管看。未審恁麼道還得麼。曰這裏即不然。公曰。請和尚別一轉語。慧以手作拽鼻勢曰。這畜生更[跳-兆+孛]跳在。公於言下脫然無疑。有偈曰。八角磨盤空裏走。金毛師子變作狗。擬欲將身北斗藏。應須合掌南辰後。　頌曰。</p>
<p>內翰攀南斗倚北辰。廣慧轉天關反地軸。寥寥千古許誰知。斷絃須是鸞膠續。<span class='note-inline'>(石巖璉)</span>。</p>
<p>白石鑿鑿。韞爾美璞。君子道晦。君子斯樂。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】楊文公問廣慧。承和尚有言。一切罪業因財寶所生。勸人踈於財寶。而況閻浮提眾生。以財為命。邦國以財聚人。教中有財法二施。何得勸人踈於財。慧曰。旛竿頭上銕籠頭。公曰。海壇馬子似驢大。慧曰。楚雞不是丹山鳳。公曰。佛滅二千年。比丘少慚愧。　頌曰。</p>
<p>夜叉頭菩薩面。鬼擣穀佛跳墻。同門共戶不相識。邁古超今無寸長。燈心[翟*支]破石人脚。扁鵲盧醫爭主張。<span class='note-inline'>(或菴體)</span>。</p>
<p>一人牙如劒樹。一人口似血盆。一拳還一踢。一踢報一拳。亞竪摩醯頂門眼。不妨親踏上頭關。<span class='note-inline'>(石菴玿)</span>。</p>
<p>巧笑倩兮。美目盻兮。素以為絢兮。夫是之謂。大年翁與廣慧師也。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】楊文公問慈明。如何是上座為人一句。慈曰切。公曰。長裙媳婦拖泥走。慈曰。誰得似學士。公曰。作家作家。慈曰。放你三十棒。公以手拍膝曰。這裏是甚所在。慈拍手曰。也不得放過。公呵呵大咲。　頌曰。</p>
<p>風和日暖正春濃。柳色如金花影重。入到桃源舊遊處。一層峯鎻一層峯。<span class='note-inline'>(栢庭永)</span>。</p>
<p class="head2">六祖下第十一世之餘<span class='note-inline'>(清源下第十世)</span></p>
<p style="margin-left:2em;text-indent:-1em"><span class='note-inline'>(雲門)</span>【增收】南康軍雲居曉舜禪師。時號舜老夫。<span class='note-inline'>(嗣洞山聰)</span>。</p>
<p style="margin-left:2em">自洞山如武昌行乞。首謁劉公居士家。士高行為時所敬。意所與奪。莫不從之。師時年少。不知其飽參。頗易之。士曰。老漢有一問。若相契。即開䟽。如不契。即請還山。遂問。古鏡未磨時如何。師曰。黑似漆。曰磨後如何。師曰。照天照地。士長揖曰。且請上人還山。拂袖入宅。師懡㦬還洞山。山問其故。師具言其事。山曰。你問我。我與你道。師理前問。山曰。此去漢陽不遠。師進後語。山曰。黃鶴樓前鸚鵡洲。師於言下大悟。機鋒不可觸。　頌曰。</p>
<p>黑雲當午蔽清虗。白雨翻空失畫圖。雨過雲收山色淨。趙州東壁掛葫蘆。<span class='note-inline'>(伊菴權)</span>。</p>
<p>黃鶴樓前鸚鵡洲。雲居意不在鈎頭。扁舟穩泛長江淥。大笑一聲烟雨收。<span class='note-inline'>(鐵牛印)</span>。</p>
<p style="margin-left:2em;text-indent:-1em">【增收】荊門軍玉泉承皓禪師。時稱皓布裩。<span class='note-inline'>(嗣北塔廣)</span>冬至上堂。晷運推移。布裩赫赤。莫怪不洗。無來換替。　頌曰。</p>
<p>矜誇富貴。賤賣亦窮。殺人可恕。無禮難容。<span class='note-inline'>(無準範)</span>。</p>
<p style="margin-left:2em;text-indent:-1em">【增收】越州天衣義懷禪師。<span class='note-inline'>(嗣雪竇)</span>赴杉山請。初入院上堂。二十年前樂慕此山。今日且喜因緣際會。山僧未到此山。身先到此山。及乎到來。杉山却在山僧身內。　頌曰。</p>
<p>移身換步老天衣。不惜眉毛幾箇知。今日若明當日事。江南日暖鷓鴣啼。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】天衣因僧問。古鏡未磨時如何。師曰。撑天拄地。曰磨後如何。師曰。夕陽影裏快藏身。　頌曰。</p>
<p>拄地撑天全體用。夕陽影裏不藏身。有時獨坐孤峯頂。寂寂猶聞落葉頻。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】天衣上堂。鴈過長空影沉寒水。鴈無遺踪之意。水無留影之心。若能如是。方解向異類中行。不用續鳧截鶴夷嶽盈壑。放行也百醜千拙。收來也攣攣拳拳。用之敢與八大龍王闘富。不用都來不直半分錢。參。　頌曰。</p>
<p>塞鳴高貼冷雲飛。影落寒江不自知。江水無情鴈無意。行於異類亦如斯。<span class='note-inline'>(本覺一)</span>。</p>
<p>長空孤鴈一聲秋。獻寶波斯鼻似鈎。風捲白雲歸別嶂。黃昏月掛柳梢頭。<span class='note-inline'>(萬菴柔)</span>。</p>
<p style="margin-left:2em;text-indent:-1em">【增收】天衣舉。金剛經云。若見諸相非相。即見如來。法眼云。若見諸相非相。即不見如來。師曰。若見諸相非相。眼在什麼處。此語有兩負門。　頌曰。</p>
<p>諸相非相孰能諸。見與不見要須參。兩處負門如透徹。此時方得覩瞿曇。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】天衣示眾曰。九天雲路早順尋。莫遣蹉跎歲月深。天地懸遠。向甚麼處去。　頌曰。</p>
<p>夏金烏似。火當空掛。最高峯插。在青雲罅。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】天衣示眾曰。百骸俱潰散。一物鎮長靈。百骸潰散皆歸士。一物長靈甚處安。　頌曰。</p>
<p>一物長靈甚處安。長空雲散碧天寬。蓮宮佛剎花無數。眨起眉毛子細觀。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】天衣因僧問。如何是頂門上眼。師曰。衣穿瘦骨露。屋破看星眠。　頌曰。</p>
<p>骨瘦皮枯衣服穿。夜深屋破看星眠。頂門不具迦羅眼。莫問西來諸祖禪。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】洪州法昌倚遇禪師。<span class='note-inline'>(嗣北禪賢)</span>垂語曰。我要一箇不會禪底作國師。　頌曰。</p>
<p>要箇無禪底國師。纔涉毫芒便取誅。堪笑這僧垂手處。道無便見有偏枯。<span class='note-inline'>(月林觀)</span>。</p>
<p style="margin-left:2em;text-indent:-1em"><span class='note-inline'>(曹洞)</span>【增收】舒州投子義青禪師。<span class='note-inline'>(嗣太陽玄)</span>僧問。和尚適來拈香祝延聖壽。且道當今皇帝壽年多少。師曰。月籠丹桂遠。星拱北辰高。　頌曰。</p>
<p>六國清平賀聖年。珠簾高捲月明前。金輪那肯當堂座。不用丹墀擊靜鞭。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】投子青因僧問。師唱誰家曲。宗風嗣阿誰。師曰。威音前一箭。射透兩重山。云如何是相付底事。師曰。今因淮地月。得照郢陽春。云恁麼則入水見長人。師曰。祇知荊玉異。那辨楚王心。隨後以拂子敲禪牀。　頌曰。</p>
<p>珊瑚枝上玉花開。風透清香徧九垓。勿謂乾坤成委曲。韶陽曾見睦州來。<span class='note-inline'>(丹霞淳)</span>。</p>
<p style="margin-left:2em;text-indent:-1em"><span class='note-inline'>(法眼)</span>【增收】杭州慧日永明延壽智覺禪師。<span class='note-inline'>(嗣韶國師)</span>僧問。如何是永明妙旨。師曰。更添香著。曰謝師指示。師曰。且喜沒交涉。僧禮拜。師示偈曰。欲識永明旨。門前一湖水。日照光明生。風來波浪起。　頌曰。</p>
<p>門前湖水鏡容開。對面和盤托出來。可是永明無剩語。酒濃初不在多杯。<span class='note-inline'>(象潭泳)</span>。</p>
<p style="margin-left:2em;text-indent:-1em">【增收】智覺因二僧來參。師問參頭曰。曾到此間不。曰曾到。又問第二上座曰。曾到此間不。曰不曾到師曰。一得一失。少頃侍者問。適來二僧。未審那箇得那箇失。師曰。你曾識這二僧也無。者曰。不識。師曰。同坑無異土。　頌曰。</p>
<p>到與不到。一得一失。不是砒霜。便是石蜜。舌端無眼如何喫。侍者剛要詢端的。莫怪同坑無異土。閃電未收轟霹靂。<span class='note-inline'>(癡絕冲)</span>。</p>
<p style="margin-left:2em;text-indent:-1em">【增收】杭州九曲觀音院慶祥禪師<span class='note-inline'>(嗣韶國師)</span>僧問險惡道中以何為津梁。師曰。以此為津梁。曰如何是此。師曰。築著汝鼻孔　頌曰。</p>
<p style="margin-left:2em">溫州瑞鹿寺上方遇安禪師。<span class='note-inline'>(嗣韶國師)</span>甞閱首楞嚴經。到知見立知即無明本知見無見斯即涅槃。師乃破句讀曰。知見立　知即無明本知見無　見斯即涅槃。於此有省。畢生不易。時謂之安楞嚴。臨行乃說偈曰。</p>
<p>不是嶺頭携得事。豈從雞足付將來。自古聖賢皆若此。非吾今日為君裁。</p>
<p>春草碧色。春水綠波。送君南浦。傷如之何。<span class='note-inline'>(偃溪聞)</span>。</p>
</div>
<div class='div-other'><a id='mulu99' />
<p class='h2'>六祖下第十二世之一<span class='note-inline'>(南嶽下第十一世之一)</span></p><p style="margin-left:2em;text-indent:-1em"><span class='note-inline'>(臨濟)</span>　隆興府黃龍慧南禪師。<span class='note-inline'>(嗣慈明圓)</span>室中常問僧曰。人人盡有生緣。上座生緣在何處。正當問答交鋒。却復伸手曰。我手何似佛手。又問諸方參請宗師所得。却復垂脚曰。我脚何似驢脚。三十餘年。示此三問。學者莫有契其旨。脫有酧者。師未甞可否。藂林目之。為黃龍三關　廬山圓通旻古佛云。昔見廣辯首座。收南禪師親筆三關頌。諷誦無遺。近見諸方傳錄不全。又多訛舛。故茲注出。</p>
<p>我手佛手兼舉。禪人直下薦取。不動干戈道出。當處超佛越祖。</p>
<p>我脚驢脚並行。步步踏著無生。會得雲收日卷。方知此道縱橫。</p>
<p>生緣有語人皆識。水母何曾離得鰕。<span class='corr'>但</span>見日頭東畔上。誰能更喫趙州茶　復總頌曰。</p>
<p>生緣斷處伸驢脚。驢脚伸時佛手開。為報五湖參學者。三關一一透將來。</p>
<p>長江雲散水滔滔。忽爾狂風浪便高。不識漁家玄妙意。偏於浪裏颭風濤。<span class='note-inline'>(景福順　三)</span>。</p>
<p>南海波斯入大唐。有人別寶便商量。或時遇賤或時貴。日到西峯影漸長。</p>
<p>黃龍老和尚。有箇生緣語。山僧承嗣伊。今日為君舉。為君舉。猫兒偏解捉老鼠。</p>
<p>佛手纔開古鑑明。森羅無得隱纖形。朝朝日日東邊出。多少行人問丙丁。<span class='note-inline'>(照覺總　三)</span>。</p>
<p>驢脚伸時動地輪。大洋海底播紅塵。唯餘庭際青青栢。一度年來一度春。</p>
<p>垂問生緣何處來。到家禪客絕纖埃。毗盧剎海周游也。休說峩眉與五臺。</p>
<p>我手何似佛手。反覆誰辨好醜。若非師子之兒。野干謾為開口。<span class='note-inline'>(真淨文　三)</span>。</p>
<p>我脚何似驢脚。隱顯千差萬錯。欲開金剛眼睛。看取目前善惡。</p>
<p>人人盡有生緣處。認著依前還失路。長空雲散月華開。東西南北從君去。</p>
<p>我手佛手。誰人不有。分明直用。何須狂走。<span class='note-inline'>(溈山秀　三)</span>。</p>
<p>我脚驢脚。高低踏著。雨過苔青。雲開日皪。</p>
<p>問我生緣處。生緣處不疑。語直心無病。誰論是與非。</p>
<p style="margin-left:2em">東京法雲惟白佛國禪師。熙寧初至南師法席。殆二年。師歸圓寂。然入師室問師道。而師以平生三轉語示天下學徒。得叩于左右。近數見印行語錄者。其間或拈或頌。罔測其旨。噫去世未三十年。謬妄者傳習若此。良可傷哉。因而成頌。知師者可同味焉。　頌曰。</p>
<p>主賓相見展家風。問答分明箭拄鋒。伸手問君如佛手。鐵關金鎻萬千重。</p>
<p>徧參知識扣玄微。偶爾相逢話道奇。我脚伸為驢脚問。平生見處又生疑。</p>
<p>莫怪相逢不相識。宗師須是辨來端。鄉關風月俱論盡。却問生緣道却難。</p>
<p>我手何似佛手。天上人間希有。直饒總不恁麼。也似枷上著杻。<span class='note-inline'>(海印信　三)</span>。</p>
<p>我脚何似驢脚。奉為衲僧拈却。昔年有病未痊。如今又遭毒藥。</p>
<p>若問生緣真俗氣。生緣斷處墮無為。二途不涉如何也。八十婆婆學畫眉。</p>
<p>我手佛手。十八十九。雲散月圓。癡人夜走。<span class='note-inline'>(湛堂準三)</span>。</p>
<p>我脚驢脚。放過一著。龐老笊籬。清平木杓。</p>
<p>人人生緣。北律南禪。道吾舞笏。華亭撑船。</p>
<p>玄關將。多意氣。手不執寸鐵。兵不用一騎。八蠻與四夷。太平皆坐致。困臥桑陰春日斜。騰騰不識今何世。<span class='note-inline'>(普融平)</span>。</p>
<p>我手何似佛手。從來有衫無袖。有時閒向人前。不覺露出雙肘。<span class='note-inline'>(上方益　三)</span>。</p>
<p>我脚何似驢脚。寒來須要襪著。莫教踏著泥水。和鞋一時失却。</p>
<p>人人有箇生緣。何須盡要梁原。若問老僧生處。茘枝香滿南園。</p>
<p>我手何似佛手。爐鞴鉗鎚鐵帚。曾烹紫磨金軀。光射七星牛斗。<span class='note-inline'>(南堂與　三)</span>。</p>
<p>我脚何似驢脚。白刃紅旗閃爍。坐斷百戰場中。妙闘六韜三略。</p>
<p>人人有箇生緣。視聽俯仰折旋。頂戴寰中日月。手握閫外威權。</p>
<p>我手何似佛手。隨分拈花折柳。忽然摸著蛇頭。未免遭他一口。<span class='note-inline'>(圓悟勤　三)</span>。</p>
<p>我脚何似驢脚。趙州石橋略彴。忽若築起皮毬。崩倒三山五岳。</p>
<p>人人有箇生緣。蹲身無地鑽研。若也眼皮迸綻。慮他桶底別穿。</p>
<p>佛手驢脚生緣。黃龍元無此語。直饒恁麼知之。我儂未敢輕許。奉報四海禪人。第一不得錯舉。<span class='note-inline'>(龍門遠)</span>。</p>
<p>佛手驢脚生緣。落處便是乾坤。重重無限樓閣。彈指入者無門。<span class='note-inline'>(佛心才　三)</span>。</p>
<p>驢脚生緣佛手。打透上頭關捩。脫脚泥水布裩。直下心空及第。</p>
<p>生緣佛手驢脚。為君一體拈却。坦然坐致太平。猛將謾誇謀略。</p>
<p>扣關豈是丈夫兒。驢脚生緣問阿誰。佛手展開無處用。太平基業各豐滋。<span class='note-inline'>(道場如)</span>。</p>
<p>【續收】我手何似佛手。天上南辰北斗。我脚何似驢脚。往事都來忘却。人人盡有生緣。箇箇足方頂圓。大愚灘頭立處。孤月影射深灣。會不得見還難。一曲漁歌下遠灘。<span class='note-inline'>(白楊順)</span>。</p>
<p>我手何似佛手。黃龍鼻下無口。當時所見顢頇。至今百拙千醜。<span class='note-inline'>(正堂辯　三)</span>。</p>
<p>我脚何似驢脚。文殊親見無著。好箇玻璃茶盞。不要當面諱却。</p>
<p>人人有箇生緣。從來罪過彌天。不是牽犂拽耙。便是鼎鑊油煎。</p>
<p>我手何似佛手。天下衲僧無口。縱饒撩起便行。也是鬼窟裏走。諱不得。<span class='note-inline'>(張無垢　三)</span>。</p>
<p>我脚何似驢脚。又被[米*离]膠粘著。反身直上兜率天。<span class='corr'>已</span>自遭他老鼠藥。吐不得。</p>
<p>人人有箇生緣。銕圍山下幾千年。三災燒到四禪天。者漢猶自在傍邊。殺得工夫。</p>
<p>我手何似佛手。堪笑紫湖養狗。撞著焦尾大蟲。性命輸他一口。<span class='note-inline'>(石菴玿　四)</span>。</p>
<p>我脚何似驢脚。擬議知君大錯。進前欲飲醍醐。<span class='corr'>已</span>似遭他毒藥。</p>
<p>人人盡有生緣。且非夷狄中原。鎮府出大蘿蔔。趙州親見南泉。</p>
<p>佛手驢脚生緣。生緣驢脚佛手。李公醉倒街頭。元是張公喫酒。黃龍山裏老婆禪。恰似河陽新婦醜。</p>
<p>我手何似佛手。二八恰恰十九。年尾筭到年頭。家內一錢無有。<span class='note-inline'>(伊菴權　四)</span>。</p>
<p>我脚何似驢脚。踏著趙州略彴。驚得迦葉皺眉。文殊却打無著。</p>
<p>人人有箇生緣。男兒氣宇衝天。若是爭田競地。我即喚死如眠。</p>
<p>佛手驢脚生緣。浩浩藂林盛傳。直饒一穿穿却。未免十萬八千。</p>
<p>我手何似佛手。合掌面南看北斗。兔推明月上千峯。引得寒山開笑口。<span class='note-inline'>(雪菴瑾　四)</span>。</p>
<p>我脚何似驢脚。急走歸家日將落。自古長安如鏡平。無端醉倒黃番綽。</p>
<p>人人有箇生緣。且非東土與西天。擊珊瑚樹枝枝好。撒水銀珠顆顆圓。</p>
<p>佛手驢脚生緣。南海波斯泛鐵船。精金美玉團堆賣。畢竟何曾直一錢。</p>
<p>佛手驢脚容易見。最難道處是生緣。黃梅不是周家子。七歲傳衣便會禪。<span class='note-inline'>(橫川珙)</span>。</p>
</div>
<p class='juan'>禪宗頌古聯珠通集卷第三十八</p></div>
</div><!-- end of div[@id='body'] -->
</body></html>