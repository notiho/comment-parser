<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu100' />禪宗頌古聯珠通集卷第三十九</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu101' />
<p class='h2'>六祖下第十二世之二<span class='note-inline'>(南嶽下第十一世之餘)</span></p><p style="margin-left:2em;text-indent:-1em">【增收】黃龍南初參泐潭澄。因雲峯悅指見慈明。既寓福嚴。時賢禪師命掌書記。賢歸寂。適慈明繼席。一日造室。明曰。書記參雲門禪。必善其旨。如放洞山三頓棒。是合喫不合喫。師曰合喫。明曰。從朝至暮鴉鳴鵲噪。皆因喫棒。乃使拜之。復問。趙州道臺山婆子。我與汝勘破了也。且阿那裏是他勘破婆子處。師汗下不能答。明日又詣室。明嘔罵不<span class='corr'>已</span>。師曰。罵豈慈悲法施耶。明曰。你作罵會那。師始大悟。述頌曰。傑出藂林老趙州。老婆勘破有來由。如今四海清如鏡。行人莫與路為讐。明頷之。　頌曰。</p>
<p>錯錯。戲海獰龍。冲霄遼鶴。老慈明無著莫。笑裏重重露牷索。佛手一展日月昏。大江從此風濤惡。<span class='note-inline'>(石林鞏)</span>。</p>
<p>死水如何養活龍。終歸大海鼓腥風。天教一霎風雲便。送出臺山烟雨中。<span class='note-inline'>(竹屋簡　二)</span>。</p>
<p>有喫棒分無喫分。當爐一煅汞銀流。不因踏斷臺山路。千古雲峯恨莫酬。</p>
<p style="margin-left:2em;text-indent:-1em">【增收】黃龍南因僧問。不去不來時如何。師曰。華嶽三峯頭倒卓。曰却去却來時如何。師曰。風吹柳絮毛毬輥。　頌曰。</p>
<p>冰雪肌膚西舍女。梳粧巧巧畫雙眉。傍人筆力強傳寫。戶外如何見得伊。<span class='note-inline'>(本寂觀)</span>。</p>
<p style="margin-left:2em;text-indent:-1em">【增收】黃龍南住黃蘗時。室中每舉。鐘樓上念讚。牀脚下種菜。眾皆下語不契。一日勝首座云。猛虎當路坐。師乃退黃蘗。與勝住。　頌曰。</p>
<p>鐘樓上念讚。牀脚下種菜。猛虎當路蹲。時人俱不會。黃蘗花開自有時。明州有箇憨布袋。<span class='note-inline'>(照堂一)</span>。</p>
<p>直出直入。當面不識。更擬如何。著甚死急。<span class='note-inline'>(徑山杲)</span>。</p>
<p>猛虎當路坐。游魚脚下過。不學子湖老。便打劉銕磨。<span class='note-inline'>(鼓山珪)</span>。</p>
<p style="margin-left:2em;text-indent:-1em">【增收】黃龍南。因禾山普參。普善經論。兩川號為義虎。問師云。阿難問迦葉。世尊傳金襴外。更傳何物因緣。意旨如何。師曰。上人出蜀。曾到玉泉否。普曰曾到。師又問。曾掛搭否。曰一夕便發。師曰。智者道場關王打供結緣。住幾時何妨。普良久再理前面。師俛首。普趨出大驚曰。兩川義虎不消此老一唾。　頌曰。</p>
<p>黃龍一唾絕遲疑。笑殺傍觀又可悲。姹女<span class='corr'>已</span>歸霄漢去。獃郎猶向火邊棲。<span class='note-inline'>(遯菴演)</span>。</p>
<p style="margin-left:2em">袁州楊岐方會禪師。<span class='note-inline'>(嗣慈明)</span>僧問。如何是佛。師曰。三脚驢子弄蹄行。曰莫只這便是。師曰。湖南長老。　頌曰。</p>
<p>三脚驢子弄蹄行。奉勸行人著眼睛。草裏見他須喪命。只緣踢踏最分明。<span class='note-inline'>(白雲端)</span>。</p>
<p>前步高兮後步低。動頭搖尾三隻蹄。騎過閙市人東西。湖南更有須菩提。<span class='note-inline'>(保寧勇)</span>。</p>
<p>三脚驢子弄蹄行。騏驥追風趂不前。踏破化城無覓處。湖南長老重加鞭。<span class='note-inline'>(佛鑑懃)</span>。</p>
<p>三脚驢子弄蹄行。步步蓮花襯足生。堪笑草中尋覓者。不知芳樹囀春鶯。<span class='note-inline'>(佛性泰)</span>。</p>
<p>三脚驢兒忒殺好。長放後園教喫草。等閒牽去向人前。踢倒湖南瞎長老。<span class='note-inline'>(鼓山珪)</span>。</p>
<p>楊岐一頭驢。祇有三隻脚。潘閬倒騎歸。跌殺黃旛綽。<span class='note-inline'>(徑山杲)</span>。</p>
<p>【續收】三脚驢子弄蹄行。直透威音萬丈坑。雲在嶺頭閑不徹。水流㵎下太忙生。湖南長老誰解會。行人更在青山外。<span class='note-inline'>(梁山遠)</span>。</p>
<p>三脚驢子弄蹄行。兩浙江南秋復熱。西北風霜怯早寒。閉門愁見楊花落。<span class='note-inline'>(卍菴顏)</span>。</p>
<p>一拽耙二牽犂。平田淺地且相隨。恰到飢時無草料。放開頭角便東西。老楊岐老楊岐。盡道從來解弄蹄。<span class='note-inline'>(上方益)</span>。</p>
<p>蹇驢三脚弄蹄時。若不親騎也不知。紫磨金容䭾不動。竹篦端勝冷鉗鎚。<span class='note-inline'>(典牛游)</span>。</p>
<p>法出姦生。垛生招箭。三脚驢子。是誰親見。若親見。釋迦老子那吒面。<span class='note-inline'>(佛照光)</span>。</p>
<p>三脚驢子弄蹄行。鼓動清風入骨寒。踏破毗盧光影斷。不須平地起波瀾。<span class='note-inline'>(月菴果)</span>。</p>
<p>楊岐一頭驢。眼光如電爍。踏殺天下人。說甚三隻脚。<span class='note-inline'>(徑山雲菴慶)</span>。</p>
<p>一箭射落天邊鴈。千人萬人著眼看。不知此箭自何來。湖南長老何曾見。<span class='note-inline'>(中菴空)</span>。</p>
<p style="margin-left:2em;text-indent:-1em">【增收】楊岐因僧問。少林面壁意旨如何。師曰。西天不會唐言。　頌曰。</p>
<p>天高地逈非難見。水闊山重不易論。萬古八風吹不入。西天人不會唐言。<span class='note-inline'>(白雲端)</span>。</p>
<p>西天人不會唐言。端坐巍巍少室前。剛被流支打齒缺。至今有理不能宣。<span class='note-inline'>(佛性泰)</span>。</p>
<p>西天人不會唐言。旱地雷聲徹大千。九年面壁無人會。玉兔金烏火裏旋。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】楊岐因慈明忌辰設齋。眾纔集。師於真前以兩千揑拳安頭上。以坐具畫一畫打一圓相。便燒香退身三步。作女人拜。首座曰。休揑怪。師曰。首座作麼生。座曰。和尚休揑怪。師曰。兔子喫牛妳。第二座近前打一圓相。便燒香亦退身三步。作女人拜。師近前作聽勢。座擬議。師與一掌曰。這漆桶也亂作。　頌曰。</p>
<p>楊岐聽勢印千差。今古令人愛作家。但握祖師三印在。不妨揑怪亂如麻。<span class='note-inline'>(圭堂居士)</span>。</p>
<p>一[狂-王+朋]傀儡木雕成。半是神形半鬼形。歌鼓歇時天未曉。尚餘寒月掛踈櫺。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】楊岐因僧問。撥雲見日時如何。師曰。東方來者東方坐。　頌曰。</p>
<p>堯舜垂衣萬國賓。撥雲見日意休陳。東方來者東方坐。草木重霑雨露新。<span class='note-inline'>(白雲端)</span>。</p>
<p style="margin-left:2em;text-indent:-1em">【增收】楊岐因慈明上堂。師出問。幽鳥語喃喃。辭雲入亂峯時如何。明曰。我行荒草裏。汝又入深村。師曰。官不容針更借一問。明便喝。師曰。好喝。明又喝。師亦喝。明連喝兩喝。師禮拜。明曰。此事是箇人方能擔荷。師拂袖便行。　頌曰。</p>
<p>將出驪珠遇大商。金盤撥動有餘光。無煩一句論高價。把手歸家笑幾場。<span class='note-inline'>(白雲端)</span>。</p>
<p>試問人間有底忙。好將春事報春光。直饒日日花前醉。一季都來九十場。<span class='note-inline'>(正堂辯)</span>。</p>
<p>胡張三背手張弓。黑李四反身架箭。直饒囓鏃古將軍。對面髑髏穿一穿。<span class='note-inline'>(別峯印)</span>。</p>
<p>將杖探其水。方知水淺深。路遙知馬力。歲久辯人心。子不孝。父不慈。恭而無禮。親而有踈。不入驚人浪。難逢稱意魚。<span class='note-inline'>(冶父川)</span>。</p>
<p>猫全食血功。虎備起屍殺。無奈阿舅何。不傳上樹訣。<span class='note-inline'>(南巖勝)</span>。</p>
<p>馬轉牛回豈足誇。爛泥中<span class='corr'>刺</span>當行家。霜刃一揮全意氣。坐令千載定龍蛇。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】楊岐問僧。雲深路僻。高步何來。曰天無四壁。師曰。踏破多少草鞋。僧便喝。師曰。一喝兩喝又作麼生。曰你看這老和尚。師曰。拄杖不在。且坐喫茶。　頌曰。</p>
<p>高步何來釣象犀。反身全不帶纖泥。驀然一喝高千丈。劫外相看誰得知。<span class='note-inline'>(圭堂居士)</span>。</p>
<p style="margin-left:2em;text-indent:-1em">【增收】楊岐因僧問。天得一以清。地得一以寧。衲僧得一堪作什麼。師曰。鉢盂口向天。　頌曰。</p>
<p>鉢盂向天底時節。十方世界一團鐵。少林面壁謾多年。衲僧眼裏重添屑。<span class='note-inline'>(白雲端)</span>。</p>
<p>衲僧一拶。鉢盂口闊。天下楊岐。望梅止渴。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】楊岐問僧。栗棘蓬你作麼生吞。金剛圈你作麼生跳。　頌曰。</p>
<p>楊岐金圈與栗蓬。吞跳依前事不同。大海都來一口吸。更無南北與西來。<span class='note-inline'>(照堂一)</span>。</p>
<p>金剛圈。栗棘<span class='corr'>蓬</span>。玄沙三種病。石鞏一張弓。直截為君說。新羅在海東。<span class='note-inline'>(徑山杲)</span>。</p>
<p>楊岐老人鎻口訣。萬里長城一條鐵。斫牌禪客知到來。不動金鎚腦門裂。<span class='note-inline'>(鼓山珪)</span>。</p>
<p>栗蓬吞得有何難。更教吐出又心酸。吞吐得來休嚼碎。南辰光射北辰寒。<span class='note-inline'>(正堂辯)</span>。</p>
<p>肘後驀生閒落索。風前忽布閙叉撑。那吒八臂空惆悵。夜半三更白晝行。<span class='note-inline'>(天童淨)</span>。</p>
<p>昨夜發新雷。毒蛇離窟穴。居常口不開。蹋著迸鮮血。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】楊岐入院。陞座畢下座。九峯勤把住云。今日喜得箇同參。師曰。作麼生是同參底事。勤曰。九峯牽犁。楊岐拽耙。師曰。正恁麼時。楊岐在前。九峯在前。勤擬議。師拓開曰。將謂同參。元來不是。　頌曰。</p>
<p>一拽耙二牽犂。平田淺草且相隨。恰到飢時無草料。放開頭角便東西。老楊岐老楊岐。盡道從來解弄蹄。<span class='note-inline'>(上方益)</span>。</p>
<p>楊岐左眼半斤。九峰右眼八兩。一對無孔鐵鎚。至今收拾不上。<span class='note-inline'>(無相範)</span>。</p>
</div>
<div class='div-other'><a id='mulu102' />
<p class='h2'>六祖下第十二世之餘<span class='note-inline'>(清源下第十一世)</span></p><p style="margin-left:2em;text-indent:-1em"><span class='note-inline'>(曹洞)</span>【增收】東京天寧芙蓉道楷禪師。<span class='note-inline'>(嗣投子青)</span>僧問。夜半正明天曉不露。如何是不露底事。師曰。滿船空載月。漁父宿蘆花。　頌曰。</p>
<p>星流水國夜然燈。月印江天明似鏡。隱顯無私位不該。依稀擬動成偏正。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】芙蓉楷上堂。法身者理妙言玄。頓起終始之患。諸仁者。莫是幻身外別有法身麼。莫即幻身便是法身麼若也恁麼會去。盡是依他作解。蒙昧兩岐。法眼未得。通明不見。僧問夾山。如何是法身。山云。法身無相。如何是法眼。山云。法眼無瑕。所以道吾云。未有師在。忽有人問老僧。如何是法身。羊便乾處臥。如何是法眼。驢便濕處尿。更有人問。作麼生是法身。買帽相頭。作麼生是法眼。坑坎堆阜。若點檢將來。夾山祇是學處不玄。如流俗閨閤裏物不能捨得。致使情關固閉識瑣難開。老僧今日若不當陽顯示。後學何以知歸。勸汝諸人。不用求真。唯須息見。諸見若盡。昏霧不生。自然智鑑洞明。更無他物。諸人還會麼。良久云。珠中有火君須信。休向天邊問太陽。　頌曰。</p>
<p>道合平常絕異端。行人何必歷艱難。從今莫信孫臏卜。龜殻無靈不用鑽。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】芙蓉楷因僧問。如何是無縫塔。師曰。白雲籠岳頂。終不露崔嵬。　頌曰。</p>
<p>屠層落落影團團。切忌當陽著眼看。直下有無俱不立。白漫漫又黑漫漫。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】芙蓉楷因僧問。師唱誰家曲。宗風嗣阿誰。師曰。金鳳夜棲無影樹。峯巒纔露海雲遮。　頌曰。</p>
<p>等閒應問豈安排。一句全提隱顯該。薄霧依依籠古徑。孤峯終不露崔嵬。<span class='note-inline'>(丹霞淳)</span>。</p>
</div>
<div class='div-other'><a id='mulu103' />
<p class='h2'>六祖下第十三世<span class='note-inline'>(南嶽下第十二世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】隆興府黃龍祖心禪師。<span class='note-inline'>(嗣黃龍南)</span>因黃山谷太史。乞指徑截處。師曰。祇如仲尼道。二三子以我為隱乎。吾無隱乎爾。太史居常如何理論。公擬對。師曰。不是不是。公迷悶不<span class='corr'>已</span>。一日侍師山行次。時巖桂盛放。師曰。聞木樨花香麼。曰聞。師曰。吾無隱乎爾。公釋然。即拜之曰。和尚得恁麼老婆心。師笑曰。祇要公到家耳。　頌曰。</p>
<p>渠儂家住白雲鄉。南北東西路渺茫。幾度欲歸歸未得。忽聞巖桂送幽香。<span class='note-inline'>(石溪月)</span>。</p>
<p>學海波瀾捲未乾。幾煩仙屐上林巒。天香吹落秋風老。不覺相擕到廣寒。<span class='note-inline'>(石林鞏)</span>。</p>
<p>水邊林丁舊生涯。夢裏還家未到家。昨夜月明歸興動。西風一陣木樨花。<span class='note-inline'>(雪磯綱)</span>。</p>
<p style="margin-left:2em;text-indent:-1em">【增收】晦堂室中竪拳示僧曰。喚作拳頭則觸。不喚作拳頭則背。未審喚作甚麼。　頌曰。</p>
<p>赤體更無藏隱處。黃龍未語先分付。若將見解上門來。他家自有通霄路。<span class='note-inline'>(道場林)</span>。</p>
<p>背觸人難會。憑君子細看。片雲纔出洞。遮却面前山。<span class='note-inline'>(雪巢一)</span>。</p>
<p style="margin-left:2em;text-indent:-1em">【增收】舒州白雲守端禪師。<span class='note-inline'>(嗣楊岐)</span>示眾曰。此事如萬仞崖頭相似。總知道。放著手便撲。到底只是捨命不得。法華今日不動一毫頭。教諸人到底去也。擲下拄杖。　頌曰。</p>
<p>擬從險處放身時。那箇商量不皺眉。不動毫芒親到底。眼睛皮綻蓋須彌。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】白雲上堂。舉一則公案。布施大眾。良久云。口只堪喫飯。　頌曰。</p>
<p>白雲舉古。直是希奇。口堪喫飯。少有人知。諸禪老莫遲疑。一飽自然忘百飢。<span class='note-inline'>(遯菴演)</span>。</p>
<p style="margin-left:2em;text-indent:-1em">【增收】白雲上堂。見眾集乃拈拄杖曰。大眾會麼。復卓拄杖曰。珊瑚枕上兩行淚。半是思君半恨君。　頌曰。</p>
<p>幾回霑水又拖泥。年老心孤不自知。遊子不歸空悵望。一溪流水落花隨。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】白雲因僧問。舊歲<span class='corr'>已</span>去新歲到來。如何是不遷義。師曰。眉毛在眼上。　頌曰。</p>
<p>罷釣歸來不繫船。江村月落正堪眠。縱饒一夜風吹去。只在蘆花淺水邊。<span class='note-inline'>(月庭忠　二)</span>。</p>
<p>落葉<span class='corr'>已</span>隨流水去。春風未放百花舒。青山面目依然在。盡日橫陳對落暉。</p>
<p style="margin-left:2em;text-indent:-1em">【增收】金陵保寧仁勇禪師。<span class='note-inline'>(嗣楊岐)</span>示眾曰。釋迦老子四十九年說法。不曾道著一字。優波毱多丈室盈籌。不曾度得一人。達磨不居少室。六祖不住曹谿。誰是後昆誰為先覺。既然如是。彼自無瘡。勿傷之也。拍膝顧眾曰。且喜天下太平。　頌曰。</p>
<p>烟暖土膏農事動。一犂新雨破春耕。郊原眇眇青無際。野草閑花次第生。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】保寧勇示眾曰。三界唯心萬法唯識。檻外雲生簷前雲滴。㵎水湛如藍。山花開似錦。此時若不究根源。直待當來問彌勒。　頌曰。</p>
<p>靈然不涉去來今。三界都盧一點心。檻外春風春蝶舞。門前楊柳曉鶯吟。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】比部孫居士。因楊歧來謁。值視斷次。公曰。某為王事所牽。何由免離。歧指曰。婁悉得麼。曰望師點破。歧曰。此是比部弘願深廣。利濟羣生。曰未審如何。岐示以偈曰。應現宰官身。廣弘悲願深。為人重指處。棒下血淋淋。公於此有省。　頌曰。</p>
<p>棒下血淋淋。真鍮不愽金。鴛鴦親繡出。休更覓金針。<span class='note-inline'>(雪堂行)</span>。</p>
</div>
<div class='div-other'><a id='mulu104' />
<p class='h2'>六祖下第十四世<span class='note-inline'>(南嶽下第十三世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】蘄州五祖山法演禪師。<span class='note-inline'>(嗣白雲端)</span>初謁浮山遠和尚。遠一日語師曰。吾老矣。恐虗度子光陰。可往依白雲。此老雖後生吾未識面。但見其頌臨濟三頓棒話。有過人處。必能了子大事。師潸然禮辭至白雲。遂舉僧問南泉摩尼珠話請問。雲叱之。師領悟。獻投機偈曰。山前一片閑田地。叉手叮嚀問祖翁。幾度賣來還自買。為憐松竹引清風。雲特印可。　頌曰。</p>
<p>山前田地賣還買。松竹清風痛自憐。堪笑夢中誇富貴。覺來那直半分錢。<span class='note-inline'>(遯菴演)</span>。</p>
<p>忍死叮嚀見白雲。一杯鴆酒十分斟。若教不飲空歸去。田地無由被陸沉。<span class='note-inline'>(竹屋簡　二)</span>。</p>
<p>卒風暴雨忽迷蹤。撞入浮山網子中。縱得白雲提得出。依然只是賣柴翁。</p>
<p style="margin-left:2em;text-indent:-1em">【增收】五祖演云。老僧遊方十餘年。參數十人善知識。將謂了當。及到浮山圓鑑會下。更開口不得。末後又到白雲。因咬破一箇鐵餕餡。直是百味具足。且道餡子一句作麼生道。花發雞冠媚早秋。何人能染紫絲頭。有時風動頻相倚。似向階前鬬不休。　頌曰。</p>
<p>白雲鐵餕餡。衲僧難下口。忽然咬得破。大作師子吼。<span class='note-inline'>(月菴果)</span>。</p>
<p style="margin-left:2em;text-indent:-1em">【增收】五祖演在白雲端會中作磨頭。一日端下來曰。磨頭。你還知一件事麼。師曰不知。曰近有數禪客。自廬山來。問他皆有悟入處。教伊說亦說得有來由。舉因緣向伊亦明得。教下語亦下得。端良久謂師曰。磨頭只是未在。你道如何。師聞之心下不安。得七日七夜不成腸肚。正中心下。乃自思惟曰。既悟了。說亦說得。明亦明得。如何却未在。忽然中夜方會得。從前寶惜一時放下。遂白端。端起來手舞足蹈○佛眼遠云。某甲侍先師。舉此因緣謂某甲云。參學須是一時放下方得安樂。大眾還見得不乃頌曰。</p>
<p>放得下好脫灑。放不下牛拽耙。堪笑諸方老古錐。打鼓說禪無尾杷。無尾杷。不驚怕可嚒訝。解踏毗盧頂上行。不言亦自傳天下。好大哥。</p>
<p style="margin-left:2em;text-indent:-1em">【增收】五祖演因僧問。一大藏教是箇切脚。未審切箇什麼字。師曰。鉢囉娘。　頌曰。</p>
<p>唇上必并班豹剝。舌頭當的帝都丁。<span class='note-inline'>(且道是什麼字)</span>自古上賢猶不識。造次凡流豈可明。<span class='note-inline'>(石菴玿)</span>。</p>
<p>一大藏教是切脚。東山切得鉢囉娘。胷中憤氣盤不得。忽作虹霓萬丈長。<span class='note-inline'>(即菴覺)</span>。</p>
<p>倒腹傾。腸與麼來。華言梵語幾曾該。言前句後知端的。陸地蓮花朵朵開。<span class='note-inline'>(別山智)</span>。</p>
<p>大藏教文為切脚。鉢囉娘義最深幽。孔門弟子無人識。碧眼胡僧暗點頭。<span class='note-inline'>(遯菴演)</span>。</p>
<p style="margin-left:2em;text-indent:-1em">【增收】五祖演因僧問。如何是佛。師曰。口是禍門。　頌曰。</p>
<p>的的當陽句。明明箭後路。著靴人喫肉。赤脚人趂兔。<span class='note-inline'>(徑山杲)</span>。</p>
<p>口是禍門。電掣雷奔。娑竭出海。震動乾坤。<span class='note-inline'>(鼓山珪)</span>。</p>
<p>如何是佛。口是禍門。一錢不直。賣與買人。<span class='note-inline'>(雪堂行)</span>。</p>
<p>兵行詭道。賊是家親。無功受祿。有理難伸。<span class='note-inline'>(或菴體)</span>。</p>
<p>坑坑坎坎。嶮嶮巇巇。一言易出。駟馬難追。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】五祖演因僧問。如何是佛。師曰。肥從口入。又曰。露胸跣足。　頌曰。</p>
<p>老去眉鬚似雪霜。元來習氣尚難忘。少年無限傷心事。一度思量一斷腸。<span class='note-inline'>(佛鑑懃)</span>。</p>
<p>牙根爛嚼真彌勒。腹裏橫吞老釋迦。大地虗空皆得飽。這回不到負檀家。<span class='note-inline'>(心聞賁)</span>。</p>
<p style="margin-left:2em;text-indent:-1em">【增收】五祖演因僧問。如何是臨濟下事。師曰。五逆聞雷。　頌曰。</p>
<p>從前五逆怕聞雷。不似大蟲看水磨。孤峯頂上要同行。十字街頭還共坐。<span class='note-inline'>(鼓山珪)</span>。</p>
<p>五逆聞雷。曾參顏回。一粒豆子。爆出冷灰。<span class='note-inline'>(徑山杲)</span>。</p>
<p>者僧苦下打爺拳。霹靂聲中宇宙昏。驚起無明金翅鳥。擘開滄海取龍吞。<span class='note-inline'>(東山空)</span>。</p>
<p>五逆聞雷。露出屍骸。人間天上。無處堪埋。<span class='note-inline'>(朴翁銛)</span>。</p>
<p>五逆聞雷慊慊然。尋常爭敢與人宣。自從六十輕酬後。濟北驢名不浪傳。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】五祖演示眾曰。釋迦彌勒猶是他奴。且道他是阿誰。　頌曰。</p>
<p>老年經節臘。樂事甚悠悠。不及兒童日。都來不解愁。<span class='note-inline'>(南堂興)</span>。</p>
<p>他弓莫挽。他馬莫騎。他非莫管。他事莫知。<span class='note-inline'>(無門開)</span>。</p>
<p>釋迦彌勒是他奴。今古禪流知也無。酒好不須懸望子。醋酸何必掛葫蘆。<span class='note-inline'>(野牛平)</span>。</p>
<p style="margin-left:2em;text-indent:-1em">【增收】五祖演問僧曰。倩女離魂那箇是真底<span class='note-inline'>(王宙欲娶倩娘為妻。倩父母不許。倩遂臥病在家。王宙將欲遠行。月下見倩來。同舟而去。三年後遂生一子。倩遂歸父母家。纔到門。家中有一倩娘。出來相見。兩人遂合成一身)</span>。　頌曰。</p>
<p>二女合為一媳婦。機輪截斷難回互。從來往返絕踪由。行人莫問來時路。<span class='note-inline'>(普融藏主)</span>。</p>
<p>只是舊時行履處。等閒舉著便譊訛。夜來一陣狂風起。吹落桃花知幾多。<span class='note-inline'>(慈受深)</span>。</p>
<p>兩女合為一媳婦。古寺基前幢子竪。彷彿上有陀羅尼。多少行人盡驚怖。<span class='note-inline'>(正堂辯)</span>。</p>
<p>縱使百千劫。所作業不忘。因緣會遇時。果報還自受。<span class='note-inline'>(或菴體)</span>。</p>
<p>涼宵愛月上危樓。幾處笙歌幾處愁。歌管未闌愁未歇。忽然天曉一時休。<span class='note-inline'>(且菴仁)</span>。</p>
<p>憶昔春風上苑行。爛窺紅紫厭平生。如今再到曾行處。寂寂無人草自生。<span class='note-inline'>(萬菴柔)</span>。</p>
<p>南枝向暖北枝寒。何事春風作兩般。憑仗高樓莫吹笛。大家留取倚闌看。<span class='note-inline'>(雪菴瑾)</span>。</p>
<p>雪月是同。溪山各異。萬福萬福。是一是二。<span class='note-inline'>(無門開)</span>。</p>
<p>行弔先桃茢。喪車後紙錢。老胡門下客。寧可入黃泉。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】五祖演垂語曰。路逢達道人。不將語默對。且道將甚麼對。　頌曰。</p>
<p>來說是非者。便是是非人。誠哉是言也。弄物不知名。<span class='note-inline'>(月林觀)</span>。</p>
<p>路逢達道人。不將語默對。攔腮擘面拳。直下會便會。<span class='note-inline'>(無門開)</span>。</p>
<p style="margin-left:2em;text-indent:-1em">【增收】五祖演一日持錫遶廊曰。莫有屬牛人問命麼。眾皆無語。自曰。孫臏今曰開鋪。更無一人埀顧。可憐三尺龍鬚。喚作尋常破布。　頌曰。</p>
<p>無端平地起干戈。爭似屬牛人更多。滿目慚惶無著處。低頭依舊入烟蘿。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】五祖演曰。譬如水牯牛過窓櫺。頭角四蹄都過了。因甚麼尾巴過不得。　頌曰。</p>
<p>牛過窓櫺。錯為安名。大唐國裏。不見一人。<span class='note-inline'>(月林觀)</span>。</p>
<p>龜本真靈物。都緣不自知。一朝親脫殻。直透九天飛。<span class='note-inline'>(如庵用)</span>。</p>
<p>等閑放出這牛兒。頭角分明舉似誰。若向尾巴尖上會。新羅鷂子過多時。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】五祖演謝監收上堂曰。人之性命。第一須是○。欲得成此○。先須防於○。若是真○人。○○。　頌曰。</p>
<p>一二三四五六圈。心肝粉碎髑髏寒。若將方木投圓竅。醜婦爭教得少年。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】五祖演舉。昔日有秀才著無鬼論。一日鬼現身云。你道無我聻。秀才無語。師曰。當時只舉手作鵓鳩觜云。谷孤故。　頌曰。</p>
<p>說有道無徒費力。現身無語強分踈。只消一箇鵓鳩觜。百怪千妖盡掃除。<span class='note-inline'>(此山應)</span>。</p>
<p>五祖鵓鳩啼。當機直下提。隔山尋蟻跡。能有幾人知。<span class='note-inline'>(石田薰)</span>。</p>
<p style="margin-left:2em;text-indent:-1em">【增收】五祖演因僧問。如何是為人一句。師曰。門前石塔子。　頌曰。</p>
<p>門前石塔子。八白與九紫。方道既分明。免被巡官使。<span class='note-inline'>(雪堂行)</span>。</p>
<p style="margin-left:2em;text-indent:-1em">【增收】五祖演每遇僧來請益。祇曰。無這閑工夫。　頌曰。</p>
<p>彼此且無相負累。行人無不失鈎錐。雖然不瞎眾生眼。也好拳頭劈口槌。<span class='note-inline'>(龍門遠)</span>。</p>
<p>開口便見膽。工夫傲東魯。昔於豆子山。也解打瓦鼓。<span class='note-inline'>(南巖勝)</span>。</p>
<p style="margin-left:2em;text-indent:-1em">【增收】五祖演凡見僧來便曰。屈屈。僧曰。屈作甚麼。師曰。如今不屈。更待何時。　頌曰。</p>
<p>盡力不奈何。按牛頭喫草。若無錦繡文。難以論嘉藻。<span class='note-inline'>(龍門遠)</span>。</p>
<p>銕餡價難窮。誰知屈味濃。法幢光祖域。正董在胸中。<span class='note-inline'>(南巖勝)</span>。</p>
<p style="margin-left:2em;text-indent:-1em">【增收】五祖演問僧。離却四大五蘊。那箇是你清淨法身。　頌曰。</p>
<p>堂堂白日上刀梯。任是崑崙眼亦迷。多謝門前案山子。春來秋去泄天機。<span class='note-inline'>(雪堂行)</span>。</p>
<p style="margin-left:2em;text-indent:-1em">【增收】五祖演展手問僧曰。因何喚作手。　頌曰。</p>
<p>何故喚作手。衲僧難開口。擬議自顢頇。可憐太蒙斗。<span class='note-inline'>(佛眼遠)</span>。</p>
<p>先祖滔滔無固必。後人悱悱有雌雄。巨靈擡手無多子。分破華山千萬重。<span class='note-inline'>(南巖勝)</span>。</p>
<p style="margin-left:2em;text-indent:-1em">【增收】隆興府兜率從悅禪師。<span class='note-inline'>(嗣真淨文)</span>室中設三語以驗學者。一曰。撥草瞻風祇圖見性。即今上人性在甚麼處。二曰。識得自性方脫生死。眼光落地時作麼生脫。三曰。脫得生死便知去處。四大分離向甚麼處去。　頌曰。</p>
<p>陰森夏木杜䳌鳴。日破浮空宇宙清。莫對曾參問曾晳。從教孝子諱爺名。<span class='note-inline'>(張無盡　三)</span>。</p>
<p>人間鬼使符來取。天上花冠色正萎。好箇轉身時節子。莫教閻老等閒知。</p>
<p>鼓合東村李大妻。西風曠野淚沾衣。碧蘆紅蓼江南岸。却作張三坐釣磯。</p>
<p>驢放三千。馬放八百。透過重關。未為英傑。<span class='note-inline'>(月林觀)</span>。</p>
<p>一念普觀無量劫。無量劫事即如今。如今覷破這一念。覷破如今覷底人。<span class='note-inline'>(無門開)</span>。</p>
<p style="margin-left:2em;text-indent:-1em">【增收】東京法雲佛照杲禪師。<span class='note-inline'>(嗣真淨文)</span>師以力參深到。語不入時。每示眾。常舉。老僧熈寧八年。文帳在鳳翔府供申。當年崩了華山四十里。壓倒八十村人家。汝輩後生。茄子瓠子。幾時知得。或問曰。寶華王座上。因甚麼一向世諦。師曰。癡人佛性豈有二種邪。　頌曰。</p>
<p>隔水何人歌竹枝。動人情思極幽微。夜深轉入單于調。月朗風高聽者稀。<span class='note-inline'>(虗堂愚)</span>。</p>
</div>
<div class='div-other'><a id='mulu105' />
<p class='h2'>六祖下第十五世<span class='note-inline'>(南嶽下第十四世)</span></p><p style="margin-left:2em;text-indent:-1em"><span class='note-inline'>(臨濟)</span>【增收】成都府昭覺寺克勤圓悟佛果禪師。<span class='note-inline'>(嗣五祖演)</span>。</p>
<p style="margin-left:2em">先住東京天寧。師凡埀問。學者疑議。則一拳。　頌曰。</p>
<p>盡力當胸一拳。幾箇眉鬚墮落。更欲如何若何。普化空中木鐸。<span class='note-inline'>(瞎堂遠)</span>。</p>
<p style="margin-left:2em;text-indent:-1em">【增收】圓悟因僧問。西天以蠟人為驗。此土以何為驗。師曰。生銕鑄就崑崙兒。　頌曰。</p>
<p>生銕鑄就崑崙兒。眼耳鼻舌如泥塊。西天此土謾紛紜。銕眼銅睛看不破。<span class='note-inline'>(別峯印)</span>。</p>
<p>生銕鑄就崑崙兒。頭輕脚重肚皮大。明眼衲僧薩普吒。九十日中看不破。看不破。笑倒嵩山破竈墮。<span class='note-inline'>(晦叟光)</span>。</p>
<p style="margin-left:2em;text-indent:-1em">【增收】舒州太平慧懃佛鑑禪師。<span class='note-inline'>(嗣五祖演)</span>僧問。如何是佛。師曰。喫飯咬著砂。　頌曰。</p>
<p>喫飯咬著沙。隱落第三牙。春風纔過後。拄杖亦開花。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】舒州龍門清遠佛眼禪師。<span class='note-inline'>(嗣五祖演)</span>甞請益五祖。凡有所問。演即曰。我不如你。你自會得好。或曰。我不會。我不如你。師愈疑。遂咨決於元禮首座。禮以手引師耳。繞圍爐數匝。行且語曰。你自會得好。師曰。有冀開發乃爾相戲耶。禮曰。你他後悟去。方知今日曲折耳。　頌曰。</p>
<p>我不會兮不如你。達磨當門缺兩齒。滿堂無限白蘋風。明明不自秋江起。<span class='note-inline'>(雪堂行　二)</span>。</p>
<p>我不會兮不如你。堪咲千花生碓觜。善財謾到百城游。何曾踏著自家底。</p>
<p>我不會兮不如你。旃檀林裏香風起。漁歌一曲過瀟湘。攪動滄溟聲未<span class='corr'>已</span>。<span class='note-inline'>(獃堂定)</span>。</p>
<p style="margin-left:2em;text-indent:-1em">【增收】龍門示眾曰。千說萬說不若親見一面。縱不說亦自分明。王子寶刀喻。眾盲摸象喻。禪學中隔江招手事。望州亭相見事。深山巖崖處事。此皆親面而見之。不在說也。　頌曰。</p>
<p>寧辨人間是與非。生來淈[泳-永+盾]眼如眉。不因說著當年事。萬古千秋那得知。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】金陵俞道婆。市油餈為業。參瑯琊起和尚。起以臨濟無位真人話示之。一日聞丐者唱蓮華樂云。不因柳毅傳書信。何緣得到洞庭湖。忽大悟。以餈盤投地。夫曰。你顛邪。婆掌曰。非汝境界。往見瑯琊。琊望之知其造詣。問那箇是無位真人。婆應聲曰。有一無位人。六臂三頭努力瞋。一擘華山分兩路。萬年流水不知春。琊印可之。凡有僧至。則曰兒兒。僧擬議。即掩門。佛燈珣和尚往勘之。婆如前所問。珣曰。爺在甚處。婆轉身拜露柱。珣即踏倒曰。將謂有多少奇特。便出。婆蹶起曰。兒兒來。惜你則箇。珣竟不顧。安首座至。婆問。甚處來。曰德山。婆曰。德山泰乃老婆兒子。曰婆是甚人兒子。婆曰。被上座一問。直得立地放尿。　頌曰。</p>
<p>柳毅傳書只自知。得便宜是落便宜。親夫愛子都拋却。痛惜深憐乞養兒。<span class='note-inline'>(笑翁堪)</span>。</p>
<p>驀別相逢銕面皮。渾家喪盡喚孩兒。翻身師子施牙爪。猶落渠儂第二機。咦。且道渠是阿誰。<span class='note-inline'>(塗毒策)</span>。</p>
</div>
<p class='juan'>禪宗頌古聯珠通集卷第三十九</p></div>
</div><!-- end of div[@id='body'] -->
</body></html>