<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />禪宗頌古聯珠通集卷第六</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p>
<div class='div-other'><a id='mulu17' />
<p class='h1'>祖師機緣</p>
<div class='div-other'><a id='mulu18' />
<p class='h2'>西天諸祖</p><p style="margin-left:2em">西天初祖摩訶迦葉尊者。見世尊在靈山會上。拈起一枝華。以青蓮目普示大眾。百萬聖賢。惟迦葉破顏微咲。世尊乃曰。吾有正法眼藏涅槃妙心實相無相微妙解脫法門。付囑於汝。汝當護持流通。無令斷絕。　頌曰。</p>
<p>僊子持來別是春。還將分付與僊人。可憐壞衲曾微咲。有理傍觀不解伸。<span class='note-inline'>(佛印元)</span>。</p>
<p>霜風刮地埽枯荄。誰覺東君令<span class='corr'>已</span>回。唯有嶺梅先漏泄。一枝獨向雪中開。<span class='note-inline'>(佛慧泉)</span>。</p>
<p>盡說拈花微咲是。不知將底辨宗風。若言心眼同時證。未免朦朧在夢中。<span class='note-inline'>(白雲端)</span>。</p>
<p>拈花我佛在靈山。迦葉頭陀忽破顏。金口密言親付囑。不唯天上與人間。<span class='note-inline'>(保寧勇)</span>。</p>
<p>教外全提號別傳。飲光閉目咲無言。可憐十萬靈山眾。不薦當頭一著玄。<span class='note-inline'>(照覺總)</span>。</p>
<p>靈山旱地紅蓮發。白眉老翁咲不歇。轟轟洪韻震東西。八萬迷徒猶未瞥<span class='note-inline'>(黃蘗勝)</span>。</p>
<p>世尊舉華。迦葉微咲。殃及兒孫。上祖不了。<span class='note-inline'>(楊無為)</span>。</p>
<p>飲光誰謂悟拈華。微咲依前隔海涯。黃面只圖傳大事。赤眉終不打貧家。<span class='note-inline'>(祖印明)</span>。</p>
<p>正眼由來付飲光。靈山七眾盡歸降。枝繁葉茂宗門盛。自得兒孫滿大唐。<span class='note-inline'>(草堂清)</span>。</p>
<p>世尊拈華。迦葉微咲。不落宮商。是何曲調。古洞風清。寒潭月皎。<span class='note-inline'>(長靈卓)</span>。</p>
<p>世尊迦葉不相知。陷虎機關各自施。正眼妙心真實相。靈山會上付他誰。<span class='note-inline'>(張無盡)</span>。</p>
<p>舉華示眾誰相委。迦葉頭陀獨破顏。無限白雲藏不得。又隨流水落人間。<span class='note-inline'>(南華昺)</span>。</p>
<p>聞琴作舞。見華破顏。一彩兩賽。天上人間。<span class='note-inline'>(旻古佛)</span>。</p>
<p>百萬人天普請看。頭陀末上獨開顏。堪咲衣穿瘦骨露。一肩授手搭金襴。<span class='note-inline'>(佛燈珣)</span>。</p>
<p>飲光當日咲無言。家醜從來不外傳。不撥韶絃成一曲。至今清韻出人天。<span class='note-inline'>(雪峯預)</span>。</p>
<p>拈花<span class='corr'>已</span>落微咲後。咲出精神拈處先。一片銀蟾無晝夜。十分光影向人圓。<span class='note-inline'>(佛心才)</span>。</p>
<p>教外單傳事最奇。兜羅綿手舉花時。會中不得雞峯老。無限清香付與誰。<span class='note-inline'>(正覺逸)</span>。</p>
<p>兜羅綿手舉花時。風遞幽香幾個知。除却雞峯迦葉後。誰人眼內有瞳兒。<span class='note-inline'>(慈受深)</span>。</p>
<p>百萬人天望舉揚。拈華微咲太乖張。幾多業識茫茫者。問著勞生沸似湯。<span class='note-inline'>(龍門遠)</span>。</p>
<p>海水飜空衮底流。魚龍鰕蟹信沉浮。可憐金色頭陀子。直至如今咲未休。<span class='note-inline'>(鼓山珪)</span>。</p>
<p>一花拈起便承當。正眼傳來不覆藏。今古流通無間斷。枝<span class='corr'>枝</span>葉葉盡芬芳。<span class='note-inline'>(踈山如)</span>。</p>
<p>拈起一枝花。風流出當家。若言付心法。天下事如麻。<span class='note-inline'>(徑山杲)</span>。</p>
<p>靈山用處許誰知。迦葉偷顏笑展眉。動便最初先漏泄。兒孫扶取上玄機。<span class='note-inline'>(楚安方)</span>。</p>
<p>【續收】瞿曇拈起花枝。迦葉微開笑面。要知造物無私。更聽黃鶯一囀。<span class='note-inline'>(石[(工*几)/石]明)</span>。</p>
<p>拈花親付老頭陀。平地俄興一丈波。後代釘樁搖櫓者。竹篙量水轉譊訛。<span class='note-inline'>(寶華鑑)</span>。</p>
<p>古塚露枯骨。窮源逢斷橋。一番新雨過。翠色滿林梢。<span class='note-inline'>(白楊順)</span>。</p>
<p>項上鐵枷三百斤。分明有理不容伸。默然雞足峯前坐。猶把金襴誑後人。<span class='note-inline'>(尼無著總)</span>。</p>
<p>末後無端重漏泄。焦齒翁翁嚼生鐵。玉鞭擊碎月明珠。累及兒孫揚醜拙。<span class='note-inline'>(湛堂深)</span>。</p>
<p>世尊拈花。迦葉微笑。天際二輪。更相互照。若能截斷老瞿曇。閉目黃河只一跳。<span class='note-inline'>(惠通旦)</span>。</p>
<p>雪壓怪松露。風高野渡橫。將謂眾生苦。更有苦眾生。<span class='note-inline'>(萬年閑)</span>。</p>
<p>金色頭陀忽破顏。看來也是管窺斑。當時若得回頭早。免見兒孫墮黑山。<span class='note-inline'>(應菴華)</span>。</p>
<p>世尊拈華。迦葉微咲。一對鐵錐。渾無孔竅。<span class='note-inline'>(佛照光)</span>。</p>
<p>釋尊拈起枝花。分明勾賊破家。致今千古之下。兒孫逐惡隨邪。<span class='note-inline'>(蒙菴聰)</span>。</p>
<p>世尊不曾拈花。迦葉不曾微笑。大地總是兒孫。誰明向上一竅。<span class='note-inline'>(肯堂充)</span>。</p>
<p>白日青天。開眼放尿。黃面瞿曇。一場漏逗。<span class='note-inline'>(木菴永)</span>。</p>
<p>拈起花來。尾巴<span class='corr'>已</span>露。迦葉破顏。人天罔措。<span class='note-inline'>(無門開)</span>。</p>
<p style="margin-left:2em">迦葉因阿難問。世尊傳金襴外。別傳何物。迦葉召阿難。難應諾。迦葉曰。倒却門前剎竿著。　頌曰。</p>
<p>影略門前倒剎竿。箇中消息授傳難。玲瓏侍者能相委。盤走明珠珠走盤。<span class='note-inline'>(天童覺)</span>。</p>
<p>金襴付外有何傳。倒却門前舊剎竿。不取一時為上瑞。百千年後與人看。<span class='note-inline'>(草堂清)</span>。</p>
<p>金襴付外別何傳。呼應雖勤意未圓。迦葉更能施善巧。剎竿倒却貴安然。<span class='note-inline'>(覺海元)</span>。</p>
<p>花葉聯芳信有期。飲光抗召劃芬披。而今莫問當時事。路上行人口是碑。<span class='note-inline'>(正覺逸)</span>。</p>
<p>金襴之外復何傳。弟應兄呼豈有偏。倒却門前剎竿子。免教依舊倚墻邊。<span class='note-inline'>(白雲端)</span>。</p>
<p>象王行處絕狐蹤。象子雄雄繼此風。休說二千年後事。縱塵沙劫又何窮。<span class='note-inline'>(保寧勇)</span>。</p>
<p>金襴傳外更瞞頇。漏泄天機倒剎竿。東震西乾扶不起。至今殃禍及兒孫。<span class='note-inline'>(照覺總)</span>。</p>
<p>提起金襴。惹倒剎竿。步步蹋著。綠水青山。<span class='note-inline'>(旻古佛)</span>。</p>
<p>慶喜門前倒剎竿。金襴傳外有何傳。天然外道無師證。爭奈威音佛<span class='corr'>已</span>前。<span class='note-inline'>(張無盡)</span>。</p>
<p>金襴傳外更何傳。背角泥牛痛下鞭。哮吼一聲魔膽裂。飜身踏破碧潭烟。<span class='note-inline'>(南華昺)</span>。</p>
<p>難兄難弟問來端。百衲金襴遞代傳。弟應兄呼成底事。免認剎竿頭指天。<span class='note-inline'>(佛燈珣)</span>。</p>
<p>心心相照始相知。金色頭陀別是非。五里牌從郭外看。當人不肯怨它誰。<span class='note-inline'>(道場如)</span>。</p>
<p>琉璃殿上付金襴。棣蕚聯芳得二難。門外剎竿從放倒。免教南北問風旛。<span class='note-inline'>(上方益)</span>。</p>
<p>弟兄相應鶺鴒原。相喚相呼豈等閒。金襴之外傳何物。向道門前倒剎竿。<span class='note-inline'>(文殊道)</span>。</p>
<p>頭陀飲光。多聞慶喜。合掌擎拳。難兄難弟。一朝狹路兩相逢。裂轉雙睛無處避。便向門前倒剎竿。丈夫自有衝天志。<span class='note-inline'>(慈受深)</span>。</p>
<p>草衣木食道人高。傳得金襴意氣豪。此外<span class='corr'>已</span>知無別法。剎竿倒處累兒曹。<span class='note-inline'>(踈山如)</span>。</p>
<p>【續收】金襴傳外復何傳。報道門前倒剎竿。好笑踏青人爛醉。滿川桃李自無言。<span class='note-inline'>(石[(工*几)/石]明)</span>。</p>
<p>怛薩阿竭二千年。密付親承盡浪傳。直至如今成露布。剎竿依舊倚門前。<span class='note-inline'>(大洪恩)</span>。</p>
<p>鳳毛麟角一般奇。弟應兄呼豈不知。堪咲靈源春雨後。落花流水自相宜。<span class='note-inline'>(開先瑛)</span>。</p>
<p>多子塔前衣付後。更傳何物示於人。驪珠迸出剎竿倒。直得寒光徹四鄰。<span class='note-inline'>(佛性泰)</span>。</p>
<p>等閑饒舌話金襴。便與當頭倒剎竿。從此天倫轉無義。冷光猶自逼人寒。<span class='note-inline'>(瞎堂遠)</span>。</p>
<p>弟應兄呼畵不成。誰人肯向裏頭行。自從家破人亡後。直至如今事轉生。<span class='note-inline'>(月林觀)</span>。</p>
<p>弟應兄呼。有禮有義。虎咬大蟲。蛇吞鱉鼻。倒却門前剎竿著。唵囌嚕囌嚕悉唎悉唎。<span class='note-inline'>(退菴奇)</span>。</p>
<p>翡翠羽毛。麒麟頭角。弟應兄呼。振動海嶽。路遠夜長休把火。倒却門前剎竿著。<span class='note-inline'>(高原泉)</span>。</p>
<p>家家門口透長安。不見纖毫眼界寬。無法無人誰付囑。難兄難弟自相謾。<span class='note-inline'>(雪菴瑾)</span>。</p>
<p>倒却門前剎竿。全提那涉玄端。飜身不坐空王殿。月照千峯夜色寒。<span class='note-inline'>(足菴鑒)</span>。</p>
<p>面面相看。眼眼廝覷。衣外別傳。有甚憑據。倒却門前剎竿著。鳳棲不在梧桐樹。<span class='note-inline'>(無準範)</span>。</p>
<p>寵弟常常在侍邊。傳金襴外問何傳。自家兄弟無多事。只道門前倒剎竿。<span class='note-inline'>(閑極雲)</span>。</p>
<p>煑豆然豆萁。豆在釜中泣。本是同根生。相煎何太急。<span class='note-inline'>(雲衲慶)</span>。</p>
<p style="margin-left:2em;text-indent:-1em">【增收】九祖伏䭾蜜多尊者。問八祖佛䭾難提。父母非我親。誰是最親者。諸佛非我道。誰是最道者。八祖以偈答。汝言與心親。父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。　頌曰。</p>
<p>閒却年光半百春。可憐嫌富不嫌貧。祖佛非道求何道。父母不親誰更親。七步豈勞蓮捧足。無言須信鑑生塵。禪門自古牢關鑰。漏泄家風是此人。<span class='note-inline'>(佛慧泉)</span>。</p>
<p>見處孤危立處高。急如石火利如刀。到家問路家何在。掀倒棊盤脫布袍。<span class='note-inline'>(瞎堂遠)</span>。</p>
<p>半生足不履地。軒知蹋徧天涯。得箇冬瓜印子。至今目瞪口呿。<span class='note-inline'>(松源岳)</span>。</p>
<p>父母分明非我親。祖師肝膽向人傾。直下若能親薦得。優曇華發火中春。<span class='note-inline'>(高原泉)</span>。</p>
<p>父母非親親是誰。雙眸烱烱帶雙眉。含元殿上不相識。正是岷峩相見時。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】十祖脅尊者。本名難生。處胎六十年。神珠夢應。誕生之日滿室光明。出家得道至一林中。有富那夜奢合掌前立。祖問汝從何來。奢曰。我心非往。祖曰。汝何處住。曰我心非止。祖曰。汝不定邪。曰諸佛亦然。祖曰。汝非諸佛。曰諸佛亦非。祖知是法器。即與剃度。付法說偈曰。真體自然真。因真說有理。領得真真法。無行亦無止。　頌曰。</p>
<p>打鼓弄琵琶。相逢兩會家。清風拂白月。地角接天涯。碎玉凝朝露。殘陽送晚霞。寒山逢拾得。拊掌咲嗄嗄。<span class='note-inline'>(南堂興　二)</span>。</p>
<p>諸佛亦非。窮子腹肥。纔一頓飽。忘百日飢。二十拄杖十分槌。免教辜負兩莖眉。</p>
<p>電捲星飛。珠回玉轉。打破面皮。赤心片片。<span class='note-inline'>(瞎堂遠)</span>。</p>
<p style="margin-left:2em;text-indent:-1em">【增收】十四祖龍樹大士。見十五祖迦那提婆來。先令侍者將一椀水致面前。提婆見乃取一鍼投之。祖由是大喜。　頌曰。</p>
<p>龍猛盂中水。提婆毳上鍼。人人爭得失。箇箇話疎親。不覩雲中鴈。焉知沙塞深。農人移片磉。磉下獲黃金。<span class='note-inline'>(琅琊覺)</span>。</p>
<p>漏傳長樂未央靜。月瀉甘泉太液秋。夜半樂聲回步輦。喚回三十六宮愁。<span class='note-inline'>(心聞賁)</span>。</p>
<p style="margin-left:2em">二十四祖師子尊者。因罽賓國王秉劒於前曰。師得蘊空不。祖曰。<span class='corr'>已</span>得蘊空。曰離生死不。祖曰。<span class='corr'>已</span>離生死。曰既離生死。可施我頭。祖曰。身非我有。何恡於頭。王即揮刃斷尊者首。涌白乳高數尺。王之右臂旋亦墮地　玄沙云。大小師子尊者。頭也不解作得主。　頌曰。</p>
<p>尊者理非謬。玄沙語甚奇。首隨鋒刃落。彼此沒毫釐。<span class='note-inline'>(永明壽)</span>。</p>
<p>楊子江頭楊柳春。楊花愁殺渡頭人。一聲羗笛離亭晚。君向瀟湘我向秦。<span class='note-inline'>(龍門遠)</span>。</p>
<p>作家手段天然別。不辭臂墮除妖孽。萬里歌謠賀太平。夜夜清光輝雪月。<span class='note-inline'>(大溈智)</span>。</p>
<p>得人一牛。還人一馬。有往有來。可知禮也。<span class='note-inline'>(佛性泰)</span>。</p>
<p>船子下楊州。浮萍逐水流。一聲河滿子。千古動悲愁。<span class='note-inline'>(鼓山珪)</span>。</p>
<p>殺人須是殺人漢。當下一刀成兩段。頭臂雖虧劒刃鋒。何似秦時[車*度]轢鑽。<span class='note-inline'>(徑山杲)</span>。</p>
<p>君王寶劒不虗施。尊者遭逢也大奇。從此清風徧寰宇。太平消息幾人知。<span class='note-inline'>(或菴體)</span>。</p>
<p>吹毛劍首乾坤黑。臂墮山河掩日光。趯起須彌頭倒卓。方知兩兩不成雙。<span class='note-inline'>(湛堂深)</span>。</p>
<p>尊者何曾得蘊空。罽賓從自斬春風。桃花雨後亂零落。染得一溪流水紅。<span class='note-inline'>(咦菴鑑)</span>。</p>
<p>口念木瓜醫脚氣。紙畵鍾馗驅鬼<span class='corr'>祟</span>。一生若解和羅槌。日日喫酒日日醉。<span class='note-inline'>(懶菴樞)</span>。</p>
<p>佛法王法。更無兩樣。直下一刀。未為諦當。<span class='note-inline'>(月林觀)</span>。</p>
<p>師子頭落。罽賓臂折。各人眼底有西施。誰家甕裏無明月。<span class='note-inline'>(朴翁銛)</span>。</p>
<p>遇著山中人。便說山中話。六月賣松風。人間恐無價。<span class='note-inline'>(孤峯深)</span>。</p>
<p>覿面當機掣電飛。當機覿面誰能用。一劒分身定死生。君王萬古聲名重。<span class='note-inline'>(木菴永)</span>。</p>
<p>劒下十分真。難藏獨露身。江流石不轉。獨有蘊空名。<span class='note-inline'>(北磵簡)</span>。</p>
<p>夢中要渡深溪水。伎倆多般進不能。驀地覺來伎倆盡。牀頭山月<span class='corr'>已</span>三更。<span class='note-inline'>(石菴玿)</span>。</p>
<p>蘊空誰見法中王。覿體何曾礙劍光。古廟藤蘿穿戶牖。斷碑風雨碎文章。<span class='note-inline'>(雪菴瑾)</span>。</p>
<p>夜闌天際墮金盆。膝上焦桐調轉新。易水悲風輕按指。鸞膠難續斷腸人。<span class='note-inline'>(虗堂愚)</span>。</p>
<p style="margin-left:2em">二十七祖般若多羅。東印土國王請師齋次。王問。諸人盡轉經。唯師為甚不轉。師云。貧道出息不涉世緣。入息不居蘊界。常轉如是經百千萬億卷。非但一卷兩卷　汾陽昭云。却勞尊者心力　大溈智云。諸仁者還見二十七祖看經麼。行時脚跟不著地。坐時心識似風飄。乃頌曰。</p>
<p>秋高月色連雲白。澹泊禪心滋味長。歷歷分明今古意。何須特地更商量。</p>
<p>靈犀翫月璨含輝。木馬遊春駿不覊。眉底一雙寒碧眼。看經那得透牛皮。明白心超曠劫。英雄力破重圍。妙圓樞口轉靈機。寒山忘却來時路。拾得相將携手歸。<span class='note-inline'>(天童覺)</span>。</p>
<p>入息未甞居蘊界。出息何曾涉萬緣。一聲漁笛離南浦。依舊蘆華深處眠。<span class='note-inline'>(懶菴需)</span>。</p>
</div>
<div class='div-other'><a id='mulu19' />
<p class='h2'>東土諸祖</p><p style="margin-left:2em">東土初祖菩提達磨大師。即西土二十八祖。初至金陵見梁武帝。帝問曰。如何是聖諦第一義。師曰。廓然無聖。曰對朕者誰。師曰不識。帝不領悟。師遂折蘆渡江至魏。後帝舉問誌公。公曰。陛下識此人不。曰不識。誌曰。此是觀音大士傳佛心印。曰當遣使詔之。誌曰。莫道陛下詔。盍國人去。它亦不回。　頌曰。</p>
<p>聖諦廓然。何當辨的。對朕者誰。還云不識。因茲暗渡江。豈免生荊棘。盍國人追不再來。千古萬古空相憶。休相憶。清風帀地有何極。師顧示左右云。這裏還有祖師麼。喚來與老僧洗脚。<span class='note-inline'>(雪竇顯)</span>。</p>
<p>客從方外來。一人也弗識。無心得可傳。九年空面壁。冷坐寥寥不自安。手携隻履歸西國。<span class='note-inline'>(法雲秀)</span>。</p>
<p>凡聖縈纏情未忘。廓然無聖便驚狂。梁王殿下無謀略。剛被胡人亂一場。<span class='note-inline'>(泉大道)</span>。</p>
<p>廓然一鏃遼天。不識重下錐<span class='corr'>刺</span>。梁帝不知何處去。千古萬古無消息。<span class='note-inline'>(正覺逸)</span>。</p>
<p>廓然絕聖猶方便。不識天顏今對面。對面不契渡長江。北去少林方眷戀。<span class='note-inline'>(覺海元)</span>。</p>
<p>一箭尋常落一鵰。更加一箭<span class='corr'>已</span>相饒。直歸少室峯前坐。梁主休云更去招。<span class='note-inline'>(白雲端)</span>。</p>
<p>煉得通紅打一鎚。周遭無數火星飛。十成好個金剛鑽。攤向門前賣與誰。<span class='note-inline'>(保寧勇)</span>。</p>
<p>廓然無聖不須徵。句後通機是眼睛。莫怪相逢不下馬。奈緣各自有前程。<span class='note-inline'>(雲漢恭)</span>。</p>
<p>第一義廓兮零兮超象帝。不把多年曆日看。爭辨春分并夏至。遼東白鶴去無蹤。三山半落青天外。<span class='note-inline'>(上方益)</span>。</p>
<p>聖諦第一義門。廓然無聖誰尊。堪咲江南二月裏。鷓鴣啼在百花村。<span class='note-inline'>(太平古)</span>。</p>
<p>閒將一段秦川錦。裁作人間巧婦衣。幾度著來呈伎倆。暗中曲調少人知。<span class='note-inline'>(成枯木)</span>。</p>
<p>遠泛鯨濤入大梁。廓然無聖對君王。可憐寸徑無人鑑。却與相如依舊藏。<span class='note-inline'>(佛心才)</span>。</p>
<p>不解作客。勞煩主人。面無慚色。少喜多嗔。<span class='note-inline'>(長靈卓)</span>。</p>
<p>始鳴阿閣一聲鐘。日暖蒼龍睡正濃。再擊鳳皇臺上鼓。半夜祥鸞未飛舞。帝基永固如盤石。胡僧虗費平生力。回指少林歸去來。春風一陣花狼藉。<span class='note-inline'>(佛鑑懃)</span>。</p>
<p>展陣開旗便要嬴。誰知御駕不親征。把定鏘旗收陣脚。直向熊峯不出兵。<span class='note-inline'>(佛燈珣)</span>。</p>
<p>當時卞璧親持獻。未遇徒然更再三。折葦渡江江上水。滔滔今古色如藍。<span class='note-inline'>(夢菴信)</span>。</p>
<p>西天屠子氣雄豪。欺負神州罪莫逃。梁帝當頭輕一拶。果然提起活人刀。<span class='note-inline'>(雪堂行)</span>。</p>
<p>廓然無聖露全身。覿面相呈<span class='corr'>已</span>隔津。莫問梁邦并魏苑。一華五葉自然春。<span class='note-inline'>(雲巖因)</span>。</p>
<p>【續收】胡僧對漢主。廓然無聖語。復云不識。渠神驥捉老鼠捉不著。千里清光渾失却。<span class='note-inline'>(石[(工*几)/石]明)</span>。</p>
<p>黃金鑿。白玉椎。鑿開混沌竅。透出玄元機。<span class='note-inline'>(正堂辯)</span>。</p>
<p>老胡元不渡長江。孰謂曾將一葦航。堪咲普通年遠事。兒孫多是錯商量。<span class='note-inline'>(肯堂充)</span>。</p>
<p>踏翻地軸地不動。推倒天關天更高。穩泛鐵船歸少室。至今天下起風濤。<span class='note-inline'>(雪菴瑾)</span>。</p>
<p>強將不識鼓唇牙。胡語如何亂得華。若使老蕭皮有血。定應趕逐過流沙。<span class='note-inline'>(天目禮)</span>。</p>
<p>一言既出駟難追。賴遇梁王放過伊。楊子江頭航折葦。浪頭何似問頭危。<span class='note-inline'>(朴翁銛)</span>。</p>
<p>五葉芬敷自一花。無人圖蔓剪根芽。不教著脚金陵地。猶恨蕭梁未作家。<span class='note-inline'>(北磵簡)</span>。</p>
<p>金烏飛上玉闌干。黑漆崑崙對面看。畢竟這些傳不得。落花流水太無端。<span class='note-inline'>(天童淨)</span>。</p>
<p>提起須彌第一槌。玉門金鎻擊難開。重施背踏空勞力。應悔迢迢萬里來。<span class='note-inline'>(癡鈍頴)</span>。</p>
<p>玉簫吹徹鳳皇臺。古殿深沉曉未開。滿地落花春<span class='corr'>已</span>過。綠陰空鎻舊苺苔。<span class='note-inline'>(虗堂愚)</span>。</p>
<p>萬浪千波一葦橫。翩翩隻影可憐生。老蕭若會截流句。楊子江頭放你行。<span class='note-inline'>(石溪月)</span>。</p>
<p>一葦截流。深心叵測。梁土太平。魏邦著賊。<span class='note-inline'>(雪屋珂)</span>。</p>
<p>遠到支那十萬餘。清波無路一莖蘆。而今面越之燕者。對朕還曾識也無。<span class='note-inline'>(德巖祐)</span>。</p>
<p>廓然無聖真實語。對朕者誰心未息。本光燦爛照十方。無量劫來到今日。<span class='note-inline'>(橫川珙)</span>。</p>
<p>西來十萬路迢迢。智鑑當軒影莫逃。四海浪平龍睡穩。九霄雲淨鶴飛高。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】達磨大師西來。直指人心見性成佛。　頌曰。</p>
<p>急水波心下直鉤。魚龍鰕蟹一時收。祖師活計無多子。惱亂春風卒未休。<span class='note-inline'>(松源岳)</span>。</p>
<p style="margin-left:2em">達磨大師自梁涉魏。至洛陽少林面壁而坐。經於九年。方得二祖傳法。　頌曰。</p>
<p>先被梁王勘破。却向少林孤坐。謾言教外別傳。爭奈不識這個。<span class='note-inline'>(白雲端)</span>。</p>
<p>十萬途窮得到梁。梁王言語不相當。少林不假東君力。五葉花開動地香。<span class='note-inline'>(佛國白)</span>。</p>
<p>精進翻成怠墯。莫守癡禪兀坐。少林面壁九年。<span class='corr'>已</span>被梁王勘破。<span class='note-inline'>(祖印明)</span>。</p>
<p>六宗調伏向東來。五葉芬披震旦開。冷坐九年人不識。手攜隻履又空回。<span class='note-inline'>(草堂清)</span>。</p>
<p>泛舶來梁自普通。一槌擊碎有為功。謾言面壁無言說。爭奈當門齒露風。<span class='note-inline'>(佛性泰)</span>。</p>
<p>航海梯山緣底事。游梁歷魏意何傳。九年面壁垂慈切。剛被時人喚作禪。<span class='note-inline'>(太平古)</span>。</p>
<p>九年熊耳。空留隻履。一花五葉。春風四起。<span class='note-inline'>(旻古佛)</span>。</p>
<p>達磨西來未足誇。少林揑目強生花。得皮得髓徒分別。妙性圓明本不差。<span class='note-inline'>(疎山如)</span>。</p>
<p>少室山前風過耳。九年人事隨流水。若還不是弄潮人。切須莫入洪波裏。<span class='note-inline'>(鼓山珪)</span>。</p>
<p>金鰲一掣滄溟竭。徒自悠悠泛小舟。今日烟波無可釣。不須新月更為鉤。<span class='note-inline'>(徑山杲)</span>。</p>
<p>【續收】祖師面壁九年餘。此是西來末上機。直至如今天下客。強將言句為施為。<span class='note-inline'>(南山省堂主)</span>。</p>
<p>千鄉萬里尋知己。一語臨機不契梁。面壁九年居少室。覓心千古累神光。<span class='note-inline'>(天童覺)</span>。</p>
<p>一片虗凝地。丹青畵不成。聖賢難啟口。佛祖強安名。<span class='note-inline'>(正堂辯)</span>。</p>
<p>祖師遠遠來東土。面壁少林坐九年。二祖傳心親得髓。筭來早是<span class='corr'>已</span>輪先。<span class='note-inline'>(高菴悟)</span>。</p>
<p>喪盡家財。無本可據。赤手殺人。彌天罪過。<span class='note-inline'>(木菴永)</span>。</p>
<p>渡江一葦風濤急。少室九年空面壁。錯把安心露一機。至今滿地花狼藉。<span class='note-inline'>(皖山凝)</span>。</p>
<p>不契梁王暗渡江。一身無地避慚惶。九年面壁成何事。賺却平人入鑊湯。<span class='note-inline'>(湖隱濟)</span>。</p>
<p>九年面壁。轉身無䇿。冷地有人。奮一臂力。<span class='note-inline'>(月坡明)</span>。</p>
<p style="margin-left:2em">達磨大師將返西天。謂門人曰。時將至矣。盍各言所得乎。時門人道副曰。如我所見。不執文字。不離文字。而為道用。祖曰。汝得吾皮。尼總持曰。我今所解。如慶喜見阿閦佛國。一見更不再見。祖曰。汝得吾肉。道育曰。四大本空五陰非有。而我見處無一法可得。祖曰。汝得吾骨。最後慧可出禮三拜依位而立。祖曰。汝得吾髓。乃傳法付衣。　頌曰。</p>
<p>神光三拜退後立。瀑布嵓前水長急。楞嚴會上逞圓通。却使老盧雙淚泣。<span class='note-inline'>(天衣懷)</span>。</p>
<p>少林真嗣擇全才。諸子紛紛點額回。衣法莫言容易得。曾憑三拜作良媒。<span class='note-inline'>(正覺逸)</span>。</p>
<p>門前諸子列成行。各逞英雄越霸王。如何獨有無言者。坐斷毗盧不可當。<span class='note-inline'>(保寧勇)</span>。</p>
<p>四維上下絕遮攔。湧出冰壺印碧天。無孔笛中藏六律。一聲驚起釣魚船。<span class='note-inline'>(成枯木)</span>。</p>
<p>神光三拜依位立。解會都忘未端的。皮毛脫盡孰親踈。誰言得髓能情息。<span class='note-inline'>(圓通秀)</span>。</p>
<p>當門齒缺真堪咲。面壁無言坐九年。皮髓些些分俵了。依前懡㦬返西天。<span class='note-inline'>(地藏恩)</span>。</p>
<p>誰透少林關。三拜仍依位。立雪要心安。忘形甘斷臂。<span class='note-inline'>(祖印明)</span>。</p>
<p>缺齒胡僧到大唐。却將皮髓強分張。九年懡㦬空歸去。添得華人咲幾場。<span class='note-inline'>(佛國白)</span>。</p>
<p>【續收】弟昆各自逞功能。獨有家兄徹骨貧。三拜起來無一語。鼻孔纍垂蓋口脣。<span class='note-inline'>(雪竇宗)</span>。</p>
<p>一從三拜後。千古錯流通。永日無人到。蕭蕭檜柏風。<span class='note-inline'>(龍門遠)</span>。</p>
<p>社舞村歌咲殺人。騎牛挑鴨走成羣。三杯酒罷歸家去。留得豬頭礙塞人。<span class='note-inline'>(正堂辯)</span>。</p>
<p>鏡凹照人瘦。鏡凸照人肥。不如打破鏡。還我舊面皮。<span class='note-inline'>(懶菴樞)</span>。</p>
<p>揑目生花立問端。得它皮髓被它瞞。這般瞎漢能多事。六月無霜也道寒。<span class='note-inline'>(簡菴清)</span>。</p>
<p>死款都來一口供。情窮理極卒難容。若將皮髓論高下。爭見花開五葉紅。<span class='note-inline'>(高峯妙)</span>。</p>
<p style="margin-left:2em;text-indent:-1em">【增收】達磨大師曰。吾法於三千年後。未曾移易一絲毫許。　頌曰。</p>
<p>東西縱目乾坤闊。玉露澄秋氣宇高。山是山兮水是水。何曾移易一絲毫。<span class='note-inline'>(葛廬覃)</span>。</p>
<p style="margin-left:2em;text-indent:-1em">【增收】達磨大師既葬熊耳山。後三歲魏宋雲使西域。回遇祖於䓗嶺。手携隻履翩翩獨逝。雲問師何往。祖曰。西天去。又謂雲曰。汝主<span class='corr'>已</span>厭世。雲聞之茫然別祖。東邁暨復命。即明帝<span class='corr'>已</span>登遐矣。迨啟壙惟空棺。一隻革履存焉。舉朝為之驚歎。奉詔取遺履。於少林寺供養。　頌曰。</p>
<p>熊耳宗師葬洛陽。龍城天子泣千行。迴擔隻履䓗山上。驚殺梁王與魏王。<span class='note-inline'>(剋符道者)</span>。</p>
<p>師眼兮深師鼻兮大。師耳兮穿師舌兮快。師身兮墨師心兮戴。手擕隻履返流沙。熊耳石塔今猶在。<span class='note-inline'>(琅琊覺)</span>。</p>
<p>祖師遺下一隻履。千古萬古播人耳。空自肩擔跣足行。何曾踏著自家底。<span class='note-inline'>(五祖演)</span>。</p>
<p>梁魏山河本太平。無端容此老狐精。九年皮髓分張盡。隻履空棺更誑人。<span class='note-inline'>(東山空)</span>。</p>
<p>闔國人難挽。西携隻履歸。只應熊耳月。千古冷光輝。<span class='note-inline'>(虎丘隆)</span>。</p>
<p>梯山航海自西來。誰謂梁王眼未開。一句等閒輕勘破。九年端坐冷如灰。來時打落當門齒。去後空留左<span class='note-inline'>(子計切)</span>脚鞋到底往還無箇事。依前隻履又空回。<span class='note-inline'>(開善祖)</span>。</p>
<p>航海東來黠兒落節。為法求人自作深孽。賴遇梁王是作家。有理直教無處雪。及乎隻履復西歸䓗嶺。無端重漏泄不漏泄。分明弄巧反成拙。<span class='note-inline'>(尼無著總)</span>。</p>
<p>颺下一隻履。明明不覆藏。兒孫纔著脚。徧地是刀鎗。<span class='note-inline'>(妙峯善)</span>。</p>
<p>九年冷坐<span class='corr'>已</span>敗闕。隻履西歸更脫空。後代兒孫空妄想。鶴鴣啼不為春風。<span class='note-inline'>(雪菴瑾)</span>。</p>
<p>死也不伏埋殯。偷擕隻履西歸。不被宋雲捉敗。官司何處尋屍。<span class='note-inline'>(孤峯深)</span>。</p>
<p style="margin-left:2em;text-indent:-1em">【增附】禾山方曰。死心先師。每舉隻履西歸話。以問衲子。而實難明。諸方或謂之隱顯。或謂不可有兩箇。或謂唯此一事實。若也恁麼。未識祖師意旨。諸人要見麼。乃頌曰。</p>
<p>濁中清清中濁。勿謂麒麟生隻角。西行東向路不差。大用頭頭如啐啄。莫莫玄要靈機休卜度。</p>

<p class='juan'>禪宗頌古聯珠通集卷第六</p></div></div>
</div><!-- end of div[@id='body'] -->
</body></html>