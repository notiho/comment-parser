<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu77' />禪宗頌古聯珠通集卷第三十</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu78' />
<p class='h2'>六祖下第六世之餘<span class='note-inline'>(清源下第五世之餘)</span></p><p style="margin-left:2em;text-indent:-1em"><span class='note-inline'>(曹洞)</span>　湖南龍牙山居遁禪師<span class='note-inline'>(嗣洞山)</span>初參洞山。一日問。如何是祖師西來意。山曰。待洞水逆流<span class='note-inline'>(傳燈錄作待洞水泝流)</span>即向汝道。師始悟厥旨。　頌曰。</p>
<p>龍牙未息狂心地。徧問諸師不肯休。先達愍他親意切。直言洞水逆須流。<span class='note-inline'>(汾陽昭)</span>。</p>
<p>古源無水月何生。滿岸西流一派分。葱嶺罷詢熊耳夢。雪庭休話少林春。<span class='note-inline'>(投子青)</span>。</p>
<p>【續收】洞水無緣會逆流。見他苦切故相酬。西來祖意實無意。妄想狂心歇便休。<span class='note-inline'>(橫川珙)</span>。</p>
<p style="margin-left:2em">龍牙在翠微時。問如何是祖師意。微曰。與我將禪板來。師遂過禪板。微接得便打。師曰。打即任和尚打。且無祖師意。又問臨濟。如何是祖師意。濟曰。與我將蒲團來。師乃過蒲團。濟接得便打師曰。打即任和尚打。且無祖師意。後有僧問。和尚行脚時。問二尊宿祖師意。未審二尊宿道眼明也未。師曰。明即明<span class='corr'>已</span>。要且無祖師意。　頌曰。</p>
<p>龍牙山裏龍無眼。死水何曾振古風。禪板蒲團不能用。只應分付與盧公。盧公付了亦何憑。坐倚休將繼祖燈。堪對暮雲歸未合。遠山無限碧層層。<span class='note-inline'>(雪竇顯)</span>。</p>
<p>子卿不下單于拜。始末常遵漢帝儀。雪後乃知松栢操。事難方見丈夫兒。<span class='note-inline'>(佛性泰)</span>。</p>
<p>【續收】西來祖意問重重。禪板蒲團用處同。休把虗空增粉飾。他家肯重似盲聾。<span class='note-inline'>(枯木成)</span>。</p>
<p>駕與青龍不解騎。人人盡道阿師癡。爛泥中有傷人<span class='corr'>刺</span>。三度曾施陷虎機。<span class='note-inline'>(瞞菴成)</span>。</p>
<p>蒲團禪板對龍牙。何事當機不作家。來意成褫明目下。恐將流落在天涯。虗空那挂劒。星漢却浮槎。不萌草解藏香象。無底籃能貯活蛇。今日江湖何障礙。通方津渡有船車。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】龍牙因僧問。二鼠侵藤時如何。師曰。須有隱身處始得。曰如何是隱身處。師曰。還見儂家麼<span class='note-inline'>(聯燈訛作還見文殊麼)</span>。　頌曰。</p>
<p>寒月依依上遠峯。平湖萬頃練光封。漁歌驚起沙洲鷺。飛入蘆花不見踪。<span class='note-inline'>(丹霞淳)</span>。</p>
<p>堂堂成現密密難見。二鼠雖黠莫逢其便。藤枝透出未生前。正眼當陽巧回換。龍牙老機如電遇。賤即貴貴即賤。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】龍牙因韶國師問。天不能蓋地不能載時如何。師曰。道者合如是。累經十七次問。師曰。若為你說。恐爾後罵我去在。韶後住通玄峯。因澡浴次忽省前話。具威儀望龍牙禮拜曰。當時若與我說破。我今日定罵他。　頌曰。</p>
<p>赤骨力寸絲不掛。淨倮倮兮赤灑灑。浴出低頭滿面慚。為我說時定相罵。<span class='note-inline'>(卍菴顏)</span>。</p>
<p>大海中心泛銕船。隨波逐浪浪滔天。順風到岸無人識。江北從來使銕錢。<span class='note-inline'>(東谷光)</span>。</p>
<p style="margin-left:2em;text-indent:-1em">【增收】龍牙因僧問。如何是祖師西來意。師曰。待石烏龜解語。即向汝道。曰石烏龜語也。師曰。向汝道什麼。　頌曰。</p>
<p>石龜無語是知音。無耳髑髏深夜聽。天曉便藏無影樹。太陽徧照不能尋。<span class='note-inline'>(投子青)</span>。</p>
<p>烏龜誰道不能言。妙語浪浪只自宣。說盡西來祖師意。知音弗遇也空然。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】龍牙因僧問。十二時中如何用力。師曰。如無手人行拳。　頌曰。</p>
<p>如人無手欲行拳。誰敢當頭輒向前。二六時中常若此。不須更問祖師禪。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】龍牙因僧問。古人得箇什麼便休去。師曰。如賊入空室。　頌曰。</p>
<p>枯松野鶴呌衡門。雪滿寒林入夜聞。只箇生涯無所有。不妨巖下有溪雲。<span class='note-inline'>(枯木成)</span>。</p>
<p>買帽相頭。量才補職。明眼衲僧。面前不識。<span class='note-inline'>(真淨文)</span>。</p>
<p>綠林強士正心狂。心中妄意室中藏。不覺投虗入空屋。懡㦬徒然笑一場。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】龍牙因僧問。師子返擲時如何。師曰。返擲且止你道。還怕文殊麼。曰非但文殊。佛亦不怕。師曰。爭奈被文殊騎何。曰文殊騎者不是師子。師曰。返擲事作麼生。曰應用無虧。師曰。正是文殊騎者。返擲事作麼生。僧無語。　頌曰。</p>
<p>眾獸之中師子兒。善能哮吼震全威。縱橫妙用能返擲。爭奈文殊坐著伊。于闐國王牽不住。善財童子却生疑。將謂世界無過者。也被六塵吞著時。<span class='note-inline'>(智門寬)</span>。</p>
<p style="margin-left:2em">撫州疎山匡仁禪師<span class='note-inline'>(嗣洞山)</span>聞福州大溈安和尚示眾曰。有句無句如藤倚樹。師特入嶺到彼值溈泥壁。便聞。承聞。和尚道。有句無句如藤倚樹是否。曰是。師曰。忽然樹倒藤枯。句歸何處。溈放下泥盤。呵呵大笑歸方丈。師曰。某甲三千里賣却布單。特為此事而來。何得相弄。溈喚侍者。取二百錢與這上座去。遂囑曰。向後有獨眼龍為子點破在。後聞婺州明招謙和尚出世。徑往禮拜。招問甚處來。師曰。閩中來。招曰。曾到大溈否。師曰到。曰有何言句。師舉前話。招曰。溈山可謂頭正尾正。祇是不遇知音。師亦不省。復問。樹倒藤枯句歸何處。招曰。却使溈山笑轉新。師於言下大悟。乃曰。溈山元來笑裏有刀。遙禮悔過。　頌曰。</p>
<p>樹倒藤枯伸一問。呵呵大咲有來由。羚羊掛角無尋處。直至如今笑未休。<span class='note-inline'>(海印信)</span>。</p>
<p>樹倒藤枯呵呵大咲。不許夜行投明須到。游子貪程去不歸。及至歸來親<span class='corr'>已</span>老。親<span class='corr'>已</span>老不須嗟。猶勝當日未還家。<span class='note-inline'>(佛慧泉)</span>。</p>
<p>江邊閒把直鈎垂。也有金鱗上釣時。三跳若能乘羽化。免教漁父皺雙眉。<span class='note-inline'>(枯木成)</span>。</p>
<p>藤枯樹倒意如何。一著分明舉示他。笑裏有刀須錯解。正頭正尾却仙陀。<span class='note-inline'>(道場如)</span>。</p>
<p>冷刃吹毛笑裏來。爍迦羅眼不容裁。一目金龍曾舉爪。髑髏覺痛頂門開。<span class='note-inline'>(大洪預)</span>。</p>
<p>若將此語定綱宗。孤負明招獨眼龍。笑裏忽分泥水路。方知千里共同風。<span class='note-inline'>(徑山杲)</span>。</p>
<p>有句無句藤倚樹。白飯元來用米作。高樓吹笛柳如烟。滿地春風落飛絮。<span class='note-inline'>(鼓山珪)</span>。</p>
<p>樹倒藤枯意若何。溈山開口笑呵呵。可憐三尺龍泉劒。喚作陶家壁上梭。<span class='note-inline'>(佛性泰　二)</span>。</p>
<p>索却布單錢了。行行意氣轉高。不得明招點破。焉知笑裏有刀。</p>
<p>樹倒藤枯問大溈。呵呵大咲顯全機。布單賣却盤纏了。秋夜寒來怨阿誰。<span class='note-inline'>(文殊道　二)</span>。</p>
<p>却使溈山笑轉新。笑中有刃暗傷人。曹溪路上奔馳者。由更區區苦問津。</p>
<p>樹倒藤枯笑未休。箇中誰解辨宗由。堂堂蹉路溈山老。空去空來一肚愁。<span class='note-inline'>(楚安方　二)</span>。</p>
<p>添得溈山笑轉新。當時覿面<span class='corr'>已</span>呈君。明招漏泄溈山句。無限風光付與人。</p>
<p>【續收】有句無句明來暗去。活捉生擒捷書露布。如藤倚樹物以類聚。海外人參蜀中附子。樹倒藤枯切忌名模。句歸何所蘇嚧蘇嚧。呵呵大笑破鏡不照。大地茫茫一任[跳-兆+孛]跳。<span class='note-inline'>(護國欽)</span>。</p>
<p>呵呵大笑不尋常。須得眉間也放光。不是明招重注脚。叢林洎合錯商量。<span class='note-inline'>(浮山遠)</span>。</p>
<p>呵呵大笑意難論。樹倒藤枯問有因。縱向明招言下悟。眼開只是舊時人。<span class='note-inline'>(真淨文)</span>。</p>
<p>仰之彌高鑽之彌固。昭昭明明如藤倚樹。大咲呵呵跨白牛。碧雲繚繞無尋處。<span class='note-inline'>(龍牙言)</span>。</p>
<p>有句無句如藤倚樹。玄沙斫牌禾山打鼓。君不見雪竇有語兮。要與人天為師。面前端的是虎。<span class='note-inline'>(尼無著總)</span>。</p>
<p>笑裏憑誰眼豁開。龜毛須向火中栽。脚跟有路雲泥隔。千里區區謾往來。<span class='note-inline'>(湛堂深)</span>。</p>
<p>尀耐溈山老鬼精。垂鈎便要釣鯤鯨。幾多頭角為龍去。鰕蟹依前努眼睛。<span class='note-inline'>(中菴空)</span>。</p>
<p>掀翻海岳求知<span class='corr'>己</span>。雪刃橫身立太平。野老不知堯舜力。鼕鼕打鼓祭江神。<span class='note-inline'>(木菴永)</span>。</p>
<p>有句無句如藤倚樹。回避無門毒蛇當路。樹倒藤枯句歸何處。明眼衲僧一場罔措。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】琅琊覺云。有句無句如藤倚樹。樹倒藤枯好一堆爛柴。　頌曰。</p>
<p>布單酬價見明招。滴水如今未合消。不是咸通年後事。住山爭得有柴燒。<span class='note-inline'>(張無盡)</span>。</p>
<p>轉得眼來十萬里。千江匝匝寒波起。若能借便使風帆。無明海裏尋知<span class='corr'>己</span>。<span class='note-inline'>(中菴空)</span>。</p>
<p>領得溈山笑裏刀。方知不枉到明招。元來樹倒藤枯後。了得三年五載燒。<span class='note-inline'>(石林鞏)</span>。</p>
<p style="margin-left:2em;text-indent:-1em">【增收】疎山因僧問。如何是諸佛師。師曰。何不問疎山老漢。　頌曰。</p>
<p>養子方知在上慈。親言無味外人疑。欲窮滄海深深處。聽取漁家傲莫迷。<span class='note-inline'>(投子青)</span>。</p>
<p style="margin-left:2em">踈山因主事僧為師造壽塔畢。白師。師曰。將多少錢與匠人。曰一切在和尚。師曰。為將三文錢與匠人。為將兩文錢與匠人。為將一錢與匠人。若道得與吾親造塔來。僧無語。後僧舉似大嶺庵閑和尚<span class='note-inline'>(即羅山)</span>嶺曰。還有人道得麼。曰未有人道得。嶺曰。汝歸與踈山道。若將三錢與匠人。和尚此生決定不得塔。若將兩錢與匠人。和尚與匠人共出一隻手。若將一錢與匠人。累他匠人眉鬚墮落。僧回如教而說。師具威儀望大嶺作禮嘆曰。將謂無人。大嶺有古佛。放光射到此間。雖然如是。也是臘月蓮花。大嶺後聞此語曰。我恁麼道。早是龜毛長三尺。　頌曰。</p>
<p>一文兩文與三文。踈山大嶺謾區分。須知無縫元無價。獨露乾坤聳白雲。<span class='note-inline'>(雲巖因)</span>。</p>
<p>接得風流傅粉郎。一朝三度巧梳粧。改頭換面無人識。元是東村李二娘。<span class='note-inline'>(佛鑑懃)</span>。</p>
<p>鑿壞十方常住地。三錢使盡露屍骸。羅山古佛雖靈驗。未免將身一處埋。<span class='note-inline'>(徑山杲)</span>。</p>
<p>袖頭打領無添減。腋下剜襟有短長。大庾嶺頭一尊佛。踈山兩度放毫光。<span class='note-inline'>(鼓山珪)</span>。</p>
<p>窣堵波成賞匠人。工錢一二與三文。可憐眼裏無筋者。當面定將數目分。<span class='note-inline'>(佛性泰)</span>。</p>
<p>【續收】清風吹動釣魚船。鼓起澄波浪拍天。堪笑錦鱗爭戲水。到頭俱被釣絲牽。<span class='note-inline'>(丹霞淳)</span>。</p>
<p><span class='note-inline'>(三文與匠人)</span>每愛佳人笑目青音容常隔一沙汀。黃河誰道如今輥。波浪無風不掛情。<span class='note-inline'>(崇覺空　三)</span>。</p>
<p><span class='note-inline'>(兩文與匠人)</span>惱惱牛攔昨夜開。嶺頭人喚不歸來。煩君道與西山月。莫照孤燈冷處灰。</p>
<p><span class='note-inline'>(一文與匠人)</span>行因感果事須分。寶塔凌空直一文。要會踈山端的意。吾家宗祖在并汾。</p>
<p>冬瓜蘸雪未為淡。匠者三文淡最幽。天共白雲曉。水和明月流。<span class='note-inline'>(本寂觀)</span>。</p>
<p>鑿開蒼徑造浮圖。往復商量價不孤。無限落花隨水去。夕陽春色滿江湖。<span class='note-inline'>(應菴華)</span>。</p>
<p>臘月蓮花菡萏香。三回賞手不尋常。直饒會得鬚眉落。早是龜毛數丈長。<span class='note-inline'>(密菴傑)</span>。</p>
<p>墮落眉鬚不得塔。三文使盡見分踈。無端大嶺重饒舌。數丈龜毛舉世無。<span class='note-inline'>(月林觀)</span>。</p>
<p>踈山造塔行令今古。藂林揀正三錢酬酢。相應驀地傳聞大嶺。看看臘月蓮花龜毛三尺。相慶是則古佛放光。非則尋聲弄影。<span class='note-inline'>(方菴顯)</span>。</p>
<p style="margin-left:2em;text-indent:-1em">【增收】踈山冬至夜。有僧上堂問。如何是冬來意。師曰。京中出大黃<span class='note-inline'>(今訛作京師)</span>。　頌曰。</p>
<p>京師出大黃。熟處最難忘。道吾常作舞。元是謝三郎。<span class='note-inline'>(丹霞淳)</span>。</p>
<p>京師出大黃。不許謾商量。貴買還賤賣。纔喫便承當。<span class='note-inline'>(懶菴需)</span>。</p>
<p>京中大黃。答冬來意。杲日麗天。盲人摸地。<span class='note-inline'>(肯堂充)</span>。</p>
<p>有問冬來事。京師出大黃。貪他一粒粟。失却半年糧。<span class='note-inline'>(密菴傑)</span>。</p>
<p>京師出大黃。見賊便見贓。竹杖化龍去。癡人戽夜塘。<span class='note-inline'>(松源岳)</span>。</p>
<p>京師出大黃。直截為君舉。冬至到寒食。恰是一百五。<span class='note-inline'>(無際派)</span>。</p>
<p>有問冬來事。京師出大黃。漢家勳業在。樊噲與張良。<span class='note-inline'>(破菴先)</span>。</p>
<p style="margin-left:2em;text-indent:-1em">【增收】踈山上堂曰。病僧咸通年前。會得法身邊事。咸通年後。會得法身向上事。雲門出問。如何是法身邊事。師曰枯樁。曰如何是法身向上事。師曰非枯樁。曰還許某甲說道理也無。師曰許。曰枯樁豈不是明法身邊事。師曰是。曰非枯樁豈不是明法身向上事。師曰是。曰祇如法身。還該一切也無。師曰。法身周徧。豈得不該。門指淨瓶曰。祇如淨瓶。還該法身麼。師曰。闍黎莫向淨瓶邊覔。門便禮拜。　頌曰。</p>
<p>法身向上法身事。我見枯樁眼中<span class='corr'>刺</span>。多年多歲易成精。一切處該該不是。相逢打鼓弄琵琶。知音相見今如此。<span class='note-inline'>(大溈智)</span>。</p>
<p>眼觀東南意在西北。撥轉天關掀翻地軸。法身向上法身邊。間氣英靈五百年。膠漆相投箭相拄。南山起雲北山雨。<span class='note-inline'>(圓悟勤)</span>。</p>
<p>青青掩映松蘿窟。修行超然物外物。莫將修竹比喬松。不及喬松老風骨。<span class='note-inline'>(佛鑑懃)</span>。</p>
<p>法身向上法身邊。會得咸通無後先。一箇矬來一箇跛。擔為一檐更無偏。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】踈山手握木蛇。有僧問。手中是什麼。師提起曰。曹家女。　頌曰。</p>
<p>別面不如花有笑。離情難似竹無心。因人說著曹家女。引得相思病轉深。<span class='note-inline'>(慈受深)</span>。</p>
<p>我愛曹家女姿質。嗔心猛熾火長然。紫羅帳裏深深夜。說悟當年四八禪。<span class='note-inline'>(崇覺空)</span>。</p>
<p style="margin-left:2em;text-indent:-1em">【增收】踈山問僧。甚處來。僧曰。雪峯來。師曰。我<span class='corr'>已</span>前到時是事不足。如今足也未。曰如今足也。師曰。粥足飯足。僧無對。　頌曰。</p>
<p>一條官路坦然平。無限遊人取次行。莫謂地平無險處。須知平地有深坑。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】踈山到夾山。山上堂。師問。承師有言。目前無法。意在目前。如何是非目前法。山曰。夜月流輝。澄潭無影。師作掀禪床勢。山曰。闍黎作麼生。師曰。目前無法了不可得。山曰。大眾看取這一員戰將。　頌曰。</p>
<p>八花毬上綉紅旗。百戰場中赤手提。一自凱歌歸去國。英雄嬴得作清時。<span class='note-inline'>(無量壽)</span>。</p>
<p style="margin-left:2em;text-indent:-1em">【增收】踈山因韶國師問。百匠千重是何人境界。師曰。左搓芒繩縛鬼子。　頌曰。</p>
<p>百匠千重欲問周。踈山脫體解相酬。當時一眾知誰會。直得江西水逆流。<span class='note-inline'>(投子舒)</span>。</p>
<p style="margin-left:2em;text-indent:-1em">【增收】踈山因靈泉問。枯木生花始與他合。是這邊是那邊句。師曰。亦是這邊句。曰如何是那邊句。師曰。石牛吐出三春霧。靈雀不栖無影林。　頌曰。</p>
<p>滄海無風波浪平。烟收水色虗含月。寒光一帶望何窮。誰辨箇中龍退骨。<span class='note-inline'>(丹霞淳)</span>。</p>
<p style="margin-left:2em">越州乾峯和尚<span class='note-inline'>(嗣洞山)</span>上堂曰。舉一不得舉二。放過一著落在第二。雲門出眾曰。昨日有人從天台來。却徑徑山去。師曰。典座來日不得普請。便下座　雪竇云。雲門祇能一手擡。不能一手搦。　頌曰。</p>
<p>乾峯舉一不舉二。雲門擡手添意氣。花開花落任風吹。自有馨香滿天地。<span class='note-inline'>(晦堂心)</span>。</p>
<p>聲前一句口如眉。佛祖從來總不知。昨夜崑崙閒說夢。白頭生得黑頭兒。<span class='note-inline'>(丹霞淳)</span>。</p>
<p>黑白分明滿局棊。曾無一著有相虧。可憐無限傍觀者。斧爛柯消總不知。<span class='note-inline'>(白雲端)</span>。</p>
<p>貌出形儀<span class='corr'>已</span>不真。二三分數像當人。傍邊有箇無端者。第一難謾是眼親。<span class='note-inline'>(保寧勇)</span>。</p>
<p>天台南岳去無蹤。更有何人覿面逢。東嶺雲生西嶺白。前山花發後山紅。<span class='note-inline'>(普融平)</span>。</p>
<p>煑海成鹽終有味。敲空作響本無聲。崑崙撞著波斯子。把手相將海底行。<span class='note-inline'>(慈受深)</span>。</p>
<p>高樓美女一雙雙。各向瓊窻坐玉牀。綉出鴛鴦呈似了。金針深插錦香囊。<span class='note-inline'>(佛性泰)</span>。</p>
<p>波斯捧出海南香。白眼崑崙與論量。賈客不諳彈舌語。只看兩箇鼻頭長。<span class='note-inline'>(佛智裕)</span>。</p>
<p>東嶺西巖路暗通。有誰曾見老乾峯。雲門把手雖同步。白雲飛蓋月含空。<span class='note-inline'>(楚安方)</span>。</p>
<p>【續收】莫向乾峯頂上參。言無童子却相諳。放開一線通消息。走徧天台與嶺南。<span class='note-inline'>(枯木成)</span>。</p>
<p>春蘭與秋菊。一一各當時。底處無回互。怨誰分髓皮。風來烏<span class='corr'>已</span>覺。露重鶴先知。為問何能爾。渠儂初不知。<span class='note-inline'>(圓悟勤)</span>。</p>
<p>乾峯撒手懸崖。韶陽天然標格。謂言只有猴白。那知更有猴黑。<span class='note-inline'>(佛心才)</span>。</p>
<p>相見不須嗔。君窮我亦貧。謂言侵早起。更有夜行人。<span class='note-inline'>(萬年閑)</span>。</p>
<p>明頭暗合緩放急收。脚手忽露針線還偷。舉一不舉二。天台過徑山。嚼他桃李核。終是損牙關。<span class='note-inline'>(月堂昌)</span>。</p>
<p style="margin-left:2em">乾峯上堂。法身有三種病二種光。須是一一透得始解歸家穩坐。須知更有向上一竅在。雲門出問。庵內人為甚麼不知菴外事。師呵呵大咲。門曰。猶是學人疑處。師曰。子是甚麼心行。門曰。也要和尚相委。師曰。直須與麼始解穩坐。門應喏喏。　頌曰。</p>
<p>鋪主將鍮試買人。謂言難似此金真。買人拂袖先行去。滿面慚惶不敢嗔。<span class='note-inline'>(白雲端)</span>。</p>
<p>垂鈎四海釣獰龍。格外玄談知<span class='corr'>己</span>從。相見披衫帶席帽。不妨把手上高峯。<span class='note-inline'>(佛性泰)</span>。</p>
<p>三種病兮二種光。法身於此露堂堂。時人不會箇中意。猶把法身謾度量。<span class='note-inline'>(楚安方)</span>。</p>
<p>【續收】動絃別曲聞一知十。手榒手檯以膠投漆。庵內不見菴外。無孔銕鎚不會。人生相識貴知音。水入水兮金愽金。<span class='note-inline'>(圓悟勤)</span>。</p>
<p>庵內不知庵外事。銕額銅頭不相似。定花板上打鞦韆。猛虎舌頭書卍字。<span class='note-inline'>(瞎堂遠)</span>。</p>
<p style="margin-left:2em">乾峯因僧問。十方薄伽梵一路涅槃門。未審路頭在甚麼處。師以拄杖劃云。在這裏。僧後請益雲門。門拈起扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似傾盆。會麼。　頌曰。</p>
<p>入手還將死馬醫。返魂香欲起君危。一期拶出通身汗。方信儂家不惜眉。<span class='note-inline'>(天童覺)</span>。</p>
<p>樓閣重重擊不開。乾峯劃破露崔嵬。十方佛剎全彰處。一一門中見善財。<span class='note-inline'>(佛心才)</span>。</p>
<p>須彌頭倒卓。大海起清風。東弗<span class='corr'>已</span>搖落。西瞿花正紅。<span class='note-inline'>(長靈卓)</span>。</p>
<p>撦破雲門一柄扇。拗折乾峯一條杖。二三千處管絃樓。四五百條花柳巷。<span class='note-inline'>(徑山杲)</span>。</p>
<p>乾峯不用指陳。雲門休打骨董。自然東海鯉魚。築著帝釋鼻孔。<span class='note-inline'>(鼓山珪)</span>。</p>
<p>【續收】烏龜三眼紅如火。一角麒麟快似錐。土宿夜遊南贍部。泥牛脚下火星飛。<span class='note-inline'>(雪竇宗)</span>。</p>
<p>一人向陸地行船。一人向針鋒走馬。同時同日到長安。其中一箇最尖耍。<span class='note-inline'>(佛鑑懃)</span>。</p>
<p>當面非暗投。應機皆直說。乾峯與雲門。兩口同一舌。若是續貂人。弄巧便成拙。<span class='note-inline'>(雪菴瑾)</span>。</p>
<p style="margin-left:2em;text-indent:-1em">【增收】乾峯因雲門到云。請和尚答話。師曰。到老僧也未。門曰。恁麼那恁麼那。師曰。將謂猴白。更有猴黑。　頌曰。</p>
<p>乾峯舉一不舉二。雲門握手添意氣。為言只有猴白。那知更有猴黑。<span class='note-inline'>(晦堂心)</span>。</p>
<p>弦筈相銜網珠相對。發百中而箭箭不虗。攝眾景而光光無礙。得言句之總持。住游戲之三昧。妙其間也宛轉徧圓。必如是也縱橫自在。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】澧州欽山文䆳禪師<span class='note-inline'>(嗣洞山)</span>巨良禪客參。禮拜了便問。一鏃破三關時如何。師曰。放出關中主看。曰恁麼則知過必改。師曰。更待何時。曰好隻箭放不著所在。便出去。師曰。且來闍黎。良回首。師下禪牀擒住曰。一鏃破三關即且置。試為欽山發箭看。良擬議。師打七棒曰。且聽箇亂統漢疑三十年。有僧舉似同安察。安曰。良公雖解發箭。要且未中的。僧便問。未審如何得中的去。安曰。關中主是甚麼人。僧回舉似師。師曰。良公若解恁麼。也免得欽山口。然雖如此。同安不是好心。亦須看始得。　頌曰。</p>
<p>一鏃破三關。爭知中的難。放出關中主。移疆還就土。雲凍鴈聲孤。愁人皆閔戶。甜瓜自古甜。苦瓠從來苦。<span class='note-inline'>(獃堂定)</span>。</p>
<p style="margin-left:2em;text-indent:-1em">【增收】欽山因巖頭問。如何是真言。師曰。南無佛陁耶。　頌曰。</p>
<p>隨機有問隨機答。不是禪兮不是玄。後代無端翻譯出。却將梵語作唐言。<span class='note-inline'>(退耕寧)</span>。</p>
<p style="margin-left:2em;text-indent:-1em">【增收】欽山與巖頭雪峯同到德山。一日問德山曰。天皇也恁麼道。龍潭也恁麼道。未審和尚作麼生道。山曰。汝試舉天皇龍潭道底看。師擬進語。山便打。師被打歸延壽堂曰。是則是。打我太煞。巖頭曰。汝恁麼道。地後不得道。見德山來　法眼別云。是則是。錯打我。　頌曰。</p>
<p>老倒忘機太作家。古今皆貴絕纖瑕。天皇一脉龍潭現。湧出靈源萬路差差。切屬欽山猶定動。得無言說至今跨。<span class='note-inline'>(汾陽昭)</span>。</p>
<p>老將交羅事一期。於中得失少人知。欽山若棒無言說。若更非言更是非。<span class='note-inline'>(延壽慧)</span>。</p>
<p style="margin-left:2em;text-indent:-1em">【增收】高安白水本仁禪師<span class='note-inline'>(嗣洞山)</span>上堂。老僧尋常不欲向聲前色後鼓弄人家男女。何故且聲不是聲。色不是色。僧問。如何是聲不是聲。師曰。喚作色得麼。曰如何是色不是色。師曰。喚作聲得麼。僧作禮。師曰。且道為汝說答汝話。若向這裏會。得有箇入處。　頌曰。</p>
<p>色自色兮聲自聲。新鶯啼處柳烟輕。門門有路通京國。三島斜橫海月明。<span class='note-inline'>(丹霞淳)</span>。</p>
<p>聲出虗色生無。聲前色後轉塗糊。間不容髮安可名模。堂堂圓應沒錙銖。巧張爐鞴費分疎。爭如棒下無生忍。聞見馨香滿道途。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】明州天童咸啟禪師<span class='note-inline'>(嗣洞山)</span>簡大德問。學人卓卓上來。請師的的。師曰。我這裏一屙便了。有甚麼卓卓的的。曰和尚恁麼答話。更買草鞋行脚好。師曰。近前來。簡近前。師曰祇如老僧恁麼答。過在甚處。簡無對。師便打。　頌曰。</p>
<p>卓卓的的一屙便息。老鼠舞三臺。猫兒吹觱篥烏龜舉首唱巴歌。一二三四五六七。<span class='note-inline'>(雪竇宗)</span>。</p>
<p style="margin-left:2em;text-indent:-1em">【增收】大童啟因僧問。如何是應用無虧底眼。師曰。恰如瞎一般。　頌曰。</p>
<p>盲聾瘖瘂逈天真。眼似眉毛道始隣。昨夜東君潛布令。黃鶯啼處綠楊春。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】京兆府蜆子和尚<span class='note-inline'>(嗣洞山)</span>混俗閩川。不蓄道具。不循律儀。冬夏一衲。逐日沿江岸。採掇鰕蜆充腹。暮即宿東山白馬廟紙錢中。居民目為蜆子和尚。華嚴靜禪師聞之。欲決真假。先潛入紙錢中。深夜師歸。嚴把住曰。如何是祖師西來意師遽答曰。神前酒臺盤。嚴放手曰。不虗與我同根生。　頌曰。</p>
<p>神前酒臺盤。鐵彈大如拳。一擊便擊碎。不直半分錢。<span class='note-inline'>(圓悟勤)</span>。</p>
<p>神前撥紙問西來。直截當機指酒臺。赤膊袒肩頭面禮。禍從天降不成灾。<span class='note-inline'>(瞎堂遠)</span>。</p>
<p>摝蜆撈鰕昧<span class='corr'>己</span>靈。那堪古廟著渾身。擡頭那畔空狼籍。討甚多年鬼眼睛。<span class='note-inline'>(東野敷)</span>。</p>
<p>紙錢堆裏可憐生。臭口纔開便葛藤。蕩盡鬼家窮活計。至今古廟絕人行。<span class='note-inline'>(東山源)</span>。</p>
<p style="margin-left:2em;text-indent:-1em">【增收】瑞州九峯普滿禪師<span class='note-inline'>(嗣洞山)</span>問僧。近離甚處。曰閩中。師曰。遠涉不易。曰不難動步便到。師曰。有不動步者麼。曰有。師曰。爭得到此間。僧無對。師以拄杖趂下。　頌曰。</p>
<p>雲重重又水重重。步不曾移到九峯。遠涉若還言不易。主人却在半途中。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增收】台州幽棲道幽禪師<span class='note-inline'>(嗣洞山)</span>一日<span class='corr'>斂</span>鍾上堂。大眾纔集。師乃問。甚麼人打鐘。僧曰。維那。師曰。近前來。僧近前。師遂打一掌。却歸方丈臥　投子青云。然自急須逃。古今皆有。行窮絕處。試問傍人。不識下情。果然獲有。既從相問。急索端由。不顧危亡。得他假難。雖獲小利。也是暗地傷人。不為好手。這僧雖然失利。蓋為自不守分。致禍臨身。未為分外。然雖如是。終是平人橫遭羅網。自有傍人證據在。且道。證據箇甚事。乃云。東家不了西舍受殃。復頌曰。</p>
<p>驀路相逢借問由。寸心莫便與他酬。雖然重檐教人代。終是慚顏暗地羞。</p>
</div>
<div class='div-other'><a id='mulu79' />
<p class='h2'>六祖下第七世之一<span class='note-inline'>(南嶽下第六世之一)</span></p><p style="margin-left:2em;text-indent:-1em">【增收】汝州南院慧顒禪師<span class='note-inline'>(亦曰寶應嗣興化)</span>上堂。諸方只具啐啄同時眼。不具啐啄同時用。時有僧便問如何是啐啄同時用。師曰。作家相見。不啐啄啐啄同時失。僧曰。此猶未是某甲問處。師曰。汝問處又作麼生。僧曰失。師乃打之。其僧不肯。後於雲門會下。聞別僧舉此話。方悟旨。却回參省。師<span class='corr'>已</span>圓寂。遂禮風穴和尚。穴問曰。汝當時問先師啐啄話。後來還有省處也無。曰<span class='corr'>已</span>見箇道理也。穴曰。作麼生。曰某甲當時在燈影裏行。照顧不著。穴曰。汝會也<span class='note-inline'>(此依傳燈所載。五燈會元少異。乃曰。諸方秪具啐啄同時眼。不見啐啄同時用。師曰。作家不啐啄啐啄同時失。曰此猶未是某甲問處。師曰。汝問處作麼生。僧曰失。師便打。其僧不肯。後於雲門會下。聞二僧舉此話。一僧曰。當時南院棒折那。其僧忽契悟。遂奔回省覲。師<span class='corr'>已</span>圓寂。乃謁風穴。穴一見便問。上座莫是當時問先師啐啄同時話底麼。曰是。穴曰。汝當時作麼生會。曰某甲當時如在燈影裏行相似。穴曰。汝會也)</span>。　頌曰。</p>
<p>不將佛法當人情。驗盡諸方鬼眼睛。縱使作家不啐啄。依然錯認定盤星。<span class='note-inline'>(笑翁堪)</span>。</p>
<p>同時啐啄不同時。石火電光猶較遲。燈影裏行今<span class='corr'>已</span>會。蹉跎非是落便宜。<span class='note-inline'>(雪巖欽)</span>。</p>
<p style="margin-left:2em;text-indent:-1em">【增附】雲居悟云。且作麼生是啐啄同時眼。若得眼明。其用自備。又道。作家不啐啄。啐啄同時失。何故不啐啄。所以道。子若哮吼。其母即喪。諸人還明得麼。乃頌曰。</p>
<p>子若哮吼。其母即喪。全歸其子。十方通暢。大用現前理自然。何必起心作模樣。更若不會。雲居拄杖。</p>
<p style="margin-left:2em;text-indent:-1em">【增收】南院上堂。赤肉團上壁立千仞。僧問。赤肉團上壁立千仞。豈不是和尚道。師曰是。僧便掀倒禪床。師曰。這瞎驢亂作。<span class='note-inline'>(去聲)</span>僧擬議。師便打。　頌曰。</p>
<p>掌中擎日月。舌上覆金錢。壁立爭千仞。毫光徹梵天。<span class='note-inline'>(鼓山珪)</span>。</p>
<p>赤肉團邊用得親。主賓有理各難伸。兩箇駝子相逢著。世上如今無直人。<span class='note-inline'>(徑山杲)</span>。</p>
<p>電光影裏。緇素區分。纖毫不犯。總教滅門。<span class='note-inline'>(木菴永)</span>。</p>
<p>日月無光殺氣浮。揭天鼉鼓戰貔貅。捷呼獲下真番將。那箇兒郎不舉頭。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】南院問僧。名什麼。僧曰。普參。師曰。忽遇屎撅時如何。曰不審。師便打。　頌曰。</p>
<p>兩箇屎撅。合作一團。熏天炙地誰能齅。千古藂林作話端。<span class='note-inline'>(西山亮)</span>。</p>
<p style="margin-left:2em;text-indent:-1em">【增收】南院因僧問。古殿重興時如何。師曰。明堂瓦插簷。曰與麼則莊嚴畢備也。師曰。斬草蛇頭落。　頌曰。</p>
<p>縱奪之機安可測。隨言生解實堪悲。曉來一陣春風起。吹落庭花三四枝。<span class='note-inline'>(海印信)</span>。</p>
<p>重興古殿辨來風。瓦插重簷氣象雄。怪得人前多意氣。他家無法在胷中。<span class='note-inline'>(西禪寂)</span>。</p>
<p style="margin-left:2em;text-indent:-1em">【增收】南院因僧問。寒暑到來時如何。<span class='note-inline'>(一作問日月迭遷寒暑謝還有不涉寒暑者麼)</span>師曰。紫羅抹額綉腰裙。曰上上之機今<span class='corr'>已</span>曉。向下之機事若何。師曰。炭庫裏藏身。　頌曰。</p>
<p>紫羅抹額綉腰裙。傾國風流宛勝秦。玉笛插藏人不見。夜深吹起鳳樓春。<span class='note-inline'>(雪堂行)</span>。</p>
</div>
<p class='juan'>禪宗頌古聯珠通集卷第三十</p></div>
</div><!-- end of div[@id='body'] -->
</body></html>