<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu48' />禪宗頌古聯珠通集卷第十八</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu49' />
<p class='h2'>六祖下第四世之五<span class='note-inline'>(南嶽下後第三世之一)</span></p><p style="margin-left:2em;text-indent:-1em">【增收】趙州觀音院從諗禪師。<span class='note-inline'>(嗣南泉)</span>師初謁南泉。泉問。汝是有主沙彌。無主沙彌。師曰。有主沙彌。泉曰。那箇是你主。師近前躬身曰。仲冬嚴寒。伏惟和尚尊候萬福。泉器之許其入室。　頌曰。</p>
<p>解把一莖野草。喚作丈六金身。會得頭頭皆是道。眼中童子面前人。<span class='note-inline'>(顏如如)</span>。</p>
<p>試問如何是主人。進前叉手敘寒溫。但知北極羣星拱。不見黃河徹底渾。<span class='note-inline'>(寶葉源)</span>。</p>
<p style="margin-left:2em">趙州一日問南泉曰。如何是道。泉曰。平常心是道。師曰。還可趣向也無。泉曰。擬向即乖。師曰。不擬爭知是道。泉曰。道不屬知。不屬不知。知是妄覺。不知無記。若真達不疑之道。猶如太虗廓然蕩豁。豈可強是非耶。師於言下悟理。　頌曰。</p>
<p>平常心是道。舉步入荒草。翻嗟王老師。到底不能曉。不能曉。玉兔金烏任飛走。<span class='note-inline'>(雲峯悅)</span>。</p>
<p>欲識平常道。天然任自然。行船宜舉棹。走馬即加鞭。若遇飢來飯。還應困即眠。盡從緣所得。所得亦非緣。<span class='note-inline'>(佛鑑懃　二)</span>。</p>
<p>所得亦非緣。當人自了然。雨中看皓月。火裏汲清泉。直立頭垂地。橫眠脚指天。應須與麼會。方契祖師禪。</p>
<p>若謂平常心是道。枝蔓向上更生枝。貼肉汗衫如脫了。喚來眼上與安眉。<span class='note-inline'>(鼓山珪)</span>。</p>
<p>勸君不用苦勞神。喚作平常轉不親。冷淡全然沒滋味。一回舉著一回新。<span class='note-inline'>(徑山杲)</span>。</p>
<p>【續收】趙州昔日見南泉。言下投機自廓然。要會平常心是道。平常不住道方玄。<span class='note-inline'>(本覺一)</span>。</p>
<p>白日遲遲兮花菲菲。白雲流水兮兩相依。長安路上人迹稀。南泉也落第二機。<span class='note-inline'>(慈受深)</span>。</p>
<p>礙得銅盤。不打老鼠。所以抽身入。還從屋裏來。圾教臺凳穩。聊且勸三盃。兄呼弟應殷勤處。留得兒孫辨劫灰。<span class='note-inline'>(月堂昌)</span>。</p>
<p>遇飯喫飯。遇茶喫茶。千重百帀。四海一家。解却粘去却縛。言無言作無作。廓然本體等虗空。風從虎兮雲從龍。<span class='note-inline'>(圓悟勤)</span>。</p>
<p>萬里長空雨霽時。一輪明月瑩清輝。浮雲掩斷千人目。見得嫦娥面者稀。<span class='note-inline'>(龍門遠)</span>。</p>
<p>向道平常心是道。斬丁截鐵妙中妙。若將玄路擬思量。連累兒孫入荒草。業識茫茫知不知。終日紅塵無價寶。<span class='note-inline'>(大溈智)</span>。</p>
<p>玄途不涉透離微。道合平常發上機。無影樹頭春色曉。金鷄啼在不萌枝。<span class='note-inline'>(足菴鑒)</span>。</p>
<p>悟得平常達本鄉。時人多怕落平常。青春只有九十日。爛醉都無一百場。<span class='note-inline'>(雪菴瑾)</span>。</p>
<p>春有百花秋有月。夏有凉風冬有雪。若無閑事掛心頭。便是人間好時節。<span class='note-inline'>(無門開)</span>。</p>
<p style="margin-left:2em">趙州一日問南泉曰。知有底人向甚麼處去。泉曰。山前檀越家作一頭水牯牛去。師曰。謝師指示。泉曰。昨夜三更月到窓。　頌曰。</p>
<p>拽脫鼻頭何處是。亂拋泥水恣縱橫。日斜倒坐騎驢去。又見東山片月生。<span class='note-inline'>(保寧勇)</span>。</p>
<p>出窟金毛奪父機。同聲哮吼眾狐疑。三更窓月如清畫。誰敢重來弄嶮巇。<span class='note-inline'>(寶峯祥)</span>。</p>
<p>眼中見慣是尋常。又不驚人又久長。留得寒窓夜來月。三更依舊照茅堂。<span class='note-inline'>(鼓山珪)</span>。</p>
<p>度體裁衣。量水打碓。毫髮不差。且居門外。<span class='note-inline'>(徑山杲)</span>。</p>
<p>【續收】南泉搖頭。趙州擺尾。子細看來。二俱失利。<span class='note-inline'>(慈受深)</span>。</p>
<p>檀越家中作水牛。收來放去任優游。不曾犯著人苗稼。何必南泉對趙州。<span class='note-inline'>(照堂一)</span>。</p>
<p>戴角擎頭咲一場。父子家和醜外揚。知有底人何處去。春來依舊百花香。<span class='note-inline'>(冶父川)</span>。</p>
<p>掣開金殿鎻。撞碎玉樓鐘。貪程未歸客。徒自覔行蹤。<span class='note-inline'>(木菴永)</span>。</p>
<p style="margin-left:2em">趙州一日到茱萸。執拄杖於法堂上。從東過西。萸曰。作甚麼。師曰。探水。萸曰。我這裏一滴也無。探箇甚麼。師以杖倚壁便下。　頌曰。</p>
<p>逐步移笻探淺深。果然滄海碧沉沉。一雙足迹分明在。將謂歸家不可尋。<span class='note-inline'>(保寧勇)</span>。</p>
<p>古今難透趙州關。取次施為不等閑。拄杖靠來斜倚壁。輕如毫髮重如山。<span class='note-inline'>(佛鑑懃)</span>。</p>
<p>茱萸這裏無一滴。趙州無言便走出。春去秋來三百年。拄杖至今猶倚壁。<span class='note-inline'>(鼓山珪)</span>。</p>
<p>深淺聊將拄杖探。忽然平地起波瀾。傾湫倒岳驚天地。到海方知徹底乾。<span class='note-inline'>(徑山杲)</span>。</p>
<p>【續收】趙州有語標庭栢。今古叢林光烜爀。若到茱萸堂上行。到底反成箇老賊。<span class='note-inline'>(地藏恩)</span>。</p>
<p>趙州探水。誰能知委。一滴也無。洄澓衮沸。靠却拄杖。囉囉哩哩。<span class='note-inline'>(文殊道)</span>。</p>
<p>一滴也無。費盡工夫。靠倒拄杖。何處逢渠。香爐上一堆牛糞氣。東壁上倒掛大葫蘆。<span class='note-inline'>(典牛游)</span>。</p>
<p>趙州曾探水。茱萸無一滴。東覷西覷了。拄杖便靠壁。滄海深處歸。何人辨端的。<span class='note-inline'>(楚安方)</span>。</p>
<p>平地鼓波濤。青天轟霹靂。脚下爛如泥。身上元不濕。古往今來幾百年。拄杖依然空靠壁。<span class='note-inline'>(無際派)</span>。</p>
<p style="margin-left:2em;text-indent:-1em">【增收】趙州因僧問。如何是清淨伽藍。師曰。丫角女子。曰如何是伽藍中人。師曰。丫角女子懷胎。　頌曰。</p>
<p>橫胷抱腹藏龍種。剖膽㓟肝觸鳳胎。勿謂此兒容易得。須知出自痛腸來。<span class='note-inline'>(汾陽昭)</span>。</p>
<p>咄這老竭得恁饒舌。清淨伽藍一時漏泄。金剛門外笑呵呵。菩薩堂中聲哽咽。<span class='note-inline'>(海印信)</span>。</p>
<p>丫角女子出天真。清淨伽藍蓋得人。世俗不知林下意。無錢難得買紅裙。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】趙州因僧問。外方忽有人問。趙州說什麼法。如何抵對。師曰。鹽貴米賤。　頌曰。</p>
<p>鹽貴米賤。諸事成現。擬欲商量。腦後㧞箭。<span class='note-inline'>(懶菴需)</span>。</p>
<p style="margin-left:2em">趙州因僧辭。師曰。甚處去。曰諸方學佛法去。師竪起拂子曰。有佛處不得住。無佛處急走過。三千里外逢人不得錯舉。曰與麼則不去也。師曰。摘楊花摘楊花。　頌曰。</p>
<p>截斷三關過者稀。臨鋒誰解振全威。楊花摘處何人見。風送漫天似雪飛。<span class='note-inline'>(佛慧泉)</span>。</p>
<p>堂堂好箇丈夫兒。剛被胡麻取次欺。若解奮拳張意氣。世間何處可容伊。<span class='note-inline'>(保寧勇)</span>。</p>
<p>青山不異。白玉無瑕。茫茫流水。擾擾黃花。有佛處纖毫不立。無佛處萬別千差。長安路上未歸客。尋溪由自摘楊花。<span class='note-inline'>(天童覺)</span>。</p>
<p>三千里外兩重關。衲子紛紛過者難。回首石橋南北路。楊花風散雪漫漫。<span class='note-inline'>(普融平)</span>。</p>
<p>有佛處不得住。生鐵秤鎚被蟲蛀。無佛處急走過。撞著嵩山破竈墮。三千里外莫錯舉。兩箇石人相耳語。恁麼則不去也。此話<span class='corr'>已</span>行徧天下。摘楊花摘楊花。唵嚤呢噠哩吽㗶吒。<span class='note-inline'>(徑山杲)</span>。</p>
<p>【續收】摘楊花摘楊花。打鼓弄琵琶。昨日栽茄子。今日種冬瓜。<span class='note-inline'>(訥堂思)</span>。</p>
<p>有佛處不得住。春風蕩蕩飛楊絮。無佛處急走過。一葉漁舟江面破。林裏烏鵲去又來。園中桃李開還謝。舜若多神相太空。無目仙人逢暗夜。<span class='note-inline'>(白楊順)</span>。</p>
<p>鐵山崩倒壓銀山。盤走珠兮珠走盤。密把鴛鴦閒綉出。金針終不與人看。<span class='note-inline'>(松源岳)</span>。</p>
<p>有佛無佛不得住。三千里外無憑據。趙州嬴得口皮光。却是這僧知落處。<span class='note-inline'>(虗堂愚)</span>。</p>
<p style="margin-left:2em">趙州因僧問。承聞。和尚親見南泉是否。師曰。鎮州出大蘿蔔頭。　頌曰。</p>
<p>因問當初得法緣。不言東土及西天。鎮州有菜名蘿蔔。濟却飢瘡幾萬年。<span class='note-inline'>(汾陽昭)</span>。</p>
<p>鎮州出大蘿蔔。天下衲僧取則。只知自古自今。爭辨鵠白烏黑。賊賊。衲僧鼻孔曾拈得。<span class='note-inline'>(雪竇顯)</span>。</p>
<p>鎮州蘿蔔播華夷。萬物還他本土宜。孰謂當時人獨愛。至今更是好充飢。<span class='note-inline'>(正覺逸)</span>。</p>
<p>陶潛彭澤唯栽柳。潘岳河陽只種花。何似晚來江上望。數峯蒼翠屬漁家。<span class='note-inline'>(海印信)</span>。</p>
<p>衲僧巴鼻徒穿鑿。平實商量紹祖宗。多謝張公勤苦力。滿園留得過深冬。<span class='note-inline'>(佛慧泉)</span>。</p>
<p>鎮州出大蘿蔔頭。報君來處須分曉。衲僧多是渾瀹吞。子細得他滋味少。<span class='note-inline'>(白雲端)</span>。</p>
<p>鎮州蘿蔔天然別。滿口明明說向人。薄福闡提人不信。一枚秤得重三斤。<span class='note-inline'>(保寧勇)</span>。</p>
<p>鎮州出菜名蘿蔔。過後思量却難得。王老兒孫不覆藏。逢人直露真消息。<span class='note-inline'>(長靈卓)</span>。</p>
<p>趙州古佛尚多言。蘿蔔出生鎮府田。天下衲僧多咬嚙。齒間蹉過老南泉。<span class='note-inline'>(文殊道)</span>。</p>
<p>參見南泉王老師。鎮州蘿蔔更無私。拈來塞斷是非口。雪曲陽春非楚詞。<span class='note-inline'>(徑山杲)</span>。</p>
<p>【續收】趙老機關沒淺深。鎮州蘿蔔接叢林。過後思量也難得。入泥入水老婆心。<span class='note-inline'>(大溈智)</span>。</p>
<p>鎮州出大蘿蔔頭。師資道合有來由。觀音寺裏有彌勒。東院西邊有趙州。<span class='note-inline'>(鼓山珪)</span>。</p>
<p>青出於藍。氷生於水。寸步不通。白雲萬里。<span class='note-inline'>(或菴體)</span>。</p>
<p>些兒活計口皮邊。點著風馳與電旋。謾說鎮州蘿蔔大。何曾親見老南泉。<span class='note-inline'>(石菴玿)</span>。</p>
<p>親見南泉箇眼目。老人說話無拘束。只因菜氣不曾除。帶累兒孫咬蘿蔔。<span class='note-inline'>(野雲南)</span>。</p>
<p style="margin-left:2em;text-indent:-1em">【增收】趙州因秀才問曰。佛不違眾生願。是否。師曰是。</p>
<p style="margin-left:2em">曰某甲欲覔和尚手中拄杖。得否。師曰。君子不奪人所好。曰某甲非君子。師曰。我亦不是佛。　頌曰。</p>
<p>當機轉處不躊躇。琉璃盤裏走明珠。趙州老子村校書。一條拄杖兩人舁。<span class='note-inline'>(石菴玿)</span>。</p>
<p style="margin-left:2em;text-indent:-1em">【增收】趙州因參百丈。丈問。甚處來。師曰。南泉來。曰南泉近日有何言句示徒。師曰。無事之人直須悄然去。曰悄然一句且致。忙然一句作麼生道。師進前三步。丈便喝。師作縮身勢。丈曰。大好悄然。師便出去。　頌曰。</p>
<p>作家相見。彼此難搆。忙然悄然。進前縮後。揑不成塑不就。大路不行草裏走。<span class='note-inline'>(佛鑑懃)</span>。</p>
<p>門裏有門外有。不作嚴平犯牛斗。師子吼野干鳴。摘出離婁眼裏睛。一手縮一手伸。重陽決定九月九。掀翻海嶽訪知音。赤骨力窮露雙肘。<span class='note-inline'>(瞎堂遠)</span>。</p>
<p style="margin-left:2em;text-indent:-1em">【增收】趙州示眾曰。佛之一字吾不喜聞　幻菴覺拈云。諸人切忌恁麼會。既不恁麼會。又作麼生會。乃頌曰。</p>
<p>佛之一字不喜聞。去年依舊今年春。今年春間降大雪。陸墓烏盆變白盆。</p>
<p style="margin-left:2em;text-indent:-1em">【增收】趙州因大眾晚參。師曰。今夜答話去也。有解問者出來。時有一僧便出禮拜。師曰。比來拋磚引玉。却引得箇墼子　法眼問覺銕觜。先師意作麼生。覺云。如國家拜將相似。乃問甚人去得。時有人出云。某甲去得。云爾去不得。法眼云。我會也。　頌曰。</p>
<p>探竿影草幾人知。正似將軍一面旗。斬將安營都在我。倒騎銕馬上須彌。<span class='note-inline'>(慈受深)</span>。</p>
<p>千年田八百主。誰當機辨來處。趙州要答話。拋磚引墼子。覺老話端倪。如拜將相似。去得去不得。言下分緇素。箇裏高於萬仞峯。不動纖毫擒佛祖。<span class='note-inline'>(圓悟勤)</span>。</p>
<p style="margin-left:2em">趙州上堂。金佛不度爐。木佛不度火。泥佛不度水。真佛內裏坐。　頌曰。</p>
<p>泥佛不度水。神光照天地。立雪如未休。何人不鵰偽。金佛不度爐。人來訪子胡。牌中數箇字。清風何處無。木佛不度火。常思破竈墮。杖子忽擊著。方知孤負我。<span class='note-inline'>(雪竇顯)</span>。</p>
<p>併却泥佛金木佛。趙州放出遼天鶻。東西南北謾擡頭。萬里重雲只一突。<span class='note-inline'>(白雲端)</span>。</p>
<p>泥佛不度水。法華前陣曾止止。君之退步若參詳。不使縱然波浪起　金佛不度爐。海上江山入畫圖。千手大悲徒著力。却慚舜若眼眉麤　木佛不度火。多口阿師曾議過。隈刀避箭不堪論。無限英雄又蹉過。<span class='note-inline'>(大溈秀)</span>。</p>
<p>金佛木佛泥佛。度爐度水度火。盡入趙州紅爐。烈燄光中鍛過。一聲白雪陽春。萬古無人能和。<span class='note-inline'>(鼓山珪)</span>。</p>
<p>九十七種妙相。顧陸丹青難狀。趙州眼目精明。覷見心肝五臟。<span class='note-inline'>(徑山杲)</span>。</p>
<p>【續收】木佛不度火。甘露臺前逢達磨。惆悵洛陽人未來。面壁九年空冷坐　金佛不度爐。坐嘆勞生走道途。不向華山圖上看。豈知潘閬倒騎驢　泥佛不度水。一道靈光照天地。堪羨玄沙老古錐。不要南山要鼈鼻。<span class='note-inline'>(三聖昌)</span>。</p>
<p>三佛形容總不真。眼中瞳子面前人。若能信得家中寶。啼鳥山花一樣春。<span class='note-inline'>(冶父川)</span>。</p>
<p>金佛不度爐。風光滿帝都。少年花酒客。大醉幾人扶。木佛不度火。大士無人我。毫釐念不差。永劫遭覊鎻。泥佛不度水。明月照千里。風高古木秋。凍盡長江底　□□□。</p>
<p>金佛不度爐。窮源有處無。木佛不度火。渾崙咬不破。泥佛不度水。何處不是你。真佛屋裏坐。趙州言是禍。水牯會耕田。黃牛能拽磨。<span class='note-inline'>(常菴崇)</span>。</p>
<p>金佛不度爐。圓光爍太虗。直下便薦得。不用更躊躇。木佛不度火。院主眉毛墮。烈燄亘天虹。舍利無一顆。泥佛不度水。衲僧難下觜。擬議隔千山。迢迢十萬里。真佛內裏坐。趙州休話墮。覿面便承當。擡眸即蹉過。金佛木佛泥佛。穿來擲過閻浮。更說真佛在內。無端<span class='corr'>已</span>被塗糊。<span class='note-inline'>(尼無著總)</span>。</p>
<p>真佛屋裏坐。開口成話墮。幸自可憐生。教我說甚麼。<span class='note-inline'>(月林觀)</span>。</p>
<p>泥佛金佛木佛。度水度火度爐。妙體本來無處所。莫將真佛強塗糊。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】趙州因尼問。如何是密密意。師以手<span class='corr'>掐</span>之。尼曰。和尚猶有這箇在。師曰。却是你有這箇在。　頌曰。</p>
<p>密密深深意最長。幾人冷地錯商量。師姑若會趙州<span class='corr'>掐</span>。銕打心肝也斷腸。<span class='note-inline'>(慈受深)</span>。</p>
<p>兜羅綿樣硬贅頭。河北風流老趙州。醎處著鹽淡添水。軒頭一笑更無休。<span class='note-inline'>(正堂辯)</span>。</p>
<p>猛虎深藏淺草窠。幾回明月入烟蘿。頂門縱有金剛眼。未免當頭蹉過他。<span class='note-inline'>(高峯妙)</span>。</p>
<p style="margin-left:2em">趙州因僧辭。師問。甚處去。曰閩中去。師曰。彼中兵馬隘。你須回避始得。曰向甚麼處回避。師曰。恰好。　頌曰。</p>
<p>僧去閩中路不遙。報言軍馬閙嘈嘈。問師回避歸何處。恰好安眠日正高。<span class='note-inline'>(汾陽昭)</span>。</p>
<p>聞說閩中兵馬多。叮嚀遊子避干戈。臨岐指箇藏身處。無限雄師不奈何。<span class='note-inline'>(正覺逸)</span>。</p>
<p>七閩歸路日爭鋒。回避須教不見蹤。恰好藏身何處是。青山雲外萬千重。<span class='note-inline'>(佛慧泉)</span>。</p>
<p style="margin-left:2em">趙州因僧遊五臺。問一婆子曰。臺山路向甚麼處去。婆曰。驀直去。僧便去。婆曰。好箇師僧。又恁麼去。後有僧舉似師。師曰。待我去勘過。明日師便去問。臺山路向甚麼處去。婆曰。驀直去。師便去。婆曰。好箇師僧又恁麼去。師歸院謂僧曰。臺山婆子為汝勘破了也。　頌曰。</p>
<p>臺山路上老婆禪。南北東西萬萬千。趙州勘破人難會。來往草鞋徹底穿。<span class='note-inline'>(汾陽昭)</span>。</p>
<p>趙州勘破婆子。葉落便合知秋。天下幾多禪客。五湖四海悠悠。<span class='note-inline'>(慈明圓)</span>。</p>
<p>靈龜未兆無凶吉。變動臨時在卜人。路頭問破誰人委。王老東村怒目瞋。<span class='note-inline'>(投子青)</span>。</p>
<p>趙州作者勘婆婆。太平時代用干戈。趙州收得龍泉劒。掃盡烟塵總是他。<span class='note-inline'>(佛印元)</span>。</p>
<p>僧問遊臺路。婆直指不誤。雖然徑直言。奈緣多恁去。趙州勘破歸。會者憑何據。月色曉堂分。雲收山岳露。<span class='note-inline'>(浮山遠)</span>。</p>
<p>傑出叢林是趙州。老婆勘破沒來由。而今四海清如鏡。行人莫與路為讎。<span class='note-inline'>(黃龍南)</span>。</p>
<p>撥動干戈老趙州。坐觀勝敗有良謀。婆婆勘破人誰委。多少禪流錯路頭。<span class='note-inline'>(海印信)</span>。</p>
<p>趙州勘破老婆禪。語默分明在目前。近日五湖參學者。剛於岐路走如烟。<span class='note-inline'>(淨照臻)</span>。</p>
<p>言中辨的老禪和。驀直臺山路不蹉。勘破却回人莫問。岳陽船子洞庭波。<span class='note-inline'>(雲峯悅)</span>。</p>
<p>昔日趙州為主將。老婆戰罷許誰評。而今何事臺山路。却被時人取次行。<span class='note-inline'>(大溈秀)</span>。</p>
<p>臺山一路去悠悠。親到還他古趙州。勘破老婆回首日。長江依舊向東流。<span class='note-inline'>(佛慧泉)</span>。</p>
<p>干戈中立太平基。磈雨條風勝古時。婆子為君勘破了。趙州脚跡少人知。<span class='note-inline'>(白雲端)</span>。</p>
<p>何事趙州婆子話。雄雄今古振家聲。高空有月千門閉。大道無人獨自行。<span class='note-inline'>(保寧勇)</span>。</p>
<p>趙州一勘老婆也。千古英風價轉新。南去北來猶未薦。臺山從此長荊榛。<span class='note-inline'>(照覺總)</span>。</p>
<p>似狂不狂趙州老。或凡或聖人誰曉。是非長短任君裁。婆子被伊勘破了。<span class='note-inline'>(真淨文)</span>。</p>
<p>趙州問路婆子。答云直與麼去。皆云勘破老婆。婆子無你雪處。同道者相共舉。<span class='note-inline'>(景福順)</span>。</p>
<p>勘破不勘破。婆子能招禍。直饒千眼補陀人。也是大蟲看水磨。<span class='note-inline'>(雲居祐)</span>。</p>
<p>趙州勘破事非真。走殺臺山路上人。要識婆婆親指處。一回舉首一回新。<span class='note-inline'>(地藏恩)</span>。</p>
<p>臺山路上婆。往往人問過。末後趙州知。一言便勘破。<span class='note-inline'>(雲蓋智)</span>。</p>
<p>是箇遊臺發問端。婆婆指路盡顢頇。可憐眼裏無筋骨。却把時人一樣看。<span class='note-inline'>(佛國白)</span>。</p>
<p>撥動烟塵老古錐。坐觀勝負有誰知。從來古路平如掌。自是行人不見歸。<span class='note-inline'>(圓覺演)</span>。</p>
<p>婆指臺山路不差。遊人恁麼去無涯。趙州勘破歸來後。四海五湖同一家。<span class='note-inline'>(草堂清)</span>。</p>
<p>驀直臺山路不迂。趙州親去定賢愚。古今來往何妨礙。未透金塵終是麤。<span class='note-inline'>(三祖宗)</span>。</p>
<p>臺山山下路崎嶇。多少行人在半途。五里牌邊相借問。不知駑馬是龍駒。<span class='note-inline'>(上方益)</span>。</p>
<p>臺山路上白頭婆。無限行人幾度過。直道玄關人不曉。趙州特地斷誵訛。<span class='note-inline'>(雲溪恭)</span>。</p>
<p>叢林老作是無儔。凜凜威風四百州。一擊銕關曾粉碎。恩大難將雨露酬。<span class='note-inline'>(真如喆)</span>。</p>
<p>驀直去。驀直去。不逐指頭。不行舊路。大丈夫漢。乾坤獨步。<span class='note-inline'>(兜率悅)</span>。</p>
<p>本欲平夷道路。反成土上加泥。而今五湖四海。剛被勘婆話迷。<span class='note-inline'>(圓通僊)</span>。</p>
<p>臺山有路是人過。兩兩三三借問多。要識趙州親勘破。舌頭無骨奈渠何。<span class='note-inline'>(枯木成)</span>。</p>
<p>高握金鞭出禁城。霜風凜凜馬蹄輕。烟塵掃盡歸來後。四海行人賀太平。<span class='note-inline'>(普融平)</span>。</p>
<p>五臺山路入嵯峨。驀直饒聲指似他。更有趙州多事漢。歸來道我勘婆婆。<span class='note-inline'>(張無盡)</span>。</p>
<p>勘破誰知老趙州。玉鞭鞭起臥金牛。臺山今古行人口。笑飲清風味轉幽。<span class='note-inline'>(長靈卓)</span>。</p>
<p>兩重問答絕誵訛。趙老於中却勘婆。若不全身探虎穴。安能徹底驗仙陀。<span class='note-inline'>(禾山方)</span>。</p>
<p>趙州親勘破。臺山勿兩岐。只這老婆子。踪跡少人知。<span class='note-inline'>(佛心才)</span>。</p>
<p>燕趙當年有一僧。干戈叢裏等閒行。定亂不携三尺劒。至今天下絕攙搶。<span class='note-inline'>(寶峯祥)</span>。</p>
<p>老婆心切勿交加。要路逢渠指不差。休問禹門求變化。風雷只在葛洪家。<span class='note-inline'>(旻古佛)</span>。</p>
<p>趙州勘破路難過。無限平人走似梭。日暮臺山空寂寂。至今猶未絕誵訛。<span class='note-inline'>(少林通)</span>。</p>
<p>臺山路上老婆禪。驀直教人好進前。須得趙州親勘破。從茲四海路平然。<span class='note-inline'>(雲蓋昌)</span>。</p>
<p>行路難行路難。最難難過是臺山。唯有趙州公驗正。昂頭掉臂總閒閒。總閒閒。遂府出鉢盂。<span class='note-inline'>(湛堂凖)</span>。</p>
<p>臺山一路坦平。自是行人不慣。明鏡醜婦之冤。智者愚人之患。<span class='note-inline'>(踈山常)</span>。</p>
<p>臺山古路是人遊。箇箇尋婆問路頭。堪笑趙州纔勘破。寥寥千古使人愁。<span class='note-inline'>(踈山如)</span>。</p>
<p>玉簫吹作鳳鸞吟。惹動遊人離別心。一陣東風捲寥廓。四方八面少知音。<span class='note-inline'>(佛智裕)</span>。</p>
<p>臺山路坦平。婆子苦商量。趙州勘破了。清風滿大唐。<span class='note-inline'>(高菴悟)</span>。</p>
<p>天下禪和說勘破。爭知趙州<span class='corr'>已</span>話墮。引得兒孫不丈夫。人人黠過泠地臥。<span class='note-inline'>(徑山杲)</span>。</p>
<p>劈面三拳。連腮七掌。盡大地人。不知痛痒。<span class='note-inline'>(鼓山珪)</span>。</p>
<p>臺山路上人難進。獨有趙州親到來。勘破老婆回首處。從此行人眼不開。<span class='note-inline'>(楚安方)</span>。</p>
<p>【續收】指路婆婆在五臺。禪人到此盡癡獃。一拳打破扶桑國。杲日當空照九垓。<span class='note-inline'>(西蜀廣道者)</span>。</p>
<p>老婆元是魔王脚。三軍不動旗閃爍。趙州無柄銕掃菷。掃蕩烟塵空索索。<span class='note-inline'>(石頭回)</span>。</p>
<p>婆子只知指路。雞犬被人偷去。直得趙州勘了。這回緊閉門戶。<span class='note-inline'>(戲魚靜　二)</span>。</p>
<p>趙州老老大大。不解山中打坐。自言去勘婆子。倒被婆子勘破。</p>
<p>善繫無繩約。善行無轍迹。不戰屈人兵。直面當機疾。老婆勘破五臺山。有誰參透趙州關。<span class='note-inline'>(圓悟勤)</span>。</p>
<p>年老成精不謬傳。趙州古佛嗣南泉。招魂喪命因圖象。良馬追風累索牽。勘破了老婆禪。說向人前不直錢。<span class='note-inline'>(天童覺)</span>。</p>
<p>賊是小人。智過君子。大妄語成。便白拈去。膽大心麤。無你會處。稽首趙州。大法王主。<span class='note-inline'>(典牛游)</span>。</p>
<p>大用全提似海深。魔軍戰退鬼難禁。趙州勘破婆婆處。草偃風行無處尋。<span class='note-inline'>(南堂興　二)</span>。</p>
<p>趙州老子。爛泥裏<span class='corr'>刺</span>。勘破老婆。叢林受賜。</p>
<p>婆婆不在五臺山。平地行人作易難。驀直坦然今古路。區區却過趙州關。<span class='note-inline'>(雪竇宗)</span>。</p>
<p>臺山路驀直去。趙老見婆無別語。勘破回來知不知。莫信閑人說是非。<span class='note-inline'>(冶父川)</span>。</p>
<p>三月春光上國遊。祥雲瑞氣瑣龍樓。親從宣德門前過。更問行人覔汴州。<span class='note-inline'>(文殊道)</span>。</p>
<p>婆子幾年尋劒客。趙州勘破有誵訛。解使不由來富貴。風流何在著衣多。<span class='note-inline'>(訥堂思)</span>。</p>
<p>一按牛喫草。一與賊過梯。早知燈是火。飯熟也多時。<span class='note-inline'>(遯菴演)</span>。</p>
<p>干戈中有太平基。不用干戈始得之。若無舉鼎拔山力。千里烏騅不易騎。<span class='note-inline'>(明大禪)</span>。</p>
<p>四海同一家。兩口同一舌。趙州勘破了。有理向誰說。<span class='note-inline'>(卍菴顏)</span>。</p>
<p>踞坐臺山古路頭。往來雲衲被戈矛。趙州提起那羅箭。穿過髑髏即便休。<span class='note-inline'>(尼無著總)</span>。</p>
<p>天高地厚人難見。海闊山遙只自知。勘破却回休借問。得便宜是落便宜。<span class='note-inline'>(密菴傑)</span>。</p>
<p>趙州舌頭連天。老婆眉毛覆地。分明勘破歸來。無限平人瞌睡。<span class='note-inline'>(妙慧尼淨智)</span>。</p>
<p>趙州勘婆。百發百中。趂得老鼠。打破油甕。<span class='note-inline'>(佛照光)</span>。</p>
<p>村婆暴富。誑諕閭閻。趙州賣俏。矢上加尖。<span class='note-inline'>(或菴體)</span>。</p>
<p>驀直驀直。青天白日。勘破了也。一文不直。<span class='note-inline'>(月林觀)</span>。</p>
<p>本是山中人。愛說山中話。五月賣松風。人間恐無價。<span class='note-inline'>(蒙菴岳)</span>。</p>
<p>臺山路上箇婆婆。平地無風起丈波。下却斗門通底閘。更無一滴到黃河。<span class='note-inline'>(無凖範)</span>。</p>
<p>勘破婆子。面青眼黑。趙州老漢。謾我不得。<span class='note-inline'>(文殊業)</span>。</p>
<p>趙州言破勘。心頭打額頭。如何無轉智。特地覔冤讎。<span class='note-inline'>(野雲南)</span>。</p>
<p style="margin-left:2em;text-indent:-1em">【增收】趙州問僧。甚處來。僧云。摘茶來。師曰。閑。　頌曰。</p>
<p>道著不著。何處摸索。背後龍鱗。面前驢脚。反身筋斗。孤雲野鶴。阿呵呵。<span class='note-inline'>(雲蓋智)</span>。</p>
<p style="margin-left:2em;text-indent:-1em">【增收】趙州一日敲火問僧曰。老僧喚作火。汝喚作甚麼。僧無語。師曰。不識玄旨。徒勞念靜　法燈欽別云。我不如你。　頌曰。</p>
<p>趙州眼放光。爍破四天下。鉢盂上安柄。至今成話杷。<span class='note-inline'>(老衲證)</span>。</p>
<p>直下是非著不得。著不得處好承當。木人昨夜通消息。南海波斯過大唐。<span class='note-inline'>(野菴璇)</span>。</p>
<p style="margin-left:2em;text-indent:-1em">【增收】趙州因一婆子令人送錢。請轉藏經。師受施了。却下禪牀轉一帀乃曰。傳語婆。轉藏經<span class='corr'>已</span>竟。其人回舉似婆。婆曰。比來請轉全藏。如何祇為轉半藏。　頌曰。</p>
<p>走下禪牀行一轉。看了如來五千卷。婆子年高眼尚明。夜深月下穿針線。<span class='note-inline'>(慈受深)</span>。</p>
<p>左轉右轉。金剛寶劍。全藏半藏。由基發箭。紅心心裏中紅心。驚得須彌頭倒旋。<span class='note-inline'>(正堂辯)</span>。</p>
<p>趙州一帀天輪轉。婆子知音未足酬。普為人天開正眼。大千沙界一毫收。<span class='note-inline'>(足菴鑒)</span>。</p>
<p>不知兀坐常輪轉。空下禪牀遶一遭。背面却言虧一半。老婆惡業自家招。<span class='note-inline'>(天目禮)</span>。</p>
<p>趙州劒氣衝牛斗。婆子神符懸肘後。一條拄杖兩人扶。好手手中誇好手。<span class='note-inline'>(殺六巖輝)</span>。</p>
<p style="margin-left:2em;text-indent:-1em">【增收】趙州因僧侍次。遂指火問曰。這箇是火。你不得喚作火。老僧道了也。僧無對。復筴起火曰。會麼。曰不會。師曰。此去舒州有投子和尚。汝往禮拜問之。必為汝說。因緣相契。不用更來。不相契。却來。其僧到投子。子問。近離甚處。曰趙州。子曰。趙州有何言句。僧舉前話。子曰。汝會麼。曰不會。乞師指示。子下禪床行三步却坐。問曰會麼。曰不會。子曰。你歸舉似趙州。其僧却回舉似師。師曰。還會麼。曰不會。師曰。投子與麼。不較多也。　頌曰。</p>
<p>我喚作火。汝即不可。<span class='corr'>已</span>道了也。喚作甚麼。<span class='note-inline'>(楊無為)</span>。</p>
<p>趙州喚作火。全身入荒草。我今不是渠。渠今正是我。<span class='note-inline'>(月林觀)</span>。</p>
</div>
<p class='juan'>禪宗頌古聯珠通集卷第十八</p></div>
</div><!-- end of div[@id='body'] -->
</body></html>