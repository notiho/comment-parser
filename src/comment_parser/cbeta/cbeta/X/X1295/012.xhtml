<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu33' />禪宗頌古聯珠通集卷第十二</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu34' />
<p class='h2'>六祖下第三世之三<span class='note-inline'>(南嶽下第二世之三)</span></p><p style="margin-left:2em;text-indent:-1em">【增收】明州大梅法常禪師。<span class='note-inline'>(嗣馬祖)</span>住山後。馬祖令一僧到問曰。和尚見馬祖得箇什麼便住此山。師曰。馬祖向我道即心是佛。我便向這裏住。曰馬祖近日佛法又別。師曰。作麼生別。曰近日又道非心非佛。師曰。這老漢惑亂人未有了日。任汝非心非佛。我只管即心即佛。僧回舉似馬祖。祖曰。大眾梅子熟也。　頌曰。</p>
<p>只將馬祖鉛刀子。裂破漫天鐵網羅。碧沼夜敲荷葉雨。至今貧恨一身多。<span class='note-inline'>(一關溥)</span>。</p>
<p>荷衣松食住深雲。蓋是當年錯見人。埋沒一生心即佛。萬年千載不成塵。<span class='note-inline'>(野雲南)</span>。</p>
<p>郎心葉薄妾冰清。郎說黃金妾不譍。假使偶然通一笑。半生誰信守孤燈。<span class='note-inline'>(簡翁敬)</span>。</p>
<p style="margin-left:2em;text-indent:-1em">【增收】大梅因龐居士問。久嚮大梅。未審梅子熟也未。師曰。你向甚處下口。曰百雜碎。師曰。還我核子來。　頌曰。</p>
<p>大梅梅子熟。龐老<span class='corr'>已</span>先知。正眼驗真要。相逢拍手歸。<span class='note-inline'>(松源岳)</span>。</p>
<p>龐公親到竪降旗。一劒當香斬萬機。不是從前生咬破。為他梅子熟多時。<span class='note-inline'>(辛菴儔)</span>。</p>
<p style="margin-left:2em;text-indent:-1em">【增收】大梅因夾山與定山同行。定山曰。生死中無佛即無生死。夾山曰。生死中有佛即不迷生死。二人互相不肯。同上大梅。夾山乃問曰。不知那箇親那箇疎。師曰。一親一疎。夾山曰。未審那箇親。師曰。且去明日來。夾山來日上方丈再問。師曰。親者不問。問者不親。夾山住院後曰。我當初在大梅。失却一隻眼　雲峯悅云。夾山只知失却一隻眼。殊不知換得一隻眼　圓悟云。是則兩口金剛王寶劒。要且拂掠虗空。金山則不然。生死為諸佛根基。諸佛乃生死爐鞴。若解險絕承當。即證六通八解。乃頌曰。</p>
<p>有佛不迷。無佛則無。大梅頂門正眼。劃時<span class='corr'>已</span>驗親疎。家抱荊山璞。人握靈蛇珠。失却與換得。同歸故殊途。作家金鎚當面擲。臨機俊鷂趂不及。將謂赤鬚胡。更有胡鬚赤。</p>
<p>未曾拈出定盤星。多少行家怨不平。待得權衡來就手。方知斤兩自分明。<span class='note-inline'>(心聞賁)</span>。</p>
<p>生死有無佛。虗名如電拂。俊鷂博天飛。不打籬邊鶻。無欠無餘若太虗。不知誰解強名模。<span class='note-inline'>(冶父川)</span>。</p>
<p>同行自古不相肯。峯頂老人何足論。山凹落盡桃花片。流水依前繞竹門。<span class='note-inline'>(懶菴樞)</span>。</p>
<p>竹籬茆舍酒旗斜。一箇葫蘆敗兩家。酒後不知天與地。歸來滿地是桃花。<span class='note-inline'>(雪菴瑾)</span>。</p>
<p>苦瓠連根苦。甜瓜徹蒂甜。兩般滋味惡。終後入黃泉。<span class='note-inline'>(應菴華)</span>。</p>
<p>佛之一字強安排。有無生死一坑埋。大梅老子舌無骨。臘月蓮花火裏栽。<span class='note-inline'>(雲巢巖)</span>。</p>
<p>青天白日。切忌尋覔。更問如何。抱贓呌屈。<span class='note-inline'>(無門開)</span>。</p>
<p style="margin-left:2em;text-indent:-1em">【增收】大梅因僧問。如何是祖師西來意。師曰。西來無意。鹽官聞之乃曰。一箇棺材。兩箇死漢　玄沙云。鹽官是作家　雪竇云。三箇也有。　頌曰。</p>
<p>活中死眼。無作有用。方寸不移。十方獨弄。巧拙不到處。鹽官有出身。親言出親口。雞犬閙比鄰。<span class='note-inline'>(月堂昌)</span>。</p>
<p>因事長智。認渠遭累。反身曉行。全家富貴。競頭擡薦自埋沒。逆順是非誰可出。提起是令放得行。兩手扶犂水過膝。</p>
<p style="margin-left:2em;text-indent:-1em">【增收】婺州五洩山靈默禪師。<span class='note-inline'>(嗣馬祖)</span>遠謁石頭便問。一言相契即住。不契即去。頭據坐。師便行。頭隨後召曰。闍棃。師回首。頭曰。從生至死祇是這箇。回頭轉腦作麼。師言下大悟。乃抝折拄杖棲止焉　洞山云。當時若不是五洩先師。大難承當。然雖如此。猶涉在途　長慶云。險　玄覺云。那箇是涉在途處。有僧云。為伊三寸途中薦得。所以在途。覺云。為復薦得自<span class='corr'>己</span>。為復薦得三寸。若是自<span class='corr'>己</span>。為甚麼成三寸。若是三寸。為甚麼悟去。且道。洞山意作麼生。莫亂說子細好。　頌曰。</p>
<p>石頭據坐。五洩便去。石頭喚回。却成多事。<span class='note-inline'>(翠巖芝)</span>。</p>
<p>在途在舍若為酬。莫把先師一例求。雄雄宇宙如王者。未免半邊無髑髏。<span class='note-inline'>(龍門遠)</span>。</p>
<p>欲去高聲喚得回。當時心眼一齊開。要知不假修持力。生死悠悠任往來。<span class='note-inline'>(成枯木)</span>。</p>
<p style="margin-left:2em">幽州槃山寶積禪師。<span class='note-inline'>(嗣馬祖)</span>初參馬祖作街坊。一日出門。見人舁喪歌郎振鈴云。紅輪決定沉西去。未委魂靈往那方。幕下孝子哭云哀哀。師覩之忽然省悟。舉似馬祖。祖印可之。　頌曰。</p>
<p>歌聲繚繞哭聲悲。笑殺槃山老古錐。歷劫無明昏暗處。一時頓覺發光輝。<span class='note-inline'>(文殊道)</span>。</p>
<p>紅輪決定沉西去。未委魂靈往那方。踏得故鄉田地穩。本來面目露堂堂。人只在不曾亡。率陀天上非人世。須知別有好商量。<span class='note-inline'>(佛燈珣)</span>。</p>
<p>哀哀相應便承當。畢竟魂靈往那方。踊躍自然全體露。始知徧界不曾藏。<span class='note-inline'>(海印信)</span>。</p>
<p>【續收】未審魂靈往那方。無棲泊處露堂堂。水向石邊流出冷。風從花裏過來香。<span class='note-inline'>(月林觀)</span>。</p>
<p>紅輪決定沉西去。未委魂靈往那方。孝子盡情宣說了。槃山無處可遮藏。藏不得。堪與人天為軌則。<span class='note-inline'>(遯菴演)</span>。</p>
<p>忽聞幕下哭哀哀。頓使天台對五臺。風月一天今古在。通身是口也難開。<span class='note-inline'>(誰菴演)</span>。</p>
<p>薤歌聲咽些聲長。聽得哀哀忽斷腸。依舊紅輪西畔沒。大千無地著凄涼。<span class='note-inline'>(天目禮)</span>。</p>
<p>薤露凄涼亦可憐。白楊丹旐去翩翩。哀哀聲裏無消息。打著南邊動北遵。<span class='note-inline'>(北磵簡)</span>。</p>
<p>紅輪決定沉西去。未審魂靈往那方。哭慟一聲無處避。擡頭親見本爺娘。<span class='note-inline'>(無凖範)</span>。</p>
<p style="margin-left:2em">槃山又一日於街市見人在肉肆買肉云。精底割一斤來。屠兒放下刀叉手云。長史。那箇不是精底。師聞之忽然大悟。歸以所悟告馬祖。祖印可之。　頌曰。</p>
<p>箇事分明不覆藏。頭頭物物自相當。千言萬語無人會。又逐流鶯過短墻。<span class='note-inline'>(南華昺)</span>。</p>
<p>【續收】江邊送客上扁舟。相對漁翁暗擲鈎。一掣錦鱗隨手上。遠山疊疊水悠悠。<span class='note-inline'>(妙峯善)</span>。</p>
<p style="margin-left:2em">槃山示眾曰。三界無法。何處求心。四大本空。佛依何住。璿璣不動寂爾無言。覿面相呈更無餘事。珍重。　頌曰。</p>
<p>三界無法。何處求心。白雲為蓋。流泉作琴。一曲兩曲無人會。雨過夜塘秋水深。<span class='note-inline'>(雪竇顯)</span>。</p>
<p>青青入座當軒竹。黯黯遮門對面山。更有一般堪羨處。夜深流水響潺潺。<span class='note-inline'>(佛鑑懃)</span>。</p>
<p>三界無法。何處求心。山容雨過。松韻風吟。橫眠倒臥無餘事。一任莓苔滿地侵。<span class='note-inline'>(佛性泰)</span>。</p>
<p>【續收】三界無法。何處求心。月明夜暗。山高水深。三界本因心所現。無心三界自平沉。<span class='note-inline'>(本覺一)</span>。</p>
<p>三界無法。何處求心。山花似錦。綠葉成陰。杜宇一聲歸去也。獃郎猶自守園林。<span class='note-inline'>(塗毒䇿)</span>。</p>
<p>三界無法。何處求心。驚蛇入草。飛鳥出林。雨過山堂秋夜靜。市聲終不到孤岑。<span class='note-inline'>(善權智)</span>。</p>
<p>春眠不覺曉。處處聞啼鳥。夜來風雨聲。花落知多少。<span class='note-inline'>(或菴體)</span>。</p>
<p>山舍無塵分外清。石榴花發透簾明。槐陰滿地日卓午。夢覺流鶯時一聲。<span class='note-inline'>(掩室開)</span>。</p>
<p>依依楊柳欲藏鴉。社後東風捲落花。理䇿邀朋何處好。山南山北看桑麻。<span class='note-inline'>(愚谷困)</span>。</p>
<p style="margin-left:2em;text-indent:-1em">【增收】槃山示眾曰。心月孤圓。光吞萬象。光非照境。境亦非存。光境俱忘復是何物　洞山曰。光境未忘復是何物。　頌曰。</p>
<p>光非照境境非存。光境俱忘復是痕。百鳥不來春<span class='corr'>已</span>老。落花流水遶江村。<span class='note-inline'>(月堂昌)</span>。</p>
<p>光非照境境非存。光境俱忘復是痕。滿地落花風掃盡。依前流水繞孤村。<span class='note-inline'>(肯堂充)</span>。</p>
<p>描不成兮畫不成。臥龍長怖碧潭清。擬心湊泊終難會。達者應須暗裏驚。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】槃山示眾曰。禪德。可中學道似地擎山。不知山之孤峻。如石含玉。不知玉之無瑕。若如此者。是名出家。　頌曰。</p>
<p>山既孤峻。遊人罕至。玉既無瑕。莫辨真偽。<span class='note-inline'>(死心新)</span>。</p>
<p>地厚山高孰使然。中藏巨璞不知年。若人念念常如是。堪作人間火裏蓮。<span class='note-inline'>(本覺一)</span>。</p>
<p>山忘孤峻玉忘瑕。到處仙源是我家。堪笑葛洪曾未悟。遠從勾漏問丹砂。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】槃山曰。向上一路千聖不傳　慈明云。向上一路千聖不然　楊歧云。口上著。　頌曰。</p>
<p>槃山向上路何言。罕見行人耳有穿。口上著來無咬處。方知千聖不能傳。<span class='note-inline'>(白雲端)</span>。</p>
<p>不傳不然。海口難宣。須彌頂上。駕起鐵船。<span class='note-inline'>(徑山杲)</span>。</p>
<p>千聖不傳到今日。口上著來無等匹。洞庭山脚太湖心。行人路上空啾唧。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】槃山將順世。告眾曰。有人邈得吾真否。眾將所寫真呈。皆不契師意。普化出曰。某甲邈得。師曰。何不呈似老僧。化乃打筋斗而出。師曰。這漢向後掣風狂去在。　頌曰。</p>
<p>師真醜拙不堪呈。用盡身心笑殺人。彼中莫覔絲頭意。白鼻崑崙賀新正。<span class='note-inline'>(龍門遠)</span>。</p>
<p>徹底冰壺無影像。倒翻筋斗摸難成。千峯雨歇黃梅後。桂魄還從海上生。<span class='note-inline'>(雪菴瑾)</span>。</p>
<p>清奇古怪娘生面。妙筆丹青作麼施。者廝十分傳得似。依然畫虎只成狸。<span class='note-inline'>(寶葉源)</span>。</p>
<p style="margin-left:2em">水潦和尚<span class='note-inline'>(嗣馬祖)</span>來參馬祖。禮拜起欲伸問次。祖一踏踏倒。師忽然大悟。起來呵呵大笑曰。也大奇也大奇。百千三昧無量妙義。只向一毫頭上識得根源去。　頌曰。</p>
<p>馬駒一踏。驢兒倒地。大笑起來。羊鳴犬吠。<span class='note-inline'>(野軒遵)</span>。</p>
<p>一踏倒時堪大笑。從前伎倆盡徒勞。蛇頭却要重揩痒。萬萬千千出一毫。<span class='note-inline'>(白雲端)</span>。</p>
<p>水潦承機徹祖意。馬駒一踏曉根源。虗空撲落無閑地。却向滄溟駕鐵船。<span class='note-inline'>(照覺總)</span>。</p>
<p>海上追奔天馬駒。偶來騰踏露全軀。百千妙義毫端現。拊掌呵呵笑識渠。<span class='note-inline'>(旻古佛)</span>。</p>
<p>【續收】筠管釀來應<span class='corr'>已</span>熟。不辭醉裏帽欹斜。酴醾浪有幽香在。是酒元來不是花。<span class='note-inline'>(懶菴樞)</span>。</p>
<p>無量妙義皆周帀。旋乾轉坤為一合。當陽橫按笑中刀。猶欠頂門上一踏。<span class='note-inline'>(南巖勝)</span>。</p>
<p>說道春來好。狂風太放顛。吹花隨水去。翻却釣魚船。<span class='note-inline'>(雪菴瑾)</span>。</p>
<p style="margin-left:2em;text-indent:-1em">【增收】水潦因僧到。乃畫圓相放師肩上。師撥三下。却畫圓相指其僧。僧禮拜。師打曰。這掠虗漢　保寧勇。別僧拜處。但唾之而去。復頌曰。</p>
<p>趯去拳來乃是常。如何得不見參商。依公定奪無偏黨。短自短兮長自長。</p>
<p style="margin-left:2em">蒲州麻谷寶徹禪師。<span class='note-inline'>(嗣馬祖)</span>持錫到章敬。繞禪牀三帀。振錫一下。卓然而立。敬曰。是是。又持錫到南泉亦如是。泉曰。不是不是。師曰。章敬道是。和尚為甚道不是。曰章敬是是。汝不是。此是風力所轉。終成敗壞　雪竇拈兩處云。錯。又頌曰。</p>
<p>此錯彼錯。切忌拈却。四海浪平。百川潮落。古䇿風高十二門。門門有路空蕭索。非蕭索。作者好求無病藥。</p>
<p>章敬南泉路不殊。明明道理話親疎。多人不用磨金鏡。漢自漢兮胡自胡。指月迷津迷自指。示君持錫却如無。<span class='note-inline'>(汾陽昭)</span>。</p>
<p>顏色規模却似真。人前拈弄越光新。及乎入火重烹試。到了終歸是假銀。<span class='note-inline'>(保寧勇)</span>。</p>
<p>如是不是。去却藥忌。擬犯封疆。全軍失利。杖頭突出古菱花。舉世風流出當家。<span class='note-inline'>(圓悟勤)</span>。</p>
<p>曉日出都門。忽逢二商旅。一指我南行。一指我北去。南行有官船過渡。北去有車馬大路。雖然南北不通途。都在中華一國土。<span class='note-inline'>(佛鑑懃)</span>。</p>
<p>【續收】振錫通風似章敬。章敬無私驀頭釘。其僧尋討到南泉。深深一杓更酩酊。<span class='note-inline'>(般若柔)</span>。</p>
<p>是與不是。全彰妙義。章敬南泉。一場失利。<span class='note-inline'>(草堂清)</span>。</p>
<p>是兩頭語。未出泥水。非兩頭語。依前自死。振錫卓然。白日青天。風力還他敗壞時。漫天大網生光輝。<span class='note-inline'>(月堂昌)</span>。</p>
<p>章敬道是南泉非。逆水之波透者誰。可憐箇漢皮無血。駕與青龍不解騎。<span class='note-inline'>(南堂興)</span>。</p>
<p>是是。放出南山真鼈鼻。不是不是。勒回千里追風驥。終成敗壞可憐生。塞斷咽喉無出氣。無出氣有巴鼻。趙州東壁掛葫蘆。堪笑維摩談不二。<span class='note-inline'>(窮谷璉)</span>。</p>
<p>妙轉之機掣電飛。目前生殺盡交馳。明珠自有明珠價。休向籬邊彈雀兒。<span class='note-inline'>(木菴永)</span>。</p>
<p style="margin-left:2em">麻谷問臨濟。大悲千手眼。那箇是正眼。濟曰。大悲千手眼。那箇是正眼。速道速道。師近前拽臨濟下禪牀却坐。濟近前曰。不審。師擬議。濟便喝。拽下禪牀却坐。師便出去。　頌曰。</p>
<p>大悲正眼問來端。互換之機仔細看。會得不得亦瞞頇。也似鮎魚上竹竿。<span class='note-inline'>(海印信)</span>。</p>
<p>正眼英雄逢正眼。勝劣短長徒用揀。那吒現出本來身。且非父母能生產。<span class='note-inline'>(覺海元)</span>。</p>
<p>多年塞上只聞名。今日陣前親見面。疋馬單鏘戰數場。好是見機開一箭。<span class='note-inline'>(保寧勇)</span>。</p>
<p>相逢狹路轉身難。一陣交鋒瞬息間。旗鼓縱橫渾莫辨。試問何人得勝還。<span class='note-inline'>(普融平)</span>。</p>
<p>【續收】胡鬚赤赤鬚胡。珠走盤兮盤走珠。狹路相逢誇好手。兩邊雪刃血模糊。<span class='note-inline'>(石田薰)</span>。</p>
<p>賊隊相逢午夜時。攙旗奪鼓討便宜。驀然天曉重相見。滿面羞慚各自歸。<span class='note-inline'>(別山智)</span>。</p>
<p style="margin-left:2em">麻谷因良遂座主來參。師見來閉却門。將鋤頭去削草。遂又來扣門。師曰誰。曰某甲。師曰。鈍根阿師下去。凡數四如是。遂忽然有省。再去扣門曰。和尚莫謾良遂。良遂若不來禮拜。洎被十二本經賺過一生。師乃開門令通悟。由印可之。遂返都城講肆散席。告諸徒曰。諸人知處。良遂總知。良遂知處諸人不知。　頌曰。</p>
<p>逆順之機不易當。大根良遂解思量。若非久積同風事。爭肯回頭見法王。<span class='note-inline'>(汾陽昭)</span>。</p>
<p>禪林深邃乍遊盤。鋤草關門豈易看。莫謂老師渾不是。得相謾處且相謾。<span class='note-inline'>(正覺逸)</span>。</p>
<p>閉戶携鋤理最幽。豁然大悟話元由。從來學業空勞力。始信黃河輥底流。<span class='note-inline'>(海印信)</span>。</p>
<p>閉戶携鋤<span class='corr'>已</span>太賒。更來當面受糊塗。光中自覺遭謾久。方信無人共出家。<span class='note-inline'>(白雲端)</span>。</p>
<p>韶石汾陽肯諾他。便知回首逆風波。不登麻谷玄關路。十二本經休得麼。<span class='note-inline'>(照覺總)</span>。</p>
<p>平生心膽向人傾。到此門中有幾人。別後都城舊知<span class='corr'>己</span>。暖煙斜日又黃昏。<span class='note-inline'>(龍門遠)</span>。</p>
<p>閉戶敲門向誰道。遂公言下便知歸。從前活計都拋下。爭奈時人會者稀。<span class='note-inline'>(楚安方)</span>。</p>
<p>【續收】尋言逐句謾多端。只為從前被眼謾。撒手便能歸故國。暗思歧路幾多般。<span class='note-inline'>(丹霞淳)</span>。</p>
<p>親到桃源景物幽。一壺明月湛如秋。反思洞口春殘日。無數紅英逐水流。<span class='note-inline'>(成枯木)</span>。</p>
<p>麻谷高聲問阿誰。一言駟馬卒難追。遂公打破精靈窟。現出金毛師子兒。<span class='note-inline'>(真淨文)</span>。</p>
<p>閉門入圃<span class='corr'>已</span>周遮。一喚回頭便到家。良遂知時人不委。海山空暎夕陽斜。<span class='note-inline'>(懶菴需)</span>。</p>
<p>為人為徹。咬著生鐵。逆水之波。虗空釘橛。<span class='note-inline'>(松源岳)</span>。</p>
<p>諸人知處良遂知。良遂知處人不知。王維<span class='corr'>已</span>死無人盡。留得青山對落暉。<span class='note-inline'>(破菴先)</span>。</p>
<p>閉戶復携鋤。雲深路更迂。須知形影外。肝膽向人輸。<span class='note-inline'>(虛堂愚)</span>。</p>
<p>携鋤不顧。便好回去。誰人敢道。你是座主。<span class='note-inline'>(月坡明)</span>。</p>
<p style="margin-left:2em;text-indent:-1em">【增收】麻谷一日在紙帳內坐。以手巾蓋却頭。披雲和尚入見。便作哭聲。良久出去法堂。遶禪牀一帀。却入撥開帳見。師去却手巾而坐。乃曰。死中得活。萬中無一。師便下牀就位。作抽坐具勢。雲近前把住曰。前死後活。你還甘麼。師曰。甘即甘。師堪作什麼。雲推開曰。知道你前言不副後語。　頌曰。</p>
<p>五十笑他先百步。何如騎馬勝騎牛。不須重較多和少。歸到家山即便休。<span class='note-inline'>(虛堂愚)</span>。</p>
<p style="margin-left:2em;text-indent:-1em">【增收】湖南東寺如會禪師。<span class='note-inline'>(嗣馬祖)</span>甞患門徒以即心即佛之談誦憶不<span class='corr'>已</span>。且謂佛於何住。而曰即心。心如畫師。而曰即佛。遂示眾曰。心不是佛。智不是道。劒去久矣。汝方刻舟。　頌曰。</p>
<p>心不是佛。智不是道。舉得十分。未敢相保。携條拄杖閑行。切忌回頭轉腦。<span class='note-inline'>(照堂一)</span>。</p>
<p>心不是佛。智不是道。青山白雲。落花芳草。若是伶俐阿師。終不回頭轉腦。<span class='note-inline'>(鼓山珪)</span>。</p>
<p>雨散雲收後。崔嵬數十峯。倚䦨頻顧望。回首與誰同。<span class='note-inline'>(徑山杲)</span>。</p>
<p>太平時節歲豐登。旅不齎粮戶不扃。官路無人夜無月。唱歌歸去恰三更。<span class='note-inline'>(開善謙)</span>。</p>
<p>青山不青。白雲不白。針鋒太寬。宇宙太窄。寥寥獨坐有誰知。流水涓涓花片飛。浩浩風光人不會。滿園春色鷓鴣啼。<span class='note-inline'>(妙峯善)</span>。</p>
<p>昨日因過竹院西。隣家稚子隔溪啼。山寒水肅半黃落。無數歸鴉卜樹棲。<span class='note-inline'>(虛堂愚)</span>。</p>
<p>天晴日頭出。雨下地上濕。盡情都說了。只恐信不及。<span class='note-inline'>(無門開)</span>。</p>
<p>心不是佛。智不是道。飛鳥出林。驚虵入草。無縫罅難尋討。笑倒嵩山破竈墮。<span class='note-inline'>(南叟茙)</span>。</p>
<p style="margin-left:2em;text-indent:-1em">【增收】東寺問仰山。甚處人。山曰。廣南人。師曰。我聞廣南有鎮海明珠。是否。曰是。師曰。此珠如何。曰白月即隱黑月即現。師曰。將得來否。曰將得來。師曰。何不呈似老僧。曰某甲昨到溈山被索此珠。直得無言可對無理可伸。師曰。真師子兒善能哮吼。　頌曰。</p>
<p>鎮海明珠到處晶。從來一顆自圓明。仰山東寺曾遭索。叉手還將取次呈。<span class='note-inline'>(本覺一)</span>。</p>
<p>善撫太阿鋏。決無傷手阨。慣編猛虎鬚。必有全身䇿。鎮海珠巧呈。似離色離聲離名字。旃檀林裏爇旃檀。師子窟中吼師子。<span class='note-inline'>(圓悟勤)</span>。</p>
<p>師子窟中師子兒。逸羣遊翫海珠璣。溈山呼索渾無竅。有理難伸穿得奇。<span class='note-inline'>(南巖勝)</span>。</p>
<p>無言可對口纔開。<span class='corr'>已</span>是和光吐出來。東寺不知何意志。深深一丈掘坑埋。<span class='note-inline'>(雲衲慶)</span>。</p>
<p style="margin-left:2em;text-indent:-1em">【增收】䖍州西堂智藏禪師<span class='note-inline'>(嗣馬祖)</span>僧問。有問有答即且置。無問無答時如何。師曰。怕爛却那。百丈曰。從來疑著老兄。僧問丈曰。請和尚道。丈曰。一合相不可得。後有僧問長慶。慶云。相逢盡道休官去。林下何曾見一人。　頌曰。</p>
<p>終日論文不記年。禪心淡泊契幽玄。白雲繚繞青山在。一法無私萬古傳。<span class='note-inline'>(大溈智)</span>。</p>
<p style="margin-left:2em;text-indent:-1em">【增收】越州大珠慧海禪師<span class='note-inline'>(嗣馬祖)</span>因僧問。如何是佛。師曰。清談對面非佛而誰。眾皆茫然　法眼曰。是即沒交涉。　頌曰。</p>
<p>偃蹇蒼髯十萬本。參差翠玉數千竿。風敲月戶三秋冷。雨打茅堂六月寒。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】大珠示眾曰。身口意清淨是名佛出世。身口意不淨是名佛滅度　黃龍南云。也好箇消息。古人一期方便。與你諸人討箇。入路既得箇入路。又須得箇出路。登山須到頂。入海須到底。登山不到頂。不知宇宙之寬廣。入海不到底。不知滄溟之淺深。既知寬廣又知淺深。乃頌曰。</p>
<p>一踏踏翻四大海。一摑摑倒須彌山。撒手到家人不識。鵲噪鴉鳴栢樹間。</p>
<p style="margin-left:2em;text-indent:-1em">【增收】大珠問座主。蘊何經論。曰講金剛經。師曰。若言如來有所說。則為謗佛。若言不是佛說。又是謗經。除此之外。試與老僧說看。主無對。　頌曰。</p>
<p>百非四句都拈了。敢問云何會此經。却是虗空能講得。熾然常說有誰聽。<span class='note-inline'>(本覺一)</span>。</p>
<p style="margin-left:2em">洪州百丈山惟政禪師<span class='note-inline'>(嗣馬祖)</span>師問。南泉。諸方善知識還有不說似人底法也無。曰有。師曰。作麼生。曰不是心不是佛不是物。師曰。恁麼則說似人了也。曰某甲即恁麼。和尚作麼生。師曰。我又不是善知識。爭知有說不說底法。曰某甲不會。請和尚說。師曰。我太煞與汝說了也。　頌曰。</p>
<p>祖佛從來不為人。衲僧今古競頭走。明鏡當臺列象殊。一一面南看比斗。斗柄垂無處討。拈得鼻孔失却口。<span class='note-inline'>(雪竇顯)</span>。</p>
<p>涅槃老子順風吹。囉哩哩囉爭得知。隔嶺幾多人錯聽。一時喚作鷓鴣詞。<span class='note-inline'>(白雲端)</span>。</p>
<p>不會誰不會。相逢且喫茶。不尋雲水路。爭得到僧家。<span class='note-inline'>(長靈卓)</span>。</p>
<p>誰謂宗師有妙旨。切切為人須到底。手按瑤琴徹曉彈。其來不入聾人耳。<span class='note-inline'>(佛鑑懃)</span>。</p>
<p>倒腹傾腸說向君。不知何故尚沈吟。而今便好猛提取。付與世間無事人。<span class='note-inline'>(徑山杲)</span>。</p>
<p>【續收】百丈南泉論古今。龍生龍子老婆心。若人要識二禪老。綉出鴛鴦須是針。<span class='note-inline'>(慈受深)</span>。</p>
<p>鸞膠續斷絃。猊血化驢乳。從來不為人。今古參佛祖。箭既離絃無返回。將欲奪之必固與。語時默默時語。人從陳州來。却往許州去。<span class='note-inline'>(圓悟勤)</span>。</p>
<p style="margin-left:2em">百丈政示眾曰。汝等為我開田。我為汝說大義。普請開田了。眾請和尚說大義。師展兩手示之。　頌曰。</p>
<p>常憐百丈解開田。今古行人手裏傳。誰道舌頭曾不動。五音六律太周旋。<span class='note-inline'>(白雲端)</span>。</p>
<p>大義由來不可陳。休於言下覔疎親。而今欲識大雄老。金毛生得玉麒麟。<span class='note-inline'>(佛迹昱)</span>。</p>
<p>開口說大義。後人莫容易。百丈總持門。淡而還有味。<span class='note-inline'>(龍門遠)</span>。</p>
<p>百丈開田說大義。理事圓融無不備。梵音清徹十方聞。草樹鋤鍬皆聳起。末後雙拳再展開。拖泥帶水為癡獃。船流到岸五千里。刻舟求劒徒悠哉。<span class='note-inline'>(佛性泰)</span>。</p>
<p>【續收】展開兩手當時說。大義流通滿世間。莫謂入荒田不揀。而今到處草漫漫。<span class='note-inline'>(牧菴忠)</span>。</p>
<p>大義開田創祖基。分明書契示傳持。兒孫不肯遺先業。乞食年年役路歧。<span class='note-inline'>(懶菴需)</span>。</p>
<p>普請開田力<span class='corr'>已</span>齊。紛紛帶水又拖泥。展開兩手人休問。昨夜三更月落西。<span class='note-inline'>(此菴淨)</span>。</p>
<p>百丈說大義。全然沒巴鼻。通身是水泥。溺死在平地。<span class='note-inline'>(無際派)</span>。</p>
<p style="margin-left:2em;text-indent:-1em">【增收】洪州泐潭法會禪師<span class='note-inline'>(嗣馬祖)</span>問馬祖。如何是西。</p>
<p style="margin-left:2em">來祖師意。祖曰。低聲近前來。師近前。祖打一摑曰。六耳不同謀。來日來。師至來日猶入法堂曰。請和尚道。祖曰。且去待老漢上堂時出來與汝證明。師乃悟曰。謝大眾證明。繞法堂一帀便去。　頌曰。</p>
<p>雞聲茅店月華明。客夢沉迷尚未醒。開得眼來天大曉。髼頭垢面便奔程。<span class='note-inline'>(絕象鑒)</span>。</p>
<p>十八佳人嫁未酬。每憑媒妁善搜求。一從嫁却潘郎後。便解人前不識羞。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】池州杉山智堅禪師<span class='note-inline'>(嗣馬祖)</span>與歸宗南泉路次逢虎。各從邊過了。泉問歸宗。適來見虎。似箇甚麼。宗曰。似箇猫兒。復問師。師曰。似箇狗子。師却問泉。泉曰似箇大蟲　大溈智曰。三箇老漢。聚頭寐語。若要徹一時參取這大蟲始得。復頌曰。</p>
<p>一虎三人見不同。高低各自立宗風。為伊途路不得力。空過浮生一夢中。</p>
<p>一物兩名也大奇。三人那箇可為師。頂門未具金剛眼。透出縱橫孰辨伊。<span class='note-inline'>(開先瑛)</span>。</p>
<p>五五二十五。大蟲元是虎。狗子與猫兒。豈可同時語。夜閉門早開戶。須信利牙爪可怖。家家門首透長安。盡是舉子朝天路。<span class='note-inline'>(佛鑑懃)</span>。</p>
<p style="margin-left:2em">撫州石鞏山慧藏禪師<span class='note-inline'>(嗣馬祖)</span>初為獵人射鹿。因遇馬祖。令自射無下手處。省悟投出家。既得法住山。後常張弓架箭。凡見僧來便曰。看箭。一日三平到。師曰。看箭。平乃披襟當之曰。此是殺人箭。活人箭又作麼生。師彈弓絃三下。平乃禮拜。師曰。三十年張弓架箭。只射得半箇聖人。遂抝折弓箭。平後到大顛處舉前話。顛曰。既是活人箭。為甚麼向弓絃上辨。平無對。遂再參。既悟為顛之嗣。　頌曰。</p>
<p>張弓架箭喚君回。不省宗師特意來。箇箇盡隨迷醉走。句中認影影難開。三平猶未全提得。霹靂雷聲徧九垓。<span class='note-inline'>(汾陽昭)</span>。</p>
<p>三十年來事一弓。一弓弓擬定寰中。寧知半聖雖投欵。納璧牽羊信不通。<span class='note-inline'>(正覺逸)</span>。</p>
<p>架箭張弓用得深。平生猶喜中紅心。後來半箇人雖得猛火方成百煉金。<span class='note-inline'>(佛印元)</span>。</p>
<p>張弓架箭豈徒然。中的雖多命不全。半聖投機無別意。功高何必畫凌烟。<span class='note-inline'>(佛慧泉)</span>。</p>
<p>張弓架箭三十年。射得三平半不全。爭似萬人齊指處。斜陽一鴈落秋天。<span class='note-inline'>(佛國白)</span>。</p>
<p>三十年來握箭弓。三平纔到擘開胷。半箇聖人今日得。大顛弦外幾時逢。<span class='note-inline'>(崇勝珙)</span>。</p>
<p>【續收】古有石鞏師。架弓箭而坐。如斯三十年。知音無一箇。三平中的去。父子相投和。子細返思量。元伊是箭垛。<span class='note-inline'>(法燈欽)</span>。</p>
<p>解擘當胸箭。因何只半人。為從途路曉。所以不全身。<span class='note-inline'>(灌州靈巖安)</span>。</p>
<p>認得斑斑急上弦。吼風一鏃去驚天。近前子細來觀覷。誰把藍田石射穿。<span class='note-inline'>(心聞賁)</span>。</p>
<p>張弓架箭幾何年。接得三平機不全。若使當時能羿射。免教落節向弓弦。<span class='note-inline'>(水菴一)</span>。</p>
<p style="margin-left:2em">朗州中邑和尚。<span class='note-inline'>(嗣馬祖)</span>每見僧拍手鼓唇曰。嗚㖿嗚㖿。仰山到參。從東過西立。師曰。子甚處學得此三昧。山曰。從曹溪脫印學來。師曰。如是如是。山却問。和尚甚處得此三昧。師曰。吾從章敬處得來。　頌曰。</p>
<p>鼓唇拍手口嗚㖿。直引來人辨正邪。千萬往來都不薦。仰山纔見便同家。<span class='note-inline'>(汾陽昭)</span>。</p>
<p>曹溪脫印傳來錯。章敬師承受處麤。將謂胡鬚天下赤。元來更有赤鬚胡。<span class='note-inline'>(正覺逸)</span>。</p>
<p>仰山善問。中邑善應。覆去翻來。拍拍是令。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】中邑因仰山問。如何得見性去。師曰。譬如一室有六窻。內其一獼猴。外有獼猴從東邊喚狌<span class='corr'>狌</span>。獼猴即應。如是六窻俱喚俱應。山作禮曰。適來蒙和尚譬喻無不了知。更有一事。只如內獼猴瞌睡。外獼猴欲相見時如何。師下繩牀捉山手作舞曰。狌狌。我與汝相見了也。　頌曰。</p>
<p>六窻一一喚獼猴。睡著如何解應酬。只與加鞭令醒悟。當時中邑謾悠悠。<span class='note-inline'>(本覺一)</span>。</p>
<p>凍眠雪屋夜摧頹。窈窕籬門夜不開。寒槁園林看變態。春風吹起律筒灰。<span class='note-inline'>(天童覺)</span>。</p>
<p>人人有箇老獼猴。暮四朝三卒未休。喚著便能知落處。八花磚上輥金毬。<span class='note-inline'>(慈受深)</span>。</p>
<p>一室虗涵對六窻。獼猴留在更無雙。忘懷絕慮獼猴死。一國安寧六國降。<span class='note-inline'>(南堂興)</span>。</p>
<p>一室蕭然六窻廓。爾中邑仰山自作自起。拈弄一箇猢猻作出千般舉止。浣盆浣盆我識得你。<span class='note-inline'>(皖山凝)</span>。</p>
</div>
<p class='juan'>禪宗頌古聯珠通集卷第十二</p></div>
</div><!-- end of div[@id='body'] -->
</body></html>