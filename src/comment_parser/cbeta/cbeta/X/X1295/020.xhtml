<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu52' />禪宗頌古聯珠通集卷第二十</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu53' />
<p class='h2'>六祖下第四世之七<span class='note-inline'>(南嶽下後第三世之三)</span></p><p style="margin-left:2em">趙州問新到。曾到此間麼。曰曾到。師曰。喫茶去。又問僧。僧曰。不曾到。師曰。喫茶去。後院主問曰。為甚麼。曾到也云喫茶去。不曾到也云喫茶去。師召院主。主應喏。師曰。喫茶去。　頌曰。</p>
<p>趙州有語喫茶去。天下衲僧總到來。不是石橋元底滑。喚他多少衲僧回。<span class='note-inline'>(汾陽昭)</span>。</p>
<p>見僧被問曾到此。有言曾到不曾來。留坐喫茶珍重去。青烟時換綠紋苔。<span class='note-inline'>(投子青)</span>。</p>
<p>趙州有語喫茶去。明眼衲僧皆賺舉。不賺舉未相許。堪笑禾山解打鼓。<span class='note-inline'>(雲峯悅)</span>。</p>
<p>曾到還將未到同。趙州依舊展家風。近來王令關防緊。從此人情總不容。<span class='note-inline'>(佛印元)</span>。</p>
<p>趙州驗人端的處。等閒開口便知音。覿面若無青白眼。宗風爭得到如今。<span class='note-inline'>(黃龍南)</span>。</p>
<p>一甌茶自振家風。遠近高低一徑通。未薦清香往來者。誰諳居止院西東。<span class='note-inline'>(照覺總)</span>。</p>
<p>此間曾到不曾到。人義人情去喫茶。院主不知滋味好。却來爭看盞中花。<span class='note-inline'>(佛國白)</span>。</p>
<p>叢林宗匠實難加。臨事何曾有等差。任是新來將舊住。殷勤只是一甌茶。<span class='note-inline'>(正覺逸)</span>。</p>
<p>三等擎甌禮數全。一般平挹更無偏。石橋破院無珍味。且夾油麻一例煎。<span class='note-inline'>(佛慧泉)</span>。</p>
<p>寶匣龍泉發夜光。寥寥長掛在虗堂。四來高客如相訪。荼罷休勞話短長。<span class='note-inline'>(大溈秀)</span>。</p>
<p>趙州喫茶話。自古至及今。雲開終始口。難保歲寒心。<span class='note-inline'>(雲蓋智)</span>。</p>
<p>相逢盡道喫甌茶。大抵風流出當家。休問曾到未曾到。自有行人滿路誇。<span class='note-inline'>(踈山常)</span>。</p>
<p>驪珠絕纇玉無瑕。馬載驢䭾帝子家。曾到不曾休擬議。與君同泛一甌茶。<span class='note-inline'>(羅漢南)</span>。</p>
<p>箇中滋味若為論。大展家風說早春。三度口行人事了。這回莫道不沾唇。<span class='note-inline'>(佛鑑懃)</span>。</p>
<p>趙州一甌茶。驗盡當行家。一期雖自好。爭免事如麻。<span class='note-inline'>(龍門遠)</span>。</p>
<p>趙州滋味最為親。覿面承當有幾人。三度傳來親切處。馨香滿口又全真。<span class='note-inline'>(楚安方)</span>。</p>
<p>三等接人喧海宇。一茶驗客播叢林。高山流水深深意。不是子期誰賞音。<span class='note-inline'>(雲巖因)</span>。</p>
<p>【續收】高下來相訪。只點一甌茶。人情厭踈淡。骨肉生冤家。爭似盧仝閉關。自煎喫發輕汗。平生不平事。盡向毛孔散。<span class='note-inline'>(石[(工*几)/石]明)</span>。</p>
<p>趙州喫茶。宗門奇特。到與不到。正白拈賊。<span class='note-inline'>(黃龍新)</span>。</p>
<p>曾到不曾到。且喫一杯茶。待客只如此。冷淡是僧家。<span class='note-inline'>(牧菴忠)</span>。</p>
<p>曾到喫茶去。未到喫茶去。趙州老禪和。口甜心裏苦。心裏苦直至。如今無雪處。<span class='note-inline'>(慈受深)</span>。</p>
<p>趙州喫茶我也怕他。若非債主便是冤家。倚墻靠壁成羣隊。不知誰解辨龍蛇。<span class='note-inline'>(應菴華)</span>。</p>
<p>百尺竿頭㲲布巾。上頭題作酒家春。相逢不飲空歸去。洞裏桃花笑殺人。<span class='note-inline'>(自得暉)</span>。</p>
<p>人來訪趙州。唯道喫茶去。無端院主不惺惺。更與一甌令醒悟。<span class='note-inline'>(本覺一)</span>。</p>
<p>趙州三度喫茶。禾山打鼓難比。休於句下尋求識取。口中滋味若識得。觀音院裏有彌勒。<span class='note-inline'>(佛性泰)</span>。</p>
<p>曲盡周遮禮數頻。苦茶何用勸三巡。鼻中若有通天竅。終不回頭問別人。<span class='note-inline'>(文殊道)</span>。</p>
<p>曾到未到。普請喫茶。口甜似蜜。心毒如蛇。<span class='note-inline'>(淳菴淨)</span>。</p>
<p>趙州喫茶逆拔毒蛇。虗空落地鐵樹開花。夜叉羅剎彌勒釋迦。改頭換面無窮數。莫道風流出當家。<span class='note-inline'>(普菴玉)</span>。</p>
<p>趙州喫茶去。毒蛇橫古路。踏著乃知非。佛也不堪作。<span class='note-inline'>(松源岳)</span>。</p>
<p>趙州老漢熱心腸。一盞麤茶驗當行。回首路傍橋斷處。白蘋紅蓼映斜陽。<span class='note-inline'>(浙翁琰)</span>。</p>
<p>趙州逢人喫茶。誰知事出急家。反手作雲作雨。順風撒土撒沙。引得洞山無意智。問佛也道三斤麻。<span class='note-inline'>(無禪才)</span>。</p>
<p style="margin-left:2em">趙州因僧問。萬法歸一。一歸何所。師曰。老僧在青州。作得一領布衫。重七斤。　頌曰。</p>
<p>編擗曾挨老古錐。七斤衫重幾人知。而今拋向西湖裏。下載清風付與誰。<span class='note-inline'>(雪竇顯)</span>。</p>
<p>七斤衫重豈難提。日出東方定落西。一擊珊瑚枝粉碎。轟轟雷雨滿山溪。<span class='note-inline'>(白雲端)</span>。</p>
<p>獨坐獨行真竭斗。無規無矩老禪和。四方八面雞拘檢。天下誰能奈你何。<span class='note-inline'>(保寧勇)</span>。</p>
<p>問來親切布衫酬。指出青州是舊游。皓月當空澄巨浸。鯨鯢無奈不吞鈎。<span class='note-inline'>(照覺總)</span>。</p>
<p>趙州布衫重七斤。問處分明答處親。大地山河都蓋却。誰是當機裁剪人。<span class='note-inline'>(文殊道)</span>。</p>
<p>七斤衫重絕纖埃。妙手何人解剪裁。堪笑東村王大伯。滿身風雨入門來。<span class='note-inline'>(普融平)</span>。</p>
<p>青州七斤衫。盡力提不起。打破趙州關。總是自家底。<span class='note-inline'>(徑山杲)</span>。</p>
<p>【續收】趙州老對。面人難曉。一歸何處。青州布襖。金銀琉璃。硨磲碼碯。<span class='note-inline'>(龍牙言)</span>。</p>
<p>夜半墨漆黑。捉得一箇賊。點火照來看。元是王大伯。<span class='note-inline'>(鼓山珪)</span>。</p>
<p>等閒提起七斤衫。多少禪流著意參。盡向青州作窠窟。不知春色在江南。<span class='note-inline'>(運菴巖)</span>。</p>
<p>鑊湯無冷地。黃河輥底流。金剛難插觜。腦後掛燈毬。<span class='note-inline'>(或菴體)</span>。</p>
<p>拶到懸崖撒手時。七斤衫重有誰知。寒來暑往渾無用。挂在趙州東院西。<span class='note-inline'>(石菴玿)</span>。</p>
<p>當機覿面提。覿面當機疾。開眼放癡頑。鞭逼人上壁。<span class='note-inline'>(北磵簡)</span>。</p>
<p>趙老七斤衫。提來用恰好。若更問如何。且去青州討。<span class='note-inline'>(斷橋倫)</span>。</p>
<p style="margin-left:2em;text-indent:-1em">【增收】趙州在東司上。見遠侍者過。驀召文遠。遠應諾。師曰。東司上不可與汝說佛法。　頌曰。</p>
<p>老僧正在東司上。不將佛法為人說。一般屎臭旃檀香。父子之機俱漏泄。<span class='note-inline'>(鼓山珪)</span>。</p>
<p>趙州有密語。文遠不覆藏。演出大藏教。功德實難量。<span class='note-inline'>(徑山杲)</span>。</p>
<p>東司上不說佛法。喚來與伊劈面踏。不用重論報佛恩。將此深心奉塵剎。<span class='note-inline'>(無菴全)</span>。</p>
<p>明明道不說。此理憑誰識。春風一陣來。滿徑花狼籍。<span class='note-inline'>(蒙菴聰)</span>。</p>
<p style="margin-left:2em;text-indent:-1em">【增收】趙州因真定帥王公。擕諸子入院。師坐而問曰。大王會麼。王曰不會。師曰。自小持齋身<span class='corr'>已</span>老。見人無力下禪床。王尤加禮重。翌日令客將傳語。師下禪床受之。侍者曰。和尚見大王來不下禪床。今日將軍來。為甚麼却下禪床。師曰。非汝所知。第一等人來。禪床上接。中等人來。下禪床接。末等人來。三門外接。　頌曰。</p>
<p>上等接人了無回互。據坐堂堂是何謂度。帥王用處若軒昂。為渠拽倒破禪床。<span class='note-inline'>(天目禮)</span>。</p>
<p>跏趺迎上客。曲彔對旌幢。不是家風別。他居禮樂鄉。<span class='note-inline'>(西巖惠)</span>。</p>
<p>折脚禪床接斷薪。猶堪偃首揖高賓。明知例土熏天富。難闘他家徹骨貧。<span class='note-inline'>(石溪月)</span>。</p>
<p>人王爭似法王尊。不下禪床接上根。休說君臣猶有間。入山先要主賓分。<span class='note-inline'>(月坡明)</span>。</p>
<p>趙州三等見人。未舉<span class='corr'>已</span>先話墮。都衙喚得便回頭。也是大蟲看水磨。<span class='note-inline'>(枯禪鏡)</span>。</p>
<p>禪床不下不擡身。自小持齋到老人。只有箇牙堪喫飯。那知世有大王尊。<span class='note-inline'>(閑極雲)</span>。</p>
<p style="margin-left:2em;text-indent:-1em">【增收】趙州因侍者報。大王來也。師曰。萬福大王。者曰。未到在。師曰。又道來也。　頌曰。</p>
<p>報客傳言信<span class='corr'>已</span>通。叉手低頭便鞠躬。對面一雙清白眼。當頭蹉過住山翁。<span class='note-inline'>(楚安方)</span>。</p>
<p>侍者來言報大王。趙州曾揖下禪床。憐兒不覺傍觀醜。爭奈全身在帝鄉。<span class='note-inline'>(天童覺)</span>。</p>
<p>一句機鋒無價。萬福承當不下。看他拈尾作頭。又道大王來也。<span class='note-inline'>(楮衲秀)</span>。</p>
<p>驥子駑駘滿道途。皮毛孰敢辨精麤。若無伯樂當時鑒。失却追風千里駒。<span class='note-inline'>(慈受深)</span>。</p>
<p>許由臨岸洗耳。巢父不飲牛水。侍者親入帝鄉。趙州只在草裏。<span class='note-inline'>(南巖勝)</span>。</p>
<p>來也宮殿隨身。去也笙歌滿路。侍者白頭如新。趙州傾蓋如故。<span class='note-inline'>(別峯印)</span>。</p>
<p style="margin-left:2em">趙州到一菴主處問。有麼有麼主竪起拳頭。師曰。水淺不是泊船處。便行又到一菴主處問。有麼有麼。主亦竪起拳頭。師曰。能縱能奪。能殺能活。便作禮。　頌曰。</p>
<p>問答元來總一般。當頭一著莫顢頇。將軍自有佳聲在。不得封侯也是閒。<span class='note-inline'>(佛迹昱)</span>。</p>
<p>疋馬單鏘戰祖關。死生只在剎那間。趙州最是難容漢。菴主當頭楔兩拳。<span class='note-inline'>(文殊道)</span>。</p>
<p>無星秤子兩頭平。提起應須見得明。若向箇中爭分兩。知渠錯認定盤星。<span class='note-inline'>(佛性泰)</span>。</p>
<p>趙州老漢。少喜多瞋。不會為客。勞煩主人。<span class='note-inline'>(湛堂凖)</span>。</p>
<p>虎步龍驤徧九垓。會從平地起風雷。等閒喚出菴中主。便見千江水逆回。<span class='note-inline'>(佛心才)</span>。</p>
<p>老作叢林是趙州。兩拳提起不輕酬。無星秤在當人手。斤兩都盧在裏頭。<span class='note-inline'>(楚安方)</span>。</p>
<p>【續收】五陵公子爭誇富。百衲高僧不厭貧。近來世俗多顛倒。祇重衣衫不重人。<span class='note-inline'>(三聖昌)</span>。</p>
<p>上菴竪起拳頭。趙州左眼半斤。下菴竪起拳頭。趙州右眼八兩。君看<span class='corr'>陝</span>府鐵牛。何似嘉州大像。若謂總涉誵訛。露柱燈籠合掌。<span class='note-inline'>(慈受深)</span>。</p>
<p>換手搥胸哭老爺。棺材未出死屍斜。不如掘地深埋却。管取來年喫嫩茄。<span class='note-inline'>(瞎堂遠)</span>。</p>
<p>菴主當年用得親。衲僧眼裏要生筋。趙州舌有龍泉劒。開口等閒疑殺人。<span class='note-inline'>(自得暉)</span>。</p>
<p>水淺不是泊船處。能縱能奪自有據。一槌擊碎兩重關。填溝塞壑無回互。<span class='note-inline'>(尼無著總)</span>。</p>
<p>菴主拳頭舉處親。趙州話魯指西秦。知音不在千杯酒。一盞空茶也醉人。<span class='note-inline'>(湛堂深)</span>。</p>
<p>順水張帆。逆風把柂。釣盡江波。不出者箇。<span class='note-inline'>(月林觀)</span>。</p>
<p>菴主拳頭沒兩般。趙州平易作艱難。叢林多少杜禪衲。誰解出頭天外看。<span class='note-inline'>(銕山仁)</span>。</p>
<p>閃爍旌旗驟往來。幾人遙望起疑猜。此時若得樊公脚。一踏鴻門兩扇開。<span class='note-inline'>(無凖範)</span>。</p>
<p style="margin-left:2em;text-indent:-1em">【增收】趙州因文遠侍者在佛殿禮拜次。師見以拄杖打一下曰。作甚麼。曰禮佛。師曰。用禮作甚麼。曰禮佛也是好事。師曰好事不如無。　頌曰。</p>
<p>文遠修行不落空。時時瞻禮紫金容。趙州拄杖雖然短。分破華山千萬重。<span class='note-inline'>(徑山杲)</span>。</p>
<p>禮佛無端撞趙州。却將知見作冤讐。如今四海平如掌。雲自高飛水自流。<span class='note-inline'>(照堂一)</span>。</p>
<p>只知瞻禮紫金容。不覺腦門遭霹靂。平生心膽向人傾。相識還同不相識。<span class='note-inline'>(蒙菴聰)</span>。</p>
<p style="margin-left:2em">趙州因僧問。如何是趙州。師曰。東門西門南門北門。　頌曰。</p>
<p>句裏呈機劈面來。爍迦羅眼絕纖埃。東西南北門相對。無限輪槌擊不開。<span class='note-inline'>(雪竇顯)</span>。</p>
<p>四廓關閎鎮趙州。幾於城下起戈矛。將軍戰馬今何在。野草閒花滿地愁。<span class='note-inline'>(照覺總)</span>。</p>
<p>袖裏金槌一擊開。東西南北絕纖埃。石橋南畔臺山路。報你游人歸去來。<span class='note-inline'>(普融平)</span>。</p>
<p>豁達門開入趙州。東西南北任遨遊。龍樓鳳閣依然在。失却來時好路頭。<span class='note-inline'>(羅漢南)</span>。</p>
<p>四門開豁往來遊。脚下分明到地頭。四五百條花柳巷。二三千處管絃樓。<span class='note-inline'>(圓通僊)</span>。</p>
<p>【續收】趙州老有一訣。四門開路頭徹。入門來明皎潔。出門去莫漏泄。通一線為君說。元正日太平節。<span class='note-inline'>(黃龍新)</span>。</p>
<p>者僧問趙州。趙州答趙州。得人一馬還人一牛。人平不語水平不流。受恩深處先宜退。得意濃時正好休。<span class='note-inline'>(徑山杲)</span>。</p>
<p>南北東西老趙州。見人騎馬也騎牛。清風月下尋歸路。夫子門前問孔丘。<span class='note-inline'>(瞎堂遠)</span>。</p>
<p style="margin-left:2em">趙州因僧問。初生孩子還具六識也無。師曰。急水上打毬子。僧却問投子。急水上打毬子意旨如何。子曰。念念不停留。　頌曰。</p>
<p>六識無功伸一問。作家曾共辨來端。茫茫急水打毬子。落處不停誰解看。<span class='note-inline'>(雪竇顯)</span>。</p>
<p>初長嬰兒急水毬。衲子隨波卒未休。若問德山行正令。何似當時問趙州。<span class='note-inline'>(天衣懷)</span>。</p>
<p>何謂識兮還具六。八萬四千殊不足。初生孩子尚喃喃。急水打毬攔口[祝/土]。<span class='note-inline'>(白雲端)</span>。</p>
<p>【續收】朝日忙忙打箇毬。生來念念不停留。若知落地無蹤跡。始會雲門六不收。<span class='note-inline'>(慈受深)</span>。</p>
<p>急水打毬子。念念不停留。未能全六識。先見轉雙眸。紹續門風只這是。不須向外更尋求。<span class='note-inline'>(佛性泰)</span>。</p>
<p>初生孩子始徒然。六識聰明心性巧。急流水上打毬子。出出沒沒人不曉。既為掌上珠須作家中寶好老趙州恁麼道。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】趙州因。僧問。和尚姓甚麼。師曰。常州有。曰甲子多少。師曰。蘇州有。　頌曰。</p>
<p>蘇州有常州有。須信親言出親口。趙州古佛豈徒然。世界壞時渠不朽。若能於此究根源。決定面南看北斗。<span class='note-inline'>(雪竇顯)</span>。</p>
<p>常州有蘇州有。吃嘹舌頭師子吼。壽山高兮福海深。八十一兮九箇九。若能直下便回光。千古萬古名不朽。<span class='note-inline'>(佛鑑懃)</span>。</p>
<p>常州有福州無。江風作惡浪花麤。不用刻舟徒記劒。片帆<span class='corr'>已</span>過洞庭湖。<span class='note-inline'>(淳菴淨)</span>。</p>
<p>蘇州有常州有。未到蘇常不知有。既到蘇常何處有。今人不識古人意。空向城中顛倒走。<span class='note-inline'>(退菴奇)</span>。</p>
<p>蘇州有與常州有。三月江南啼鷓鴣。堪笑有年無德漢。被人拶著強分踈。<span class='note-inline'>(退耕寧)</span>。</p>
<p style="margin-left:2em;text-indent:-1em">【增收】趙州問一座主。講什麼經。曰講涅槃經。師曰。問一段義得否。曰得。師以脚趯空。吹一吹曰。是什麼義。曰經中無此義。師曰。脫空謾語漢。此是五百力士揭石義。便道無。　頌曰。</p>
<p>一趯方令地軸反。一吹還又轉天關。講師不識圓陁義。空捨前山過後山。<span class='note-inline'>(圭堂居士)</span>。</p>
<p>揭石從來義不同。洪波深處逞神通。高標不在蘆花岸。隊隊雙雙趂曉風。<span class='note-inline'>(獃堂定)</span>。</p>
<p style="margin-left:2em;text-indent:-1em">【增收】趙州因僧問。十二時中如何用心。師曰。汝被十二時辰使。老僧使得十二時。乃曰。兄弟莫久立。有事商量。無事向衣鉢下坐窮理好。老僧行脚時。除二時粥飯。是雜用心處。除外更無別用心處。若不如是。大遠在。　頌曰。</p>
<p>百年三萬六千日。一日朝昏十二時。使殺老僧渾不管。不知閙裏有誰知。<span class='note-inline'>(鼓山珪)</span>。</p>
<p>使得十二時辰。呼來却教且去。倚官挾勢欺人。茫茫無本可據。<span class='note-inline'>(徑山杲)</span>。</p>
<p>鍾送黃昏雞報曉。趙州何用閒煩惱。裂破虗空作兩邊。古廟香爐出芝草。<span class='note-inline'>(雪菴瑾)</span>。</p>
<p>安貼邦鄉老趙州。時辰使得最風流。今朝有酒今朝醉。明日愁來明日愁。<span class='note-inline'>(野菴璇)</span>。</p>
<p style="margin-left:2em;text-indent:-1em">【增收】趙州在南泉井樓上打水次。見南泉過。便抱柱懸却脚曰。相救相救。南泉上胡梯曰。一二三四五。師少頃却去禮謝曰。適來謝和尚相救。　頌曰。</p>
<p>南泉趙州用最密。後人不了轉尋覔。往返之言子細看。二人把手並頭立。<span class='note-inline'>(汾陽昭)</span>。</p>
<p>趙州自作自受。南泉外頭相救。直饒數目分明。也是私路上走。<span class='note-inline'>(月堂昌)</span>。</p>
<p>描不成塑不就。樓上懸身呌相救。南泉敲處有來由。一段風流如錦綉。阿呵呵。一二三四五。大蟲咬猛虎。<span class='note-inline'>(堂堂思)</span>。</p>
<p>等閒施設豈徒然。平地波瀾欲浸天。更向胡梯敲數下。免教矢脚墮黃泉。<span class='note-inline'>(佛性泰)</span>。</p>
<p style="margin-left:2em;text-indent:-1em">【增收】趙州因在殿上過。乃喚侍者。者應諾。師曰。好一殿功德。者無對。　頌曰。</p>
<p>殿上從來好功德。如何侍者却疑惑。趙州露出赤心肝。問著依然墨漆黑。<span class='note-inline'>(照堂一)</span>。</p>
<p>殿上喚來先應諾。不知業識太茫茫。雖然功德<span class='corr'>已</span>成就。爭奈當初不放光。<span class='note-inline'>(鼓山珪)</span>。</p>
<p>好一殿功德。總是過去佛。百福相嚴身。不使旃檀刻。日日香烟夜夜燈。看來當甚乾蘿蔔。<span class='note-inline'>(徑山杲)</span>。</p>
<p style="margin-left:2em;text-indent:-1em">【增收】趙州因到臨濟方始洗脚。濟便問。如何是祖師西來意。師曰。正值老僧洗脚。濟乃近前側耹。師曰。若會便會。更啗啄作麼。濟拂袖去。師曰。三十年行脚。今日為人錯下註脚。　頌曰。</p>
<p>洗脚處更不安排。側聆時非是啗啄。趙州臨濟二老人。相見何勞下註脚。<span class='note-inline'>(鼓山珪)</span>。</p>
<p>一人眼似鼓椎。一人頭如木杓。兩箇老不識羞。至今無處安著。<span class='note-inline'>(徑山杲)</span>。</p>
<p>臨濟趙州禪林宗匠。特地相逢恰似撲相。撞見今時行脚僧。呼為兩箇閒和尚。<span class='note-inline'>(雪菴瑾)</span>。</p>
<p style="margin-left:2em;text-indent:-1em">【增收】趙州見僧來。便面壁書梵字。僧展坐具禮三拜。師轉身。僧收坐具出去。師曰。苦苦。僧呵呵大笑。　頌曰。</p>
<p>苦苦向誰語發。機要是千鈞弩。三十三天撲帝鍾。大地山河俱作舞。<span class='note-inline'>(典牛游)</span>。</p>
<p>苦苦苦中苦樂中苦。誰道黃金如糞土。象骨老師曾輥毬。秘魔扠下捉老鼠。<span class='note-inline'>(應菴華)</span>。</p>
<p>苦中樂樂中苦。趙州這僧俱欠悟。直饒頓徹根源。也是泥中洗土。<span class='note-inline'>(佛照光)</span>。</p>
<p>不昧當陽第一籌。臨機拳趯不輕酬。焦磚打著連底凍。赤眼撞著火柴頭。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】趙州到雲居。居云。老老大大。何不覔箇住處。師曰。什麼處住得。居云。前面有古寺基。師曰。與麼即和尚自住取。師又到茱萸。萸云。老老大大。何不覔箇住處去。師曰。什麼處住得。萸云。老老大大住處也不識。師曰。三十年弄馬騎。今日却被驢撲。　頌曰。</p>
<p>展陣開旗各運謀。箭鋒相敵未輕休。等閒露出反身句。直得千江水逆流。<span class='note-inline'>(掩室開)</span>。</p>
<p>突出山前古寺基。趙州聞得便攢眉。寥寥今古無人共。一片斷雲天外飛。<span class='note-inline'>(率菴琮)</span>。</p>
<p style="margin-left:2em;text-indent:-1em">【增收】趙州因僧問。二龍爭珠。誰是得者。師曰。老僧只管看。　頌曰。</p>
<p>風雲頭角黑粼皴。苦死交爭額上珍。淨洗眼來閒地看。老僧未免費精盡。<span class='note-inline'>(圓悟勤)</span>。</p>
<p>珠在浪花深處白。拏雲[瓜*瞿]霧志悠哉。老僧祗管從邊看。得失從渠眼自開。<span class='note-inline'>(咦菴鑒)</span>。</p>
<p style="margin-left:2em;text-indent:-1em">【增收】趙州因僧問。如何是祖師西來意。師曰。欄中失却牛。　頌曰。</p>
<p>欄中失却牛。有問即有詶。更若求玄妙。猢孫築氣毬。<span class='note-inline'>(慈雲照)</span>。</p>
<p style="margin-left:2em;text-indent:-1em">【增收】趙州上堂。纔有是非。紛然失心。還有答話分也無。僧舉似洛浦。浦扣齒。又舉似雲居。居曰何必。僧回舉似師。師曰。南方大有人喪身失命。曰請和尚舉。師纔舉前語。僧指傍僧曰。這箇師僧喫却飯了。作恁麼語話。師休去。　頌曰。</p>
<p>坐底見立底。立底見坐底。咄哉老趙州。白日眼見鬼。<span class='note-inline'>(無相範)</span>。</p>
<p style="margin-left:2em;text-indent:-1em">【增收】趙州因僧問。如何是南泉真。師下禪床立。僧曰。如何是和尚真。師上禪床坐。　頌曰。</p>
<p>師下禪床立。神號并鬼泣。師上禪床坐。龍蟠并虎臥。一槌打與兩分張。拈起元來是雙破。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】趙州因一秀才云。和尚是古佛。師曰。秀才是新如來。　頌曰。</p>
<p>廣寒宮殿淨無埃。<span class='corr'>已</span>是逢君八字開。丹桂不須零碎折。等閒和樹拔將來。<span class='note-inline'>(南叟茙)</span>。</p>
<p style="margin-left:2em;text-indent:-1em">【增收】趙州因僧問。毫釐有差時如何。師曰。天地懸隔。僧云。毫釐無差時如何。師曰。天地懸隔。　頌曰。</p>
<p>毫釐有差天地隔。毫釐無差天地隔。隔不隔俱端的。但能信手摘楊花。須會風生庭前栢。趙州關好標格。曹溪路上沒蹤跡。<span class='note-inline'>(長靈卓)</span>。</p>
<p>一道如弦直。長安信<span class='corr'>已</span>傳。萬邦皆入貢。四海息狼烟。<span class='note-inline'>(掩室開)</span>。</p>
<p style="margin-left:2em;text-indent:-1em">【增收】趙州因僧問。路逢達道人。不將語默對。未審將甚麼對。師曰。人從陳州來。不得許州信。　頌曰。</p>
<p>滿滿彎弓射不著。長長揮劒斫無痕。堪笑日月不到處。箇中別是一乾坤。<span class='note-inline'>(大溈行)</span>。</p>
<p>病餐毒藥訪良醫。醫使元餐藥治之。病去藥回滋味別。舌頭具眼者方知。<span class='note-inline'>(佛性泰　二)</span>。</p>
<p>世有逃形畏影人。奔陳告訴謾勞神。若知形影元無二。坐對高堂秋月輪。</p>
<p style="margin-left:2em;text-indent:-1em">【增收】趙州因僧問。南泉遷化向什麼處去。師曰。東家作驢。西家作馬。　頌曰。</p>
<p>脫得驢頭載馬頭。東家西家卒未休。問君還有幾多愁。恰似一江春水向東流。<span class='note-inline'>(懶菴樞)</span>。</p>
<p style="margin-left:2em;text-indent:-1em">【增收】趙州示眾曰。此間佛法道難即易。道易即難。別處難見易識。老僧這裏即易見難識。若能會得。天下橫行。　頌曰。</p>
<p>識不識。見非見。說易說難。如油入麫。<span class='note-inline'>(汾源岳)</span>。</p>
<p style="margin-left:2em;text-indent:-1em">【增收】趙州臨順世。令僧持拂子。與趙王曰。若問何處得來。便說此是老僧平生用不盡底。　頌曰。</p>
<p>一生受用應無盡。這箇都來有幾莖。分付趙王千古在。任他南北競頭爭。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】趙州因僧問。如何是祖師西來意。師曰。冬至一陽生。　頌曰。</p>
<p>柳色黃金嫰。棃花白雪開。若解知時節。冬至一陽來。<span class='note-inline'>(圓悟勤)</span>。</p>
<p>鐵樹開花千萬朵。石頭抽筍兩三莖。泥塑金剛開口咲。明朝冬至一陽生。<span class='note-inline'>(佛鑑懃)</span>。</p>
<p>柳色黃金嫰。棃花白雪香。若知春氣力。特地好風光。<span class='note-inline'>(龍門遠)</span>。</p>
<p>冬至一陽生。乾坤通一線。可憐無限人。不識娘生面。<span class='note-inline'>(徑山杲)</span>。</p>
<p style="margin-left:2em;text-indent:-1em">【增收】福州芙蓉山靈訓禪師<span class='note-inline'>(嗣歸宗)</span>師一日辭歸宗。宗問。甚麼處去。師曰。歸嶺中去。宗曰。子在此多年裝束了。却來為子說一上佛法。師結束了上去。宗曰。近前來。師乃近前。宗曰。時寒途中善為。師聆此言。頓忘前解。　頌曰。</p>
<p>八十婆婆學畫眉。癡心欲比少年時。一朝打破當臺鏡。始信從前萬事非。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】芙蓉一日訪同參實性大師。大師陞堂。以右手拈拄杖。倚左邊良久云。此事若不是芙蓉師兄。大難委悉。便下座。　頌曰。</p>
<p>陪盡老精神。杯盤越樣新。誰知村酒店。難勸御樓人。<span class='note-inline'>(西巖惠)</span>。</p>
<p style="margin-left:2em">五臺山大禪師智通禪師<span class='note-inline'>(嗣歸宗)</span>師初在歸宗會下。忽一夜連呌曰。我大悟也。眾駭之。明日上堂眾集。宗曰。昨夜大悟底僧出來。師出曰。某甲。宗曰。汝見甚麼道理。便言大悟。試說看。師曰。師姑元是女人作。宗異之。　頌曰。</p>
<p>悟來不在苦多端。解了都由瞥爾閒。定道師姑女人作。癡人積雪作銀山。<span class='note-inline'>(汾陽昭)</span>。</p>
<p>半夜高聲似少神。箇中明自有踈親。如今隨例傳其響。也道師姑是女人。<span class='note-inline'>(保寧勇)</span>。</p>
<p>五月炎威當酷熱。浹背汗流無處說。帀地清風劈面來。大禪眼裏重添屑。<span class='note-inline'>(草堂清)</span>。</p>
<p>童子學順朱。赤處背模黑。若將白紙來。一點下不得。若下得翻成。紙上塗烟墨。<span class='note-inline'>(黃龍震)</span>。</p>
<p>悟了還同未悟時。何須更說與人知。賊贓敗露無藏處。便道師姑是女兒。<span class='note-inline'>(大洪遂)</span>。</p>
<p>【續收】驚眾連聲呌悟由。了知諸聖不相投。師姑元是女人作。有何佛祖向心頭。<span class='note-inline'>(延壽慧)</span>。</p>
<p>師姑元是女人作。百衲禪僧多罔。措鴈回沙塞口銜。蘆燕遶紅梁渾不顧。<span class='note-inline'>(破菴先)</span>。</p>
<p style="margin-left:2em">鎮州普化和尚<span class='note-inline'>(嗣盤山)</span>師初於盤山處。密受真訣。而佯狂出言無度。暨盤山順世。乃於北地行化。或城市或塚間。振鐸曰。明頭來明頭打。暗頭來暗頭打。四方八面來旋風打。虗空來連架打。一日臨濟令僧捉住曰。總不恁麼來時如何。師拓開曰。來日大悲院裏有齋。僧回舉似臨濟。濟曰我從來疑著這漢。　頌曰。</p>
<p>老倒分明兩路差。箭鋒相拄勿喎斜。龍蛇混雜人難辨。白日長空下雪花。<span class='note-inline'>(汾陽昭)</span>。</p>
<p>明暗俱打誇無上。擒住方知無伎倆。伎倆無亂稱呼。至今誰解辨真虗。<span class='note-inline'>(海印信)</span>。</p>
<p>高堂公子醉雙陸。亂撒明珠發異光。一擲輸嬴誰辨得。滿盤骰子不成雙。<span class='note-inline'>(佛智裕)</span>。</p>
<p>婁羅須要逞聦明。金榜何曾得掛名。捋下幞頭歸去好。莫騎驢子傍人門。<span class='note-inline'>(鼓山珪)</span>。</p>
<p>【續收】不是風兮不是顛。長街短巷走如烟。院裏有齋常記得。時時掛在口皮邊。<span class='note-inline'>(廓菴遠)</span>。</p>
<p>旱天忽震數聲雷。遠近飛雲若往來。甘雨未曾施一點。返將風勢卷將回。<span class='note-inline'>(雲峯悅)</span>。</p>
<p>一拶銀山鐵壁摧。大悲院裏趕村齋。善財拄杖如無用。乞與佯狂老萬回。<span class='note-inline'>(水菴一)</span>。</p>
<p>水急魚行澁。峯高鳥不棲。世情看冷暖。人面逐高低。<span class='note-inline'>(松源岳)</span>。</p>
<p>以此振鈴伸召請。旋風連架打將來。大悲院裏邏齋去。肘露皮穿可怪哉。<span class='note-inline'>(天目禮)</span>。</p>
<p>擺鐸搖鈴恣賣乖。大悲院裏趕村齋。河陽木塔休穿鑿。是甚堂前破草鞋。<span class='note-inline'>(笑翁堪)</span>。</p>
<p>大用全提作者知。爍迦眼活電光遲。大悲院裏翻身處。臨濟甘為小廝兒。<span class='note-inline'>(古巖璧)</span>。</p>
<p>明日大悲院裏齋。鐵圍山岳盡衝開。猪頭象鼻烏觜魚腮。石人撫掌呵呵笑。寒山拾得在天台。<span class='note-inline'>(石菴玿)</span>。</p>
<p style="margin-left:2em">普化甞暮入臨濟院喫生菜。濟曰。這漢大似一頭驢。師便作驢鳴。濟謂直歲曰。細抹草料著。師曰。少室人不識。金陵又再來。臨濟一隻眼。到處為人開。　頌曰。</p>
<p>十字街頭金鐸鳴。蹇驢生菜恣膨脝。狂翻筋斗盤山恠。踢倒飯床臨濟驚。隻眼未開真瞎漢。兩頭俱打震威聲。鎮人何必揭棺看。會得來時即去程。<span class='note-inline'>(野軒遵)</span>。</p>
<p>先師會裏呈真處。臨濟堂前喫菜時。連此三回露栓索。咄這㳂臺盤乞兒。<span class='note-inline'>(徑山杲)</span>。</p>
<p>【續收】草裏相逢兩赤眉。交鋒一陣疾如飛。東西旗號渾相似。試問何人得勝歸。<span class='note-inline'>(上方益)</span>。</p>
<p>一箇驢鳴兩箇賊。堪與諸方為軌則。正賊草賊不須論。大施門開無塞塞。<span class='note-inline'>(徑山杲)</span>。</p>
<p>賸噇生菜似頭驢。臨濟堂前捉敗渠。聳耳長鳴隨踢踏。不知業債倩誰除。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】普化見馬步使出喝。道師亦喝。道作相撲勢。馬步使令人打五棒。師曰。似即似。是即不是。　頌曰。</p>
<p>混俗和光用最難。相逢正是兩風顛。雖然大化無方所。俗官且不是僧官。<span class='note-inline'>(汾陽昭)</span>。</p>
<p>機境相投是妄真。入河漸漸見長人。受屈遭他一頓棒。元來不是好官人。<span class='note-inline'>(江陵柔)</span>。</p>
<p>階頭放下劫初鈴。相撲呼它馬使名。五棒打來無雪處。却言渠不是官行。<span class='note-inline'>(天目禮)</span>。</p>
<p style="margin-left:2em">普化一日。同臨濟赴施主家齋。濟問。毛吞巨海芥納須彌。為復是神通妙用。為復法爾如然。師遂踢倒飯床。濟云。太麤生。師云。這裏什麼所在。說麤說細。濟休去。次日又同赴一施主家齋。濟問。今日供養何似昨日。師又踢倒飯牀。濟云。太麤生。師云。瞎漢。佛法說甚麼麤細。濟乃吐舌。　頌曰。</p>
<p>要識真金須入火。再三煅煉見精麤。上行買賣不饒讓。好物從來價自殊。<span class='note-inline'>(海印信)</span>。</p>
<p>相逢一瞎一麤生。齋主渾家喪膽驚。誰識二尊龍象駕。毗盧頂上等閒行。<span class='note-inline'>(野軒遵)</span>。</p>
<p>蘭羞供養不尋常。兩度遭伊踢飯牀。總似這般無禮漢。將何因果利存亡。<span class='note-inline'>(上方益)</span>。</p>
<p>【續收】掣顛掣狂普化。張口吐舌臨濟。共展大機大用。漏泄祖師關捩。南山鱉鼻添牙。焦尾大蟲插翅。<span class='note-inline'>(南堂興)</span>。</p>
<p>入海須是崑崙。得珠還他罔象。飯床兩次趯翻。這漢是甚驢養。<span class='note-inline'>(典牛游)</span>。</p>
<p>臨濟慣白拈。普化慣掣顛。一場好笑具。後世作三玄。<span class='note-inline'>(別峯印)</span>。</p>
<p>普化趯倒飯牀。臨濟大張其口。放出踞地金毛。驚得須彌倒走。通身是眼鑒不徹。通身是口只隨後不隨後。寶劒出匣風雷吼。<span class='note-inline'>(塗毒策)</span>。</p>
<p style="margin-left:2em;text-indent:-1em">【增收】普化因臨濟一日同河陽木塔。在僧堂地爐內坐正說。師每日在街市掣風掣顛。知他是凡是聖。師曰。你道我是凡是聖。濟便喝。師指河陽木塔曰。河陽新婦子。木塔老婆禪。臨濟小廝兒。却具一隻眼。濟曰這賊。師曰賊賊。便出去。　頌曰。</p>
<p>騏驥駑駘辨者稀。淺深毛色混同之。若無伯樂垂精鑒。千里追風不易騎。<span class='note-inline'>(海印信)</span>。</p>
<p style="margin-left:2em;text-indent:-1em">【增收】普化初將示滅。乃入市謂人曰。乞我一箇直裰。人與披襖。或與布裘。皆不受。振鐸而去。臨濟令人送與一棺。師笑曰。臨濟廝兒饒舌。便受之。乃辭眾曰。普化明日去東門死也。郡人相率送出城。師厲聲曰。今日葬不合青烏。明日南門遷化。人亦隨之。又曰。明日出西門方吉。人出漸稀。出<span class='corr'>已</span>還返。人意稍怠。第四日自擎棺出北門外。振鐸入棺而逝。郡人奔走出城。揭棺視之<span class='corr'>已</span>不見。唯聞空中鐸聲漸遠。莫測其由。　頌曰。</p>
<p>風顛用盡到無餘。一箇棺材八箇舁。舁出鎮州城外去。聽他木鐸自分疎。<span class='note-inline'>(北磵簡)</span>。</p>
<p>撮得虗空作近隣。便於北斗裏藏身。這掠虗漢何多事。猶把空棺誑後人。<span class='note-inline'>(東山源)</span>。</p>
</div>
<p class='juan'>禪宗頌古聯珠通集卷第二十</p></div>
</div><!-- end of div[@id='body'] -->
</body></html>