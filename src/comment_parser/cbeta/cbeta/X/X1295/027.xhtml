<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu70' />禪宗頌古聯珠通集卷第二十七</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu71' />
<p class='h2'>六祖下第六世之二<span class='note-inline'>(南嶽下第五世之餘)</span></p><p style="margin-left:2em">晉州霍山景通禪師<span class='note-inline'>(嗣仰山)</span>初參仰山。山閉目坐。師翹起右足曰。如是如是。西天二十八祖亦如是。中華六祖亦如是。和尚亦如是。景通亦如是。山起來打四藤條。師因此自稱集雲峯下四藤條天下大禪佛　師曾到霍山和尚處。自稱集雲峯下四藤條天下大禪佛參。霍山喚維那打鐘著。師驟步而去<span class='note-inline'>(歸宗下亦有大禪佛名智通住五臺)</span>。　頌曰。</p>
<p>集雲峯下四藤條。幾險當時打折腰。堪笑後來稱猛將。只知空說霍嫖姚。<span class='note-inline'>(野軒遵)</span>。</p>
<p>竺國支那咸印定。更無毫髮可參差。眼橫鼻直喧天下。一頓殘羮永不飢。<span class='note-inline'>(保寧勇)</span>。</p>
<p>當場翹足有來由。四下藤條未足酬。又向霍山門下去。見機雖足未風流。<span class='note-inline'>(地藏恩)</span>。</p>
<p>集雲峯下四藤蒿。打破潼關路一條。似鶴似雲天地外。如龍如鳳在烟霄。<span class='note-inline'>(圓通僊　二)</span>。</p>
<p>藤條喫了任閒遊。未到牢關未肯休。打鼓打鐘俱是令。知機識變有誰儔。</p>
<p>【續收】子陵灘水急如絃。摸得黃魚縮項鯿。提向市中頻索價。他家不直半文錢。<span class='note-inline'>(佛心才)</span>。</p>
<p>強盜遭逢惡抵家。賊贓纔敗別無他。山藤徹骨令甘伏。反與渠儂貼面花。<span class='note-inline'>(或菴體)</span>。</p>
<p>千年萬歲老枯樁。鐵杵銅槌任擊撞。且在爛泥堆裡立<span class='note-inline'>(咄)</span>。<span class='note-inline'>(寶葉源)</span>。</p>
<p style="margin-left:2em;text-indent:-1em">【增收】霍山因行者問。如何是佛法大意。師乃禮拜。者曰。和尚為甚麼禮俗人。師曰。汝不見道。尊重弟子。　頌曰。</p>
<p>黃金打作鍮石筯。白玉碾出象牙梳。黑漆崑崙多伎倆。海中拾得夜明珠。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】袁州仰山南塔光湧禪師<span class='note-inline'>(嗣仰山)</span>因僧問。曹溪意旨如何。師曰。一鏁入寒空。　頌曰。</p>
<p>重峯層仞插寒空。塔鎻深雲勢莫窮。千古松聲來有韻。萬年溪水去無蹤。<span class='note-inline'>(投子青)</span>。</p>
<p style="margin-left:2em;text-indent:-1em">【增收】南塔湧向火次。有僧來參。師曰。一言說盡山河。僧便問。如何是一言。師以火筯插向爐邊。却收舊處。　頌曰。</p>
<p>一句稱提萬象分。摩竭空自掩重門。當初衲子微開眼。插筯爐邊當火焚。<span class='note-inline'>(投子青)</span>。</p>
<p style="margin-left:2em">杭州無著文喜禪師。<span class='note-inline'>(嗣仰山)</span>往五臺華嚴寺。至金剛窟禮謁。遇老翁牽牛行。邀師入寺。翁曰。近自何來。師曰。南方。曰南方佛法如何住持。師曰。末法比丘少奉戒律。曰多少眾。師曰。或三百或五百。師却問。此間佛法如何住持。曰龍蛇混雜凡聖同居。師曰。多少眾。曰前三三後三三。日晚。遂問翁。擬投一宿得否。曰汝有執心在。不得宿。師曰。文喜無執心。曰汝曾受戒否。師曰。受戒久矣。曰汝若無執心。何用受戒。師辭退。翁令童子相送。師問童子。前三三後三三是多少。童召大德。師應諾。童曰。是多少。師復問。此為何處。曰此金剛窟般若寺也。師悽然悟彼翁者是文殊也不可再見。即稽首童子。願乞一言為別。童說偈曰。面上無瞋供養具。口裏無瞋吐妙香。心裏無瞋是珍寶。無垢無染是真常。言訖。均提童子與寺俱隱。　頌曰。</p>
<p>廓周沙界聖伽藍。滿目文殊接話談。言下不知開佛眼。回頭只見翠山巖。<span class='note-inline'>(明招謙)</span>。</p>
<p>顧問南方住若何。對云三五眾非多。吉祥自述龍蛇混。三三之說告和和。無著未明重話會。均提為指不仙陀。金剛背後看名字。滿目荒山不奈何。<span class='note-inline'>(汾陽昭)</span>。</p>
<p>千峯盤屈色如藍。誰謂文殊是對談。堪咲清涼多少眾。前三三與後三三。<span class='note-inline'>(雪竇顯)</span>。</p>
<p>堪咲前三與後三。當初相對語喃喃。却因無著分明見。從此清涼沒可參。<span class='note-inline'>(佛印元　二)</span>。</p>
<p>樓臺雖有額全無。試問頑童起剏初。忽指金剛看背後。年衰多被鬼揶揄。</p>
<p>前後三三問若干。應機召發轉顢頇。如今大有如斯者。負鉢腰囊到處摶。<span class='note-inline'>(正覺逸　三)</span>。</p>
<p>積翠千峯倚半空。龍蛇凡聖混其中。其中凡聖知多少。前後三三數莫窮。</p>
<p>寺額突然耀指端。大悲千眼莫能觀。自從一覰金剛背。直至如今作野盤。</p>
<p>前後三三是多少。大事光輝明皎皎。回頭不見解空人。滿目白雲臥荒草。<span class='note-inline'>(道吾真)</span>。</p>
<p>聖者由來不可陪。相逢相問豈安排。三三前後輝今古。一句無私振九垓。<span class='note-inline'>(照覺總)</span>。</p>
<p>前三三與後三三。筭過籌量卒未諳。芳草萋萋烟景裏。鷓鴣啼處是江南。<span class='note-inline'>(地藏恩)</span>。</p>
<p>文殊前後答三三。獨泛輕舟過海南。洪浪波心看水勢。一輪明月印寒潭。<span class='note-inline'>(雲溪恭)</span>。</p>
<p>青山門外白雲飛。綠水溪邊引客歸。莫怪坐來頻勸酒。自從別後見君稀。<span class='note-inline'>(龍門遠)</span>。</p>
<p>【續收】三三之旨極幽深。老漢當牙下一針。為報禪徒應諦聽。船乃隨流石乃沉。<span class='note-inline'>(般若柔)</span>。</p>
<p>前後三三不失宗。逈超千聖數難窮。金剛腦後全軒露。疊疊青山鎻翠空。<span class='note-inline'>(丹霞淳)</span>。</p>
<p>無著文殊不易逢。相逢各自問家風。清涼海眾知多少。前後三三數莫窮。<span class='note-inline'>(本覺一)</span>。</p>
<p>腰金上太行。賊眼盡驚慞不因遭毒手。誰肎夜燒香。<span class='note-inline'>(月堂昌　二)</span>。</p>
<p>寬鞋著瘦脚。短袖入長臂。竿木既隨身。逢場還作戲。前三三後三三。一時堆在檐頭擔。到得家中重點檢。目前包裹露毿毿。</p>
<p>前後三三。謝師指南。龍蛇躍躍。虎視躭躭。擬數看數。欲談何談。均提謾有垂鞭意。象王蹴踏亦奚堪。<span class='note-inline'>(投子舒)</span>。</p>
<p>陌路相逢眼裡塵。低頭禮拜昧天真。起來不見文殊現。打破大唐無一人。<span class='note-inline'>(秀巖瑞)</span>。</p>
<p>前三三與後三三。不可承當不可參。更問清涼多少眾。月移松影落寒潭。<span class='note-inline'>(月林觀)</span>。</p>
<p>佛法初無北與南。何須對面立玄談。文殊固是能機變。前後分踈落二三。<span class='note-inline'>(雲納慶)</span>。</p>
<p style="margin-left:2em">無著因老翁邀師入寺。命坐對談。翁呼童子致茶。并進酥酪。師納其味。心意欲然。翁拈起玻璃盞問曰南方還有這箇否。師曰無。曰尋常將甚麼喫茶。師無對。　頌曰。</p>
<p>文殊大士托玻瓈。遂問南方有箇奇。無著忽言無這箇。誤他多少老闍黎。至今猶未知端的。擡手拈茶不用疑。<span class='note-inline'>(汾陽昭)</span>。</p>
<p>自別南方涉路岐。喫茶處處用玻瓈。如何恰到清涼寺。問著元來總不知。<span class='note-inline'>(正覺逸)</span>。</p>
<p>南方不可離須臾。無著因何却道無。寄語後來禪子道。喫茶拈起莫生踈。<span class='note-inline'>(佛印元)</span>。</p>
<p>【續收】玻瓈寶盞對君擎。茶味雖濃夢不醒。更問三三多少眾。爭教人不辨輸嬴。<span class='note-inline'>(象田卿)</span>。</p>
<p>五臺凝坐思遲遲。白日青天被鬼迷。最苦一般難理會。玻瓈盞子喫茶時。<span class='note-inline'>(象潭泳)</span>。</p>
<p style="margin-left:2em;text-indent:-1em">【增收】無著因參仰山。頓了心契。令充典座。文殊甞現於粥鑊上。師以攪粥篦便打曰。文殊自文殊。文喜自文喜。文殊乃說偈曰。苦瓠連根苦。甜瓜徹蒂甜。修行三大劫却被老僧嫌。　頌曰。</p>
<p>爍迦羅眼頂門開。悟了不須師更來。打落粥鍋休說偈。修行須信禍為胎。<span class='note-inline'>(象田卿)</span>。</p>
</div>
<div class='div-other'><a id='mulu72' />
<p class='h2'>六祖下第六世之三<span class='note-inline'>(清源下第五世之一)</span></p><p style="margin-left:2em;text-indent:-1em">【增收】潭州大光山居誨禪師<span class='note-inline'>(嗣石霜)</span>因僧問。祇如達磨是祖否。師曰。不是祖。曰既不是祖。又來作甚麼。師曰。祇為汝不薦。曰薦後如何。師曰。方知不是祖。　頌曰。</p>
<p>少林續燄事堪奇。臘夜梅開雪後枝。黃蘗昔年曾有語。大唐國裏沒禪師。<span class='note-inline'>(丹霞淳)</span>。</p>
<p>覿面全提少室令。當機不薦過新羅。清風樓上逢知<span class='corr'>己</span>。撥動烟塵不奈何。<span class='note-inline'>(足庵鑒)</span>。</p>
<p style="margin-left:2em;text-indent:-1em">【增收】瑞州九峯道虔禪師<span class='note-inline'>(嗣石霜)</span>因僧問。祖祖相傳復傳何事。師曰。釋迦慳迦葉富。曰如何是釋迦慳。師曰。無物與人。曰如何是迦葉富。師曰。國內孟甞君。曰畢竟傳底事作麼生。師曰。百歲老人分夜燈。　頌曰。</p>
<p>寂光影裏現全身。貴異天然逈出倫。家富兒奴偏得力。夜分燈火照西隣。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】九峯因僧問。如何是學人自<span class='corr'>己</span>。師曰。更問阿誰。曰便恁麼承當時如何。師曰。須彌還更戴須彌。　頌曰。</p>
<p>自家冷暖自家知。祖意西來更問誰。全體承當全體是。須彌頂上戴須彌。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】九峯因僧問。西天坐夏。以蠟人為驗。多有得道果者。未審此間如何。師曰。頭戴午夜月。脚踏黃金地。曰此人還轉也無。師曰。爭得不轉。曰如何轉。師曰。今世<span class='corr'>已</span>聞龍退骨。　頌曰。</p>
<p>午夜山房月色深。十分明白墮功勛。撥開向上通天竅。烟嶂重重不見人。<span class='note-inline'>(自得暉)</span>。</p>
<p style="margin-left:2em;text-indent:-1em">【增收】九峯因僧問。十二時中如何合道。師曰。無心合道。曰畢竟如何。師曰。土上覓泥猶自可。波中求水實堪悲。　頌曰。</p>
<p>牽驢飲江水。鼻吹波浪起。岸下蹄踏蹄。水中觜連觜。<span class='note-inline'>(方庵顯)</span>。</p>
<p style="margin-left:2em;text-indent:-1em">【增收】九峰因僧問。如何是不壞身。師曰。正是。曰學人不會。請師直指。師曰。適來曲多少。　頌曰。</p>
<p>不壞身正是。正是不壞身。適來曲多少。搊得鼻頭辛。<span class='note-inline'>(石溪月)</span>。</p>
<p style="margin-left:2em">九峯因石霜遷化。眾請首座住持。師時為侍者。白眾問首座曰。先師道。休去。歇去。冷啾啾去。一條白練去。古廟香爐去。一念萬年去。明什麼邊事。會得即住持。會不得不可。首座對曰。明一色邊事。師曰。與麼則不會先師意在。座曰。但裝香來。香烟斷處若去得。即會先師意。若去不得即不會。師遂焚香。香炷未斷。座遂脫去。師拊首座背曰。坐脫立亡即不無。先師意未夢見在。　頌曰。</p>
<p>張家養得數個兒。大者効爺治家業。中有一男藝最精。氣宇如王威德別。別別。踏翻滄海兮不顧驪龍。喝散白雲兮不羨明月。<span class='note-inline'>(海印信)</span>。</p>
<p>石霜繼嗣擇高才。上座貪程去不回。只愛寒天無燄起。豈知枯木放花開。䖍侍者實堪哀。先師大意雖明得。未免長拖破草鞋。<span class='note-inline'>(佛慧泉)</span>。</p>
<p>世間何事最堪悲。無孔由來是鐵鎚。爐冶不能烹得破。任教千古與風吹。<span class='note-inline'>(保寧勇)</span>。</p>
<p>坐亡立脫數如麻。幾箇於茲路不差。翻憶石霜曾有語。不光華處盡光華。<span class='note-inline'>(智海清)</span>。</p>
<p>一片虗空亘古今。麟龍頭角競踈親。坐亡立脫知多少。鐵樹花開別是春。<span class='note-inline'>(開福寧)</span>。</p>
<p>帶角披毛異類身。寒灰枯木眼中塵。雖然未曾先師意。爭柰臨行一著親。<span class='note-inline'>(丹霞淳)</span>。</p>
<p>枯木堂中第一人。坐觀成敗枉精神。可憐明一色邊事。直至而今沒眼筋。<span class='note-inline'>(寶峯照)</span>。</p>
<p>雖然一箭定天山。百戰場中出手難。莫道古祠香火斷。神前自有酒臺盤。<span class='note-inline'>(上方益)</span>。</p>
<p>座元脫去有生機。侍者因何不肯伊。若謂石霜明一色。似將掃帚畫蛾眉。<span class='note-inline'>(地藏恩)</span>。</p>
<p>香烟淡淡風飄處。首座凝凝坐脫時。不是久參虔侍者。石霜巴鼻有誰知。<span class='note-inline'>(張無盡)</span>。</p>
<p>本分漁人一釣舟。千波萬浪裏遨遊。兒孫不慣風濤惡。走入蘆花不轉頭。<span class='note-inline'>(慈受深)</span>。</p>
<p>脫去還如臂屈伸。先師旨趣得來親。貪他一粒多年粟。失却家中萬斛珍。義重天倫䖍侍者。平生肝膽若為論。芳草渡頭輕舉步。等閑身在杏花村。<span class='note-inline'>(佛燈珣)</span>。</p>
<p>石霜一宗。親傳九峯。香消脫去。正脉難通。月巢鶴作千年夢。雪屋人迷一色功。坐斷十方猶點額。密移一步看飛龍。<span class='note-inline'>(天童覺)</span>。</p>
<p>涅槃城裏未為親。帶角披毛始是真。相逢盡道休官去。林下何曾見一人。<span class='note-inline'>(大洪遂)</span>。</p>
<p>一片虗凝絕謂情。白雲消散彩霞橫。行人莫怪貪程速。坐守寒巖異草青。<span class='note-inline'>(雲巖因)</span>。</p>
<p>【續收】石人不怕師子吼。須彌頂上反筋斗。滄溟竭盡正三更。生鐵崑崙雲外走。<span class='note-inline'>(雪竇宗)</span>。</p>
<p>死中得活人無數。活中得死古來稀。只知枯木回春早。蹉過寒灰再燄時。䖍侍者也是癡。雖然會得先師意。未免全身陷虎機。<span class='note-inline'>(圓悟勤)</span>。</p>
<p>萬丈寒潭徹底清。霜天午夜欲生氷。釣魚要擲金鱗餌。撥轉蘆蓬向月明。<span class='note-inline'>(正堂辯)</span>。</p>
<p style="margin-left:2em;text-indent:-1em">【增收】九峯因僧問。人人盡道請益。未審師還拯濟也無。師曰。汝道巨岳還曾乏寸土麼。曰四海參尋當為何事。師曰。演若迷頭心自狂。曰還有不狂者麼。師曰有。曰如何是不狂者。師曰。突曉途中眼不開。　頌曰。</p>
<p>寒谷生洪律。全超拯濟功。園林變花柳。何必待春風。<span class='note-inline'>(方菴顯)</span>。</p>
<p>巨岳何曾乏寸土。演若迷頭狂未回。參尋喜有得力句。突曉途中眼未開。且居門外。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】九峯因僧問。如何是把定乾坤眼。師曰。乾坤在裏許。曰乾坤眼何在。師曰。正是乾坤眼。曰適來為什麼道乾坤在裏許。師曰。若不恁麼。髑髏前見鬼無數。<span class='note-inline'>(五燈會元稍異)</span>。　頌曰。</p>
<p>識問不亂答。識答不亂問。問答有來由。直下明知見。果然明得破。不被髑髏換。奉勸參學人。子細參詳看。<span class='note-inline'>(大圓智)</span>。</p>
<p>一拳拳倒黃鶴樓。一趯趯反鸚鵡洲。有意氣時添意氣。不風流處也風流。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】九峯因僧問。古人道。因真立妄。從妄顯真。是否。師曰是。曰如何是真心。師曰不雜食是。曰如何是妄心。師曰。攀緣起倒是。曰離此二途。如何是本體。師曰。本體不離。曰為甚麼不離。師曰。不敬功德天。誰嫌黑暗女。　頌曰。</p>
<p>是真是妄。披金擇沙。同門出入。宿世冤家。<span class='note-inline'>(方菴顯)</span>。</p>
<p style="margin-left:2em;text-indent:-1em">【增收】九峯示眾曰。常住法身不生不滅。僧問既是不生不滅。為什麼六道輪迴。師曰。為有心故。曰以何方便當證法身。師曰。以虗空心合虗空理。曰證後如何。師曰。任從三界轉。徒聽四生奔。復曰。會麼。曰不會。師曰。禮拜著。　頌曰。</p>
<p>精金須百鍊。百鍊色不回。轉道貴無心。無心道即恢。更深秋夜月。古廟香爐灰。法身無一物。山岳空崔嵬。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】鳳翔府石柱禪師。<span class='note-inline'>(嗣石霜)</span>師遊方時到洞山。時䖍和尚埀語曰。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。阿那個是其人。師出眾曰。一人說過佛祖行不得者。祇是無舌不許行。一人行過佛祖一句說不得者。祗是無足不許說。一人說得行得者。祇是函蓋相稱。一人說不得行不得者。如斷命求活。此是石女兒。擔枷帶鎻。山曰。闍黎分上作麼生。師曰。該通分上卓卓寧彰。山曰。祇如海上明公秀又作麼生。師曰幻人相逢拊掌呵呵。　頌曰。</p>
<p>海底泥牛耕白月。雲中木馬驟清風。胡僧懶捧西乾鉢。半夜乘舟過海東。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】台州湧泉景欣禪師<span class='note-inline'>(嗣石霜)</span>因僧問。如何是相傳底事。師曰。龍吐長生水。魚吞無盡漚。曰請師挑硩。師曰。擂鼓轉船頭。棹穿波底月。　頌曰。</p>
<p>依依半月沉寒水。耿耿三星落碧巑。昔日雲巖曾漏泄。金輪王子寶花冠。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】湧泉欣。因唐武宗廢教。在院看牛。時有彊德二禪客到。於路次見師騎牛。不識乃云。蹄角甚分明。爭奈騎者不識。師驟牛而去。二禪客相次憩於樹下煎茶。師回下牛。近前問訊。與坐喫茶。師乃問。二禪客近離甚處。云那邊。師曰。那邊事作麼生。禪客提起茶盞。師曰。此猶是這邊。那邊事作麼生。二人無對。師曰。莫道騎牛者不識好。　頌曰。</p>
<p>芳草漫漫豈變秋。牧童白牯恣優游。異中有路人難見。却謂騎牛不識牛。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】潭州雲蓋山志元禪師。<span class='note-inline'>(嗣石霜)</span>因僧問石霜。萬。</p>
<p>戶俱閉即不問。萬戶俱開時如何。霜曰。堂中事作麼生。僧無對。經半年方始下一轉語曰。無人接得渠。霜曰。道即太殺道。祇道得八成。曰和尚又且如何。霜曰。無人識得渠。師聞知乃禮拜乞為舉。霜不肯。師乃抱霜上方丈曰。和尚若不道。打和尚去在。霜曰得在。師頻禮拜。霜曰。無人識得渠。師於言下頓省。　頌曰。</p>
<p>古殿巖開月鎻松。霜凝雪露韻無窮。星前人臥千峯室。佛祖無因識得儂。<span class='note-inline'>(投子青)</span>。</p>
<p>無人接得渠。遺逼馬相如。果來橋上也。記得柱頭書。<span class='note-inline'>(天童覺　二)</span>。</p>
<p>無人識得渠。棋局醉樵夫。回頭斧柯爛。大海亦成枯。接得與識得。誰復較錙銖。若問堂中事。堂中事轉踈。只如雲蓋悟去又作麼。蘇嚕蘇嚕。<span class='note-inline'>(最菴印)</span>。</p>
<p style="margin-left:2em;text-indent:-1em">【增收】福州覆船山洪薦禪師<span class='note-inline'>(嗣石霜)</span>因僧問。抱璞投師。師還接否。師以手拍香臺。僧禮拜。師曰。禮拜則不無。其中事作麼生。僧却拍香臺。師曰。舌頭不出口。　頌曰。</p>
<p>舌頭不出口。三三成九九。筭到香臺還。彼此落人後。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】張拙秀才。<span class='note-inline'>(見石霜)</span>因禪月大師指參石霜。霜問何姓。曰姓張名拙。霜曰。覓巧了不可得。拙自何來。公忽有省。呈偈曰。光明寂照徧河沙。凡聖含靈共我家。一念不生全體現。六根纔動被雲遮。斷除煩惱重增病。趣向真如亦是邪。隨順世緣無罣礙。涅槃生死等空華。　頌曰。</p>
<p>老倒石霜無忌諱。當頭一句曾提起。只因當日老婆心。千古寥寥掛唇齒。<span class='note-inline'>(佛鑑懃)</span>。</p>
<p>臚傳不羨擅嘉聲。錯認山河作眼睛。巧拙一時俱裂破。斷除煩惱病重增。<span class='note-inline'>(笑翁堪)</span>。</p>
<p>進前峭壁三千丈。退後懸崖幾萬重。珍重大唐張拙老。鐵鎚無孔舞春風。<span class='note-inline'>(寶葉源)</span>。</p>
<p style="margin-left:2em">澧州洛浦山元安禪師。<span class='note-inline'>(嗣夾山)</span>久為臨濟侍者。一日辭去。濟陞堂曰。臨濟門下有箇赤梢鯉魚。搖頭擺尾向南方去。不知向誰家虀甕裏淹殺。師游歷罷。直往夾山卓菴。經年不訪夾山。山修書令僧馳往。師接得便坐却。再展手索。僧無對。師便打曰。歸去舉似和尚。僧回舉似。山曰。這僧若開書。三日內必來。若不開書。斯人救不得也。師果三日後至。見山不禮拜。乃當面叉手而立。山曰。雞棲鳳巢非其同類出去。師曰。自遠趨風。請師一接。山曰。目前無闍黎。此間無老僧。師便喝。山曰。住住。且莫草草怱怱。雲月是同溪山各異。截斷天下人舌頭即不無闍黎。爭教無舌人解語。師佇思。山便打。因茲服膺　興化代云。但知作佛。莫愁眾生。　頌曰。</p>
<p>無伴石人夜入山。雪籠紅頂綠衣寒。喝開劫肇三峯頂。捧出金襴對日看。<span class='note-inline'>(投子青)</span>。</p>
<p>喝下承當草<span class='corr'>已</span>深。却來蘭浦訪知音。溪山雲月何甞異。今古誰人鑑此心。<span class='note-inline'>(枯木成)</span>。</p>
<p>執侍巾瓶二十年。搖頭擺尾出林泉。悠悠直往南方去。虀甕淹來得穩眠。<span class='note-inline'>(雲居祐)</span>。</p>
<p>搖頭擺尾赤梢鱗。徹底無依解轉身。截斷舌頭饒有術。拽回鼻孔妙通神。夜明簾外兮風月如晝。枯木巖前兮花水長春。無舌人無舌人。正令全提一句新。獨步寰中明了了。任從天下樂欣欣。<span class='note-inline'>(天童覺)</span>。</p>
<p style="margin-left:2em">洛浦因僧問。供養百千諸佛。不如供養一箇無心道人。未審百千諸佛有何過。無心道人有何德。師曰。一片白雲橫谷口。幾多歸鳥盡迷巢。　頌曰。</p>
<p>拾得疎慵非覺曉。寒山懶墮不知歸。聲前一句圓音美。物外三山片月輝。<span class='note-inline'>(丹霞淳)</span>。</p>
<p>是佛由來尚涉功。明心方與道相同。花開花落緣何事。盡屬無私造化中。<span class='note-inline'>(枯木成)</span>。</p>
<p>百千諸佛眉彎曲。無證無修眼搭癡。踏著未消連底凍。一時認作碧琉璃。<span class='note-inline'>(佛智裕)</span>。</p>
<p>【續收】故山岌岌鎻寒烟。未肯將心輕授傳。玉女夜尋無字印。石人遙指月明前。<span class='note-inline'>(自得暉)</span>。</p>
<p style="margin-left:2em;text-indent:-1em">【增收】洛浦因僧問。學人擬歸鄉時如何。師曰。家破人亡。子歸何處。曰恁麼則不歸去也。師曰。庭前殘雪日輪消。室內游塵遣誰掃。乃有偈曰。決志歸鄉去。乘船渡五湖。舉篙星月隱。停棹日輪孤。解䌫離邪岸。張帆出正途。到來家蕩盡。免作屋中愚。　頌曰。</p>
<p>太平鄉國路空賒。歸興悠悠思莫涯。撒手到家何所有。琉璃寶殿鎻空華。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洛浦因僧問。如何是一大藏教收不得者。師曰。雨滋三草秀。片玉本來輝。　頌曰。</p>
<p>畢鉢巖前曉帶春。香風時結鷲峯層。須知玉像瓶中塔。別有輝天照地燈。<span class='note-inline'>(投子青)</span>。</p>
<p style="margin-left:2em;text-indent:-1em">【增收】洛浦因僧問。一毫吞盡巨海。於中更復何言。師曰。家有白澤之圖。亦無如是妖怪　保福別云。家無白澤之圖。必無如是妖怪。　頌曰。</p>
<p>巖前雖有雲千頃。戶內殊無半夜燈。極目危巒今古宿。暮天斜照碧層層。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洛浦因僧問。如何是祖師西來意。師曰。青嵐覆處出就藏鋒。白月輝時碧潭無影。　頌曰。</p>
<p>羣花未發梅先折。萬木彫零栢轉奇。雲淡不彰篩月影。烟輕那露引風枝。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洛浦因龐居士禮拜起曰。仲夏毒熱。孟冬薄寒。師曰。莫錯。曰龐公年老。師曰。何不寒時道寒。熱時道熱。曰患聾作麼。師曰。放你三十棒。曰啞却我口。塞却你眼。　頌曰。</p>
<p>直下啞却我口。分明塞却你眼。由來洛浦龐公。未出睦州擔板。覿面全提照古今。冬寒夏熱憑誰揀。<span class='note-inline'>(靈源清)</span>。</p>
<p style="margin-left:2em;text-indent:-1em">【增收】洛浦因僧問。祖意教意是同是別。師曰。日月並輪輝。誰家別有路。曰恁麼則顯晦殊途。事非一槩。師曰。但自不亡羊。何須泣岐路。　頌曰。</p>
<p>月篩松影高低樹。日照池心上下天。赫赫災空非卓午。團團秋夜不知圓。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洛浦因僧問。如何是佛法大意。師曰。雲覆孤峯峯不白。雨滋石筍筍初生。　頌曰。</p>
<p>海底龍吟雲雨潤。林中虎嘯谷風清。莫言滿路生荊棘。況是貧家少送迎。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洛浦因蛤溪道者相訪。師問。自從犂溪相別。今得幾年。曰和尚猶記得昔時事。師曰。見說道者總忘却年月也。曰和尚住持事繁。且容子細看。師曰。打即打會禪漢。曰某甲消得。師曰。道者住山事繁。　頌曰。</p>
<p>這般消息不尋常。蟾桂枝枝有遠香。昨夜姮娥呈巧妙。眼睛直上綉鴛鴦。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洛浦因僧問。眾手淘金。誰是得者。師曰。拳中舊寶不揀披沙。曰恁麼則展手不逢也。師曰。莫將鶴唳擬作鶯啼。　頌曰。</p>
<p>淘金豈假披沙得。石觸波瀾猶費力。露柱三更忽放光。此時未審何人識。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】洛浦示疾。十二月一日告眾曰。吾非明即後也。今有一事問汝等。若道這箇是。即頭上安頭。若道不是。即斬頭求活。第一座對曰。青山不舉足。日下不挑燈。師曰。是甚麼時節。作這箇語話。時有彥從上座對曰。離此二途。請和尚不問。師曰。未在更道。曰彥從道不盡。師曰。我不管汝盡不盡。曰彥從無侍者抵對和尚。師便休。至夜令侍者喚從。問曰。闍黎今日抵對甚有道理。汝合體得先師意。先師道。目前無法。意在目前。不是目前法。非耳目之所到。且道。那句是賓。那句是主。若擇得出。分付鉢袋子。曰彥從不會。師曰。汝合會。曰彥從實不會。師喝出。乃曰。苦苦　玄覺云。且道。從上座實不會。是怕見鉢袋子粘著伊。　頌曰。</p>
<p>餌雲鈎月釣清津。年老心孤未得鱗。一曲離騷歸去後。汨羅江上獨醒人。<span class='note-inline'>(天童覺)</span>。</p>
<p>紙衣下事不假胞胎。懸崖撒手襁褓嬰孩。涅槃會上道場開。單傳直指狀元來。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】洛京韶山寰普禪師<span class='note-inline'>(嗣夾山)</span>因僧問。如何是韶山境。師曰。古今猿鳥呌。翠色薄烟籠。曰如何是境中人。師曰。退後看。　頌曰。</p>
<p>最好韶山境。烟籠翠色輕。欲描描未就。猿鳥一聲聲。<span class='note-inline'>(石溪月)</span>。</p>
<p style="margin-left:2em;text-indent:-1em">【增收】韶山因遵布衲訪師。在山下相見。遵問。韶山路向甚麼處去。師以手指曰。嗚那青青黯黯處去。遵近前把住曰。久嚮韶山。莫便是否。師曰。是即是。闍黎有甚麼事。遵曰。擬伸一問。師還答否。師曰。看君不是金牙作。爭解彎弓射蔚遲。曰鳳凰直入烟霄去。誰怕林間野雀兒。師曰。當軒畫鼓從君擊。試展家風似老僧。曰一句逈超千聖外。松蘿不與月輪齊。師曰。饒君直出威音外。猶較韶山半月程。曰過在甚處。師曰。倜儻之辭時人知有。曰恁麼則真玉泥中異。不撥萬機塵。師曰。魯般門下徒施巧。曰學人則恁麼。未審師意如何。師曰。玉女夜拋梭。織錦於西舍。曰莫便是和尚家風也無。師曰。耕夫裂玉漏。不是行家作。曰此猶是文言。如何是和尚家風。師曰。橫身當宇宙。誰是出頭人。遵無語。師遂同歸山。纔人事了。師召近前曰。闍黎有衝天之氣。老僧有入地之謀。闍黎橫吞巨海。老僧背負須彌。闍黎按劒上來。老僧掗鎗相待。向上一路速道速道。曰明鏡當臺。請師一鑒。師曰。不鑒。曰為甚不鑒。師曰。水淺無魚徒勞下釣。遵無語。師便打。　頌曰。</p>
<p>趨時適變。隨物窮通。鴻鵠之志。誰辨雌雄。韓侯未遇。布衲家風。三秦席卷非無計。忠義何勞憶蒯通。<span class='note-inline'>(方庵顯)</span>。</p>
<p style="margin-left:2em;text-indent:-1em">【增收】韶山因僧問。是非不到處。還有句也無。師曰有。曰是甚麼句。師曰。一片白雲不露醜。　頌曰。</p>
<p>一片孤雲不露醜。白雲兒倚青山父。鶴巢靈滴夢初回。新月半鈎升萬戶。<span class='note-inline'>(自得暉)</span>。</p>
<p>獨向滄溟截眾流。等閒舞棹擲金鈎。白雲不露烟波闊。橫笛一聲天地秋。<span class='note-inline'>(木庵永)</span>。</p>
<p style="margin-left:2em;text-indent:-1em">【增收】韶山因僧問。如何是和尚家風。師曰。絕頂無根草。無風葉自搖。　頌曰。</p>
<p>妙峯孤頂偏肥膩。天產靈苗不觸地。翠葉無風常自搖。清香那逐春光媚。<span class='note-inline'>(丹霞淳)</span>。</p>
<p style="margin-left:2em;text-indent:-1em">【增收】韶山因僧到參。禮拜起立。師曰。大才藏拙戶。僧過一邊立。師曰。喪却棟梁材。　頌曰。</p>
<p>叉手須知<span class='corr'>已</span>隔津。更重進步轉漂淪。頑銅若作黃金貨。祇可瞞他無眼人。<span class='note-inline'>(丹霞淳)</span></p>
</div>
<p class='juan'>卷第二十七</p></div>
</div><!-- end of div[@id='body'] -->
</body></html>