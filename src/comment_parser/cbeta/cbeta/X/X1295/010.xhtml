<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu28' />禪宗頌古聯珠通集卷第十</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p>
<div class='div-other'><a id='mulu29' />
<p class='h1'>祖師機緣</p>
<div class='div-other'><a id='mulu30' />
<p class='h2'>六祖下第三世之一<span class='note-inline'>(南嶽下第二世之一)</span></p><p style="margin-left:2em">洪州百丈山懷海大智禪師。<span class='note-inline'>(嗣馬祖)</span>再參馬祖。祖於禪牀角。取拂子示之。師曰。只遮箇更別有。祖乃放舊處曰。你<span class='corr'>已</span>後將什麼為人。師却取拂子示之。祖曰。只遮箇更別有。師以拂子掛安舊處方侍立。祖叱之。後檀信請住大雄山。巖巒峻極。故號之百丈。一日師謂眾曰。佛法不是小事。老僧昔日被馬大師一喝。直得三日耳聾眼黑。黃蘗聞舉。不覺吐舌。　頌曰。</p>
<p>每因無事侍師前。師指繩牀角上懸。舉放却歸本位立。分明一喝至今傳。<span class='note-inline'>(汾陽昭)</span>。</p>
<p>悟了遊方却再還。全機大用久當權。若無喝下忘知解。良馬何曾離得鞭。<span class='note-inline'>(佛印元)</span>。</p>
<p>大寂雄峯再會時。相將行處草離離。回頭一喝乾坤暗。兩耳俱聾總不知。<span class='note-inline'>(正覺逸)</span>。</p>
<p>一喝叢林辨者稀。耳聾今古強鍼錐。燈籠拊掌呵呵笑。露柱低頭却皺眉。<span class='note-inline'>(海印信)</span>。</p>
<p>一喝分明守死灰。青天赫日起風雷。傍人拊掌呵呵笑。唯有知音吐舌來。<span class='note-inline'>(淨照臻)</span>。</p>
<p>放收誰道沒譊訛。漏泄機關見也麼。一喝如雷聞者喪。耳聾三日未為多。<span class='note-inline'>(佛慧泉)</span>。</p>
<p>未明大智再參尋。相逐相隨用不任。斷浪絕流全體現。一聾三日孰知音。<span class='note-inline'>(照覺總)</span>。</p>
<p>客情步步隨人轉。有大威光不能現。突然一喝雙耳聾。那吒眼開黃蘗面。<span class='note-inline'>(真淨文)</span>。</p>
<p>顧視拈來事<span class='corr'>已</span>同。師資相見展家風。因思昔日鼻頭痛。一喝分明三日聾。<span class='note-inline'>(佛國白)</span>。</p>
<p>木馬踏殺閻浮人。泥牛飲竭滄溟水。霹靂滿空山嶽摧。看看平地波濤起。<span class='note-inline'>(保寧勇)</span>。</p>
<p>馬祖親傳古佛心。海禪百丈是知音。當時一喝聾三日。無見無聞直至今。<span class='note-inline'>(智海清)</span>。</p>
<p>雨霽遊雲尚未歸。晴空忽地一聲雷。嶺梅<span class='corr'>已</span>得春消息。不比山桃一例開。<span class='note-inline'>(上方益)</span>。</p>
<p>放去拈來更是誰。青山時見白雲歸。孤峯坐斷無餘事。翻笑蟾輪對落暉。<span class='note-inline'>(京兆府天寧璉)</span>。</p>
<p>馬駒一喝大雄峯。聲入髑髏三日聾。黃蘗聞之驚吐舌。江西從此立宗風。<span class='note-inline'>(張無盡)</span>。</p>
<p>百丈重來參馬祖。相逢便指曹溪路。休言一喝雙耳聾。須知別有親聞處。<span class='note-inline'>(疎山常)</span>。</p>
<p>大機大用不虗傳。掛拂遭呵豈偶然。打破畫缾歸去後。從教千古黑漫漫。<span class='note-inline'>(南華昺)</span>。</p>
<p>掛拂遭呵耳便聾。衲僧奚苦驗宗風。金剛腦後抽生鐵。華嶽三峯倒卓空。<span class='note-inline'>(龍門遠)</span>。</p>
<p>江西一喝動乾坤。大用全機是滅門。三日耳聾風過樹。累他黃蘗喪兒孫。<span class='note-inline'>(鼓山珪)</span>。</p>
<p>馬駒脚下喪家風。四海從茲信息通。烈火焰中撈得月。巍巍獨坐大雄峯。<span class='note-inline'>(徑山杲)</span>。</p>
<p>掛拂親遭喝。當下舌頭脫。把起便相呈。為君重提掇。要知三日聾。大地如塵末。<span class='note-inline'>(楚安方)</span>。</p>
<p>【續收】踏著船頭把釣竿。浪麤風緊得魚難。翻思幾處雲為雨。只見四方爭出山。<span class='note-inline'>(翠巖真)</span>。</p>
<p>父子相逢臭味同。龍泉寶劒再磨礱。要明馬祖當年喝。大地山河盡耳聾。<span class='note-inline'>(慈受深)</span>。</p>
<p>迅雷吼破澄潭月。當下曾經三日聾。去却膏肓必死疾。叢林從此有家風。<span class='note-inline'>(虎丘隆)</span>。</p>
<p>一喝非唯三日聾。龍威虎勢也潛蹤。從前汗馬無人識。只要重論蓋代功。<span class='note-inline'>(訥堂思)</span>。</p>
<p>父子相將草裏遊。人前拈弄幾包羞。返雷一震驚天地。直得滄溟絕點流。<span class='note-inline'>(懶菴需)</span>。</p>
<p>頂門一擊塗毒鼓。生殺全機振古今。雪後始知松柏操。事難方見丈夫心。<span class='note-inline'>(尼無著總)</span>。</p>
<p>馬駒蹴踏非驢事。要使兒孫脚下行。三日耳聾猶可怪。謾勞灼卜聽虗聲。<span class='note-inline'>(牧菴忠)</span>。</p>
<p>喝聲絕處怒雷收。喪盡家風一不留。總是戰爭收拾得。却因歌舞破除休。<span class='note-inline'>(石菴玿)</span>。</p>
<p>精金無變色。因甚聾三日。一字入公門。九牛車不出。<span class='note-inline'>(肯堂充)</span>。</p>
<p>風雲會合又相期。覿面難明第一機。霹靂一聲天地迫。西河師子却生兒。<span class='note-inline'>(龍牙言)</span>。</p>
<p>世路風波不見君。愁腸暗寫共誰論。迅雷纔震清飈起。白日一天星斗分。<span class='note-inline'>(木菴永)</span>。</p>
<p>匹馬單鎗與麼來。鐵連之陣勢難開。忽然一棒鑼聲響。不動干戈得勝回。<span class='note-inline'>(野雲南)</span>。</p>
<p>一喝當頭雷電奔。人間說亦暗銷魂。看來豈止聾三日。直至如今海嶽昏。<span class='note-inline'>(雪菴瑾)</span>。</p>
<p>啐啄之機類不同。飛星撒火髑髏空。偷心死盡難為語。忽見金烏出海東。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】溈山問仰山。百丈再參馬祖竪拂因緣。此二尊宿意旨如何。仰曰。此是顯大機之用。溈曰。馬祖出八十四人善知識。幾人得大機。幾人得大用。仰曰。百丈得大機。黃蘗得大用。餘者盡是唱導之師。溈曰。如是如是。　頌曰。</p>
<p>家肥生孝子。國霸有謀臣。拳頭劈口搥。未到無兒孫。<span class='note-inline'>(龍門遠)</span>。</p>
<p style="margin-left:2em">百丈侍馬祖遊山次。見野鴨飛過。祖曰。是甚麼。師曰。野鴨子。曰甚麼處去也。師曰。飛過去也。祖搊師鼻頭。師負痛失聲曰。阿耶耶。阿耶耶。祖曰又道飛過去也。師於此契悟。　頌曰。</p>
<p>野鴨飛空却問僧。要傳祖印付心燈。應機雖對無移動。纔搊綱宗道可增。<span class='note-inline'>(汾陽昭)</span>。</p>
<p>野鴨子知何許。馬祖見來相共語。話盡山雲海月情。依前不會還飛去。却把住道道。<span class='note-inline'>(雪竇顯)</span>。</p>
<p>師資閒向草中行。野鴨飛鳴意忽生。鼻孔搊翻成底事。新羅日午打三更。<span class='note-inline'>(智海清)</span>。</p>
<p>流水有西東。蘆花無背向。沙鳥忽飛來。漁人驚夜唱。誰道月明無處尋。元來只在秋江上。<span class='note-inline'>(上方益)</span>。</p>
<p>野鴨過前溪。千峯凜寒色。相顧不知歸。未免資傍擊。搊破疑團葛怛銷。梢風直上透青霄。雲山海月渾餘事一語歸宗萬國朝。<span class='note-inline'>(圓悟勤)</span>。</p>
<p>馬師憫汝無知識。借來野鴨通消息。直得鼻頭鮮血流。費盡老婆多少方。<span class='note-inline'>(佛鑑懃)</span>。</p>
<p>草裏尋常萬萬千。報云飛去豈徒然。鼻頭是甚閒皮革。十字縱橫一任穿。<span class='note-inline'>(龍門遠)</span>。</p>
<p>野鴨野鴨無來無去。飛去飛來本無去住。忽然把住鼻頭看。大地山河全體露。<span class='note-inline'>(太平古)</span>。</p>
<p>【續收】野鴨羣飛勢莫留。瞥然一過<span class='corr'>已</span>高秋。和聲搊著平生痛。短綆毋勞繫鼻頭。<span class='note-inline'>(佛燈珣)</span>。</p>
<p>野鴨從空過。張三逢李大。岸上繫孤舟。黃牛解拽磨。<span class='note-inline'>(白楊順)</span>。</p>
<p>心燈不可付。祖印亦難傳。野鴨飛過去。搊得鼻頭穿。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】百丈侍馬祖遊山。歸侍者寮。哀哀大哭。同事問汝憶父母邪。師曰無。曰被人罵邪。師曰無。曰你哭作甚麼。師曰。我鼻孔被大師搊得。痛不可徹。同事曰。有甚因緣不相契。師曰。你問取和尚去。同事問馬祖曰。海侍者有何因緣不契在寮中哭。告和尚為某說。祖曰。是伊會也。汝自問取。同事歸寮曰。和尚道汝會也。教我自問汝。師乃呵呵大笑。同事曰。適來哭如今為甚却笑。師曰適來哭如今笑。同事罔然。　頌曰。</p>
<p>一回思想一傷神。不覺反然笑轉新。雲在嶺頭閒不徹。水流㵎下太忙生。<span class='note-inline'>(龍門遠)</span>。</p>
<p>有時笑有時哭。悲喜交并暗催促。此理如何舉向人。斷弦須是鸞膠續。<span class='note-inline'>(徑山杲)</span>。</p>
<p>有時笑兮有時哭。調高和寡難拘束。一派清音徹九天。風前誰解聯芳躅。<span class='note-inline'>(妙峯善)</span>。</p>
<p>哭不徹笑不徹。倒腹傾腸向君說。父子非親知不知。擡頭腦後三斤鐵。<span class='note-inline'>(松源岳)</span>。</p>
<p style="margin-left:2em">百丈因溈山五峯雲巖侍立次。師問溈山。併却咽㗋唇吻作麼生道。溈曰。却請和尚道。師曰。不辭向汝道。恐<span class='corr'>已</span>後喪我兒孫。又問五峯。峯曰。和尚也須併却。師曰。無人處斫額望汝。又問雲巖。巖曰。和尚有也未。師曰。喪我兒孫。　頌曰。</p>
<p>却請和尚道。虎頭生角出荒草。十洲春盡花凋殘。珊瑚樹林日杲杲。<span class='note-inline'>(雪竇顯　三)</span>。</p>
<p>和尚也併却。龍頭陣上看謀略。令人長憶李將軍。萬里天邊飛一鶚。</p>
<p>和尚有也未。金毛師子不踞地。兩兩三三舊路行。大雄山上空彈指。</p>
<p>三箇兒郎盡長成。大家將本去經營。其間消折兄嫌弟。也有嬴錢弟怨兄。<span class='note-inline'>(保寧勇)</span>。</p>
<p>却請和尚道。千人萬人所不到。杲日曚曨海面紅。清風凜凜霜天曉。<span class='note-inline'>(佛鑑懃　三)</span>。</p>
<p>和尚也併却。後人要踏前人脚。其餘利鈍不同途。畢竟到頭輸一著。</p>
<p>和尚有也未。且向自身明見地。未能展翼逆風飛。少逐青雲千里志。</p>
<p style="margin-left:2em">百丈因僧問。如何是奇特事。師曰。獨坐大雄峯。僧禮拜。師便打。　頌曰。</p>
<p>祖域交馳天馬駒。化門舒卷不同途。電光石火存機變。堪笑人來捋虎鬚。<span class='note-inline'>(雪竇顯)</span>。</p>
<p>巍巍獨坐鎮雄峯。三尺龍泉握掌中。堪咲人來挨白刃。立為虀粉在誰躬。<span class='note-inline'>(正覺逸)</span>。</p>
<p>巍巍獨坐大雄山。咳唾風生天地寒。直下棒頭開正眼。隔雲千里望長安。<span class='note-inline'>(野軒遵)</span>。</p>
<p>雄峯獨坐鎮巍巍。四海謌謠滿路歧。任是通身鋒刃者。到來無不竪降旗。<span class='note-inline'>(海印信)</span>。</p>
<p>大機大用豈虗然。獨坐雄峯自有權。稍若錯傳王令者。腦門須喫棒三千。<span class='note-inline'>(白雲端)</span>。</p>
<p>大雄峯頂獨巍巍。直下橫分八字眉。賴得縮頭知進退。未甞容易敢相虧。<span class='note-inline'>(保寧勇)</span>。</p>
<p>獨坐大雄峯。言談宇宙空。不行峯頂上。四海路難通。<span class='note-inline'>(寶峰祥)</span>。</p>
<p>清風括地氣橫天。獨坐雄峯有大權。哮吼一聲巖洞裂。更無狗跡到門前。<span class='note-inline'>(佛鑑懃)</span>。</p>
<p>【續收】醬裏著鹽。雪中送炭。纔捋虎鬚。棒頭有眼。怪來獨坐大雄山。他家曾踏上頭關。<span class='note-inline'>(圓悟勤)</span>。</p>
<p>雄峯獨坐不囊藏。捉敗分明<span class='corr'>已</span>見贓。設或更求奇特事。野狐涎唾涴諸方。<span class='note-inline'>(無際派)</span>。</p>
<p>百丈機先疾似風。巍巍獨坐大雄峯。要知奇特中奇特。明月難教下碧空。<span class='note-inline'>(石田薰)</span>。</p>
<p style="margin-left:2em">百丈每上堂。有一老人常隨眾聽法。眾退。唯老人不退。師問汝何人也。曰吾非人也。於過去迦葉佛時曾住此山。因學人問。大修行人還落因果也無。某甲對曰。不落因果。遂五百生墮野狐身。今請和尚代一轉語。貴脫野狐身。師曰汝問。乃問。大修行人還落因果也無。師曰。不昧因果。老於言下大悟。作禮曰。某甲<span class='corr'>已</span>脫野狐身。住在山後。敢乞依亡僧事例。師令維那白椎告眾。食後送亡僧。眾驚異。食後師領眾至山後巖下。以杖挑出一死野狐。乃依法火葬。師至晚上堂。舉前因緣。黃蘗便問。古人錯祗對一轉語。五百生墮野狐身。轉轉不錯。合作箇什麼。師曰。近前來與汝道。蘗近前與師一掌。師拍手笑曰。將謂胡鬚赤。更有赤鬚胡　靈源和尚觀諸家頌野狐話。復為頌曰。</p>
<p>明明道不落。老人何曾錯。的的言不昧。百丈何曾會。不會將不錯。渾然宣妙覺。不落與不昧。卓爾標正位。全機因果有來由。脫體升沉無忌諱。非自非是誰是。言下迷宗生擬議。再問重教舉一回。潛觀徹底起風雷。逆風喝轉雷聲絕。飲氣歸家藏醜拙。他日如何舉似人。雄峯撑破秋天月。</p>
<p>畫師畫地獄。畫出百千般。駐筆從頭看。特地骨毛寒。<span class='note-inline'>(百丈政)</span>。</p>
<p>老人當日曾祗對。五百生來由自悔。一言纔出馬難追。累他百丈成羣隊。落不落昧不昧。逃得須彌赴滄海。寄語修行大徹人。從來十字難更改。<span class='note-inline'>(佛印元)</span>。</p>
<p>不昧不落。二俱是錯。取捨未忘。識情卜度。執滯言詮。無繩自縛。廓爾太虗。何處摸索。<span class='note-inline'>(海印信)</span>。</p>
<p>問來答去盡因緣。流落寰區數百年。自古自今諸衲子。一人傳了一人傳。<span class='note-inline'>(淨照臻)</span>。</p>
<p>不落不昧。成羣作隊。師子咬人。韓獹逐塊。<span class='note-inline'>(大洪恩)</span>。</p>
<p>大雄曾決野狐因。五百生前錯墮身。不落不昧如未曉。年華又歷幾秋春。<span class='note-inline'>(照覺總)</span>。</p>
<p>五百生前墮野狐。元來用處太心麤。一字尚能招是報。那堪心地更模糊。<span class='note-inline'>(佛迹昱)</span>。</p>
<p>大雄山裏大雄師。曾謂言中脫野狐。一劒令傳家國靜。狼煙無使息亨途。<span class='note-inline'>(三祖宗)</span>。</p>
<p>不落不昧。僧俗本無忌諱。丈夫氣宇如王。爭受囊藏被蓋。一條楖[木*栗]任縱橫。野狐跳入金毛隊。<span class='note-inline'>(大庾嶺圓)</span>。</p>
<p>五百生前墮此身。而今依舊入紅塵。相逢盡道休官去。林下何曾見一人。<span class='note-inline'>(真如喆　二)</span>。</p>
<p>大冶紅罏。烹佛烹祖。規模鎔盡。識者罔措。</p>
<p>六合英雄無限。幾箇能知痛痒。臨川羨人取魚。不如歸家結網。<span class='note-inline'>(寶峯祥)</span>。</p>
<p>百丈親曾見野狐。為渠參請太心麤。而今敢問諸禪客。吐得狐涎盡也無。<span class='note-inline'>(枯木成)</span>。</p>
<p>不落與不昧。依前入皮袋。不昧與不落。皮袋俱拋却。令人長憶李將軍。萬里天邊飛一鶚。<span class='note-inline'>(草堂清)</span>。</p>
<p>萬丈洪崖倚碧空。人間有路不能通。奈何一點雲無礙。舒卷縱橫疾似風。<span class='note-inline'>(兜率悅)</span>。</p>
<p>臨機只為語偏枯。五百生來墮野狐。姹女<span class='corr'>已</span>歸霄漢去。獃郎猶自守寒罏。<span class='note-inline'>(圓通僊)</span>。</p>
<p>韓信收齊密用機。食其烹處共攢眉。到頭自有榮身計。蓋代之功復是誰。<span class='note-inline'>(道埸如)</span>。</p>
<p>入骨忿難攄。背楚復投吳。將謂胡鬚赤。更有赤鬚胡。雄峯常獨坐。寥寥鎮八隅。<span class='note-inline'>(黃龍震)</span>。</p>
<p>大智虗明徹果因。一言超脫野狐身。雄峯極目煙霄裏。列耀分輝拱北辰。<span class='note-inline'>(雲溪恭)</span>。</p>
<p>百丈堂前驗野狐。還如水上捺葫蘆。而今到處全機入。便好當場捋虎鬚。<span class='note-inline'>(禾山方)</span>。</p>
<p>江北江南問野狐。只因昧落有差殊。鴻門一踏開雙扇。那箇男兒是丈夫。<span class='note-inline'>(上方益)</span>。</p>
<p>百丈野狐。因果何如。善財未了。再見文殊。<span class='note-inline'>(溈山秀)</span>。</p>
<p>不落與不昧。當機無人會。一箇老狐兒。走入金毛隊。<span class='note-inline'>(羅漢南)</span>。</p>
<p>大雄山下古路縱橫。野狐巖中師子踞地。狂風蕩盡落殘花。獨有清香來撲鼻。<span class='note-inline'>(佛心才)</span>。</p>
<p>不落分明不昧親。老人何事脫狐身。丈夫氣銳衝牛斗。方見臨危不悚人。<span class='note-inline'>(踈山常)</span>。</p>
<p>化形來問大修行。當下金篦刮眼睛。轉得野狐成百丈。夜來依舊野干鳴。<span class='note-inline'>(張無盡)</span>。</p>
<p>魚行水濁。鳥飛毛落。至鑒難逃。太虗寥廓。一往迢迢五百生。只緣因果大修行。疾雷破山風震海。百鍊精金色不改。<span class='note-inline'>(圓悟勤)</span>。</p>
<p>醉眠醒臥不歸家。一身流落在天涯。祖佛位中留不住。夜來依舊宿蘆花。<span class='note-inline'>(龍門遠)</span>。</p>
<p>不昧與不落。老人何太錯。不落與不昧。分明如是對。重舉示諸人。諸人會不會。平蕪斷處是青山。行人更在青山外。<span class='note-inline'>(文殊道)</span>。</p>
<p>修行不落與不昧。盡作野狐涎唾腥。拾取娘生窮相口。拶開雲路吸雷霆。<span class='note-inline'>(佛智裕)</span>。</p>
<p>不落因果何曾墮。不昧因果何曾脫。當堂鏡破兩頭忘。掃影滅蹤無摸索。無摸索何倚托。秋風吹梧桐。樹葉鳴[口*(日/出/大/米)][口*(日/出/大/米)]。<span class='note-inline'>(佛性泰)</span>。</p>
<p>一言纔諦當。便脫野狐身。早知雨是水。不作兩般聲。<span class='note-inline'>(佛燈珣)</span>。</p>
<p>百丈野狐。兩耳卓朔。脫兮不昧。墮兮不落。不昧不落。何是何錯。若於當處不留情。萬里晴空步廖廓。<span class='note-inline'>(踈山如)</span>。</p>
<p>百丈野狐。塞鴈衘蘆。李廣神箭。張顛艸書。<span class='note-inline'>(鼓山珪)</span>。</p>
<p>不落不昧。石頭土塊。陌路相逢。銀山粉碎。拍手呵呵笑一場。明州有箇憨布袋。<span class='note-inline'>(徑山杲)</span>。</p>
<p>不落不昧。徒云解會。言下知歸。牢關粉碎。<span class='note-inline'>(楚安方)</span>。</p>
<p>【續收】明鏡當臺鑒者稀。禪人到此擬何之。直饒點破秋天月。元來只是野狐兒。<span class='note-inline'>(琅琊覺)</span>。</p>
<p>百丈野狐。語至言麤。怛薩阿竭。吾有吾廬。<span class='note-inline'>(翠巖真)</span>。</p>
<p>語路分明在。憑君子細看。和雨西風急。近火轉加寒。<span class='note-inline'>(道吾真)</span>。</p>
<p>不落藏鋒不昧分。要伊從此脫狐身。相逢盡道休官去。林下何曾見一人。<span class='note-inline'>(真淨文)</span>。</p>
<p>一尺水一丈波。五百生前不奈何。不落不昧商量也。依前撞入葛藤窠。阿呵呵。會也麼。若是你灑灑落落。不妨我哆哆和和。神歌社舞自成曲。拍手其間唱哩囉。<span class='note-inline'>(天童覺)</span>。</p>
<p>含血噴人。先污其口。百丈野狐。失頭狂走。驀地喚回。打箇筋斗。<span class='note-inline'>(宗覺空)</span>。</p>
<p>諦觀五百生前事。不昧何如不落親。因果歷然殊可怕。人人盡道野狐精。<span class='note-inline'>(牧菴忠)</span>。</p>
<p>颯颯春風動物華。園林開葉又開花。歸來謾與佳人說。鸞鏡臺前雲鬢斜。<span class='note-inline'>(白楊順)</span>。</p>
<p>不昧不落作麼會。會得依前墮野狐。一夜涼風生畫角。滿船明月泛江湖。<span class='note-inline'>(台州鴻福文)</span>。</p>
<p>不昧不落。將錯就錯。百丈野狐。一坑埋却。<span class='note-inline'>(尼無著總)</span>。</p>
<p>不是飜濤手。徒誇跨海鯨。由基方撚鏃。枝上眾猨驚。<span class='note-inline'>(宣祕禮)</span>。</p>
<p>一人道不落。一人道不昧。夜來一陣狂風生。浪打石頭如粉碎。<span class='note-inline'>(自得暉)</span>。</p>
<p>秉大火聚。燒太虗空。達磨不會。眼瞎耳聾。<span class='note-inline'>(塗毒䇿)</span>。</p>
<p>不向東山久。薔薇幾度花。白雲他自散。明月落誰家。<span class='note-inline'>(正堂辯)</span>。</p>
<p>世人住處我不住。世人行處我不行。全身跳入野狐窟。嬴得風流五百生。<span class='note-inline'>(肯堂充)</span>。</p>
<p>百丈堂前辨野狐。紫羅帳裏撒真珠。誰家別館池塘裏。一對鴛鴦水上浮。<span class='note-inline'>(靈巖安)</span>。</p>
<p>不落不昧。二俱是錯。受捨未忘。識情卜度。執滯言詮。無繩自縛。春至花開。秋來葉落。錯錯。誰知普化搖鈴鐸。<span class='note-inline'>(蘇州定慧信)</span>。</p>
<p>動口生荊棘。移身墮野狐。趙州來鬬富。東壁掛葫蘆。<span class='note-inline'>(或菴體)</span>。</p>
<p>不落不昧誣人之罪。不昧不落無繩自縛。可憐柳絮隨春風。有時自西還自東。<span class='note-inline'>(三峯印)</span>。</p>
<p>不落不昧東倒西擂。鐵壁銀山一時粉碎。不昧不落且無造作。誠哉是言不從人學。<span class='note-inline'>(月林觀　二)</span>。</p>
<p>不昧不落。錯錯錯錯。不落不昧。莫莫莫莫。坐致太平。實難摸索。</p>
<p>墮脫知何處。憑君子細看。潮來無別浦。木落見他山。<span class='note-inline'>(天目禮)</span>。</p>
<p>墮狐身與脫狐身。葉落花開幾度春。名利只隨騎馬客。是非不到釣魚人。<span class='note-inline'>(朴翁銛)</span>。</p>
<p>大雄山下老狐精。千古叢林惱殺人。若遇金毛師子子。看伊無處著渾身。<span class='note-inline'>(石菴玿)</span>。</p>
<p>百丈野狐。石女無夫。一回淚下。滄海乾枯。<span class='note-inline'>(率庵琮)</span>。</p>
<p>不落不昧。兩彩一賽。不昧不落。千錯萬錯。<span class='note-inline'>(無門開)</span>。</p>
<p>不落因果。突出野狐。人心似鐵。官法如罏。不昧因果。得脫野狐。頂上無骨頷下有鬚。<span class='note-inline'>(虗堂愚)</span>。</p>
<p style="margin-left:2em;text-indent:-1em">【增收】百丈普請鉏地次。一僧聞飯鼓聲。舉起鉏頭。大笑便歸。師曰。俊哉此是觀音入理之門。歸院乃喚其僧問。適來見什麼道理便與麼。僧曰。適來聞鼓聲動歸喫飯去來。師乃笑。<span class='note-inline'>(頌曰)</span>。</p>
<p>孰云意在钁頭邊。一擊圓通徹大千。大咲低頭歸去後。飢飡且莫與人傳。<span class='note-inline'>(水菴一)</span>。</p>
<p>風前一曲動離愁。那箇行人不舉頭。手把花枝半遮面。不令人見轉風流。<span class='note-inline'>(無準範)</span>。</p>
<p>天生箇樣鐵崑崙。機智偏能入海門。無限差珍收拾了。却來空手敘寒溫。<span class='note-inline'>(簡翁敬)</span>。</p>
<p style="margin-left:2em;text-indent:-1em">【增收】百丈因一女子<span class='note-inline'>(聯燈錄作一僧)</span>哭上灋堂。師曰。作甚麼。女曰。父母俱喪。請和尚選日。師曰。明日來。一時埋却。　頌曰。</p>
<p>百丈山頭坐不遙。女人山下哭嘷咷。一時埋向清涼地。至孝方能今古超。<span class='note-inline'>(汾陽昭)</span>。</p>
<p>此理分明答教人。爺娘俱喪向師深。雖道分燈傳正法。一時埋却始為親。<span class='note-inline'>(延壽慧)</span>。</p>
<p style="margin-left:2em;text-indent:-1em">【增收】百丈因黃蘗問。從上諸聖以何法示人。師良久。蘗曰。後代兒孫將何傳授。師曰。我將謂你是箇人。便歸方丈。　頌曰。</p>
<p>國泰由來自偃兵。路逢劒客也須呈。雖然猛虎不食子。正令他時作麼行。<span class='note-inline'>(本覺一)</span>。</p>
<p style="margin-left:2em">池州南泉普願禪師<span class='note-inline'>(嗣馬祖)</span>示眾曰。喚作如如。早是變了也。今時師僧須向異類中行。歸宗聞曰。雖行畜生行。不得畜生報。師曰。孟八郎又恁麼去也。　頌曰。</p>
<p>張公移住向深村。被賊潛身入後門。鍋子一時偷去了。更來敲椀玩兒孫。<span class='note-inline'>(保寧勇)</span>。</p>
<p>【續收】父不慈。子不孝。作之在前。悔之在後。明眼衲僧。難緘其口。<span class='note-inline'>(佛日才)</span>。</p>
<p>喚作如如<span class='corr'>已</span>變名。廓然無聖豈容情。其間妙叶皆同類。不有玄暉辨濁清。<span class='note-inline'>(護國欽)</span>。</p>
<p>涅槃寂滅本無名。喚作如如早變生。若問經中何極則。石人夜聽木雞鳴。<span class='note-inline'>(本覺一)</span>。</p>
<p style="margin-left:2em">南泉有時曰。文殊普賢。昨夜三更。<span class='note-inline'>(五燈會元三更下有相打二字)</span>每人與二十棒趂出院也。趙州曰。和尚棒教誰喫。師曰。且道。王老師過在什麼處。趙州禮拜而出　玄覺云。且道。趙州休去。是肯南泉。不肯南泉　雲門曰。深領和尚慈悲。某甲歸衣鉢下得箇安樂。又代曰。為眾除害。　頌曰。</p>
<p>普賢昨夜鬬文殊。趂出還同兩手袪。却道趙州行正令。從茲王老一時無。<span class='note-inline'>(佛印元)</span>。</p>
<p>彩雲影裏仙人現。手把紅羅扇遮面。無人著眼看仙人。却看隨後紅羅扇。<span class='note-inline'>(佛鑑懃)</span>。</p>
<p>鴛鴦繡出世無雙。好手元來更有強。呈罷各歸香閤去。金鍼難把度蕭郎。<span class='note-inline'>(佛燈珣)</span>。</p>
<p>【續收】二俱不了。隨合多少。縱使夜行。投明未到。<span class='note-inline'>(月堂昌)</span>。</p>
<p>霧起龍吟。風生虎嘯。兩口一舌。異音同調。文殊普賢佛法見。南泉趙州日月面。據令而行指顧間。盡情貶向鐵圍山。<span class='note-inline'>(圓悟勤)</span>。</p>
<p>布鼓當軒為擊來。臥龍驚起出巖隈。千峯秀色憑誰寫。一帶澄江古鏡開。<span class='note-inline'>(無菴全)</span>。</p>
<p>是賊識賊精識精。南泉無過強惺惺。趙州禮拜歸堂去。前箭猶輕後箭深。<span class='note-inline'>(石菴玿)</span>。</p>
<p>春風吹落碧桃花。一片流經十萬家。誰在畫樓沽酒處。相邀來喫趙州茶。<span class='note-inline'>(石鼓夷)</span>。</p>
<p style="margin-left:2em;text-indent:-1em">【增收】南泉因到莊所。莊主預備迎奉。師曰。老僧居常出入不與人知。何得排辦如此。莊主曰。昨夜土地報道。和尚今日來。師曰。王老師修行無力。被鬼神覷見。侍者便問。和尚既是善知識。為甚麼被鬼神覷見。師曰。土地前更下一分飯　玄覺云。甚麼處是土地前。更下一分飯　雲居錫云。是賞伊罰伊。只如土地前見。是南泉。不是南泉。　頌曰。</p>
<p>土地堂前一分飯。只為當年圖口辦。行年在坎鬼臨身。奉勸禪人休讚歎。<span class='note-inline'>(大圓智)</span>。</p>
<p>石上栽花分外奇。枝頭春色暗芳菲。馨香徧界無人齅。一任狂風取次吹。<span class='note-inline'>(伊菴權)</span>。</p>
<p style="margin-left:2em;text-indent:-1em">【增收】南泉曰。江西馬祖說即心即佛。王老師不恁麼道。不是心不是佛不是物。恁麼道。還有過麼。趙州禮拜而出。僧隨問州曰。上座禮拜了便出。意作麼生。曰汝却問取和尚。僧問師曰。適來諗上座意作麼生。師曰。他却領得老僧意旨。　頌曰。</p>
<p>不是心兮不是物。那吒夜入蒼龍窟。鐵鞭擊碎明月珠。從教大地如飜墨。<span class='note-inline'>(雪竇宗)</span>。</p>
<p>深深深汲古今。淺淺淺渾成現。水瑩玉壺。江澄素練。跳出桃花三級浪。戴角擎頭乘快便。點額魚。馬師口下空躊躇。<span class='note-inline'>(圓悟勤)</span>。</p>
<p>古佛場中不展戈。後人剛地起譊訛。道泰不傳天子令。時清休唱太平歌。<span class='note-inline'>(龍門遠)</span>。</p>
<p>剔起便行三萬里。只今休去八千年。分明更為從頭舉。一任諸方取次傳。<span class='note-inline'>(鼓山珪)</span>。</p>
<p>倒腹傾腸說向君。不知何事尚沉吟。如今便好猛提取。付與世間無事人。<span class='note-inline'>(徑山杲)</span>。</p>
<p>金剛南際老番王。反著襴衫入大唐。牛首旃檀都賣了。唯垂鼻孔不囊藏。<span class='note-inline'>(正堂辯)</span>。</p>
<p>心佛物兮俱不是。坐斷舌頭除藥忌。橫拈倒用總由他。活捉魔羣穿却鼻。<span class='note-inline'>(南巖勝)</span>。</p>
<p>不是心不是佛不是物。通身一串金鎻骨。趙州參見老南泉。解道鎮州出蘿蔔。<span class='note-inline'>(吳元昭)</span>。</p>
<p>不是心不是佛不是物。<span class='note-inline'>(以拂子擊禪牀)</span>為君擊碎精靈窟。天上人間知不知。鼻孔依前空突兀。<span class='note-inline'>(誰菴演)</span>。</p>
<p>不是心佛不是物。六六依前三十六。因思長慶陸大夫。解道合笑不合哭。<span class='note-inline'>(尼無著總)</span>。</p>
<p>華嶽三峯翠插天。上頭無路可躋攀。不知誰有神仙手。折取峯頭十丈蓮。<span class='note-inline'>(開善謙)</span>。</p>
<p>餓鬼鞭死屍。仙人禮枯骨。野犬吠荒丘。鐵山空突兀。六合羣靈競出頭。不知何處為窠窟。<span class='note-inline'>(或菴體)</span>。</p>
<p>倒腹傾腸幾箇知。更無絲髮可相依。直饒徹底承當去。也落他家第二機。<span class='note-inline'>(靈巖日)</span>。</p>
<p>突出難辨辨得出。師子飜身師子窟。哮吼一聲天地空。驚起須彌高突兀。<span class='note-inline'>(月林觀)</span>。</p>
<p>剃頭頭光生。洗脚脚清爽。脫衣上牀眠。抓著通身痒。<span class='note-inline'>(雪菴瑾)</span>。</p>
<p>不是心不是佛不是物。瀝盡野狐涎。趯反山鬼窟。平田淺草裏。露出焦尾大蟲。太虗寥廓中。放出遼天俊鶻。阿呵呵露風骨。等閒拈出眾人前。畢竟分明是何物。咄咄。<span class='note-inline'>(遯菴珠)</span>。</p>
<p>鯨飲海水盡。露出珊瑚枝。海神知貴不知價。留與人間光照夜。<span class='note-inline'>(朴翁銛)</span>。</p>
<p>慣弄瑤琴與琵琶。清音歷歷徧天涯。堪嗟不入聾人耳。空使西山月又斜。<span class='note-inline'>(息菴觀)</span>。</p>
<p>夫子不識字。達磨不會禪。大唐天子國。依舊化三千。<span class='note-inline'>(松源岳)</span>。</p>
<p>破業亡家後。渾身沒處安。倒拈無孔笛。吹過汨羅灣。<span class='note-inline'>(如菴用)</span>。</p>
<p>不是心佛物。開口<span class='corr'>已</span>話墮。更擬問如何。好與劈面唾。<span class='note-inline'>(殺六巖輝)</span>。</p>
<p>不是心兮不是物。白頭生得黑頭鶻。覷破門前下馬臺。通身冷汗黑如墨。<span class='note-inline'>(蓬菴會)</span>。</p>
<p style="margin-left:2em">南泉因黃蘗首座一日捧鉢於師位坐。師乃問。長老甚年中行道。曰威音王佛前。師曰。猶是王老師兒孫。蘗遂過本位。　頌曰。</p>
<p>彼此老來誰記得。人前各自強惺惺。一坑未免俱埋却。幾箇如今眼子青。<span class='note-inline'>(龍門遠)</span>。</p>
<p>威音王佛是兒孫。王老當時開大言。黃蘗見機分主伴。典刑千古定宗門。<span class='note-inline'>(踈山如)</span>。</p>
<p>【續收】明明攪動一缸屎。却把麝香燒旖旎。許多香氣不曾聞。渾身坐在屎缸裏。<span class='note-inline'>(蒙菴岳)</span>。</p>
<p>南泉捧鉢入堂來。賓主分明肯自乖。莫把威音論戒臈。本無位次可差排。<span class='note-inline'>(天目禮)</span>。</p>
<p>黃蘗下座。南泉上坐。常州紙貴。一狀領過。<span class='note-inline'>(北磵簡)</span>。</p>
<p>黃蘗能施陷虎機。奈何王老䇿尤奇。舌頭反轉聊相問。直得移身舊路歸。<span class='note-inline'>(簡翁敬)</span>。</p>
</div>
<p class='juan'>禪宗頌古聯珠通集卷第十</p></div>
</div><!-- end of div[@id='body'] -->
</body></html>