<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu64' />禪宗頌古聯珠通集卷第二十五</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu65' />
<p class='h2'>六祖下第五世之六<span class='note-inline'>(清源下第四世之餘)</span></p><p style="margin-left:2em">鄂州清平山令遵禪師<span class='note-inline'>(嗣翠微)</span>因僧問。如何是大乘。師曰井索。曰如何是小乘。師曰錢索。又問。如何是有漏。師曰笊籬。曰如何是無漏。師曰木杓。曰覿面相呈時如何。師曰。分付與典座。　頌曰。</p>
<p>有漏笊籬。無漏木杓。烜赫禪和。妄生卜度。伶俐座主。何處摸索。金牙解使神鎗。李廣箭穿雙鶚。<span class='note-inline'>(琅琊覺)</span>。</p>
<p>大乘小乘。井索錢索。有漏無漏。笊籬木杓。直下承當。鼻孔失却。<span class='note-inline'>(法雲秀)</span>。</p>
<p>笊籬木杓。錢貫井索。見成家風。受用廓落。生涯放得信緣看。佛法更於何處著。不用安排只麼從。自然心地常安樂。<span class='note-inline'>(天童覺)</span>。</p>
<p>二乘諸漏扣空王。雪後那堪半夜霜。秦漢旌旗度沙漠。唐虞黼黻拱巖廊。<span class='note-inline'>(張無盡)</span>。</p>
<p>笊籬木杓。錢貫井索。打瓦鑽龜。徒勞卜度。休卜度。麒麟只有一隻角。<span class='note-inline'>(南華昺)</span>。</p>
<p>【續收】有漏笊籬。無漏木杓。學語禪流。徒勞卜度。江邊有箇釣魚人。擲鈎驚起遼天鶴。<span class='note-inline'>(白鹿先)</span>。</p>
<p>笊籬木杓。錢貫桶索。說妙談玄俱是錯。清平鼻孔塞乾坤。天下衲僧無處摸。明來握土成金。悟去百草皆藥。抝折俱胝指頭。踏斷趙州略彴。平常一句用無窮。限量知見徒斟酌。<span class='note-inline'>(雪竇宗)</span>。</p>
<p>丈二鋼釘。八尺鐵橛。插在眼中。猶自不瞥。<span class='note-inline'>(中庵空)</span>。</p>
<p style="margin-left:2em;text-indent:-1em">【增收】清平初參翠微便問。如何是西來的的意。微曰。待無人即向汝說。師良久曰。無人也請和尚說。微下禪床引師入竹園。師又曰。無人也請和尚說。微指竹曰。這竿得恁麼長。那竿得恁麼短。師雖領其微言。猶未徹。出住大通。上堂。舉初見翠微機緣。謂眾曰。先師入泥入水為我。自是我不識好惡。　頌曰。</p>
<p>父子相逢意<span class='corr'>已</span>彰。尊卑何必敘炎涼。叮嚀指點家園事。行盡荒郊話短長。<span class='note-inline'>(大洪遂)</span>。</p>
<p>土埋處處鐵菱角。半夜經由未覺難。天曉嶺根傷中倒。方知行過鐵門關。<span class='note-inline'>(雪堂行)</span>。</p>
<p style="margin-left:2em">舒州投子山大同禪師<span class='note-inline'>(嗣翠微)</span>趙州問。大死底人却活時如何。師曰。不許夜行投明須到。州曰。我早猴白。伊更猴黑。　頌曰。</p>
<p>活中有眼還同死。藥忌何須鑒作家。古佛尚言曾未到。不知誰解撒塵沙。<span class='note-inline'>(雪竇顯)</span>。</p>
<p>大死底人同活人。三千豪俠又隨塵。李陵本是収番將。却作降番上將身。<span class='note-inline'>(佛印元)</span>。</p>
<p>死去活來牙上露。投明須到<span class='corr'>己</span>先行。誰家別舘池塘裡。一對鴛鴦畫不成。<span class='note-inline'>(白雲端)</span>。</p>
<p>虗空產出銕牛兒。頭角分明也大奇。踏破澄潭深處月。夜闌牽向雪中歸。<span class='note-inline'>(長靈卓)</span>。</p>
<p>趙州解撚無絲線。投子能穿沒鼻針。好手手中呈好手。紅心心內中紅心。<span class='note-inline'>(佛鑑懃)</span>。</p>
<p>大死底人還却活。不許夜行投明到。陳州人出許州門。翁翁八十重年少。<span class='note-inline'>(鼓山珪)</span>。</p>
<p>禾黍不陽艶。競栽桃李春。翻令力畊者。半作賣花人。<span class='note-inline'>(徑山杲)</span>。</p>
<p>【續收】我疑千年蒼玉精。化為一片秋水骨。海神欲護護不得。鰲頭一旦忽擎出。<span class='note-inline'>(正堂辯)</span>。</p>
<p>棚前夜半弄傀儡。行動威儀去就全。子細思量無道理。裏頭畢竟有人牽。<span class='note-inline'>(雪菴瑾)</span>。</p>
<p style="margin-left:2em">投子因僧問。如何是十身調御。師下禪床立。又問。凡聖相去幾何。師亦下禪床立。　頌曰。</p>
<p>水出崑崙浪接連。天高地逈秀林巒。禪床略下雲山斷。凡聖無踪海岳寒。<span class='note-inline'>(投子青)</span>。</p>
<p>老婦低垂事舅姑。起來爭免面糢糊。強將雲髻高高綰。遮得傍人眼也無。<span class='note-inline'>(白雲端)</span>。</p>
<p>投子下禪床。雲中迸電光。胡僧歸漢土。六月下嚴霜。<span class='note-inline'>(佛慧泉)</span>。</p>
<p>投子示全機。清風動翠微。十身何處是。嬴得眼如眉。<span class='note-inline'>(才佛心)</span>。</p>
<p>愛向江邊弄釣絲。碧潭深處有嘉魚。釣頭不是無香餌。箇底如何釣得渠。<span class='note-inline'>(長靈卓)</span>。</p>
<p>捉賊分明要見贓。十身調御下繩牀。曾經巴硤猿啼夜。銕作心肝也斷腸。<span class='note-inline'>(佛鑑懃)</span>。</p>
<p>投子下禪床。通身誰辨的。擬議即千差。覿面難相識。<span class='note-inline'>(京兆天寧璉)</span>。</p>
<p>投子下繩床。今朝為舉揚。驢前馬後漢。切忌亂承當。<span class='note-inline'>(徑山杲)</span>。</p>
<p>【續收】玉麟帶角離霄漢。金鳳銜花下綵樓。野老不嫌公子醉。相將携手御街遊。<span class='note-inline'>(水菴一)</span>。</p>
<p>投子下繩床。終非孟八郎。不搖三寸舌。未免鬼分贓。眼底欲條直。臨機爭探囊。裂破古今無面目。縱橫何處有關防。<span class='note-inline'>(或庵體)</span>。</p>
<p style="margin-left:2em">投子因僧問。月未圓時如何。師曰。吞却三箇四箇。曰圓後如何。師曰。吐却七箇八箇。　頌曰。</p>
<p>七八雖然正好觀。四三焉得便顢頇。靈光萬古輝天地。隱顯尋常不用搏。<span class='note-inline'>(洞山聰)</span>。</p>
<p>圓缺曾伸問老翁。石龜銜子引清風。昨朝木馬潭中過。踏出金烏半夜紅。<span class='note-inline'>(投子青)</span>。</p>
<p>圓後圓前作者知。四三七八解呈機。令人長咲善吞吐。留與叢林作是非。<span class='note-inline'>(正覺逸)</span>。</p>
<p>吞却三四枚。吐出七八箇。吞吐總完全。不知是什麼。<span class='note-inline'>(保寧勇)</span>。</p>
<p>【續收】吞却易吐還難。須彌頂上天風寒。昨夜三更白如晝。不知誰共倚闌觀。<span class='note-inline'>(佛性泰)</span>。</p>
<p>投子投子。機輪無阻。要吞即吞。要吐即吐。若還殢齒粘牙。爭得超今邁古。<span class='note-inline'>(石庵玿)</span>。</p>
<p style="margin-left:2em">投子因僧問。和尚住此山。有何境界。師曰。丫角女子白頭絲。　頌曰。</p>
<p>山家世界別。塵世罕曾聞。只可自怡悅。不堪持贈君。持贈君還也奇。丫角女子白頭絲。<span class='note-inline'>(正覺逸)</span>。</p>
<p>丫角女子白頭絲。猛燄堆中雪片飛。一等住山誰可擬。閑雲流水不同歸。<span class='note-inline'>(白雲端)</span>。</p>
<p>【續收】花萼樓前春正濃。濛濛柳絮舞晴空。金錢擲罷嬌無力。咲倚䦨干屈曲中。<span class='note-inline'>(懶庵樞)</span>。</p>
<p>住山境界問如何。女子雙鬟鬢<span class='corr'>已</span>皤。覿面不逢休更會。白雲飛過舊山河。<span class='note-inline'>(天目禮)</span>。</p>
<p style="margin-left:2em;text-indent:-1em">【增收】投子因僧問。春雨淋淋。百草為什麼不抽芽。師曰。芭蕉只麼長。僧問。如何是玄中玄。師曰。去年端午。今年亦然。曰畢竟如何。師曰。故非同別。誰說前後。僧問如何是第二月。師曰。仲春漸暄。曰如何是第一月。師曰。孟春猶寒。　頌曰。</p>
<p>投子投子。超今邁古。遇人識人。頭灰面土。一月二月。寒暄說說。住峯高處見翠微。紅蓮舌上無橫骨。<span class='note-inline'>(龍門遠)</span>。</p>
<p>孟春猶寒第一月。仲春漸暄第二月。若無閑事挂心頭。便是人間好時節。江南并兩浙。春寒與秋熱。<span class='note-inline'>(蒙庵岳)</span>。</p>
<p style="margin-left:2em;text-indent:-1em">【增收】投子因僧問。一大藏教還有奇特事也無。師曰。演出大藏教。僧又問黃龍新。一大藏教還有奇特事也無。新曰。演入大藏教。　頌曰。</p>
<p>頓漸偏圓。權寔空有。釘觜鐵舌。河目海口。一道清虗亘古今。八角磨盤空裡走。<span class='note-inline'>(圓悟勤)</span>。</p>
<p>演出大藏教。言端語亦端。兩頭都坐斷。一劒倚天寒。<span class='note-inline'>(冶父川)</span>。</p>
<p>一出一入。半合半開。羸鶴翹寒木。狂猿嘯古臺。要知奇特事。當甚破草鞋。<span class='note-inline'>(木庵永)</span>。</p>
<p style="margin-left:2em;text-indent:-1em">【增收】投子因僧問。曹溪猶如指月。靈山猶如畫月。如何是真月。師曰。昨夜三更轉向西。　頌曰。</p>
<p>昨夜三更轉向西。曉來任運落前溪。舉頭不薦團欒底。無限清風付與誰。<span class='note-inline'>(慈受深)</span>。</p>
<p>昨夜三更轉向西。昏昏宇宙幾人迷。澄潭影轉風初息。猿狖微聞嶺外啼。<span class='note-inline'>(懶庵需)</span>。</p>
<p>昨夜三更轉向西。明眼宗師為指迷。若於話下尋端的。未免泥中又洗泥。<span class='note-inline'>(巳菴深)</span>。</p>
<p style="margin-left:2em;text-indent:-1em">【增收】投子因僧問。如何是露地白牛。師曰。叱叱。曰飲噉何物。師曰。喫喫。　頌曰。</p>
<p>玉角霜毛露地牛。人間天上顯踪由。不同雪嶺時時吼。肻若溈山日日收。<span class='note-inline'>(洞山聰)</span>。</p>
<p>露地白牛起問端。隨機叱叱齒牙寒。不知飲噉是何物。喫喫直教滄海乾。<span class='note-inline'>(乾明慧覺)</span>。</p>
<p style="margin-left:2em;text-indent:-1em">【增收】投子問僧。甚麼處來。曰東西山禮祖師來。師曰。祖師不在東西山。僧無語。　頌曰。</p>
<p>蒼龍帶雨離深洞。彩鳳銜花入帝關。一句古今無滲漏。祖師不在東西山。<span class='note-inline'>(雪堂行)</span>。</p>
<p style="margin-left:2em;text-indent:-1em">【增收】投子因僧問。如何是學人一卷經。師曰。題目分明。　頌曰。</p>
<p>半滿金言玉轉環。靈山一會受欺謾。拈來題目分明也。付與兒孫著眼看。<span class='note-inline'>(佛心才)</span>。</p>
<p style="margin-left:2em;text-indent:-1em">【增收】投子因雪峯侍立。師指菴前一磈石曰。三世諸佛總在裡許。峯曰。須知有不在裏許者。師乃歸庵中坐<span class='note-inline'>(一曰不快漆桶)</span>。　頌曰。</p>
<p>說明道白。埋塵混垢。變化有由。敗露不走。誰知暗裡骨橫抽。要在轟轟霹靂手。<span class='note-inline'>(月堂昌)</span>。</p>
<p>有客釣鼇魚。區區走五湖。不知泥裏蚌。滿腹是驪珠。<span class='note-inline'>(佛鑑懃)</span>。</p>
<p style="margin-left:2em;text-indent:-1em">【增收】投子因僧問。劫火洞然時如何。師曰。寒凜凜地。　頌曰。</p>
<p>天地為爐萬物焦。石人駕浪渡雲霄。風生半夜霜威星。月落氷寒逼鬢凋。<span class='note-inline'>(投子青)</span>。</p>
<p style="margin-left:2em;text-indent:-1em">【增收】投子因僧問。如何是本來人。師曰。共坐不相識。曰恁麼則禮拜去也。師曰。暗寫愁腸寄與誰。　頌曰。</p>
<p>共坐同行世莫知。幾人當面便逢伊。縱饒紹續家門者。半是貧寒乞養兒。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】投子因僧問。一切聲是佛聲是否。師曰是。曰和尚莫[尸@豕]沸椀鳴聲。師便打。僧又問。麤言及細語。皆歸第一義。是否。師曰是。曰喚和尚作一頭驢得麼。師便打。　頌曰。</p>
<p>投子投子。機輪無阻。放一得二。同彼同此。可憐無限弄潮人。畢竟還落潮中死。忽然活。百川倒流閙聒聒。<span class='note-inline'>(雪竇顯)</span>。</p>
<p>高山可踰。大海可涉。投子投子。到處盤摺。一切聲是佛聲。從他認我碗鳴。麤言歸第一義。自要看渠[尸@豕]沸。喚作一頭驢。正令生光輝。趂手打得走無路。咭嘹舌頭何處歸。<span class='note-inline'>(月堂昌)</span>。</p>
<p>一條拄杖兩家使。一往一來無彼此。者僧若得投子機。隨手拈來打投子。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】投子與僧遊山。僧見蟬殻遂問。殻在這裏。蟬向什麼處去。師拈蟬殻。就其耳畔作蟬鳴聲。其僧有省。　頌曰。</p>
<p>輕薄寒蟬殻。枯乾敗葉形。拈來臨耳畔。連噪兩三聲。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】投子指雨示僧云。數日來好雨。且道什麼處來。僧無語。後因看華嚴經。方有省。　頌曰。</p>
<p>陌上遊人競採芳。不知眼底度春光。夜來一陣落花雨。一百十城流水香。<span class='note-inline'>(絕象鑒)</span>。</p>
<p>百花香裏鷓鴣啼。白面郎君醉似泥。赫日光中開得眼。福城東際草萋萋。<span class='note-inline'>(竹屋簡)</span>。</p>
<p style="margin-left:2em;text-indent:-1em">【增收】投子因僧問。三身中那身說法。師乃彈指。　頌曰。</p>
<p>三身說法問端由。彈指輕輕海岳收。金鎻塔開紅日晚。夜深人咲碧峯頭。<span class='note-inline'>(投子青)</span>。</p>
<p style="margin-left:2em;text-indent:-1em">【增收】投子因僧問。菩提煩惱是一是二。師曰是二。僧便問。如何是菩提。師曰。且坐喫茶。曰如何是煩惱。師曰。這僧聒噪人出去。　頌曰。</p>
<p>入草親尋草裏人。重重有路掌中平。不遇大商空突曉。日高猶聽打三更。<span class='note-inline'>(木庵永)</span>。</p>
</div>
<div class='div-other'><a id='mulu66' />
<p class='h2'>六祖下第五世之七<span class='note-inline'>(南嶽下後第四世之一)</span></p><p style="margin-left:2em;text-indent:-1em"><span class='note-inline'>(溈仰)</span>　袁州仰山慧寂通智禪師。<span class='note-inline'>(嗣溈山)</span>有梵僧從空而至。師曰。近離甚處。曰西天。師曰。幾時離彼。曰今早。師曰。何太遲生。曰遊山翫水。師曰。神通游戲則不無闍黎。佛法須還老僧始得。曰特來東土禮文殊。却遇小釋迦。遂出梵書貝多葉與師。作禮乘空而去。自此號小釋迦。　頌曰。</p>
<p>遠離西竺路迢迢。親向支那弄海潮。若要清風生閫外。拽來更與四藤條。<span class='note-inline'>(南華昺)</span>。</p>
<p>小釋迦大文殊。聞名號任稱呼。藤條在握不能用。被他碧眼謾塗糊。<span class='note-inline'>(疎山如)</span>。</p>
<p>【續收】瞬目西天此土。揚眉此土西天。出息千重百帀。入息一念萬年。禪禪。閻浮樹在海南邊。<span class='note-inline'>(南堂興)</span>。</p>
<p>應真來訪仰山翁。須信聲聞未盡空。問著不知關棙子。元來只是有神通。<span class='note-inline'>(本覺一)</span>。</p>
<p style="margin-left:2em">仰山住東平時。溈山送書并鏡與師。師上堂提起示眾曰。且道是溈山鏡。東平鏡。若道是東平鏡。又是溈山送來。若道是溈山鏡。又在東平手裏。道得則留取。道不得則撲破去也。眾無語。師遂撲破。　頌曰。</p>
<p>仰山接得溈山鏡。告眾拈來行正令。懵懂禪流眼不開。仰山直下驀頭釘。<span class='note-inline'>(汾陽昭)</span>。</p>
<p>提起分明照正邪。眾人皆不啟唇牙。譬如賣物無人買。最後須歸本主家。<span class='note-inline'>(洞山聰)</span>。</p>
<p>古鏡封來辨者難。示徒行令眾當觀。會中若有仙陀客。留得如今照影寒。<span class='note-inline'>(海印信)</span>。</p>
<p>師鏡拈來呈眾了。癡人往往爭妍醜。當時撲破不可尋。免教壞却兒孫手。<span class='note-inline'>(白雲端)</span>。</p>
<p>溈山古鏡仰山提。日上東方月落西。撲落不知誰拾得。秋風索索草萋萋。<span class='note-inline'>(保寧勇)</span>。</p>
<p>師資相照見非輕。將示禪徒眾失驚。此鏡分明分不得。到頭分作兩分明。<span class='note-inline'>(佛國白)</span>。</p>
<p>全放全收意亦優。溈山送至仰山頭。可憐一片如秋水。三問無人撲破休。<span class='note-inline'>(智海清)</span>。</p>
<p>父子相傳鏡絕塵。須知秋夕不同輪。可憐無限迷頭者。錯認空華鏡裏春。<span class='note-inline'>(佛心才)</span>。</p>
<p>【續收】八十婆婆學畫眉。風流意比少年時。若無明鏡分妍醜。盡道不勞紅粉施。<span class='note-inline'>(上方益)</span>。</p>
<p>比謂拈來伸一問。如何舉眾盡茫然。不因一撲百襍碎。定作人間醜婦冤。<span class='note-inline'>(西禪淨)</span>。</p>
<p style="margin-left:2em">仰山隨溈山游山。到磐陀石上坐。師侍立次。忽鴉銜一紅柿落在面前。師取柿拭過呈似溈。溈云。子甚處得來。師曰。此是和尚道德所感。溈云。汝也不得無分。即分半與師　玄沙云。大小溈山。被仰山一坐。至今起不得。　頌曰。</p>
<p>鴉銜柿子落師前。致問何來事皎然。各分一半甜如蜜。如今不會更何年。<span class='note-inline'>(汾陽昭)</span>。</p>
<p>溈仰分明亘古今。父子相見意輒深。果熟馨香鴉銜至。揑來擘去似交襟。要會二人端的處。中秋月落映潭心。<span class='note-inline'>(洞山聰)</span>。</p>
<p style="margin-left:2em;text-indent:-1em">【增收】仰山因溈山問。大地眾生業識茫茫無本可據。子作麼生知他有之與無。師曰。慧寂有驗處。時有一僧從面前過。師召曰闍黎。僧回首。師曰。和尚。這箇便是業識茫茫無本可據。溈曰。此是師子一滴乳。迸散六斛驢乳。　頌曰。</p>
<p>父子有時揚密意。神通變化不相知。喚回業識茫茫者。笑倒溈山老古錐。<span class='note-inline'>(真淨文)</span>。</p>
<p>一喚回頭識我不。依俙蘿月又成鈎。千金之子纔流落。漠漠窮途有許愁。<span class='note-inline'>(天童覺)</span>。</p>
<p>有本無本。學益學損。搬運不時。提起却穩。師子一滴迸六斛。驢乳散入別人屋。業識茫茫辨出時。烏雞不在蘆花宿。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】仰山問溈山。大用現前。請師辨白。溈下座歸方丈。師隨入。溈問。子適來問甚麼話。師再舉。溈曰。還記得吾答語否。師曰記得。溈曰。你試舉看。師珍重出去。溈曰錯。師回首曰。閑師弟若來。莫道某甲無語。　頌曰。</p>
<p>是即全是。非即全非。大用現前。擕手同歸。不知猶自涉離微。<span class='note-inline'>(松源岳)</span>。</p>
<p>問處分明答處親。縱橫有路慣反身。相如奪得連城璧。秦主安然致太平。<span class='note-inline'>(木菴永)</span>。</p>
<p style="margin-left:2em">仰山臥次。夢入彌勒內院。眾堂中諸位皆足。惟第二位空。師遂就座。一尊者白槌曰。今當第二座說法。師起白槌曰。摩訶衍法離四句絕百非。諦聽諦聽。眾皆散去。及覺舉似溈。溈曰。子<span class='corr'>已</span>入聖位。師便禮拜。　頌曰。</p>
<p>夢中擁衲參耆舊。列聖森森坐其右。當仁不讓犍椎鳴。說法無畏師子吼。心安如海。膽量如斗。鮫目淚流。蚌腸珠剖。譫語誰知泄我機。厖眉應笑揚家醜。離四句絕百非。馬師父子病休醫。<span class='note-inline'>(天童覺)</span>。</p>
<p>夢裡談空也大奇。百非四句若為離。當時能舉摩竭令。何必堂中下一槌。<span class='note-inline'>(本覺一)</span>。</p>
<p>白日青天。夢中說夢。揑怪揑怪。誑謼一眾。<span class='note-inline'>(無門開)</span>。</p>
<p style="margin-left:2em">仰山因龐居士問。久嚮仰山。到來為什麼却覆。師竪起拂子。士曰恰是。師曰。是仰是覆。士乃打露柱曰。雖然無人。也要露柱證明。師擲拂子曰。若到諸方。一任舉似。　頌曰。</p>
<p>兩個八文為十六。從頭數過猶不足。拏來亂撒向階前。滿地團團苔蘚綠。<span class='note-inline'>(白雲端)</span>。</p>
<p>賊偷賊物太希奇。好手還他火伴知。今日併贓齊捉獲。得便宜是落便宜。<span class='note-inline'>(保寧勇)</span>。</p>
<p style="margin-left:2em;text-indent:-1em">【增收】仰山後參巖頭。頭舉起拂子。師展坐具。頭拈拂子置背後。師將坐具搭肩上而出。頭曰。我不肎汝放。祇肎汝収。　頌曰。</p>
<p>一竪一展。一放一収。仰山弄險。過似巖頭。賴是隨風回櫓棹。幾乎反却釣魚舟。<span class='note-inline'>(斷橋倫)</span>。</p>
<p style="margin-left:2em;text-indent:-1em">【增收】仰山一日在法堂上坐。見一僧來。問訊了向東邊叉手立。以目視師。師垂左足。僧過西邊叉手立。師垂右足。僧向中間叉手立。師収雙足。僧禮拜。師曰。老僧自住此。未曾打著一人。拈拄杖便打。僧騰空而去。　頌曰。</p>
<p>草舍蕭蕭寄白雲。故人訪遠意殷勤。寒暄禮節皆通罷。難免杯茶供養君。<span class='note-inline'>(南叟茙)</span>。</p>
<p style="margin-left:2em;text-indent:-1em">【增收】仰山在洪州石亭。粥後坐次。有僧問。和尚還識字否。師曰。隨分。僧乃右旋一帀云。是甚麼字。師於地上書個十字。僧又左旋一帀云。是甚字。師改十字作卍字。僧畫一圓相。兩手托如修羅擎日月勢云。是甚麼字。師乃畫圓相。圍却卍字。僧乃作樓至勢。師云。如是如是。此是諸佛之所護念。汝亦如是。吾亦如是。善自護持。其僧禮拜。騰空而去。　頌曰。</p>
<p>道環之虗未盈。空印之手未形。妙運天輪地軸。密羅武緯文經。放開揑聚。獨立同行。機發玄樞兮青天激電。眼合紫光兮白日見星。<span class='note-inline'>(天童覺)</span>。</p>
<p style="margin-left:2em;text-indent:-1em">【增收】仰山因僧思[邱-丘+益]問。禪宗頓悟畢竟入門的意如何。師曰。此意極難。若是祖宗門下上根上智。一聞千悟。得大總持。其有根微智劣。若不安禪靜慮。到這裡總須茫然。曰除此一路。還更有入處否。師曰有。曰如何即是。師曰。汝是甚處人。曰幽州人。師曰。汝還思彼處否。曰常思。師曰。能思者是心。所思者是境。彼處樓臺林苑人馬駢闐。汝返思底。還有許多般也無。曰某甲到這裡總不見有。師曰。汝解猶在心。信位即得。人位未在。曰除却這個。別更有意也無。師曰。別有別無即不堪也。曰到這裡作麼生即是。師曰。據汝所解。祇得一玄。得坐披衣。向後自看。[邱-丘+益]禮謝。　頌曰。</p>
<p>得坐應須更自看。涅槃城裏未為安。披毛戴角重相見。歷盡艱難幾許般。<span class='note-inline'>(大洪恩)</span>。</p>
<p>無外而容。無礙而冲。門墻岸岸。關鎻重重。酒常酣而臥客。飯雖飽而頹農。突出虗空兮鳳搏妙趐。踏翻滄海兮雷送游龍。<span class='note-inline'>(天童覺)</span>。</p>
<p>幽州桑梓問來端。歷歷山川在肺肝。思底返思都叵得。披衣向後更須看。<span class='note-inline'>(本覺一)</span>。</p>
<p>凡聖總無別路岐。返思思底幾人知。春風不到桃源洞。葉落花開自有時。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】仰山問僧。近離甚處。曰廬山。師曰。曾到五老峯麼。曰不曾到。師曰。闍黎不曾游山　雲門云。此語皆為慈悲之故。有落草之談。　頌曰。</p>
<p>出草入草。隨解尋討。白雲重重。紅日杲杲。左顧無瑕。右盻<span class='corr'>已</span>老。君不見寒山子行太早。十年歸不得。忘却來時道。<span class='note-inline'>(雪竇顯)</span>。</p>
<p>出草何如入草時。全身入草為慈悲。仰山垂手隨他去。直至如今在路岐。<span class='note-inline'>(本覺一)</span>。</p>
<p>欲識廬山五老峯。個中何地不相逢。舌頭無骨隨人轉。熨斗煎茶銚不同。<span class='note-inline'>(慈受深)</span>。</p>
<p style="margin-left:2em;text-indent:-1em">【增收】仰山問三聖。汝名什麼。聖云慧寂。師曰。慧寂是我。聖曰。我名慧然。師呵呵大咲。　頌曰。</p>
<p>神通游戲不為難。互換機鋒始可觀。雙放雙收底時節。呵呵大咲幾何般。<span class='note-inline'>(本覺一)</span>。</p>
<p>慧寂剛言是我名。幸逢禪者更饒人。若將利器比君子。大咲欣然滿座春。<span class='note-inline'>(圓悟勤)</span>。</p>
<p style="margin-left:2em;text-indent:-1em">【增收】仰山向火次。有僧參。師曰。一言說盡山河大地。僧問。如何是一言。師以火筯插向爐中。又移向舊處。　頌曰。</p>
<p>一句稱提萬象分。肯同摩竭掩重門。夕陽影裡風濤急。不覺移舟下渡昏。</p>
<p style="margin-left:2em;text-indent:-1em">【增收】仰山見雪師子乃指曰。還有過得此色者麼。眾無對　雲門云。當時好便與推倒　雪竇云。雲門只解推倒。不解扶起　琅琊覺云。即今問汝諸人。推倒扶起相去多少。拄杖子拶過眉毛。鼻孔呵呵大咲。便擲下拄杖　月堂昌云。推倒也錯。扶起也錯。且道。還有過此色者麼。　頌曰。</p>
<p>一倒一起。雪庭師子。慎於犯而懷仁。勇於為而見義。清光照眼似迷家。明白轉身還墮位。衲僧家了無寄。同死同生。何此何彼。暖信破梅兮春到寒枝。涼颷脫葉兮秋澄潦水。<span class='note-inline'>(天童覺)</span>。</p>
<p>推倒扶起。覿面千里。唯小釋迦。風前按指。直饒海印發光。也是雪峯道底。徧界是文殊。徧界是慈氏。樓閣門開竟日閑。誰識善財童子。<span class='note-inline'>(最菴印)</span>。</p>
<p style="margin-left:2em;text-indent:-1em">【增收】仰山因陸郎中問。不斷煩惱而入涅槃。師竪起拂子曰。只如者個作麼生入。曰入之一字也不用得。師曰。入之一字不為郎中。　頌曰。</p>
<p>生死涅槃。翻手覆手。正眼豁開。二俱非有。獨步大方。塵塵正受。片片亂飄巖上梅。條條縱舞溪邊柳。<span class='note-inline'>(石門聰)</span>。</p>
<p style="margin-left:2em;text-indent:-1em">【增收】仰山一日見香嚴乃問。近日師兄見處如何。曰據某甲見處。無一法可當情。師曰。你解猶在境。曰某甲只如是。師兄又作麼生。師曰。你豈無能。知道無一法可當情者。溈山聞舉曰。寂子<span class='corr'>已</span>後疑煞天下人去在。　頌曰。</p>
<p>寂子香嚴論見處。直教聞者轉疑深。相逢未肯三分語。那得全拋一片心。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】仰山臥次。僧問。法身還解說法也無。師曰。我說不得。別有一人說得。曰說得底人在甚處處。師推出枕子。溈山聞曰。寂子用劒刃上事。　頌曰。</p>
<p>法身說法。肉眼看物。大智如愚。大辯如訥。拈起簸箕別處舂。推出枕子露眠床。劒刃上事放亳光。<span class='note-inline'>(月堂昌)</span>。</p>
<p>田中插鍬。床上推枕。千手千眼。不審不審。<span class='note-inline'>(龍牙言)</span>。</p>
<p style="margin-left:2em;text-indent:-1em">【增收】仰山因梵僧來參。師於地上畫半月相。僧近前添作一圓相。以脚抹却。師展兩手。僧拂袖便去。　頌曰。</p>
<p>寂子偶逢穿耳客。曾將半月示伊家。僧添半月反然去。却道親逢小釋迦。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】仰山夏末問訊溈山。溈曰。子一夏不見上來。在下面作何所務。師曰。慧寂在下面。鋤得一片畬。下得一籮種。溈山曰。子今夏不虗過。師却問。未審和尚一夏之中作何所務。溈曰。日中一食。夜後一寢。師曰。和尚今夏亦不虗過。道了乃吐舌。溈曰。寂子何得自傷<span class='corr'>己</span>命。　頌曰。</p>
<p>開一片田。密密綿綿。兩頓粥飯。其道自辦。一夏與諸人相見。自是諸人不薦。若也薦成一片。是什麼一片。看取當門箭。<span class='note-inline'>(龍門遠)</span>。</p>
<p>寂子不虗過。钁頭邊有功。祇將一籮粟。千載顯家風。<span class='note-inline'>(咦菴鑒)</span>。</p>
<p>翁翁年德兩俱尊。家有詩書富可論。飽飯憨眠無個事。却來敲枕弄兒孫。<span class='note-inline'>(別山智)</span>。</p>
<p>開得一片田。種得一籮粟。卞和三獻楚王玉。設若不遇別寶人。至今猶在荊門哭。午間一齋。早晨一粥。斷。</p>
<p>絃須是鸞膠續。陽春白雪有知音。山自青兮水自綠。<span class='note-inline'>(辛菴儔)</span>。</p>
<p style="margin-left:2em;text-indent:-1em">【增收】仰山同陸侍御入僧堂。公乃問。如許多師僧。為復是喫粥喫飯僧。為復是參禪僧。師曰。亦不是喫粥飯僧。亦不是參禪僧。公曰。在此作什麼。師曰。侍御自問取他。　頌曰。</p>
<p>來問威風頗不臧。幾多龍象在雲堂。旃檀林裡曾無襍。造次風流豈易量。<span class='note-inline'>(本覺一)</span>。</p>
<p style="margin-left:2em;text-indent:-1em">【增收】仰山因劉侍御問。了心之旨可得聞乎。師曰。若欲了心。無心可了。無了之心。是名真了。　頌曰。</p>
<p>口朝鼻孔無空過。眼蓋鬍鬚有古風。信釆骨頭花十八。等閒擲出滿盆紅。<span class='note-inline'>(或菴體)</span>。</p>
<p style="margin-left:2em;text-indent:-1em">【增收】鄧州香嚴智閑禪師。<span class='note-inline'>(嗣溈山)</span>因百丈遷化。遂參溈山。溈問。我聞汝在百丈處。問一答十。問十答百。此是汝聰明伶俐。意解識想生死根本。父母未生時試道一句看。師茫然歸寮。將平日看過底文字。尋一句酬對竟不得。乃歎曰。畫餅不可充飢。屢乞溈說破。溈曰。我若說似汝。汝<span class='corr'>已</span>後罵我去。我說底終不干汝事。師遂焚平昔所看文字曰。此生不學佛法也。且作個長行粥飯僧。免役心神。泣辭溈山。抵南陽忠國師遺跡憩止。一日芟除草木。偶拋瓦礫擊竹作聲。忽然省悟。遽歸沐浴。焚香遙禮溈山。讚曰。和尚大慈。恩踰父母。當時若為我說破。何有今日之事。述頌曰。一擊忘所知。更不假修持。動容揚古路。不墮悄然機。處處無踪跡。聲色外威儀。諸方達道者。咸言上上機。溈山聞得謂仰山曰。此子徹也。仰曰。此是心機意識著述得成。待慧寂親自勘道。　頌曰。</p>
<p>粥飯隨緣養病軀。本無迷悟可關渠。無端擊著菴前竹。直至如今在半途。<span class='note-inline'>(雪竇宗)</span>。</p>
<p>放下身心如弊帚。拈來瓦礫是黃金。驀然一下打得著。大地山河一法沉。<span class='note-inline'>(九峯昇)</span>。</p>
<p style="margin-left:2em;text-indent:-1em">【增收】香嚴因仰山見曰。和尚讚歎師弟發明大事。你試說看。師舉前頌。仰曰。此是夙習記持而成。若有正悟。別更說看。師又頌曰。去年貧未是貧。今年貧始是貧。去年貧猶有卓錐之地。今年貧錐也無。　頌曰。</p>
<p>無地無錐未是貧。知無尚有守無身。儂家近日貧來甚。不見當初貧底人。<span class='note-inline'>(鴈山元)</span>。</p>
<p>年去年來貧復貧。祖師擡脚重千斤。愁人莫向愁人說。說向愁人愁殺人。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】香嚴初開堂。溈山令僧送書并拄杖至。師接得便哭。蒼天蒼天。僧曰。和尚為甚麼如此師曰。祇為春行秋令<span class='note-inline'>(一作冬行春令)</span>。　頌曰。</p>
<p>拄杖將來便徹心。淚流不覺思沉吟。春行秋令人驚怪。絕後光前絕古今。<span class='note-inline'>(汾陽昭)</span>。</p>
<p>接得杖哭蒼天。不言絕後與光前。春行秋令人難會。踏破草鞋脚底穿。<span class='note-inline'>(正覺逸)</span>。</p>
<p>尊人寄物哭蒼天。春令冬行也倒顛。若有會中真衲子。禪床好與即時掀。<span class='note-inline'>(本覺一)</span>。</p>
<p>家世拄杖。佛祖付囑。溈山寄來。香嚴發哭。父子投機。陽春雪曲。不是知音。大難相續。<span class='note-inline'>(踈山如)</span>。</p>
<p style="margin-left:2em">香嚴示眾曰。若論此事。如人上樹。口銜樹枝。脚不踏枝。手不攀枝。樹下忽有人問。如何是祖師西來意。不對他又違他所問。若對他又喪身失命。當恁麼時作麼生即得。時有虎頭招上座出眾云。樹上即不問。未上樹時請和尚道。師乃呵呵大笑。　頌曰。</p>
<p>香嚴銜樹示多人。要引同袍達本真。擬議即從言下取。喪身失命數如塵。汾陽為你開迷路。雲散長天日月新。<span class='note-inline'>(汾陽昭)</span>。</p>
<p>呵呵大咲沒針錐。上樹何如未上時。任使香嚴多伎倆。傍觀不免為攢眉。<span class='note-inline'>(佛慧泉)</span>。</p>
<p>曲設多方老古錐。那堪枝上更生枝。好如良馬窺鞭影。逐塊且非師子兒。<span class='note-inline'>(保寧勇)</span>。</p>
<p>古聖悲心利後人。口銜枝上露全身。直饒玄路無消息。未免家中喪二親。<span class='note-inline'>(石門易)</span>。</p>
<p>香嚴埀語真堪賞。口銜樹枝懸樹上。此時不問祖師機。且道渠儂底模樣。<span class='note-inline'>(地藏恩)</span>。</p>
<p>狹路轉身難。東西盡是山。行人不到處。風定落花閒。<span class='note-inline'>(上方益)</span>。</p>
<p>【續收】高高山頂立。深深海底行。新松趂嶺種。芳草遶池生。手不攀枝。脚不踏樹。口裏銜得。當頭蹉路。問著西來對不對。罰錢依舊有人悔。<span class='note-inline'>(月堂昌)</span>。</p>
<p>故園春色在枝頭。惱亂春風卒未休。無事晚來江上望。三三兩兩釣魚舟。<span class='note-inline'>(應菴華)</span>。</p>
<p>香嚴上樹口銜枝。手不攀枝脚纍垂。纔開口。<span class='note-inline'>(咦)</span>不答也又相違。未上樹時道將來。金剛寶劒頂門揮。<span class='note-inline'>(卍菴顏)</span>。</p>
<p>香嚴上樹。住住住住。擬問如何。葛藤露布。<span class='note-inline'>(月林觀)</span>。</p>
<p>香嚴真杜撰。惡毒無盡限。啞却衲僧口。通身是鬼眼。<span class='note-inline'>(無門開)</span>。</p>
<p>無地無錐始是貧。却來樹上強懸身。雖然相識滿天下。畢竟知心能幾人。<span class='note-inline'>(無禪才)</span>。</p>
<p style="margin-left:2em;text-indent:-1em">【增收】香嚴因僧問。如何是道。師曰。枯木裏龍吟。僧云如何。師曰。髑髏裏眼睛。後問石霜。如何是枯木裏龍吟。霜云。猶帶喜在。又問。如何是髑髏裏眼睛。霜云。猶帶識在。　頌曰。</p>
<p>枯木龍吟真是道。髑髏無識眼初明。喜識盡時消息盡。當人那辨濁中清。<span class='note-inline'>(曹山寂)</span>。</p>
</div>
<p class='juan'>禪宗頌古聯珠通集卷第二十五</p></div>
</div><!-- end of div[@id='body'] -->
</body></html>