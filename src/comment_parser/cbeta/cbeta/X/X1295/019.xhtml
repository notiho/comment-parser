<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗頌古聯珠通集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu50' />禪宗頌古聯珠通集卷第十九</p><p class="byline">宋池州報恩光孝禪寺沙門法應　集元紹興天衣萬壽禪寺沙門普會續集</p><p class="head1">祖師機緣</p>

<div class='div-other'><a id='mulu51' />
<p class='h2'>六祖下第四世之六<span class='note-inline'>(南嶽下後第三世之二)</span></p><p style="margin-left:2em">趙州因僧問。如何是祖師西來意。師曰。庭前栢樹子。曰和尚莫將境示人。師曰。我不將境示人。曰如何是祖師西來意。師曰。庭前栢樹子。　頌曰。</p>
<p>庭前栢樹地中生。不假牛犁嶺上耕。正示西來千種路。鬱密稠林是眼睛。<span class='note-inline'>(汾陽昭)</span>。</p>
<p>庭前栢樹趙州道。廬陵米價吉陽敷。三歲兒童皆念得。八十翁翁會也無。<span class='note-inline'>(浮山遠)</span>。</p>
<p>趙州庭前栢。天下走禪客。養子莫教大。大了作家賊。<span class='note-inline'>(慈明圓)</span>。</p>
<p>七百甲子老禪和。安貼家邦苦是他。人問西來指庭栢。却令天下動干戈。<span class='note-inline'>(雪竇顯　二)</span>。</p>
<p>千里靈機不易親。龍生龍子莫因循。趙州奪得連城璧。秦主相如總喪身。</p>
<p>入門何必辨來機。老倒禪和不自知。栢樹庭前剛指示。反令平地下針錐。<span class='note-inline'>(雲峯悅)</span>。</p>
<p>趙州有語庭前栢。禪者相傳古到今。摘葉尋枝雖有解。須知獨樹不成林。<span class='note-inline'>(黃龍南　三)</span>。</p>
<p>庭栢蒼蒼示祖心。趙州此話播叢林。盤根抱節在金地。禪者休於格外尋。</p>
<p>萬木隨時有彫喪。趙州庭栢鎮長榮。不獨淩霜抱貞節。幾奏清音對月明。</p>
<p>趙州全不犯工夫。覿面寧存細與麤。重疊示君君不見。庭前栢樹本來無。<span class='note-inline'>(兜率悅)</span>。</p>
<p>深院盤根翠色幽。老師曾指示禪流。年年不改淩霜節。下載清風何日休。<span class='note-inline'>(正覺逸)</span>。</p>
<p>趙州庭前栢。三冬刮地寒。處處綠楊堪繫馬。家家門下透長安。<span class='note-inline'>(天衣懷)</span>。</p>
<p>人問庭前栢。予是嶺南客。反憶臘月天。雪裏梅花拆。<span class='note-inline'>(海印信)</span>。</p>
<p>僧問西來意。趙州栢樹酬。皮下若有血。官差不自由。<span class='note-inline'>(翠巖真)</span>。</p>
<p>青青庭栢何年植。祖意分明示趙州。海變桑田有窮劫。靈苗無影不凋秋。<span class='note-inline'>(照覺總)</span>。</p>
<p>造化無私不思力。一一青青歲寒色。長短大小在目前。可笑時人會不得。<span class='note-inline'>(真淨文)</span>。</p>
<p>趙州庭栢。衲僧苦厄。井口轆轤。橫吞不得。<span class='note-inline'>(野軒遵)</span>。</p>
<p>庭前栢樹示禪流。幾箇親曾見趙州。明年更有新條在。惱亂春風卒未休。<span class='note-inline'>(保寧勇)</span>。</p>
<p>趙州庭下栢森森。摘葉尋枝古到今。明眼衲僧如覷著。西來祖意合平沉。<span class='note-inline'>(楊無為)</span>。</p>
<p>趙州庭栢森然直。露滴風清添翠色。摘葉尋枝不可求。盤根萬古終無極。<span class='note-inline'>(大溈秀)</span>。</p>
<p>真箇怪時方識怪。是精靈眼識精靈。時人不會西來旨。只看青青栢在庭。<span class='note-inline'>(佛國白)</span>。</p>
<p>羚羊掛角絕狐疑。翠栢庭前演妙機。此道不將人境會。杲天紅日夜長輝。<span class='note-inline'>(羅漢南)</span>。</p>
<p>舌頭無骨趙州老。栢樹庭前說向渠。好是晚來無限意。[口*官][口*官]啼鳥噪禪居。<span class='note-inline'>(三祖宗)</span>。</p>
<p>萬里長空雨霽時。一輪明月暎清輝。浮雲掩斷千人目。得見姮娥面者稀。<span class='note-inline'>(佛鑑懃)</span>。</p>
<p>庭前栢樹子。少悟出常情。雨過山添翠。雲收日月明。<span class='note-inline'>(湛堂凖)</span>。</p>
<p>青青庭栢指西來。趙老門風八字開。歲寒枝有深深意。誰把靈根著處栽。<span class='note-inline'>(佛燈珣)</span>。</p>
<p>西來祖意問如何。栢樹庭前指似他。射虎不真徒沒羽。至今天下有誵訛。<span class='note-inline'>(踈山如)</span>。</p>
<p>【續收】天下禪和咬少林。趙州有語庭前栢。庭前栢。老倒禪和眼赫赤。不善東西失本源。屈我觀音作胡客。<span class='note-inline'>(五祖戒)</span>。</p>
<p>趙州庭前栢。衲僧皆罔測。一堂雲水僧。盡是十方客。<span class='note-inline'>(琅琊覺)</span>。</p>
<p>趙州庭前栢。眼裏電光掣。雲外往來多。村翁行步劣。<span class='note-inline'>(道吾真)</span>。</p>
<p>一兔橫身當古路。蒼鷹纔見便生擒。後來獵犬無靈性。空向枯椿舊處尋。<span class='note-inline'>(承天宗)</span>。</p>
<p>蘇武不拜。韓信臨朝。恁麼會得。十萬迢迢。<span class='note-inline'>(瞞菴成)</span>。</p>
<p>庭前栢樹宿根深。葉葉真珠寸寸金。佛祖長長出不得。千古萬古只如今。<span class='note-inline'>(南堂興)</span>。</p>
<p>打人罵人易。勸人除却難。不識饒人處。急水下高灘。<span class='note-inline'>(<span class='corr'>崇</span>覺空)</span>。</p>
<p>趙州庭栢。說向禪客。黑漆屏風。松蘿亮隔。<span class='note-inline'>(佛日才)</span>。</p>
<p>百寶光攢無見頂。是大神呪最靈奇。揭諦波羅僧揭諦。石人半夜失烏雞。<span class='note-inline'>(正堂辯)</span>。</p>
<p>庭前栢樹子。不是祖師心。莫執一時見。便忘千古音。<span class='note-inline'>(龍牙言)</span>。</p>
<p>庭前栢樹子。分明向君舉。大雪滿長安。燈籠吞佛祖。<span class='note-inline'>(塗毒策)</span>。</p>
<p>靜鞭聲裏駕頭來。緊握雙拳打不開。打得開。雲壓香塵何處是。靜鞭聲裏駕頭來。<span class='note-inline'>(瞎堂遠)</span>。</p>
<p>西來祖意庭前栢。鼻孔寥寥對眼睛。落地枯枝纔[跳-兆+孛]跳。松蘿亮隔笑掀騰。<span class='note-inline'>(天童淨)</span>。</p>
<p>庭前栢樹子。一二三四五。竇八布衫穿。禾山解打鼓。<span class='note-inline'>(石菴玿)</span>。</p>
<p>快人一言。快馬一鞭。趙州庭栢。洗脚上船。<span class='note-inline'>(退菴奇)</span>。</p>
<p style="margin-left:2em;text-indent:-1em">【增收】清涼法眼禪師。舉栢樹子話。問覺銕觜。承聞趙州有此話。是否。覺曰。先師無此語。莫謗先師好。眼曰。真師子兒。　頌曰。</p>
<p>庭前栢樹子。趙州無此語。承言須會宗。勿自立規矩。<span class='note-inline'>(佛印元)</span>。</p>
<p>僧問西來栢樹酬。何必斯言謗趙州。令人長憶清涼老。一句當年喚轉頭。<span class='note-inline'>(大溈秀)</span>。</p>
<p>新羅鷂子<span class='corr'>刺</span>天飛。鈍鳥籬邊懞不去。趙州庭栢一何高。誰道先師無此語。<span class='note-inline'>(白雲端)</span>。</p>
<p>日炙風吹瘦影孤。趙州甞指倚庭株。昇元大小清涼老。未會先師此語無。<span class='note-inline'>(正覺逸)</span>。</p>
<p>趙州無語幾人知。江北江南見者稀。山寺桃花復何在。相逢空愛白公詩。<span class='note-inline'>(大洪遂)</span>。</p>
<p>庭前栢樹子。趙州無此語。若是本色人。直下未相許。<span class='note-inline'>(真淨文)</span>。</p>
<p>【續收】誰道先師無此語。焦尾大蟲元是虎。胡蜂不戀舊時窠。猛將豈在家中死。急著眼却回顧。若會截流那下去。帀地清風隨步舉。<span class='note-inline'>(慧通旦)</span>。</p>
<p>趙州庭前栢樹子。崑崙眼睛如點漆。笑他法眼謗先師。覺公心苦口如蜜。<span class='note-inline'>(雪堂行)</span>。</p>
<p>行主無人能賽。姐姐更是好手。騰身百尺竿頭。打箇背反筋斗。<span class='note-inline'>(正堂辯)</span>。</p>
<p>趙州有箇栢樹話。禪客相傳徧天下。多是摘葉與尋枝。不能直向根源會。覺公說道無此語。正是惡言當面罵。禪人若具通方眼。好向此中辨真假。<span class='note-inline'>(文殊道)</span>。</p>
<p>一人背手抽金鏃。一人反身控角弓。南北東西競頭看。果然一鴈落寒空。<span class='note-inline'>(巳菴深)</span>。</p>
<p style="margin-left:2em;text-indent:-1em">【增收】葉縣省和尚。因僧問栢樹子話。省曰。我不辭與汝說。還信麼。曰和尚重言。爭敢不信。省曰。汝還聞簷頭雨滴聲麼。其僧豁然。不覺失聲云。㖿。省曰。汝見箇甚麼道理。僧以頌對云。簷頭雨滴。分明歷歷。打破乾坤。當下心息。　頌曰。</p>
<p>庭前栢樹子。簷頭雨滴聲。風來荷折柄。千古意分明　□□□。</p>
<p>簷頭滴滴。分明歷歷。碧眼黃頭。二俱不識。識不識。普天帀地成狼籍。<span class='note-inline'>(東山源)</span>。</p>
<p style="margin-left:2em">趙州問僧。發足甚處。曰雪峯。師曰。雪峯有何言句示人。曰尋常道。盡十方世界。是沙門一隻眼。你等諸人向甚處屙。師曰。闍黎若回。寄箇鍬子去。　頌曰。</p>
<p>南望雪峯由萬里。北游未踏趙州關。賺他一隻破鍬子。二百餘年去不還。<span class='note-inline'>(正覺逸)</span>。</p>
<p>石橋一路滑如苔。閩嶺風高凍不開。相見盡言遊歷去。幾人曾到雪峯來。<span class='note-inline'>(佛慧泉)</span>。</p>
<p>沙門隻眼不容物。萬象森羅從彼出。鍬子何人識趙州。放行底事須綿密。<span class='note-inline'>(海印信)</span>。</p>
<p>大地是眼何處屙。天下不奈雪老何。趙州寄箇鍬子去。方得此語圓堶堶。<span class='note-inline'>(鼓山珪)</span>。</p>
<p>【續收】大地是眼沒處屙。衲僧到此便聱訛。須知別有安身訣。會得安身事更多。<span class='note-inline'>(咄)</span>鍬子安著在甚麼處。<span class='note-inline'>(照堂一)</span>。</p>
<p>雪峯何處屙。趙州寄鍬子。沙門一隻眼。狼籍乃如此。阿呵呵。大唐國裏鼓聲起。新羅國裏舞婆娑。<span class='note-inline'>(別峯印)</span>。</p>
<p>大地一隻眼。誰敢屙其中。鍬子寄將去。那知到雪峯。<span class='note-inline'>(橫川珙)</span>。</p>
<p style="margin-left:2em;text-indent:-1em">【增收】趙州謂眾曰。我向行脚到南方。火爐頭有箇無賓主話。直至如今。無人舉著。　頌曰。</p>
<p>蒙頭不覺齁齁睡。開眼從教燄燄紅。若謂平常便無事。須防豆爆冷灰中。<span class='note-inline'>(心聞賁)</span>。</p>
<p>無賓主話意深深。流落叢林古到今。火冷灰寒口挂壁。衲僧凍死不知心。<span class='note-inline'>(石田薰)</span>。</p>
<p style="margin-left:2em;text-indent:-1em">【增收】趙州上堂。至道無難唯嫌揀擇。纔有語言是揀擇是明白。這僧不在明白裏。是汝還護惜也無。時有僧問。既不在明白裏。護惜箇甚麼。師曰。我亦不知。僧曰。和尚既不知。為甚麼不在明白裏。師曰。問事即得。禮拜了退。　頌曰。</p>
<p>至道無難。言端語端。一有多種。二無兩般。天際日上月下。檻前山深水寒。髑髏識盡喜何立。枯木龍吟消未乾。難難。揀擇明白君自看。<span class='note-inline'>(雪竇顯)</span>。</p>
<p>至簡至易。同天同地。揀擇明白。云何護惜。口似椎眼如眉。涉語默蚿憐夔。堪笑卞和三獻玉。縱榮刖却一雙足。<span class='note-inline'>(圓悟勤)</span>。</p>
<p>世間無物可羅籠。獨有嵯峩萬仞峯。忽若有人猛推落。騰身雲外不留蹤。<span class='note-inline'>(隨菴緣)</span>。</p>
<p>至道無難。萬水千山。唯嫌揀擇。鵠黑烏白。纔有是非還護惜。不會不知全得力。明白裏頭如放行。腰金猶頌青青麥。<span class='note-inline'>(月堂昌)</span>。</p>
<p>亂撒明珠顆顆晶。走盤應不貴金聲。誰家女子能針線。一串穿來不剩星。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】趙州因僧問。至道無難唯嫌揀擇。是時人窠窟否。師曰。曾有人問我。老僧直得五年分疎不下。　頌曰。</p>
<p>象王嚬呻。師子哮吼。無味之談。塞斷人口。南北東西烏飛<span class='corr'>兔</span>走。<span class='note-inline'>(雪竇顯)</span>。</p>
<p>分疎不下五年強。一葉舟中載大唐。渺渺兀然波浪裏。誰知別有好思量。<span class='note-inline'>(白雲端)</span>。</p>
<p>五年分疎不下。一句元無縫罅。只知推過商量。誰信分明酬價。玲瓏底相知。莾鹵底相訝。寧可與曉事人相罵。不可共不曉事人說話。<span class='note-inline'>(天童覺)</span>。</p>
<p>五年分疎不下。往往反成話杷。須知至道無難。於此誰知縫罅。<span class='note-inline'>(佛鑑懃)</span>。</p>
<p>天雷如鼓。雲騰致雨。雨霽雲収。新月一鈎。至道無難。惟嫌揀擇。五年分疎太隔脉。東海鯉魚多赤梢。南山大蟲有白額。<span class='note-inline'>(月堂昌)</span>。</p>
<p>風雨濛濛。烏雲靉靉。贔屭上山。狐狸入海。隨後追尋。龍王不在<span class='note-inline'>(咄　獃堂定)</span>。</p>
<p>天高地厚尋常事。海闊山重更要論。霹靂震摧山鬼窟。獨携霜劒定乾坤。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】趙州因僧問。至道無難唯嫌揀擇。如何是不揀擇。師曰。天上天下唯吾獨尊。曰此猶是揀擇。師曰。田厙奴。甚處是揀擇。僧無語。　頌曰。</p>
<p>似海之深。如山之固。蚊虻弄空裏猛風。螻蟻撼於銕柱。揀兮擇兮。當軒布鼓。<span class='note-inline'>(雪竇顯)</span>。</p>
<p>團團秋月印天心。是物前頭有一輪。入穴蝦<span class='corr'>䗫</span>無出路。却冤天道不平勻。<span class='note-inline'>(白雲端)</span>。</p>
<p>金毛師子。大開口門。天旋地轉。雷擊電奔。修羅喪膽。外道亡魂。含靈蠢動。莫不沾恩。<span class='note-inline'>(佛鑑懃)</span>。</p>
<p>當門一脉透長安。遊子空嗟行路難。不是人前誇俏措。金鎚擊碎萬重關。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】趙州因僧問。至道無難唯嫌揀擇。纔有語言是揀擇。和尚如何為人。師曰。何不引盡此語。曰某甲祇念得到這裏。師曰。至道無難唯嫌揀擇。　頌曰。</p>
<p>水灑不著。風吹不入。虎步龍行。鬼號神泣。頭長三尺知是誰。相對無言獨足立。<span class='note-inline'>(雪竇顯)</span>。</p>
<p>驅山塞海也尋常。所至文明始是王。但見皇風成一片。不知何處有封疆。<span class='note-inline'>(白雲端)</span>。</p>
<p>針線工夫妙入神。㳂情接意一何親。太平胡越無疆界。誰是南人與北人。<span class='note-inline'>(佛鑑懃)</span>。</p>
<p>紫綾紅錦青絲線。巧手織來成一片。其中縫罅不能無。爭奈時人見不見。<span class='note-inline'>(龍門遠)</span>。</p>
<p>日暖風和鶯囀新。柳垂金線繫東君。東君不惜無私力。一點花紅一點春。<span class='note-inline'>(無菴全)</span>。</p>
<p style="margin-left:2em;text-indent:-1em">【增收】趙州因僧問。如何是道。師曰。墻外底。曰某甲不問這箇道。師曰。你問那箇道。曰大道。師曰。大道透長安。　頌曰。</p>
<p>知道還他老倒翁。親言相指事匇匇。關山路遠終須到。一徑長遙君任通。<span class='note-inline'>(投子青)</span>。</p>
<p>趙老家風不熱謾。問他大道答長安。有誰平步歸家去。多是區區自作難。<span class='note-inline'>(水菴一)</span>。</p>
<p>大道透長安。言端語亦端。臘盡雪消去。春來依舊寒。<span class='note-inline'>(松源岳)</span>。</p>
<p style="margin-left:2em;text-indent:-1em">【增收】趙州因僧問。道人相見時如何。師曰。呈漆器。　頌曰。</p>
<p>作家相見時。堂堂呈漆器。烏龜落漆桶。也有第一義。<span class='note-inline'>(南堂興)</span>。</p>
<p>漱石泠泠古㵎陰。喬松千尺帶寒青。多應只看昂霄操。誰信根頭有茯苓。<span class='note-inline'>(南叟茙)</span>。</p>
<p>道人相見問如何。舉手寒溫事<span class='corr'>已</span>多。老倒趙州呈漆器。岳陽船子洞庭波。<span class='note-inline'>(石田薰)</span>。</p>
<p style="margin-left:2em;text-indent:-1em">【增收】趙州因僧問。白雲自在時如何。師曰。爭似春風處處閑。　頌曰。</p>
<p>爭似春風處處閑。花開花落豈相關。白雲自在猶難擬。飄鼓無心滿世間。<span class='note-inline'>(佛印元)</span>。</p>
<p style="margin-left:2em;text-indent:-1em">【增收】趙州因僧問。祖意教意是同是別。師曰。會得祖師意。便是教意。　頌曰。</p>
<p>波斯讀梵字。寞窑人作詩。烏頭彷彿。附子依俙。竹密不妨流水過。山高豈礙白雲飛。<span class='note-inline'>(湛堂凖)</span>。</p>
<p style="margin-left:2em">趙州因與文遠行。乃指一片地曰。這裏好造箇巡鋪。文遠便去路傍立曰。把將公驗來。師遂與一摑曰。公驗分明過。　頌曰。</p>
<p>雖然公驗各隨身。去住皆由守鋪人。踏破草鞋歸去後。落花啼鳥一般春。<span class='note-inline'>(佛鑑懃)</span>。</p>
<p>天子居閙市裏。山僧在百草頭。擺手御街來往。不怕巡火所由。<span class='note-inline'>(鼓山珪)</span>。</p>
<p>一正一邪。一倒一起。文遠趙州。靴裏動指。<span class='note-inline'>(徑山杲)</span>。</p>
<p>【續收】鑽頭閙藍遠侍者。<span class='corr'>刺</span>腦膠盆老趙州。兩箇人前誇好手。面皮三寸不知羞。<span class='note-inline'>(蒙菴聰)</span>。</p>
<p style="margin-left:2em;text-indent:-1em">【增收】趙州因僧問。如何是祖師西來意。師曰。板齒生毛。　頌曰。</p>
<p>九年面壁自虗淹。爭似當初一句傳。板齒生毛猶可事。石人踏破謝家船。<span class='note-inline'>(投子青)</span>。</p>
<p style="margin-left:2em;text-indent:-1em">【增收】趙州與文遠論義曰。闘劣不闘勝。勝者輸果子。遠曰。請和尚立義。師曰。我道一頭驢。遠曰。我是驢<span class='corr'>胃</span>。師曰。我是驢糞。遠曰。我是糞中蟲。師曰。你在彼中作甚麼。遠曰。我在彼中過夏。師曰。把將果子來。　頌曰。</p>
<p>兩陣交鋒勢莫窮。信旗獵獵卷秋風。邊庭不用深深入。勒馬歸來却有功。<span class='note-inline'>(慈受深)</span>。</p>
<p>趙州老古錐。家風繼金粟。文遠小廝兒。窟中師子屬。共撫無絃琴。同唱還鄉曲。花簇簇錦簇簇。一片好良田。瞥爾生荊棘。赤脚漢趂兔。著靴人喫肉。<span class='note-inline'>(南堂興)</span>。</p>
<p style="margin-left:2em;text-indent:-1em">【增收】趙州因僧問。如何是佛。師曰。殿裏底。曰殿裏者豈不是泥龕塑像。師曰是。曰如何是佛。師曰。殿裏底。　頌曰。</p>
<p>酸甜滋味本天然。帶葉連枝顆顆圓。南贍部洲人未識。菴摩羅果信虗傳。<span class='note-inline'>(保寧勇)</span>。</p>
<p>不立孤危機本峻。趙州老子玉無瑕。當頭指出殿裏底。剗盡茫茫眼裏花。<span class='note-inline'>(雪堂行)</span>。</p>
<p>如何是佛殿裏底。世出世間難可比。萬國同歌河海清。稽首拜手元是你。<span class='note-inline'>(月林觀)</span>。</p>
<p>一尊殿裏佛。兩度放毫光。準擬酬高價。無疑亂度量。<span class='note-inline'>(蒙菴聰)</span>。</p>
<p style="margin-left:2em">趙州因學人問。乍入叢林。乞師指示。師曰。喫粥了也未。曰喫粥了也。師曰。洗鉢盂去。其僧忽然省悟。　頌曰。</p>
<p>牀窄先臥。粥稀後坐。濟濟鏘鏘。瀟瀟灑灑。要會趙州洗鉢盂。了事沙彌消一箇。<span class='note-inline'>(泉大道)</span>。</p>
<p>梅花落盡杏花披。未免春風著出褫。一氣不言含有象。萬靈何處謝無私。<span class='note-inline'>(白雲端)</span>。</p>
<p>粥了令教洗鉢盂。麤心往往更心麤。直饒到此分明了。也是平生不丈夫。<span class='note-inline'>(佛陀遜)</span>。</p>
<p>趙州喫粥話。尋常問禪客。心若不負人。面上無慚色。<span class='note-inline'>(雲蓋智)</span>。</p>
<p>喫粥了也洗鉢盂。家常逐日最相於。西來何處半零落。六祖癡頑不讀書。<span class='note-inline'>(三祖宗　二)</span>。</p>
<p>乍入藂林伸一問。鉢盂洗却更何疑。從前官路無迂曲。底事游人不見歸。</p>
<p>乍入叢林乞指示。大施門開無擁滯。往往靈山受記人。未有如斯箇次第。<span class='note-inline'>(正覺逸)</span>。</p>
<p>粥了尋常洗鉢盂。奈何依樣畫葫蘆。靈光洞徹河沙界。是則名為大丈夫。<span class='note-inline'>(雲居祐)</span>。</p>
<p>喫粥了洗鉢盂。何曾指示曹溪路。謾言隨眾三十年。記得展單忘却筯。<span class='note-inline'>(揚無為)</span>。</p>
<p>之乎者也。衲僧鼻孔大頭向下。禪人若也不會。問取東村王大姐。<span class='note-inline'>(湛堂凖)</span>。</p>
<p>粥了令教洗鉢盂。趙州此語不相辜。茫茫宇宙人無數。幾箇男兒是丈夫。<span class='note-inline'>(慈受深)</span>。</p>
<p>粥了令教洗鉢盂。豁然心地自相符。而今參飽叢林客。且道其間有悟無。<span class='note-inline'>(天童覺)</span>。</p>
<p>乍入叢林問作家。由來枯木別抽芽。鉢盂洗了相逢著。又得濃烹一椀茶。<span class='note-inline'>(長靈卓)</span>。</p>
<p>大隱居廛小隱山。世人無路得相干。五湖禪客朝朝用。誰解回頭子細看。<span class='note-inline'>(草堂清)</span>。</p>
<p>叢林乍入問來由。喫喫無過洗鉢休。有意氣時添意氣。不風流處也風流。<span class='note-inline'>(門福寧)</span>。</p>
<p>宗師垂手貴天真。肯事雕蟲篆刻新。只向平田淺草處。等閑推出玉麒麟。<span class='note-inline'>(佛性泰)</span>。</p>
<p>推窮物理成家計。會合時機便識心。多謝春風無厚薄。貧家桃李也成陰。<span class='note-inline'>(護國元)</span>。</p>
<p>【續收】開單展鉢每相親。十二時中處處真。直下要明端的旨。韶陽句外露全身。<span class='note-inline'>(保寧勇)</span>。</p>
<p>喫粥了也未誰道。趙州有指示。粥後還教洗鉢盂。敢問諸人悟也無。趙州老孰為儔。把斷要津水逆流。伶俐衲僧纔眨眼。釣魚船子下揚州。<span class='note-inline'>(龍門遠)</span>。</p>
<p>趙州指示洗鉢盂。衲子奔馳枉費工。日用不知何處覔。分明說向似盲聾。<span class='note-inline'>(南堂興)</span>。</p>
<p>喫粥了也洗鉢盂。<span class='corr'>已</span>是分明說向渠。有時冷地思量著。點鐵成金舉世無。<span class='note-inline'>(月林觀)</span>。</p>
<p>十方通透。八面玲瓏。駿駒顧影。狐兔潛蹤。<span class='note-inline'>(尼無著總)</span>。</p>
<p>粥了令教洗鉢盂。鐵船無底要人扶。片帆高掛乘風便。截海須還大丈夫。<span class='note-inline'>(密菴傑)</span>。</p>
<p>乍入叢林乞師指示。拈出鉢盂令去洗。行盡千山與萬山。回頭撞著自家底。不須指不須洗。烜爀靈光照天地。而今高挂在虗空。長靈室內展脚睡。<span class='note-inline'>(文殊道)</span>。</p>
<p>相逢陪酒又陪歌。醉倒家中要我駞。駞到家中猶罵詈。不知醒後又如何。<span class='note-inline'>(且菴仁)</span>。</p>
<p>只為分明極。反令所得遲。早知燈是火。飯熟也多時。<span class='note-inline'>(無門開)</span>。</p>
<p>鶴立松梢月。魚行水底天。風光都占斷。不費一文錢。<span class='note-inline'>(息菴觀)</span>。</p>
<p>只將乍入來伸請。一到叢林志便高。喫粥了也洗鉢去。宗師不用更忉忉。<span class='note-inline'>(橫川珙)</span>。</p>
<p style="margin-left:2em">趙州因僧問。久嚮趙州石橋。到來只見略彴。師曰。汝祇見略彴。且不見石橋。曰如何是石橋。師曰。度驢度馬。　頌曰。</p>
<p>趙州石橋本無星。急水游魚不易停。橋上只觀驢馬迹。誰人敢向御街行。<span class='note-inline'>(北塔祚)</span>。</p>
<p>孤危不立道方高。入海還須釣巨鼇。堪笑同時灌溪老。解云劈箭亦徒勞。<span class='note-inline'>(雪竇顯)</span>。</p>
<p>我愛趙州對揚瀟洒。僧問石橋度驢度馬。碧眼胡僧笑點頭。其餘誰是知音者。<span class='note-inline'>(地藏恩)</span>。</p>
<p>異類渠行李。心真出語親。隨流自得妙。到岸不迷津。<span class='note-inline'>(京兆府天寧璉)</span>。</p>
<p>【續收】長鯨<span class='corr'>已</span>壓浪頭飛。跛鼈橋邊尚碾泥。度馬度驢難解會。綠楊影裏路東西。<span class='note-inline'>(地藏恩)</span>。</p>
<p>趙州石橋。只見略彴。度驢度馬。應病與藥。換步移身。在富全貧。當頭如認著。東魯問西秦。<span class='note-inline'>(月堂昌)</span>。</p>
<p style="margin-left:2em;text-indent:-1em">【增收】趙州聞沙彌喝參。向侍者曰。教伊去。侍者乃教去。沙彌便珍重。師曰。沙彌得入門。侍者在門外。　頌曰。</p>
<p>得入門。在門外。說向人。人不會。更高聲。我耳背。<span class='note-inline'>(鼓山珪)</span>。</p>
<p>瑟瑟風松。蕭蕭雨檜。師子咬人。韓驢逐塊。<span class='note-inline'>(徑山杲)</span>。</p>
<p style="margin-left:2em">趙州因僧問。狗子還有佛性也無。師曰無。曰上至諸佛下至螻蟻。皆有佛性。狗子為甚麼却無。師曰。為伊有業識性在　又問。狗子還有佛性也無。師曰有。曰既有。為什麼入這皮袋裏來。師曰。知而故犯。　頌曰。</p>
<p>大用全機得自由。有無雙放却雙收。幾多業識逢人犬。從此時時憶趙州。<span class='note-inline'>(佛印元)</span>。</p>
<p>少年學解昧宗途。老倒依還滯有無。古佛純金誰辨色。惑為機智競躊躇。<span class='note-inline'>(圓通秀)</span>。</p>
<p>有無雙放復雙收。趙老機關世莫儔。試上海門高處望。千江萬派盡東流。<span class='note-inline'>(普融平)</span>。</p>
<p>趙州口裏有雌黃。句下誰人見短長。堪笑幾多逐塊狗。夜深無故吠虗堂。<span class='note-inline'>(慈受深)</span>。</p>
<p>道有道無無剩語。千呼萬喚不回頭。尋香逐氣隨他去。空使流光暗度秋。<span class='note-inline'>(成枯木)</span>。</p>
<p>【續收】有佛性無佛性。正却倒倒却正。踏破澄潭水。㘭折無星秤。火熱水面紅。橛從空裏釘。肯類盲龜嚼死蛇。一對牙關緊咬定。<span class='note-inline'>(正覺逸)</span>。</p>
<p>趙州古佛言言中的。話有話無燕金趙璧。更有布衫重七斤。天上人間無價直。<span class='note-inline'>(地藏恩)</span>。</p>
<p>佛性分明脫有無。醋酸何用挂葫蘆。薄霧輕烟留不住。扁舟<span class='corr'>已</span>過洞庭湖。<span class='note-inline'>(瞎堂遠)</span>。</p>
<p>狗子佛性無。狗子無性有。從來只向兩頭走。未能一鏃破雙關。業識依前還作狗。<span class='note-inline'>(本覺一)</span>。</p>
<p>狗子佛性有。毗盧愛飲彌勒酒。狗子佛性無。文殊醉倒普賢扶。扶到家中全銘酊。胡言漢語罵妻奴。<span class='note-inline'>(正堂辯)</span>。</p>
<p>無直路却縈紆。趙州東壁上。依舊挂葫蘆。有張公喫村酒。李公醉不醒。面南看北斗。<span class='note-inline'>(石菴玿)</span>。</p>
<p>狗子佛性無。斫額路上逢子湖。業識性在遭一口。大地全無碧眼胡。狗子佛性有。春風吹動千株柳。知而故犯可憐生。一一面南看北斗。<span class='note-inline'>(無菴全)</span>。</p>
<p>狗子佛性。全提正令。纔涉有無。喪身失命。<span class='note-inline'>(無門開)</span>。</p>
<p style="margin-left:2em">趙州因僧問。狗子還有佛性也無。師曰無。　頌曰。</p>
<p>言有業識在。誰云意不深。海枯終見底。人死不知心。<span class='note-inline'>(真淨文)</span>。</p>
<p>趙州露刀劒。寒霜光燄燄。更擬問如何。分身作數段。<span class='note-inline'>(五祖演)</span>。</p>
<p>力壯年高膽更雄。清風隨虎雲從龍。啀喍無限尋聲跡。挂角羚羊不見蹤。<span class='note-inline'>(寶峯祥)</span>。</p>
<p>宣德門前過。回頭便招禍。若要無事時。且歸堂裏坐。<span class='note-inline'>(鼓山珪)</span>。</p>
<p>有問狗佛性。趙州答曰無。言下滅胡族。猶為不丈夫。<span class='note-inline'>(徑山杲)</span>。</p>
<p>狗子無佛性。慈悲似海深。尋言逐句者。埋沒丈夫心。<span class='note-inline'>(踈山如)</span>。</p>
<p>狗子佛性無。寶劒出規模。落在將軍手。橫按立當途。<span class='note-inline'>(楚安方)</span>。</p>
<p>【續收】問頭既實答亦堪誇。洛陽雖好爭似我家。趙州苦口太饒舌。儂家信手摘楊花。<span class='note-inline'>(大溈智)</span>。</p>
<p>趙州狗子無佛性。七佛如來合掌聽。須彌岌㠋舞三臺。海水騰波行正令。<span class='note-inline'>(南堂興)</span>。</p>
<p>趙州狗子無佛性。萬疊青山藏古鏡。赤脚波斯入大唐。八臂那吒行正令。<span class='note-inline'>(稠巖贇)</span>。</p>
<p>乙<span class='corr'>己</span>大人丘。叢林為宼讎。利牙如劍戟。生殺有來由。<span class='note-inline'>(南巖勝)</span>。</p>
<p>至道無難。言端語端。趙州開口。露出心肝。<span class='note-inline'>(典牛游)</span>。</p>
<p>連馬連人劈一刀。虗空迸血湧波濤。千千萬萬人爭看。誰解分開蓋膽毛。<span class='note-inline'>(中菴空)</span>。</p>
<p>鐵壁銀山。一箭穿過。潦倒趙州。口能招禍。<span class='note-inline'>(尼無著總)</span>。</p>
<p>狗子無佛性。全提摩竭令。纔擬犯鋒鋩。喪却窮性命。<span class='note-inline'>(潛菴光)</span>。</p>
<p>貧無所依。兩親相擊。旱地雷聲。青天霹靂。<span class='note-inline'>(或菴體)</span>。</p>
<p>狗子佛性無。老蚌吐明珠。西川鳴杜宇。江南啼鷓鴣。<span class='note-inline'>(文殊道)</span>。</p>
<p>趙州狗子無佛性。當空掘出秦時鏡。光明渾不見星兒。上下四維俱徹暎。<span class='note-inline'>(誰菴演)</span>。</p>
<p>狗子無佛性。殺人便償命。苦痛萬千般。因邪却打正。<span class='note-inline'>(密菴傑)</span>。</p>
<p>大食波斯飲百杯。停停把柂萬人魁。逆風使過黃牛峽。不問瞿塘灔澦堆。<span class='note-inline'>(東山空)</span>。</p>
<p>狗子無佛性。打破大圓鏡。七九六十三。一切智清淨。<span class='note-inline'>(夷菴鑒)</span>。</p>
<p>狗子無佛性。羅睺星入命。不打殺別人。被人打殺定。<span class='note-inline'>(南書記)</span>。</p>
<p>狗子佛性無。門上釘桃符。千邪俱不入。百怪盡消除。<span class='note-inline'>(松源岳)</span>。</p>
<p>狗子無佛性。泥揑活大聖。不是泗州人。說著也不信。<span class='note-inline'>(別峯雲)</span>。</p>
<p>狗子無佛性。勸君不用舉。欲透萬重關。須是千鈞弩。<span class='note-inline'>(巳菴深)</span>。</p>
<p>二十四州鐵。鑄成一箇錯。颺在大街路。無人踏得著。<span class='note-inline'>(即菴然)</span>。</p>
<p>狗子佛性無。還他大丈夫。是非雖入耳。東壁挂葫蘆。<span class='note-inline'>(朴翁銛)</span>。</p>
<p>無之一字。殺人無數。多少英雄。橫屍當路。<span class='note-inline'>(銕山仁)</span>。</p>
<p>二八佳人<span class='corr'>刺</span>綉遲。紫荊花下囀黃驪。可憐無限傷春意。盡在停針不語時。<span class='note-inline'>(抝堂仁)</span>。</p>
<p>利刀截斷命根。跳出狐群狗隊。拈起萬煆蒺藜。鐵額銅頭粉碎。<span class='note-inline'>(石菴玿)</span>。</p>
<p>趙州曰無。崖崩石裂。未舉先知。只得一橛。<span class='note-inline'>(少室睦)</span>。</p>
<p>狗子佛性趙州無。呂公一箇藥葫蘆。接來醫却人間病。大死一回方見渠。<span class='note-inline'>(葛廬覃)</span>。</p>
<p>狗子無佛性。干將入楚庭。一揮三首落。千古得虗名。<span class='note-inline'>(千峯琬)</span>。</p>
<p style="margin-left:2em;text-indent:-1em">【增附】京兆寬。因問狗子還有佛性也無。師曰有。曰和尚還有也無。師曰無。曰一切眾生皆有佛性。和尚為甚麼却無。師曰。我非眾生。曰既非眾生。莫是佛否。師曰。不是佛。曰畢竟是何物。師曰。亦不是物。曰可見可思否。師曰。思之不可及。見之不可議。是名不可思議。　頌曰。</p>
<p>拈却這僧問。去却京兆答。浩歌歸去來。清風徧六合。<span class='note-inline'>(五祖演)</span>。</p>
<p>裂破須彌鼻孔。踏反大海乾坤。面前百千諸佛。盡是我家兒孫。<span class='note-inline'>(楚安方)</span>。</p>
<p style="margin-left:2em">趙州問一婆子。甚麼處去。曰偷趙州筍去。師曰。忽遇趙州又作麼生。婆便與一掌。師休去。　頌曰。</p>
<p>彎弓直勢射難當。陷虎之機理最長。雖是貪他一粒米。誰知失却半年粮。<span class='note-inline'>(海印信)</span>。</p>
<p>趙州筍被婆偷。遭摑如何肯便休。合出手時須出手。得抽頭處且抽頭。<span class='note-inline'>(野軒遵)</span>。</p>
<p>趙州老捉箇。賊當面勘渠返遭一摑。賊不成罪歸<span class='corr'>已</span>。天下衲僧知幾幾。<span class='note-inline'>(地藏恩)</span>。</p>
<p>趙州挨拶老婆時。迦葉難陁盡皺眉。却被老婆揮一掌。從來多事落便宜。<span class='note-inline'>(張無盡)</span>。</p>
<p>從來柔弱勝剛強。捉賊分明<span class='corr'>已</span>見贓。當下被他揮一掌。猶如啞子喫生薑。<span class='note-inline'>(佛鑑懃)</span>。</p>
<p>【續收】虎穴魔宮到者稀。老婆失脚人懷疑。趙州喫掌無人會。直至如今成是非。<span class='note-inline'>(金陵俞道婆)</span>。</p>
<p>去若丘山重。來如一羽輕。去來無別路。傾蓋白頭新。<span class='note-inline'>(瞎堂遠)</span>。</p>
<p>一路雄兵犯界河。烟塵塞路絕人過。安邦賴有張良在。畫角城頭唱楚歌。<span class='note-inline'>(雪竇宗)</span>。</p>
<p>驟馬加鞭上酒樓。何如坐地看揚州。是非長短俱裁了。鼠竊終難似狗偷。<span class='note-inline'>(無凖範)</span>。</p>
<p>相見又無相觸忤。攔腮便掌不相饒。思量箇樣無滋味。莫是趙州身命招。<span class='note-inline'>(閑極雲)</span>。</p>
<p style="margin-left:2em;text-indent:-1em">【增收】趙州示眾曰。看經也在生死裏。不看經也在生死裏。諸人且作麼生出得去。僧便問。只如俱不留時如何。師曰。實即得。若不實爭能出得生死。　頌曰。</p>
<p>看經也在生死裏。飯蘿裏坐無喫底。不看經也在生死裏。錦衣堆裏無著底。忽然烏鵲呌一聲。反身踴躍渾家喜。休擬議。如今拋向眾人前。千手大悲提不起　□□□。</p>
</div>
<p class='juan'>禪宗頌古聯珠通集卷第十九</p></div>
</div><!-- end of div[@id='body'] -->
</body></html>