<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>呆菴普莊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu52' />呆菴莊禪師語錄卷之七</p><p class="byline">小師　曇頓等　編</p>
<div class='div-other'><a id='mulu53' />
<p class='h1'>詩<span class='note-inline'>(七言八句)</span></p>
<div class='div-other'><a id='mulu54' />
<p class='h2'>讀古林和尚語錄</p><p>三十餘年振祖風。此菴門戶不雷同。驗人眼在眉毛上。陷虎機藏掌握中。枯木抽條垂地綠。冷灰發焰亘天紅。看渠擘破渾侖句。抹過楊岐栗棘蓬。</p>
</div>
<div class='div-other'><a id='mulu55' />
<p class='h2'>送仰山堅藏主</p><p>尋師擇友為參禪。須是身心鐵石堅。千里瞻風終枉爾。一朝嗄地始欣然。雪消庾嶺春飛錫。月滿鄱江夜泛船。抉得驪珠光燦爛。集雲峰頂浪滔天。</p>
</div>
<div class='div-other'><a id='mulu56' />
<p class='h2'>送敏侍者<span class='note-inline'>(時在撫州北禪寺)</span></p><p>撥草瞻風不憚勞。光陰多是等閑拋。當場正好施三頓。平地須防吃一交。黃雀競尋紅稻啄。紫鸞偏向碧梧巢。北禪有語非干舌。紙襖毋煩侍者抄。</p>
</div>
<div class='div-other'><a id='mulu57' />
<p class='h2'>送儔侍者</p><p>子也參方要識真。此行此語合書紳。隨聲逐色塵難出。絕慮忘緣道易親。盡道有修還有證。須知無法亦無人。布毛吹起雙瞳碧。碓觜花開劫外春。</p>
</div>
<div class='div-other'><a id='mulu58' />
<p class='h2'>次韻。送傑侍者</p><p>湘西昔日廓侍者。當機熱喝駭同流。羅籠迥脫摩霄鶻。鞭索俱忘露地牛。架箭張弓思石鞏。呈橈舞棹笑岩頭。扶桑東去煙波闊。會有鯤鯨上直鈎。</p>
</div>
<div class='div-other'><a id='mulu59' />
<p class='h2'>送璨藏主</p><p>道人學道莫遲留。寒暑催人易白頭。行脚既知明大事。立心端合繼前修。要知臨濟參黃檗。須想雲門見睦州。信手揭翻華藏海。虗空背上恣遨遊。</p>
</div>
<div class='div-other'><a id='mulu60' />
<p class='h2'>寄全室和尚</p><p>老去閒居傍　帝畿。承　恩時復奉　天威。三經旨訣曾敷奏。千聖真傳盡發揮。佛印解來蘇子帶。大顛留得退之衣　朝賢問法多如雨。一一提持向上機。</p>
</div>
<div class='div-other'><a id='mulu61' />
<p class='h2'>晏侍者有偈呈師。次韻詶之二首</p><p>楖栗橫擔鐵一尋。遠辭　京國到雲林。將來廓徹人天眼。向上研窮佛祖心。誰道磨磚難作鏡。我知點鐵易成金。當機識得歸源旨。琴鼓無絃有妙音。</p>
<p>佛祖話頭生鐵橛。古今流播滿叢林。莫圖聽我閑饒舌。切忌隨他錯用心。玉假琢磨成美器。鑛因鍛煉出精金。東山瓦皷輕敲著。却是虗空震吼音。</p>
</div>
<div class='div-other'><a id='mulu62' />
<p class='h2'>勉尊勝宗長老</p><p>密意都盧在汝邊。我無密語與人傳。要為叔世光明種。莫學他家默照禪。取舍頓捐心量外。行藏直透劫空前。入廛垂手須方便。末法今當一萬年。</p>
</div>
<div class='div-other'><a id='mulu63' />
<p class='h2'>次韻。送勤侍者</p><p>髑髏那畔有靈光。日用明明不覆藏。道絕言詮宜自省。機同啐啄要相當。謾跨洛浦辭臨濟。長想龍湖見石霜。四海叢林正寥落。誰能赤手整頹綱。</p>
</div>
<div class='div-other'><a id='mulu64' />
<p class='h2'>追和雪峰空禪師分歲韻</p><p>徑山遇歲與人分。家讌纔開自不羣。木札煑羮香滿地。鐵釘炊飯氣成雲。薄批明月千餘片。細切清風百數斤。吹起少林無孔笛。衲僧聞此未曾聞。</p>
</div>
<div class='div-other'><a id='mulu65' />
<p class='h2'>次韻。答法姪澤藏主</p><p>生佛<span class='corr'>已</span>前一段事。賤堪卑也貴堪尊。正當語路無尋處。方信禪家有悟門。彈指直教三際斷。到頭莫被六塵昏。不因法姪來相過。老我如何著口論。</p>
</div>
<div class='div-other'><a id='mulu66' />
<p class='h2'>送辨藏主</p><p>問字惟將一嘿酬。舌根不動辨如流。擬尋玄路空簁力。徹見真源始到頭。革舄躡雲雙逕曉。木杯載月洞庭秋。明明函蓋蓋坤句。竪抹橫該得自繇。</p>
</div>
<div class='div-other'><a id='mulu67' />
<p class='h2'>送願藏主</p><p>發足參方志願堅。祖師心印要親傳。敲床對客機何別。叉手酬僧話<span class='corr'>已</span>圓。徑塢幽深雲遶屋。太湖空闊水連天。了知法法無差互。密意都來若箇邊。</p>
</div>
<div class='div-other'><a id='mulu68' />
<p class='h2'>送持藏主</p><p>行藏與道不相離。二六時中善護持。頓息萬緣無異路。纔興一念有多岐。明明豈假從他覓。了了何妨得自知。藏裏摩尼光烜赫。拈來爍破眾人疑。</p>
</div>
<div class='div-other'><a id='mulu69' />
<p class='h2'>次韻。贈法姪澤禪人</p><p>袈裟提起黑<span class='corr'>㲯</span>毿。付囑多年出此菴。祖道無傳當我責。宗門有話向誰談。慈明脫履對神鼎。昭覺撞鐘接小南。今日放卿三十棒。現成公案不須參。</p>
</div>
<div class='div-other'><a id='mulu70' />
<p class='h2'>送胤藏主</p><p>一大藏教一氣轉。翻身跳出葛藤窠。去來合轍皆繇我。殺活當機不屬他。稱過量人能有幾。具超方眼亦無多。江南兩浙參遊徧。還把袈裟掛薜蘿。</p>
</div>
<div class='div-other'><a id='mulu71' />
<p class='h2'>次韻。答萬壽伯瑩和尚二首</p><p>閑房壁觀觜盧都。語默何曾涉市途。<span class='corr'>但</span>自機先提祖印。從他肘後秘靈符。鏡中鬢髮千莖雪。床角藤枝七尺烏。只恐徵書　天上至。金襴特賜趂　朝趨。</p>
<p>袈裟憶在寶珠峰。曾共敷揚向上宗。華偈聯篇光燁燁。竹篦倒握勢隆隆。誰云雪曲無人和。自信玄關有路通。別後早聞歸故里。四方禪學盡趨風。</p>
</div>
<div class='div-other'><a id='mulu72' />
<p class='h2'>次韻。答無文藏主</p><p>尋師擇友事參方。剖破疑團發慧光。一句當機傳法印。十年混跡在禪堂。寒松聳榦凌霄秀。秋菊垂花帶露黃。妙用頭頭俱顯現。了知秘藏不能藏。</p>
</div>
<div class='div-other'><a id='mulu73' />
<p class='h2'>送進藏主</p><p>瞻風撥草為求師。親到龍門更不疑。極力成褫雖在我。通身放下合繇誰。要知道絕名模處。須信機同啐啄時。負汝負吾都莫問。看他睡虎奮全威。</p>
</div>
<div class='div-other'><a id='mulu74' />
<p class='h2'>贈生維那</p><p>子來覓偈擬何為。去向諸方扣宿師。句裏藏鋒須猛省。機先嚙鏃莫遲疑。當知覿面提持處。正是全身放下時。顧我不行興化令。臨岐叮囑費言辭。</p>
</div>
<div class='div-other'><a id='mulu75' />
<p class='h2'>示儉侍者</p><p>侍者參得禪了也。烏藤三十未輕饒。盡教衲子心機息。方顯師家手段高。鏡藉重磨光始現。金繇百鍊鑛全銷。承虗接響知何限。續斷應須煑鳳膠。</p>
</div></div>
<div class='div-other'><a id='mulu76' />
<p class='h1'>詩<span class='note-inline'>(七言絕句)</span></p>
<div class='div-other'><a id='mulu77' />
<p class='h2'>奉和芥室和尚雜言四首</p><p>沉空滯寂不回頭。暑往寒來春復秋。缺齒老胡辭竺國。大乘根器出神州。</p>
<p>坐斷孤峰最上頭。德山氣宇凜高秋。一條白棓橫揮處。千古威風四百州。</p>
<p>空齋不語獨搔頭。搖落驚看覺苑秋。書上萬言　天子悅。令人苦憶老藤州。</p>
<p>江北江南走競頭。幾人葉落便知秋。當年風穴辭南院。七載單丁在汝州。</p>
</div>
<div class='div-other'><a id='mulu78' />
<p class='h2'>次韻東院和尚閑居</p><p>何事逢迎不下堂。主賓道合貴情忘。趙州千古高風在。不出山門見趙王。</p>
</div>
<div class='div-other'><a id='mulu79' />
<p class='h2'>禮疎山祖師塔</p><p>三更竊聽洞山禪。父子從來妙不傳。賣却布單緣底事。至今活葬大江邊。</p>
</div>
<div class='div-other'><a id='mulu80' />
<p class='h2'>示僧修橋</p><p>打硬工夫勢未休。要看砥柱屹中流。度驢度馬渾相似。笑殺當年老趙州。</p>
</div>
<div class='div-other'><a id='mulu81' />
<p class='h2'>題倒騎牛</p><p>水牯純來不著鞭。平原漠漠草芊芊。等閑倒跨出門去。橫笛一聲高徹天。</p>
</div>
<div class='div-other'><a id='mulu82' />
<p class='h2'>示文上人</p><p>有指示時非指示。無推尋處是推尋。要明生佛<span class='corr'>已</span>前事。歇却馳求種種心。</p>
</div>
<div class='div-other'><a id='mulu83' />
<p class='h2'>送忠書記</p><p>汝未濡毫文彩露。我纔開口舌頭僵。虗空昨夜呵呵笑。萬象森羅共舉揚。</p>
</div>
<div class='div-other'><a id='mulu84' />
<p class='h2'>示蘊侍者</p><p>我宗無語亦無法。紙襖抄來著甚忙。父母未生前一句。切須冷地裏思量。</p>
</div>
<div class='div-other'><a id='mulu85' />
<p class='h2'>奉寄　芥室老和尚二首</p><p>底事懷歸思不堪。夢魂長繞綠蘿菴。白頭遺叟空山裏。知是何人侍夜譚。</p>
<p>手携七尺古藤枝。渡水穿雲孰可期。逆順二途俱不涉。分明說與老禪知。</p>
</div>
<div class='div-other'><a id='mulu86' />
<p class='h2'>寄玄極法兄三首</p><p>為人不惜兩莖眉。親見鞔峰老古錐。少室宗綱今委地。腕頭有力好扶持。</p>
<p>暮翁手提斷貫索。曾從東海縛麒麟。長竿此日拋香餌。掣得金鰲有幾人。</p>
<p>三脚驢生闊角牛。東西奔觸沒蹤繇。從他露地憨眠去。鼻孔無繩不用收。</p>
</div>
<div class='div-other'><a id='mulu87' />
<p class='h2'>示曇頓侍者省親二首</p><p>鳥窠拈起布毛吹。大似空拳誑小兒。汝莫隨他顛倒想。老僧無法可傳持。</p>
<p>父子恩親孰與齊。卷衣別我數行啼。到家莫負還山約。折脚鐺兒要爾提。</p>
</div>
<div class='div-other'><a id='mulu88' />
<p class='h2'>送修禪人</p><p>知識門庭似海深。輕包短䇿好參尋。千條山郭千條路。一寸光陰一寸金。</p>
</div>
<div class='div-other'><a id='mulu89' />
<p class='h2'>化鐘</p><p>大爐鞴裏翻身處。開口當知有賞音。多少師僧齊側耳。聽渠號令震藂林。</p>
</div>
<div class='div-other'><a id='mulu90' />
<p class='h2'>次韻。題漁隱</p><p>江天空闊思悠悠。魚鼈浮沉逐水流。撥轉船頭東海上。不妨重整釣鰲鈎。</p>
</div>
<div class='div-other'><a id='mulu91' />
<p class='h2'>送貞侍者</p><p>鍾陵禪者到歐峰。入室求聞向上宗。我欲為渠施正令。床頭拄杖未開封。</p>
</div>
<div class='div-other'><a id='mulu92' />
<p class='h2'>送空禪客</p><p>目家活計沒些些。撒出珍珠似土沙。老我貧無錐可卓。棒頭有眼辨龍蛇。</p>
</div>
<div class='div-other'><a id='mulu93' />
<p class='h2'>息心齋</p><p>盡斷萬緣忘物我。頓空三際絕名模。夜明簾外泥牛吼。覺海波瀾徹底枯。</p>
</div>
<div class='div-other'><a id='mulu94' />
<p class='h2'>送愈藏主</p><p>龜毛拈向眼中栽。惹得旁觀笑滿腮。此去有人伸借問。莫言親見徑山來。</p>
</div>
<div class='div-other'><a id='mulu95' />
<p class='h2'>析明覺大師迷悟相返四首</p><p>霏霏梅雨洒危層。孤坐寥寥萬慮澄。門逕草深人跡少。床頭閑却一枝藤。</p>
<p>五月山房冷似氷。紅塵市上閙犇騰。利名心識都消歇。徹底清閑物外僧。</p>
<p>莫謂乾坤乖大信。函蓋無私悉隨順。滄海桑田自變更。法法不離心地印。</p>
<p>未明心地是炎蒸。明得依然似未曾。珍重遍參諸祖客。將來總可續真燈。</p>
</div>
<div class='div-other'><a id='mulu96' />
<p class='h2'>送衡侍者</p><p>子也經年侍我旁。了無一語可傳揚。紙衣不用閑抄寫。三十烏藤要廝當。</p>
</div>
<div class='div-other'><a id='mulu97' />
<p class='h2'>送琄藏主</p><p>三呼領旨水洗水。一默酬僧空納空。拔却長年釘根橛。杖頭八面起清風。</p>
</div>
<div class='div-other'><a id='mulu98' />
<p class='h2'>送正藏主</p><p>寶藏揭開何所有。頭頭總是自家珍。祖翁契券親收得。儘可將來利濟人。</p>
</div>
<div class='div-other'><a id='mulu99' />
<p class='h2'>次韻。送興藏主歸鍾山</p><p>繁興永處那伽定。道是無為即有為。歸去鍾山問端的。老禪不語笑微微。</p>
</div>
<div class='div-other'><a id='mulu100' />
<p class='h2'>示周普明居士</p><p>念佛無非念自心。自心是佛莫他尋。眼前林樹并池沼。晝夜還能演法音。</p>
</div>
<div class='div-other'><a id='mulu101' />
<p class='h2'>賀澤天霖住智門二首</p><p>十年湖海飽咨參。慣把龜毛拂子拈。得座披衣當此日。好弘法施播東南。</p>
<p>白岩大坐驗來參。本色鉗槌要汝拈。碁布藂林盡尊宿。不知誰解作司南。</p>
</div>
<div class='div-other'><a id='mulu102' />
<p class='h2'>用韻自述二首</p><p>佛也來時不放參。德山白棓亦慵拈。慚無機用堪施展。掩室堆堆坐面南。</p>
<p>老來無復事朝參。綵筆曾經對　御拈。叨沐　君王賜方服。中官送出午門南。</p>
</div>
<div class='div-other'><a id='mulu103' />
<p class='h2'>示胡覺堅居士</p><p>人人自<span class='corr'>己</span>天真佛。晝夜六時常放光。剔起眉毛親見得。何勞特地禮西方。</p>
</div>
<div class='div-other'><a id='mulu104' />
<p class='h2'>次韻。答南湖方丈</p><p>松月禪翁的骨孫。南湖坐斷合推尊。晨參暮請多禪侶。箇箇當機廓頂門。</p>
</div>
<div class='div-other'><a id='mulu105' />
<p class='h2'>送約首座</p><p>兜率宮中說法回。青天白日鼓風雷。幾多滯殻迷封者。奇特商量滿面埃。</p>
</div>
<div class='div-other'><a id='mulu106' />
<p class='h2'>贈振藏主</p><p>經頭一字無人識。注脚徒然有許多。誰把吹毛三尺劒。當陽截斷葛藤窠。</p>
</div>
<div class='div-other'><a id='mulu107' />
<p class='h2'>示道友</p><p>欲究禪家向上機。披精進鎧奮全威。智刀裂破無明網。管取心空及第歸。</p>
</div>
<div class='div-other'><a id='mulu108' />
<p class='h2'>示唐妙蓮道人</p><p>五濁界中難久住。茫茫劫海幾時枯。等閑一念空三際。是則名為女丈夫。</p>
</div>
<div class='div-other'><a id='mulu109' />
<p class='h2'>古韶為塤侍者作</p><p>太始希聲奏九成。曾聞祥鳳舞虞庭。金舂玉應三千載。不是知音不易聽。</p>
</div>
<div class='div-other'><a id='mulu110' />
<p class='h2'>次韻。送敬侍者</p><p>鳥窠未舉布毛先。開口分明落那邊。堪笑會通機不密。眼睛打失髑髏前。</p>
</div>
<div class='div-other'><a id='mulu111' />
<p class='h2'>送蓀藏主</p><p>侍者參得禪了也。虗空昨夜笑咍咍。人人本有光明藏。金鎻還將玉鑰開。</p>
</div>
<div class='div-other'><a id='mulu112' />
<p class='h2'>贈中書記</p><p>荷負如來最上乘。百家異學亦兼能。看他佛印元書記。續得雲門五世燈。</p>
</div>
<div class='div-other'><a id='mulu113' />
<p class='h2'>瑞笋</p><p>靈芽初長祇園裏。終見參天發茂枝。不為化龍頭角露。丹山祥鳳欲來儀。</p>
</div>
<div class='div-other'><a id='mulu114' />
<p class='h2'>送真藏主</p><p>悟得分明用得真。入門相見體循循。如來藏裏摩尼寶。正眼看來亦是塵。</p>
</div>
<div class='div-other'><a id='mulu115' />
<p class='h2'>山居十首</p><p>絕頂深居世念忘。更無佛法可商量。日高丈五眠方起。一架薔薇花正香。</p>
<p>松根石上坐堆堆。一片閒雲去又來。靈利師僧相過少。柴門終日為誰開。</p>
<p>滿目雲山春寂寂。無言桃李晝酣酣。萬機直下都休歇。此道何勞更指南。</p>
<p>路入羊腸草拂腰。數間茅屋傍山椒。知心惟有天邊月。幾度飛來伴寂寥。</p>
<p>香篆煙消午睡醒。遠山入望碧層層。清平世界無拘束。一箇長行粥飰僧。</p>
<p>身上<span class='corr'>㲯</span>毿布衲衣。青灰抖擻滿窓飛。門前小犬嘷嘷吠。喜見山童負米歸。</p>
<p>空階雨後獨徘徊。秋色蒼凉日影低。樵唱一聲來谷口。竹雞飛上樹頭啼。</p>
<p>處世心如臘月氷。住山自笑百無能。菜羮且莫熬油煑。留點堂前供佛燈。</p>
<p>石室寥寥坐翠微。江湖朋舊往來稀。東南叢席多龍象。知是何人唱祖機。</p>
<p>閑居隨分度年華。力荷先宗愧出家。刮地朔風連夜起。又看春色到梅花。</p>
</div>
<div class='div-other'><a id='mulu116' />
<p class='h2'>秋日山中即事五首</p><p>飰罷山行折桂枝。幽蘭移得向堦墀。青青菜甲園中長。白匾荳花開滿籬。</p>
<p>煑菜無鹽懶去賒。化糧道者未還家。一條百衲拈來看。昨夜霜添瓦上花。</p>
<p>老來棲息愛林泉。垂手何心更入[廓-享+墨]。試拂床根雙草履。天晴移晒屋檐前。</p>
<p>黃葉飄風滿地秋。山房終日冷湫湫。㸑夫靠晚樵青至。摘得藤梨在擔頭。</p>
<p>蕎麥花開曉日晴。喚來童子聽叮嚀。好將紫芋收歸了。携取長鑱劚茯苓。</p>
</div></div>
<p class='juan'>呆庵莊禪師語錄卷之七</p>
</div><!-- end of div[@id='body'] -->
</body></html>