<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>呆菴普莊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>呆菴莊禪師語錄總目</p>
<ul class="">
<li>卷之一
<ul class="">
<li>南康雲居真如禪寺語錄</li>
</ul></li>

<li>卷之二
<ul class="">
<li>杭州徑山興聖萬壽禪寺語錄</li>
</ul></li>

<li>卷之三
<ul class="">
<li>小參</li>
</ul></li>

<li>卷之四
<ul class="">
<li>拈古<span class="note-inline">(三十八則)</span></li>
</ul></li>

<li>卷之五
<ul class="">
<li>頌古<span class="note-inline">(四十七則)</span></li>
</ul></li>

<li>卷之六
<ul class="">
<li>偈<span class="note-inline">(二十九首)</span></li>

<li>歌<span class="note-inline">(六首)</span></li>

<li>吟<span class="note-inline">(一首)</span></li>
</ul></li>

<li>卷之七
<ul class="">
<li>詩<span class="note-inline">(七言八句二十四首　七言絕句六十五首)</span></li>
</ul></li>

<li>卷之八
<ul class="">
<li>詩<span class="note-inline">(五言八句二十一首)</span></li>

<li>讚<span class="note-inline">(佛祖讚二十七首　自讚六首)</span></li>

<li>塔銘</li>
</ul></li>
</ul><p>呆菴莊禪師語錄總目<span class='note-inline'>(終)</span></p>
</div>No. 1418
<p class='juan'><a id='mulu2' />呆庵莊禪師語錄卷之一</p><p class="byline">門人　慧啟　等編</p>
<div class='div-other'><a id='mulu3' />
<p class='h1'>雲居語錄</p><p>師入寺。指山門云。大啟重關。全提正令。水赴雲趨。金舂玉應。</p>
<p>據室云。從上老古錐。向這裏說東道西。欺胡瞞漢。新長老到來。一時亡鋒結舌去也。拈拄杖。澤廣藏山。理能伏豹。卓拄杖。</p>
<p>拈劄。靈山付囑。驗在今日。佛法遍天下。皇恩無盡時。</p>
<p>陞座。拈香罷。問答不錄　師乃云。道在目前。目前非道。迷者自迷。悟者自悟。不容擬議。寧涉言詮。但能廓爾忘緣。自然觸處顯露。饒汝舉古舉今。說玄說妙。巧逞機辯。大振家風。我說總是顛倒妄想。佛佛授手。祖祖相傳。正眼看來。也是承虗接響。驀拈拄杖。召大眾云。雲居今日事不獲<span class='corr'>已</span>。更成一場敗闕。三十年後。未免遭人檢點。卓拄杖。千峰勢到嶽邊止。萬派聲歸海上消。</p>
<p>開寺基示眾。昨日開荒地。請諸人。剗却荊棘。除去瓦礫。本來基址。<span class='corr'>已</span>見分明。只有中間樹子。無人拔得。山僧今日未免別行方便。利刀剪盡繁枝葉。鈍钁深鋤邪倒根。實地工夫成一片。住山鈯斧了無痕。</p>
<p>上堂。舉雲門大師云。平地上死人無數。出得荊棘林是好手。時有僧云。恁麼則堂中上座有長處。門云。蘇嚧蘇嚧。師云。雲門與麼道。雲居則不然。平地上活人無數。入得荊棘林是好手。忽有人出來。說長說短。拈拄杖。劈脊便打。何故。水流濕火就燥。禍福無門。惟人自召。</p>
<p>師凡見僧便問。近奉公文。務要打點上座。僧云。某甲不是姦細。師云。也須勘過始得。僧云。和尚莫得倚勢欺人。師展手云。把將公驗來。僧擬議。師掌之。有僧云。久聞和尚有此機要。師云。山僧失利。</p>
<p>珍藏主火。從門入者不是家珍。三乘教典。都無實義。喚作火則燒殺你。不喚作火則凍殺你。</p>
<p>師因僧問。承聞。和尚有打點之機。是否。師熟視云。汝來自首那。僧云。學人掀倒禪床去也。師云。汝是甚處人。僧云。高著眼。師云。這依草附木底精靈。</p>
<p>法華會上堂。久默斯要。不務速說。今當說之。各宜善聽。良久云。我不敢輕於汝等。汝等皆當作佛。</p>
<p>示眾。夫為宗師者。不得<span class='corr'>已</span>垂示一言半句。無非為學者。抽釘拔楔。解粘去縛。譬如善舞太阿。自然不傷其手。近代據師位訓學徒。記持文字。崇飾語言。誇耀後來。增長惡習。不知有自<span class='corr'>己</span>出身之路。如衣壞絮行棘林中。不能自由。少林直指之宗。於此墜地。良可痛傷。海輩行脚。各須帶眼。莫教墮他網中。出頭不得。只如古人道。入此門來。莫存知解。若約山僧見處。直饒知解頓忘。猶是門外漢。到者裏。須辨緇素始得。珍重。</p>
<p>師。一日問新到云。我這裏。虎狼塞路。荊棘參天。上人到來。有何忙事。僧云。特來禮拜和尚。師云。入門一句則不問。且道。脚跟下草鞋。甚處得來。僧擬議。師便喝。又問。昨日離何處。僧云。廬山。師云。不勞再勘。</p>
<p>師因鏟艸次。有僧問。這片田地。幾時剗得乾淨。師舉起鋤頭云。不得喚作鋤頭。未審。上座喚作甚麼。僧無語。師拋下鋤頭云。這片田地。幾時剗得乾淨。</p>
<p>解夏上堂。聖制告圓。正是今日。諸方叢席。說禪說道。閙浩浩地。我這裏。孤逈逈峭巍巍。縱有佛法。誰著眼覷。拍禪床。下座。</p>
<p>上堂。僧問。如何是學人自<span class='corr'>己</span>。師云。阿誰教汝與麼問。僧禮拜　師乃云。觸目不會道。運足安知路。古人與麼道。大似勞而無功。山僧見處。也要諸人共知。驀拈拄杖。卓一下云。但得雪消去。自然春到來。便下座。</p>
<p>師一日。有二僧請益。師垂問云。盡大地。是當人自<span class='corr'>己</span>。向甚處安眼耳鼻舌身意。僧無語。又問第二僧。須彌峰磕碎汝髑髏。因甚不知痛覺。僧亦無語。師回顧侍者。記取這兩轉語。</p>
<p>上堂。舉葉縣省禪師上堂云。廣教有驗人關截人機活人句。還有人道得麼。若是道不得。孤負平生。師云。雲居也無驗人關。也無截人機。也無活人句。還有道得者麼。若是道不得。辜負山僧。回顧侍者云。且道。古人底是。老僧底是。侍者無語。師以拂子驀口打。</p>
<p>上堂。夜來夢中。舉一則因緣。會中有三人悟道。候到天明。舉似大眾。一時忘却。且待老僧更思量看。良久云。汝等諸人。總來者裏。聽我說夢。著甚來由。以拄杖一時趂散。</p>
<p>上堂。儒書云。百姓日用而不知。佛經云。眾生日用而不覺。山僧道。知得也是閑。覺得也是妄。這箇說話。不是抑他古人。須是自<span class='corr'>己</span>眼活始得。擊拂子。千江有水千江月。萬里無雲萬里天。</p>
<p>師因僧問。如何是和尚著實為人處。師云。我何曾向汝說虗頭來。僧云。本色宗師。天然有在。師拈拄杖。打一下云。這掠虗漢。不打更待何時。</p>
<p>上堂。禪不可參。道不可學。學道參禪。無繩自縛。金毛獅子奮全威。祥麟只有一隻角。畢竟如何。趙州觀音院裏壁上。掛箇葫蘆。有時風吹。歷落歷落。</p>
<p>上堂。法不孤起。仗境方生。客來須看。賊來須打。衲僧門下。道出常情。作麼生與他相見。向下文長。付在來日。</p>
<p>上堂。雲片片水潺潺。舉目千山復萬山。山容寂寂。鳥語關關。門前古路平如砥。不與時人共往還。擊拂子便下座。</p>
<p>上堂。一切眾生。為物所轉。若能轉物。即同如來。諸禪德。彼此丈夫。莫受人謾。且所轉是甚麼物。能轉又是甚麼。釋迦老子。好與二十棒。雖然。放過也好。劒隨風浪化。莫記刻舟痕。</p>
<p>化主回上堂。禪子臨川化導歸。入門一笑展雙眉。破微塵出大經卷。打皷椎鐘報眾知。正與麼時。且道功歸何所。昨夜春回空劫外。覺華香綻不萌枝。</p>
<p>祖忌拈香。來時缺兩齒。去時留一履。這個老胡僧。孟浪絕倫比。乃喚云。者裏還有祖師麼。老僧與伊廝見則箇。以香置鑪云。莫怪空疎。伏惟珍重。</p>
<p>因雪上堂。大地雪漫漫。山深分外寒。斷肱人不到。面壁也無端。大眾且道。是祖師無端。山僧無端。拈拄杖擲下云。無端無端。</p>
<p>元旦上堂。天得一以清。地得一以寧。君王得一致太平。衲僧得一。滴水氷生。拈拄杖。只如拄杖子得一時如何。直示新年頭佛法。敲風打雨任縱橫。靠拄杖。</p>
<p>上堂。今朝正月十五。緇白填門塞戶。侍者才覆上堂。道人擊動法皷。老僧狼忙出來。何暇舉今論古。平生貶剝諸方。今日一場莽鹵。大眾。莽鹵則不無。也須知時識宜始得。不如詐啞佯聾。冷地看他村歌社舞。擊拂子下座。</p>
<p>敘謝兩序上堂。打開寶藏。運出家珍。普濟羣生。悉令充足。金剛圈栗棘蓬。總是閒家潑具。只如遇賤則貴。逢低則高。不傷物義一句。合作麼生。饡飯從教香馥郁。紙衣莫使墨淋漓。</p>
<p>上堂。春日晴黃鶯鳴。襍花開爛熳。老樹聳崢嶸。人在碧溪橋上立。水流東去聽無聲。拍禪床下座。</p>
<p>師因僧問。騎虎頭。撩虎尾。中間事作麼生。師云。渠儂得自由。僧云。只如古人道。我也弄不出。意且如何。師云。入水見長人。</p>
<p>師問僧云。一句內二句外明得。是第幾機。僧擬對。師云。擬心即差。開口即失。去。</p>
<p>浴佛上堂。真佛無形。浴箇什麼。毗藍園裏。妄見空花。雲門令行。不到今日。驀拈拄杖。召大眾云。今日事作麼生。昆明池裏失却劒。曲江江上撈得鋸。卓拄杖。</p>
<p>結夏上堂。九旬禁足今朝始。特地升堂為指南。一念不生三際斷。百千諸佛是同參。同參事則不問。且道。百千諸佛。只今向甚處安身立命。擊拂子。手執夜明符。幾个知天曉。</p>
<p>上堂。舉道吾問雲岩云。脫却殻漏子。向什麼處相見。岩云。向不生不滅處相見。吾云。何不道非不生不滅處相見。師拈云。不生不滅。與非不生不滅處。總無相見分。若有人問雲居脫却殻漏子向什麼處相見。只向他道。什麼處不相見。驀拈拄杖。畫一畫。下座。</p>
<p>師問僧云。汝與麼遠來。親附老僧。他時異日。忽有人問老僧還有為人處也無。汝作麼生答。僧擬進語。師呵云。去。莫道曾見老僧來。</p>
<p>上堂。我這裏。無佛法可說。無禪道可學。汝諸方說得底學得底。直須盡情放下。內無所守。外無所倚。不妨做個洒洒落落衲僧。正與麼時。更須知有轉身一路始得。擊拂子。紅霞穿碧落。白日遶須彌。</p>
<p>上堂。心法無形。通貫十方。十方無壁落。四面絕遮欄。可憐傅大士。處處失樓閣。寒山拾得。更是討頭鼻不著。便下座。</p>
<p>上堂。解夏之後。東去西去。南去北去。直須向高高山頂立。深深海底行。若是閨閤中物捨不得。未免墮坑落塹。擊拂子。當門更不栽荊棘。免被人來惹著衣。</p>
<p>上堂。雲居沒能為。只麼隨緣過。飢來索飯噇。困來伸脚臥。禪亦不能參。偈亦不會做。談玄說妙人。總似驢拽磨。</p>
<p>上堂。老僧開荒時。於法堂基上。掘得一箇鈯斧子。久聚兄弟。若有用得著者。兩手分付。若是荷負不去。老僧收得來。著甚死急。不如颺向垃圾堆頭。從他日炙風吹去也。驀拈拄杖卓一下云。鞭起銕牛耕大地。誰能井底種林檎。</p>
<p>開爐上堂。舉趙州和尚。指火示僧云。我喚作火。你不得喚作火。師云。趙州老老大大。剛要挑灰弄火。雲居則不然。相共圍爐燒火向。主賓道合自忘言。</p>
<p>上堂。語中有語。名為死句。語中無語。名為活句。幾人向活句中死却。幾人向死句中活却。更有一人能死能活。坐斷一切語句。却來雲居手中。覓棒吃。因向他道。且莫草草匇匇。明日來與汝一坑埋却。何故。易分雪裏粉。難辨墨中煤。</p>
<p>義藏主火。與汝往來者是藏。不與汝往來者亦是藏。要明第一義諦。切忌死他語下。以火把打一圓相云。月不待風而凉。日不待火而熱。擲下火。</p>
<p>正旦上堂。一切無情。皆有佛性。晨朝起來。慶賀新年。法堂上撞著露柱。禮他三拜。有何不可。安樂山神。無端性懆鼓合。點胸尊者。在佛殿基上。說是說非。總與二十拄杖。趂出趙州關外去也。不見道。三千條令。主者施行。</p>
<p>應高僧選。退院上堂。我來雲中居。五載如轉燭。所樂在忘緣。心心自知足。虗名不可逃。驛書到空谷。笑看折脚鐺。委置憑誰續。摩挲七尺藤。光漆耀人目。用捨各有時。去住何拘束。珍重同道流。共唱清平曲。驀拈拄杖召大眾云。且道。清平曲是甚腔調。喝一喝。下座。</p>
</div>
<p class='juan'><span class='corr'>呆庵莊禪師語錄卷之一</span></p>
</div><!-- end of div[@id='body'] -->
</body></html>