<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>呆菴普莊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />呆庵莊禪師語錄卷之五</p><p class="byline">門人　德琇等　編</p>
<div class='div-other'><a id='mulu11' />
<p class='h1'>頌古</p><p style="margin-left:1em">舉世尊一日陞座。文殊白槌云。諦觀法王法。法王法如是。世尊便下座。頌曰。</p>
<p>文殊白槌。世尊下座。露柱燈籠。分明說破。汝等師僧。還委悉麼。水長船高。泥多佛大。</p>
<p style="margin-left:1em">舉世尊因外道問。不問有言。不問無言。世尊良久據坐。外道讚曰。世尊大慈。開我迷雲。令我得入。禮拜而去。後阿難問佛。外道有何所證。讚嘆而去。佛云。如世良馬。見鞭影而行。頌曰。</p>
<p>不問無言與有言。倚天長劒寶光寒。良駒何待搖鞭影。慶喜無端被熱謾。</p>
<p style="margin-left:1em">舉世尊在靈山會上。拈華示眾。是時眾皆罔措。唯迦葉尊者。破顏微笑。世尊云。吾有正法眼藏。涅槃妙心。付囑摩訶迦葉。</p>
<p>示眾拈華處。破顏微笑時。靈山百萬眾。到此盡驚疑。</p>
<p style="margin-left:1em">舉達磨大師。因梁武帝問曰。如何是聖諦第一義。師曰。廓然無聖。帝曰。對朕者誰。師曰。不識。帝不契。師遂折蘆渡江。</p>
<p>胡僧齒缺舌頭長。出語如何契帝王。折得莖蘆渡江去。也知無地著慚惶。</p>
<p style="margin-left:1em">舉六祖大師。因風颺剎竿。二僧對論。一云。風動。一云。旛動。往復曾未契理。祖云。不是風動。不是旛動。仁者心動。二僧悚然。</p>
<p>不是風兮不是旛。翻身透出萬重關。笑看天上團團月。影落澄潭徹底寒。</p>
<p style="margin-left:1em">舉南陽忠國師。一日三喚侍者。侍者三應喏。師曰。將為吾辜負汝。却是汝辜負吾。</p>
<p>會得三呼三應。說甚負汝負吾。咬人罕逢師子。逐塊多見韓盧。</p>
<p style="margin-left:1em">舉馬祖。與百丈西堂南泉。翫月次。祖曰。正當與麼時如何。堂曰。正好修行。丈曰。正好供養。泉拂袖便行。祖曰。經入藏。禪歸海唯。有普願獨。超物外。</p>
<p>馬祖堂前翫月時。三人兄弟各呈機。一般醜惡難藏掩。爭免傍觀說是非。</p>
<p style="margin-left:1em">舉百丈再參馬祖。祖見來。豎起拂子。丈云。即此用離此用。祖以拂子掛舊處。良久云。汝以後開兩片皮。將何為人。丈亦豎起拂子。祖云。即此用離此用。丈亦掛拂子於舊處。祖振威一喝。百丈直得三日耳聾。後因黃蘗來參舉此。蘗遂吐舌。</p>
<p>拈來放去不多爭。父子相將草裏行。一喝耳聾容易曉。舌頭吐出最難明。</p>
<p style="margin-left:1em">舉馬祖不安。院主問。和尚近日尊候如何。祖曰。日面佛月面佛。</p>
<p>日面月面。隨方應現。具眼衲僧。有甚難見。曉來雨過。長江風動。蘆花兩岸。</p>
<p style="margin-left:1em">舉南泉。因兩堂首座爭猫兒。泉乃提起云。道得即救取。道不得即斬却。眾無對。泉遂斬之。至晚。趙州自外歸。泉舉似趙州。州脫草履安頭上而出。泉云。汝若在。即救得猫兒。</p>
<p>當陽提起箇猫兒。道得分明救得伊。直下一刀成兩段。草鞋戴出亦徒為。</p>
<p style="margin-left:1em">舉陸亘大夫問南泉云。肇法師。也甚奇怪。解道天地同根。萬物一體。泉指庭前牡丹云。大夫。時人見此一株花。如夢相似。</p>
<p>天地同根會也麼。庭前指出牡丹花。黃金把得和沙賣。誰謂南泉是作家。</p>
<p style="margin-left:1em">舉鹽官一日喚侍者云。與我將犀牛扇子來。侍者云。扇子破也。官云。扇子既破。還我犀牛兒來。侍者無對。</p>
<p>犀牛扇破。重索犀牛。鹽官老漢。好不知羞。</p>
<p style="margin-left:1em">舉魯祖凡見僧來便面壁。</p>
<p>魯祖見僧惟面壁。宗師何用口喃喃。怪來昔日毗耶老。獨與文殊作對談。</p>
<p style="margin-left:1em">舉德山初見龍潭。便問。久嚮龍潭。及乎到來。潭又不見。龍又不現。潭曰。子親到龍潭。</p>
<p>千古龍潭水渺瀰。德山親到更何疑。頂門有眼明如日。脚下泥深總不知。</p>
<p style="margin-left:1em">舉丹霞到一荒院遇夜。取木佛燒火向。院主乃呵責曰。何得燒我木佛。霞以拄杖撥火云。燒取舍利。院主云。木佛何得有舍利。霞云。若無舍利。更取兩尊來燒。院主嗣後眉鬚墮落。</p>
<p>丹霞燒木佛。院主墮眉鬚。去得眼中屑。重添腦後錐。</p>
<p style="margin-left:1em">舉趙州一日訪茱萸。將拄杖於法堂上。東行西行。萸云。作什麼。州云。探水。萸云。我者裏一滴也無。州將拄杖靠壁。便出。</p>
<p>趙州探水到茱萸。徹底爭知一滴無。拄杖當時將靠壁。分明直處却成紆。</p>
<p style="margin-left:1em">舉僧問洞山。如何是祖師西來意。山云。待洞水逆流。即向汝道。</p>
<p>宗師開口不留情。只要當人實地行。洞水逆流終可待。西來祖意教誰明。</p>
<p style="margin-left:1em">舉仰山問中邑。如何得見性去。邑云。譬如一室有六窓。內有一獼猴。外有一獼猴。從東邊喚猩猩。獼猴即應。如是六窓俱喚俱應。山禮謝云。適蒙和尚譬喻。無不了知。更有一事。只如內獼猴瞌睡。外獼猴欲相見時如何。邑下禪牀。執仰山手。作舞云。猩猩與汝相見了。</p>
<p>問來親切。答去分明。抑揚有準。敲唱雙行。獼猴瞌睡不瞌睡。六窻正好喚猩猩。</p>
<p style="margin-left:1em">舉僧問趙州。如何是祖師西來意。州云。庭前栢樹子。</p>
<p>潦倒趙州全勝敵。藏鋒露刃總由他。當陽指出庭前栢。爭似逢僧喚喫茶。</p>
<p style="margin-left:1em">舉昔有一婆子。供養一菴主。經二十餘年。令一二八女。送飯給侍。一日令女子抱定云。正當與麼時如何。主云。枯木倚寒岩。三冬無暖氣。女子歸舉似婆。婆云。我二十年來祇供養。得箇俗漢。遂趂出。放火燒却菴。</p>
<p>婆子燒菴話。禪人著眼看。三冬無暖氣。六月雪霜寒。</p>
<p style="margin-left:1em">舉定上座問臨濟。如何是佛法大意。濟下繩牀。擒住與一掌。便托開。定佇立。傍僧云。定上座。何不禮拜。定方禮。忽大悟。</p>
<p>師資會遇固非輕。報汝諸人好辨明。紅芍藥邊方舞蝶。碧梧桐裏正啼鶯。</p>
<p style="margin-left:1em">舉雪峰示眾云。盡大地撮來。如粟米粒大。拋向面前。漆桶不會。打皷普請看。</p>
<p>大地撮來如粟粒。等閑覷著骨毛寒。雪峯為物垂慈切。打皷從教普請看。</p>
<p style="margin-left:1em">舉僧問道吾。如何是和尚深深處。吾下禪牀。作女人拜云。謝子遠來。無可祗待。</p>
<p>直示深深處。還他向上人。下床施女拜。祗待更殷勤。</p>
<p style="margin-left:1em">舉靈雲見桃花悟道。有頌云。三十年來尋劒客。幾回葉落又抽枝。自從一見桃花後。直至如今更不疑。後玄沙聞云。諦當甚諦當。敢保老兄未徹在。</p>
<p>桃花一見更無疑。大小靈雲眼[目*荅]<span class='corr'>眵</span>。笑殺釣漁船上客。無端摘葉又尋枝。</p>
<p style="margin-left:1em">舉臨濟將遷化時。囑三聖曰。吾去世後。不得滅却吾正法眼藏。聖曰。爭敢滅却。濟曰。忽有人問。汝作麼生道。聖便喝。濟曰。誰知吾正法眼藏。向者瞎驢邊滅却。</p>
<p>喝下全生殺。機先辨正偏。誰知正法眼。滅向瞎驢邊。</p>
<p style="margin-left:1em">舉雲門以拄杖示眾云。拄杖子化為龍。吞却乾坤了也。山河大地。甚處得來。</p>
<p>雲門拄杖化龍去。吞却乾坤只等閑。我若見時須抝折。免教一向管窺斑。</p>
<p style="margin-left:1em">舉投子。因僧問如何是十身調御。師下禪牀立。又問。凡聖相去多少。師亦下禪牀立。</p>
<p>射虎不真。徒勞沒羽。向上提持。還他投子。可憐馳逐天下人。五五依然二十五。</p>
<p style="margin-left:1em">舉僧問洞山。如何是佛。山云。麻三斤。</p>
<p>生殺從來總自由。三邊戈甲一時收。誰知不用施韜略。坐鎮中原四百州。</p>
<p style="margin-left:1em">舉趙州和尚云。一切人。被十二時使。老僧。使得十二時。</p>
<p>趙州老古錐。使得十二時。床上破蘆䕠。手中麤辣棃。</p>
<p style="margin-left:1em">舉僧問風穴。如何是佛。穴云。杖林山下竹筋鞭。</p>
<p>杖林山下竹筋鞭。一句如何舉得全。生鐵鑄成金彈子。扶桑人種<span class='corr'>陝</span>西田。</p>
<p style="margin-left:1em">舉唐朝因禪師。微時常運椎擊土塊次。見一大塊。戲椎猛擊之。應碎忽然大悟。後有老宿聞云。盡山河大地。被因禪師一擊百雜碎。</p>
<p>一擊百雜碎。萬象齊慶快。大好因禪師。是什麼土塊。</p>
<p style="margin-left:1em">舉僧問馬祖。如何是佛。祖云。即心即佛。又僧問。如何是佛。祖云。非心非佛。</p>
<p>即心即佛成妄見。非佛非心妄轉多。拈却兩重關棙子。大平何用動干戈。</p>
<p style="margin-left:1em">舉黃龍南禪師三關語。頌曰。</p>
<p>我手何似佛手。舉起便合知有。等閑拶破虗空。正好藏身北斗。</p>
<p>我脚何似驢脚。開口不妨道著。須信趙州石橋。不比尋常略彴。</p>
<p>人人有個生緣。會得只在目前。不識寒山拾得。喚作文殊普賢。</p>
<p style="margin-left:1em">舉鳥窠和尚。因會通侍者。告辭往諸方。學佛法去。師曰。若是佛法。吾此間亦有少許。通曰。如何是和尚此間佛法。師於身上。拈布毛吹示之。通大悟。</p>
<p>日用現行明歷歷。擬心湊泊即瞞頇。布毛吹起無多子。也要當人著眼看。</p>
<p style="margin-left:1em">舉五祖演和尚。室中問僧云。釋迦彌勒。猶是他奴。且道。他是阿誰。</p>
<p>描不成兮畵不成。娘生面目甚分明。從他逼塞虗空去。休更人前喚小名。</p>
<p style="margin-left:1em">舉兜率悅禪師設三關。問學者曰。撥草參玄。只圖見性。即今上人性。在甚麼處。識得自性。方脫生死。眼光落地時。作麼生脫。脫得生死。便知去處。四大分離。向甚麼處去。</p>
<p>早間吃粥。齋時吃飯。兩箇五百。元是一貫。</p>
<p>貴買賤賣。少減多添。要識李四。問取張三。</p>
<p>干木隨身。逢場作戲。杲日麗天。清風匝地。</p>
<p style="margin-left:1em">舉德山到溈山。挾複子於法堂上。從西過東邊。從東過西邊。顧視云。無無。便出。德山至門首。却云。也不得草草。便具威儀。再入相見。溈山坐次。德山提起坐具云。和尚。溈山擬取拂子。德山便喝。拂袖而出。背却法堂著草鞋。便行。溈山。至晚問首座。適來新到。在什麼處。首座云。當時背却法堂。著草鞋出去也。溈山云。此子。<span class='corr'>已</span>後向孤峯頂上。盤結草菴。呵佛罵祖去在。</p>
<p>寶鏡當臺驗作家。德山覷著眼生花。翻身坐斷孤峯頂。一味逢人撒土沙。</p>
<p style="margin-left:1em">舉僧問趙州和尚。初生孩子。還具六識也無。州云。急水上打毬子。僧復問投子。急水上打毬子意旨如何。子云。念念不停流。</p>
<p>急水灘頭解打毬。誰云念念不停流。茫茫六合人如海。脫體風流是趙州。</p>
<p style="margin-left:1em">舉趙州問投子。大死底人。却活時如何。子云。不許夜行。投明須到。</p>
<p>死中得活亦非常。切忌逢人錯舉揚。昨夜面南看北斗。脚跟不動到家鄉。</p>
<p style="margin-left:1em">舉僧問大龍。色身敗壞。如何是堅固法身。龍云。山花開似錦。磵水湛如藍。</p>
<p>山花似錦水如藍。切忌承言落二三。堅固法身遭指注。大龍有口只宜緘。</p>
<p style="margin-left:1em">舉天平依和尚行脚時。參西院。常云。莫道會佛法。覓個舉話人也無。一日西院遙見。召云。從依。平舉頭。西院云。錯。平行三兩步。西院又云。錯。平近前。西院云。適來者兩錯。是西院錯。上座錯。平云。從依錯。西院云。錯。平休去。西院云。且在這裏過夏。共上座商量這兩錯。平當時便行。後住院。謂眾云。我當初行脚時。被風吹到思明長老處。連下兩錯。更留我過夏。待共我商量。我不道恁麼時錯。發足南方去時。早知道錯了也。</p>
<p>天平行脚到西院。其奈連施兩錯何。待共商量留過夏。至今錯解不勝多。</p>
<p style="margin-left:1em">舉保壽開堂。三聖推出一僧。壽便打。三聖云。恁麼為人。非但瞎却這僧眼。瞎却鎮州一城人眼去在。保壽擲拄杖。下座。</p>
<p>手面機輪全殺活。棒頭照用要分明。果然瞎一城人眼。凌辱宗風兩弟兄。</p>
<p style="margin-left:1em">舉僧問雲門。如何是清淨法身。門云。花藥欄。僧云。便與麼去時如何。門云。金毛獅子。</p>
<p>無中唱出老雲門。拍拍當機調自新。花藥欄雖容易見。爭如北斗裏藏身。</p>
</div>
<p class='juan'>呆庵莊禪師語錄卷之五</p>
</div><!-- end of div[@id='body'] -->
</body></html>