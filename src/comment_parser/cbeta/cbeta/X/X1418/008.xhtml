<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>呆菴普莊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu117' />呆庵莊禪師語錄卷之八</p><p class="byline">門人　道哲等　編</p>
<div class='div-other'><a id='mulu118' />
<p class='h1'>詩<span class='note-inline'>(五言八句)</span></p>
<div class='div-other'><a id='mulu119' />
<p class='h2'>追和歸源老祖山謳四首</p><p>卜居傍深雲。心心自知足。蘿牕白晝長。閑把禪經讀。荒徑無人踪。充飢多野蔌。門外春草青。忘機有麋鹿。</p>
<p>庭樹有佳色。珍禽多好音。渾然一片境。了無差別心。閑來常獨坐。詩成還自吟。窅窅松門路。迢迢白雲深。</p>
<p>山中住庵人。本是方外客。秋風一旦高。草衣寒索索。靜聽流泉聲。坐看松子落。何來牧牛童。袒膊露雙脚。</p>
<p>長林悉凋落。刮地霜風吹。道人不出山。終年無所知。一心既空寂。萬法將焉依。海門明月上。冷照枯松枝。</p>
</div>
<div class='div-other'><a id='mulu120' />
<p class='h2'>贈珉藏主</p><p>見道能修道。知恩合報恩。大功原不宰。妙斵了無痕。剎剎神通藏。塵塵智照門。機先開活眼。一句定乾坤。</p>
</div>
<div class='div-other'><a id='mulu121' />
<p class='h2'>贈李古銘居士</p><p>在家能學佛。齋戒誓終身。欲證無為果。須除有漏因。頭頭全妙用。一一契天真。雖處塵勞界。堪稱解脫人。</p>
</div>
<div class='div-other'><a id='mulu122' />
<p class='h2'>示顧妙心道人</p><p>大道無方所。頭頭總現成。妄情纔頓息。覺性自圓明。古鏡重磨瑩。真金百煉精。請看靈照女。千載振嘉聲。</p>
</div>
<div class='div-other'><a id='mulu123' />
<p class='h2'>送密禪人</p><p>潛行并密用。要與古人同。理寂事俱寂。心空法亦空。探玄須具眼。覓佛謾施功。的的吾宗旨。堂堂日用中。</p>
</div>
<div class='div-other'><a id='mulu124' />
<p class='h2'>送天禧黁知客</p><p>教觀與禪宗。繇來絕異同。心心無取捨。法法自融通。實相原非相。真空亦不空。玻瓈輕托出。特地顯家風。</p>
</div>
<div class='div-other'><a id='mulu125' />
<p class='h2'>示葉居士</p><p>在家學佛人。古今知幾幾。悟得本來心。何須棄妻子。湘西龐道原。河東裴公美。機語播禪林。芳名載僧史。</p>
</div>
<div class='div-other'><a id='mulu126' />
<p class='h2'>示翁居士</p><p>本性天真佛。堂堂日用中。<span class='corr'>已</span>勤修道志。當進坐禪功。觸處無妨礙。臨機有變通。心空能及第。應與老龐同。</p>
</div>
<div class='div-other'><a id='mulu127' />
<p class='h2'>雲居十首</p><p style="margin-left:1em">雲居絕頂。久矣荒蕪。余領住持。志圖興復。於是。躬操畚插。首剏室廬以居焉。然時事艱難。立功未就。林泉勝絕。藏拙是宜。觸目寓懷。遂成十偈。示左右云。</p>
<p>絕頂雲深處。膺公舊隱基。自從經劫燒。便覺值時危。草沒隈岩塔。藤纏臥路碑。開荒當　聖代。禪誦樂無為。</p>
<p>絕頂雲深處。生涯孰與論。牽蘿難補屋。夾樹易成門。案潤塵偏積。爐寒火尚存。一聲山鸐唳。不覺又黃昏。</p>
<p>絕頂雲深處。吾今誓卜居。草萊鋤不盡。薇蕨食無餘。古砌崩頹久。虗堂結構初。廢興應有數。天意竟何如。</p>
<p>絕頂雲深處。諸峰列作屏。風林春淅淅。煙樹曉冥冥。鈍钁重安柄。長鎌始發硎。<span class='corr'>已</span>成歸隱計。築圃傍柴扃。</p>
<p>絕頂雲深處。何人伴寂寥。青山如可厭。白日也難消。採藥登岩洞。看松倚石橋。自慚樗散質。無補　聖明朝。</p>
<p>絕頂雲深處。安居愜素心。紅塵飛不到。綠樹自成陰。好鳥鳴當戶。異花開滿林。客從方外至。曳杖碧溪潯。</p>
<p>絕頂雲深處。憑誰話此宗。獨芟堦下草。閒撫石邊松。寒暑三條衲。乾坤七尺笻。上堂藜糝熟。童子恰鳴鐘。</p>
<p>絕頂雲深處。禪房靜更幽。猿啼清夜月。鴈過碧天秋。霜果香堪摘。寒杉翠欲流。從來人跡少。何用息交游。</p>
<p>絕頂雲深處。長年事若何。一心無住著。萬念盡消磨。自喜逢迎少。誰言寂寞多。充飢有黃獨。那復下煙蘿。</p>
<p>絕頂雲深處。丹青寫不成。溪光晴轉好。泉溜夜偏清。但得山中趣。寧圖世上名。小牕寒月白。梅影一枝橫。</p>
</div></div>
<div class='div-other'><a id='mulu128' />
<p class='h1'>讚</p>
<div class='div-other'><a id='mulu129' />
<p class='h2'>觀音</p><p>啟圓通門。現比丘相。妙應無方。真慈無量。全身墮在草窠中。獨有善財能近傍。</p>
<p>手持如意輪。仰觀天上月。圓通門大開。三世一切說。</p>
</div>
<div class='div-other'><a id='mulu130' />
<p class='h2'>魚籃觀音</p><p>錦鱗鮮活出潮新。赤手提來走市塵。貴賤隨時無定價。相逢不是當行人。</p>
</div>
<div class='div-other'><a id='mulu131' />
<p class='h2'>布袋和尚</p><p>布袋橫拖走市廛。逢人要覓一文錢。只知追逐小兒戲。忘却上方兜率天。</p>
</div>
<div class='div-other'><a id='mulu132' />
<p class='h2'>朝陽補破衲</p><p>切切用針錐。工夫要綿密。這回補不完。孤負天邊日。</p>
</div>
<div class='div-other'><a id='mulu133' />
<p class='h2'>對月了殘經</p><p>手中一卷經。天上一輪月。了了在目前。明明向誰說。</p>
</div>
<div class='div-other'><a id='mulu134' />
<p class='h2'>應供羅漢</p><p>一隊垛根漢。長年何所為。神通雖變現。佛法欠傳持。我欲生按過。未免費鍼錐。捏怪有時盡。誰能說得伊。</p>
<p>久向天台靜打隈。有何忙事出山來。只知度海邏齋去。不覺從前滿面埃。</p>
</div>
<div class='div-other'><a id='mulu135' />
<p class='h2'>跨牛羅漢</p><p>手持經卷跨犀牛。知是何來老比丘。便恁麼隨芳草去。還家只合早回頭。</p>
</div>
<div class='div-other'><a id='mulu136' />
<p class='h2'>達磨祖師</p><p>當門齒缺兩眉麤。個是單傳碧眼胡。出語不教天子契。渡江空費一莖蘆。</p>
</div>
<div class='div-other'><a id='mulu137' />
<p class='h2'>六代祖師</p><p>遠來東土為初祖。教外何曾有別傳。冷坐九年無折合。獨携隻履返西天。</p>
<p>覔心不得安心竟。鼻孔無端失半邊。三拜起來依位立。少林衣鉢是渠傳。</p>
<p>皖公山裏獨潛光。聲跡都盧與世忘。勾引沙彌來問法。始終猶是不相當。</p>
<p>三度固辭天子詔。一生只合住山中。如何却有閑情緒。直上牛頭接懶融。</p>
<p>只個周家七歲兒。從前揑怪更誰知。解言有姓非常姓。腦後分明欠一錐。</p>
<p>菩提非樹鏡非臺。開口那知是禍胎。傳得衣盂將底用。三更月下離黃梅。</p>
</div>
<div class='div-other'><a id='mulu138' />
<p class='h2'>懶瓚禪師</p><p>布衣穿結鬢毛斑。天子呼他不下山。惹得虗名垂後世。只因分芋俗人飡。</p>
</div>
<div class='div-other'><a id='mulu139' />
<p class='h2'>虎丘老祖</p><p>睡虎耽耽世所誇。堆雲觸著是冤家。祇應肉醉空山裏。更不人前露爪牙。</p>
</div>
<div class='div-other'><a id='mulu140' />
<p class='h2'>三笑圖</p><p>天子呼他不出山。送人却過虎溪灣。信知陶陸非常士。千載風流一笑間。</p>
</div>
<div class='div-other'><a id='mulu141' />
<p class='h2'>高峯和尚</p><p>天目山中立死關。話頭從此落人間。青松樹下磐陀石。凜凜高風孰可攀。</p>
</div>
<div class='div-other'><a id='mulu142' />
<p class='h2'>中峰和尚</p><p>幻住菴居老作家。頂門眼正辨龍蛇。看他開口為人處。嚼碎虗空不吐柦。</p>
</div>
<div class='div-other'><a id='mulu143' />
<p class='h2'>千岩和尚</p><p>伏龍山上無明叟。曾向獅岩落賺來。死欵活供猶傑斗。至今平地起風雷。</p>
</div>
<div class='div-other'><a id='mulu144' />
<p class='h2'>太宗和尚<span class='note-inline'>(普慶振長老請)</span></p><p>早歷諸方門。曾不循途轍。豎起硬脊梁。一條生鐵橛。洎到紫籜峰。平地遭一攧。打失雙眼睛。冤屈憑誰雪。鴈宕掃寒雲。龍囦弄明月。兩處立牢關。機用與人別。威風凜凜振叢林。師子教兒迷子訣。</p>
</div>
<div class='div-other'><a id='mulu145' />
<p class='h2'>古鼎和尚<span class='note-inline'>(太平慧長老請)</span></p><p>披忍辱鎧。豎精進幢。三關不立。群魔自降。德尊位重。理勝言龐。晚居徑塢。名聞異邦。揭示妙明心地印。倒流東海入西江。</p>
</div>
<div class='div-other'><a id='mulu146' />
<p class='h2'>止菴和尚半身</p><p>一提鈯斧。六坐覺場。道傳正續。名動諸方。駕慈航暫遊笠澤。懸慧日久駐錢塘。龍淵之龍奮迅。鳳臺之鳳翱翔。既攄誠而闡大教。益垂手以整頹綱。全身雖不露。遍界莫能藏。百千三昧毫端現。四海藂林話轉長。</p>
</div>
<div class='div-other'><a id='mulu147' />
<p class='h2'>松隱和尚<span class='note-inline'>(即唯菴也)</span></p><p>松筠標格。玉雪精神。德尊緇衲。名重縉紳。大用全彰也澄潭印月。真機普應也枯木回春。等慈及物。隨處接人。獅子岩前拋鐵網。華亭江上捉麒麟。</p>
</div>
<div class='div-other'><a id='mulu148' />
<p class='h2'>覺源和尚</p><p>神機落落。慧辯滔滔。氣吞佛祖。目視雲霄。振化風於千里。馳聲譽於兩朝。傳持不謬。舉措堪褒。使王福中頂禮而心服。亦猶馬師之於龐老。藥山之於李翱。嗚呼芥室之門。賴有此老。則西丘法道。未甚寂寥也。</p>
</div>
<div class='div-other'><a id='mulu149' />
<p class='h2'>自讚</p><p>面冷於鐵。心死若灰。無禪可說。有口慵開。　奉天殿前應　召曾坐。凌霄峰頂承　旨即來。跛跛挈挈。癡癡呆呆。殃害叢林個瞎禿。老拳要築禪人腮。</p>
</div>
<div class='div-other'><a id='mulu150' />
<p class='h2'>龍潭住長老請</p><p>本是淛東僧。來作江西客。開口要罵人。到處難著脚。破沙盆不解提持。鐵酸饀徒勞咬嚼。獨坐歐峯巔。門庭何冷落。龜毛網布百千重。擬打天邊金鸑鷟。</p>
</div>
<div class='div-other'><a id='mulu151' />
<p class='h2'>同安粲長老請</p><p>頭如木杓。眼似銅鈴。少得人愛。多得人憎。禪不參剛要舉話。字不識也解看經。截斷松源之正續。撲滅芥室之真燈。為人無準的。住院沒規繩。千峰頂上恣騰騰。萬里乾坤一衲僧。</p>
</div>
<div class='div-other'><a id='mulu152' />
<p class='h2'>童嶺德長老請</p><p>德無可稱。才不足取。大坐猊床。橫揮麈尾。形模似箇師僧。說話沒些義理。掣風掣顛。瞥嗔瞥喜。拈生苕菷。掃開歐阜之雲。提破沙盆。舀盡龍淵之水。知之者謂其本分有餘。不知者謂其脫空無比。或西或東。乍被乍此。脚踏金船海月高。鄱陽湖上清風起。</p>
</div>
<div class='div-other'><a id='mulu153' />
<p class='h2'>天龍善長老請</p><p>平生要說拍盲禪。掘地如何覓得天。三處住山貧徹骨。了無衣鉢與人傳。</p>
</div>
<div class='div-other'><a id='mulu154' />
<p class='h2'>乘藏主請</p><p>承　恩金闕奉　天威。五髻峯頭唱祖機。老去貧無錐可卓。摩挲兩眼看雲飛。</p>
</div></div>
<div class='div-other'><a id='mulu155' />
<p class='h1'>䟦</p>
<div class='div-other'><a id='mulu156' />
<p class='h2'>䟦無準和尚詩</p><p>正續老人。傳宗說法之暇。以詩辭翰墨。為游戲三昧。故其片言隻字。流落人間。得之者。不啻隋珠卞璧。今善世摭侍者。寶此真蹟。出以示余。請著語于後。因謂之曰。話到夜闌山月吐。又騎白鹿入深雲。切忌便作詩會。汝為直下子孫。要見此老用處。更須高著眼始得。</p>
</div>
<div class='div-other'><a id='mulu157' />
<p class='h2'>䟦中峰和尚墨蹟</p><p>幻住老人。法性寬波瀾闊。肆口而說。信筆而書。莫非揭示生佛<span class='corr'>已</span>前一段奇特大事。今觀所與阿塔輪夫人法語。以無礙辯才。發明法華奧旨。可謂穿過釋迦老子鼻孔。雖然。若約衲僧門下。猶欠勦絕在。悟藏主。寶此遺墨。且道予作是說。畢竟意在於何。</p>
<p>吳門兜率園比丘明聞閱。</p>
</div></div>
<p class='juan'>呆菴莊禪師語錄<span class='note-inline'>(終)</span></p>
<div class='div-xu'><a id='mulu158' />
<p class='h1'>塔銘<span class='note-inline'>(有序)</span></p><p>皇明紀元永樂之元年十月廿有三日癸酉。我徑山第六十代住持。呆菴莊禪師。示疾。卒于不動軒之正寢。世壽五十八。僧臘四十五。其徒曇頓等。能遵治命。自殮殯。以至於茶毗窀穸中禮無違。越明年。予繼領寺事。視篆之初。觀其遺規井井。寺眾雍雍。凡所作為。皆有條而不紊。東西列序。各職其職。顧予衰耄。承乏居位。率由舊章。蕭規曹隨克守唯謹。既而頓以師塔未銘。狀其行實。請予銘之。予義不可辭。乃按狀掇其大槩。而直書之。禪師諱普莊。字敬中。呆菴則其別號也。族系台仙居之袁氏。世襲儒業。母王氏。誕師之夕。夢梵僧入室。以元至正七年丙戌八月十二日生。晬歲岐嶷頴異。不類常兒。善本夙習。厭絕葷茹。甫八歲。負笈入鄉校。授以詩書。經耳成誦。恒愛靜獨。兀若有思。如䆿自訟曰。讀書明理。處世法也。學出世法。固所願焉。年十二。白父母求出家。父母雖珍愛之。終莫能奪其志。會族之叔父。有從釋者。來歸。遂携至鄞。左菴良禪師。居天童。法席甚旺。見而錄之。明年<span class='corr'>己</span>亥。薙髮受具。服勞參侍。久之不契。辭抵郡城之天寧。時了堂一和尚。提破沙盆話。勘辨來機。師徑趨丈室。堂曰。何來。對曰天童。堂曰。冒雨衝寒。著甚死急。對曰。正為生死事急。堂曰。如何是生死事。師以坐具作摵勢。堂曰。敢這裏捋虎鬚。參堂去。一日。堂室中舉庭前栢樹子話。師擬開口。堂劈口掌之。豁然有省。遂容入室。朝夕決擇。爰臻閫奧。未幾。歸候左菴。菴察其機警異常。命典藏鑰。無何。而堂移幢天童。師喜形聲色。執勤愈謹。洪武丁巳。有旨。命天下僧徒。講習心經楞伽金剛三經。性原禪師明公。住持鎮江金山。延師講授。啟發學徒。剖釋經義。深契機理。聽眾厭服。聲價藉甚。明年戊午。客寓天界。全室滿菴二大老。位望尊重。師與抗衡。論辯機緣。窮徹底蘊。歎賞無<span class='corr'>已</span>。以為親得暮翁骨髓。臨濟正宗。良有託矣。又明年<span class='corr'>己</span>未。起師出世撫州北禪。開堂之日。酬恩瓣香。爇為了堂。推拂之下。發蔀振蒙。緇白傾向。嘅惟古寺屋老僧殘。急於事功。興舉廢墜。殿堂像設。廊廡鐘魚。構治塗飾。百凡維新。遷主雲居。先是。寺廢既久。名存實亡。師領薦之日。誓於舊址。縛茅聚眾。興復是圖。全室叟聞而壯之曰。真本色住山人也。居僅五載。募施經營。奔走眾工。寺宇落就。鯨鼉震吼。金碧翬飛。大闡玄機。江右獨步。二十六年癸酉之春。詔徵天下高行沙門。師與舉首。對揚稱旨。允愜皇情。是年秋。函命至廬山祭祀立碑。感格聖靈。騰光現瑞。神燈映射。祥靄氤氳。碑壇下上。盪眩萬目。陪祀官僚僧道士庶。稽顙歸依。同聲讚歎。禮成復命。喜動堯眉。賜衣一襲。褒錫甚隆。是冬。得旨。升住徑山。寺為海內禪宗首剎。俾師居之。所以致崇極於師道也。師既戾止。培植教基。恢弘道本。繼前烈之光焰。級後進之階梯。殿壁湧海巖之觀音。樓鐘範鳧氏之鉅器。創菴中峯。見祖燈之有續。散田原佃。免官租之徵追。摩衲綵袱之賜。道懷親王。解帶留衣之機。交傾名宦。三宗讓德。四眾宅心。位尊一代。龍□□謂備至耳矣。於戲。教阽叔運。道輟宗工。遺言□□溘爾順寂。七日闍維。煙燄所至。設利燁煜。□□數珠。出灰燼□□□□壞。遺骨塔于寺□□霄之陽。門徒弟子。□□□竣。相向悽楚。有言于眾曰。師入大定。吾徒□□。載瞻載慕。惟此塔婆而<span class='corr'>已</span>。首度弟子若干人。得法弟子若干人。其說法三會語錄若干卷。並傳焉。然不銘石以表之。其何以昭示永久。於是請銘。銘曰。</p>

<div class="lg regular"><div class='lg-row'>巍乎天台　上應列宿　磅礴扶輿　鍾奇[旒-方+每]秀</div>
<div class='lg-row'>篤生偉人　禪林領袖　翊世扶民　邦家陰佑</div>
<div class='lg-row'>了堂恕中　同出台岫　難弟難兄　更唱迭奏</div>
<div class='lg-row'>元季宗工　道德實茂　維呆菴師　幼而騫鴝</div>
<div class='lg-row'>師資稔緣　遇于古鄮　太白天寧　心法密授</div>
<div class='lg-row'>匡徒西江　時緣輻凄　所至成績　宏規復舊</div>
<div class='lg-row'>律<span class='corr'>己</span>峭嚴　訓徒善誘　聲譽日隆　海內馳驟</div>
<div class='lg-row'>詔徵高僧　褎然舉首　對揚契機　寵錫斯厚</div>
<div class='lg-row'>命居徑山　如登靈鷲　法雨沛滂　霑溉羣有</div>
<div class='lg-row'>□□□□　忽覩白晝　化權既□　□□□仆</div>
<div class='lg-row'>雙徑□峰　嘷猿躑狖　□□□□　一木詎□</div>
<div class='lg-row'>於戲哲人　□□□□　銘石堂隅　□□□□</div>
</div></div>
</div><!-- end of div[@id='body'] -->
</body></html>