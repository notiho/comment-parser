<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>呆菴普莊禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />呆菴莊禪師語錄卷之六</p><p class="byline">小師　曇頓等　編</p>
<div class='div-other'><a id='mulu13' />
<p class='h1'>偈</p>
<div class='div-other'><a id='mulu14' />
<p class='h2'>贈景首座</p><p>睦州嗣黃蘗。靈樹待雲門。如此人天眼。光明耀乾坤。機奪機兮楔出楔。逆順縱橫誰辨別。師資會遇兮啐啄同時。賓主相忘兮敲唱合節。坐斷玄關正令行。後世何人繼清絕。上人自是英俊流。壯年志氣衝斗牛。集雲峰下分半座。宏規落落追前修。領徒行脚遊江海。勘遍諸方誠絕待。抖擻行囊一物無。七尺烏藤手中在。朅來訪我深雲間。話到無言心亦閑。推出秦時[車*度]轢鑽。等閑靠倒須彌山。</p>
</div>
<div class='div-other'><a id='mulu15' />
<p class='h2'>送輪藏主</p><p>生佛<span class='corr'>已</span>前一句子。不惜眉毛為君舉。開口分明落二三。塞却耳根須聽取。只今法道何澆漓。談玄說妙誇傳持。逐塊韓盧知幾幾。咬人罕覩獅子兒。豈不見臨濟三回問黃檗。六十烏藤沒商略。高安灘上驀翻身。倒捋虎鬚施痛摑。道人棄教來參禪。[拚-ㄙ+ㄊ]得禁吾劈面拳。藏裏摩尼親搆得。直須擊碎歐峰前。掉臂堂堂出門去。春光爛熳江南路。鷓鴣啼處百花香。鳳栖不在梧桐樹。</p>
</div>
<div class='div-other'><a id='mulu16' />
<p class='h2'>送要侍者</p><p>道人要學呆。來入呆菴室。呆菴教汝呆。有口說不出。不說亦不聞。無得亦無失。掉頭遊諸方。拄杖挑紅日。笑他老香林。紙襖黑如漆。三三不是九。九九八十一。</p>
</div>
<div class='div-other'><a id='mulu17' />
<p class='h2'>送閒長老歸寶勝</p><p>君不見夾山散席見船子。一篙打落滄波裏。死眼豁開忽點頭。始信道吾發笑良有以。又不見黃龍行脚見慈明。痛罵不禁魂膽驚。踏著趙州關棙子。方知雲峯出語非常情。近來此話憑誰舉。說妙談玄滿寰宇。若約衲僧門下看。到頭未敢輕相許。子今得座披衣時。東探西討何所為。未跨船舷先轉却。茫茫大地無宗師。憶昔游從非一日。笑語自能忘得失。信曾親見作家來。平生參學事<span class='corr'>已</span>畢。明朝復相別。後會未可期。更有一語送爾歸。爾歸故山慎勿違。曉行須待紅日出。毋使霜露沾麻衣。</p>
</div>
<div class='div-other'><a id='mulu18' />
<p class='h2'>送明禪人</p><p>道人走遍諸方。畢竟為箇甚麼。決欲究明死生。直須從前放下。便請拗折烏藤。試向虗堂靜坐。忽然豆爆寒灰。痛口不妨罵我。我既不識慚惶。一味如聾若啞。笑他昔日睦州。拶得雲門脚跛。</p>
</div>
<div class='div-other'><a id='mulu19' />
<p class='h2'>贈詢藏主</p><p>老僧燕坐枯木床。心入無言妙三昧。山陰禪者來扣門。手展雲箋覓長偈。長偈欲書不盡書。鐵鞭擊碎摩尼珠。如來藏裏收不得。神光炯炯騰寒虗。驚起南山白額虎。木人拍板空中舞。東土西乾沒祖師。五五依然二十五。</p>
</div>
<div class='div-other'><a id='mulu20' />
<p class='h2'>贈閑藏主</p><p>道人脊梁鐵作骨。拄杖橫拖眼如鶻。遍尋知識走叢林。開口欲吞三世佛。金鰲背上解翻身。笑指凌霄高突兀。搆得如來藏裏珠。等閑抹過蒼龍窟。</p>
</div>
<div class='div-other'><a id='mulu21' />
<p class='h2'>道友二人。過予夜話。一友云。此事至難。不可得而擬議。一友云。此事至易。但自不能承當耳。因喻之以二首</p><p>難難萬種千般。纔擬議即顢頇。青天霹靂。平地波瀾。無說是真說。他觀非正觀。沉淪枉經巨劫。契悟祇在毫端。莫教坐却含元殿。逢人只管覓長安。</p>
<p>易易多方一致。絕承當忘比喻。耀古騰今。經天緯地。知有亦無知。利他還自利。明明般若真乘。念念塵勞雜事。拔却多年苦瓠根。釋迦不受然燈記。</p>
</div>
<div class='div-other'><a id='mulu22' />
<p class='h2'>贈範藏主</p><p>藏裏摩尼人不識。護龍河上親收得。朅來托起歐峰前。一道神光射虗碧。置之濁水濁水清。山鬼見之魂膽驚。我欲為渠即奪却。棄與昏衢為照明。仰山傾出一栲栳。狼籍叢林非小小。子今護惜是至寶。究竟何如放下好。呆菴所說無所憑。不妨携取歸金陵。隨方應現色非色。老胡兩眼猶晶熒。</p>
</div>
<div class='div-other'><a id='mulu23' />
<p class='h2'>送慧維那</p><p>翠巖接雲峰。克賓嗣興化。師資授受良非輕。千古叢林成話欛。道人欲繼先賢蹤。特披荊棘來相從。法戰不須論勝負。宗壇及第期心空。我今縛屋孤峰頂。心識多年似灰冷。懶將棒喝對人施。仰視青天白日靜。道人復作諸方遊。殷勤索我舉話頭。話頭舉起只這是。太平何用施戈矛。</p>
</div>
<div class='div-other'><a id='mulu24' />
<p class='h2'>贈冲藏主</p><p>歎息復歎息。向上之機誰辨的。曲彔據坐非不多。接響承虗亦何益。君不見虎丘只是隆知藏。特立宗壇名籍籍。冲禪德冲禪德。大方高蹈須勉力。煙霞老我寸心灰。要覩叢林古顏色。</p>
</div>
<div class='div-other'><a id='mulu25' />
<p class='h2'>琪藏主求</p><p>佛祖頂[寧*頁]機。超越諸限量。拶透通天關。所得方諦當。道人當壯年。立志能向上。拄杖挑盋囊。東西遍參訪。再登凌霄峰。雅慕古人樣。操守尚精嚴。結交匪庸妄。往來不往來。是藏不是藏。觸目甚分明。開口翻成謗。莫聽杜阿師。密語相諂誑。到家審思量。別有奇特相。</p>
</div>
<div class='div-other'><a id='mulu26' />
<p class='h2'>送恒藏主</p><p>把住玄關。不通水泄。向上一著。如何辨別。直饒辯似河傾機如電掣。到這裏也須卸甲倒戈。亡鋒結舌。說甚麼棒喝交馳敲唱合節。所以道金毛踞地奮全威。野干聞之皆腦裂。只如臨濟正法眼藏。因甚却向瞎驢邊滅。雖然有主有賓。到底無示無說。恒禪恒禪知不知。昔何時也今何時。少林曲調天然別。黃金不鑄鍾子期。</p>
</div>
<div class='div-other'><a id='mulu27' />
<p class='h2'>次韻送靈隱真藏主</p><p>毗盧正體堂堂露。古往今來沒差互。一毫端上洞根源。如日行空恰當午。因憶江西馬大師。聲光烜赫騰坤維。真正舉揚機自別。棒頭喝下看提持。伶俐衲僧。快須證據。不得無言。不得下語。掀翻藏教葛藤窠。千手大悲攔不住。草中驚起睡菸菟。咬殺南山白額虎。</p>
</div>
<div class='div-other'><a id='mulu28' />
<p class='h2'>送達藏主</p><p>達磨未來<span class='corr'>已</span>前。人人鼻孔撩天。天真之佛不昧。日用頭頭現前。逗到遊梁涉魏。未免骨露皮穿。神光錯禮三拜。從茲燄續芳聯。臨濟更無本據。却將一喝流傳。誰知正法眼藏。滅向這瞎驢邊。老我口生白醭。何暇為人說禪。明日洞庭歸去。不妨順水行船。</p>
</div>
<div class='div-other'><a id='mulu29' />
<p class='h2'>送宗藏主</p><p>宗門向上事。無傳亦無受。紙襖抄得來。未免揚家醜。老我五峰巔。為人懶開口。每遇入室徒。大棓劈脊摟。雖不別機宜。貴在脫窠臼。若是英靈兒。機先合知有。藏教五千餘。流布日<span class='corr'>已</span>久。盡底為掀翻。不妨誇好手。勘破老雲門。一舉四十九。</p>
</div>
<div class='div-other'><a id='mulu30' />
<p class='h2'>送智知客</p><p>智不到處。切忌道著。機先桚透祖師關。聖解凡情盡拈却。豈不見大陽寺裏顯知客。笑倒傍觀韓大伯。猊床高據乳峰頭。千古聲名何烜赫。</p>
</div>
<div class='div-other'><a id='mulu31' />
<p class='h2'>送澤藏主</p><p>澤廣藏山。理能伏豹。眾生永息攀緣。諸佛本無言教。趙州為婆子轉藏太殺顢頇。善慧對梁皇講經不妨賣峭。當知觸處逢源。切忌隨機失照。道人學脫空。一心求實効。訪我凌霄巔。踏著通天竅。烏藤倒握便翻身。方外悠悠恣高蹈。</p>
</div>
<div class='div-other'><a id='mulu32' />
<p class='h2'>送琇藏主</p><p>透過龍門赤梢鯉。翻身藏海波濤起。拏雲攫霧勢未休。終不淹他虀甕裏。老僧靜處薩婆訶。終朝兩眼懸松蘿。秋入叢林正枯稿。疇能沾沃傾天河。魚龍變化固莫測。上人此行宜勉力。百丈重參馬大師。曾聞一喝聾三日。</p>
</div>
<div class='div-other'><a id='mulu33' />
<p class='h2'>送念藏主</p><p>真誠學道人。脊梁硬如鐵。正念常現前。玄關俱洞徹。拈起犀牛扇。清風撼寥泬。拓開無盡藏。驪珠耀明月。掉頭歸去來。不墮他途轍。出林獅子兒。奮迅天然別。</p>
</div>
<div class='div-other'><a id='mulu34' />
<p class='h2'>送如侍者</p><p>如來頓教門。一超能直入。截斷知見根。脫去情塵執。啐啄在當機。何啻劈箭急。曾不假思惟。誰云涉階級。百丈參馬師。側侍繩床立。掛拂驀遭呵。掩耳終莫及。點鐵作精金。靈丹只一粒。</p>
</div>
<div class='div-other'><a id='mulu35' />
<p class='h2'>送塤侍者</p><p>馬祖陞堂。百丈捲席。大用全彰。神機罔測。如磁引針。似鏃破的。父子傳持。本無妙密。眷爾塤禪。來入吾室。跳出葛藤。撞著鐵壁。熱喝真拳。雷轟電激。擬心即乖。開口即失。裂破古今。不妨奇特。倒捋虎鬚。唯白拈賊。</p>
</div>
<div class='div-other'><a id='mulu36' />
<p class='h2'>送昋侍者</p><p>鳥窠吹布毛。侍者便悟去。機投輥芥針。徒誇箭鋒拄。日出天宇高。雲收山嶽露。明明絕覆藏。了了無回互。拶透上頭關。踏著來時路。四七與二三。密意不相付。</p>
</div>
<div class='div-other'><a id='mulu37' />
<p class='h2'>送樹藏主</p><p>最初機末後句。未開口時知落處。鳥窠拈起布毛吹。會通侍者便悟去。如來教祖師禪。了無密意堪流傳。日用現行明歷歷。靈光洞徹威音前。一大藏教對一說。明眼衲僧難辨別。南海波斯笑展眉。金剛腦後三斤鐵。</p>
</div>
<div class='div-other'><a id='mulu38' />
<p class='h2'>送瀚藏主</p><p>侍者參得禪。千了與百當。翻身更那邊。拶透如來藏。就中探出摩尼珠。靈光烜赫騰十虗。是聖是凡難近傍。爍迦羅眼那能窺。老僧一見即奪却。特地從頭問渠索。無事相將草裏行。笑倒東村王大伯。噫噓嘻無人知。橫拈鐵笛順風吹。十影神駒立海涯。九苞祥鳳凌空飛。</p>
</div>
<div class='div-other'><a id='mulu39' />
<p class='h2'>送蓀藏主</p><p>參到無參。學到無學。無師之智忽現前。聖解凡情盡拈却。一大藏教。是箇切脚。東山解道鉢囉娘。梵語唐言該不著。道人近自雲峰來。探玄有志非凡才。截斷從前知見網。龍門一躍生風雷。兔角拄杖活鱍鱍。卓向虗空任拈掇。休誇臨濟小廝兒。黃檗虎鬚曾倒捋。</p>
</div>
<div class='div-other'><a id='mulu40' />
<p class='h2'>送啟藏主</p><p>大啟重關延巨敵。等閑捉住白拈賊。三玄戈甲謾施呈。齧鏃當機須辨的。堪笑文遠與趙州。爭鋒唇舌無來繇。只圖鬬劣不鬬勝。豈知父子成冤讎。何如深入毗盧藏。是聖是凡難近傍。把住乾坤正令行。傑出古今真榜樣。有時縱奪奮全威。哮吼一聲獅子兒。金剛出匣光燄燄。爍迦羅眼那能窺。</p>
</div>
<div class='div-other'><a id='mulu41' />
<p class='h2'>送謙首座回受經</p><p>八紘雲淨秋氣高。風生桂岫天香飄。堂中上座定初起。卷衣欲渡龍江潮。再四留之不肯住。鐵錫橫肩出門去。他日重來捋虎鬚。啐啄當機箭鋒拄。少林一曲聽者難。無絃之琴誰復彈。老我凌霄倚庭樹。摩挲兩眼看鵬摶。</p>
</div></div>
<div class='div-other'><a id='mulu42' />
<p class='h1'>歌</p>
<div class='div-other'><a id='mulu43' />
<p class='h2'>臥雲軒。為前水西大機禪師作</p><p>臥雲軒中人。塵事不相到。心與雲俱閑。看雲聊寄傲。雲之從龍自可期。達人應世當有時。廼知舒卷本無跡。六合茫茫隨所適。殷勤為告臥雲人。雲中有路須致身。大地蒼生望霖雨。胡為久臥南湖濵。</p>
</div>
<div class='div-other'><a id='mulu44' />
<p class='h2'>空外歌<span class='note-inline'>(并序)</span></p><p style="margin-left:1em">東林實藏主。字空外。求余作偈以證其說。因謂之曰。空無內外。內外性空。性空亦空。畢竟空中無名字相。離言說相。汝之立名。大似夾截虗空。我更說偈。何異彩畵虗空耶。實曰。我立空名。師說空偈。以空納空。不亦可乎。余不意廬山界有此脫空漢。於是。擊禪板為之歌曰。</p>
<p>真性等虗空。廓徹無內外。不即亦不離。非向亦非背。若人一念能融通。頭頭物物明真宗。十方蕩蕩沒邊表。古往今來體用同。同不同異不異。空外之說無實義。一機抹過威音前。舜若多神脚踏地。有時空外來。頭峭五嶽高崔嵬。重重無盡華藏界。一一從頭都拓開。有時空外去。千手大悲攔不住。翻身踢倒七金山。剎剎塵塵是歸路。阿呵呵還會麼。當陽唱起脫空歌。快活誰能奈我何。溪上石人相耳語。無毛鐵鷂過新羅。</p>
</div>
<div class='div-other'><a id='mulu45' />
<p class='h2'>大用歌</p><p>選佛得甲科。今古誰能敵。大用常現前。何須存軌則。驪龍頷下抉明珠。赤手曾編猛虎鬚。虗空背上翻筋斗。藕絲竅裏同安居。機先捉住白拈賊。正按旁提人不識。眉間掛劒真自奇。透過金圈吞栗棘。看他天生意氣脫體風流。直上非非想處。輥出須彌作綉毬。驀過他方阿僧祇世界。轉身接向脚跟頭。阿呵呵好不好。南北東西何處討。一毫端上識根源。是聖是凡都靠倒。比來逢大用。索我大用歌。自慚才力小。奈爾大用何。試將一滴曹溪水。漲起西江浩渺之洪波。波光冷浸琉璃碧。沃日滔天深莫測。信口吸教徹底乾。灼然不費纖毫力。報君知休驚疑。衲僧向上更有提持。明投暗合兮全收。全放左轉右旋兮不即不離。大方內外皆充塞。妙用縱橫無盡時。</p>
</div>
<div class='div-other'><a id='mulu46' />
<p class='h2'>呆菴歌<span class='note-inline'>(并序)</span></p><p style="margin-left:1em">余以癡鈍自守。隨所住處。扁曰呆菴。客有譏曰。世人以機巧相尚。其來久矣。子欲全其呆而矯諸。不亦迂乎。余因謝其客曰。靈利漢有此分別爾。客既去。於是。作呆菴歌一首。以寫呆意。覽者。勿以工拙論之可也。</p>
<p>我此呆菴呆道人。不識世間秋與春。兀兀癡癡只麼過。無榮無辱無疎親。或把精金和土賣。或收燕石藏為珍。笑倒傍觀靈利漢。讚亦不喜罵不嗔。有問呆菴何所作。閑看葫蘆懸壁角。當陽拈起鈍鐵鍬。擬向虗空去穿鑿。門戶長年八字開。屋裏從來空索索。多被時流驀面欺。一生莽鹵都不覺。可怪呆人百不能。對人呆話還可憎。剛道夜深芻犬吠。大洋海底人挑燈。更有一般呆伎倆。兩耳卓朔頭鬅鬙。任你客僧逞機巧。東呼西喚渠不應。</p>
</div>
<div class='div-other'><a id='mulu47' />
<p class='h2'>無言歌<span class='note-inline'>(并序)</span></p><p style="margin-left:1em">無言粵藏主。以其號求作歌。余屢不答。而請益堅。乃謂之曰。余作是歌久矣。汝自不聞耳。粤云。師既無言而言。亦當言所無言。豈復有所分別耶。余為一笑。而援筆書偈。以塞其請。</p>
<p>無言上人求我歌。我正無言樂禪寂。兀然不答坐堆堆。兩眼倀倀掛空壁。上人良久乃出門。此事分明誰與論。日輪杲杲初卓午。松風颼颼聲滿軒。維摩示疾毗耶離。只應惹得文殊至。到了何曾措一詞。不二門開洞天地。汝今無聞我無說。覿面當機還直截。無位真人笑臉開。憍梵盋提驚吐舌。</p>
</div>
<div class='div-other'><a id='mulu48' />
<p class='h2'>雲海歌。為慈藏主作</p><p>慈雲蔭覆廣無邊。覺海圓澄深莫測。都來只在一毫頭。拋向面前人不識。從他布影遍十方。恒洒甘露甦焦枯。含攝三千大千界。湧出百億須彌盧。諦觀雲海徹源委。往古來今絕倫比。盡底掀翻驗作家。眨上眉毛隔千里。上人索我雲海歌。我歌雲海可奈何。未開口時聲浩浩。龍門鼓起滔天波。</p>
</div>
<div class='div-other'><a id='mulu49' />
<p class='h2'>荊石歌</p><p>荊山有石徒落落。何人知是無瑕璞。卞和一見喜且驚。持獻金門試雕琢。楚國良工希復希。可憐抱石荊山歸。一朝剖決遇明主。天生至寶真絕奇。近聞荊山尚多石。於中豈有連城璧。牧童棄置同瓦礫。時無卞氏誰能識。舉世學道人。各懷無價珍。宗匠久不作。未免成埋塵。塵埋不埋何得失。利物應機終有日。願言此去善護持。休向中途生退屈。道人索我荊石歌。載歌載歎可奈何。荊石懷歸莫輕售。世間自古讒言多。</p>
</div></div>
<div class='div-other'><a id='mulu50' />
<div class='div-other'><a id='mulu51' />
<p class='h2'>禪悅吟</p><p>我吟禪悅誰證據。自有知音知樂處。袈裟輕卷出塵來。楖[木*栗]高擔入山去。青松下碧巖前。閑看浮雲橫曉天。日輪初升照絕頂。大地須臾俱洞然。石門菴荒草路。要行即行住即住。有時兀坐破柴床。困則和衣伸脚睡。貧道人沒疎親。頭頭應用皆天真。山鳥銜花忽相過。定回不覺人間春。諸境空萬緣絕。薝蔔吹香滿寥泬。楞伽讀罷默無言。舉頭遙望天邊月。秋葉落秋風凉。小溪流水聲自長。薄暮驚逢採樵客。擬尋歸路何徬徨。獨噓嘻常慶快。截斷千妖并百怪。窮冬積雪遍山林。絕勝普賢銀世界。描不就畵不成。悟得無生無不生。一鉢持來香積飯。淨名不出毗耶城。禪悅吟吟不徹。本色衲僧機用別。全放全收正此時。寄語通人好甄別。</p>
</div></div>
<p class='juan'>呆菴莊禪師語錄卷之六</p>
</div><!-- end of div[@id='body'] -->
</body></html>