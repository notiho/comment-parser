<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慈受懷深禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />慈受深和尚廣錄卷第二</p>
<div class='div-other'><a id='mulu8' />
<p class='h1'>東京慧林禪寺慈受深和尚偈讚</p><p class="byline">侍者　普紹　編</p>
<div class='div-other'><a id='mulu9' />
<p class='h2'>前住焦山歷代尊宿真讚</p>
<div class='div-other'><a id='mulu10' />
<p class='h3'>珍禪師</p><p>末上開山師最勞。栽松種竹意何高。舟橫斷岸無人識。幾度因風弄海濤。</p>
</div>
<div class='div-other'><a id='mulu11' />
<p class='h3'>倫禪師</p><p>一著天衣無縫襖。平常語話暖如春。山蔬紙帳家風在。誰是當年聽法人。</p>
</div>
<div class='div-other'><a id='mulu12' />
<p class='h3'>佛印禪師</p><p>水飜千偈亦輕酬。一笑甌峯萬事休。今古碧桃灣底路。幾多風月屬漁舟。</p>
</div>
<div class='div-other'><a id='mulu13' />
<p class='h3'>深禪師</p><p>南山拾得劫初鈴。鄉曲誰人會此聲。撥轉海門關棙子。雲樓月殿一時成。</p>
</div>
<div class='div-other'><a id='mulu14' />
<p class='h3'>從禪師</p><p>雪眉嵓頂鶴精神。淡薄家風世少鄰。明月蘆花藏不得。老來重跨鐵麒麟。</p>
</div>
<div class='div-other'><a id='mulu15' />
<p class='h3'>慈受和尚自讚</p><p>因風便作海門居。釣盡波瀾未見魚。水冷雲寒歸未得。笑看新月上珊瑚。</p>
</div></div>
<div class='div-other'><a id='mulu16' />
<p class='h2'>前住慧林歷代禪師真讚</p>
<div class='div-other'><a id='mulu17' />
<p class='h3'>圓照法空禪師</p><p>大圓鏡中。真光明炬。慈中有威。擊塗毒鼓。威中有慈。闢荊棘路。無緣飭。沒遮護。一切眾生。覩相而悟。</p>
</div>
<div class='div-other'><a id='mulu18' />
<p class='h3'>覺海冲禪師</p><p>言簡理直。道高德重。無妄談笑。無妄迎送。衲子入門。毛髮聳動。密密處。莫能觀。倚天靈刃照人寒。</p>
</div>
<div class='div-other'><a id='mulu19' />
<p class='h3'>佛陀遜禪師</p><p>轉方作圓。輝今耀昔。龍袖三關。金鎚一擊。五十餘年。脇不至席。逆鱗句。阿誰識。生死觀來如戲劇。</p>
</div>
<div class='div-other'><a id='mulu20' />
<p class='h3'>佛光正禪師</p><p>炟赫佛光。逆順無礙。道傳崑山。聲飛湖海。戲笑怒罵。皆師三昧。風流處。更尤佳。曾悟庭前栢。春風二月花。</p>
</div>
<div class='div-other'><a id='mulu21' />
<p class='h3'>祖印悟禪師</p><p>師道平夷。師貌渾厚。持如地心。開無妄口。四坐道場。一塵不受。節角處。沒窠臼。三眼神龜火裏走。</p>
</div>
<div class='div-other'><a id='mulu22' />
<p class='h3'>月印禪師</p><p>凜然孤風。粲然眉目。利劒當門。誰敢輕觸。脫略處。妙難傳。萬仞峯前駕鐵船。</p>
</div>
<div class='div-other'><a id='mulu23' />
<p class='h3'>退步</p><p>萬事無如退步人。摩頭至踵自觀身。只因吹滅心頭火。不見從前肚裏瞋。</p>
<p>萬事無如退步人。孤雲野鶴自由身。松門十里時來往。笑揖峯頭月一輪。</p>
<p>萬事無如退步人。淡中滋味最天真。爐邊向火慵開口。睡裏抓頭忘却身。</p>
<p>萬事無如退步休。百年浮幻水中漚。趙州不為爭餬餅。要得時人劣處求。</p>
<p>萬事無如退步休。本來無證亦無修。明窻高挂多留月。黃菊深裁盛得秋。</p>
<p>萬事無如退步休。華言巧語誑時流。世間種種皆兒戲。何必區區弄筆頭。</p>
<p>萬事無如退步行。世間名利兩重坑。前頭光景無多子。莫與扶屍鬼子爭。</p>
<p>萬事無如退步居。青山僻處結茅廬。聽他人笑生涯拙。自喜閑身得自如。</p>
<p>萬事無如退步看。箇中生死不相干。兜兜怛怛從他做。兀兀癡癡我自安。</p>
<p>萬事無如退步僧。髮長懶剃貌稜層。出言吐氣多山野。逆耳之談誰肯聽。</p>
<p>萬事無如退步眠。放教癡鈍却安然。漆因有用遭人割。膏為能明徹夜煎。</p>
<p>萬事無如退步眠。松床紙帳暖如氈。夢中說話無花草。況是山僧不會禪。</p>
</div>
<div class='div-other'><a id='mulu24' />
<p class='h3'>省緣</p><p>學道先須要省緣。莫教到被世情牽。二時<span class='corr'>但</span>得鉢盂濕。囊底何妨無一錢。</p>
<p>學道先須要省緣。隨時過得莫憂煎。無求坐臥常安樂。有意身心不坦然。</p>
<p>學道先須要省緣。省緣一法最安然。有來有往有違順。無往無來無過愆。</p>
<p>學道先須要省緣。他人長短莫喧傳。禍門不閉終無益。參取維摩老子禪。</p>
<p>學道先須要省緣。莫教到被世情牽。牽來牽去無休日。直到閻羅老子前。</p>
<p>學道先須要省緣。浮生傀儡暗抽牽。機關用盡成何事。贏得三塗鬼火煎。</p>
</div>
<div class='div-other'><a id='mulu25' />
<p class='h3'>念彌陀頌</p><p>萬人同志念彌陀。眾力相成願力多。一朵蓮開親見佛。方知淨土勝娑婆。</p>
<p>樹林水鳥各宣揚。寶網金臺盡道場。會得鐘鳴并皷響。彌陀觸處現毫光。</p>
<p>鬢髮看看染雪霜。心猿意馬尚顛狂。一朝掩目空歸去。始信泥犂歲月長。</p>
<p>業報差殊事不同。勞生何地出樊籠。欲知自性彌陀佛。在汝朝昏一念中。</p>
<p>眾生苦海業坑深。不信因緣久溺沉。聞得叉聲方念佛。始知妻子老婆心。</p>
<p>不是山僧說是非。修行魔事要君知。直須緊峭草鞋底。透過娑婆五欲池。</p>
</div>
<div class='div-other'><a id='mulu26' />
<p class='h3'>家中四威儀</p><p>家中行。尋常違順不須爭。若知步步無階級。何必蓮華脚下生。</p>
<p>家中住。早起開門夜閉戶。運水般柴莫倩人。方知佛是凡夫做。</p>
<p>家中坐。一室寥寥是什麼。靈光一點甚分明。何必青山尋達磨。</p>
<p>家中臥。展脚縮脚皆由我。若能一覺到天明。始信參禪輸懶墮。</p>
</div>
<div class='div-other'><a id='mulu27' />
<p class='h3'>貪</p><p>學道先須不要貪。貪心障道使人凡。祖師一味無求法。流落人間誰肯參。</p>
</div>
<div class='div-other'><a id='mulu28' />
<p class='h3'>瞋</p><p>學道先須不要瞋。瞋心未斷道休論。諸佛常說瞋如火。燒却菩提種子根。</p>
</div>
<div class='div-other'><a id='mulu29' />
<p class='h3'>癡</p><p>學道先須不要癡。癡心未了轉狐疑。迷雲頭上黑如墨。白日茫茫幾箇知。</p>
</div>
<div class='div-other'><a id='mulu30' />
<p class='h3'>枯骨頌</p><p>風力機關終有盡。深情厚貌見無因。擔擎黑業歸何處。留得枯骸未化塵。</p>
<p>皮包血肉骨纏筋。顛倒凡夫認作身。到此始知非是我。從前金玉付何人。</p>
<p>鳥啄鵶[舀*鳥]皮肉盡。風吹日炙髑髏乾。目前試問傍觀者。自把形骸檢點看。</p>
<p>因瞋久戀四蛇窟。由愛長依六賊村。今日并贓都捉敗。這回休要弄精魂。</p>
<p>百骸潰散雜塵泥。一物長靈復是誰。不得丹霞通一線。髑髏著地幾人知。</p>
</div>
<div class='div-other'><a id='mulu31' />
<p class='h3'>枯髏。酒色財氣頌</p><p>枯髏愛酒醉魂在。羅列盃盤手自斟。酩酊一生心似麴。想君作鬼也昏沉。</p>
<p>燕脂畫面嬌千樣。龍麝薰衣峭百般。今日風流都不見。綠楊芳草髑髏寒。</p>
<p>生前財貨因貪得。死後形骸被物拘。畢竟一文將不去。被人罵作守錢奴。</p>
<p>偶然一語不相投。努目揮拳汗欲流。若悟形骸同逆旅。胸中人我一時休。</p>
</div>
<div class='div-other'><a id='mulu32' />
<p class='h3'>天人禮枯骨</p><p>汝是前生我。我今天眼開。寶衣隨念至。玉食自然來。謝汝昔勤苦。令吾今快哉。散花時再拜。人世莫驚猜。</p>
</div>
<div class='div-other'><a id='mulu33' />
<p class='h3'>餓鬼打死屍</p><p>因這臭皮囊。波波劫劫忙。只知貪快樂。不肯暫迴光。白業錙銖少。黃泉歲月長。直須痛棒打。此恨卒難忘。</p>
</div>
<div class='div-other'><a id='mulu34' />
<p class='h3'>沙門破二見</p><p>咄咄愚癡子。云何不自觀。鞭屍真倒置。禮骨自欺瞞。善惡由心造。佛魔著眼看。蹈飜煩惱海。生死不相干。</p>
</div>
<div class='div-other'><a id='mulu35' />
<p class='h3'>資福遣土地出院</p><p>汝為神道合威靈。酒肉如何順世情。小鬼判官都出院。禪門法令要分明。</p>
<p>村歌社舞拜祠堂。臭穢腥羶污道場。要答神明冥護力。晨昏燒取一爐香。</p>
<p>若將酒肉污伽藍。因果分明語再三。說著人情都不順。山僧到此口難緘。</p>
</div>
<div class='div-other'><a id='mulu36' />
<p class='h3'>靈巖披雲臺十頌</p><p>林底常懷老藥山。皮膚脫盡萬機閑。披雲月下時長歗。千古風流滿世間。</p>
<p>戲鐫崖石號披雲。且欲朝昏見古人。折脚鐺中聊自足。世間憂喜不關身。</p>
<p>拄笻臺畔自騰騰。野草閑花照眼明。綠水青山皆舊物。鳥啼猿笑別無聲。</p>
<p>春暖巖花處處紅。住山境界樂無窮。勞生奔競何時<span class='corr'>已</span>。說與還如耳畔風。</p>
<p>當年吳越日相攻。蟻鬪蝸爭不少容。范蠡西施伎倆盡。青山依舊白雲中。</p>
<p>兀坐雲根懶舉頭。更無言句示禪流。森羅萬象分明說。有口何妨挂壁休。</p>
<p>老來羞懶出人前。只欲隈巖傍水邊。多謝洞庭峯頂月。夜來向我十分圓。</p>
<p>禪門難得好兒孫。逐句尋言總失真。山是山兮水是水。莫將情解鬪尖新。</p>
<p>透過無心種種休。松間石上自悠悠。田園不用爭疆界。大地都來一指頭。</p>
<p>莫笑山僧語句麤。真情何處著工夫。世人用盡精神討。緣木何曾覔得魚。</p>
</div>
<div class='div-other'><a id='mulu37' />
<p class='h3'>和堯峯泉老</p></div>
<div class='div-other'><a id='mulu38' />
<p class='h3'>清輝軒</p><p>湛湛平湖浸月明。漁歌聲斷曉風清。壞衣蒙頂跏趺坐。不稱詩情稱道情。</p>
</div>
<div class='div-other'><a id='mulu39' />
<p class='h3'>碧玉沼</p><p>深靜含秋一鑑寬。清甘聊酌齒牙寒。靈巖自笑荒山骨。明月泉慳祇欲乾。</p>
</div>
<div class='div-other'><a id='mulu40' />
<p class='h3'>多境巖</p><p>聊向蒼藤挂六鐶。滿前嘉致屬幽閑。雙眸淨洗看無猒。欲結遮頭草一間。</p>
</div>
<div class='div-other'><a id='mulu41' />
<p class='h3'>寶雲井</p><p>寶雲誅草廣禪林。鑿石窮源意亦深。長嘆甘泉不當路。汪汪空有濟人心。</p>
</div>
<div class='div-other'><a id='mulu42' />
<p class='h3'>白龍洞</p><p>古洞深沉莫敢窺。森陰草木野雲飛。白龍何處淹頭角。天下蒼生望汝歸。</p>
</div>
<div class='div-other'><a id='mulu43' />
<p class='h3'>觀音巖</p><p>笑日野花青嶂下。歌春幽鳥白雲間。寶陀大士全身露。懊惱游人空看山。</p>
</div>
<div class='div-other'><a id='mulu44' />
<p class='h3'>妙高峯</p><p>下視群山盡子孫。孤高直與月輪分。善財不用別峯覔。只此休時見德雲。</p>
</div>
<div class='div-other'><a id='mulu45' />
<p class='h3'>偃蓋松</p><p>寒松門底如張蓋。招引嘉賓眼倍青。方丈老人迎送少。未應因汝下幽庭。</p>
</div>
<div class='div-other'><a id='mulu46' />
<p class='h3'>東齋</p><p>禪板蒲團消永日。明窻淨几映踈筠。一鑪香盡六時過。轉覺山家氣味真。</p>
</div>
<div class='div-other'><a id='mulu47' />
<p class='h3'>西隱</p><p>匿影長嫌山未深。閉門莫放俗塵侵。如今滿眼事奔走。欲對何人話此心。</p>
</div>
<div class='div-other'><a id='mulu48' />
<p class='h3'>余結茆西山。終日無事。因作洞庭十二偈。以彰眾生日用不知之道。趙州云。時人被十二時使。老僧使得十二時。斯言最切。人莫曉焉</p><p>鷄鳴丑。一聲喚起菴中叟。披衣蹈月聽松風。人間萬事慵開口。</p>
<p>平旦寅。疊疊湖山觸目真。箇中更擬論玄妙。七十二峯應笑人。</p>
<p>日出卯。參禪切忌生機巧。近來衲子學虗頭。未曾喫飯先言飽。</p>
<p>食時辰。粥飯精麤養病身。落蘇苦蕒今年少。誰念庵中瘦損人。</p>
<p>禺中巳。樵夫來說人間事。六月江頭兵未休。盡向眾生心上起。</p>
<p>日南午。瓦鑪石銚閑家具。拾薪吹火自煎茶。笑與兒童相爾汝。</p>
<p>日昳未。撩起布裙閑掃地。庵舍荒凉無客來。門前黃犬因何吠。</p>
<p>晡時申。自笑平生懶是真。白髮蒼顏陪奉少。聽渠歡喜聽渠瞋。</p>
<p>日入酉。光境前頭豈長久。更無佛法可商量。聽他衲子交橫走。</p>
<p>黃昏戌。有口何妨長挂壁。半簾秋色卷西風。一點青燈照茆室。</p>
<p>人定亥。住山自有家風在。老來落得放心眠。人生莫被閑名礙。</p>
<p>夜半子。紙帳松床睡方美。飜身不覺念勞生。幾箇不遭心識使。</p>
</div>
<div class='div-other'><a id='mulu49' />
<p class='h3'>題杭州西湖可堂</p><p>避喧求靜到湖山。却被湖山不放閑。蹈破草鞋遊未遍。便甘投老兩山間。</p>
<p>喜見君心有歲寒。閉門終日對琅玕。相逢不具香嚴眼。祇作敲風帶雨看。</p>
</div>
<div class='div-other'><a id='mulu50' />
<p class='h3'>題石橋</p><p>衝寒得得到天台。不為青山綠水來。自愧過橋無脚力。却欣供聖有茶柸。蒼崖瀑瀉銀河闊。方廣雲收金殿開。問訊厖眉老尊者。也須回首入塵埃。</p>
</div>
<div class='div-other'><a id='mulu51' />
<p class='h3'>題白道猷</p><p>猛虎毒蛇從法化。㐫神百恠仰高蹤。只因一念分凡聖。礙却前頭蒸餅峯。</p>
</div>
<div class='div-other'><a id='mulu52' />
<p class='h3'>題呂城接待院</p><p>我來暫解包。困就長床歇。叮嚀木上座。莫苦多饒舌。一身同逆旅。三界若空花。勉爾水雲客。當求見作家。</p>
</div>
<div class='div-other'><a id='mulu53' />
<p class='h3'>初至包山大雪。戲題</p><p>老僧昨夜包山宿。茅屋青燈火滿爐。料得山神心喜我。曉來巖樹雪摸糊。</p>
</div>
<div class='div-other'><a id='mulu54' />
<p class='h3'>次日有鵲。巢於庵前棗樹上。樹高數尺。因筆戲題</p><p>鵲巢低樹絕驚猜。可驗庵僧心<span class='corr'>已</span>灰。與汝林間緘口過。不須虗喜報人來。</p>
</div>
<div class='div-other'><a id='mulu55' />
<p class='h3'>栽松</p><p>栽松須覔曲松栽。養就山林擁腫材。直是無人著眼看。歲寒方得老巖偎。</p>
</div>
<div class='div-other'><a id='mulu56' />
<p class='h3'>手植小松</p><p>小松盈尺<span class='corr'>已</span>凌雲。肯學芬芳桃李春。想汝龍鱗合抱日。老僧應是再來人。</p>
</div>
<div class='div-other'><a id='mulu57' />
<p class='h3'>題一笑庵</p><p>旋縳茅茨蔽雨風。土床蒲薦自雍容。榮枯過眼人間事。盡付山僧一笑中。</p>
<p>老覺形骸漸漸衰。放懷終日眼如眉。畏人知處閑名出。猶喜歸庵未甚遲。</p>
</div>
<div class='div-other'><a id='mulu58' />
<p class='h3'>題也休庵</p><p>曲木為庵土作床。有門不閉且無妨。時人莫笑家風拙。歇得心時事事忘。</p>
<p>唱歌樓上語風流。你既無心我也休。打著郎君心裏事。從前恩愛冷啾啾。</p>
</div>
<div class='div-other'><a id='mulu59' />
<p class='h3'>睡起戲題</p><p>喫粥喫飯過。聽風聽雨眠。莫將安樂法。容易與人傳。</p>
</div>
<div class='div-other'><a id='mulu60' />
<p class='h3'>題寒食花</p><p>寒食花無數。寂寥草莽同。只因顏色少。留得老山中。</p>
<p>少艶人稀賞。無香蝶不知。人心尚紅紫。爭看醉西施。</p>
</div>
<div class='div-other'><a id='mulu61' />
<p class='h3'>題紙襖</p><p>新成紙襖著彭亨。掉臂何妨雪裏行。我既不怜人不愛。世間從此免相爭。</p>
</div>
<div class='div-other'><a id='mulu62' />
<p class='h3'>師初到包山。見小池。瑩如氷玉。父老云。池中昔有白龜。<span class='corr'>已</span>進之。因命為白龜泉</p><p>任是流金鑠石時。此泉澄湛滿幽池。白龜聞<span class='corr'>已</span>獻天子。何似蹣跚在淤泥。</p>
</div>
<div class='div-other'><a id='mulu63' />
<p class='h3'>題隱泉</p><p>泉隱甘無竭。人閑道轉高。涓涓清自足。休苦作波濤。</p>
</div>
<div class='div-other'><a id='mulu64' />
<p class='h3'>包山開井</p><p>山骨鑿深六十尺。石中泉眼始方開。後人飲水知來處。曾費山僧心力來。</p>
</div>
<div class='div-other'><a id='mulu65' />
<p class='h3'>小師般塼造塔</p><p>傴僂山頭自負塼。要成小塔立雲煙。聚沙也似兒童戲。且為湖山結少緣。</p>
</div>
<div class='div-other'><a id='mulu66' />
<p class='h3'>入定觀音</p><p>那伽常在定。無有不定時。為彼散亂人。故現如是相。</p>
</div>
<div class='div-other'><a id='mulu67' />
<p class='h3'>廣瑞巖和尚呼主人公諾</p><p>主人公諾聽我語。死生流轉無停住。今日忙兮明日忙。靈光一點何時悟。</p>
<p>主人公諾聽我道。貪名逐利何時了。爭如識取自家珍。靈光灼灼無邊表。</p>
<p>主人公諾聽我勸。浮生莫作欺瞞漢。暗裏雖然瞞得來。明中依舊還消散。</p>
<p>主人公諾聽我說。百歲光陰如電掣。四十五十不回頭。問君更待何時節。</p>
<p>主人公諾聽我囑。今年<span class='corr'>已</span>是五十六。為人終是費分踈。何日口邊生白醭。</p>
</div>
<div class='div-other'><a id='mulu68' />
<p class='h3'>勸食素</p><p>喫肉何如咬菜根。且圖身口戒香薰。莫言死後無因果。八兩須還他半斤。</p>
</div>
<div class='div-other'><a id='mulu69' />
<p class='h3'>勸晨朝食素</p><p>未能遽斷葷和酒。且結晨朝清淨因。省費省緣兼惜福。靈巖此語太饒人。</p>
</div>
<div class='div-other'><a id='mulu70' />
<p class='h3'>懷淨照禪師</p><p>一別蘆江後。千峯鴈影沉。聞迴天子詔。方見老師心。籌室應將滿。禪關轉見深。秋來甌頂夜。時復夢投針。</p>
</div>
<div class='div-other'><a id='mulu71' />
<p class='h3'>閱佛鑑禪師語錄</p><p>說禪要似鍾山老。有口無心幾箇知。要我舌端轟霹靂。就渠眼裏下鉗鎚。平時却出活人劒。險處聊為死馬醫。慚愧叢林宗匠在。與人掃盡百生疑。</p>
</div>
<div class='div-other'><a id='mulu72' />
<p class='h3'>乞退慧林。寄佛果禪師</p><p>單絲繫住老牛脚。心欲東西未自由。憑仗東風齊著力。早教舡子下楊州。</p>
</div>
<div class='div-other'><a id='mulu73' />
<p class='h3'>寄壽春沂和尚</p><p>聞把東禪木杓柄。放開布袋好流傳。後人薄<span class='corr'>己</span>符言行。壁立家風要斬然。</p>
</div>
<div class='div-other'><a id='mulu74' />
<p class='h3'>答天寧訥和尚</p><p>老來多睡勝春蚕。五蘊山頭卓箇菴。隨分飢飡渴飲過。不知何地見同參。</p>
</div>
<div class='div-other'><a id='mulu75' />
<p class='h3'>寄東禪玿和尚</p><p>聞坐天童上板頭。深挑痛劄未應休。吾門直截無窠臼。家破人亡始自由。</p>
</div>
<div class='div-other'><a id='mulu76' />
<p class='h3'>答廣燈禪師退翠峯</p><p>有經遮眼明窻下。無事干懷白晝長。自拾松枝燒歙鉢。看人終日競頭忙。</p>
</div>
<div class='div-other'><a id='mulu77' />
<p class='h3'>送慶善珪和尚</p><p>道人門冷如秋色。竟日曾無俗駕來。近為耽詩成癖好。寒窻夜作老猿哀。</p>
</div>
<div class='div-other'><a id='mulu78' />
<p class='h3'>中秋寄璝和尚</p><p>秀嶺高峯咫尺間。青松常伴白雲閑。中秋同翫洞庭月。誰道山家不往還。</p>
</div>
<div class='div-other'><a id='mulu79' />
<p class='h3'>和規和尚</p><p>老來心地爛如泥。卜得胥湖作虎溪。七十二峯煙浪闊。聽他游子路頭迷。</p>
<p>去年西塢得相尋。雪竹霜松一徑深。圓屋青燈聞妙語。使人灰盡一生心。</p>
<p>但得茅簷春睡足。何須石室較籌盈。遙知別後多蕭散。坐聽松風萬壑清。</p>
<p>鏡像魔軍方滿目。浮雲世事急抽頭。倚蒲癡坐慵開口。詩債還能饒我不。</p>
</div>
<div class='div-other'><a id='mulu80' />
<p class='h3'>和信和尚</p><p>一身彼此轉蓬樣。百歲光陰交臂間。底事石梁成邂逅。烽煙影裏得餘閑。</p>
<p>喜君胸次氷壺淨。道富身貧只我諳。利火名湯方鼎沸。看人終日手爭探。</p>
</div>
<div class='div-other'><a id='mulu81' />
<p class='h3'>示高維那。兼簡寶華鑑和尚初出世</p><p>石上三生夢<span class='corr'>已</span>非。人間萬事眼如眉。歸家更問寶華老。何似板頭端坐時。</p>
</div>
<div class='div-other'><a id='mulu82' />
<p class='h3'>會源首座</p><p>高蹤不負當年約。時憶翻然命駕來。世味任教甜似蜜。道心終使冷如灰。茅茨款我三椽小。石榻緣君一笑開。倚杖春風話平昔。寄言猿鳥莫驚猜。</p>
</div>
<div class='div-other'><a id='mulu83' />
<p class='h3'>會吉上人</p><p>晚歲欣逢彼上人。誅茅約我老江濵。世間聲利空翻覆。林底交游無故新。學力幾年淹講席。真風一掃盡情塵。近來百鳥無尋處。開盡巖花爛熳春。</p>
</div>
<div class='div-other'><a id='mulu84' />
<p class='h3'>示純禪者</p><p>故園我別<span class='corr'>已</span>多時。見子猶能略展眉。鄉語每聞聊發笑。客情無復更生悲。尋師慎勿貪眠食。立雪終教徹髓皮。畢竟禪家外文字。之乎者也不須知。</p>
</div>
<div class='div-other'><a id='mulu85' />
<p class='h3'>示敏禪者</p><p>尋師問道豈徒然。休似癡夫飽睡眠。白日西傾如箭息。紅顏暗去若繩牽。斷肱立雪思吾祖。<span class='corr'>刺</span>股懸頭傚昔賢。此語叮嚀須記取。莫教容易過流年。</p>
</div>
<div class='div-other'><a id='mulu86' />
<p class='h3'>示曇禪者</p><p>數椽茅屋海門邊。雲水生涯祇任緣。逸足懶收支遁馬。清香聊種遠公蓮。欲干世上千鍾祿。何似林間一覺眠。異日果來期款曲。為君芥子納三千。</p>
</div>
<div class='div-other'><a id='mulu87' />
<p class='h3'>示求禪者</p><p>靈光一點自分明。照破眾生違順情。拶看通身開正眼。方能日午打三更。</p>
</div>
<div class='div-other'><a id='mulu88' />
<p class='h3'>示襄禪者</p><p>古人得後便休休。茆屋青燈百不求。遮眼謾將黃卷展。不風流處却風流。</p>
</div>
<div class='div-other'><a id='mulu89' />
<p class='h3'>示表禪者</p><p>放下千斤重擔子。重歸巖谷舊三椽。不須苦覔楊州鶴。伴我林間骨碖眠。</p>
</div>
<div class='div-other'><a id='mulu90' />
<p class='h3'>示皎禪者</p><p>世事不中迴首看。湖山他日為吾來。草衣木食相陪過。肯把柴門取次開。</p>
</div>
<div class='div-other'><a id='mulu91' />
<p class='h3'>僧道成。於金山住。破屋一間。有不下山戒。喜其孤潔。贈之以偈</p><p>歇得心時自少魔。山頭孤坐養天和。莫嫌茅舍不寬廣。茅舍纔寬事便多。</p>
</div>
<div class='div-other'><a id='mulu92' />
<p class='h3'>安正闍棃求偈</p><p>黃葉止啼知即<span class='corr'>已</span>。敲門瓦子亦休留。虗空講得真經後。解笑當年石點頭。</p>
</div>
<div class='div-other'><a id='mulu93' />
<p class='h3'>因首座求偈</p><p>衣底明珠本自圓。箇中無正亦無偏。蒲團紙帳坐終日。體取先師苦口禪。</p>
</div>
<div class='div-other'><a id='mulu94' />
<p class='h3'>至禪者求偈</p><p>探竿影草閑家具。獨弄單拈破笊籬。口醭心灰諸漏盡。菱花不拭自光輝。</p>
<p>玉偈金言一掃休。<span class='corr'>己</span>靈不重聖何求。無常煞鬼難吞處。祇為渠儂得自由。</p>
</div>
<div class='div-other'><a id='mulu95' />
<p class='h3'>道智更衣參學。求偈</p><p>未見虗空解講經。箇中切忌計工程。蒲團七箇坐不破。豈可等閑明死生。</p>
<p>妙句玄言一切休。只看露地一頭牛。忽然鼻孔芒繩斷。吼月耕雲便自由。</p>
</div>
<div class='div-other'><a id='mulu96' />
<p class='h3'>剛監院遣小師子文包山下書。文別求偈。兼示剛公</p><p>一葉輕舟泛太湖。西山來覔老僧居。歸家好為力生說。林底安閑是坦途。</p>
</div>
<div class='div-other'><a id='mulu97' />
<p class='h3'>法照大師求偈</p><p>戴角披毛老牸牛。牽犂拽杷幾經秋。脚跟終不隨人轉。鼻孔遼天得自由。得自由。洞庭湖裏冷啾啾。</p>
</div>
<div class='div-other'><a id='mulu98' />
<p class='h3'>老僧慧因。唱盡衣鉢。欲捨身火化。二偈誡之</p><p>衣鉢老來都唱却。赤條條地更身安。但教留得娘生袴。雪打風吹不解寒。</p>
<p>好死何如且惡活。隨緣隨分傍巖隈。直饒野火燒殘後。依舊春風吹出來。</p>
</div>
<div class='div-other'><a id='mulu99' />
<p class='h3'>因禪者欲編語錄。以偈止之</p><p>吾祖初來字脚無。兒孫後代競編書。子今莫苦著文字。秘取圓明頂[寧*頁]珠。</p>
</div>
<div class='div-other'><a id='mulu100' />
<p class='h3'>安禪者為思谿國覺專使。遠至國清。以偈却之</p><p>豐干端是饒舌漢。引惹閭丘特特來。累及寒山無雪處。巖門從此不應開。</p>
</div>
<div class='div-other'><a id='mulu101' />
<p class='h3'>達空大師始欲落髮。以偈止之</p><p>若能轉物即如來。糞掃堆頭正眼開。隨順眾生顛倒法。肯教一點污靈臺。</p>
<p>逆順機中總是禪。在家不礙出家緣。龐翁父子團圝坐。始覺無生話不偏。</p>
</div>
<div class='div-other'><a id='mulu102' />
<p class='h3'>慧林。誡禪徒入浴</p><p>浴時少使一瓢湯。受用浮生日子長。薪桂未言京國貴。轆轤百尺幾夫忙。</p>
</div>
<div class='div-other'><a id='mulu103' />
<p class='h3'>誡參徒。睡不脫衣</p><p>孤舟共渡有夤緣。一眾相依豈偶然。但我住山隨處所。不令衲子脫衣眠。</p>
</div>
<div class='div-other'><a id='mulu104' />
<p class='h3'>寄䆳首座</p><p>投老西山百不為。把茆是處可幽棲。太湖三萬六千頃。天與山僧作虎溪。</p>
</div>
<div class='div-other'><a id='mulu105' />
<p class='h3'>寄國清光長老。兼示諸衲子</p><p>寒拾長談苦口禪。無人領解許多年。如今拽轉家風也。好把泥牛痛下鞭。</p>
<p>豐干漏泄因饒舌。描邈虗空總是渠。飜笑閭丘無鼻孔。竈前禮拜覔文殊。</p>
<p>聚頭作相都休問。那事如何為舉揚。放得肚皮滄海闊。世間無物不包藏。</p>
</div>
<div class='div-other'><a id='mulu106' />
<p class='h3'>寄普惠勝長老</p><p>萬歲藤枝遠寄來。也應知我老衰頹。水邊石上扶持立。正眼時時為子開。</p>
</div>
<div class='div-other'><a id='mulu107' />
<p class='h3'>寄實相院主</p><p>乞得包山古寺基。竹窻松檜作幽棲。何時一棹來相訪。說盡人間萬事非。</p>
</div>
<div class='div-other'><a id='mulu108' />
<p class='h3'>送炬禪者歸寧親</p><p>出門烟水正茫茫。體露金風木葉黃。父母未生前一句。不知何地是家鄉。</p>
</div>
<div class='div-other'><a id='mulu109' />
<p class='h3'>送正禪者歸。為本師起塔</p><p>先師骨冷<span class='corr'>已</span>多時。千里迢迢特地歸。要會去來無間斷。箇中一步不曾移。</p>
</div>
<div class='div-other'><a id='mulu110' />
<p class='h3'>送暹禪者出京</p><p>畢竟歸山是勝游。道人閱世本無求。小舟東下輕如葉。回首紅塵一笑休。</p>
</div>
<div class='div-other'><a id='mulu111' />
<p class='h3'>送珍禪者</p><p>湖邊看子上歸舟。林底初驚一葉秋。要似羚羊長挂角。莫教獵犬得蹤由。</p>
</div>
<div class='div-other'><a id='mulu112' />
<p class='h3'>送全禪者。為普慧勝長老專使。下書回</p><p>獨秀峯前一朵春。為傳消息豈辭辛。歸家覔取住山斧。作箇叢林向上人。</p>
</div>
<div class='div-other'><a id='mulu113' />
<p class='h3'>送印禪者</p><p>要如璞玉深藏器。莫比囊錐立露尖。隨處關門安穩坐。不妨終日口如鉗。</p>
</div>
<div class='div-other'><a id='mulu114' />
<p class='h3'>送廣法初長老下鄉</p><p>偎巖傍水我甘老。垂手入[廓-享+墨]公正時。異日歸來同粥飯。折鐺不用倩人提。</p>
</div>
<div class='div-other'><a id='mulu115' />
<p class='h3'>謁法報菴主。不值</p><p>道人雲出山。軒窻有佳趣。松竹自說法。客來點頭去。</p>
</div>
<div class='div-other'><a id='mulu116' />
<p class='h3'>示小師法照</p><p>菴小不能容汝住。湖邊相送頗依依。身心欲得長堅固。記取重圍喫菜時。</p>
</div>
<div class='div-other'><a id='mulu117' />
<p class='h3'>法逸云。嘗記墮城時。番人追逐時。回觀平江。變為瓦礫時。只此便是息心處也。師云。何止息心</p><p>三處莫忘真是藥。兩針不蓄亦無妨。渾身劫得燖雞盡。始好參禪作歇場。</p>
</div>
<div class='div-other'><a id='mulu118' />
<p class='h3'>聞平江焚爇</p><p>阿呵呵了阿呵呵。聚落都如螻蟻窠。一弄火銷無影迹。幾人於此悟南柯。</p>
</div>
<div class='div-other'><a id='mulu119' />
<p class='h3'>彥強求偈</p><p>老僧住世非長久。之子春秋正盛年。生鐵脊梁須竪起。莫於鄉井苦留連。</p>
</div>
<div class='div-other'><a id='mulu120' />
<p class='h3'>示師勤</p><p>出家畢竟事如何。超越情塵敵死魔。莫向叢林貪飽暖。百年光境等閑過。</p>
</div>
<div class='div-other'><a id='mulu121' />
<p class='h3'>示小師行脚。前輩打包。意在省緣。無冗細。無玩好。如德山挾複子。到大溈。是也。今人打包。即不恁麼。鉢盂以梅花衲作袋。祠部用古蜀錦為囊。淨瓶交枕。總要光鮮。拄杖戒刀。莫非濟楚。笠頂上。閑文潑字。須及數斤。線貼裏。韈樣針筒。將看一擔。只要別人道好。忘却自<span class='corr'>己</span>辛勤。若是脫洒衲僧。必不如是。草草地。挈箇包子。卓卓地。做箇道人。直似野鶴孤雲。切忌無繩自縛。汝等更聽一偈</p><p>古人只蓄兩枚針。夏葛冬裘逐旋尋。汝輩盛年脚力健。好携複子歷叢林。</p>
</div>
<div class='div-other'><a id='mulu122' />
<p class='h3'>資福訓童行頌</p><p>世諦紛紛沒了期。空門得入是便宜。直須日夜常精進。莫只勞勞空過時。</p>
<p>心猿易縱安教縱。意馬難調亦要調。到老情塵掃不盡。出家四事恐難消。</p>
<p>焚香禮拜莫怱怱。目覩心存對聖容。懺悔多生塵垢罪。願承法水洗心胸。</p>
<p>出家言行要相應。戰戰長如履薄氷。雖是未除鬚與髮。直教去就便如僧。</p>
<p>也要學書也念經。出家心地要分明。他年圓頂方袍日。事事臨時總現成。</p>
<p>出家不斷葷和酒。枉在伽藍地上行。到老心田如未淨。菩提種草亦難生。</p>
<p>莫說他人短與長。說來說去自招殃。若能閉口深藏舌。便是修身第一方。</p>
<p>常住分毫不可偷。日生萬倍恐難酬。猪頭驢脚分明見。佛地今生掃未休。</p>
<p>莫學愚人說脫空。脫空說得有時窮。暗中莫道無人見。只恐難瞞馬相公。</p>
<p>一等出家為弟子。事師如事在堂親。添香換水宜勤謹。自有諸天鑒照人。</p>
<p>香積廚中好用心。五湖龍象在叢林。瞻星望月雖辛苦。須信因深果亦深。</p>
<p>二時普請宜先到。眾手能為事不差。諷取如來經一卷。都勝閑話口吧吧。</p>
<p>廊下逢僧深問訊。門前遇客要相呼。出家體態宜謙讓。莫似愚人禮數無。</p>
<p>家事精麤宜愛惜。使時直似眼睛看。莫將恣意胡拋擲。用者須知成者難。</p>
<p>諸寮供過要精勤。掃地裝香莫猒頻。事眾若能常謹切。身心方是出家人。</p>
<p>衣衫鞋襪須齊整。挂搭巾單不可無。身四威儀常具足。莫隨愚輩學麤踈。</p>
<p>拳手相交不可為。麤豪非是出家兒。遭人唾面須揩却。到底饒人不是癡。</p>
<p>三通浴鼓入堂時。觸淨須分上下衣。語笑高聲皆不可。莫將麤行破威儀。</p>
<p>有時緣幹到街頭。照顧溈山水牯牛。門外草深常管帶。等閑失却便難收。</p>
<p>色身康健莫貪眠。作務辛勤要向前。不見碓坊盧行者。祖堂衣鉢是渠傳。</p>
</div>
<div class='div-other'><a id='mulu123' />
<p class='h3'>和蔡相面壁軒</p><p>見便直下見。碧眼明寸電。瞥爾落思惟。何啻千山遠。</p>
<p>壁亦何須面。禪床今拽轉。翻笑鈍胡僧。更不作一喘。</p>
<p>箇事本來如。風光滿帝都。酒樓春洞曉。盡現大毗盧。</p>
<p>處處是方便。此理幾人薦。不識雪峯毬。錯認鹽官扇。</p>
</div>
<div class='div-other'><a id='mulu124' />
<p class='h3'>孫大夫求偈</p><p>論政<span class='corr'>已</span>肩裴相國。談禪應笑老維摩。道存休恨歸來晚。一語投機<span class='corr'>已</span>是多。</p>
</div>
<div class='div-other'><a id='mulu125' />
<p class='h3'>再住慧林。和高觀察韻</p><p>歸來飽睡懶談真。一任禪和喜作瞋。笑破野堂居士口。孤雲去住也由人。</p>
</div>
<div class='div-other'><a id='mulu126' />
<p class='h3'>答葛待制</p><p>與君同宿洞庭山。此箇因緣非等閑。好記燈前一句子。莫教流落向人間。</p>
<p>終朝圓覺不曾迷。底事勞生強是非。一掃浮雲纖芥盡。箇中心月自光輝。</p>
</div>
<div class='div-other'><a id='mulu127' />
<p class='h3'>題孫主簿真慶閣</p><p>黃卷展開共佛語。青山長對伴僧禪。一鑪香盡六時過。浮世何人有此緣。</p>
</div>
<div class='div-other'><a id='mulu128' />
<p class='h3'>章學士。避地毛公山。號隱泉居士。因相約。作廬山飰。携偈赴之</p><p>杖藜來赴廬山飯。喜見公家園有蔬。安得龍眠老居士。丹青重畫隱泉圖。</p>
</div>
<div class='div-other'><a id='mulu129' />
<p class='h3'>吊王觀察</p><p>去年公到包山寺。林底相逢笑不休。今日我來公<span class='corr'>已</span>去。石羊石虎替人愁。</p>
<p>臨終一得老僧言。掃盡胷中事萬千。回首榮華都似夢。便能談笑死生前。</p>
</div>
<div class='div-other'><a id='mulu130' />
<p class='h3'>謝王七舍人。施手寫華嚴經。并大藏等經。及彌陀像</p><p>大千經卷毫端出。鐵劃銀鈎字字清。更會當頭這一點。六塵堆上放光明。</p>
<p>大法流通千有春。西山猶未識金文。琅函玉軸照嵓谷。想見龍神亦喜欣。</p>
<p>每日覩佛殊勝相。還如溪上見公時。堂堂風貌無凡聖。只要當人路不迷。</p>
</div>
<div class='div-other'><a id='mulu131' />
<p class='h3'>結茆包山。寄孫彥孚主簿</p><p>老矣休休卜養閑。囊空賒得洞庭山。朝中誰送米三合。風雨自存茆一間。清嘯有雲披月嶺。高眠無客打柴關。此情試為知音說。應隔滄浪冷破顏。</p>
</div>
<div class='div-other'><a id='mulu132' />
<p class='h3'>與俗兄相見</p><p>兄弟情深夙有由。死生岐路各須修。要知五欲坑中嶮。萬頃風濤一葉舟。</p>
</div>
<div class='div-other'><a id='mulu133' />
<p class='h3'>殷員外。為包山鑄鍾畢。求偈</p><p>包山一火鑄鍾成。百草頭邊總是聲。喚起勞生開睡眼。一時於此得惺惺。</p>
</div>
<div class='div-other'><a id='mulu134' />
<p class='h3'>李都事求偈</p><p>棒頭筆下宜精審。打鏁敲枷好用心。成佛作祖只這是。勸君不用別追尋。</p>
</div>
<div class='div-other'><a id='mulu135' />
<p class='h3'>孫保義求偈</p><p>省緣知足常安樂。廣費多求損道情。閙市門頭祖師意。放教心地坦然平。</p>
</div>
<div class='div-other'><a id='mulu136' />
<p class='h3'>吳保義求偈</p><p>前日相逢欣款曲。見君胷次坦然平。祖師有箇入門句。只要時中事事輕。</p>
</div>
<div class='div-other'><a id='mulu137' />
<p class='h3'>王員外求偈</p><p>勸君不用廣貪求。隨分家緣了便休。百歲光陰能幾日。得回頭處早回頭。</p>
</div>
<div class='div-other'><a id='mulu138' />
<p class='h3'>金大翁求偈</p><p>禮拜燒香新活計。行舡種橘舊家風。欲知自<span class='corr'>己</span>彌陀佛。便是亢山金大翁。</p>
</div>
<div class='div-other'><a id='mulu139' />
<p class='h3'>許善友求偈</p><p>二十畝田供伏臘。無妻無妾自由身。回觀萬頃良田者。也是人間多事人。</p>
</div>
<div class='div-other'><a id='mulu140' />
<p class='h3'>善友誦金剛經。求偈</p><p>背誦金剛四十年。老來心地轉精專。勸渠不用憂生死。只此修行便是禪。便是禪。不須參。一句該通五百函。無我無人無壽者。塵塵剎剎笑瞿曇。</p>
</div>
<div class='div-other'><a id='mulu141' />
<p class='h3'>因讀法華經。至火宅喻。不覺一笑。因書偈。示孫主簿</p><p>夢裏分明有火殃。覺來心地本清凉。三車亦為兒童設。想見瞿曇別有方。</p>
</div>
<div class='div-other'><a id='mulu142' />
<p class='h3'>高道人云。和尚慧林小參。說。人身假合。似箇破砂盆。莫教失手打碎。便見千休萬休。師問。你這砂盆。使來幾年也。高云。六十三年也。師笑云。照顧照顧</p><p>人身正類砂盆破。三篾束縛全暫時。暑往寒來宜愛惜。莫教土上更加泥。</p>
</div>
<div class='div-other'><a id='mulu143' />
<p class='h3'>高聞。眼中淚下。師云。有箇不破底。還識麼。高云。乞師指示</p><p>砂盆打破化為塵。始是撐天拄地人。舉世只言身是幻。不知誰是幻中人。</p>
</div>
<div class='div-other'><a id='mulu144' />
<p class='h3'>諸道友。以法愛故。常至包山。以偈却之</p><p>老僧多病厭將迎。且卜西山隱姓名。若是吾家真道友。隔湖相見最分明。</p>
</div>
<div class='div-other'><a id='mulu145' />
<p class='h3'>真州檀越求偈</p><p>了即業障本來空。心如聚蟻意如風。未了應須還宿債。破後還將茅草蓋。燈籠露柱笑呵呵。好是焦山口更多。奉報楊子江頭水。等閑無事莫興波<span class='note-inline'>(此人不數月因官事而死)</span>。</p>
</div>
<div class='div-other'><a id='mulu146' />
<p class='h3'>資福改神霄。道友挽留不得。師去。以偈却絕</p><p>人生聚散本無常。休把閑愁腦肚腸。三十年後重相見。拍手呵呵笑一場。</p>
</div></div>
<p class='juan'>慈受深和尚廣錄卷第二</p>
<div class='div-w'><a id='mulu147' />
<p class='h2'>補遺　擬寒山詩<span class='note-inline'>(共二十首)</span></p><p>我愛寒山子。身貧心自如。吟詩無韻度。燒火賸工夫。敝垢衣慵洗。鬅鬙髮懶梳。相逢但長嘯。肉眼豈知渠。</p>
<p>拾得詩清苦。風騷道自存。看雲歌竹石。步月出松門。識取心中印。休磨鏡上痕。時時多漏泄。塵世少知恩。</p>
<p>人生萍托水。流轉成愛河。鼓激無明風。出入生死波。一念若知歇。諸緣皆息魔。急須登覺岸。勸子莫蹉跎。</p>
<p>人生貪愛重。所欲未嘗周。一飯飽足矣。萬鍾心未休。黑業何時了。紅裙也自羞。鬚毛<span class='corr'>已</span>侵雪。猶自日悠悠。</p>
<p>何曾食萬錢。顏子飲一瓢。賢者心念道。愚人志在庖。賢愚趣不同。何翅雲泥遙。豢養恐非福。可信如昭昭。</p>
<p>人生貴無業。不貴多伎能。伎能人看好。業能灾汝形。文章妙天下。氣宇吞滄溟。此身若一失。六趣且飄零。</p>
<p>世間聰明人。必欲聞其過。寧知業所使。大抵貪成祻。因果鏡中容。容豈非是我。陰報最分明。詎論官職大。</p>
<p>人生如春花。能得幾時好。朝吹與暮洗。朱顏變枯槁。花落有後生。人老不復少。萬事只今休。莫更招煩惱。</p>
<p>世人怕說死。說著死便諱。及到死期來。老眼先垂淚。戀妻復戀妾。見神并見鬼。不入祖師門。癡迷直到底。</p>
<p>六十休造屋。七十莫置衣。縱然得受用。能得幾多時。身心要早歇。準擬與死期。正如人遠出。預辦為便宜。</p>
<p>道力與福力。平時似亂真。福力有盛衰。道力無富貧。人生不學道。只種輪迴因。君看天福盡。滿眼生埃塵。</p>
<p>自料七十歲。匆遽那能期。況今五六十。形骸覺漸衰。正如春暮後。青多紅少時。去住呼吸間。斯言真不欺。</p>
<p>譬如臨明鏡。面目各相對。好者默自欣。醜者亦知愧。惟鏡兩無情。光明常一體。若人心似鏡。成佛在彈指。</p>
<p>厚葬非孝心。死者必遭辱。君看離亂時。何墓不伐斵。黃金眾賊分。白日孤魂哭。最愛莊周叟。天地為棺木。</p>
<p>出家要省緣。省緣易入道。如何無事人。婁攬閒煩惱。奔赴富貴門。莊嚴房舍好。不知被物使。區區直到老。</p>
<p>若以爭止爭。其諍轉不<span class='corr'>已</span>。惟忍能止諍。是法中尊貴。不見老瞿曇。妙相三十二。魔軍刀劒來。只以無心對。</p>
<p>人身苟無業。生死何足疑。生也不須戀。死亦不須悲。一身真逆旅。萬事皆兒嬉。請來綠岩畔。與君歌紫芝。</p>
<p>靜看營巢燕。銜口泥千轉。一洒貧家梁。一宿王宮殿。寄托暫時間。何暇分貴賤。人生達此理。沒齒無欣怨。</p>
<p>貧窮難作福。富貴易造罪。有力無道心。有心無貨賄。有福有道心。百中無一二。不見老瞿曇。福慧雙嚴美。</p>
<p>佛為大醫王。留經治眾病。眾生雖讀經。展轉不相應。病是貪瞋癡。掃除須淨盡。貪瞋癡不除。無緣了真性。</p>
</div></div>
</div><!-- end of div[@id='body'] -->
</body></html>