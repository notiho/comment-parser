<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慈受懷深禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu151' />慈受深和尚廣錄卷第四</p><p class="head1">頌古下</p>
<p class="byline">侍者　普紹　錄</p><p style="margin-left:1em">舉阿難問迦葉。世尊傳金襴外。別傳何物。迦葉召阿難。阿難應諾。迦葉云。倒却門前剎竿著。</p>
<p>頭陀飲光。多聞慶喜。合掌擎拳。難兄難弟。一朝狹路兩相逢。裂轉雙睛無處避。便向門前倒剎竿。丈夫自有衝天志。</p>
<p style="margin-left:1em">百丈每至陞堂。常有一老人。隨眾聽法。一日參退。老人不去。丈乃問。立者何人。老人云。某甲非人。於過去生中迦葉佛時。曾住此山。有僧問。大修行人。還落因果也無。某甲對云。不落因果。墮野狐中。經五百生。今請和尚。代一轉語。丈云。你問來。老人云。大修行底人。還落因果也無。丈云。不昧因果。老人言下大悟。</p>
<p>不落與不昧。前後百丈語。毫髮若參差。鐵山橫在路。豈不見。藍田當年人射虎。初時一箭沒其羽。子細看來元是石。再欲射時射不入。幾乎惧殺李將軍。千古令人空歎息。</p>
<p style="margin-left:1em">天衣懷和尚。赴池州杉山請。初入院上堂云。二十年樂慕此山。今日且喜因緣際會。山僧未到此山。身先到此山。及乎到來。杉山却在山僧身內。</p>
<p>移身換步老天衣。不惜眉毛幾箇知。今日若明當日事。江南日暖鷓鴣啼。</p>
<p style="margin-left:1em">雲門云。衲僧家須有巴鼻。方識得天下人。如何是衲僧巴鼻。代云德山。</p>
<p>雲門舌上有龍泉。愛把金針黑處穿。要會衲僧巴鼻子。一條紅線兩人牽。</p>
<p style="margin-left:1em">昔有一婆。將銀一百兩。請趙州和尚看經一藏。趙州接得施利。遂下禪床。繞一帀云。傳語婆婆。<span class='corr'>已</span>為看經了。婆聞云。比來請看一藏。為什麼祇看半藏。</p>
<p>走下禪床行一轉。看了如來五千卷。婆子年高眼尚明。夜深月下穿針線。</p>
<p style="margin-left:1em">梁武帝。請傅大士講經。大士纔登高座。揮桉一下。便下座。帝愕然。志公問。陛下還會麼。帝云。不會。志公云。大士講經竟。</p>
<p>大士講經竟。揮案成注脚。一丸療眾病。不假驢駞藥。</p>
<p style="margin-left:1em">趙州問僧。曾到此間否。僧云。曾到。州云。喫茶去。又問僧。曾到此間否。僧云。不曾到。州云喫茶去。院主問。和尚曾到也是喫茶去。不曾到也是喫茶去。意作麼生。州喚院主。主應諾。州云。喫茶去。</p>
<p>曾到喫茶去。未到喫茶去。趙州老禪和。口刮心裏苦。心裏苦。直至如今無雪處。</p>
<p style="margin-left:1em">張拙秀才。因看千佛名經。問長沙岑和尚。百千諸佛。祇聞其名。未審。居何國土。岑云。黃鶴樓崔皓題後。秀才還曾題麼。拙云。不曾題。本云。無事也好題取一篇。</p>
<p>海水有時終見底。人生到死不知心。秀才若會飜身句。管取白衣入翰林。</p>
<p style="margin-left:1em">裴相。出鎮死陵。遊開元寺。見壁上繪高僧像。遂問僧職云。高僧儀相可觀。未審。高僧在甚麼處。于時。僧職莫知所措。公云。此間有禪僧麼。僧職云。近有一僧。捨身掃地。身披百衲。恐是。及乎請得來。乃黃蘗斷際運禪師也。裴相乃舉前話問黃蘗。<span class='corr'>蘗</span>乃召相公。公應喏。蘗云。是什麼。相公豁然大悟。</p>
<p>鄷城寶劒沉埋久。一道寒光射斗牛。不是張華辨端的。只應千古枉淹苗。</p>
<p style="margin-left:1em">溈山一日坐次。仰山從外入來。溈山以兩手握拳。相交示之。仰山便作女人拜。溈山云。如是如是。</p>
<p>佳人十八正嬌癡。一曲堂前舞柘枝。祇有五郎知雅態。更無人道柳如眉。</p>
<p style="margin-left:1em">雪峰云。三世諸佛。向火燄上。轉大法輪。雲門云。火燄為三世諸佛說法。三世諸佛立地聽。</p>
<p>阿誰踏著雪峰蹤。三世諸佛火燄中。賴有雲門相暖熱。火屋吹得滿堂紅。</p>
<p style="margin-left:1em">踈山和尚。手握木虵。有僧問。手中是什麼。踈山提起云。曹家女。</p>
<p>別面不如花有笑。離情難似竹無心。因人說著曹家女。引得相思病轉深。</p>
<p style="margin-left:1em">龐婆入鹿門寺作齋。維那請疏意回向。龐婆拈梳子插向髻後曰。回向了也。便出去。</p>
<p>龐婆移轉髻邊梳。一段風流舉世無。萬事但將公道斷。維那不用筆頭書。</p>
<p style="margin-left:1em">靈山□□□□□□□□□入定佛勑文殊□□□□□□□□□彈指一下女子□□□□□□□□□□□王梵天撲下來□□□□□□□□□□一人文殊出此□□□□□□□□□□億文殊亦出不□□□□□□□□能出此定語未竟□□□□□□□□□出定網明繞女子□□□□□□□□□□□□□□云。文殊是七佛之師。為什麼出女子定不得。網明為什麼却出得。</p>
<p>長江輥底浪如銀。秋日白蘋紅蓼新。莫恠扁舟難到岸。行舡由在把梢人。</p>
<p style="margin-left:1em">百丈再參馬祖。祖舉拂子。丈云即此用離此用。祖掛拂子於舊處。□□□□祖云。你<span class='corr'>已</span>後開兩片皮將何為人。丈取拂子堅起。祖云即此用離此用。丈掛拂子於舊處。□□□黃蘗云。我當時被馬祖一喝。直得三日聖聾。</p>
<p>父子相逢臭味同。龍泉寶劒再磨礱。要明馬祖當年喝。大地山河盡耳聾。</p>
<p style="margin-left:1em">疎山和尚問僧。什麼處來。僧云。嶺南來。山云。曾到雪峰麼。僧云。曾到。山云。我<span class='corr'>已</span>前到時是事不足。如今作麼生。僧云。如今足。云粥足飯足。僧無語。雲門代云。粥足。</p>
<p>一條官路坦然平。無限遊人取次行。莫謂地平無險處。須知平地有深坑。</p>
<p style="margin-left:1em">僧問雲門和尚。達磨面壁。意旨如何。師曰念七。又僧問南泉。達磨面壁。意旨如何。泉云。天寒無被蓋。</p>
<p>一人會上竿。一人會穿井。伎倆雖不同。總是一般病。若人識得這般病。衲僧鼻孔都穿盡。</p>
<p style="margin-left:1em">夾山初住潤州京口鶴林寺。道吾到。遇上堂。僧問。如何是法身。夾山云。法身無相。僧云。如何是法眼。夾山云。法眼無瑕。道吾不覺失笑。夾山下座。請道吾。問云。適來祗對這僧話。必有不是處。望上座慈悲指示。道吾云。某甲終不說。請往秀州華亭。見舡子和尚。舡子纔見夾山。便問。大德住在甚寺。夾山云。寺則不住。住則不似。舡子云。汝道不似。不似箇甚麼。夾山云。不是目前法。舡子云。甚處學得來。夾山云。非耳目之所到。舡子云。一句合頭語。萬劫繫驢橛。垂絲千尺。意在深潭。離鈎三寸。子何不道。夾山擬開口。舡子便打落水。纔擬出。舡子又云。道道。夾山擬開口。舡子又打。夾山豁然大悟。乃點頭三下。舡子云。竿頭絲線從君弄。不犯清波意自殊。夾山云。拋綸擲釣。師意如何。舡子云。絲懸淥水浮。定有無之意。速道速道。夾山云。語帶玄而無路。舌頭談而不談。舡子云。釣盡江波金鱗始遇。夾山乃揜耳。舡子云。如是如是。</p>
<p>法身無相。法眼無瑕。因風吹火。借水獻花。絲毫不立。萬別千差。但看來年三二月。銜泥鷰子入人家。</p>
<p style="margin-left:1em">鏡清問僧。門外什麼聲。僧云。簷頭雨滴聲。清云。眾生顛倒。迷<span class='corr'>己</span>逐物。</p>
<p>簷頭雨滴。堦前地濕。法法現成。人信不刃。更問如何。長江水急。</p>
<p style="margin-left:1em">僧問洞山。如何是佛。山云。麻三斤。</p>
<p>洞山麻三斤。斤兩不謾人。語稀難問事。㒵古易傳神。</p>
<p style="margin-left:1em">雲門一日般柴次。見僧拋下一片柴云。一大藏教。祇說這箇。玄沙云。一大藏教。不說這箇。</p>
<p>處處綠楊堪繫馬。家家門道透長安。一條大路平如掌。自是時人措足難。</p>
<p style="margin-left:1em">僧問婆子。臺山路向甚麼處去。婆云。驀直去。僧纔行。婆云。好箇阿師。又恁麼去。前後凡問。皆如此答。僧舉似趙州。州云。待我為你勘破這老婆。遂往問臺山路向甚處去。婆云驀直去。州纔行。婆云。好箇阿師。又恁麼去。州回。舉似大眾云。我為你勘破這老婆了也。老宿拈云。什麼處是勘破處。</p>
<p>驀直去驀直去。草鞋跟斷人無數。唱歌須是帝鄉人。一箇拍兮一箇舞。舞得徹勿多般。趙州婆子特用瞞。今古五臺山下路。長松短檜聳雲端。</p>
<p style="margin-left:1em">馬祖。與百丈西堂南泉翫月次。馬祖問百丈。正當恁麼時如何丈對云。正好供養。又問西堂。正好修行。南泉拂袖便行。馬祖云。經入藏。禪歸海。唯有普願。獨超物外。</p>
<p>馬祖捧出菱花鏡。王老親拈白玉槌。一擊當陽令瓦碎。此心能有幾人知。幾人知。兩箇分明是赤眉。風前月下揚家醜。笑倒靈山老古錐。</p>
<p style="margin-left:1em">趙州訪一庵主。便云。有麼有麼。庵主竪起拳頭。州云。水淺不是泊舡處。便出。又訪一庵主。亦云。有麼有麼。庵主又竪起拳頭。州云。能縱能奪。能殺能活。禮拜而去。</p>
<p>上庵竪起拳頭。趙州左眼半斤。下庵竪起拳頭。趙州右眼八兩。君看<span class='corr'>陝</span>府鐵牛。何似嘉州大像。若謂總沒誵訛。露柱燈籠合掌。</p>
<p style="margin-left:1em">僧問雲門和尚。如何是超佛越祖之談。雲門云。餬餅。</p>
<p>雲門一枚餬餅。天下衲僧咬嚼。若非鐵作牙關。往往完圝吞却。吞時易吐時難。莫道從來麵一般。踏看韶陽關捩子。方能平地起波瀾。</p>
<p style="margin-left:1em">趙州一日在方丈內間。沙彌唱參。向侍者云。教伊去。侍者纔教去。沙彌便珍重。州向傍僧云。沙彌得入門。侍者在門外。</p>
<p>趙州門戶。都無關鎻。侍者麤心。當頭蹉過。靈利沙彌。珍重便行。師云。這裏下一轉語。有麼。良久無人應。師云。夜深歸堂向火。</p>
<p style="margin-left:1em">僧問趙州。如何是祖師西來意。州云。庭前栢樹子。</p>
<p>趙州庭前栢。何似門外柳。大盡三十日。小盡二十九。更問事如何。合却□生口。</p>
<p style="margin-left:1em">僧問雲門。如何是透法身句。門云。北斗裏藏身。</p>
<p>北斗藏身□。擬議即差訛。鑽天新鷂子。不戀舊時□。</p>
<p style="margin-left:1em">雲門有時云。燈籠是你自<span class='corr'>己</span>。把鉢盂噇飯。不是你自<span class='corr'>己</span>。有僧問。飯是自<span class='corr'>己</span>時如何。門云。這野狐精。三家村裏漢。門却云來來。□是你道飯是自<span class='corr'>己</span>。僧云是。門云。驢年夢□三家村裏漢。</p>
<p>終朝噇飯費工夫。不識燈籠是鉢盂。多少三家村裏漢。忙忙樹上捉鮎魚。</p>
<p style="margin-left:1em">僧問讓和尚。如鏡鑄像。像成後。光歸何處。讓云。如大德未出家時。相狀向什麼處去。僧成後為什麼不鑑照。讓云。雖□□□□□□。</p>
<p>髑髏裏眼見猶在。枯木中龍聲更狂。打破虗空光境盡。箇中別有好商量。</p>
</div>
<div class='div-other'><a id='mulu152' /><p>師拈香云。憶昔去年春。正當此時節。雙拳打破太虗空。無限家風渾漏泄。人中獅子喪全成。月裏麒麟鬪角折。鬪角折。金剛正眼難磨滅。千古令人誦不休。吹散紅爐一點雲。</p>
<p>師復召大眾云。莫恠家未破。破家人未大。一母生兒幾百般。誰知淨照禪師家業。到資福掃土而盡。然雖如是。開口喫飯。舉手穿衣。門裏出身。未是好手。平地上建立生涯。虗空裏揑成活計。身裏出門。始是丈夫。恁麼說話。孰是知音。子細推勘將來。大似外揚家醜。取笑於人。眾中莫有東家人死。西家助哀底麼。若無。山僧不免自哭去也。師以手掩面。哭云。蒼天蒼天。</p>
<p>忌辰拈香。一言道合。水乳和同。三處相從。師資契會。他家拳拳攣攣處。資福盡知。資福跛跛挈挈處。他家總見。有時千尋海底。把手共行。有時百尺竿頭。翻身直下。覷得見他底。誠謂沒齒難忘。覷不見他底。至今猶懷憤氣。山僧懷抱自分明。心無負人處。所以每至忌辰。不免為他設箇供子。燒一炷香。雖然世諦未忘。且要大家鈍置。遂顧示大眾云。燒香設供。諸人共知。且道。心不負人底句。作麼生道。良久云。一回飲水一回噎。本自無情似有情。欲會箇中端的意。木雞啼作兩般聲。</p>
<p>忌辰拈香。箇事相承八百年。實無一法與人傳。今朝欲報無傳底。聊爇金鑪一炷煙。復云。便恁麼燒却。意亦未明。記得洞山和尚。一日為雲巖晟禪師作齋。有僧問。和尚當時在雲巖。得何指示。山云。我雖在彼。不蒙他指示。僧云。既不蒙他指示。因何却為他作齋。山云。爭敢違背他。僧云。和尚昔年發足在南泉。何故却承嗣雲巖。山云。我不重先師道德佛法。只重他不為我說破。僧云。未審肯他不肯他。山云。半肯半不肯。僧云。何不全肯。山云。我若全肯。則辜負先師。師云。洞山老子。大似事不前思。徒勞後悔。鼻孔既落他人手。說什麼半肯與全肯。說破不說破。大丈夫。直須一刀兩段。恩酬分明。然雖如是。也有一句子。今日對這老□道破。良久云。誰知老□千年腹。間有明珠徑十圓。</p>
</div>
<div class='div-other'><a id='mulu153' />
<div class='div-other'><a id='mulu154' />
<p class='h2'>登雲從禪師入龕</p><p>師以手拍龕云。大眾。古佛也恁麼去。今佛也恁麼去。登雲禪師也恁麼去。何物不敗壞。是誰長堅固。諸人還知登雲去處也無。若知得。焦山一眾。與登雲同入涅槃。其或未然。有眼石人齊下淚。無言童子暗嗟噓。</p>
</div>
<div class='div-other'><a id='mulu155' />
<p class='h2'>登雲從禪師下火</p><p>師舉起火把云。還知這老子平生行履處麼。慧日峯前。露出千生面目。石公山下。曾橫一葉慈航。調古神清風自高。㒵顇骨剛人不顧。昔年拂袖。五湖風月與誰爭。今日重來。自是不歸歸便得。方喜収綸罷釣。高臥西庵。豈期葉落歸根。藏身北斗。恁麼恁麼即是。不恁麼不恁麼即難。鐵牛倒跨上須彌。玉笛橫吹喧碧落。這般伎倆。作者方知。剔起眉毛。請高著眼。今日為登雲老子。說箇光前絕後底末後句。遂將火把。遶龕行一匝云。恁麼若喚作火。又似髑髏前見鬼。若不喚作火。又是露柱後瞞人。且道。畢竟如何。師微笑云。誰人知此意。令我憶登雲。</p>
</div>
<div class='div-other'><a id='mulu156' />
<p class='h2'>因勝澄禪師下火</p><p>這老子。斗時枯槁。不近人情。四海獨孤標。一身無伴侶。雖則兩提祖印。實無一法與人。閨門端坐冷啾啾。夜靜獨為鬼神說。任你傍人惡發。我心終未和同。□時開眼對青山。自笑滿頭生白髮。不知他者。將為與時寡合。知他者。唯有焦山。不能更結世間緣。一等要行那畔路。且道。如何是那畔路。良久云。推倒巖前無影樹。要須火裏解飜身。</p>
</div>
<div class='div-other'><a id='mulu157' />
<p class='h2'>諸禪人下火</p><p>初秋夏末時。衲僧多欲去。不搭陳梢舡。便行泗州路。橫擔拄杖氣如雲。萬水千山都不顧。昨日通川方上入。隨例茫茫把不住。把不住。為君說箇臨歧句。枯木巖前差路多。別起眉毛著眼覷。</p>
<p>一身恍若風中燭。百歲端如水上漚。未到衲僧平穩處。臨行那得不生愁。欲得不生愁麼。閑時做却忙時事。</p>
<p>看看。雲凝大野。雪積長郊。時人迷尋徑之蹤。這僧有衝霄之路。休說普賢境界。須知一色無差。諸人還知這僧與普賢菩薩。向銀色世界裏。縱橫自在麼。此時若不尋蹤跡。便向峨嵋也不逢。</p>
<p>浮生岸樹井藤。畢竟終歸敗壞。這僧撩起便行。也是平生慶快。著上沒底芒鞋。拋下這箇皮袋。且道。律上人。拋下這箇皮袋了。向什麼處去。貧來始覺錢堪使。醒後方知酒悞人。</p>
<p>茶□壇□火猶在。延壽堂中人又終。方言□身渾□□。□□□同一夢中。是知三世諸佛亦是夢。六代祖師亦是夢。這僧做夢了也。敢問諸人。且道。夢見箇什麼。良久云。三十四年如轉掌。錢塘歸夢此時休。</p>
<p>水無變□。地水分遶。百物不堅。一靈何往。若謂本無生死。也是座主家風。更言不屬去來。未是衲僧境界。畢竟作麼生商量。良久云。不許夜行。投明須到。</p>
<p>此一段事。自古及今。何人能免。若也未曾踏著祖師□□。設使辭如旺露。辯若傾珠。鼻孔遼天。氣衝牛斗。到□□□□如斯無你走透處。為什麼如此。多虗不如少實。</p>
</div>
<div class='div-other'><a id='mulu158' />
<p class='h2'>行者下火</p><p>汝幼入空門。方年二十五。鬚髮尚未除。幻身今日去。脫下布直裰。休問溫州路。大眾且道。既不問溫州路。向什麼處去。有佛處不得住。無佛處急走過。</p>
</div>
<div class='div-other'><a id='mulu159' />
<p class='h2'>田六娘子下火</p><p>師拈起火把云。還見麼。浮生三十二春秋。方始修行肯轉頭。底事又隨雲雨去。煙波江上使人愁。休休休。不用愁。聚散還同水上漚。直饒壽得三十歲。不免輸他這一籌。田六娘子。十一月三十日。輸他這一籌了也。還有人相救得麼。借你光明一炬火。照破從前五障身。</p>
</div>
<div class='div-other'><a id='mulu160' />
<p class='h2'>丁忠訓妻與女同下火</p><p>二十餘年寄此間。蓋蕪塵土翳朱顏。今朝子母應相賀。且喜春來返故關。復召大眾云。白骨兩函。紅燄一炬。將化為灰。作麼生說箇返故關底道理。良久云。野火燒不盡。春風吹又生。</p>
</div>
<div class='div-other'><a id='mulu161' />
<p class='h2'>魏先生下火</p><p>嗚呼魏大和。為人性純厚。雖居陋巷中。簞瓢甘自守。聚學訓童蒙。束脩粗糊口。歲晚好吾宗。悟世非長久。臨行囑妻子。叮嚀誡諸後。不學老莊周。說葬成虗謬。不學襄陽翁。與女爭先後。先生之意不如斯。欲効禪家破諸有。四眾雲臻。柴薪<span class='corr'>已</span>就。雖然父子至親。到此如何可救。不須救。生前<span class='corr'>已</span>付山僧手。一枝紅燄贈君行。看取神龜火裏走。</p>
</div>
<div class='div-other'><a id='mulu162' />
<p class='h2'>周秘校下火</p><p>大眾。漚生漚滅。蓋是尋常。石火電光。豈能長久。奈緣芝蘭未產。忽爾玉樹沉輝。縱饒百千才俊。無量聦明。到這裏一點也使不著。即今還有為他著力底麼。一枝丹桂煙霄後。決戰文章到此休。</p>
</div>
<div class='div-other'><a id='mulu163' />
<p class='h2'>登雲從禪師掩土</p><p>師以手握土云。此是登雲禪師収因結果處。復顧示云。莫問青囊與紫囊。箇中風水十分強。青龍東去雲頭轉。白虎西來山脚長。江月松風皆舊物。綠苔芳草盡吾鄉。瑠璃殿上無知識。木馬泥牛暗斷膓。不問湘南潭北。休論坎短离長。即今要見箇無縫罅底麼。良久云。白骨<span class='corr'>已</span>埋三尺土。青秋空遶萬重山。</p>
</div>
<div class='div-other'><a id='mulu164' />
<p class='h2'>長靈卓禪師掩土</p><p>以手握土云。這老子。平生苦澁。惡嫌黃蘗老婆心。末後風流。唱箇雲門臈月曲。直得全身放下。披毛戴角總無妨。擺手便行。金鎻玄關留不住。莫問借胎得妙。且看轉位翻身。嘶風木馬杳無蹤。入海泥牛消息盡。嗚呼長靈禪師。一提祖印。三坐道場。行解相應。語意俱到。虗空面目。不許商量。生鐵脊梁。一生打硬。今則煙消火滅。雲散月圓。謾留白骨瘞荒郊。誰會長靈元不死。諸人者且道。如何說得箇不死底道理。若也明得。不妨好箇因緣。其或未然。不免土上加泥去也。還見麼。野鳥閑花無淚落。長松短檜有悲風。</p>
</div>
<div class='div-other'><a id='mulu165' />
<p class='h2'>諸禪人散灰</p><p>言公心地最精專。曾學焦山一味禪。今日滿盆盛白骨。翻身重上謝郎舡。言大師。記得舊時事麼。側耳聽云。舊時入室。貧道曾問他。清虗之理。畢竟無身。你這皮袋子。自何而得。雖則當時無語。如今正好參詳。一切眾生。只被箇皮袋子礙却。所以道不得。言大師。前日以打併這皮袋子了也。諸人如今還道得麼。若也道得。言公大師。今日切不浪施。其或未然。托起灰云。不入驚人浪。難逢稱意魚。</p>
<p>俗壽五十有三。出家一十八夏。平生行脚游方。多在鹽城興化。最好不曾參禪。免見鑽龜打瓦。今朝子細看來。也好一場詰覇。才公才公莫要怕。焦山布施你一轉古人話。淨躶躶赤洒洒。南北東西沒可把。忽然撞著閻羅王。拈起拂子驀口打。</p>
<p>迢迢萬里別西川。要學諸方五味禪。昨日焦山山下死。劒門關上月重圓。既是焦山山下死。因什麼却向劍門關上月重圓。究竟光明終一體。任他寒影落千江。</p>
<p>衲僧纔遇丙丁村。便作霜花骨一盆。火後始知梁不壞。飜身跳出是非門。法嚴上座。今日被他跳過了也。如今水步頭相別。諸人將什麼送他。遂敲盆云。嚴兄嚴兄。善為道路。從今換骨洗腸。更莫和泥合土。熟處放教生。生處不要住。揚子江頭浪拍天。莫教濕却娘生袴。</p>
<p>宣州隆上人。叢林遊歷徧。一入焦山門。便下延壽院。終朝何轆轆。喫藥都無驗。火後一莖茆。眾人皆總見。隆上座。你還見這一莖茆麼。師遂作聽勢云。見麼。你既見。還得自由麼。又作聽勢云。更望和尚慈悲指示。你既得自由。更指示什麼。禪和子不知。將謂焦山長老。水步頭青天白日鬼語。遂拈起骨盆云。火後既能燒不壞。更須入水見長人。</p>
</div></div>
<p class='juan'>慈受深和尚廣錄卷第四<span class='note-inline'>(終)</span></p>
</div><!-- end of div[@id='body'] -->
</body></html>