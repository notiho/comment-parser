<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林疏語考證</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1252-A 禪林疏語小引</p><p>禪林之有疏語。非佛制也。亦非祖制也。但此土有僧以來。引群生以歸佛海。其間表事陳情則必有藉于疏。故疏之為用其來<span class='corr'>已</span>久。在唐宋時叢林中特重是職。非才學兼優者莫與其選。入明以來僧中堪此職者實鮮。但因襲陳文腐語苟且應酧而<span class='corr'>已</span>。予昔在眾日每任是職。苦于無舊可因。故率多杜撰應酧。積之既久不覺成帙。有好事者謬相珍重抄錄以傳。蓋三十餘年矣。近見俞君時篤乃為鏤板于武林。而泉南諸善友亦復繼武林而殺青焉。不過謂其事雖細而用實難廢。辭雖鄙而意亦可達。此諸君流通之意也。若諸大叢林中必有奇傑之士。啟口盡珠珹。揮筆成風雲。又安用此哉。漫題數語以引其首。</p>
<p style="margin-left:8em">石鼓主人　釋元賢　題</p>
</div>
<div class='div-other'><a id='mulu2' />
<p class='h1'>禪林疏語考證目次</p>
<ul class="">
<li>卷之一
<ul class="">
<li>彝典門
<ul class="">
<li>聖節祝釐</li>

<li>佛生日</li>

<li>佛成道日</li>

<li>佛涅槃日</li>

<li>涅槃日<span class="note-inline">(念誦白文)</span></li>

<li>彌陀誕日</li>

<li>觀音誕日</li>

<li>地藏誕日</li>

<li>元旦禮千佛</li>

<li>上元</li>

<li>中元</li>

<li>下元</li>

<li>辭秊</li>

<li>結制</li>

<li>解制</li>

<li>結制禱韋天</li>

<li>解制白韋天</li>

<li>入關</li>

<li>出關</li>

<li>新住持入院</li>

<li>住持設齋施食</li>
</ul></li>

<li>修因門
<ul class="">
<li>平安修懺<span class="note-inline">(二)</span></li>

<li>平安啟經</li>

<li>亘經</li>

<li>完經</li>

<li>慶生<span class="note-inline">(二)</span></li>

<li>完報母斋</li>

<li>修造謝土<span class="note-inline">(二)</span></li>

<li>寺院修造謝土</li>

<li>造像開光</li>

<li>施茶完滿</li>

<li>斋僧</li>

<li>念佛會</li>

<li>放生</li>

<li>新剃度施食</li>

<li>水懺表<span class="note-inline">(三)</span></li>

<li>梁皇懺表<span class="note-inline">(十)</span></li>
</ul></li>
</ul></li>

<li>卷之二
<ul class="">
<li>弭災門
<ul class="">
<li>春祈雨</li>

<li>夏祈雨</li>

<li>秋祈雨</li>

<li>得雨小更祈</li>

<li>謝雨<span class="note-inline">(二)</span></li>

<li>祈晴</li>

<li>秋祈晴</li>

<li>謝晴</li>

<li>迎神保苗</li>

<li>禳蝗蟲</li>

<li>禳火<span class="note-inline">(二)</span></li>

<li>火後還愿</li>

<li>客中遇火後還愿</li>

<li>禳瘟</li>

<li>一家禳瘟</li>

<li>禳牛瘟</li>

<li>保瘟病</li>
</ul></li>

<li>祈恩門
<ul class="">
<li>祈嗣</li>

<li>得子還愿</li>

<li>保胎</li>

<li>產後得男還愿</li>

<li>產後得女還愿</li>

<li>嬰兒祈安</li>

<li>祈入學立愿</li>

<li>入學還愿</li>

<li>秋科立愿</li>

<li>秋捷還愿</li>

<li>春科立愿</li>

<li>登第還愿</li>

<li>官員赴任祈安</li>

<li>赴任後<span class="corr">還</span>愿</li>

<li>客商出外祈安</li>

<li>商歸還愿</li>

<li>商遇風浪立愿後還<span class="note-inline">(二)</span></li>

<li>妻為夫作商不歸立愿</li>

<li>因訟祈安</li>

<li>橫遭官事祈安</li>

<li>官事受枉祈脫</li>

<li>官事息還愿</li>

<li>保重病</li>

<li>保長病</li>

<li>保身弱多病</li>

<li>病後還愿<span class="note-inline">(二)</span></li>

<li>保嬰兒病</li>

<li>嬰病愈還愿</li>

<li>保痘疹</li>

<li>痘後還愿</li>
</ul></li>
</ul></li>

<li>卷之三
<ul class="">
<li>薦悼門
<ul class="">
<li>薦父</li>

<li>六旬</li>

<li>小祥</li>

<li>大祥</li>

<li>忌日</li>

<li>安葬</li>

<li>薦父通用</li>

<li>薦母</li>

<li>六旬</li>

<li>小祥</li>

<li>大祥</li>

<li>忌日</li>

<li>安葬</li>

<li>薦母通用</li>

<li>雙薦父母</li>

<li>薦祖父<span class="note-inline">(二)</span></li>

<li>薦祖母<span class="note-inline">(二)</span></li>

<li>薦伯叔父<span class="note-inline">(二)</span></li>

<li>薦伯叔母<span class="note-inline">(二)</span></li>

<li>薦兄弟<span class="note-inline">(二)</span></li>

<li>薦姊妹<span class="note-inline">(二)</span></li>

<li>薦夫<span class="note-inline">(二)</span></li>

<li>薦妻<span class="note-inline">(二)</span></li>

<li>薦產厄</li>

<li>薦子<span class="note-inline">(二)</span></li>

<li>薦女<span class="note-inline">(二)</span></li>

<li>薦岳父<span class="note-inline">(二)</span></li>

<li>薦岳母<span class="note-inline">(二)</span></li>

<li>薦壻<span class="note-inline">(二)</span></li>

<li>薦大沙門</li>

<li>入塔</li>

<li>生忌</li>

<li>禪僧薦師<span class="note-inline">(二)</span></li>

<li>禪僧薦徒</li>

<li>薦赴應僧行<span class="note-inline">(二)</span></li>

<li>薦出家居士有齋戒者</li>

<li>和尚誕日</li>
</ul></li>
</ul></li>

<li>卷之四
<ul class="">
<li>附錄
<ul class="">
<li>大藏恭聞</li>

<li>法華恭聞</li>

<li>華嚴恭聞</li>

<li>金剛恭聞</li>

<li>藥師恭聞</li>

<li>蘭盆恭聞</li>

<li>心經恭聞</li>

<li>五部恭聞</li>

<li>預修通用恭聞</li>

<li>道場大榜結尾<span class="note-inline">(三)</span></li>

<li>活用榜<span class="note-inline">(二)</span></li>

<li>禮懺誡眾榜文</li>

<li>大施食榜<span class="note-inline">(二)</span></li>

<li>小施食榜<span class="note-inline">(二)</span></li>

<li>禪教平安修懺佛事</li>

<li>禪教薦亡佛事</li>
</ul></li>

<li>道場各聯</li>

<li>續錄
<ul class="">
<li>先帝遐昇修懺上表</li>

<li>又上佛疏</li>

<li>聞賊勢猖獗諷仁王護國經疏</li>

<li>顧兵憲中元普度疏</li>
</ul></li>
</ul></li>
</ul><p>禪林疏語考證目次<span class='note-inline'>(終)</span></p>
</div>No. 1252
<p class='juan'><a id='mulu3' />禪林疏語考證卷之一</p>
<div class='div-other'><a id='mulu4' />
<p class='h1'>彝典門</p>
<div class='div-other'><a id='mulu5' />
<p class='h2'>聖節祝釐</p>
<div class='div-note'><span class='corr'>○</span>聖節<p style="margin-left:1em">統紀通塞志曰。北魏太武始光二年常誕節詔於佛寺建祝壽道場。註。聖節道場之始。</p>
○祝釐<p style="margin-left:1em">史記孝文本紀曰。祠官祝釐。註。如淳曰釐福也。賈誼傳曰受釐坐宣室。索隱曰音禧福也。</p>
</div><p>伏以九霄垂象馭。普瞻舜日之休明。大地統金輪。率慶堯天之浩蕩。莫伸燕賀。敢後嵩。呼　切念<span class='note-inline'>(某)</span>等誕躬盛世寄跡空門。素食緇衣。滴水悉濡于聖澤。岩居穴處。寸土並覆于天庥。快覩虹流之辰。益深雀躍之喜。雲趨聖殿。雷誦秘章。聊展蘋藻之誠。仰酧高厚之廕。伏願皇仁益溥睿筭彌堅。八紘共躋于雍熈。萬世永綏于寧謐。再祈天眷常荷寵光。帝臣默孚簡在。寸土蒙潤莖草沾輝。</p>

<div class='div-note'><span class='corr'>○</span>九霄<p style="margin-left:1em">潘岳詩。思託身於九霄。又沈休文詩。託慕九霄中。</p>
○象馭<p style="margin-left:1em">易係辭曰。天垂象。見吉凶。聖人象之。</p>
○堯舜<p style="margin-left:1em">謂堯唐帝名。舜虞帝名。</p>
○金輪<p style="margin-left:1em">見事苑。</p>
○燕賀<p style="margin-left:1em">淮南子曰。大廈成而燕雀相賀。註。廈大屋也。燕雀喜大屋之成而得安。</p>
○嵩呼<p style="margin-left:1em">前武帝紀。朕親登嵩山。乘屬在後。吏卒咸聞呼萬歲者三。</p>
○岩居穴處<p style="margin-left:1em">韓詩外傳曰。岩居穴處而王侯不能與爭名。</p>
○寸土<p style="margin-left:1em">僧清順十竹詩。城中寸土如寸金。</p>
○虹流<p style="margin-left:1em">世紀曰。少昊母曰女節。有星如虹下流。意感而遂生少昊。</p>
○雀躍<p style="margin-left:1em">莊子註曰。拊脾雀躍。形容其跳躍自樂意。</p>
○蘋藻<p style="margin-left:1em">詩<span class='corr'>采</span>蘋曰。于以<span class='corr'>采</span>蘋南㵎之濵。于以<span class='corr'>采</span>藻于彼行潦。</p>
○高厚<p style="margin-left:1em">詩正月曰。謂天蓋高不敢不局。謂地蓋厚不敢不蹐。</p>
○八紘<p style="margin-left:1em">淮南子曰。九州之外乃有八殥。八殥之外有八紘。謂八紘與八荒同。猶言八方。</p>
○簡在<p style="margin-left:1em">書湯誥曰。惟簡在上帝之心。註簡閱也。</p>
</div></div>
<div class='div-other'><a id='mulu6' />
<p class='h2'>佛生日<span class='note-inline'>(四月八日)</span></p><p>伏以麥秀兩岐。正炎帝乘離之日。蓂敷八筴。喜摩耶毓震之辰。䖍守常儀。特勤皈悃。　切念<span class='note-inline'>(某)</span>等居五濁鄉。處三衣下。借潤于玉毫之彩。頂踵難酧。蒙耀于金臂之光。涓埃莫報。欣逢　聖誕。恭集僧伽。掬香水以浴金軀。摘㵎芹而修菲供。舉揚　聖號。課誦真乘。庶幾傾蟻悃之情於以答鴻休之庇。伏願金軀再現法浪重流。轉堪忍之凡倫盡成法忍。滅有生之苦器悉證無生。蕩開積劫之埃塵。洗出本來之面目。</p>

<div class='div-note'><span class='corr'>○</span>麥秀兩岐<p style="margin-left:1em">後漢張堪傳曰。堪為漁陽太守。勸民農桑以致殷富。民歌曰。桑無附枝。麥秀兩岐。張君為政。樂不可支。</p>
○炎帝乘離<p style="margin-left:1em">魏相傳曰。炎帝乘離。執衡司夏。</p>
○蓂敷八筴<p style="margin-left:1em">帝王世紀曰。帝堯時有草夾階而生。每月朔日生一筴。至月半則生十五筴。至十六日後日落一筴。至月晦而盡。若月小餘乾而不落一筴。</p>
○摩耶<p style="margin-left:1em">西域記曰。唐言大術或云大幻。晉華嚴摩耶夫人答善財言。我<span class='corr'>已</span>成就大願智幻法門。得此法門故為盧舍那如來母。於閻浮提迦毗羅城淨飯王宮。從右脇生悉達太子。顯現不可思議自在神力。</p>
○毓震<p style="margin-left:1em">易震卦本義曰。震動也。其象為雷。其屬為長子。</p>
○玉毫<p style="margin-left:1em">見事苑。</p>
○頂踵<p style="margin-left:1em">孟子曰。墨子兼愛。摩頂放踵利天下為之。註放至也。</p>
○涓埃<p style="margin-left:1em">杜甫望野詩。唯將遲暮供多病。未有涓埃答聖朝。</p>
○僧伽<p style="margin-left:1em">大論曰。秦言眾。多比丘一處和合是名僧伽。譬如大樹叢林是名為林。</p>
○金軀<p style="margin-left:1em">輔行曰。如來黃金色身。口業所說故也。</p>
○㵎芹<p style="margin-left:1em">呂氏春秋曰。野人美芹願献之至尊。註至尊天子也。言野人惟有芹。以為美。欲將以献之天子。其可乎。</p>
○蟻悃<p style="margin-left:1em">東陽元凝齊諧記曰。董昭之過江見蟻罥。一短蘆昭之救之。後繫獄。蟻領群蟻穴獄。昭之遂得免。</p>
○鴻休<p style="margin-left:1em">鴻洪相通。大也。休美也。</p>
○本來面目<p style="margin-left:1em">傳燈錄曰。道明求法于六祖。六祖曰那個是明上座本來面目。</p>
</div></div>
<div class='div-other'><a id='mulu7' />
<p class='h2'>佛成道日<span class='note-inline'>(﨟月八日)</span></p><p>伏以瑞啟商正璇宇光昭于八日。祥符梵化雪山行滿于三祇。謹襲清規爰昭丹悃。　切念<span class='note-inline'>(某)</span>等永居黑夜長背覺城。荏苒迷津。覩明星而莫悟。崎嶇險道。望雪嶺而難齊。幸　大覺示成道之期。斯凡愚開自新之路。敬設伊蒲之供。恭繙貝葉之章。庶竭鄙誠。少酧慈廕。伏願法螺永震魔罥潛開。禪河濬萬派之波。覺樹敷塵劫之秀。同皈悟剎。共暢玄猷。</p>

<div class='div-note'><span class='corr'>○</span>商正<p style="margin-left:1em">左註曰。夏正建子。商正建丑。周正建寅。</p>
○璇宇<p style="margin-left:1em">書舜典曰。璇璣玉衡以齊七政。註璇美玉也。旋轉而衡平。以玉為璣衡謂渾天儀也。</p>
○三祇<p style="margin-left:1em">事苑曰。僧祇此言無量。謂世尊經三僧祇修行。自十信初發心至世第一名初僧祇。從見道至第七地末名第二僧祇。從第八地至解脫道名第三僧祇。此三祇外方得成佛。</p>
○清規<p style="margin-left:1em">百丈山大智海禪師剏立叢林儀軌名曰清規。</p>
○荏苒<p style="margin-left:1em">別傳註曰。遲留貌。又展轉義。</p>
○覩明星<p style="margin-left:1em">曉星也。修行本起經云。菩薩自知<span class='corr'>已</span>弃惡本。無婬怒癡。生死<span class='corr'>已</span>除。五陰諸種悉斷。無餘栽孽。所作<span class='corr'>已</span>成智慧<span class='corr'>已</span>了。明星出時廓然大悟。得無上正真為最正覺。</p>
○崎嶇<p style="margin-left:1em">皈去來辭註。崎嶇險也。</p>
○伊蒲<p style="margin-left:1em">斋供食曰伊蒲饌。後漢楚王映詣闕以縑贖罪。詔報曰。王好黃老之言。尚浮屠之教。還其贖以助伊蒲塞桑門之饌。註伊蒲塞即優婆塞。此言近住。言受戒行甚近僧住也。</p>
○貝葉<p style="margin-left:1em">名義集曰。多羅舊名貝多。此翻岸。形如此方棕櫚直而且高。極高長八九十尺。華如黃米子。有人云一多羅樹高七仞。七尺曰仞。是則樹高四十九尺。西域記云。南印建那補羅國北不遠有多羅樹林三十餘里。其葉長廣。其色光潤。諸國書寫莫不<span class='corr'>采</span>用。</p>
</div></div>
<div class='div-other'><a id='mulu8' />
<p class='h2'>佛涅槃日<span class='note-inline'>(二月十五)</span></p><p>東震丁壯陽之候魄滿孤輪。西乾示終化之區輝潛雙樹。深增孺慕。敬展梵儀。　切念<span class='note-inline'>(某)</span>等沉幻化海。昧涅槃天。逐有執無未識皈真之竅。出生入死孰為永寂之元。惟我　佛示大寂滅之場。作眾生真皈依之主。感恩若此。報德何從。茲當涅槃之辰。特陳清淨之供。<span class='note-inline'>(隨入功德)</span>伏願曇花再現金足雙彰。常闡圓音。開諸佛最後之秘藏。重炳慧焰。破眾生無始之迷關。十方普映慈輝。九界同沾法喜。</p>

<div class='div-note'><span class='corr'>○</span>東震<p style="margin-left:1em">事苑曰。或云震旦。或云真丹。或旃丹。或指難。皆梵音訛轉。並飜漢地。西域記飜摩訶支那為大漢國。或謂日出東隅其色如丹故云震旦真丹者。此皆訛說。</p>
○魄<p style="margin-left:1em">月躰黑者謂之魄。死魄朔也。生魄望也。</p>
○西乾<p style="margin-left:1em">事苑曰。西乾即天竺國五印土或云西天。</p>
○雙樹<p style="margin-left:1em">見名義集。</p>
○孺慕<p style="margin-left:1em">詩棠棣註。孺小兒親慕父母之意也。</p>
○涅槃<p style="margin-left:1em">梵語涅槃。此云滅度。謂除煩惱度過生死故也。又涅而不生。槃而不滅。不生不滅故名涅槃。</p>
○曇花<p style="margin-left:1em">名義集曰。此云瑞應。般泥洹經云。閻浮提內有尊樹王名優曇盋。有實無華。優曇鉢樹有金華者。世乃有佛。</p>
○金足<p style="margin-left:1em">通載曰。佛告諸大弟子。迦葉來時可令宣<span class='corr'>揚</span>正法眼藏。爾時迦葉在耆闍崛山賓鉢羅窟。覩勝光明即入三昧。以淨天眼觀見世尊於熈連河側入般涅槃。乃告其徒曰。如來涅槃也何其駛哉。即至雙樹間。悲戀號泣。佛於金棺內現雙足。</p>
○九界<p style="margin-left:1em">要覧曰。一五趣雜居地。二離生喜樂地。三定生喜樂地。四離生妙樂地。五捨念清淨地。六空處地。七識處地。八無所有處地。九非想非非想處地。地有四義。謂住處攝治。</p>
</div></div>
<div class='div-other'><a id='mulu9' />
<p class='h2'>涅槃日念誦白文<span class='note-inline'>(維那出班白)</span></p><p>恭聞能仁應世。寂默證真。廓千界以居尊。撫四生而為子。形隨物現元同非相之身。教逐機興詎異無言之道。爰自法輪載轉化迹彌隆。半字初談譬擊蒙而靡倦。百金後寄猶贖命以惟勤。普令煩惱之儔安往如來之藏。四心告滿三德云圓。是故入于涅槃。不可得而思議。我等鶴林既遠。痛失于前緣。像法猶存。忝遵乎遺訓。今值中春之日。緬懷北首之儀。㵎藻谿蘋聊表薦羞之禮。巴歌里咏少陳哀歎之誠。惟願洪慈俯垂昭鑒。</p>

<div class='div-note'><span class='corr'>○</span>能仁寂默<p style="margin-left:1em">名義集曰。摭華云釋迦牟尼。此云能仁寂默。寂默故不住生死。能仁故不住涅槃。悲智兼運立此嘉稱。</p>
○四生<p style="margin-left:1em">金剛經十七家註。王日休曰。若卵生者。如大而金翅鳥。細而蟣虱是也。若胎生者。如大而獅象。中而人。小而猫鼠是也。若濕生者。如魚鼈黿鼉以至水中極細虫是也。若化生者。如上而天人。下而地獄。中而人間米麥菓實等所生之虫皆是也。上四種謂欲界眾生。</p>
○法輪<p style="margin-left:1em">統紀曰。輪以摧碾為義。如來說法化轉物心。於法自在。如輪王輪寶運轉無碍。又如來三輪不思議。謂身輪現通。口輪說法。意輪鑑機。能與眾生摧碾一切惑累。</p>
○半字<p style="margin-left:1em">涅槃經云。半字義者皆是煩惱言說之根本。故名半字。滿字者乃是一切善法言說之根本也。譬如世間為惡之者名為半人。修善者名為滿人。故西秦曇無讖三藏依涅槃此經。以了義大乘為滿字教。不了義小乘為半字教。立半滿之教。曇無讖始也。</p>
○四心<p style="margin-left:1em">法界次第曰。一慈無量心。二悲無量心。三喜無量心。四捨無量心。</p>
○三德<p style="margin-left:1em">金光明經玄義曰。一法身德。二般若德。三解脫德。</p>
○鶴林<p style="margin-left:1em">事苑曰。世尊臨般涅槃。其娑羅林垂覆寶牀。時即慘然變白。猶如白鶴。故曰鶴林。</p>
○薦羞<p style="margin-left:1em">周天官曰。庖人以共王之膳與其薦羞。及后世子之膳羞以共祭祀之好羞。又禮天官。薦羞皆進也。未飲食曰薦。既飲食曰羞。</p>
○巴歌<p style="margin-left:1em">西漢註曰。巴。巴人也。當高祖初為漢王。得巴俞人並趫捷善鬪。與之定三秦滅楚。因存其武樂也。即今之巴州俞州。宋玉所謂下俚巴歌。國中屬而和者數千人矣。趫。丘祅切。</p>
</div></div>
<div class='div-other'><a id='mulu10' />
<p class='h2'>阿彌陀佛誕日<span class='note-inline'>(十一月十七)</span></p><p>伏以五花梅綻乃王正建子之時。兩筴蓂飄正皇覺誕辰之會。幸逢聖降。恭罄賀誠。　切念<span class='note-inline'>(某)</span>等愛纏濁國業繫凡區。得值真乘。聞花輪而矢志專修淨念。望寶地以馳神欲酧母憶之悲。敬藉聖生之吉。䖍修淨供。懇薦心香。持萬德之洪名。宣三藏之秘典。預修微善小嚴淨因。伏願紺眸垂炤金臂流光。寶樹林中常聽梵音談般若。金繩界內仰瞻妙相記菩提。</p>

<div class='div-note'><span class='corr'>○</span>建子○蓂飃<p style="margin-left:1em">並見上。</p>
○母憶之悲<p style="margin-left:1em">棱嚴勢至圓通章曰。十方如來憐念眾生。如母憶子。若子逃逝。雖憶何為。</p>
○三藏<p style="margin-left:1em">名義集曰。一修多羅藏。四阿含等經。二阿毗曇藏。俱舍．婆沙等論。三毗尼藏。五部律。</p>
○金繩<p style="margin-left:1em">法華授記品云。國界嚴飾。無有高下坑坎堆阜。瑠璃為地。寶樹行列。黃金為繩以界道側。散諸寶華周遍清淨。</p>
</div></div>
<div class='div-other'><a id='mulu11' />
<p class='h2'>觀音大士誕日<span class='note-inline'>(二月十九)</span></p><p>月屆仲春曇花現圓通之瑞。蓂凋四筴水月彰自在之形。昔傳聖降之期。今修燕賀之悃。　切念<span class='note-inline'>(某)</span>泛塵勞海覊熱惱鄉。六根橫流徒有奔塵之失。三慧長翳未施聞性之功。倘非彼岸之大悲。孰捄此方之劇苦。適逢糓旦用表葵誠。<span class='note-inline'>(敘佛事)</span>伏願甘露永濡潮音恒震。黑風浪息同登般若之舟。毒火煙消共入清涼之境。</p>

<div class='div-note'><span class='corr'>○</span>蓂筴○燕賀<p style="margin-left:1em">並見上。</p>
○三慧<p style="margin-left:1em">成實論曰。一聞慧。二思慧。三修慧。</p>
○糓旦<p style="margin-left:1em">毛詩曰。糓旦。註糓善也。</p>
○葵誠<p style="margin-left:1em">魂曹植表曰。葵誠之傾葉。太陽雖不回光。然向之者誠也。</p>
</div></div>
<div class='div-other'><a id='mulu12' />
<p class='h2'>地藏誕日<span class='note-inline'>(七月三十)</span></p><p>金風載發適丁晦魄之期。玉露將濡特示降神之旦。既懽忭以戴德。益肅恭以輸誠。　切念<span class='note-inline'>(某)</span>等身居聖世。罪結冥司。冀脫苦輪必藉仁風之披拂。欲登覺苑全依慧日之炤臨。思曝獻而無從。幸河清之可值。爰遵梵軌。特薦心香。<span class='note-inline'>(敘佛事)</span>伏願金錫垂光。明珠流焰。癡狂頓歇開無始之鐵城。熱惱驟除滅眼前之火獄。幽明咸利。水陵均資。</p>

<div class='div-note'><span class='corr'>○</span>晦魄<p style="margin-left:1em">謂晦者月之三十日也。言其月盡晦暗也。月之初生曰魄。月為陰精故曰魄。</p>
○披拂<p style="margin-left:1em">莊子曰。風起北方一西一東。有上彷徨孰噓吸是。孰居無事而披拂是。註披拂搖蕩也。</p>
○炤臨<p style="margin-left:1em">毛詩曰。日居月諸。照臨下土。</p>
○曝献<p style="margin-left:1em">列子曰。昔者宋國有田夫。常衣縕[鹿/貝]僅以過冬。暨春東作自曝於日。不知天下之有廣廈隩室綿纊狐貉。顧其妻曰。負日之暄人莫知者。以献吾君將有重賞。</p>
○河清<p style="margin-left:1em">王子年拾遺記曰。丹丘千年一燒。黃河千年一清。又史。黃河清而聖人出。</p>
○金錫<p style="margin-left:1em">見事苑。</p>
</div></div>
<div class='div-other'><a id='mulu13' />
<p class='h2'>元旦禮千佛</p><p>新頒鳳曆開景運于芳辰。肅啟龍函萃繁禧于勝域。佛隨機現。道以時行。　切念<span class='note-inline'>(某)</span>等迷幻化中。墮凡夫地。虗妄成相若靈臺書一刻之雲。流逸奔塵如春雨漲千江之浪。韶華日邁。罪垢年深。乃于今歲更新之候。遂起方來自濯之思。爰淨梵壇。聿修清軌。禮三千之聖號。皈萬德之慈尊。專效僕僕之勞。庶表乾乾之敬。伏願障隨寒盡福逐春生。億萬生靈同遊妙莊嚴海。三千調御共放不思議光。</p>

<div class='div-note'><span class='corr'>○</span>鳳曆<p style="margin-left:1em">左傳曰。少皡摯之立也。鳳鳥適至。故紀于鳥曆。鳥氏曆正也。昭鳳知天時。故正名鳳正之官。</p>
○芳辰<p style="margin-left:1em">梁元帝纂要曰。春辰曰良辰嘉辰芳辰。</p>
○龍函<p style="margin-left:1em">晉書。雷煥為豐城令。煥到縣。掘獄基得石函。中有雙劒並刻題。一曰龍泉。一曰太阿。</p>
○一刻之雲<p style="margin-left:1em">左僖五年辛亥朔日南至公既視朔。遂登觀臺以望而書禮也。凡分至啟閉必書雲物為備故也。</p>
○僕僕<p style="margin-left:1em">孟子曰。子思以為鼎肉。使<span class='corr'>己</span>僕僕爾亟拜也。註僕僕煩猥貌。</p>
○乾乾<p style="margin-left:1em">易乾卦。君子終日乾乾。夕惕若。</p>
</div></div>
<div class='div-other'><a id='mulu14' />
<p class='h2'>合坊上元</p><p>節屆傳柑喜結鰲山之綵。心勤献曝誠皈猊座之尊。謹以心聲。陳之筆舌。　切念<span class='note-inline'>(某)</span>等蝸居苟活。燕處偷安。貪嗔癡慢疑之根榛蕪心路。色受想行識之滓渭濁性源。非藉廈屋之帡幪。安冀春祺之至止。<span class='note-inline'>(入佛事)</span>伏願枌榆有慶井巷無虞。千家簾幙捲祥風。十里樓臺添瑞氣。出而作。入而息。永享淳物之休。老者安。少者懷。長沐雍熙之化。</p>

<div class='div-note'><span class='corr'>○</span>傳柑<p style="margin-left:1em">唐開元遺事曰。元夜貴戚宮人以黃柑賜近臣。謂傳柑宴。</p>
○鰲山<p style="margin-left:1em">謂鰲山灯山也。結五綵為之。故古詞云。御樓烟暖鰲山綵結。鳳輦初回宮闕。千門灯火九街風月。又見列子。</p>
○献曝<p style="margin-left:1em">見上。</p>
○猊座<p style="margin-left:1em">見事苑。</p>
○心聲<p style="margin-left:1em">楊子曰。言。心聲也。書。心畫也。</p>
○蝸居<p style="margin-left:1em">魏志曰。焦先。字孝然。結草廬於河間。號蝸牛廬。</p>
○榛蕪<p style="margin-left:1em">宋傳。亮表曰。伊洛榛蕪。津塗久廢。</p>
○渭濁<p style="margin-left:1em">詩。谷風曰。涇以渭濁。</p>
○帡幪<p style="margin-left:1em">楊子曰。震風陵雨然後廈屋之為帡幪也。註在旁曰帡。在上曰幪。</p>
○枌榆<p style="margin-left:1em">同鄉里曰枌榆同契。通典曰。漢高祖初起。禱於豐枌榆社。四年詔御史治枌榆。</p>
○出作入息<p style="margin-left:1em">古擊壤歌曰。日出而作。日入而息。</p>
○老安少懷<p style="margin-left:1em">語。公冶長子曰。老者安之。朋友信之。少者懷之。</p>
</div></div>
<div class='div-other'><a id='mulu15' />
<p class='h2'>中元</p><p>桂花初秀月當少昊之司權。蓂筴齊開日際目連之設供。恭修象教。恪達蟻誠。　切念<span class='note-inline'>(某)</span>等業風震動智月昏迷。思父母之劬勞何以報德。念幽冥之痛苦無以超生。幸逢諸佛懽喜之辰。乃為眾僧自恣之日。<span class='note-inline'>(入佛事)</span>伏願親恩普報子願無違。在堂者福祉彌堅。<span class='corr'>已</span>化者罪花早謝。六道障融於十方。三乘惑盡於一心。</p>

<div class='div-note'><span class='corr'>○</span>少昊<p style="margin-left:1em">記。月令曰。孟秋之月日在翼昏。建星中旦。畢中其日庚宰。其帝少嘷。</p>
○蓂筴<p style="margin-left:1em">見上。</p>
○目連<p style="margin-left:1em">見盂蘭盆經。</p>
○象教<p style="margin-left:1em">杜詩。方知象教力。言象教者。如來既化。諸大弟子想慕不<span class='corr'>已</span>。遂刻木為佛瞻敬之。以形象教人也。</p>
○蟻誠<p style="margin-left:1em">見上。</p>
○劬勞<p style="margin-left:1em">詩。蓼莪曰。哀哀父母。生我劬勞。</p>
○懽喜○自恣。<p style="margin-left:1em">並見盂蘭盆經。</p>
○十力<p style="margin-left:1em">智度論曰。一知是處非處智力。二知過現未來業報智力。三知諸禪解脫三昧智力。四知諸根勝劣智力。五知種種解智力。六知種種界智力。七知一切至處道智力。八知天眼無碍智力。九知宿命無漏智力。十知永斷習氣智力。</p>
</div></div>
<div class='div-other'><a id='mulu16' />
<p class='h2'>下元</p><p>北帝司權方紀小陽之月。水官考籍載臨正望之辰。謹遵教儀。肅修善果。　切念<span class='note-inline'>(某)</span>等靈源汩沒識浪滔淫。苦海無涯悞失回頭之岸。愛河有漏昏迷駐足之津。須憑道筏以乘危。斯得慈航而濟險。<span class='note-inline'>(入佛事)</span>伏願福涌川增。澤滋河潤。經之營之自有有常之吉。優爾游爾永無無妄之災。</p>

<div class='div-note'><span class='corr'>○</span>北帝司權<p style="margin-left:1em">事文前集曰。天神之大者曰昊天上帝。即耀魄寶也。亦曰天皇大帝。亦曰太一。其佐曰五帝。東方青帝威靈仰。南方赤帝赤熛怒。西方白帝白招拒。北方黑帝計光紀。中央黃帝含<span class='corr'>樞</span>紐。</p>
○水官考籍<p style="margin-left:1em">事文曰。下元日。九江水帝十二河源溪谷大神與暘谷神主水府靈官。同下人間校定生人罪福。又下元三品解厄。水官主祿。百司檢察人間善惡。上詣天闕進呈。</p>
○汩沒<p style="margin-left:1em">山谷詩。隨俗易汩沒。從公常紏紛。</p>
○慈航<p style="margin-left:1em">清凉禪師云。夫般若者苦海之慈航。</p>
○川增<p style="margin-left:1em">詩。天保曰。如川之方至以莫不增。</p>
○經營<p style="margin-left:1em">詩。靈臺曰。經營靈臺。經之營之。</p>
○無妄之災<p style="margin-left:1em">易曰。無妄之災。謂不測之禍也。我本無妄為而忽有不測之禍。尤難防也。</p>
</div></div>
<div class='div-other'><a id='mulu17' />
<p class='h2'>辭歲</p><p>仰觀璿曆漸屆更新之辰。俯演金科小修送故之典。兢兢謝過。翼翼承恩。　切念<span class='note-inline'>(某)</span>等虗度浮光浪淹幻世。三百六十略無一善之微長。一十二時數起十纏之重障。幸喜歲華之結局。洊承韶景之問津。靜思據舊之非。盍盡自新之德。謹邀緇流恭達素悃。<span class='note-inline'>(入佛事)</span>伏願既往之愆自今以雪。方來之祉與時俱新。半點陽春暢作和風之披拂。萬間廣廈永依慈廕之帡幪。</p>

<div class='div-note'><span class='corr'>○</span>璿曆<p style="margin-left:1em">見上。</p>
○金科<p style="margin-left:1em">楊雄劇秦美新曰。懿律嘉量。金科玉條。註法令也。</p>
○兢兢<p style="margin-left:1em">詩。小旻。註兢兢戒也。</p>
○翼翼<p style="margin-left:1em">詩。大明。註翼翼恭慎之貌。</p>
○緇流<p style="margin-left:1em">見要覧。</p>
○十纏<p style="margin-left:1em">名義集曰。忿恚曰嗔。隱藏自罪曰覆。意識昏迷曰睡。五情暗冥曰眠。嬉游曰戲。三業躁動曰掉。屏處起罪不自羞曰無慚。露處起罪不羞他曰無愧。財法不能惠施曰慳。他榮心生熱惱曰嫉。</p>
○披拂○帡幪<p style="margin-left:1em">並見上。</p>
</div></div>
<div class='div-other'><a id='mulu18' />
<p class='h2'>結制</p><p>禁足安居乃我佛之清軌。識心達本斯釋子之徽猷。道以人行。功由日進。　切念<span class='note-inline'>(某)</span>等叨生末運忝入空門。四事扶身逐光陰而蹭蹬。六根吸影馳幻惑以蹉跎。不仗禪那之功。安趨究竟之果。<span class='note-inline'>(講期改云。不明貝葉之文。安趨菩提之果)</span>。今擇<span class='note-inline'>(某)</span>月<span class='note-inline'>(某)</span>日廣延法侶結制聖期。脫盡廉纖直取少林之髓。何勞指註單窮雪嶺之心。<span class='note-inline'>(講期改云。出示家珍直闡一乘之妙。打開秘藏頓窮五教之歸)</span>。誓明<span class='corr'>己</span>事。冀報佛恩。伏願慈光廣被聖力冥加。般若靈苗藉真風而暢茂。菩提妙果資法雨以圓成。更祈僧行安和。檀那廸吉。業山翻為福海。魔障轉作善緣。</p>

<div class='div-note'><span class='corr'>○</span>安居<p style="margin-left:1em">見要覽。</p>
○徽猷<p style="margin-left:1em">詩。角弓曰。君子有徽猷。小人與屬。註徽美猷道也。</p>
○四事<p style="margin-left:1em">增一阿含經云。一衣被。<span class='corr'>二</span>飲食。三臥具。四醫藥。</p>
○光陰<p style="margin-left:1em">晉陶侃常語人曰。大禹聖者乃惜寸陰。至於眾人常惜分陰。</p>
○蹭蹬<p style="margin-left:1em">事苑曰。失道也。</p>
○蹉跎<p style="margin-left:1em">韓文曰。嗚呼吾意其蹉跎。言不遂其意。</p>
○禪那<p style="margin-left:1em">名義集曰。此云靜慮。智論云。秦言思惟修。言禪波羅蜜一切皆攝。</p>
○究竟<p style="margin-left:1em">見般若心經。</p>
○廉纖<p style="margin-left:1em">事苑曰。廉纖猶檢<span class='corr'>斂</span>細微也。</p>
○少林髓<p style="margin-left:1em">傳燈錄達磨傳云。達磨<span class='corr'>已</span>欲西返天竺。乃命門人曰。時將至矣。汝等盍各言所得呼。時門人道副對曰。如我所見。不執文字不離文字而為道用。師曰汝得吾皮。乃至最後惠可禮拜後依位而立。師曰汝得吾髓。</p>
○指註<p style="margin-left:1em">碧岩云。胡亂指注。</p>
○檀那<p style="margin-left:1em">梵語陀那鉢底。唐言施主。</p>
○廸吉<p style="margin-left:1em">尚書。禹曰。惠廸吉從。逆凶惟影響。註惠順廸道也。</p>
</div></div>
<div class='div-other'><a id='mulu19' />
<p class='h2'>解制</p><p>三月安居尚歉及泉之力。四緣無缺徒懷顧影之慚。謹以丹衷。陳之白楮。　切念<span class='note-inline'>(某)</span>等忝與僧倫。徒遵聖制。辜恩莫報慨大道之無聞。補過何從愧寸功之未效。<span class='corr'>已</span>逢解制敢不輸誠。雲集僧伽雷宣密典。仍陳法供普結善緣。伏願克滅前愆。尚需後效。掀翻幻網。契頭陀之破顏。廓徹真如。同慧可之出拜。更祈檀那萃慶。僧行承休。佛日長耀于域中。魔風永緝于化表。</p>

<div class='div-note'><span class='corr'>○</span>及泉<p style="margin-left:1em">孟子曰。有為者譬若掘井。掘井九仞而不及泉。猶為棄井也。註八尺曰仞。言鑿井雖深。然未及泉而止。猶為自棄其井也。</p>
○四緣<p style="margin-left:1em">智度論云。一因緣。謂六根為因六塵為緣也。如眼根對於色塵時。識即隨生。餘根亦然。是名因緣。二次第緣。謂心心所法次第無間相續而起。名次第緣。三緣緣。謂心心所法由託緣而生。還是自心之所緣慮。名為緣緣。四增上緣。謂六根能照境發識。有增上力用。諸法生時不生障碍。名增上緣。</p>
○寸功<p style="margin-left:1em">杜甫詩。從軍十年餘。能無分寸功。</p>
○頭陀破顏<p style="margin-left:1em">宗門雜錄曰。舒王問蔣山佛惠泉禪師曰。禪家所謂世尊拈華出自何典。泉曰大藏經所不載。王曰余頃在翰苑。偶見大梵王問佛决疑經三卷。因閱之。經中所載甚詳曰。梵王至靈山會上。以金色波羅華献佛。捨身為床座。請佛為群生說法。世尊登床拈華示眾。人天百萬悉皆罔措。獨有金色頭陀破顏微笑。世尊曰。吾有正法眼藏。涅槃妙心。實相無相法門。分付摩訶大迦葉。此經多談帝王事。所以秘藏。世無聞者。佛惠泉嘆其博究。</p>
○惠可出拜<p style="margin-left:1em">見上。</p>
</div></div>
<div class='div-other'><a id='mulu20' />
<p class='h2'>結制禱韋天</p><p>切念生逢末運法弱魔強。跡囿凡區僧多行寡。不蒙護衛之力。曷保安寧之休。今擇<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日結制禪期求佛心印。<span class='note-inline'>(禪期改云結制。講期敷宣妙義)</span>。慮異魔之作障。恐勝事之難成。雲集僧伽恭詣祠下。舉<span class='corr'>揚</span>嘉號諷演秘章。端伸䖍禱之儀。願賜感通之力。為功德主。作法輪王。允釋子之憑依。肅清魔黨。遵覺皇之囑累。廣轉食輪。僧海常安。檀門襲慶。</p>

<div class='div-note'><span class='corr'>○</span>安寧<p style="margin-left:1em">詩。棠棣曰。喪乱既平。既安既寧。</p>
○食輪<p style="margin-left:1em">傳灯錄云。法輪未轉。食輪先轉。</p>
</div></div>
<div class='div-other'><a id='mulu21' />
<p class='h2'>解制白韋天</p><p>切念安居三月。圓滿一期。未奏進修之功。捫心多愧。叨蒙衛護之力。戴德難忘。謹按清規。暫解聖制。爰集緇侶共攄赤誠。諷演秘章。舉揚嘉號。少酧覆育之德。仍丐資成之恩。伏願法化常流魔風永緝。若施若受均沾勝利于無窮。或見或聞並植良因于有永。</p>

<div class='div-note'><span class='corr'>○</span>捫心<p style="margin-left:1em">謝玄暉齊敬皇后哀策。想鷖輅而撫心。註銑曰捫心哀甚也。</p>
</div></div>
<div class='div-other'><a id='mulu22' />
<p class='h2'>入關</p><p>掩關息慮單窮向上之機。作梵陳詞特表由衷之敬。懇祈恩祐加被進修。　切念<span class='note-inline'>(某)</span>獲比丘相。失菩提心。六賊塵紛未見稍寧之日。十纏膠固孰為獨露之時。儻非緊把繩頭。安冀豁開正眼。是以<span class='note-inline'>(入佛事)</span>伏<span class='corr'>願</span>正受常得現前。魔軍無由伺隙。四病俱遣默遊自在之天。一念不生頓入光明之藏。更祈色力永徤障緣弗侵。僧海享靖安之休。檀門沐清泰之祉。</p>

<div class='div-note'><span class='corr'>○</span>由衷<p style="margin-left:1em">左僖。信不由衷。質無益也。</p>
○六賊<p style="margin-left:1em">棱嚴曰。眼耳鼻舌及與身心六為賊。媒劫家寶。劫。強取也奪去也。</p>
○十纏<p style="margin-left:1em">見上。</p>
○膠固<p style="margin-left:1em">唐馬周傳曰。君宰間不膠漆而固。</p>
○四病<p style="margin-left:1em">圓覺經疏曰。一作病。二任病。三止病。四滅病。</p>
</div></div>
<div class='div-other'><a id='mulu23' />
<p class='h2'>出關</p><p>祖關難通心冥而原無出入。禪制有限期滿而似有始終。爰將非木非煙之香。用展克誠克敬之禮。　切念<span class='note-inline'>(某)</span>質同樗櫟。名列苾蒭。掩關一室期傳摩竭之心。攝念三秋欲徹少林之髓。雖大願未滿。幸此期告圓。既荷覆幬之休。敢後昭報之悃。<span class='note-inline'>(入佛事)</span>伏願破是非關。開煩惱鎻。檀門恊慶永結般若之緣。僧海咸安坦遊棱伽之岸。</p>

<div class='div-note'><span class='corr'>○</span>樗櫟<p style="margin-left:1em">莊子。惠子曰。吾有大樹人謂樗。其大本擁腫而不中繩墨。卷曲而不中規矩。註樗惡木也。櫟似樗木也。</p>
○苾蒭<p style="margin-left:1em">要覽云。苾蒭梵語也。是西天草名。具五德。故將喻出家人。</p>
○摩竭之心<p style="margin-left:1em">事苑曰。梵云摩竭陀。此云文物國。揜室言。世尊禪定於普光法堂也。西域記云。昔如來於摩竭陀國初成正覺。梵王建七寶堂。帝釋建七寶座。佛坐其上。於七日中思惟是事。義同揜室也。</p>
○少林之髓<p style="margin-left:1em">見上。</p>
○覆幬<p style="margin-left:1em">中庸曰。譬如天地之無不持載。無不覆幬。</p>
○棱伽<p style="margin-left:1em">名義集云。正言䮚[登*力]迦。佛住南海濵入棱伽國摩羅耶山而說此經。梵語楞伽。此云不可往。唯神通人方能到也。阿䟦多羅。此云入。謂入此山中而說此寶。或翻無上。謂此經法是無上寶。</p>
</div></div>
<div class='div-other'><a id='mulu24' />
<p class='h2'>新入院住</p><p>切念<span class='note-inline'>(某)</span>謬凟僧倫初權院事。力之弗逮。戰戰如蚊之負山。才之靡長。遑遑似鼠之度谷。倘非覆護于十力。曷紓兢業於寸心。敬於是日營設午供一堂。上奉三寶下暨萬靈。夜放甘露法食一壇。普濟幽魂同沾法喜。伏願法雨沛於四境。祥光賁於萬年。魔之罥。仇之淵。皈聖化而並釋。福之基。命之運。藉慈廕而彌隆。</p>

<div class='div-note'><span class='corr'>○</span>戰戰<p style="margin-left:1em">詩小旻。註恐也。</p>
○蚊之負山<p style="margin-left:1em">莊子曰。其於治天下也。猶涉海鑿河而使蚊負山。</p>
○遑遑<p style="margin-left:1em">孟子。註有求而弗得之意也。</p>
○鼠之度谷<p style="margin-left:1em">荀子曰。鼯鼠五技。能飛不能上屋。能緣不能窮木。能浮不能渡谷。能穴不能掩身。能先不能先人。</p>
○十力<p style="margin-left:1em">見上。</p>
○兢業<p style="margin-left:1em">尚書。註兢兢戒謹也。業業危懼也。</p>
○寸心<p style="margin-left:1em">列子曰。文摯謂然叔曰。子方寸之地虗矣。幾聖人也。李白詩。長劒一盃酒。男兒方寸心。</p>
</div></div>
<div class='div-other'><a id='mulu25' />
<p class='h2'>常住朔望諸節設齋施食通用</p><p>切念<span class='note-inline'>(某)</span>濫廁空門忝權院事。三尊覆育。思結草而奚從。四事資成。愧素飱而無補。不崇善利曷報慈仁。茲者恭遇<span class='note-inline'>(某節)</span>之辰。<span class='note-inline'>(入事)</span>伏願加護念心垂正覺眼。魔障氷釋。僧園永絕於非殃。善緣日增。清眾同安於法化。</p>

<div class='div-note'><span class='corr'>○</span>三尊<p style="margin-left:1em">會古通今記云。三尊即目佛法僧寶。世所仰重故名為尊。</p>
○結草<p style="margin-left:1em">左傳曰。普魏顆。武子之子。初武子有嬖妾無子。武子疾命顆曰必嫁是。疾病則曰必以為殉。及卒。顆嫁之。曰疾病則亂。吾從其治也。及敗秦師于輔氏。獲杜回。秦之力人也。顆見老人結草以亢杜回。杜回躓而顛故獲之。夜夢之曰。余而所嫁婦人之父也。爾用先人之治命。余是以報。</p>
○四事<p style="margin-left:1em">見上。</p>
○素飱<p style="margin-left:1em">詩伐檀曰。彼君子兮不素飱。註素空。餐食也。又孟子註。無功而食祿謂之素飱。</p>
</div></div></div>
<div class='div-other'><a id='mulu26' />
<p class='h1'>修因門</p>
<div class='div-other'><a id='mulu27' />
<div class='div-other'><a id='mulu28' />
<p class='h3'>平安修懺<span class='note-inline'>(僧用)</span></p><p>伏以法典弘開。援眾生於塵勞海上。心精䆳格。禱諸佛於大寂光中。冀消宿垢於生前。用植正因於身後。　切念<span class='note-inline'>(某)</span>濫受田衣慚窺剎影。耽人著我縱三毒以成愆。背覺合塵恣六根而起業。必浣衣方堪染色。如漏器曷貯醍醐。不憑懺悔之門。難達菩提之路。是以延集同袍就于本菴大殿頂禮<span class='note-inline'>(某)</span>懺法<span class='note-inline'>(幾)</span>部。諷演秘章淨嚴懺室。旋寶旛而皈敬。歌梵唄以讚揚。叩普賢之願王下臨象馭。祈韋將之冥力俯鎮魔軍。萬德洪名極一心而頂禮。多生罪相罄卅卷以敷宣。酌水焚檀少彰盈缶之敬。摘葵烹茗聊陳及物之儀。既畢懺摩之功。仍修瑜珈之典。甘露雨注息徹熱而清凉。法食雲屯止饑虗而飫足。以茲微善少植淨因。伏願寶掌放光蓮眸垂鑒。罪花凋謝恒長覺樹之根。慾海乾枯早沾法流之水。魔軍遠遁。色力彌堅。誓轉不退之輪。竟成極樂之果。</p>

<div class='div-note'><span class='corr'>○</span>田衣<p style="margin-left:1em">見要覽。</p>
○同袍<p style="margin-left:1em">白孔六帖曰。兄弟曰同袍。</p>
○梵唄<p style="margin-left:1em">謂梵音曰梵唄。梵語云唄者。華言止斷外事。外事止斷時任為佛事。唄者讚詠之聲也。若曹子建遊魚山。忽聞空中梵天之音清響哀惋。獨聽良久。乃舉其節寫為梵唄。自此始也。</p>
○象馭<p style="margin-left:1em">見上。</p>
○盈缶之敬<p style="margin-left:1em">易比卦曰。有孚盈缶。終來有他吉。傳誠信充實於內。若物之盈滿於缶中也。</p>
</div></div>
<div class='div-other'><a id='mulu29' />
<p class='h3'>又<span class='note-inline'>(俗用)</span></p><p>大悲愍俗權垂救過之方。淨德難成特修自新之法。冀<span class='corr'>祛</span>宿障。謹露心章。　切念<span class='note-inline'>(某)</span>爰居爰處不識不知。行寡悔。言寡尤。弗慎厥德。縱敗度。欲敗禮。速戾于躬。靜言思之。何所禱也。幸有懺摩之典可為解脫之門。<span class='note-inline'>(入佛事仝前)</span>伏願五眼洞彰。六通廣攝。罪山摧滅消點雪于紅爐。道岸允登度片舟于黑海。萃盈門之茂祉。篤歷世之繁禧。</p>
<p>官家改。切念<span class='note-inline'>(某)</span>濫沾聖澤忝列儒紳。身心意知未能克明其德。祖聽言動猶恐數違於仁。女流改。切念<span class='note-inline'>(某)</span>三從劣品五障微軀。愚而無知安能察理而動。懦而弗立何以守仁而居。</p>

<div class='div-note'><span class='corr'>○</span>爰居爰處<p style="margin-left:1em">見詩擊鼓。</p>
○不識不知<p style="margin-left:1em">見詩皇矣。</p>
○行寡悔言寡尤<p style="margin-left:1em">論語。子曰多聞闕疑。慎言其餘則寡尤。多見闕殆。慎行其餘則寡悔。言寡尤。行寡悔。祿在其中矣。</p>
○縱敗度欲敗禮<p style="margin-left:1em">書。太甲曰。王拜手稽首曰。予小子。不明于德。自底不類。欲敗度。縱敗禮。以速戾于厥躬。註速召之急也。戾罪也。</p>
○五眼<p style="margin-left:1em">大智度論云。一肉眼。二天眼。三慧眼。四法眼。五佛眼。</p>
○六通<p style="margin-left:1em">法界次第云。一天眼通。二天耳通。三知他心通。四宿命通。五身如意通。六漏盡通。</p>
○點雪紅爐<p style="margin-left:1em">圓覺經講義云。當知圓覺寂照如紅爐一點雪。豈容暫住。</p>
○盈門<p style="margin-left:1em">後漢孔融性寬容好士。及退閑。賓客日盈其門。</p>
○儒紳<p style="margin-left:1em">論語曰。子張書諸紳。註紳大帶之垂者也。書之欲其不忘也。</p>
○三從<p style="margin-left:1em">記。緇衣曰。婦人幼從父。嫁從夫。夫死從子。是故有三從之義。</p>
○五障<p style="margin-left:1em">法華云。一不得作梵天王。二不得作帝釋。三不得作魔王。四不得作轉輪聖王。五不得作佛。</p>
</div></div></div>
<div class='div-other'><a id='mulu30' />
<p class='h2'>平安啟經<span class='note-inline'>(僧俗男女通用)</span></p><p>大教遠流示一乘皈元之路。神功叵測開眾生方便之門。竭蟻悃以皈依。冀鴻休之加被。　切念<span class='note-inline'>(某)</span><span class='corr'>忝</span>處人倫濫沾聖化。無明內障日增有漏之因。妄境外搖愈積無央之垢。竛竮于崎嶇道上那得皈來。耽着于敗朽宅中難求出離。欣逢聖教敢不傾心。是以䖍向今年<span class='note-inline'>(某)</span>月<span class='note-inline'>(某)</span>日就于<span class='note-inline'>(某)</span>庵免僧啟誦<span class='note-inline'>(某)</span>經。首建啟經植福道場。修禮慈悲三昧水懺一堂。<span class='note-inline'>(敘佛事仝前)</span>伏願毫光遠暨將暗室而重光。法雨普沾使枯枝而再潤。頓出塵勞之海。高登正覺之場。再祈諸難不侵百祥備應。盡幽明而咸利。普恩有而同資。</p>

<div class='div-note'><span class='corr'>○</span>蟻悃○鴻休<p style="margin-left:1em">並見上。</p>
○竛竮<p style="margin-left:1em">謂行不正也。</p>
</div></div>
<div class='div-other'><a id='mulu31' />
<p class='h2'>誦經中期</p><p>繙了義之詮。功不容於中止。設慈悲之典。誠豈朁于再修。重展赤衷。特伸素楮。　切念<span class='note-inline'>(某)</span>癡負皮囊苦居火宅。身語意業之未淨遠背覺城。識根塵垢之日滋久封幻殻。飄零他國仰故鄉而何期。局繫凡籠喜聖言之未泯。是以先於<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日啟誦<span class='note-inline'>(某)</span>經。屆今閱誦將半。再伸讚揚。仗僧特建讚經植福道場。修禮三昧懺法<span class='note-inline'>(幾)</span>部。<span class='note-inline'>(敘佛事)</span>伏願集功德財秉智慧炬。滔天浪裡橫度般若之舟。黑地林中竟達菩提之路。更祈三災霧散。五福川增。六道並耀于慈光。四恩普資于玄化。</p>

<div class='div-note'><span class='corr'>○</span>皮囊<p style="margin-left:1em">析玄記。觀身五種不淨第四外相不淨。謂觀此身現見外相皆是不淨。九孔常流種種穢惡。如破皮囊滿盛不淨。</p>
○火宅<p style="margin-left:1em">法華云。三界無安獨如火宅。</p>
○三災<p style="margin-left:1em">法苑珠林云。一饑饉災。二疾疫災。三刀兵災。</p>
○五福<p style="margin-left:1em">尚書曰。一曰壽。二曰富。三曰康寧。四曰攸好德。五曰考終命。</p>
○四恩<p style="margin-left:1em">大乘本經註。恩有四種。一父母。二師長。三國王。四施主。</p>
</div></div>
<div class='div-other'><a id='mulu32' />
<p class='h2'>誦經完滿</p><p>恭轉契經幸成圓滿之行。䖍陳法務庶作究竟之功。抒誠<span class='corr'>已</span>竭于一心。昭告敢辭于三瀆。　切念<span class='note-inline'>(某)</span>是名凡夫未離業網。黑愆滋于識浪寡之未能。白法障于迷關成之弗逮。幸逢聖典獲竭鄙誠。是以先於<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日啟誦<span class='note-inline'>(某)</span>經。迄今諷誦告完。敬涓<span class='note-inline'>(某)</span>月<span class='note-inline'>(某)</span>日啟建完經植福道場。修禮梁皇慈悲道場懺法<span class='note-inline'>(幾)</span>部。<span class='note-inline'>(敘佛事)</span>伏願入不二門。遊莊嚴海。娑婆穢土潛消五濁之根。極樂淨邦早下九蓮之種。更祈介爾景福錫之天年。釀作一門之休。衍為奕世之慶。</p>

<div class='div-note'><span class='corr'>○</span>契經<p style="margin-left:1em">名義集云。梵語修多羅。此云契經。謂契理合機之教。</p>
○三凟<p style="margin-left:1em">易。蒙卦曰。蒙亨。匪我求童蒙。童蒙求我。初筮告。再三凟。凟則不告。利貞。</p>
○梁皇懺法<p style="margin-left:1em">統紀云。梁帝初為雍州<span class='corr'>刺</span>史時。夫人郗氏性酷妬。既亡。至是化為巨蟒。入後宮通夢於帝求拯拔。帝閱佛經為製慈悲道場懺法十卷。請僧懺禮。夫人化為天人。空中謝帝而去。</p>
○介爾景福<p style="margin-left:1em">毛詩曰。神之聽之介爾景福。註介景皆大也。</p>
○奕世<p style="margin-left:1em">後楊秉傳曰。臣奕世受恩。註奕重也。</p>
</div></div>
<div class='div-other'><a id='mulu33' />
<div class='div-other'><a id='mulu34' />
<p class='h3'>慶生<span class='note-inline'>(俗用)</span></p><p>生緣有節喜添海上之籌。至道無聞深懼岸邊之樹。爰皈聖典。用報親恩。　切念<span class='note-inline'>(某)</span>陶質乾坤鑄形父母。眇茲壽命幾同井上之藤。紛爾根塵大似鏡中之影。韶光迅而弗待。善行缺而未修。倐臨<span class='note-inline'>(某)</span>十之辰。爰效三皈之悃。<span class='note-inline'>(敘佛事)</span>伏願福慧上嚴于二親。悔尤下消于一<span class='corr'>己</span>。曰富曰壽祉茂集于盈門。爾熾爾昌善慶流之奕世。</p>

<div class='div-note'><span class='corr'>○</span>海上之籌<p style="margin-left:1em">昔有人隱海上。聞海中有人語曰。每逢一紀則添一籌。今不覺滿屋矣。註一紀十年也。籌<span class='corr'>已</span>滿屋不知幾多年。</p>
○岸邊之樹<p style="margin-left:1em">涅柈經壽命品云。是易壞。猶如河岸臨峻大樹。</p>
○井上之藤<p style="margin-left:1em">賓頭盧為優陀延王說法經云。我今為王略說譬喻。王志心聽。昔日有人行在曠路。逢大惡象為象所逐。狂懼走突無所依怙。見一丘井即尋樹根入井中藏。上有黑白二鼠牙齧樹根。此井四邊有四毒蛇欲螯其人。而此井下有三大毒龍。旁畏四蛇。下畏毒龍。所攀之樹其根動搖。樹上有蜜三兩滴墮其口中。于時動樹敲壞蜂窠。眾蜂散飛唼螯其人。有野火起復來燒樹。大王當知。彼人苦惱不可稱計。而彼人得味甚少苦患甚多。</p>
○鏡中之影<p style="margin-left:1em">前定錄曰。表叔遇異人得書云。每受一命即開一幅。累任皆驗。一日晨起巾櫛一物墮鏡中。如蛇而有四足。驚而疾。數日卒。留書尚多。妻開視之。皆空紙也。最後一幅畫蛇盤鏡中而<span class='corr'>已</span>。</p>
○奕世<p style="margin-left:1em">見上。</p>
</div></div>
<div class='div-other'><a id='mulu35' />
<p class='h3'>又<span class='note-inline'>(僧用)</span></p><p>世壽倐臨<span class='corr'>已</span>屆懸弧之旦。親恩未報聊陳用禴之儀。特露微誠。端申片楮。　切念<span class='note-inline'>(某)</span>受形二親皈命三寶。浮光隙影莫識常住之天。圓頂方袍濫廁伽藍之地。奚酧罔極之慈恩。惟賴大悲之正典。<span class='note-inline'>(入佛事)</span>伏願得金剛身。續佛慧命。二親普報咸覲無量壽如來。九有同資共逢消災障菩薩。</p>

<div class='div-note'><span class='corr'>○</span>懸弧之旦<p style="margin-left:1em">記。內則曰。男子生。桑弧蓬矢六以射天地四方。天地四方男子所有事也。故必先有志於其所有事也。</p>
○用禴之儀<p style="margin-left:1em">易。既濟卦。東鄰殺牛。不如西鄰之禴祭。實受其福。</p>
○圓頂方袍<p style="margin-left:1em">日用小清規云。出塵離俗。圓頂方袍。</p>
</div></div></div>
<div class='div-other'><a id='mulu36' />
<p class='h2'>完報母斋</p><p>母兮育我。深同地載之恩。子之報親。端藉佛慈之力。<span class='corr'>已</span>滿三年之素食。恭昭一日之赤誠。　切念<span class='note-inline'>(某)</span>身非我有。形藉親生。即捐我肢躰髮膚似大海難酧一滴。雖竭吾精神志慮豈寸草可答三春。惟我佛啟方便之門。乃人子竭孝思之路。是以先于<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日白佛持斋。屆今三載<span class='corr'>已</span>滿。延僧閱誦妙法蓮華經<span class='note-inline'>(凡)</span>部。盂蘭盆經五千四十八卷。誦功告畢。謹涓<span class='note-inline'>(某)</span>月<span class='note-inline'>(某)</span>日仍延僧于家啟建完斋報母道場。<span class='note-inline'>(入佛事)</span>伏願母<span class='note-inline'>(某)</span>血海翻作金池。罪山化為福聚。北堂日永長娛萊子之衣。西國蓮生獲繼韋提之跡<span class='note-inline'>(母亡者改云。瑞光浮碧沼。菡萏花中禮聖容。天樂出寶林。瑠璃地上聞清梵)</span>。</p>

<div class='div-note'><span class='corr'>○</span>育我<p style="margin-left:1em">詩曰。父兮生我。母兮鞠我長我育我。</p>
○地載<p style="margin-left:1em">孝經曰。覆而無外者天也。是德無不在焉。載而無棄者地也。其物莫不殖焉。</p>
○寸草三春<p style="margin-left:1em">孟郊遊子吟云。慈母手中線。遊子身上衣。臨行密密縫。意恐遲遲皈。難將寸草心。報得三春輝。</p>
○北堂<p style="margin-left:1em">詩。伯兮曰。焉得諼草言樹之背。註背北堂也。</p>
○萊子之衣<p style="margin-left:1em">高士傳云。老萊子孝養親。年七十父母猶存。身着五色斒衣。為嬰兒戲於親前。取食上堂詐跌臥地為兒啼。欲親之喜。</p>
</div></div>
<div class='div-other'><a id='mulu37' />
<div class='div-other'><a id='mulu38' />
<p class='h3'>修造後謝土<span class='note-inline'>(俗用)</span></p><p>燕廈落成幸遂萬間之庇。龍神擁護實資三寶之功。俯陳玉楮露心詞。仰叩金蓮敷妙相。　切念<span class='note-inline'>(某)</span>草茅賤品蓬蓽微生。兔守舊居似匪葢頭之所。鳩工新室欲為容膝之安。豈無冐禁之虞。喜值落成之日。爰就蝸宇特建道場。<span class='note-inline'>(入佛事)</span>修茲寸善。答龍神之私庇。酧天地之恩光。伏願預慶戶牖之綢繆。永協室家之和好。若去若來若坐臥俱賴帡幪。曰壽曰富曰康寧多所饒益。</p>

<div class='div-note'><span class='corr'>○</span>落成<p style="margin-left:1em">左襄。楚子成章華之宮。願與諸侯落之。註宮室始成祭之曰落。</p>
○萬間之庇<p style="margin-left:1em">杜甫詩。安得廣廈千萬間。大庇天下寒士俱歡顏。</p>
○蓬蓽<p style="margin-left:1em">記。儒行曰。儒有一畆之宮環堵之室。蓽門圭竇蓬戶甕牖。</p>
○兔守<p style="margin-left:1em">韓非子曰。宋有耕者。兔走觸株折頸死。因釋耕。守株冀復得兔。</p>
○葢頭<p style="margin-left:1em">傳灯錄云。德山後到溈山。山謂眾曰。是子將來有把茅葢頭。罵佛罵祖去。</p>
○鳩工<p style="margin-left:1em">尚書驩兜曰。都共工方鳩僝功。註鳩聚也。</p>
○容膝之安<p style="margin-left:1em">韓詩外傳曰。楚莊王聘北郭。先生曰。臣有箕帚之婦願入計之。即謂婦。楚欲以我為相如何。婦曰。結駟列騎所安不過容膝。食前方丈所甘不過一肉之味。而殉楚國之憂可乎。於是遂不應聘。</p>
○冐禁<p style="margin-left:1em">韓非子曰。儒以文亂法。俠以武犯禁。而人主兼理之。此所以亂也。</p>
○蝸宇<p style="margin-left:1em">見上。</p>
○戶牖綢繆<p style="margin-left:1em">詩。鴟鴞曰。徹彼桑土綢繆牗戶。註徹取也。桑土桑根也。綢繆纏綿也。</p>
○若去若來若坐臥<p style="margin-left:1em">見金剛經。</p>
○壽富康寧○帡幪<p style="margin-left:1em">並見上。</p>
</div></div>
<div class='div-other'><a id='mulu39' />
<p class='h3'>又</p><p>昔不堪其憂因啟更新之役。今得安所適實依覆燾之恩。謹卜良辰。特陳謝悃。　切念<span class='note-inline'>(某)</span>肯堂念切築室計疎。歷涉星霜可奈否傾之險。帡幪風雨欲為革故之圖。乃闢舊基載營新宅。既遂落成之喜。尤深犯禁之虞。乃延僧眾恭修釋典。<span class='note-inline'>(入佛事)</span>以茲寸善。仰答天慈俯酬地德。安方隅之禁。謝龍神之休。伏願金帛恒足門閭有光。俾壽俾昌益衍莊椿之筭。以嗣以續更新燕桂之榮。</p>

<div class='div-note'><span class='corr'>○</span>覆幬<p style="margin-left:1em">見上。</p>
○肯堂<p style="margin-left:1em">書大誥曰。若考作室既底法厥子乃弗肯堂矧肯構。</p>
○築室<p style="margin-left:1em">詩斯干曰。築室百堵西南其戶。</p>
○否傾<p style="margin-left:1em">易否卦。傾否。先否後喜。傳。上九否之終也。物理極而必反。</p>
○革故<p style="margin-left:1em">易革卦。傳曰革者變其故也。</p>
○落成○犯禁<p style="margin-left:1em">並見上。</p>
○金帛<p style="margin-left:1em">晉王戎曰。計筭金帛有如不足。</p>
○莊椿<p style="margin-left:1em">莊子曰。上古有大椿者。以八千歲為春。八千歲為秋。</p>
○以嗣以續<p style="margin-left:1em">見詩良耜。</p>
○燕桂<p style="margin-left:1em">竇禹釣五子儀儷侃偁僖。五代末相繼登科。時謂竇氏五龍。馮道詩云。燕山竇十郎。教子以義方。靈椿一株老。丹桂五枝香。</p>
</div></div></div>
<div class='div-other'><a id='mulu40' />
<p class='h2'>寺院修造後謝土</p><p>伽藍地上偶葺葢頭之所。善逝座下庸申稽首之恭。俯露丹誠。仰塵紺鑒。　切念<span class='note-inline'>(某)</span>塵寰擾擾世路孜孜。幸就般若緣中普資眾力。便向菩提場裡立竪把茅。既遂落成之功。敢後報德之典。<span class='note-inline'>(入佛事)</span>以茲寸善。仰答三寶之帡幪。廣酧萬靈之護衛。伏願皇圖永固帝壽益堅。居者以安共遊三摩之域。施者蒙利同成解脫之因。合境而共沐殊休。有生而咸沾至澤。</p>

<div class='div-note'><span class='corr'>○</span>葢頭<p style="margin-left:1em">見上。</p>
○善逝<p style="margin-left:1em">謂如來十號之一也。</p>
○把茅○帡幪<p style="margin-left:1em">並見上。</p>
○三摩<p style="margin-left:1em">智論云。一切禪定攝心皆名三摩提。</p>
</div></div>
<div class='div-other'><a id='mulu41' />
<p class='h2'>造像開光</p><p>相好莊嚴<span class='corr'>已</span>盡葵傾之懇。斋饈肅列爰申曝献之恭。顒若有孚。儼然如在。　切念<span class='note-inline'>(某)</span>受下劣身乏大人相。覩紫磨之色曷勝祇承。望白毫之光徒切悲仰。是以敬于<span class='note-inline'>(某)</span>寺施造<span class='note-inline'>(某)</span>像一尊。造功既畢仍延僧建開光植福道場。<span class='note-inline'>(入佛事)</span>俯修微善仰答洪休。伏願悟真空相。獲法性身。備二嚴之資遍遊覺苑。消五濁之穢恒處淨邦。</p>

<div class='div-note'><span class='corr'>○</span>葵傾○曝献<p style="margin-left:1em">並見上。</p>
○顒若<p style="margin-left:1em">易觀卦。有孚顒若。</p>
○二嚴<p style="margin-left:1em">涅槃經云。一智慧莊嚴。二福德莊嚴。</p>
</div></div>
<div class='div-other'><a id='mulu42' />
<p class='h2'>施茶完滿</p><p>烹茗途次<span class='corr'>已</span>濡渴者之甘。修斋糓辰願薦凡夫之悃。俯遵梵典。仰叩皇覺。　切念<span class='note-inline'>(某)</span>片善未聞寸陰空過。驅馳逆旅似渴鹿逐陽焰之光。窮困他鄉如涸魚思海波之潤。欲求善緣之克就。必須檀度之早修。是以就于<span class='note-inline'>(某處)</span>施茶三載。今<span class='corr'>已</span>告完。謹擇<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日延請緇流宣揚洪典。<span class='note-inline'>(入佛事)</span>伏願入清凉池。得甘露味。頓消三障常離苦海之波。廣備二嚴永滋盈門之慶。</p>

<div class='div-note'><span class='corr'>○</span>寸陰<p style="margin-left:1em">見上。</p>
○逆旅<p style="margin-left:1em">左傳杜註。逆旅客舍也。正義云。逆迎也。旅客也。迎止賓客之處也。</p>
○渴鹿<p style="margin-left:1em">棱伽云。譬如群鹿為渴所逼。見春時燄而作水想。迷亂馳趣不知非水。</p>
○涸魚<p style="margin-left:1em">莊子曰。泉涸魚相與處於陸。相呴以濕相濡以沫。不如相忘於江湖。</p>
○三障<p style="margin-left:1em">華嚴孔目云。一皮煩惱障。二肉煩惱障。三心煩惱障。</p>
○二嚴<p style="margin-left:1em">見上。</p>
</div></div>
<div class='div-other'><a id='mulu43' />
<p class='h2'>斋僧</p><p>超娑婆之苦海須憑僧力共携。結般若之善緣必藉食輪先轉。葢僧為福田之最而食為供養之先。不設潢汙之饈。曷表藿葵之悃。<span class='note-inline'>(入事)</span>伏願長菩提芽碎煩惱殻。福雲來集人無鳴豫之㐫。魔罥潛開家有傾否之利。</p>

<div class='div-note'><span class='corr'>○</span>潢汙之饈<p style="margin-left:1em">左隱三年曰。苟有明信㵎谿沼沚之毛。蘋蘩薀藻之菜。筐筥錡釜之器。潢汙行潦之水。可薦於鬼神。可羞於王公。</p>
○鳴豫<p style="margin-left:1em">易豫卦初六。鳴豫凶。傳曰。初六以陰柔居下。四豫之主也。而應之。是不中正之小人處豫而為上所寵。其志意滿極。不勝其豫。至發於聲音輕淺如是。必至於㐫也。鳴。發於聲也。</p>
○傾否○藿葵<p style="margin-left:1em">並見上。</p>
</div></div>
<div class='div-other'><a id='mulu44' />
<p class='h2'>念佛會</p><p>切念<span class='note-inline'>(某)</span>等長居穢土久困迷途。五欲內馳那下菩提之種。六塵外閟難長功德之林。嗟度苦而何期。幸超生之有筏。依如來之弘願。修淨土之微因。<span class='note-inline'>(入事)</span>伏願穢障潛消福基永固。八德池上花開九品之蓮。七寶堦前佛援一生之記。廣資含識。同證菩提。</p>

<div class='div-note'><span class='corr'>○</span>五欲<p style="margin-left:1em">天台四教儀云。一色。二聲。三香。四味。五觸欲也。</p>
○八德池<p style="margin-left:1em">稱贊淨土經云。一澄淨。二清冷。三甘美。四輕輭。五潤澤。六安和。七除患。八增益。</p>
</div></div>
<div class='div-other'><a id='mulu45' />
<p class='h2'>放生</p><p>聞其聲。食其肉。豈君子之忍心。放之山。畜之池。乃仁人之厚德。葢有知必為同躰而血屬皆我宗親。夫豈望報于持環。實將興仁于解網。<span class='note-inline'>(入事)</span>伏願悟無生之旨。證不壞之身。世壽益堅長趨菩提之路。色身常徤益弘普濟之舟。更祈所放生命。入林密。入山深。各得其所。在囿伏。在沼躍。惟適之安。同登解脫之門。共入安養之國。</p>

<div class='div-note'><span class='corr'>○</span>聞其聲食其肉<p style="margin-left:1em">孟子曰。聞其聲不忍食其肉。是以君子遠庖廚也。</p>
○持環<p style="margin-left:1em">後漢楊寶年七歲行於華陰山。見一黃雀被瘡。為螻蟻所傷。哀而憐之收巾箱中。採黃花餧之。經十餘日瘡愈。旦去暮來。一旦變為黃衣童子。與玉環一雙報之曰。好掌此環。子孫累生為三公。</p>
○解網<p style="margin-left:1em">殷湯王出野見獵人張網四面。祝曰。從天降從地出。從四方來者皆罹吾網。湯嘆曰。盡之矣。乃去其三面。改祝曰。欲左左。欲右右。不用命者入吾網。諸侯聞之曰。湯德至矣盡矣。以及禽獸。</p>
○得其所○在囿伏在沼躍<p style="margin-left:1em">並見孟子。</p>
</div></div>
<div class='div-other'><a id='mulu46' />
<p class='h2'>新剃度施食</p><p>切念<span class='note-inline'>(某)</span>叨居人道。久絆世緣。名韁利鎖長為禁錮之因。慾海愛河永作沉溺之苦。思解脫而何由。幸皈依之有在。得逢善友遂入緇流。草長佛殿前既從茲而芟去。華開寶池內願自此而培成。謹於是日恭設淨供一堂奉佛及僧。夜設甘露法食普資凡聖。同飱法食各獲超昇者。伏願<span class='note-inline'>(云云)</span>。</p>

<div class='div-note'><span class='corr'>○</span>名韁利鎖<p style="margin-left:1em">前敘傳曰。貫仁義之覊絆。繫名聲之利鎻。</p>
○禁錮<p style="margin-left:1em">前武帝紀曰。諸禁錮及有過者咸蒙厚賞。</p>
</div></div>
<div class='div-other'><a id='mulu47' />
<div class='div-other'><a id='mulu48' />
<p class='h3'>水懺上卷<span class='note-inline'>(薦亡通用。但疏內用亡者名)</span></p><p>切念<span class='note-inline'>(某)</span>覺明既晦。煩惱斯興。如雲障空而莫窺妙躰。似垢蒙境而弗露元明。作苦輪之根株。為黑業之種子。乃于今辰仗僧修禮三昧水懺上卷。假茲妙典罄我鄙誠。一卷功週少申回向。伏願<span class='note-inline'>(某)</span>悟一乘之玄猷。破三惑之重翳。能所弗立分別之念不生。心境俱融憎愛之情立盡。</p>

<div class='div-note'><span class='corr'>○</span>黑業<p style="margin-left:1em">智論曰。黑業者。不善業果報地獄等受苦惱處。是中眾生以大苦惱悶極故名為黑。受善果報處所謂諸天。以其受樂隨意自在明了。故名為白業。是業是三界天。</p>
○一乘<p style="margin-left:1em">法華曰。一乘者佛乘也。乘即運載之義。佛說一乘之法。為令眾生依此修行。出離生死苦海。運至涅槃彼岸。</p>
○三惑<p style="margin-left:1em">天台四教儀集註云。一見思惑。二塵沙惑。三無明惑。</p>
</div></div>
<div class='div-other'><a id='mulu49' />
<p class='h3'>水懺中卷</p><p>切念<span class='note-inline'>(某)</span>全因煩惑遂造業端。識根塵而熾然是非。妄起身口意之紛若。過惡橫生。似密網之難逃。如黑風之漂墮。乃于今辰仗僧修禮三昧水懺中卷。假茲妙典罄我鄙誠。中卷功週少申回向。伏願<span class='note-inline'>(某)</span>成二嚴因。銷三業罪。<span class='corr'>或</span>隱或顯咸覩光明之天。若重若輕迄臻粹白之域。</p>

<div class='div-note'><span class='corr'>○</span>黑風漂墮<p style="margin-left:1em">見普門品。</p>
○二嚴<p style="margin-left:1em">見上。</p>
</div></div>
<div class='div-other'><a id='mulu50' />
<p class='h3'>水懺下卷</p><p>切念<span class='note-inline'>(某)</span>等全因業網遂受報緣。苦樂殊途同為繫縛之果。升沉異致咸非解脫之區。嗟爾六道之循環。痛哉三途之苦惱。乃于今辰仗僧修禮三昧水懺下卷。假茲妙典罄我鄙誠。下卷功週少申回向。伏願<span class='note-inline'>(某)</span>高超三界徹證三空。現身乃至後身悉獲清淨。正報以及依報並妙莊嚴。</p>

<div class='div-note'><span class='corr'>○</span>三途<p style="margin-left:1em">見要覧。</p>
○循環<p style="margin-left:1em">謂環圓物也。以其過而復始旋轉不停故曰循環。</p>
○三空<p style="margin-left:1em">刊定記曰。一我空。二法空。三俱空也。</p>
</div></div></div>
<div class='div-other'><a id='mulu51' />
<div class='div-other'><a id='mulu52' />
<p class='h3'>梁皇懺一卷<span class='note-inline'>(薦亡通用。但中用亡者名)</span></p><p>切念<span class='note-inline'>(某)</span>遠背一真自違三寶。因果全昧而長墮疑城。懺悔不聞而久居業網。嗟罪山之既聳。憂苦海之莫窮。乃于今辰仗僧<span class='note-inline'>(代為亡某)</span>修禮梁皇懺法一卷。假茲妙典罄我鄙誠。一卷功週少申回向。伏願<span class='note-inline'>(某)</span>入三寶之信門。皈一乘之正路。疑根永斷頓窮一翳之空花。業障速清竟滅一漚之幻影。</p>

<div class='div-note'><span class='corr'>○</span>一真<p style="margin-left:1em">華嚴演義鈔云。無二曰一。不妄曰真。</p>
○一翳空花<p style="margin-left:1em">見圓覺經。</p>
</div></div>
<div class='div-other'><a id='mulu53' />
<p class='h3'>二卷</p><p>切念<span class='note-inline'>(某)</span>煩惱根深。菩提種瘁。不發大心安能立無邊之弘願。全局劣見何以成回向之殊因。乃于今辰仗僧<span class='note-inline'>(代為亡某)</span>修禮梁皇懺法二卷。假茲妙典罄我鄙誠。二卷功週少申回向。伏願<span class='note-inline'>(某)</span>覺心不昧願力益弘。增長二嚴合怨親而普利。成就二行盡恩有而咸資。</p>

<div class='div-note'><span class='corr'>○</span>二嚴<p style="margin-left:1em">見上。</p>
○二行<p style="margin-left:1em">華嚴經疏云。一頓成諸行。二徧成諸行。</p>
</div></div>
<div class='div-other'><a id='mulu54' />
<p class='h3'>三卷</p><p>切念<span class='note-inline'>(某)</span>恣逞邪思橫起妄業。墮鬼鄉沉地獄若響之應聲。居人道入旁生如形之有影。苦劇而無可告。緣會而弗容逃。乃于今辰仗僧<span class='note-inline'>(代為亡某)</span>修禮梁皇懺法三卷。假茲妙典罄我鄙誠。三卷功週少申回向。伏願<span class='note-inline'>(某)</span>除三毒根。裂三業網。依止俱淨長屏災橫之憂。自他兩忘永消障礙之苦。</p>
</div>
<div class='div-other'><a id='mulu55' />
<p class='h3'>四卷</p><p>切念<span class='note-inline'>(某)</span>眾生之業力無窮。地獄之火輪偏熾。非諸佛垂光何以遽息其熱惱。非一念改悔莫由頓沃于清凉。乃于今辰仗僧<span class='note-inline'>(代為亡某)</span>修禮梁皇懺法第四卷。假茲妙典罄我鄙誠。四卷功週少申回向。伏願火城焰熄刀樹鋒摧。金地全彰微風動寶林之韻。鐵圍弗現甘露流碧沼之波。</p>
</div>
<div class='div-other'><a id='mulu56' />
<p class='h3'>五卷</p><p>切念<span class='note-inline'>(某)</span>妄起三毒恣縱六根。觸惱之情既結而弗釋。怨恨之業愈增而不休。六道因之以循環。三途由之而沉墮。乃于今辰仗僧<span class='note-inline'>(代為亡某)</span>修禮梁皇懺法第五卷。假茲妙典罄我鄙誠。五卷功週少申回向。伏願<span class='note-inline'>(某)</span>施報俱忘自他兩利。歡喜如初地同遊不諍之天。無碍若太虗共入真空之境。</p>
</div>
<div class='div-other'><a id='mulu57' />
<p class='h3'>六卷</p><p>切念<span class='note-inline'>(某)</span>由貪嗔癡動身口意。出乎爾反乎爾。往復之勢必然。朝如斯夕如斯。報施之情何<span class='corr'>已</span>。一事而懷終身之恨。片時而結萬世之冤。乃于今辰仗僧<span class='note-inline'>(代為亡某)</span>修禮梁皇懺法第六卷。假茲妙典罄我鄙誠。六卷功週少申回向。伏願<span class='note-inline'>(某)</span>怨同霧釋疑若氷融。不二之門坦然共入。皈元之路廓爾同趨。</p>

<div class='div-note'><span class='corr'>○</span>出乎爾反乎爾<p style="margin-left:1em">見孟子。</p>
</div></div>
<div class='div-other'><a id='mulu58' />
<p class='h3'>七卷</p><p>切念<span class='note-inline'>(某)</span>欣逢大教時念聖恩。喜眾力以同修實非浪舉。發弘願于無盡乃暢本懷。感天恩而思酧。荷僊力而起敬。乃于今辰仗僧<span class='note-inline'>(代為亡某)</span>修禮梁皇懺法第七卷。假茲妙典罄我鄙誠。七卷功週少申回向。伏願<span class='note-inline'>(某)</span>不虗一期之慶。堪報三寶之恩。悟法界性而本圓。永滅七情之漏。入金剛心而不壞。頓圓七覺之功。</p>

<div class='div-note'><span class='corr'>○</span>七情<p style="margin-left:1em">群書拾唾曰。喜怒愛苦哀惡欲也。</p>
○七覺<p style="margin-left:1em">法界次第云。一擇法覺分。二精進覺分。三喜覺分。四除覺分。五捨覺分。六定覺分。七念覺分。</p>
</div></div>
<div class='div-other'><a id='mulu59' />
<p class='h3'>八卷</p><p>切念<span class='note-inline'>(某)</span>處大造間居凡夫地。若修羅若魔屬咸沾覆護之功。若人道若龍神並荷陶成之德。倘非皈佛之忱。曷展報恩之勤。乃于今辰仗僧<span class='note-inline'>(代為亡某)</span>修禮梁皇懺法第八卷。假茲妙典罄我鄙誠。八卷功週少申回向。伏願<span class='note-inline'>(某)</span>度業障海出塵勞鄉。八邪並銷剪盡參天之荊棘。八識俱破永亡滿眼之空花。</p>

<div class='div-note'><span class='corr'>○</span>八邪<p style="margin-left:1em">補註云。一邪見。二邪思惟。三邪語。四邪業。五邪精進。六邪定。七邪念。八邪命。</p>
○八識<p style="margin-left:1em">宗鏡錄。一眼識。二耳識。三鼻識。四舌識。五身識。六意識。七末那識。八阿賴耶識。</p>
○空花<p style="margin-left:1em">見上。</p>
</div></div>
<div class='div-other'><a id='mulu60' />
<p class='h3'>九卷</p><p>切念<span class='note-inline'>(某)</span>三途未可異觀。六道俱為一躰。無常迅速寧肯遲留。有為非堅豈容貪着。賴茲運力執勞之眾。克成修因感果之資。乃于今辰仗僧<span class='note-inline'>(代為亡某)</span>修禮梁皇懺法第九卷。假茲妙典罄我鄙誠。九卷功週少申回向。伏願<span class='note-inline'>(某)</span>除有漏網出無常坑。九結頓亡逈登解脫之域。九界不滯直取菩提之場。</p>

<div class='div-note'><span class='corr'>○</span>九結<p style="margin-left:1em">阿毗達磨集論云。一愛結。二恚結。三慢結。四無明結。五見結。六取結。七疑結。八嫉結。九慳結。</p>
○九界<p style="margin-left:1em">見于上。</p>
</div></div>
<div class='div-other'><a id='mulu61' />
<p class='h3'>十卷</p><p>切念<span class='note-inline'>(某)</span>忍苦披誠捍勞修懺。善根所集詎可局于一人。善願所弘必當廣為六道。且法化之流深恐或絕。則囑累之托何敢不誠。乃于今辰仗僧<span class='note-inline'>(代為亡某)</span>修禮梁皇懺法第十卷。假茲妙典罄我鄙誠。十卷功週少申回向。伏願<span class='note-inline'>(某)</span>修究竟之行。獲圓滿之功。十號俱彰克成無上之妙果。十身並顯廣度無邊之眾生。</p>

<div class='div-note'><span class='corr'>○</span>十號<p style="margin-left:1em">見要覽。</p>
○十身<p style="margin-left:1em">華嚴教門指掌云。如來十身。一菩提身。二願身。三化身。四力持身。五相好莊嚴身。六威勢身。七意生身。八福德身。九法身。十智身。</p>
</div></div></div></div>
<p class='juan'>禪林疏語考證卷之一</p>
</div><!-- end of div[@id='body'] -->
</body></html>