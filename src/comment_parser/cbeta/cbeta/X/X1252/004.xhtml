<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林疏語考證</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu203' />禪林疏語考證卷之四</p>
<div class='div-other'><a id='mulu204' />
<p class='h1'>附錄</p>
<div class='div-other'><a id='mulu205' />
<p class='h2'>大藏恭聞</p><p>恭聞道體幽玄靡容指標之力。佛慈廣大爰啟方便之門。四十九年張開教網。三百餘會瀝盡婆心。大小頓漸之殊方同闢一法。藏通別圓之異教並益群機。雖曠劫而難逢。實無遠而弗屆。</p>
</div>
<div class='div-other'><a id='mulu206' />
<p class='h2'>法華經恭聞</p><p>恭聞經談心妙。華喻法微。眾生具三乘之機。如來演一味之雨。援諸子于火宅並駕白牛。出眾商于化城同趣寶所。是為諸佛之印允。作群經之王。法利靡窮。讚<span class='corr'>揚</span>莫盡。</p>
</div>
<div class='div-other'><a id='mulu207' />
<p class='h2'>華嚴經恭聞</p><p>恭聞毗盧海未可名言。華藏門不容窺測。最圓最頓乃稱諸佛之懷。互入互融實顯自心之妙。萬行之因華遍發。一真之果體全彰。幸大教之躬逢。竭鄙誠而頂戴。</p>
</div>
<div class='div-other'><a id='mulu208' />
<p class='h2'>金剛經恭聞</p><p>恭聞般若明空寂之慧。金剛喻堅利之能。妙體本瑩淨有無之雙執。靈光獨朗炤人法之兩亡。斷四相而顯四心。徹三空而滅三障。誠為破有之法將。堪作度苦之慈舟。纔得受持。難量厥效。</p>
</div>
<div class='div-other'><a id='mulu209' />
<p class='h2'>藥師經恭聞</p><p>恭聞九界之深迷唯佛光始克破暗。六凡之痼疾非聖藥難以除殃。[田/廾]眾生之繁祉悲願弘開。洗歷劫之深尤慈仁廣被。三途仰長明之焰。九橫藉續命之旛。允冀十力之庥。敢忘一心之敬。</p>
</div>
<div class='div-other'><a id='mulu210' />
<p class='h2'>盂蘭盆經恭聞</p><p>恭聞孝獨先於百行儒典攸崇。恩莫隆于二親釋經首重。身淪鬼趣。青提之饑苦何堪。果證聲聞。尊者之哀情益懇。妙通獨顯難遏業火之然。聖力群加斯脫焦喉之厄。由是教興竺土作滅苦之玄猷。經著蘭盆垂報母之遺範。凡有血氣。敢不修持。</p>
</div>
<div class='div-other'><a id='mulu211' />
<p class='h2'>心經恭聞</p><p>恭聞般若精要大乘玄猷。真俗俱忘單示真空之相。有無不二深入法性之源。須臾而破暗還明。剎那而轉凡成聖。永度諸苦。真證一心。</p>
</div>
<div class='div-other'><a id='mulu212' />
<p class='h2'>五大部經恭聞</p><p>恭聞法藏分三。經部成五。五千餘卷之大綱。三百餘會之精要。引群靈於濁土。卓哉最勝之法輪。攝九界于佛乘。允矣無上之甘露。倘逢斯典。必獲殊休。</p>
</div>
<div class='div-other'><a id='mulu213' />
<p class='h2'>預修通用恭聞</p><p>恭聞預之時義甚大。修之功用貴先。理事同源。事廢則其理弗實。因果一致。因立則其果必圓。幸有善利之堪憑。庶無苦波之胥及。</p>
</div>
<div class='div-other'><a id='mulu214' />
<div class='div-other'><a id='mulu215' />
<p class='h3'>平安道場大榜結尾<span class='note-inline'>(炤事意寫到敘功德完處)</span></p><p>上來所修功德。專為<span class='note-inline'>(某)</span>蕩滌前愆。莊嚴後報。今則肅啟壇場。將修法務。預申露布。普覬風聞。伏願象馭遙臨。龍車戾止。似陽春之有脚處處發生。若明月之分身家家委炤。謹榜。</p>
</div>
<div class='div-other'><a id='mulu216' />
<p class='h3'>又</p><p>上來所修功德。專為<span class='note-inline'>(某)</span>釋除宿殃。請延新祉。今則法筵肇建。聖馭將臨。冀私忱之遠孚。布明文以昭告。伏願諸佛垂愍。萬靈[田/廾]矜。昏霧廓清獲覩當天之日月。祥光奄映得觀特地之乾坤。謹榜。</p>
</div>
<div class='div-other'><a id='mulu217' />
<p class='h3'>薦亡道場大榜結尾</p><p>上來所修功德。特為正薦<span class='note-inline'>(某)</span>頓超冥途往生淨國。今則佛事方陳。慈光載賁。潔蓬居以侯降。懸墨榜以陳情。伏願啟方便門。現毗盧境。青黯黯地掃開萬里之塵。碧湛湛天露出千光之日。謹榜。</p>
</div></div>
<div class='div-other'><a id='mulu218' />
<div class='div-other'><a id='mulu219' />
<p class='h3'>平安活用榜<span class='note-inline'>(先寫伏以鄉貫至所申意者接下)</span></p><p>葢為<span class='note-inline'>(某)</span>事。筮取<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日。就于<span class='note-inline'>(某)</span>處。仗僧啟建<span class='note-inline'>(某)</span>道場一晝夜。潔淨壇宇陳設供儀。梵音演無上之宗。法樂奏無生之曲。燈聯寶炬光冲牛斗之間。香爇金爐氣靄煙霞之表。宣揚聖號而念念集祥。修禮懺摩而聲聲滅罪。行平等之檀度。誦秘密之伽陀。普享聖凡。遍資幽顯。<span class='note-inline'>(用前大榜結尾)</span>。</p>
</div>
<div class='div-other'><a id='mulu220' />
<p class='h3'>薦亡活用榜<span class='note-inline'>(先寫伏以鄉貫至所申意者接去)</span></p><p>葢為正薦<span class='note-inline'>(某)</span>。茲當<span class='note-inline'>(某七)</span>之辰。延僧于<span class='note-inline'>(某)</span>處啟建<span class='note-inline'>(某)</span>道場一晝夜。恭清塵宇<span class='note-inline'>(在菴中改梵宇)</span>。恪備凡儀。燈燭煒煌。香雲縹緲。法樂和鳴于三界。天花遍布于十方。玉典宣時頓破冥關之鑰。金科演處普開淨國之門。禮懺而端恪一心。修齋而遍享十界。均資品彚。回向菩提。<span class='note-inline'>(用前大榜結尾)</span>。</p>
</div></div>
<div class='div-other'><a id='mulu221' />
<p class='h2'>禮懺誡眾榜文</p><p>大道虗玄。真性湛寂。本無生滅之迹。安有罪福之形。祗因翳眼未除以故空花亂墜。著境生心因心造業。善惡由之逈異。升沉乃爾頓殊。果必有因。似鐵定而難易。罪本無性故幻妄而可消。由是諸佛示懺悔之門。列祖陳懺悔之法。聖凡共稟今古同遵。歷代高流多獲現證。天台智者因懺而見靈山未散。慈雲懺主因懺而獲甘露沁心。或曰無上大寶我今<span class='corr'>已</span>得。或見普賢蓮花忽在其手。功利殊常神應匪一。但法由聖建。道在人行。故修懺大德在會勝流。須發無上願。斷相續心。將當下妄情一刀兩斷。無始習氣徹底拔除。擇火拈香冥般若之妙行。唱名頂禮歸菩提之正因。則本有光明從茲透露。而百千功德默自圓成。豈比有漏之凡因及半途之小果哉。若視為赴應之會。徒勤唱誦之勞。七種之禮何歸。五悔之文無謂。非徒虗檀那之供養。實乃增自己之愆尤矣。茲者特因善緣啟茲勝會。但願各竭精心同依妙範。請為就琢之玉。毋為躍冶之金。謹榜。</p>
</div>
<div class='div-other'><a id='mulu222' />
<div class='div-other'><a id='mulu223' />
<p class='h3'>大施食榜</p><p>蓋聞騎牛覔牛痴錯底安知澇漉。夢蝶非蝶瞌睡漢枉自喜歡。著娘袴子謾包纏。借婆衫兒虗禮數。逐艶隨喧而沒些著實。做模打樣而強作風流。動七情交戰之戈。磨六賊相攻之刃。心念念牽枝引蔓。口喃喃著葉安花。費盡幾多經營。弄成許般伎倆。三寸氣纔方斷絕。七尺軀便莫施為。數堆土塊盡休休。兩帖紙錢都了了。子喪孫亡無主者年深歲久有孤墳。自受恓惶。誰能憐惜。棠開似醉。空迷妃子之魂。荷語還嬌。漫想仙郎之色。秋雨落兮滴滴怕到黃昏。冬雪飄兮紛紛難禁清夜。惆悵四時之景。凄凉萬種之愁。幸今夜斋主<span class='note-inline'>(某)</span>特為<span class='note-inline'>(某事)</span>設齋。做個古籠頭。仗僧宣揚秘密呪。汝等既<span class='corr'>已</span>趨赴當作麼生。獰龍頷下急穿珠。鷄子殻中緩尋骨。雲門餬餅可啖便當細嚼細吞。廬陵米價何如元是不增不減。切宜自悟。莫被他謾。故榜。</p>
</div>
<div class='div-other'><a id='mulu224' />
<p class='h3'>又</p><p>葢聞知生悟死雖鐵漢也自成灰。逐影迷真縱金佛亦難度火。蓋此理大來顯著。奈夫人只自冥頑。求珠入海費經營。堆玉成山終委棄。投河落井只自擔當。塞窟填坑伊誰顧惜。慘慘于荒寒之野。哀哀于寂寞之濵。菊徑梅林側耳吟蟲聲往恨。楊園柳岸傷心啼鳥說來由。鳥猿總是知音。蠅蚋常為弔客。以刻為歲度日如年。饑喉焦細目生花。瘦骨稜層形類木。個樣愁端誰告。此中方便難施。幸有今宵斋主<span class='note-inline'>(某)</span>特為<span class='note-inline'>(某事)</span>延僧于家。大開解脫之門。聿啟賑濟之會。汝等便好將自己思量。切莫待他人檢點。遇冤家則各相解免。聞善法則大家喜歡。心即佛。佛即心。且自回光返照。色即空。空即色。切莫認假為真。故榜。</p>
</div></div>
<div class='div-other'><a id='mulu225' />
<div class='div-other'><a id='mulu226' />
<p class='h3'>小施食榜</p><p>凡曰人心俱有佛性。光明無限逈超日月之輝。遼廓難名遠越虗空之量。奈何奔逐于外境。遽爾自喪其家珍。六賊之愆益深。三途之苦彌甚。業緣何有。識破則當下開交。報障本空。迷時而歷劫難免。幸有今宵斋主<span class='note-inline'>(某)</span>特為<span class='note-inline'>(某事)</span>延苾蒭僧。設酥[酉*宅]供。汝等既來赴會。切宜肅恭三業。端恪一心。悔從前非。尋今日是。木札羮鐵釘飯正好留心。雲門餅趙州茶只須開口。如違戒約。益取沉淪。自作難違。伊誰之咎。故榜。</p>
</div>
<div class='div-other'><a id='mulu227' />
<p class='h3'>又</p><p>嗟爾佛子墮此冥途。苦具固非一端皆由己作。哀情豈容盡訴決非人為。只因一念貪嗔。便爾歷生苦惱。既知從前錯悞。何須頓足搥胸。要取當下逍遙。急宜更弦易轍。今宵斋主<span class='note-inline'>(某)</span>為<span class='note-inline'>(某事)</span>設此斛食。茲逢善會須領嘉猷。罪性本空更有何作何受。妄緣非有只如幻生幻滅。倘能悟入一心。便可掀翻九地。若違明訓曷出苦輪。莫仍前非宜存正念。故榜。</p>
</div></div>
<div class='div-other'><a id='mulu228' />
<p class='h2'>禪教平安修懺佛事<span class='note-inline'>(疏內切念畢。即入佛事者此也。喜長者平安修懺疏內<span class='corr'>已</span>詳)</span></p><p>䖍向<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日恭詣淨剎<span class='note-inline'>(在家改恭掃塵室)</span>。廣請僧伽。嚴飾壇儀。敷陳供養。瀝一心而發露。勤五體以歸依。禮諸佛之洪名罪花頓謝。誦三昧之懺法業垢悉蠲。稟金剛之上師。行瑜伽之密典。普施一器之法食。廣濟六道之煢魂。上來所修功德。專為<span class='note-inline'>(某)</span>作淨土因。下菩提種<span class='note-inline'>(隨事改二句)</span>。伏願<span class='note-inline'>(用疏內的)</span>。</p>
</div>
<div class='div-other'><a id='mulu229' />
<p class='h2'>禪教薦亡修懺佛事</p><p>由是恭掃蝸廬<span class='note-inline'>(在寺改恭詣精藍)</span>。廣延僧侶。嚴淨壇室。追召亡靈。修三昧之懺文頓除業垢。設禪悅之法供普享聖凡。仍開甘露之法筵。廣濟焦喉之鬼類。梵音舉處蓮花開七寶之池。聖號宣時鐵網碎九幽之獄。上來所修功德。專薦<span class='note-inline'>(某)</span>逈脫業緣。超生淨剎。伏願<span class='note-inline'>(接疏內的)</span>。</p>

<div class='div-note'><span class='corr'>○</span>頓漸藏通別圓<p style="margin-left:1em">見四教集解。</p>
○三乘<p style="margin-left:1em">見上。</p>
○窺測<p style="margin-left:1em">東方朔傳曰。以管窺天。以蠡測海。</p>
○四相<p style="margin-left:1em">見起信論。</p>
○四心<p style="margin-left:1em">見上。</p>
○三空<p style="margin-left:1em">刊定記曰。一我空。二法空。三俱空。</p>
○三障<p style="margin-left:1em">涅槃經曰。一煩惱障。二業障。三報障。</p>
○九界<p style="margin-left:1em">見上。</p>
○九橫<p style="margin-left:1em">九橫經曰。佛告比丘。有九因緣命未盡便橫死。一不應飯而飯。二不量食。三不習食。四不出食。五止熟。六不持戒。七近惡知識。八入里不時。九可避不避。</p>
○十力<p style="margin-left:1em">見上。</p>
○陽春之有脚<p style="margin-left:1em">開元遺事。人謂宋璟為有脚陽春。言所至之處如陽春及物也。</p>
○牛斗之間<p style="margin-left:1em">豐城有劒曰干將莫耶。其光射斗牛。雷[怡-台+(奐-大+(一/八))]得之。張華分其一焉。</p>
○翳眼<p style="margin-left:1em">見上。</p>
○天台智者<p style="margin-left:1em">通載曰。天台智者禪師。諱智顗。字德安。姓陳氏。頴川人。詣光州大蘇山南嶽禪師受業心觀。乃於北山行法華三昧。始住三夕。誦至藥王品。心緣苦行至是真精進句。解悟便發。見共思師處靈鷲山七寶淨土聽佛說法。思為印可。後師躬率禪門行光明懺。</p>
○慈雲懺主<p style="margin-left:1em">天竺慈雲法師遵式。字知白。葉氏。台州寧海人。母王氏。夢嚥明珠而生。稍長不樂隨兄為賈。潛往東掖山出家。年二十往禪林受具。明年習律學于守初。式繼入國清普賢像前燼一指誓傳天台之教。</p>
○七種之禮<p style="margin-left:1em">法苑珠林曰。一我慢禮。二求名禮。三身心禮。四發智清淨禮。五徧入法界禮。六正觀修誠禮。七實相平等禮。</p>
○五悔之文<p style="margin-left:1em">天台四教儀曰。一懺悔。二勸請。三隨喜。四回向。五發願。</p>
○躍冶之金<p style="margin-left:1em">莊子曰。今大冶鑄金。金踊躍曰我。且必為鏌鎁。大冶必以為不祥之金。</p>
○騎牛覔牛<p style="margin-left:1em">會元曰。長慶大安禪師參百丈。禮而問曰。學人欲求識佛。何者即是。丈曰大似騎牛覔牛。</p>
○夢蝶非蝶<p style="margin-left:1em">見上。</p>
○犯子之魂<p style="margin-left:1em">楊妃傳曰。明皇登沉香亭召楊妃。妃被酒新起。命力士從侍兒扶腋而至。明皇笑曰。此真海棠睡未足耶。</p>
○獰龍頷下<p style="margin-left:1em">莊子曰。河上有家貧恃緯蕭而食者。其子沒於淵。得千金之珠。其父謂其子曰取石來鍛之。夫千金之珠必在九重之淵。而驪龍頷下。子能得珠者。必遭其睡也。使驪龍而寤子尚奚微之有哉。註緯織也。蕭蘆草也。</p>
○雲門餬餅<p style="margin-left:1em">雲門因僧問。如何是超佛越祖之談。師云餬餅。</p>
○廬陵米價<p style="margin-left:1em">會元。青原思章。僧問如何是佛法大意。師云廬陵米作什麼價。</p>
○六賊○苾蒭<p style="margin-left:1em">並見上。</p>
○木札羮鐵釘飯<p style="margin-left:1em">會元曰。肯堂彥充禪師首參大愚宏智正堂大圓。後聞東林謂眾曰。我此間別無玄妙。祇有木札羮鉄釘飯。任汝齩嚼。</p>
○蝸廬<p style="margin-left:1em">見上。</p>
</div></div></div>
<div class='div-other'><a id='mulu230' />
<p class='h1'>道場聯</p>
<div class='div-other'><a id='mulu231' />
<p class='h2'>門聯</p><p>樓閣弘開天瑞漫隨猊座下。</p>
<p>旛花交映佛光遠向鷲峰來。</p>
<p>法雨洒時塵世于今皆淨國。</p>
<p>佛光臨處道場何事不西方。</p>
<p>無門乃解脫之門南北東西祇要識個路頭入處。</p>
<p>非心即自心之佛天人鬼畜都來同一鼻孔通風。</p>
</div>
<div class='div-other'><a id='mulu232' />
<p class='h2'>挽靈</p><p>天地客途亭坐見往來多少客。</p>
<p>春秋人道磨行驚旋復幾何人。</p>
<p>勘破斷常心任你百年渾是夢。</p>
<p>了知生滅事看渠世界總如漚。</p>
<p>幻夢幾何門外白雲生復滅。</p>
<p>禪心無住峰頭明月去還來。</p>
<p>了知覺性絕往還示滅本來歸寂滅。</p>
<p>勘破閻浮都幻化有生脫却證無生。<span class='note-inline'>(以上俱僧用)</span></p>
<p>椿樹忽凋芝萼雙雙歸大覺。</p>
<p>蓮花正茂金渠朵朵現全身。<span class='note-inline'>(父)</span></p>
<p>秋色滿林巒誰謂椿容暗改。</p>
<p>愁雲彌院落頓令桂子深悲。<span class='note-inline'>(秋間父用)</span></p>
<p>戲彩無從寂寂萱堂成夜夢。</p>
<p>擇隣何托紛紛蘭苑動秋風。<span class='note-inline'>(母)</span></p>
<p>熊膽味難忘愁聽杜䳌啼夜月。</p>
<p>機系聲暫歇忍看弱木動春風。<span class='note-inline'>(母)</span></p>
<p>結髮情空望斷歸雲徒化石。</p>
<p>畫眉事別夢回拜月只空亭。<span class='note-inline'>(夫出外妻亡)</span></p>
<p>䑛犢愛難亡對境時憂心益痛。</p>
<p>篋書香乍散傷情處血唳何窮。<span class='note-inline'>(子)</span></p>
<p>泰山俄頹萬壑悲雲添別恨。</p>
<p>東床發嘆千秋暗雨續離音。<span class='note-inline'>(岳父)</span></p>
<p>佛日炤瑤函百寶光中呈瑞色。</p>
<p>檀煙籠月相千花臺畔繞祥雲。</p>
<p>五部多羅體性元空徹底翻來無隻字。</p>
<p>一切功德自心本具全身拶入有千祥。<span class='note-inline'>(完經)</span></p>
<p>華藏莊嚴等太虗悟入者三身圓顯。</p>
<p>雷音普震週沙界獲聞處四德全彰。</p>
<p>瞻花座而禮慈容須要逢渠真面目。</p>
<p>擊金鐘而歌梵唄休教昧却反聞機。</p>
<p>法雨入萱林春色映華堂之錦。</p>
<p>慈風飄桂蕚天香接碧沼之蓮。<span class='note-inline'>(子為母修福)</span></p>
<p>若據底事不涉修成何須轉經禮佛。</p>
<p>曲為今時豈無方便正好酌水献花。</p>
</div>
<div class='div-other'><a id='mulu233' />
<p class='h2'>眾會</p><p>不二門開共入時天空海濶。</p>
<p>同歸路闢並遊處日煖風和。</p>
</div>
<div class='div-other'><a id='mulu234' />
<p class='h2'>慶壽</p><p>瑞氣擁南山一朵曇花開壽域。</p>
<p>祥雲扶曉日千年玄鶴舞華辰。</p>
</div>
<div class='div-other'><a id='mulu235' />
<p class='h2'>禮千佛</p><p>感應難思三世不離于當念更說甚若逢不逢。</p>
<p>往來無迹十方同現于毫端直須忘能禮所禮。</p>
</div>
<div class='div-other'><a id='mulu236' />
<p class='h2'>上元</p><p>千門燈火夜嬋娟熾盛光如來特垂隻手。</p>
<p>十里綺羅春富貴大莊嚴菩薩現出全身。</p>
<p>九陌笙歌九陌春共慶太和之景。</p>
<p>千家燈火千家月長嬉不夜之天。</p>
</div>
<div class='div-other'><a id='mulu237' />
<p class='h2'>中元</p><p>聚僧力以報親恩暗室喜千燈之耀。</p>
<p>依佛慈以修懺法寒崖回萬劫之春。</p>
<p>誰人無親也是男是女大家齊辦肯心。</p>
<p>那個非佛乎同號同名管取一時受記。<span class='note-inline'>(眾會)</span></p>
</div>
<div class='div-other'><a id='mulu238' />
<p class='h2'>完報母斋</p><p>功德林中萱草艶長春之色。</p>
<p>血盆池內蓮花開不斷之香。</p>
</div>
<div class='div-other'><a id='mulu239' />
<p class='h2'>華嚴堂諷經</p><p>八十一卷真詮須知本來具足。</p>
<p>五十三員知識不妨直下同參。</p>
</div>
<div class='div-other'><a id='mulu240' />
<p class='h2'>薦亡</p><p>觀罪性之本空抒乾大海成金地。</p>
<p>悟淨邦之不遠扭合虗空架鉄橋。</p>
<p>甘露方濡頓使花輪開五色。</p>
<p>法雷驟震直教鉄網碎千重。</p>
<p>業鏡臺前一筆春風吹宿霧。</p>
<p>琰魔界裡三乘法雨蕩昏塵。<span class='note-inline'>(五旬)</span></p>
<p>迷處即幽闢須假破幽之炬。</p>
<p>悟來成淨國安庸入淨之舟。<span class='note-inline'>(六旬)</span></p>
</div>
<div class='div-other'><a id='mulu241' />
<p class='h2'>浴佛</p><p>佛體無生應機而度六道之生方知妙權莫測。</p>
<p>法身何垢設化而滌萬靈之垢始覺玄澤恒滋。</p>
</div>
<div class='div-other'><a id='mulu242' />
<p class='h2'>佛成道日</p><p>六載辛勤纔見明星無箇事。</p>
<p>一朝勘破悔來雪嶺太多生。</p>
</div>
<div class='div-other'><a id='mulu243' />
<p class='h2'>祈嗣</p><p>祖有百世之禋非索震何以嗣其事。</p>
<p>佛妙二來之應冀幹蠱始克振其家。</p>
<p>禱尼有吉巳欣擎掌上之一珠。</p>
<p>跨竈多祥猶願舞庭前之三鳳。</p>
</div>
<div class='div-other'><a id='mulu244' />
<p class='h2'>保官事</p><p>事弗慎謀已愧爽盟于刻木。</p>
<p>孚而有窒惟願借廕于甘棠。</p>
<p>始而有言實僅質有孚之窒。</p>
<p>中乃逢吉願永安無訟之休。<span class='note-inline'>(還愿)</span></p>
</div>
<div class='div-other'><a id='mulu245' />
<p class='h2'>客商出外</p><p>地上流泉首思涉川之利濟。</p>
<p>日中聚貨唯冀登壟之成謀。</p>
</div>
<div class='div-other'><a id='mulu246' />
<p class='h2'>官員赴任保安</p><p>客路無虞萬里祥雲隨日轉。</p>
<p>官衙多慶九天恩露及時濡。</p>
</div>
<div class='div-other'><a id='mulu247' />
<p class='h2'>謝雨</p><p>望望惜雨乾久苦朱輪之赫赫。</p>
<p>鱗鱗致雲起喜看銀竹之垂垂。</p>
</div>
<div class='div-other'><a id='mulu248' />
<p class='h2'>禳火</p><p>抱火未然實切于隣之慮。</p>
<p>遇災知懼容先徹土之防。</p>
</div>
<div class='div-other'><a id='mulu249' />
<p class='h2'>結制</p><p>一期內奪來髻上之珠直堪陶凡鑄聖。</p>
<p>四眾中指出臺前之月管取鑑地輝天。</p>
<p>流功德海于無何有之鄉莖草咸沾化雨。</p>
<p>立光明幢于不思議之境幽嵓並荷慈輝。</p>
</div>
<div class='div-other'><a id='mulu250' />
<p class='h2'>諷經通用</p><p>如是我聞前更有打前一句掀翻此句直使燈籠點額露柱揚眉那個眾生未成佛。</p>
<p>信受奉行後猶有末後一關透過此關儘教酥酪為河黃金作地誰家淨土不唯心。</p>
</div>
<div class='div-other'><a id='mulu251' />
<p class='h2'>丈室</p><p>七尺枯藤雲外倚　　一燈懸祖燄。</p>
<p>一枝朽拂月中揮　　半榻臥秋風。</p>
<p>長披一衲傲溪山那問雲舒雲捲。</p>
<p>只捻數珠消歲月誰知花落花開。</p>
</div>
<div class='div-other'><a id='mulu252' />
<p class='h2'>客堂</p><p>相逢須向機前鑑　　<span class='corr'>已</span>到方知格外玄。</p>
</div>
<div class='div-other'><a id='mulu253' />
<p class='h2'>十方堂</p><p>佛法似大冶紅爐是鐵皆堪鑄。</p>
<p>禪衲如孤雲野鶴何天不可飛。</p>
</div>
<div class='div-other'><a id='mulu254' />
<p class='h2'>佛殿</p><p>敷陳物色作莊嚴即莊嚴離莊嚴當下便登寶所。</p>
<p>劈破虗空呈相好非相好名相好現前頓見如來。</p>
<p>無邊誓願海合百千香水而莫況其深故九界咸資聖澤。</p>
<p>無盡光明幢併萬億日月而難並其炤故十方悉耀慈輝。</p>
</div>
<div class='div-other'><a id='mulu255' />
<p class='h2'>淨業堂</p><p>一念頓空方許渠彌陀出現。</p>
<p>諸塵本寂須知我淨土全彰。</p>
</div>
<div class='div-other'><a id='mulu256' />
<p class='h2'>觀音閣</p><p>真觀炤處諸苦從來本空是則名為自在之功常常救苦。</p>
<p>正法明時眾生久<span class='corr'>已</span>成佛此乃識得普門之業處處利生。</p>
<p>窓外月窺松色色盡呈真般若。</p>
<p>檻前風響竹聲聲都入大圓通。</p>
</div>
<div class='div-other'><a id='mulu257' />
<p class='h2'>三門</p><p>諸天花雨翠微中嗅著更須仔細。</p>
<p>徧地金繩蒼藹裡行來切莫遲疑。</p>
<p>世態莫須猜剎畔浮雲依落炤。</p>
<p>禪機如可覔溪中皎月帶孤帆。</p>
</div>
<div class='div-other'><a id='mulu258' />
<p class='h2'>祖師堂</p><p>少室庭前千丈白雲寒立雪。</p>
<p>黃梅林裡一輪明月夜傳衣。</p>
</div>
<div class='div-other'><a id='mulu259' />
<p class='h2'>伽藍堂</p><p>開遮有妙權直使僧倫歸覺域。</p>
<p>順逆多方便潛扶聖化浹凡區。</p>
</div>
<div class='div-other'><a id='mulu260' />
<p class='h2'>韋陀祠</p><p>密運神功開覺路　　逆行慈忍衛僧園。</p>
</div>
<div class='div-other'><a id='mulu261' />
<p class='h2'>雲堂</p><p>五觀若明金易化　　喫茶要識茶中有骨。</p>
<p>三心未了水難消　　喫飯須得飯裡有渣。</p>

<div class='div-note'><span class='corr'>○</span>椿容○桂子○戲彩○萱堂<p style="margin-left:1em">並見上。</p>
○擇隣<p style="margin-left:1em">古列女傳曰。孟軻之母。其舍近墓。軻嬉戲為墓間之事。乃徙舍市旁。其嬉戲乃賈人之事。復徙舍學傍。其嬉戲乃設俎豆進退揖遜。母曰此真可以居子矣。孟子學業而歸。母問何所至。孟子自若也。母以刀斷機曰。子之廢學若吾斷機。孟子懼。勤學不忽。</p>
○熊膽<p style="margin-left:1em">唐柳仲郢。母善訓子。仲郢嗜學。常命粉苦參黃連熊膽和為丸使夜嚼助勤。</p>
○結髮<p style="margin-left:1em">謂夫妻曰依依結髮之情。蘇武詩。結髮為夫婦。恩義兩不疑。</p>
○化石<p style="margin-left:1em">神異記曰。武昌山北一貞婦。送其夫從役。至此山立望其夫。死化石。</p>
○畫眉<p style="margin-left:1em">前漢張敞。字子高。平陽人。為婦畫眉。長安中傳張京兆眉憮。有司以奏。宣帝問之。對曰。臣聞閨房之內夫婦之私。有過於畫眉者。上愛其能。弗備責也。</p>
○䑛犢○泰山○東床○梵唄○明星○雪嶺○索震○幹蠱○禱尼○掌上珠○跨竈<p style="margin-left:1em">並見上。</p>
○三鳳<p style="margin-left:1em">後賈彪傳曰。彪兄弟三人並有高名。而彪最優。故天下稱之曰賈氏三鳳。</p>
○刻木○甘棠○涉川○日中聚貨○登壟○銀竹○抱火<p style="margin-left:1em">並見上。</p>
○無何有之鄉<p style="margin-left:1em">莊子註。言造化自然。至道之中自有可樂之地也。</p>
○金繩<p style="margin-left:1em">見上。</p>
○立雪<p style="margin-left:1em">魏神光學解冠世。達磨大師自西域至。往師之。磨未甞與語。一夕大雪。光立庭砌。及曉雪過其膝。後傳法為二祖。</p>
○傳衣<p style="margin-left:1em">見上。</p>
</div></div></div>
<div class='div-other'><a id='mulu262' />
<p class='h1'>續錄</p>
<div class='div-other'><a id='mulu263' />
<p class='h2'>崇禎皇帝遐升禮懺表</p><p>伏以貞元運變古今之局何常。天澤分彰上下之名素定。寸心具不磨之義。大易有無妄之災。欲効犬馬之微忠。聊申蟻蜂之薄悃。<span class='note-inline'>(臣某)</span>等誠惶誠恐稽首頓首上言。竊惟域中首崇三大。敢忘修敬之心。釋典猶重四恩。深懷報德之念。蠉飛蠕動誰能背化日光天。㵎草嵓花亦盡沾和風甘雨。普天在宥。易地歸仁。茲葢伏遇　皇帝陛下神明天縱。英武性成。視民如傷類周文之至德。律身以儉同夏禹之丕謨。夫何國運方衰。遂爾天災洊至。百千萬變拮据惟屬於　一人。一十七年焦勞豈紓于半日。痛丁陽九之厄。苦遭龍亢之殃。禍起潢池叛賊布袵金之綱。機深社鼠逆璫開授首之門。致使龍馭驟升。棄萬機而弗顧。天容益邈。悲九土之何依。<span class='note-inline'>(某)</span>等田衣賤品髠髮遺氓。痴蠢何知出俗甘同于野鹿。貧寒苟活無家實類于飄蓬。借潤恩波愧寸長之無補。偷生草野欲百贖而何從。徒有梵竺之科。少殫緇流之敬。上仗佛天之洪願。下集僧行之精誠。七日勤渠演梁皇之懺法。午夜秘密行古佛之瑜伽。用茲善因上嚴　聖駕。伏願睿德日隆天禧益盛。遊神金闕還映佛日于諸天。毓德蓮臺仍播皇仁于九有。再祈勿靳宜照之光。仍[田/廾]否傾之吉。廓清妖孽重見宇宙之清寧。默鞏皇圖共喜山河之帶礪。<span class='note-inline'>(臣某)</span>無任瞻天仰聖激切屏營之至。謹具表稱進以聞。</p>

<div class='div-note'><span class='corr'>○</span>天澤<p style="margin-left:1em">易履卦。象曰。上天下澤。履。君子以辯上。下定民志。傳。天在上。澤居下。上下之正理也。人之所履當如是。故取其象而為履。君子觀履之象以辯別上下之分。以定其民志。夫上下之分明然後民志有定。民志定然後可以言治。民志不定天下不可得而治也。古之時。公卿大夫而下。位各稱其德。終身居之。得其分也。</p>
○不磨<p style="margin-left:1em">論語曰。不曰堅乎。磨而不磷。</p>
○無妄之災<p style="margin-left:1em">見上。</p>
○犬馬微忠<p style="margin-left:1em">異苑曰。符堅為慕容冲所襲。堅馳騧馬墮而落㵎。追兵幾及。計無由出。馬即踟蹰臨㵎垂鞚與堅。堅不能及。馬又跪授焉。堅攀之得岸而走盧江。幽明錄<span class='corr'>曰</span>。華隆好獵。畜一犬。號的尾。出入自隨。隆後至江邊伐荻。忽為大蛇圍繞周身。犬見便咋蛇。蛇死隆僵無所知。犬彷徨涕泣。還船復反草中。同伴怪。所以隨。往見隆悶絕。將歸家二日。犬為不食。隆復蘇始進飯。由是隆愈愛惜。同于親戚。</p>
○蟻蜂薄悃<p style="margin-left:1em">南越志曰。元嘉元年。建安郡山賊百餘人掩破郡治。抄掠百姓資產子女。遂入府庫掠財寶。先是郡公養蜂別置一室。賊破戶。忽有蜜蜂數萬頭。從衣簏同時噬螫。群賊身首腫痛兩眼盲合。先諸所掠皆棄而走。蟻悃之事見上。</p>
○蠉飛蠕動<p style="margin-left:1em">淮南原道訓曰。蠉飛蠕動待而後生。註蠉音宣。蠕音軟。虫行動貌。</p>
○在宥<p style="margin-left:1em">莊子曰。聞在宥天下。不聞治天下也。註在者優游自在之意。宥者寬容自得之意。</p>
○易地<p style="margin-left:1em">見上。</p>
○天縱<p style="margin-left:1em">論語。子貢曰。固天縱之將聖。註縱猶肆也。言不為限量也。</p>
○視民如傷<p style="margin-left:1em">孟子曰。文王視民如傷。</p>
○律身以儉<p style="margin-left:1em">論語。子曰。禹吾無間然矣。菲飲食而致孝乎鬼神。惡衣服而致美乎黻<span class='corr'>冕</span>。卑宮室而盡力乎溝洫。禹吾無間然矣。</p>
○拮据<p style="margin-left:1em">詩鴟鴞曰。予手拮据。註拮据手口共作之貌。</p>
○陽九之厄<p style="margin-left:1em">左太仲吳都賦曰。徇蹲鴟之沃。則以為世濟陽九。劉曰。易無妄曰。災氣有九陽阨。一元之中四千六百一十七歲。有九阨。陽阨五。陰阨四。合為九。</p>
○龍亢之殃<p style="margin-left:1em">易乾卦上九。亢龍有悔。象曰。亢龍有悔。盈不可久也。</p>
○袵金<p style="margin-left:1em">中庸曰。衽金革死而不厭北方之強也。而強者居之。註衽席也。金。戈兵之屬。革。甲冑之屬。北方風氣剛勁。故以果敢之力勝人為強。強者之事也。</p>
○社鼠<p style="margin-left:1em">齊景公問晏子曰為人何患。曰患社鼠出切於外。入託於社。灌之恐壞墻。薰之恐燒木。今君之左右。出則賣君以効利。入則託君以避害。此社鼠之患也。</p>
○龍馭<p style="margin-left:1em">史封禪書曰。黃帝採首山銅鑄鼎於荊山下。鼎成有龍垂胡髯下迎黃帝。黃帝上騎。群臣後宮從上者七十餘人。餘小臣不得上。</p>
○百贖○否傾○清寧<p style="margin-left:1em">並見上。</p>
○山河帶礪<p style="margin-left:1em">前功臣表序封爵之誓曰。使黃河如帶。泰山若礪。以永存。爰及苗裔。</p>
○屏營<p style="margin-left:1em">楊子註曰。旁皇失措之貌。</p>
</div></div>
<div class='div-other'><a id='mulu264' />
<p class='h2'>又上佛疏</p><p>伏以堯天久運八紘載覆育之恩。舜日驟沉四海失依怙之主。思修報國之典。聊陳用禴之誠。竊惟<span class='note-inline'>(某)</span>四依托活六事隨身。山密林深甘作釋氏之子。天高地厚容為聖世之民。躍冶頑金亦是乾坤之陶鑄。不材凡木誰非雨露之資成。歌帝力而未能。沐皇仁而思報。雖乏股肱効忠之力。尚有晨昏致祝之勤。夫何禍起綠林敢揮戈而犯闕。變生宮掖忍鬻國而啟關。驚軒轅之上昇徒仰龍車而莫及。悲放勳之徂落欲攀天仗而無從。鬼哭神號孤憤上干于白日。天崩地裂深痛直徹于赤心。空懷寸草之哀誠。罔答三春之大化。用遵古皇遺範。特申虎拜之恭。徧舉善逝洪名。屢罄嵩呼之悃。提瑜伽之秘印雨法財于空中。顯紇哩之妙光破鐵城於地下。修茲圭撮之微善。仰答洪濛之巨恩。伏願天祚彌隆皇居仍固。神威廣運再造不壞之河山。睿德益昌重揭大明之日月。挽回殺運躋蒼生于仁壽之天。殲滅妖氛轉洪鈞于清寧之宇。<span class='note-inline'>(某)</span>無任激切懇禱之至。謹具疏上奏以聞。</p>

<div class='div-note'><span class='corr'>○</span>依怙○用禴之誠<p style="margin-left:1em">並見上。</p>
○四依<p style="margin-left:1em">四分律藏曰。一著糞掃衣。二常行乞食。三樹下坐。四用陳腐藥。</p>
○六事<p style="margin-left:1em">謂一衣。二鉢。三坐具。四紙被。五拂子。六手鑪。</p>
○躍冶頑金<p style="margin-left:1em">見上。</p>
○歌帝力<p style="margin-left:1em">壤父者堯時人。年五十而擊壤於道中。觀者曰。大哉帝之德也。壤父曰。吾日出而作。日入而息。鑿井而飲。</p>
○股肱効忠<p style="margin-left:1em">書益稷帝曰。臣作朕股肱耳目。予欲左右。有民汝翼。註君元首也。君資臣以為助。猶元首須股肱耳目以為用也。</p>
○綠林<p style="margin-left:1em">古今合錄曰。天鳳四年丁丑。莽性躁擾法令煩苛。繇役煩劇旱蝗相仍。獄詔不決吏。旁緣侵刻。富者不能自保。貧者無以自存。於是並起為盜賊。荊州新市人王匡王鳳。南陽馬武。頴川王常成丹共聚藏於綠林山中至八千人。</p>
○軒轅上昇<p style="margin-left:1em">見上。</p>
○放勳徂落<p style="margin-left:1em">書舜典曰。二十有八載帝乃殂落。註殂落。死也。</p>
○孤憤<p style="margin-left:1em">陸機辯亡論曰。雖忠臣孤憤列士效死。將奚救哉。</p>
○干于白日<p style="margin-left:1em">史荊軻傳曰。軻為燕太子丹謀<span class='corr'>刺</span>秦王。于時白虹貫白日。</p>
○寸草三春<p style="margin-left:1em">見于上。</p>
○虎拜<p style="margin-left:1em">詩江漢曰。虎拜稽首。注虎召。穆公名也。</p>
○嵩呼<p style="margin-left:1em">見上。</p>
○圭撮<p style="margin-left:1em">前律曆志曰。不失圭撮。註應劭曰。圭自然之形。陰陽之始。四圭曰撮。三指撮之。</p>
○清寧<p style="margin-left:1em">見上。</p>
</div></div>
<div class='div-other'><a id='mulu265' />
<p class='h2'>聞賊勢猖獗諷經護國疏</p><p>皷山涌泉禪寺傳法住持比丘<span class='note-inline'>(某)</span>。謹卜今年三月朔旦。躬率僧眾諷誦仁王護國經二十四部。祈靖宼氛以綿　國祚者。伏以勢居坎[穴/臼]誰為出險之援。禍至堅氷安得回春之力。仰干大覺俯[田/廾]洪慈。切念<span class='note-inline'>(某)</span>誕躬塵世寄跡空門。木食草衣滴水悉濡於聖澤。岩居穴處寸土並覆於天庥。捐頂踵而難酧。捧涓埃而莫報。何意日中之運遽逢薄蝕之災。饑饉洊臻老稚盡轉於溝壑。干戈數起士農半入於潢池。鯨波未靖於海南。鐵馬正驕於塞北。中原板蕩陣雲染戰血成黃。全楚陸沈原草將枯骨同白。秦關既破兵投刃而鼠奔。晉險亦逾官奉檄而草偃。害將及乎宗社。勢必迫於神京。近因南北之耗不通。以致上下之憂特甚。緇衣既弱徒懷獻曝之誠。佛德可憑恭宣護國之典。伏願金輪永鎮鼇極甞安。鋒鏑頓消四郊之呻吟驟息。宼兵遠遁萬姓之疲困盡紓。日月代明長懸無外之炤。地天交泰共釀太和之休。匝地而大有書年。普天而太平垂象。<span class='note-inline'>(某)</span>無任激切懇禱之至。</p>

<div class='div-note'><span class='corr'>○</span>居坎[穴/臼]<p style="margin-left:1em">易習坎初六。習坎入于坎[穴/臼]凶。傳。初以陰柔居坎險之下[穴/臼]坎中之陷處。<span class='corr'>已</span>在習坎中。更入坎[穴/臼]。其凶可知。</p>
○至堅氷<p style="margin-left:1em">易坤初六。履霜堅氷至。傳。履霜則當知陰漸盛而至堅氷矣。猶小人始雖甚微。長則至於盛也。</p>
○頂踵○涓埃<p style="margin-left:1em">並見上。</p>
○日中<p style="margin-left:1em">易豐亨王假之勿憂宜日中。彖曰。日中則昃。月盈則食。天地盈虗與時消息。</p>
○薄蝕之災<p style="margin-left:1em">唐類函曰。日月薄食。天地之災。</p>
○轉溝壑<p style="margin-left:1em">孟子曰。凶年饑歲。君之民老弱轉乎溝壑。</p>
○板蕩<p style="margin-left:1em">毛詩註曰。板板反也。蕩蕩法度廢壞貌。</p>
○獻曝之誠<p style="margin-left:1em">見上。</p>
○鼇極<p style="margin-left:1em">列子曰。昔者女媧氏鍊五色石以補天闕。斷鼇足以立四極。</p>
○地天交泰<p style="margin-left:1em">易泰彖曰。泰小往大來吉亨。則是天地交而萬物通也。</p>
○大有○垂象<p style="margin-left:1em">並見上。</p>
</div></div>
<div class='div-other'><a id='mulu266' />
<p class='h2'>中元普度疏為顧兵憲作</p><p>伏以聖典弘開值諸　佛歡喜之日。心精仰格効大慈兼濟之仁。用滌昔日之愆尤。普㧞幽關之苦毒。欲修善果必假凡儀。今據某處信官某切念業風飄動智月昏迷。居官日久難無悞殺之冤。任事孔艱亦有過傷之咎。況值殺運之遘臨。備覩斯民之塗炭。橫尸遍野一任鼠噉鴉食。白骨連天儘教風吹日炙。殺戮之災未息。洚水之禍併生。田廬半入于波濤。士女多化為魚鱉。要出九幽之劇苦。須憑　三寶之洪慈。由是謹卜某年七月某日就於某寺啟建中元賑幽拔苦道場七晝夜。頂禮梁皇懺法二十四部。清晨諷演秘章嚴淨壇宇。祈　天將之冥力俯鎮魔軍。叩　普賢之願王下臨象馭。多生罪相歷十卷以敷揚。　萬德洪名極一心而頂禮。摘葵烹茗聊以陳及物之儀。酌水焚檀僅以彰盈缶之敬。既畢懺摩之典。仍演地藏之文。日午廣設三德之香饈。普享十方之僧寶。至於紅輪西墜皎月東升。延金剛上師高登法座。運瑜伽密旨廣布玄功。法食雲屯饑虗之苦頓息。甘露雨霪焰熱之䖈驟除。惟茲微誠仰冀慈鑑。伏願沉魂滯魄假懺力以超升。業鎻罪花賴呪功而頓謝。黃金殿內常瞻紫磨之容。碧沼波心時聽苦空之偈。再祈信官某介爾景福錫之大年。常熈茂績之光益隆天寵。快覩榮遷之命廣膺殊休。繁祉集於盈門如川方至。善慶流之奕世似日常升。某不勝瞻仰　金容投誠懇禱之至。</p>

<div class='div-note'><span class='corr'>○</span>塗炭<p style="margin-left:1em">尚書註曰。塗泥也。炭火也。桀為民主而反行昏亂。陷民於塗炭。既失其所以為主矣。</p>
○殺戮<p style="margin-left:1em">書呂刑曰。殺戮無辜。</p>
○洚水<p style="margin-left:1em">孟子曰。當堯之時。天下猶未平。洚水橫流。汜濫於天下。</p>
○士女多化為魚鼈<p style="margin-left:1em">左昭元年劉子曰。美哉禹功。明德遠矣。微禹吾其魚乎。</p>
○象馭○盈缶○天寵○如川方至○奕世○似日常升<p style="margin-left:1em">並見上。</p>
</div></div></div>
<p class='juan'>禪林疏語考證卷之四<span class='note-inline'>(終)</span></p>
<div class='div-w'><p>禪林疏語者明永覺禪師所撰也。而此書中多用事實。是以<span class='note-inline'>(予)</span>偶考一二。自書鋟梓。如其闕誤。俟來哲云。</p>
<p style="margin-left:8em">沙門超然書于逍遙軒</p>
</div>
</div><!-- end of div[@id='body'] -->
</body></html>