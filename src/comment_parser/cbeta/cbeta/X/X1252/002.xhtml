<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林疏語考證</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu62' />禪林疏語考證卷之二</p>
<div class='div-other'><a id='mulu63' />
<p class='h1'>弭災門</p>
<div class='div-other'><a id='mulu64' />
<p class='h2'>春祈雨</p><p>元運方回<span class='corr'>已</span>際發生之候。春膏未沛莫施栽植之功。惟俟來蘇。敢忘䖍禱。　切念<span class='note-inline'>(某)</span>等服勤東作効計西成。適逢青帝之司時。忽致旱魃之為虐。病綠悴漲波之麥。敗黃枯出水之秧。春耕之際如斯。秋稔之期何若。謹修梵典用懇聖慈。<span class='note-inline'>(入佛事)</span>伏願風伯効靈。雨師供職。洒彌天之潤澤。沛然而施洋然而流。回易地之歡聲。憂者以樂病者以愈。</p>

<div class='div-note'><span class='corr'>○</span>來蘇<p style="margin-left:1em">尚書曰。徯予后。后來其蘇。註蘇復生也。</p>
○東作西成<p style="margin-left:1em">尚書註。東作者。春月歲功方興。所當作起之事也。西成者。秋月物成之時。所當成就之事也。</p>
○青帝<p style="margin-left:1em">見上。</p>
○旱魃<p style="margin-left:1em">詩雲漢曰。旱既大甚。滌滌山川旱魃為虐。註。魃旱神也。</p>
○風伯雨師<p style="margin-left:1em">風俗通云。周禮以柳燎祀風師。風師者箕星也。箕主簸揚能致風氣。又以槱燎祀雨師。雨師者畢星也。詩曰。月離于畢俾滂沱矣。註。離月所宿也。畢星名。月離畢。將雨之騐也。</p>
○沛然<p style="margin-left:1em">孟子註。雨盛貌。</p>
○洋然<p style="margin-left:1em">謂盛大貌。</p>
○憂者樂病者愈<p style="margin-left:1em">見子瞻喜雨亭記。</p>
</div></div>
<div class='div-other'><a id='mulu65' />
<p class='h2'>夏祈雨</p><p>日熾朱光孰禦流金之苦。田焦青稼將無炊玉之期。仰禱獅臺。願憐蟻悃。　切念<span class='note-inline'>(某)</span>等衡茅苟活稼穡知艱。欣然畢力于春耕。忽爾驚心于夏旱。維禾穟穟漸悴豳野之黃。彼黍離離將稿周原之白。至所極矣。何苦如之。謹率群氓特皈三寶。<span class='note-inline'>(入佛事)</span>伏願起蛟龍之蟄。震雷電之威。沛然下。洋然流。撲滅紅爐之焰。出而作。入而息。挽回綠野之和。</p>

<div class='div-note'><span class='corr'>○</span>流金<p style="margin-left:1em">莊子曰。大旱。金石流。土山焦。</p>
○炊玉<p style="margin-left:1em">戰國䇿曰。蘇秦之楚三日乃得見王曰。楚國之食貴於玉。薪貴於桂。今使臣食玉炊桂。山谷詩。張侯窘炊玉。僦屋得空壚。</p>
○蟻悃<p style="margin-left:1em">見上。</p>
○維禾穟穟豳野之黃<p style="margin-left:1em">詩生民曰。禾役穟穟。註穟穟苗美好之貌也。又曰。茀厥豐草種之黃茂。註黃茂嘉糓也。又豳風題註。豳國名。在禹貢雍州岐山之北。原隰之野。公劉能復修后稷之業。民以富。實乃相土地之宜而立國於豳之谷焉。</p>
○彼黍離離周原之白<p style="margin-left:1em">詩黍離註離離垂貌。詩綿曰。周原膴膴。註周地名。在岐山之南。廣平曰原。膴膴肥美貌。</p>
○蛟龍之蟄<p style="margin-left:1em">易係辭曰。龍蛇之蟄所以存身也。</p>
○雷電之威<p style="margin-left:1em">杜詩。蜂蠆終懷毒。雷電可震威。</p>
○沛然洋然<p style="margin-left:1em">見上。</p>
○撲滅<p style="margin-left:1em">書盤庚曰。若火之燎于原。不可嚮邇。其猶可撲滅。</p>
○出而作入而息<p style="margin-left:1em">見上。</p>
</div></div>
<div class='div-other'><a id='mulu66' />
<p class='h2'>秋祈雨</p><p>農夫望稔喜逢秋月之臨。旱魃為殃憂甚春氷之履。俯殫愚悃。仰禱聖慈。　切念<span class='note-inline'>(某)</span>等禹甸謀生周原活計。豈意收成之候。尚餘炎赫之威。雲屏屏兮風使之醨。日皜皜兮雨無以至。則種稻翻成畫餅。而療饑那可蒸沙。乃籲覺皇。敬陳佛事。<span class='note-inline'>(入佛事)</span>伏願傾甘露泉。注大悲水。油然作。沛然下。飛揚銀竹之沾濡。耕者悅。憂者欣。醞釀金穰之嘉瑞。</p>

<div class='div-note'><span class='corr'>○</span>旱魃<p style="margin-left:1em">見上。</p>
○春氷<p style="margin-left:1em">書君牙曰。心之憂危。若蹈虎尾。涉于春氷。註若涉春氷畏其陷也。</p>
○禹甸<p style="margin-left:1em">毛詩曰。信彼南山維禹甸之。註甸治也。</p>
○周原<p style="margin-left:1em">見上。</p>
○雲屏屏<p style="margin-left:1em">楚辭後語曰。風伯之怒兮誰使。雲屏屏兮吹使醨之。</p>
○日皜皜<p style="margin-left:1em">孟子曰。秋陽以暴之。皜皜乎不可尚<span class='corr'>已</span>。</p>
○畫餅<p style="margin-left:1em">魏紀明帝詔盧毓曰。選舉莫取有名士。如畫地為餅不可啖食。</p>
○蒸沙<p style="margin-left:1em">棱嚴云。若不斷婬修禪定者。如蒸沙石欲其成飯。經千百劫只名熱沙。</p>
○油然作沛然下<p style="margin-left:1em">孟子曰。天油然作雲。沛然下雨。</p>
○銀竹<p style="margin-left:1em">李白詩。白雨映寒山。森森似銀竹。</p>
○沾濡<p style="margin-left:1em">樂天詩。風雲皆會合。雨露各沾濡。</p>
○醞釀<p style="margin-left:1em">淮南本經曰。斟酌萬殊。旁薄眾宜。以相嘔咐醞釀而成育群生。</p>
</div></div>
<div class='div-other'><a id='mulu67' />
<p class='h2'>得雨小再祈</p><p>畜雲西密不堪惜雨之憂。微雨東來僅應望雲之禱。再陳蟻悃。共徯鴻私。　切念<span class='note-inline'>(某)</span>等處彼衡茅務茲稼穡。奈爾蒼天瘨我以旱。俾之赤地維眾之憂。雖感而遂通<span class='corr'>已</span>得浥塵之喜。然旱之云久必需破塊之恩。謹攄再瀆之誠。用希三尊之聽。<span class='note-inline'>(入佛事)</span>伏願震霹靂雷域中驚起龍眠之蟄。俾滂沱雨天下沾濡龜坼之疇。既渥既優。乃慰乃止。</p>

<div class='div-note'><span class='corr'>○</span>畜雲西密<p style="margin-left:1em">易曰。小畜亨。密雲不雨。自我西郊。傳。雲陰陽之氣。二氣交而和則相畜固而成雨。陽倡而陰和順也故和。若陰先陽倡不順也故不和。不和則不能成雨。雲之畜聚雖密而不成雨者。自西郊故也。東北陽方。西南陰方。自陰倡故不和而不能成雨。</p>
○望雲<p style="margin-left:1em">孟子曰。若大旱之望雲霓。</p>
○蟻悃<p style="margin-left:1em">見上。</p>
○瘨我以旱<p style="margin-left:1em">詩雲漢曰。胡寧瘨我以旱。註瘨病也。</p>
○破塊<p style="margin-left:1em">監鉄論曰。太平之時雨不破塊。旬而一雨必以夜。</p>
○再瀆<p style="margin-left:1em">見上。</p>
○霹靂<p style="margin-left:1em">郭璞曰。雷之急激者曰霹靂。</p>
○龍蟄○滂沱○沾濡<p style="margin-left:1em">並見上。</p>
○龜坼<p style="margin-left:1em">謂土乾裂如龜紋也。</p>
○既渥既優<p style="margin-left:1em">見詩信南山。</p>
</div></div>
<div class='div-other'><a id='mulu68' />
<div class='div-other'><a id='mulu69' />
<p class='h3'>謝雨</p><p>伏念旱之云甚如遭坐甑之炊。感而遂通隨沐傾盆之澤。回焦枯于生育。轉愁歎于謳歌。俯殫蟻報之誠。仰答鴻休之賜。<span class='note-inline'>(入佛事伏願)</span>三日以往為霖雨<span class='corr'>已</span>知至至之深恩。五糓皆熟曰有年尚冀終終之厚惠。</p>

<div class='div-note'><span class='corr'>○</span>坐甑<p style="margin-left:1em">諱文曰。自從五月困暑溫。如坐深甑遭蒸炊。</p>
○蟻報<p style="margin-left:1em">見上。</p>
○霖雨<p style="margin-left:1em">書說命曰。若歲大旱。用汝作霖雨。</p>
○有年<p style="margin-left:1em">左宣十六年冬大有年。</p>
○終終<p style="margin-left:1em">律曆志曰。天終數九。地終數十。合終終以紀閏餘。</p>
</div></div>
<div class='div-other'><a id='mulu70' />
<p class='h3'>又</p><p>伏念嘆其乾矣苦憂心之如熏。雨以潤之喜應聲之若響。田隴有收成之望。郊原見春色之回。雖大聖不自以為功。而下情敢忘于酧德。乃陳象教用昭蟻誠。<span class='note-inline'>(入佛事)</span>既沾既足既優既渥且沐前恩。實發實秀實好實堅尚祈後獲。</p>

<div class='div-note'><span class='corr'>○</span>嘆其乾矣<p style="margin-left:1em">毛詩曰。中谷有蓷嘆其乾矣。註嘆燥也。</p>
○憂心如熏<p style="margin-left:1em">詩雲漢曰。我心憚暑。憂心如熏。註熏灼也。</p>
○象教○蟻誠<p style="margin-left:1em">並見上。</p>
○既沾既足既優既渥<p style="margin-left:1em">見詩信南山。</p>
○實發實秀實好實堅<p style="margin-left:1em">見詩生民。</p>
</div></div></div>
<div class='div-other'><a id='mulu71' />
<p class='h2'>祈晴</p><p>淫雨謂之霖實妨農務慧。日破諸暗庸叩佛慈。陳象教以歸依。冀烏輪之助耀。　切念<span class='note-inline'>(某)</span>等樂歲止期于田稼。兼旬奈苦于簷花。夜息蓬居厭聽滴堦之韻。朝耕禾隴忍觀衝岸之流。可勝大過之憂。爰啟中孚之信。<span class='note-inline'>(入佛事)</span>伏願縱諸陽閉諸陰暫補蒼天之漏。宣其光豁其翳融為易地之和。</p>

<div class='div-note'><span class='corr'>○</span>象教<p style="margin-left:1em">見上。</p>
○樂歲<p style="margin-left:1em">孟子曰。樂歲終身飽。</p>
○簷花<p style="margin-left:1em">杜甫醉時歌曰。灯前細雨簷花落。又古文大全曰。微雨簷溜成花而落。杜詩千家註。趙云。近乎簷邊之花也。劉邈詩。簷花初照月。學者多以簷雨之細如花。遂為簷雨之名。非也。</p>
○大過<p style="margin-left:1em">易大過卦。本義曰。大陽四陽居中過盛故為大過。</p>
○中孚<p style="margin-left:1em">易中孚卦。中孚豚魚吉。利涉大川。利貞。傳豚噪魚冥物之難感者也。孚信能感於豚魚則無不至矣。所以吉也。忠信可以蹈水火。況涉川乎。守信之道在堅正。故利於貞也。</p>
○縱諸陽閉諸陰<p style="margin-left:1em">董仲舒傳曰。仲舒推陰陽所錯行。故止雨閉諸陰縱諸陽。求雨反是。註師古曰。若閉南門禁舉火。及開北門水洒人之類也。</p>
○蒼天之漏<p style="margin-left:1em">朱子語類曰。如蜀有漏天。以其西北陰盛。常雨如天之漏也。故杜詩鼓角漏天東。後人不曉其義。</p>
</div></div>
<div class='div-other'><a id='mulu72' />
<p class='h2'>秋祈晴</p><p>雲稼浮黃喜有收成之侯。雨花垂白乃無休息之時。爰攄丹衷。敬呈白楮。　切念<span class='note-inline'>(某)</span>等銀竹增愁。簷花作妬。淚滴翻雲之黑奚啻十寒。眼穿披霧之青難希一暴。糓垂成而轉壞。蔬向瘁而難榮。欲回大造之權。必假大雄之力。<span class='note-inline'>(入佛事)</span>伏願鼓動釋風掃彼昏蒙之翳。升騰慧日暢為清淨之光。</p>

<div class='div-note'><span class='corr'>○</span>銀竹○簷花<p style="margin-left:1em">並見上。</p>
○十寒一暴<p style="margin-left:1em">孟子曰。雖有天下易生之物也。一日暴之十日寒之。未有能生者。註暴溫之也。</p>
○披霧<p style="margin-left:1em">晉衛罐見樂廣。奇之命子弟造焉曰。此人若氷壺。見之瑩然。若披雲霧而覩青天。</p>
○向瘁難榮<p style="margin-left:1em">班孟堅賓戲曰。朝為榮華夕而焦瘁。</p>
</div></div>
<div class='div-other'><a id='mulu73' />
<p class='h2'>謝晴</p><p>雨霖霑而為害。小民惟日怨咨。日荏苒以騰晶。我佛不可思議。萬物荷當天之炤。群生瞻特地之明。如是蒙恩云何報德。<span class='note-inline'>(入佛事)</span>伏願有始則有其終。自此三登而樂歲。無過亦無不及。繼茲庶徵以若時。</p>

<div class='div-note'><span class='corr'>○</span>荏苒<p style="margin-left:1em">見上。</p>
○三登<p style="margin-left:1em">前食貨志曰。三考黜陟餘三年食。進業曰登。再登曰平。餘六年食。三登曰泰平。二十七歲遺九年食。然後王德流洽禮樂成焉。</p>
</div></div>
<div class='div-other'><a id='mulu74' />
<p class='h2'>迎神保苗</p><p>不稂不莠雖資坤元之功。實方實苞尤藉聖庇之力。仰投皇覺。俯瀝丹誠。　切念<span class='note-inline'>(某)</span>等珍米如珠。以稼為寶。出入云為之際實切知艱。耘鋤播植之間且忘助長。於焉從事舍是何求。然非悃禱於先時。安得萬千于後日。<span class='note-inline'>(入佛事)</span>伏願夢魚應兆。覆斗呈祥。事于西疇俾得萬農之地利。安彼南畒永無一點之天災。</p>

<div class='div-note'><span class='corr'>○</span>不稂不莠<p style="margin-left:1em">詩大田曰。不稂不莠。註稂童梁莠似苗。皆害苗之草也。</p>
○實方實苞<p style="margin-left:1em">詩生民曰。實方實苞。註方房也。苞甲而未拆也。</p>
○云為<p style="margin-left:1em">易係辭曰。變化云為。吉事有祥。</p>
○助長<p style="margin-left:1em">見孟子。</p>
○夢魚<p style="margin-left:1em">詩無羊曰。牧人乃夢。眾維魚矣。旐維旟矣。大人占之。眾維魚矣。實維豐年。旐維旟矣。室家溱溱。</p>
○覆斗<p style="margin-left:1em">晉天文志曰。斗覆歲穰。</p>
○西疇<p style="margin-left:1em">見歸去來辭。</p>
○南畒<p style="margin-left:1em">見詩七月。</p>
</div></div>
<div class='div-other'><a id='mulu75' />
<p class='h2'>禳蝗蟲</p><p>稼穡將成忽致蝗螟之害。鼓桴有應庸申螻蟻之誠。祛彼蠧戕。俾之堅好。　切念<span class='note-inline'>(某)</span>等貴五穀于貴金玉。護寸苗如護圭璋。豈期育秀之時。忽致戕生之害。傷稼曰蟊。傷葉曰螣。慘如木蠧之傷。食心曰螟。食根曰蝗。酷似桑蠶之食。至斯極矣。孰能禦之。乃禱覺皇敬修梵典。<span class='note-inline'>(入佛事)</span>伏願驅之境外掃之域中。寧食吾肺腸何待唐宗之祝。無害我田穉冀歌周室之詩。</p>

<div class='div-note'><span class='corr'>○</span>鼓桴有應<p style="margin-left:1em">前漢李尋傳曰。猶抱鼓之相應也。</p>
○螻蟻之誠○堅好<p style="margin-left:1em">並見上。</p>
○貴五穀<p style="margin-left:1em">前食貨志曰。是故明君貴五穀而賤金玉。</p>
○伐生<p style="margin-left:1em">齊桓公曰。吾欲藉于樹木。管子即對曰此伐生也。吾欲藉于六畜。管子對曰此殺生。</p>
○唐宗之祝<p style="margin-left:1em">唐貞觀間京畿旱蝗食稼。太宗在苑中掇蝗吞之曰。但當食朕無害百姓。是歲蝗不為患。</p>
○周室之詩<p style="margin-left:1em">詩大田曰。去其螟螣。及其蟊賊。無害我田穉田祖。有神秉卑炎火。</p>
</div></div>
<div class='div-other'><a id='mulu76' />
<div class='div-other'><a id='mulu77' />
<p class='h3'>禳火</p><p>桑梓為鄰既失未然之慮。枌榆結社敢忘將熾之憂。率連壤以修斋。合一心而申禱。　切念<span class='note-inline'>(某)</span>等蟻聚而處。鱗次以居。載觀燎原之灾。實驚赭室之禍。況火自家人之出。當效先知。而患宜君子之防。且貽後慮。爰殫螻蟻之敬。用叩天人之師。<span class='note-inline'>(入佛事)</span>伏願鑒我葵藿之悃。錫予蓬蓽之休。乾澤混涵潛弭飛煙之烈燄。離明炤耀散為瑞日之祥光。</p>

<div class='div-note'><span class='corr'>○</span>禳火<p style="margin-left:1em">左昭十八年曰。鄭子產使司馬司寇列居火道行火所燃。城下之人五列登城禳火于玄冥回祿。註玄冥水神。回祿火神也。</p>
○桑梓<p style="margin-left:1em">詩小弁曰。維桑與梓。必恭敬止。註桑梓二木。古者五畒之宅樹之墻下。以遺子孫。給蠶食具器用者也。</p>
○枌榆○燎原<p style="margin-left:1em">並見上。</p>
○家人君子<p style="margin-left:1em">易家人。象曰。風自火出。家人。君子以言有物而行有恒。傳正家之本在正其身。正身之道一言一動不可易也。君子觀風自火出之象。知事之由內而出。故所言必有物。所行必有恒也。</p>
○螻蟻○葵藿○蓬蓽<p style="margin-left:1em">並見上。</p>
</div></div>
<div class='div-other'><a id='mulu78' />
<p class='h3'>又</p><p>居必求安實切徙薪之慮。患思豫杜庸申盈缶之孚。特卜剛辰。用遵大教。　切念<span class='note-inline'>(某)</span>等心炎益盛。欲熾彌張。近瞻熒惑之呈輝。深恐祝融之煽禍。載念積薪之上妄謂之安。因惟執㸑之餘或發于密。爰致鷲峰之禱。用陳鹿苑之科。<span class='note-inline'>(入佛事)</span>伏願池魚無殃。社鳥<span class='corr'>斂</span>跡。收赫赫煌煌之焰散作恩光。錫穰穰簡簡之休敷為陰隲。</p>

<div class='div-note'><span class='corr'>○</span>徙薪之慮<p style="margin-left:1em">事文續集曰。初霍氏奢侈。茂陵徐福言其泰盛。三上書輙報罷。後霍氏誅滅。告者皆封。人為徐生上書曰。客有過主人者。見其竈直突傍有積薪。客曰。子為曲突遠徙其薪。不者且有大患。主人不應。俄其家失火。鄰里共救之。幸而得息。於是殺牛置酒謝其鄰人。灼爛者在於上行。而不錄言曲突者。或謂主人曰。鄉使聽客之言。不費牛酒終亡火患。今論功而請賓。曲突徙薪亡恩澤。燋頭爛額為上客耶。主人悞而請之。宣帝召福為郎。</p>
○盈缶<p style="margin-left:1em">見上。</p>
○熒惑<p style="margin-left:1em">前天文志曰。火星也。</p>
○祝融<p style="margin-left:1em">記月令曰。其神祝融。陳註顓頊氏之子。名黎。火官之臣。</p>
○積薪<p style="margin-left:1em">賈誼傳曰。厝火於積薪之下而寢其上。火未及然因謂之安。</p>
○執㸑<p style="margin-left:1em">詩楚茨曰。執㸑踖踖。註㸑竈也。</p>
○鷲峯<p style="margin-left:1em">見名義。</p>
○鹿苑<p style="margin-left:1em">見要覽。</p>
○池魚<p style="margin-left:1em">事文續集。俗云城門失火殃及池魚。舊說宋城門失火。自汲取池中之水而空竭魚池也。</p>
○赫煌<p style="margin-left:1em">詩註赫赫高明顯盛㒵。煌煌大明㒵。</p>
○穰簡<p style="margin-left:1em">詩執競曰。降福穰穰。降福簡簡。註穰多也。簡大也。</p>
○陰隲<p style="margin-left:1em">書洪範曰。惟天陰隲下民。註隲定也。</p>
</div></div></div>
<div class='div-other'><a id='mulu79' />
<p class='h2'>火後還愿</p><p>祝融煽虐將見池魚之殃。皇覺垂慈載安廈燕之喜。堇陳法務用報殊休。　切念<span class='note-inline'>(某)</span>寄跡塵寰置身火宅。頃以燭天之焰。遽彰徹地之光。飛廉加助虐之威殆將煠我。顓帝失救焚之力實切儆予。爰殫哀籲之誠。用叩慈悲之主。盟言方啟。烈燄隨消。萬間之庇難忘。一瓣之香敢後。<span class='note-inline'>(入佛事)</span>伏願巍巍蓮座現月明水上之光。永永蓬居絕煙滅灰飛之幻。出入咸沾于優渥。鄉閭同賴其帡幪。</p>

<div class='div-note'><span class='corr'>○</span>祝融○池魚○廈燕<p style="margin-left:1em">並見上。</p>
○飛廉<p style="margin-left:1em">風俗通曰。風伯也。</p>
○顓頊<p style="margin-left:1em">謂顓頊高陽氏黃帝孫也。以水德都帝丘。</p>
○萬間之庇<p style="margin-left:1em">見上。</p>
○一瓣香<p style="margin-left:1em">宋陳思道。字無<span class='corr'>己</span>。號后山。詩曰。向來一瓣香。敬為曾南豊。</p>
○巍巍<p style="margin-left:1em">語註高大之㒵。</p>
○優渥○帡幪<p style="margin-left:1em">並見上。</p>
○哀籲之誠<p style="margin-left:1em">見書召誥。</p>
</div></div>
<div class='div-other'><a id='mulu80' />
<p class='h2'>客中遇火後還愿</p><p>覊旅營謀方重浮萍之嘆。鬱攸震怒遽為行李之驚。雖厪撲滅之勞。爰致籲呼之請。感德迄安于廈屋。酧恩寧愧于魯皐。謹竭方寸之心。少效銖錙之報。<span class='note-inline'>(入佛事)</span>伏願玄冥效職。熒惑潛輝。思患預防常願滅未然之禍。遇災知懼尚冀建方至之休。</p>

<div class='div-note'><span class='corr'>○</span>浮萍<p style="margin-left:1em">王勃滕王閣序曰。萍水相逢盡是他鄉之客名文殊璣註曰。浮萍與水相逢。皆是奔走他鄉名利客也。</p>
○鬱攸<p style="margin-left:1em">左註火氣也。</p>
○行李<p style="margin-left:1em">左傳曰。亦不使一介行李告于寡君。註行李行人也。</p>
○撲滅<p style="margin-left:1em">見上。</p>
○魯皐<p style="margin-left:1em">左哀二十一年及齊侯盟于顧。齊人責稽首。因歌曰。魯人之皐數年。不覺使我高蹈。</p>
○<span class='corr'>方</span>寸心<p style="margin-left:1em">見上。</p>
○銖錙<p style="margin-left:1em">禮記曰。分國如錙銖。註八兩為錙銖。權分十黍之重也。</p>
○玄冥○熒惑<p style="margin-left:1em">並見上。</p>
</div></div>
<div class='div-other'><a id='mulu81' />
<p class='h2'>禳瘟</p><p>瘴疫風行實切枌榆之慮。精誠露布敢仗苾蒭之虔。恭禱對大覺之皇皇。謹修竭小心之翼翼。　切念<span class='note-inline'>(某)</span>等莫非橫目之民。孰是檢身之士。近觀六沴之害。實厪群氓之夏。寡過未能恐取皇穹之譴。作孽難逭懼增黑簿之愆。欲謝罪于瘟司。特投誠於聖典。<span class='note-inline'>(入佛事)</span>伏願轉哭聲為歌韻。化疫氣為祥風。一曰壽。二曰福。三曰寧。均賴箕疇之敷錫。十為連。五為比。四為族。相安周井之優游。</p>

<div class='div-note'><span class='corr'>○</span>枌榆○苾蒭<p style="margin-left:1em">並見上。</p>
○小心<p style="margin-left:1em">詩大明曰。維此文王小心翼翼。註翼翼敬也。</p>
○橫目民<p style="margin-left:1em">莊子曰。苑風曰夫子無意于橫目之民乎。</p>
○檢身<p style="margin-left:1em">書伊訓曰。居上克明。為下克忠。與人不求備。檢身若不及。</p>
○六沴<p style="margin-left:1em">前孔光傳曰。六沴之作。註師古曰。沴惡氣也。音戾。</p>
○寡過未能<p style="margin-left:1em">見語憲問。</p>
○皇穹寡婦賦曰。仰皇穹兮嘆息。註天也○作孽難逭<p style="margin-left:1em">見書太甲。</p>
○黑簿<p style="margin-left:1em">智論云。善惡業名黑白。經論諸說云。焰羅王記罪人之善惡業。有善業者載金札。有惡業者書鉄簿。</p>
○壽福寧<p style="margin-left:1em">見上。</p>
○連比族<p style="margin-left:1em">周禮曰。十國曰連。連有帥。五家為比。四閭為族。</p>
</div></div>
<div class='div-other'><a id='mulu82' />
<p class='h2'>一家禳瘟</p><p>瘴癘札瘥而為患。不勝切<span class='corr'>己</span>之憂。戒謹恐懼在乎心。毋致噬臍之悔。仰塵紺目。俯罄丹衷。　切念<span class='note-inline'>(某)</span>鴻毛微命螢爝末光。言輕則辱行薄則辜。不念厥德。善小弗為。惡小弗去。速戾于躬。近觀疫氣之流行益甚。予心之戰兢。實懼延蔓。思趁徹桑。敬修釋典之科。冀脫瘟司之籍。<span class='note-inline'>(入佛事)</span>伏願感之斯通宥其有過。一門恊慶常安五運之和。四氣恒調永消六沴之禍。</p>

<div class='div-note'><span class='corr'>○</span>札瘥<p style="margin-left:1em">左杜預註曰。夭死曰札。小疫曰瘥。</p>
○戒謹恐懼<p style="margin-left:1em">見中庸。</p>
○噬臍<p style="margin-left:1em">左莊六年三甥曰。亡鄧國者此人也。若不早圖。後君噬臍。註若齧腹臍。喻不可及。</p>
○鴻毛<p style="margin-left:1em">司馬遷傳曰。人固有一死。死有重于泰山或有輕于鴻毛。</p>
○速戾于躬○戰兢○徹桑○六沴<p style="margin-left:1em">並見上。</p>
</div></div>
<div class='div-other'><a id='mulu83' />
<p class='h2'>禳牛瘟</p><p>日觀牛疫孰勝南畒之耕。露布蟻誠爰薦西郊之禴。秉念小人之力穡。實資大武以施功。其可舍諸足以用矣。豈意札瘥之癘。甚於觳觫之憂漢京之喘。恐有所傷。齊堂之死若無其罪。謹仗緇衲特懇皇慈。<span class='note-inline'>(入佛事)</span>伏願推其乾覆之恩。錫爾坤為之類。不灾不害。縱情于草野之間或寢所訛。肆意于桃林之下俾之茁壯。助我耕鋤。</p>

<div class='div-note'><span class='corr'>○</span>南畒○蟻誠○西郊之禴○札瘥<p style="margin-left:1em">並見上。</p>
○觳觫之憂<p style="margin-left:1em">孟子曰。齊宣王坐於堂上。有牽牛而過堂下者。王見之曰牛何之。對曰將以釁鐘。王曰舍之。吾不忍其觳觫若無罪而就死地。對曰然則廢釁鐘與。曰何可廢也以羊易之。</p>
○漢京之喘<p style="margin-left:1em">前漢丙吉。宣帝時為丞相。出逢人逐牛。牛喘吐舌。吉駐車使吏問逐牛者曰牛行幾里矣。或譏言道中群鬪死者前後失問。吉曰。方春少陽用事未可大熱。今牛而喘必熱盛矣。恐有傷害。宰相興。調陰陽。職當夏。故問之。</p>
○齊堂之死<p style="margin-left:1em">見前。</p>
○或寢或訛<p style="margin-left:1em">詩無羊曰。或降于阿。或飲于池。或寢或訛。註訛動也。</p>
○桃林之下<p style="margin-left:1em">書武成曰。放牛于桃林之野。示天下弗服。</p>
</div></div>
<div class='div-other'><a id='mulu84' />
<p class='h2'>保瘟病</p><p>厥疾弗瘳實切一家之慮。唯佛普應能消六沴之災。乃殫微誠。特申懇禱。　切念<span class='note-inline'>(某)</span>頃以泡影之身。遽染札瘥之氣。辯明傳變孰為仲景之良醫。診視浮沉誰是叔和之妙手。豈曰天殃之致是。實關人事之有虧。既增黑簿之愆。宜取皇穹之譴。乃瀝心而陳懇。特請命以祈恩。<span class='note-inline'>(入佛事)</span>伏願拯危急于膏<span class='corr'>肓</span>。散冲和于經絡。赦其萬死毋煩起死之良方。賜以再生允賴好生之厚德。</p>

<div class='div-note'><span class='corr'>○</span>六沴<p style="margin-left:1em">見上。</p>
○泡影<p style="margin-left:1em">見金剛經。</p>
○札瘥<p style="margin-left:1em">見上。</p>
○仲景<p style="margin-left:1em">張機。字仲景。東漢南陽人。作傷寒論。醫方大備。扁鵲倉公無以加焉。後世稱為醫聖。</p>
○叔和<p style="margin-left:1em">王叔和。西晉高平人。為大醫令。性度沉靜博通經史。精研醫道洞識修養。</p>
○黑簿○皇穹<p style="margin-left:1em">見上。</p>
○危急<p style="margin-left:1em">文選註。向曰危傾急迫也。</p>
○膏肓<p style="margin-left:1em">左成十年曰。晉公疾病求醫於秦。秦伯使醫緩為之。未至。公夢疾為二竪子曰。彼良醫也。懼傷我。我焉逃之。其一曰。居盲之上膏之下。若我何。醫至曰。疾不可為也。</p>
○冲和<p style="margin-left:1em">列子曰。輕清者上為天。重濁者下為地。冲和氣者為人。註陽氣輕清而上為天。陰氣濁重而下為地。陰陽之氣和合而為人。冲亦和也。</p>
○經絡<p style="margin-left:1em">前藝文志曰。醫經者。原人之血脉經絡骨髓陰陽表裡。起百病之本死生之分。又五臟六府有十二經十五絡。</p>
</div></div></div>
<div class='div-other'><a id='mulu85' />
<p class='h1'>祈恩門</p>
<div class='div-other'><a id='mulu86' />
<p class='h2'>祈嗣</p><p>寂而能應恭祈降岳之祥。感則必通願賜禱尼之吉。特陳象教。用冀鴻恩。　切念<span class='note-inline'>(某)</span>同妻<span class='note-inline'>(某)</span>琴瑟久諧熊羆未夢。二親血脉毋容遽斬于我身。百世明禋詎忍頓捐於今日。必宿愆之作障。故生兆之未形。爰致凡夫之小心。特投我佛之大願。<span class='note-inline'>(入功德立願)</span>伏願鸑鷟來翔圭璋載弄。紹宗不替頓消伯道之憂。當戶有光冀釀燕山之慶。</p>

<div class='div-note'><span class='corr'>○</span>降岳<p style="margin-left:1em">毛詩曰。崧高維嶽。駿極于天。維嶽降神。生甫及申。維申及甫。維周之翰。四國于蕃。四方于宣。</p>
○禱尼<p style="margin-left:1em">史記曰。徵在禱于尼丘山而生孔子。</p>
○象教<p style="margin-left:1em">見上。</p>
○熊羆<p style="margin-left:1em">詩斯干曰。乃寢乃興。乃占我夢。吉夢維何。維熊維羆。維虺維蛇。大人占之。維熊維羆。男子之祥。維虺維蛇。女子之祥。</p>
○明禋<p style="margin-left:1em">書洛誥註。明潔禋祀也。</p>
○鸑鷟<p style="margin-left:1em">說文曰。鳳屬神鳥也。</p>
○圭璋<p style="margin-left:1em">詩斯干曰。乃生男子。載寢之牀。載衣之裳。載弄之璋。其泣喤喤。</p>
○伯道<p style="margin-left:1em">晉鄧攸。字伯道。為河東太守。沒于石勒。乃斫壞車以牛馬負妻子而逃。又遇賊掠其牛馬。步走擔其兒及其弟子。綏度不能兩全。乃謂妻曰。吾弟早亡。惟有一息。理不可絕止。應自弃我兒耳。幸而得存我。後當有子。妻泣而從之。乃棄己子。後卒以無嗣。時人義而哀之曰。天道無知。使鄧伯道無兒。</p>
○燕山<p style="margin-left:1em">見上。</p>
○琴瑟久諧<p style="margin-left:1em">見下產後得男之註。</p>
</div></div>
<div class='div-other'><a id='mulu87' />
<p class='h2'>得嗣還願</p><p><span class='corr'>熊</span>羆未兆昔立祈恩之盟。弧矢方懸今修報德之典。克恭克敬誠忭誠歡。　切念<span class='note-inline'>(某)</span>同室<span class='note-inline'>(某)</span>愆重如山德輕似翼。未見一索男之喜。深厪三不孝之憂。唯我佛垂悲能滿二求之願。故下凡有禱遂叨一子之恩。用踐宿盟。特酧萬庇。<span class='note-inline'>(入佛事)</span>伏願蘭桂聯芳螽斯衍慶。既生既育玉枝之汗永收。俾壽俾昌金鎻之憂無阻。</p>

<div class='div-note'><span class='corr'>○</span>熊羆<span class='corr'>○</span>弧矢<p style="margin-left:1em">並見上。</p>
○一索男<p style="margin-left:1em">易說卦曰。震一索而得男。故謂長男。巽一索而得女。故謂之長女。</p>
○三不孝<p style="margin-left:1em">孟子曰。不孝有三。無後為大。註趙氏曰。於禮有不孝者三事。謂阿意曲從陷親不義一也。家貧親老不為祿仕二也。不娶無子絕先祖祀三也。三者之中無後為大。</p>
○二求<p style="margin-left:1em">成實論云。一得求。謂諸眾生欲得諸樂隨意求取。雖經險難不以為苦。如海吞流心無厭足。是名得求。二命求。謂諸眾生取樂生愛。不能如實觀察樂是苦因。反求長命受此諸樂。是名命求。</p>
○螽斯<p style="margin-left:1em">毛詩曰。螽斯羽詵詵兮。宜爾子孫振振兮。註螽斯。蝗屬。一生九十九子。</p>
○玉枝<p style="margin-left:1em">前漢武帝紀。帝得西那國玉枝以賜近臣年高者云。病則枝汗。死則枝折。老聃得之七百年不汗。偓佺得之三千年不折。</p>
○金鎻<p style="margin-left:1em">智度論云。譬在囹圄桎梏所拘。雖復蒙赦更繫金鎻。人為愛繫如在囹圄。雖得出家更著禁戒如繫金鎻。</p>
</div></div>
<div class='div-other'><a id='mulu88' />
<p class='h2'>保胎</p><p>生育未形實切家人之慮。禱祈有應能消無妄之災。謹露章以陳情。恭演梵而請福。　切念<span class='note-inline'>(某)</span>孕妻<span class='note-inline'>(某)</span>蘩蘋賤質蒲柳微軀。將臨臥蓐之期。深軫徹桑之念。熊羆應夢且居猶豫之中。蛇虺呈祥亦在狐疑之域。惟冀保安之二字。敢忘致敬于三尊。<span class='note-inline'>(入佛事或立愿)</span>伏願妻<span class='note-inline'>(某)</span>臨盆有慶坐草無虞。瑞應掌珠俾作充閭之喜。芳開庭桂尚幾就舘之寧。</p>

<div class='div-note'><span class='corr'>○</span>家人<p style="margin-left:1em">易家人卦。家人利女貞。傳。家人之道利在女正。女正則家道正矣。</p>
○無妄<p style="margin-left:1em">見上。</p>
○蒲柳<p style="margin-left:1em">世說。顧愷之與簡文仝年而髮早白。問其故。答曰。松柏之姿經冬愈茂。蒲柳之質望秋先零。</p>
○徹桑○熊羆<p style="margin-left:1em">並見上。</p>
○猶豫<p style="margin-left:1em">爾雅曰。猶獸名。形如[塵-土+盲]。善登木。性多疑慮。常居山中。忽聞有聲。即恐且來害之。每豫上樹。久之無人然后敢下。須臾又上。如此非一。故今不決者稱猶預焉。</p>
○蛇虺<p style="margin-left:1em">見上。</p>
○狐疑<p style="margin-left:1em">漢書文帝紀。註曰。狐之為獸。其性多疑。每渡氷河且聽且渡。故曰疑者稱狐疑。</p>
○掌珠<p style="margin-left:1em">杜寄漢中王詩曰。掌中探見一珠新。註馬梵賀人有子曰欣得掌中之玉。</p>
○充閭<p style="margin-left:1em">晉賈充始生。父言後當有充閭之慶。故以為名存焉。註古今之顯貴者。賓客填門充滿屋閭。言他日亦當如此。後果西晉武帝時為司空。封魯公。</p>
○就舘<p style="margin-left:1em">記內則曰。妻將生子及月辰就側室。</p>
</div></div>
<div class='div-other'><a id='mulu89' />
<p class='h2'>產後得男還愿</p><p>熊羆在夢冀禳荊室之災。蟻蛭酧恩庸格覺皇之聽。　切念<span class='note-inline'>(某)</span>妻<span class='note-inline'>(某)</span>質之甚弱命乃多迍。頃因誕月之降祥。實切履氷之加慮。璋期載弄莫安在寢之心。珠欲重擎未入捧觀之掌。特獥大聖之福。冀保小君之安。既荷新恩。敢忘宿誓。<span class='note-inline'>(入還愿佛事)</span>伏願琴瑟韻調。桂蘭香遠。喜見克家之慶曰壽曰康。庶幾當戶之能俾昌俾熾。</p>

<div class='div-note'><span class='corr'>○</span>熊羆<p style="margin-left:1em">見上。</p>
○荊室<p style="margin-left:1em">謂自稱妻曰荊室。</p>
○蟻蛭<p style="margin-left:1em">見上。</p>
○履氷<p style="margin-left:1em">詩小旻曰。戰戰兢兢。如臨深淵如履薄氷。</p>
○璋期載弄<p style="margin-left:1em">見上。</p>
○琴瑟韵調<p style="margin-left:1em">夫婦和曰琴瑟調。詩棠棣曰。妻子好合。如鼓瑟琴。</p>
○桂蘭<p style="margin-left:1em">謂稱人子曰桂蘭。事見上。</p>
○克家<p style="margin-left:1em">易蒙九二子克家。象曰。子克家。剛柔接也。</p>
○當戶<p style="margin-left:1em">晉李密表。內無應門五尺之童。註應當也。內無應當門戶五尺之童子。</p>
</div></div>
<div class='div-other'><a id='mulu90' />
<p class='h2'>產後生女還愿</p><p>昔孕棠花之夢爰叩覺皇。今申芹草之誠敬修梵典。　切念<span class='note-inline'>(某)</span>妻<span class='note-inline'>(某)</span>頃以大期之至。深惟一<span class='corr'>己</span>之憂。雖巽得女震得男各由造化。而乾稱父坤稱母曲遂生成。乃斋沐而立盟。果誕生之廸吉。爰陳象教。特謝鴻私。<span class='note-inline'>(入還愿事)</span>伏願雲祉攸隆露恩永渥。載生載育既<span class='corr'>已</span>諧家室之歡。以長以成願早遂閨門之秀。</p>

<div class='div-note'><span class='corr'>○</span>棠花之夢<p style="margin-left:1em">見下附錄。</p>
○芹草之誠○巽得女震得男<p style="margin-left:1em">並見上。</p>
○乾稱父坤稱母<p style="margin-left:1em">見易說卦傳。</p>
○廸吉○象教<p style="margin-left:1em">並見上。</p>
○載生載育<p style="margin-left:1em">見詩生民。</p>
○家室<p style="margin-left:1em">見詩桃夭。</p>
○閨門之秀<p style="margin-left:1em">晉張玄。妹有才質。適顧氏。玄每稱以敵王凝之妻謝道韞。濟泥曰。王夫人神情散朗。故有林下風氣。顧家婦清新玉映。自是閨房之秀。註王夫人道韞也。顧家婦張玄妹也。</p>
</div></div>
<div class='div-other'><a id='mulu91' />
<p class='h2'>嬰兒祈安<span class='note-inline'>(寄姓立愿等通用)</span></p><p>愛鍾孺子先厪困蒙之憂。誠禱覺皇預消無妄之疾。恭陳尺楮。用白寸衷。　切念<span class='note-inline'>(某)</span>同妻<span class='note-inline'>(某)</span>德不前人。事常先慮。幸得弄璋之慶。私期跨竈之能。然襁褓弗寧深恐五行有尅傷之咎。乳哺多窒切憂三命有形戰之災。爰軫徹桑之謀。特輸向日之悃。是以<span class='note-inline'>(入佛事)</span>伏願愍其弱質衛其微生。命運無屯常逢無量壽佛。福基永固恒值熾盛光王。允為幹蠱之休。大作盈門之慶。</p>

<div class='div-note'><span class='corr'>○</span>孺子<p style="margin-left:1em">書洛誥註。稚子也。</p>
○困蒙<p style="margin-left:1em">易蒙六四困蒙吝。象曰。困蒙之吝。獨遠實也。</p>
○無妄○弄璋<p style="margin-left:1em">並見上。</p>
○跨竈<p style="margin-left:1em">謂子過於父為跨竈。吳崇賀人生子云。寄語王渾防跨竈。阿戎清賞祇須臾。或云竈上有釜。故子過於父為跨竈。註釜與父音相同。借以為言也。</p>
○襁褓<p style="margin-left:1em">說文曰。小兒衣也。</p>
○徹桑○向日<p style="margin-left:1em">並見上。</p>
○幹蠱<p style="margin-left:1em">易蠱初六。幹父之蠱。有子考。無咎。厲終吉。九二。幹母之蠱。不可貞。</p>
</div></div>
<div class='div-other'><a id='mulu92' />
<p class='h2'>祈入學立愿</p><p>切念<span class='note-inline'>(某)</span>草茅賤品佔畢寒儒。黃卷功勤未與明倫之列。青雲志切思為發軔之圖。茲當考案方臨試期在邇。虔備儀物。恭詣<span class='note-inline'>(某處某座下)</span>告許<span class='note-inline'>(某愿)</span>。伏願文炫五雲之彩。思涌萬派之波。瑞映黌宮功幸收于魯籍。光浮泮水名早著于周庠。</p>

<div class='div-note'><span class='corr'>○</span>佔畢<p style="margin-left:1em">學記曰。今之教者。呻其佔畢多其訊。註佔視也。畢簡也。言今之教人但吟諷其所佔視之簡牘。不能通其蘊奧也。</p>
○黃卷<p style="margin-left:1em">遯斋閑覧曰。古人寫書皆用黃紙。以蘗染之。所以辟蠧也。故謂之黃卷。</p>
○青雲志<p style="margin-left:1em">見膝王閣序。</p>
○發軔<p style="margin-left:1em">謂軔音忍。礙車輪之木也。去軔。輪動而車行。故凡初為則曰發軔。見楚辭。</p>
○黌宮<p style="margin-left:1em">謂黌音橫。學舍也。</p>
○魯籍<p style="margin-left:1em">謂籍音寂。簿書也。</p>
○泮水<p style="margin-left:1em">詩泮水曰。思樂泮水。註泮水。泮宮之水也。諸侯之學。鄉射之宮。謂之泮宮。其東西南方有水形如半璧。以其半於辟癰。故曰泮水。</p>
○周庠<p style="margin-left:1em">有虞及周之學名也。記王制曰。有虞氏養國老於上庠。孟子曰。周曰庠。</p>
</div></div>
<div class='div-other'><a id='mulu93' />
<p class='h2'>入學還愿</p><p>伏以榮被蓬門<span class='corr'>已</span>作鵬程之發軔。光昭泮水冀為翰苑之先聲。乃竭蟻誠。用答鴻庇。　切念<span class='note-inline'>(某)</span>業專挾筴技習雕蟲。苦志鷄窓思與青錢之選。皈心猊座遂點黌序之班。弗敢久負于前盟。是用俯陳其下悃。<span class='note-inline'>(入還愿佛事)</span>伏願蜚聲藝苑奮跡文場。幸作賓于主家觀光上國。喜登名于仕籍鼓翼天衢。</p>

<div class='div-note'><span class='corr'>○</span>蓬門<p style="margin-left:1em">見上。</p>
○鵬程<p style="margin-left:1em">莊子曰。北冥有魚。其名為鯤。化而為鳥。其名為鵬。鵬之背不知其幾千里也。海運則將徙於南冥。</p>
○發軔○泮水○蟻誠<p style="margin-left:1em">並見上。</p>
○挾筴<p style="margin-left:1em">莊子曰。臧與糓二人相與牧羊而俱亡其羊。問臧奚事。則挾筴讀書。問糓奚事。則博塞以遊。註挾筴即執卷也。</p>
○雕蟲<p style="margin-left:1em">楊子法言曰。或問吾子好賦。曰然。童子雕虫篆刻。俄而曰壯夫不為也。</p>
○雞窓<p style="margin-left:1em">幽冥錄曰。晉袞州<span class='corr'>刺</span>史沛國宋處宗。買一長鳴雞。愛養甚至。常著窓間。後雞作人語。與處宗談論極有言說終日不輟。處宗因此功業大進。</p>
○青錢<p style="margin-left:1em">張鷟。字文成。高宗朝<span class='corr'>人</span>以制舉皆中甲。科員半千。稱其文猶青銅錢。万選万中。時謂青錢學士。</p>
○觀光<p style="margin-left:1em">易觀六四。觀國之光。利用賓于王。</p>
○天衢<p style="margin-left:1em">郭有道碑文曰。將蹈鴻崖之遐跡。紹巢許之絕軌。翔區外以舒翼。超天衢以高峙。</p>
</div></div>
<div class='div-other'><a id='mulu94' />
<p class='h2'>秋科立愿</p><p>秋風初發正屬馮風之期。秋桂將芳喜懷折桂之想。願試場之有慶。冀聖力以加祥。　切念<span class='note-inline'>(某)</span>幼專魯誥。長濫周庠。困守雞窓屢屈登雲之志。苦摩蠧簡幾興奪錦之思。茲者奮翼時臨著鞭日邇。不懇萬間之庇。安收三戰之功。<span class='note-inline'>(入立願)</span>伏願筆絢五雲之彩。思流萬斛之波。虎榜墨新喜作南閩之魁首。蟾宮香發快沾北闕之恩榮。更祈出途收利即次無虞。往返俱亨身心並泰。</p>

<div class='div-note'><span class='corr'>○</span>折桂<p style="margin-left:1em">晉郄詵舉賢能射䇿為天下第一。武帝問。卿才何如。詵曰猶桂林一枝崑山片玉。註桂枝崑山猶如言士林中一耳。陳元老及第詩。桃花先透三層浪。月桂高攀第一枝。</p>
○魯誥<p style="margin-left:1em">謂誥告也。告上曰告。發下曰誥。周書五誥。古者上下有誥。</p>
○周庠○雞窓<p style="margin-left:1em">並見上。</p>
○蠧簡<p style="margin-left:1em">謂蠧木中虫也。又書中蠧魚。韓退之詩。豈殊蠧書虫。生死文字間。簡牒。詩小雅曰。畏此簡書。</p>
○奪錦<p style="margin-left:1em">唐武后遊龍門命群臣賦詩。先成者賜錦袍。東方虬詩先成。設拜賜坐未安。宋之間詩成。文理兼美。左右莫不稱善。乃就奪錦袍衣之。</p>
○奮翼<p style="margin-left:1em">馮異。字公孫。佐漢光武中興。蕪蔞亭上豆粥。至南宮復進麥飯。破赤眉。帝降璽書勞之曰。始雖垂翅回溪。終能奮翼澠池。可謂失之東隅収之桑榆。</p>
○著鞭<p style="margin-left:1em">東晉劉琨與祖逖為友。與親故書曰。吾枕戈待旦志梟逆虜。常恐祖先生先吾著鞭。</p>
○萬間之庇<p style="margin-left:1em">見上。</p>
○五雲之彩<p style="margin-left:1em">江淹。字文通。少時夢人授以五色筆。自是文藻日新。</p>
○萬斛之波<p style="margin-left:1em">東坡曰。吾之文如萬斛泉源。不擇地而出。</p>
○虎榜<p style="margin-left:1em">唐書歐陽詹。字行周。舉進士。與韓愈李絳崔群王涯馮宿庾承宣聯名登第。皆天下選。時稱龍虎榜。</p>
○南閩<p style="margin-left:1em">周禮注疏曰。八蠻在南方。閩其別也。</p>
○魁首<p style="margin-left:1em">謂凡為首者皆曰魁。</p>
○蟾宮<p style="margin-left:1em">謂及第之[卄/宋]比步蟾宮。張衡靈憲序。月者陰宗之精。積而為獸。象兔陰之類。其數偶。其後有窮后羿請不死之藥於西王母。其妻嫦娥竊以奔月。是為蟾蜍。又古送赴省。嫦娥剪就綠羅袍待來步蟾宮與換。</p>
○北闕<p style="margin-left:1em">漢高帝紀。蕭何治未央宮。立東闕北闕前殿。注未央宮雖南向。而上奏事謁見之徒皆謁北闕。是以北闕為正門。</p>
</div></div>
<div class='div-other'><a id='mulu95' />
<p class='h2'>秋捷還愿</p><p>喜辱賢書全藉聖慈之力。肅修梵典庶昭愚悃之衷。乃仗緇袍特申素楮。　切念<span class='note-inline'>(某)</span>試期在邇場事當行。脫頴青衿須賴夢中之糊眼。奮身白屋必憑暗裡之點頭。敬立良盟。特希慈庇。幸叨光于虎榜。敢忘報于獅臺。<span class='note-inline'>(<span class='corr'>入</span>還愿佛事)</span>伏願既搏秋風猶躍春浪。瓊林花發榮簪上苑之春。金榜墨鮮恩賜曲江之宴。</p>

<div class='div-note'><span class='corr'>○</span>青衿<p style="margin-left:1em">毛詩曰。青青子衿。註青青純綠之色。父母俱存衣純以青。子。男子也。衿。領也。青衿者以青布作護領也。</p>
○白屋<p style="margin-left:1em">前漢書蕭望之傳曰。非周公相成王。躬吐握之禮。致白屋之意。注師古曰。白屋謂白盖之屋。以茅覆之。賤人所居。</p>
○夢中糊眼○暗裡點頭<p style="margin-left:1em">宋歐陽脩知貢舉考試卷。常覺坐後一朱衣人點頭。然後文入格。不爾則無復與考。始疑侍吏。及回視一無所見。因語同列三歎。甞有句云。文章自古無憑據。惟願朱衣一點頭。又詩云。青夜夢中糊眼處。朱衣暗裡點頭時。</p>
○虎榜<p style="margin-left:1em">見上。</p>
○瓊林<p style="margin-left:1em">謂朝廷賜宴及第人謂瓊林宴。宋太平興國八年宋白等並賜及第賜宴。始就瓊林苑。後遂為定制。</p>
○金榜<p style="margin-left:1em">西京雜記曰。崔紹暴卒復生。見冥間列榜書人姓名。將相金榜。其次銀榜。州縣小官並是鉄榜。</p>
○上林<p style="margin-left:1em">上林賦註。良曰。上林苑名。</p>
○曲江之宴<p style="margin-left:1em">漢武帝造曲江池。其水西折。唐人上巳在曲江頭禊飲踏青。明皇封張九齡于此。號曲江公。後秀士登科賜宴於此。</p>
</div></div>
<div class='div-other'><a id='mulu96' />
<p class='h2'>春科立愿</p><p>赴試春官志取棘圍之捷。投誠秋禴思祈蓮座之恩。爰立良盟。用希慈鑑。　切念<span class='note-inline'>(某)</span>佔畢賤品樗櫟凡材。苦志螢光未達青雲之路。與名鶚薦幸叨丹桂之芳。尚希曜桃浪以飛騰。詎忍虗杏花之爛熳。乃仗緇流歸命皇覺。　伏願楊文吐鳳李筆生花。金榜先登奚啻處囊之士。錦標首奪允稱入彀之英。更祈往返俱亨身心並泰。登途何慮即次無虞。</p>

<div class='div-note'><span class='corr'>○</span>春官<p style="margin-left:1em">周禮云。春官宗伯掌禮。註春官卿。主邦禮。治天神地祇人鬼之事。和上下尊卑等。列春官於四時之序為長。故其官謂之宗伯。</p>
○棘圍<p style="margin-left:1em">通典云。選舉類禮部閱試之日。皆嚴設兵衛栫棘圍之以防假濫。註栫圍也。假濫假託泛濫。閱試之日用兵嚴衛以棘<span class='corr'>刺</span>圍之。以防假才及濫入者。</p>
○佔畢○樗櫟<p style="margin-left:1em">並見上。</p>
○螢光<p style="margin-left:1em">晉車胤。字武子。南平人。恭勤不倦。博覧多通。家貧不常得油。夏月則練囊盛數十螢火以照書。以夜繼日。</p>
○青雲之路<p style="margin-left:1em">宋梁顥狀元及第。年八十二。謝啟云。皓首窮經少伏生之八歲。青雲得路多太公之二年。</p>
○鶚薦<p style="margin-left:1em">後禰衡始弱冠。孔融愛其才。上表薦之曰。鷙鳥累百不如一鶚。使衡立朝必有可觀。</p>
○丹桂○桃浪<p style="margin-left:1em">並見上。</p>
○杏花<p style="margin-left:1em">莊子曰。孔子遊淄濰之林。休坐杏壇之上讀書弦歌鼓琴。</p>
○楊文吐鳳<p style="margin-left:1em">後漢楊雄。字子雲。成帝時客有薦揚雄文似相如者。上召雄待詔承明之庭。還奏甘泉賦以勸。雄作甘泉賦成。夢吐白鳳。</p>
○李筆生花<p style="margin-left:1em">天寶遺事曰。李白少時夢筆頭生花。自是才思日進。</p>
○金榜<p style="margin-left:1em">見上。</p>
○處囊之士<p style="margin-left:1em">史平原君傳曰。平原君合從于楚。得食客十九人。毛遂自薦曰。臣得如錐之處囊中。乃脫頴而去。非特未見而<span class='corr'>已</span>。</p>
○錦標首奪<p style="margin-left:1em">見上。</p>
○入彀之英<p style="margin-left:1em">唐太宗正觀中私幸端門。見進士綴行而出。喜曰。天下英雄入吾彀中矣。註。彀。張弓引備也。彀中猶言落圈套也。</p>
</div></div>
<div class='div-other'><a id='mulu97' />
<p class='h2'>登第還愿</p><p>杏苑春濃喜龍門之波煖。棘圍捷奏荷燕闕之寵新。昔藉鴻休。茲勤蟻報。　切念<span class='note-inline'>(某)</span>青燈志苦。黃卷功勤。矻矻暑寒豈垂涎于溫飽。孳孳晝夜思勵志于功名。幸沾鴈塔之光。悉屬猊臺之廕。爰思報答。敢不精虔。<span class='note-inline'>(某)</span>伏願帝恩益隆。臣職惟謹。青袍玉簡長環北極之尊。紫綬金魚永祝南山之壽。</p>

<div class='div-note'><span class='corr'>○</span>龍門<p style="margin-left:1em">謂龍門以魚為喻也。龍門河水所下之口。在今絳州龍門縣。龍門水險不通。魚鼈之屬莫能上。江海大魚集龍門下者數千不得上。上即為龍。今士有被其容接者。名為登龍門。事見東漢李膺傳。</p>
○棘圍○蟻報○黃卷<p style="margin-left:1em">並見上。</p>
○矻矻<p style="margin-left:1em">文選李周翰註。勤作也。又軌範註徤作。勞極㒵。</p>
○溫飽<p style="margin-left:1em">見孟子。</p>
○孳孳<p style="margin-left:1em">孟子註。勤勉之意。</p>
○鴈塔<p style="margin-left:1em">西域記。昔有比丘見雙雁飛翔。忽一雁投下自隕。眾曰此雁垂戒。宜旌彼德。于是[序-予+(((嘹-口)-小)-日+土)]鴈建塔。又古今詩話云。唐韋肇及第。偶於慈恩寺鴈塔題名。後人效之。遂成故事。</p>
○紫綬<p style="margin-left:1em">前百官表曰。丞相金印紫綬。註綬佩印之組也。</p>
○金魚<p style="margin-left:1em">唐書曰。高宗給五品<span class='corr'>已</span>上隨身銀魚袋。以防召命之詐。出內必合之。三品以上金飾袋。垂拱中都督<span class='corr'>刺</span>史始賜魚。天授二年改佩魚皆為龜。其後三品以上龜袋飾以金。四品以銀。五品以銅。中宗初罷龜袋。復給以魚。</p>
○南山之壽<p style="margin-left:1em">詩天保曰。如南山之壽。不騫不崩。</p>
</div></div>
<div class='div-other'><a id='mulu98' />
<p class='h2'>官員赴任祈安</p><p>帝恩方重敢憚䟦涉之勞。臣職尤難實懷氷淵之慮。爇瓣香以致敬。露片楮以祈安。　切念<span class='note-inline'>(某)</span>叨登仕籍濫點臣班。既拜命以為榮。當俶裝而敢後。第恐舟車弗利盜賊方殷。猶慮風土各殊奸仇莫測。不懇聖慈之庇。安紓薄宦之憂。<span class='note-inline'>(入佛事)</span>伏願客途無恙。官舍咸寧。常熈茂續之光毋忝厥職。快覩榮遷之命廣膺殊休。</p>

<div class='div-note'><span class='corr'>○</span>跋涉之勞<p style="margin-left:1em">詩載馳曰。大夫䟦涉。我心則憂。註草行曰䟦。水行曰涉。</p>
○氷淵之慮<p style="margin-left:1em">見上。</p>
○拜命<p style="margin-left:1em">左莊十一年曰。拜命之辱。註謝辱厚命。</p>
○俶裝<p style="margin-left:1em">張平子思玄賦。簡元辰而俶裝。李善註曰。俶始也。</p>
○無恙<p style="margin-left:1em">神異經曰。北方有獸曰㺊。㺊恙也。黃帝殺之。由是人無憂疾。謂之無恙。</p>
</div></div>
<div class='div-other'><a id='mulu99' />
<p class='h2'>官員赴任祈安後還愿</p><p>仕途多險爰興利涉之思。聖力無方幸獲有常之吉。思酧慈廕。乃竭鄙誠。　切念<span class='note-inline'>(某)</span>觀光有愧。竊祿無能。萬里長途既切馳驅之懼。一朝顯命深懷踧踖之憂。乃立盟言果垂響應。思修昔年之欵。爰罄今日之恭。<span class='note-inline'>(入佛事)</span>伏願錫之大年介爾景福。如川方至。頻荷鳳勑之榮。如日斯升。快覩龍顏之喜。</p>

<div class='div-note'><span class='corr'>○</span>利涉之思<p style="margin-left:1em">易曰。需。有孚光亨。貞吉。利涉大川。本義曰。需待也。以乾遇坎。乾健坎險。以剛遇險而不遽進以陷於險。待之義也。孚信之在中者也。</p>
○觀光<p style="margin-left:1em">見上。</p>
○踧踖<p style="margin-left:1em">語註。恭敬不寧之㒵。</p>
○響應<p style="margin-left:1em">見過秦論。</p>
○介爾景福○如川方至<p style="margin-left:1em">並見毛詩。</p>
○鳳勑之榮<p style="margin-left:1em">鄴中記曰。石季龍與皇后在觀上。有詔書銜木鳳口中。放數百丈緋繩迴轉飛下。</p>
○如日斯升<p style="margin-left:1em">見詩天保。</p>
○龍顏之喜<p style="margin-left:1em">前漢高祖諱邦。字季沛。豐邑中陽里人。姓劉氏。母媼甞息大澤之陂。夢與神遇。是時雷電晦冥。父太公往則見交龍於上。<span class='corr'>已</span>而有娠。遂產高祖。隆準而龍顏也。</p>
</div></div>
<div class='div-other'><a id='mulu100' />
<p class='h2'>客商出外祈安</p><p>臥雨飱風圖取錐刀之利。望雲就日冀獥桴鼓之隨。謹涓糓辰。聿陳微悃。　切念<span class='note-inline'>(某)</span>耻為兔守。漫爾蠅營。斯邁斯征爰謀爰度。載念旅舍愁見侵侮之驚。抑念客舟恐致淪胥之苦。身之歷寒歷暑。貨之或滯或通。若非獥福于先難。何以成謀于後獲。<span class='note-inline'>(入佛事)</span>伏願察翼翼之恭。垂皇皇之鑒。維車之運汎舟之役俱襲佳祥。垂槖而往載稛而歸得收微利。</p>

<div class='div-note'><span class='corr'>○</span>錐刀之利<p style="margin-left:1em">左昭曰。錐刀之末將盡爭之。註錐刀之末至細。以喻細事。</p>
○桴鼓○兔守<p style="margin-left:1em">並見上。</p>
○蠅營<p style="margin-left:1em">毛詩曰。營營青蠅。註營營往來㒵。</p>
○侵侮<p style="margin-left:1em">曲禮曰。禮不踰節不侵侮。</p>
○淪胥<p style="margin-left:1em">詩小旻曰。如彼流泉。無淪胥以敗。註淪陷。胥相也。</p>
○翼翼皇皇<p style="margin-left:1em">見上。</p>
○汎舟之役<p style="margin-left:1em">左僖十三年。秦於是乎輸粟于晉。自雍及絳相繼命之曰。汎舟之役。註從渭水運入河汾。</p>
○垂槖梱載<p style="margin-left:1em">國語曰。諸侯之使垂槖而入。稛載而歸。註稛束也。</p>
</div></div>
<div class='div-other'><a id='mulu101' />
<p class='h2'>商歸還愿</p><p>利者義之和。爰致蠅營之利。誠者天之道。敢忘蟻報之誠。恭演梵儀。聿遵教法。　切念<span class='note-inline'>(某)</span>糊口四方置身千里。登途駕轍滔滔底足之津。濟渡浮舟汎汎回頭之岸。驚省人情之厚薄。間關世道之炎凉。莫敢或遑未知收濟。欲集客行之慶。唯憑聖庇之休。茲當返斾之時。庸致銜環之悃。<span class='note-inline'>(入佛事)</span>伏願潤屋計成克家謀遂。行曰商坐曰賈咸無滯貨之憂。為者疾用者舒常有生財之道。</p>

<div class='div-note'><span class='corr'>○</span>蠅營○蟻報<p style="margin-left:1em">並見上。</p>
○糊口四方<p style="margin-left:1em">左隱十一年鄭伯曰。寡人有弟名叔段不能和恊。而使糊其口於四方。註使叔叚寄食於四方之國。謂段元年奔共。</p>
○間關<p style="margin-left:1em">後漢荀彧傳論曰。荀君乃越河冀間關以從曹氏。註曰間關猶展轉也。</p>
○返斾<p style="margin-left:1em">左傳曰。令尹南轅返斾。註將皈也。</p>
○銜環<p style="margin-left:1em">見上。</p>
○潤屋<p style="margin-left:1em">大學曰。富潤屋。德潤身。</p>
○克家<p style="margin-left:1em">見上。</p>
○商賈<p style="margin-left:1em">白虎通曰。居賣曰賈。通物曰商。</p>
○為者疾用者舒○生財之道<p style="margin-left:1em">並見大學。</p>
</div></div>
<div class='div-other'><a id='mulu102' />
<div class='div-other'><a id='mulu103' />
<p class='h3'>商遇風浪後還愿</p><p>浮江無際淪胥可嘆于客舟。法海有緣登躋得乘于道筏。謹涓糓旦。爰報洪恩。　切念某計切肯堂。謀深潤屋。比逐蠅頭之利。忽驚鯨浪之憂。眇眇幻軀幾葬江魚之腹。盈盈重貨將傾蛟冗之淵。爰叩調御之尊。遂免漂淪之苦。其恩希有。於意云何。<span class='note-inline'>(入佛事)</span>伏願利源洋溢。福海淵渟。出入隨所之永遇妙吉祥之庇。交易得其所偕逢歡喜藏之休。</p>

<div class='div-note'><span class='corr'>○</span>淪胥○糓旦○肯堂○潤屋<p style="margin-left:1em">並見上。</p>
○眇眇<p style="margin-left:1em">史武本紀曰。朕以眇眇之身承至尊。兢兢焉懼勿任。</p>
○江魚之腹<p style="margin-left:1em">見屈原漁父辭。</p>
○洋溢<p style="margin-left:1em">見中庸。</p>
</div></div>
<div class='div-other'><a id='mulu104' />
<p class='h3'>又<span class='note-inline'>(皈遇風浪)</span></p><p>飛廉漲波上之風曾申祈悃。我佛現水中之月立遂感通。乃露丹誠。用酧洪庇。　切念<span class='note-inline'>(某)</span>草茅賤品萍梗浮蹤。還歸比涉于長江。漂墮如居于巨海。號風戰雨激為恩地之雷。沃日吞雲翻作迷天之雪。欲脫龍淵之難。爰呼倪座之尊。果藉洪慈。即獥廸吉。將希草結乃效葵傾。<span class='note-inline'>(入佛事)</span>伏願錢流地上。貨衍日中。玉積珠盈自見門庭之成市。川增雲委何須壟斷之頻登。</p>

<div class='div-note'><span class='corr'>○</span>飛廉○廸吉○草結○葵傾<p style="margin-left:1em">並見上。</p>
○錢流地上<p style="margin-left:1em">前貸食傳曰。故貨寶於金。利於刀。流於泉。註如淳曰。名錢為刀者。以其利於民也。又流行如泉也。</p>
○貨衍日中<p style="margin-left:1em">易係辭曰。日中為市。致天下民。聚天下之貨。交易而退。各得其所。</p>
○壟斷<p style="margin-left:1em">孟子曰。有賤丈夫焉必求壟斷而登之。以左右望而罔市利。註左右望者欲得此而又取彼也。罔謂罔羅取之也。</p>
</div></div></div>
<div class='div-other'><a id='mulu105' />
<p class='h2'>妻為夫作商不歸立愿</p><p>念彼槖砧久作無依之旅。惟茲荊閫敬殫有感之誠。特立良盟。恭演梵務。　切念夫主<span class='note-inline'>(某)</span>計鴟夷利。為子長遊。日邁月征莫悉鴻鱗之寄。風飱雨臥可勝蠒足之勞。彼在天之涯。此居地之角。未得旋車之喜。徒深舉案之思。稽首祈恩志心歸命。<span class='note-inline'>(入佛事)</span>伏願夫<span class='note-inline'>(某)</span>動淵明松菊之懷。興張翰蓴鱸之念。不留不處行休轍迹之間關。言旋言歸得致刀頭之盟信。</p>

<div class='div-note'><span class='corr'>○</span>藁砧<p style="margin-left:1em">古樂府云。藁砧今何在。山上更有山。註藁砧喻夫。問夫何在山上。又山乃出字。言夫出外也。</p>
○鴟夷<p style="margin-left:1em">史范蠡傳曰。范蠡浮海出齊。變姓名。自謂鴟夷子。皮耕于海畔。註索隱曰。范蠡自謂也。蓋以吳王殺子胥而盛以鴟夷。今蠡自以有罪故為號也。韋昭曰。鴟夷革囊也。或曰生牛皮也。</p>
○日邁月征<p style="margin-left:1em">見詩小宛。</p>
○蠒足<p style="margin-left:1em">謂足重皮也。楚欲伐宋。墨子自魯趣楚。十日十夜足腫如重蠒而不休息。謂足傷起皮如重蠒也。</p>
○天涯地角<p style="margin-left:1em">吳融盡山水歌曰。地角移來方寸間。天涯寫在筆鋒裡。</p>
○舉案<p style="margin-left:1em">列女傳曰。孟光。字德耀。隣里多求擇對不嫁。父母問其故。光曰。欲得賢如梁伯鸞者。鴻聞而娶之。及嫁以裝飾入門。七日而鴻不答。光曰妾者隱居之服。鴻喜曰此真梁鴻妻。貧賃後入覇陵山中以耕織為業。光每進食於鴻。必舉案齊眉。不敢仰視。</p>
○淵明松菊<p style="margin-left:1em">見囦明歸去來辭。</p>
○張翰蓴魲<p style="margin-left:1em">張翰。字季鷹。有清才。善屬文。晉惠朝齊王冏辟為東曹掾。因秋風起。思吳中菰菜蒪羮魲魚鱠。歎曰。人生遺適志耳。富貴何為。即引去。</p>
○間關<p style="margin-left:1em">見上。</p>
○刀頭<p style="margin-left:1em">古樂府。何時大刀頭。破鏡飛上天。註謂夫還期在月。如破鏡時刀頭有環。故云。</p>
</div></div>
<div class='div-other'><a id='mulu106' />
<p class='h2'>因訟祈安</p><p>乖違互訟<span class='corr'>已</span>慚忍辱之仙。休咎兩明實藉垂慈之佛。敬投皇覺。謹控丹誠。　切念<span class='note-inline'>(某)</span>艱苦一生。畏嚴三尺。近以仇讐之隙。遽興論訟之端。刻木之誓實我之憂。甘棠之聽伊誰是賴。唯求中吉。切慮終㐫。不覬慈仁安底寧息。<span class='note-inline'>(入佛事)</span>伏願慈雲覆護。慧日光明。無幽不察無願不成。惟余有請爾。有枉必伸有疑必釋。在吾無間然。</p>

<div class='div-note'><span class='corr'>○</span>忍辱仙<p style="margin-left:1em">見大藏一覽。</p>
○刻木之誓<p style="margin-left:1em">前路溫舒傳曰。畫地為獄議不入。刻木為吏期不對。</p>
○甘棠之聽<p style="margin-left:1em">謂召伯舍甘棠之下聽訟也。見詩甘棠。</p>
○三尺<p style="margin-left:1em">小學註曰。三尺謂法律。古者以三尺竹簡書之。</p>
○中吉終㐫<p style="margin-left:1em">易曰。訟。有孚窒愓。中吉終凶。傳。訟之道必有其孚實中。無其實乃是誣妄。凶之道也。卦之中實為有孚之象。訟者與人爭辯而待決於人。雖有孚亦須牽塞未通不窒則<span class='corr'>已</span>。明無訟矣。事既未辯。吉凶未可必也。故有畏惕。中吉得中則吉也。終凶終極其事則凶也。</p>
○無間然<p style="margin-left:1em">語泰伯曰。禹吾無間然矣。註間罅隙也。謂指其罅隙而非議之也。</p>
</div></div>
<div class='div-other'><a id='mulu107' />
<p class='h2'>橫遭官事祈安</p><p>非殃橫罹豈勝下險之憂。聖德弘仁爰致中孚之禱。　切念<span class='note-inline'>(某)</span>燕安兀兀。兔守愚愚。豈期棘險之奸。妄肆株連之害。嗟嗟法網殆難頃㓨以逃生。惻惻刑威若易須臾之置死。桎梏之憂既重。苞苴之費不輕。哀控告之無門。幸歸投之有佛。<span class='note-inline'>(入佛事)</span>伏願三尺無干。五刑不濫。舉直錯諸枉永無詿誤之憂。作善降之祥尚冀曲全之庇。</p>

<div class='div-note'><span class='corr'>○</span>下險之憂<p style="margin-left:1em">易訟卦。彖曰。訟。上剛下險。險而徤訟。傳。訟之為<span class='corr'>卦</span>。上剛下險。險而又徤也。又為險徤相接。內險外徤。皆所以為訟也。若徤而不險不生訟也。險而不徤不能訟也。險而又徤是以訟也。</p>
○中孚<p style="margin-left:1em">見上。</p>
○兀兀<p style="margin-left:1em">指南云。兀兀無知㒵。</p>
○兔守<p style="margin-left:1em">見上。</p>
○棘險之奸<p style="margin-left:1em">毛詩曰。營營青蠅止于棘。讒人罔極。交亂四國。</p>
○株連之害<p style="margin-left:1em">前食貨志曰。廼徵諸犯。令相引數千人名曰株。送徒入財者得補郎。郎選衰矣。註應劭曰。株根本也。送致也。師古曰。言被牽引者為其根株。所送當充徒役。而能入財者即當補郎。</p>
○桎梏<p style="margin-left:1em">孟子曰。桎梏死者非正命也。註桎梏所以拘罪人者也。</p>
○苞苴<p style="margin-left:1em">補註云。苴所以藉履也。孫曰。包苴也。麻無子曰苴。</p>
○控告<p style="margin-left:1em">左襄八年曰。無所控告。</p>
○三尺<p style="margin-left:1em">見上。</p>
○五刑<p style="margin-left:1em">書舜典註曰。墨劓洵宮。大辟也。</p>
○舉直錯諸枉<p style="margin-left:1em">見語為政。</p>
○詿誤<p style="margin-left:1em">謂詿音卦。誤也。前景紀詔曰。吳王濞為逆。詿誤吏民。</p>
○作善降之祥<p style="margin-left:1em">見書伊訓。</p>
○曲全<p style="margin-left:1em">老子曰。曲則全。枉則直。註能曲而後能全。</p>
</div></div>
<div class='div-other'><a id='mulu108' />
<p class='h2'>官事受枉祈脫</p><p>暗裡擠排<span class='corr'>已</span>橫遭其陷穽。急中呼禱願致應于鼓桴。　切念<span class='note-inline'>(某)</span>拙于守分昧于知幾。豈期狙詐之奸。竟致鼠牙之禍。讒謗成惡暫疑曾子之殺人。縲絏致憂安待晏嬰之知我。文乃曲斷。事實枉誣。欲飛鄒衍之霜。願致真卿之雨。唯切歸佛之悃。庶有回天之功。<span class='note-inline'>(入佛事)</span>伏願覆盆有炤。明鏡無私。出之危置之安。永荷神明之宰。鋤其奸雪其枉。庶瞻昭回之天。</p>

<div class='div-note'><span class='corr'>○</span>陷穽<p style="margin-left:1em">中庸。子曰。人皆曰予知驅而納諸罟擭陷阱之中而莫之知辟也。註陷阱坑坎也。皆所以揜取禽獸者也。</p>
○鼓桴<p style="margin-left:1em">見上。</p>
○知幾<p style="margin-left:1em">見易係辭。</p>
○狙詐<p style="margin-left:1em">列子曰。宋有狚公者愛狙。養之成群。能解狙意。狙亦得公之心。將限其食。先誑之曰。與若芧朝三而暮四足乎。眾狙皆起而怒。俄而曰。與若芧朝四而暮三足乎。眾狙皆伏而喜。</p>
○鼠牙<p style="margin-left:1em">詩行露曰。誰謂鼠無牙。何以穿我墉。</p>
○曾子殺人<p style="margin-left:1em">曾參。姓曾。名參。字子輿。孔子弟子。武城人。至孝。孔子因之作孝經。秦之甘茂曰。魯人與曾參同名者殺人。人告其母。母曰吾子不殺人。織機自若。少頃人又告曾參殺人。母又自若。又一人告之。其母投機杼。下機踰墻而走。臣賢不及曾參。王信臣又不及其母。疑臣者非特三人。臣恐大王投杼矣。</p>
○晏嬰知我<p style="margin-left:1em">史記晏平仲傳云。越石父賢在縲紲中。晏子出。遭之塗。解左驂贖之。載歸弗謝。人閨久之。越石父請絕。晏子戄然攝衣冠謝曰。嬰雖不仁。免子於厄。何子求絕之速也。石父曰。不然。吾聞君子詘於不知<span class='corr'>己</span>而信於知<span class='corr'>己</span>者。方吾在縲紲中。彼不知我也。夫子既以感寤而贖我。是知<span class='corr'>己</span>。知<span class='corr'>己</span>而無禮。固不如在縲紲之中。晏子於是延入為上客。</p>
○鄒衍霜<p style="margin-left:1em">燕鄒衍事燕惠王。左右譖之被繫於獄。仰天而哭。盛夏天為之降霜。</p>
○真卿雨<p style="margin-left:1em">唐顏真卿為監察御史。使河隴時。五原有冤獄久不決。天且旱。真卿辯獄而雨。郡人呼御史雨。</p>
○回天功<p style="margin-left:1em">張玄素傳曰。玄素諫太宗修洛陽宮。魏徵嘆曰。張公論事。遂有回天之力。</p>
○覆盆<p style="margin-left:1em">王充論衡云。天平與地無異。若覆盆之狀。</p>
○昭回之天<p style="margin-left:1em">毛詩曰。倬彼雲漢。昭回于天。</p>
</div></div>
<div class='div-other'><a id='mulu109' />
<p class='h2'>官事息還愿</p><p>昔訟公庭爰致望雲之禱。今歸私室敢忘傾日之誠。罪消鼠牙。恩酧猊座。　切念<span class='note-inline'>(某)</span>煩惱根深。塵勞業重。偶因小人之僨。遂履君子之庭。荊棘林深䞨足無非窒礙。氷淵境險捫心<span class='corr'>已</span>自驚惶。敬投大覺之尊。遂免終㐫之慮。欲酧鴻庇。仍竭蟻誠。<span class='note-inline'>(入佛事)</span>伏願鑒昔時乃無妄之灾非予得<span class='corr'>已</span>。幸今日底有常之吉惟芘是依。狐疑之隙弗生。雀角之憂永杜。</p>

<div class='div-note'><span class='corr'>○</span>望雲○傾日○鼠牙○捫心<p style="margin-left:1em">並見上。</p>
○大覺<p style="margin-left:1em">見名義。佛陀下。</p>
○終㐫○蟻誠○與妄○狐疑<p style="margin-left:1em">並見上。</p>
○雀角<p style="margin-left:1em">毛詩曰。誰謂雀無角。何以穿我屋。</p>
</div></div>
<div class='div-other'><a id='mulu110' />
<p class='h2'>保重病</p><p>身為眾苦本乃有<span class='corr'>采</span>薪之憂。佛作大醫王能愈孔棘之疾。披心致懇。稽首陳情。　切念<span class='note-inline'>(某)</span>幻形靡堅。塵障實重。比因四大之蹇。遽為一身之憂。藥加瞑眩之投甚于氷炭。命切危亡之迫凜若風燈。冀逢三折肱之良。庸致九頓首之請。<span class='note-inline'>(入佛事)</span>伏願四肢鬯適。六脉均調。注生藉之長年。俾爾綿延之壽。堅福基於不壞。錫予穰簡之休。</p>

<div class='div-note'><span class='corr'>○</span><span class='corr'>采</span>薪之憂<p style="margin-left:1em"><span class='corr'></span>孟子曰。王使人問疾。醫來。孟仲子對曰。昔者有王命。有<span class='corr'>采</span>薪之憂。註言病不能<span class='corr'>采</span>薪。謙辭也。</p>
○大醫王<p style="margin-left:1em">維摩經佛國品云。為大醫王。善療眾病。應病與藥。令得服行。</p>
○孔棘之疾<p style="margin-left:1em">詩桑柔曰。多我覯痻。孔棘我圉。</p>
○四大之蹇<p style="margin-left:1em">維摩經云。四大合故假名為身。四大無主身亦無我。易蹇卦。彖曰。蹇難也。</p>
○瞑眩<p style="margin-left:1em">書說命曰。若藥弗瞑眩。厥疾弗瘳。</p>
○三折肱<p style="margin-left:1em">左定十三年。晉范氏中行氏將伐晉定公。齊高強曰。三折肱知為良醫。唯伐君為不可。民弗與也。我以伐君在此矣。</p>
○九頓首<p style="margin-left:1em">左襄四年曰。九頓首而坐。注頓首下首也。拜頭叩地也。</p>
○四肢<p style="margin-left:1em">群書拾唾曰。頭身手足。又云兩手兩足也。</p>
○六脉<p style="margin-left:1em">謂浮沉遲數滑濇也。</p>
○穰簡<p style="margin-left:1em">見上。</p>
</div></div>
<div class='div-other'><a id='mulu111' />
<p class='h2'>保長病</p><p>惟疾之憂幾無出纏之日。實我之咎庸有謝過之門。特懇大覺于茲時。願起沉疴于一旦。　切念<span class='note-inline'>(某)</span>積愆未雪。宿障難融。頃以速壞之身。遽沾難愈之疾。炎帝既甞之藥<span class='corr'>已</span>失其靈。倉公久騐之方亦虧厥效。思弗消罪于既往。豈能離苦于來今。<span class='note-inline'>(入佛事)</span>伏願業垢氷消。病緣霧散。快遇諾迦之水俾壽俾康。喜逢董奉之醫何思何慮。</p>

<div class='div-note'><span class='corr'>○</span>謝過<p style="margin-left:1em">左襄。晉人其將謝過之不暇。敢不納乎。</p>
○沉疴<p style="margin-left:1em">韓愈詩。大華峯頭玉井蓮。開花十丈藕如船。冷比雪霜甘比蜜。一片入口沉疴痊。註沉疴痼疾也。如今之癆瘵深病也。</p>
○炎帝<p style="margin-left:1em">帝王世紀曰。炎帝神農氏。甞味草木藥療疾。</p>
○倉公<p style="margin-left:1em">史記曰。太倉公者。齊太倉長。臨菑人也。姓淳于氏。名意。少而喜醫。方術受其脉書上下經。五色診。奇咳術。揆度陰陽。外變藥論石。神接陰陽禁書。受讀解驗之可一年所。明歲即驗之有驗。然尚未精也。要事之三年所。即甞已為人治診。病決死生有驗精良。</p>
○諾迦之水<p style="margin-left:1em">詳稽古略及三昧水懺序。</p>
○董奉之醫<p style="margin-left:1em">廬山記曰。董奉。字君異。侯官人。每治人病。病愈令種杏五株。遂成林。後上昇。</p>
</div></div>
<div class='div-other'><a id='mulu112' />
<p class='h2'>保身弱多病</p><p>病形靡一屢傷委弱之軀。業鍵既深少遇清寧之日。披露丹悃。特投覺皇。　切念<span class='note-inline'>(某)</span>色身羸弱。命運屯邅。寒暑屢侵每失節宜之力。痒疴迭至常勤醫治之方。恐有甚于斯焉。將不保其往也。是以<span class='note-inline'>(入佛事)</span>伏願頓清業海。速越病關。三百六十骨節之中永無疾痛。八萬四千毛孔之內常遇吉祥。</p>

<div class='div-note'><span class='corr'>○</span>清寧<p style="margin-left:1em">老子曰。天得一以清。地得一以寧。註一者道也。</p>
○屯邅<p style="margin-left:1em">謂難行不進㒵。見易屯卦。</p>
○痒疴<p style="margin-left:1em">克<span class='corr'>己</span>銘曰。痒疴疾痛。舉切吾身。</p>
○骨節毛孔<p style="margin-left:1em">江湖集註。人身具八萬四千毛竅。三百六十骨節。</p>
</div></div>
<div class='div-other'><a id='mulu113' />
<div class='div-other'><a id='mulu114' />
<p class='h3'>病後還愿</p><p>攻之不可。達之不及。曾深抱疢之憂。視之弗見。聽之弗聞。嘿感扶危之德。俯殫凡悃。仰答佛恩。　切念<span class='note-inline'>(某)</span>比因無妄之災。遽劇有生之苦。膏肓屢急不勝竪子之憂。命脉載回莫覩醫師之效。爰禱能仁之聖。許陳克敬之儀。有感必通。果沐洪休之賜。無德不報。敢塞白水之盟。<span class='note-inline'>(入佛事)</span>伏願慈雲廣覆。慧日炳臨。寒暑常調永享亨嘉之會。往來多慶長消災沴之侵。</p>

<div class='div-note'><span class='corr'>○</span>視之弗見聽之弗聞<p style="margin-left:1em">見中庸。</p>
○無妄之災○膏肓竪子<p style="margin-left:1em">並見上。</p>
○醫師之效<p style="margin-left:1em">周禮曰。醫師掌醫之政。令聚毒藥以共醫事。歲終則稽。其醫人十全為生。十失一次之。十失四為下。</p>
○白水之盟<p style="margin-left:1em">左僖二十四年春王正月。秦伯納重耳也。及河。子犯以璧授公子曰。臣負羈絏從君巡於天下。臣之罪甚多矣。臣猶知之而況君乎。請由此亡。公子曰。所不與舅氏仝心者。有如白水投其璧千河。註子犯。重耳舅也。言與舅氏仝心之明如此。白水投璧于河。質信於河也。</p>
</div></div>
<div class='div-other'><a id='mulu115' />
<p class='h3'>又</p><p>有疾弗瘳實切邅如之慮。無德不報庸修顒若之誠。　切念<span class='note-inline'>(某)</span>頃干榮衛之和。爰致痒疴之苦。百藥俱試既無君臣佐使之功。五技俱窮徒有卜祝醫巫之請。爰叩猊臺而立愿。果蒙鷲嶺之加祥。用酧慈恩。乃竭愚悃。<span class='note-inline'>(入佛事)</span>伏願五官效職何須肘後之方。六氣召和永杜目前之患。椿萱蘭桂厥休未艾。琴瑟塤篪其樂且耽。</p>

<div class='div-note'><span class='corr'>○</span>邅如○顒若<p style="margin-left:1em">並見上。</p>
○榮衛<p style="margin-left:1em">靈樞。榮衛生會篇。岐伯曰。人受氣於穀。穀入於胃。以傳於肺。五藏六府皆以受氣。其清者為榮。濁者為衛。榮在脉中。衛在脉外。榮周不休。難經曰。血為榮。氣為衛。</p>
○痒疴<p style="margin-left:1em">見上。</p>
○君臣佐使<p style="margin-left:1em">謂藥有君臣佐使以相宣攝合和。君一臣三佐五使六。可一君三臣九佐使也。</p>
○五技俱窮<p style="margin-left:1em">見上。</p>
○卜祝<p style="margin-left:1em">見孟子。</p>
○醫巫<p style="margin-left:1em">見論語。</p>
○五官<p style="margin-left:1em">荀子曰。心居中虗。以治五官。註謂耳目鼻口形。</p>
○肘後之方<p style="margin-left:1em">葛洪。字稚川。東晉人。抄金匱方百卷。肘後要急方四卷。註肘手臂節也。</p>
○六氣<p style="margin-left:1em">左昭元年曰。天有六氣。註曰陰陽風雨晦明也。</p>
○椿萱○蘭挂○琴瑟<p style="margin-left:1em">並見上</p>
<span class='corr'>○</span>塤篪<p style="margin-left:1em">詩何人斯曰。伯氏吹壎。仲氏吹篪。註伯仲兄弟也。樂器。土曰壎。竹曰篪。</p>
</div></div></div>
<div class='div-other'><a id='mulu116' />
<p class='h2'>保嬰兒病</p><p>病侵赤子深惟坎坷之憂。誠叩覺皇庸效童蒙之志。　切念<span class='note-inline'>(某)</span>男<span class='note-inline'>(某)</span>頃居弄璋之慶。頗期跨竈之能。豈謂保抱之失宜。遽爾痒疴之作障。如泣如訴難明受病之因。不識不知徒切求醫之請。三世之良未遇。十全之效鮮聞。乃懇調御之尊。願消幼穉之苦。<span class='note-inline'>(入佛事)</span>伏願驚啼自止若逢昔日之張遼。醫療無艱再遇今時之盧扁。得繼繼繩繩之幸。降穰穰簡簡之休。</p>

<div class='div-note'><span class='corr'>○</span>赤子<p style="margin-left:1em">見書康誥。</p>
○坎坷<p style="margin-left:1em">謂不平㒵。</p>
○童蒙○弄璋○跨竈<p style="margin-left:1em">並見上。</p>
○保抱<p style="margin-left:1em">書召誥曰。夫知保抱携持厥婦子。</p>
○如泣如訴<p style="margin-left:1em">見前赤壁賦。</p>
○不識不知<p style="margin-left:1em">見詩皇矣。</p>
○三世之良<p style="margin-left:1em">記曲禮曰。醫不三世。不服其藥。</p>
○張遼<p style="margin-left:1em">魏志曰。張遼。字文遠。鴈門馬邑人。武力過人。數有戰功。累轉前將軍。江東小兒啼怖之。曰遼來遼來。無不止者。</p>
○盧扁<p style="margin-left:1em">史記曰。扁鵲者。勃海郡鄭人。姓秦氏。名越人。少時為人舍長舍客長桑君過扁鵲獨奇之。常謹遇之長桑君。亦知扁鵲非常人也。出入十餘年。乃呼扁鵲私坐間與語曰。我有禁方年老欲傳與公。公毋泄。扁鵲曰敬諾。乃出其懷中藥予扁鵲飲。是以上池之水三十日當知物矣。乃悉取其禁方書盡與扁鵲。忽然不見。殆非人也。扁鵲以其言飲藥三十日。視見垣一方人。以此視病。盡見五藏癥結。正義曰。家於盧國。因命之曰盧醫也。</p>
○十全之效<p style="margin-left:1em">見上醫師註。</p>
○繩繩<p style="margin-left:1em">毛詩註。不絕㒵。</p>
○穰穰簡簡<p style="margin-left:1em">見上。</p>
</div></div>
<div class='div-other'><a id='mulu117' />
<p class='h2'>嬰病愈還愿</p><p>嬰兒無知忽致有生之疾。大覺有感遂臻無恙之休。敬闡微誠。特酧厚德。　切念<span class='note-inline'>(某)</span>男<span class='note-inline'>(某)</span>頃染一朝之患。遽為四體之憂。襁內携提實切疾首痛心之慮。暗中摸索誰為觀形察脉之良。爰立心盟。遂脫病鍵。茲循報恩之典。乃勤献曝之儀。<span class='note-inline'>(入佛事)</span>伏願弱質恒堅。壽元永固。秀如王衍譽夙負于寧馨。慧若韓符詩早明于瑟僩。</p>

<div class='div-note'><span class='corr'>○</span>無恙<p style="margin-left:1em">見上。</p>
○疾首痛心<p style="margin-left:1em">文選楊中武誄曰。哀哀慈母。痛心疾首。</p>
○暗中摸索<p style="margin-left:1em">唐史曰。許丞宗惟輕見人多忘之。或謂其不聦。乃曰。卿自難記。若遇曹劉沈謝。暗中摸[打-丁+索]著亦可識。</p>
○察脉<p style="margin-left:1em">韓文曰。善醫者不視人之肥瘠而察其脉。</p>
○献曝<p style="margin-left:1em">見上。</p>
○王衍<p style="margin-left:1em">晉王衍。字夷甫。神情明秀。風姿詳雅。甞造山濤。既去。濤目送之曰。何物老嫗生寧馨兒。</p>
○韓符<p style="margin-left:1em">韓文曰。符公之子。按公墓銘及登科記。公之子曰昶。登長慶四年進士第。符豈昶之小字耶。</p>
</div></div>
<div class='div-other'><a id='mulu118' />
<p class='h2'>保痳痘</p><p>伏以痘疹為灾<span class='corr'>已</span>極有生之苦。修禳有術須歸無上之尊。特具短章。聊申鄙悃。　切念<span class='note-inline'>(某)</span>近因天行遂染痘疫。誠慮宿愆之有障乃爾傾危。復憂命運之多屯長茲疢疾。不憑聖典。曷度病關。恭展螻蟻之誠。懇叩獅猊之座。<span class='note-inline'>(入佛事)</span>伏願<span class='note-inline'>(某)</span>五行俱順三命無虞。不須越人之方居然痊愈。喜見老萊之戲于以愉恬。</p>

<div class='div-note'><span class='corr'>○</span>屯<p style="margin-left:1em">易屯。本義曰。屯難也。</p>
○疢疾○螻蟻○越人○老萊<p style="margin-left:1em">並見上。</p>
</div></div>
<div class='div-other'><a id='mulu119' />
<p class='h2'>痘後還愿</p><p>昔沾痘疹曾極仰禱之勤。今竭葵忱思答垂慈之力。恭陳梵典。用踐良盟。　切念<span class='note-inline'>(某)</span>頃因天運之灾。驟染色身之疾。隨茲苦鍵難免危疑之憂。爰立良盟遂獲平康之喜。恩酧厚德。乃展微誠。<span class='note-inline'>(入佛事)</span>伏願鑒其宿誠。錫之介福。不灾不害。劃祲沴以氷消。曰壽曰康。藹吉祥而雲委。</p>

<div class='div-note'><span class='corr'>○</span>葵忱<p style="margin-left:1em">見上。</p>
○祲沴<p style="margin-left:1em">文選宋文皇帝元皇后哀䇿文云。象物方臻。眡祲告沴。</p>
○雲委<p style="margin-left:1em">坡詩註。雲委言其多也。</p>
</div></div></div>
<p class='juan'>禪林疏語考證卷之二</p>
</div><!-- end of div[@id='body'] -->
</body></html>