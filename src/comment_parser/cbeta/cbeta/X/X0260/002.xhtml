<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu12' />大方廣圓覺修多羅了義經要解下</p>
<div class='div-other'><a id='mulu13' />
<div class='div-commentary'><p style="margin-left:1em;text-indent:-1em">△威德章顯示不定行證體用二。初請問三初進問威儀。</p>
</div>
<div class='div-orig'><p>於是。威德自在菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">於是二字躡前之語。故諸章初。皆云於是。即從座起者。從法空之體。起悲濟之用。以<span class='corr'>己</span>最勝之頂。禮佛最尊之足。右繞三匝隨順之義。一體三寶也。長跪者安危不易。叉手者。信解合體。心境交參。權實合也。</p>
<p style="margin-left:1em">二正詞句三。初慶前。</p>
</div>
<div class='div-orig'><p>大悲世尊。廣為我等。分別如是隨順覺性。令諸菩薩覺心光明。承佛圓音。不因修習而得善利。</p>
</div>
<div class='div-commentary'><p style="margin-left:1em">覺心煥發故曰光明。一念頓悟即是圓覺。何藉劬勞肯綮修證也。</p>
<p style="margin-left:1em">二請後二。初舉喻立理。</p>
</div>
<div class='div-orig'><p>世尊。譬如大城外有四門。隨方來者非止一路。一切菩薩莊嚴佛國及成菩提。非一方便。</p>
</div>
<div class='div-commentary'><p style="margin-left:1em">城喻圓覺。門喻行門。前說觀行理趣分明。今復諮詢。忽涉異分。故先立理。請更投機。</p>
<p style="margin-left:1em">二正請行法。</p>
</div>
<div class='div-orig'><p>惟願世尊。廣為我等。宣說一切方便漸次。并修行人總有幾種。</p>
</div>
<div class='div-commentary'><p style="margin-left:1em">方便漸次。問所修之行總有幾種。能修行人有幾等。惟願慈悲為說方便。</p>
<p style="margin-left:1em">三顯益。</p>
</div>
<div class='div-orig'><p>令此會菩薩及末世眾生求大乘者。速得開悟。遊戲如來大寂滅海。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告威德自在菩薩言。善哉善哉。善男子。汝等乃能為諸菩薩及末世眾生。問於如來如是方便。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時威德自在菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行四。初指體標行二。初指體開解。</p>
</div>
<div class='div-orig'><p>善男子。無上玅覺徧諸十方出生如來。與一切法同體平等。於諸修行實無有二。</p>
</div>
<div class='div-commentary'><p style="margin-left:1em">無上玅覺性德之體。真妄同依。徧諸十方出生如來。體量周含。諸佛同證。與一切法同體平等。以理融行。行無不周。體德徧具。無非圓覺。</p>
<p style="margin-left:1em">二標行舉數。</p>
</div>
<div class='div-orig'><p>方便隨順其數無量。圓攝所歸。脩性差別當有三種。</p>
</div>
<div class='div-commentary'><p style="margin-left:1em">性德之行隨根修入。根既多種。法亦無窮。病有千源藥生多品。然覈論性德。三諦天然。真諦者泯一切法。俗諦者立一切法。中諦者玅一切法。至三即一。至一即三。處凡為三因。在聖為三德。天台謂之即空假中。此經則以靜幻寂而為行相也。</p>
<p style="margin-left:1em">二正明行相三。初奢摩他三。初標解。</p>
</div>
<div class='div-orig'><p>善男子。若諸菩薩悟淨圓覺。</p>
</div>
<div class='div-commentary'><p style="margin-left:1em">發心修行。欲趣佛果。先須了悟淨圓覺心以為行本。依本而修方為玅行。膏明相賴。目足更資。故下標本皆同此矣。</p>
<p style="margin-left:1em">二釋行二。初修觀破障。</p>
</div>
<div class='div-orig'><p>以淨覺心。取靜為行。由澄諸念。覺識煩動靜慧發生。身心客塵從此永滅。</p>
</div>
<div class='div-commentary'><p style="margin-left:1em">念境也。覺觀也。若以三觀對破三惑。此當空觀。發一切智。則客塵煩惱體是見思。假破塵沙。中破無明。若凖次章單修靜行。故曰永斷煩惱究竟成就不起于座便入涅槃。既云究竟涅槃。合是三德祕藏。以證驗修。必一觀而三觀。三惑一體。而破之也。</p>
<p style="margin-left:1em">二行成顯德。</p>
</div>
<div class='div-orig'><p>便能內發寂靜輕安。由寂靜故。十方世界諸如來心於中顯現。如鏡中像。</p>
</div>
<div class='div-commentary'><p style="margin-left:1em">由離根境。內心自閑。寂靜清虗。輕安調暢。喧塵永息。麤重長袪。十方諸如來心於中顯現者。此明感應眾生。圓明性體與佛無殊。但以妄情凡聖似隔。今身心相盡妄念不生。圓覺玅心凡聖交徹。理實而言。我之身心亦能徧觀十方佛中。今但約入觀者為主。故云諸佛於中顯現。</p>
<p style="margin-left:1em">三結名。</p>
</div>
<div class='div-orig'><p>此方便者。名奢摩他。</p>
</div>
<div class='div-commentary'><p style="margin-left:1em">此翻云止。定之異名。寂靜義也。謂於染淨等境。心不妄緣故。寂靜是顯相。止是釋名。此既修止。三皆名觀者。此宗必具理事定慧。皆無障礙故。約止而修觀也。</p>
<p style="margin-left:1em">三摩鉢提三。初標解。</p>
</div>
<div class='div-orig'><p>善男子。若諸菩薩。悟淨圓覺。</p>
</div>
<div class='div-commentary'><p style="margin-left:1em">二釋行三。</p>
<p style="margin-left:1em">初正示修發。</p>
</div>
<div class='div-orig'><p>以淨覺心。知覺心性及與根塵皆因幻化。即起諸幻以除幻者。變化諸幻而開幻眾。由起幻故。便能內發大悲輕安。</p>
</div>
<div class='div-commentary'><p style="margin-left:1em">覺知根塵幻化不實。識與根塵各無自性。故名幻化。諸幻即幻智也。幻者即根本無明。是能幻之者。及除幻者。依如幻始覺力。分覺根本不覺。變化等者。隨機應化。說法開示如幻眾生。根塵即消。自他無二。故能內發同體大悲。悲從定起。非其愛見。故輕安暢適也。</p>
<p style="margin-left:1em">二重明離相。</p>
</div>
<div class='div-orig'><p>一切菩薩。從此起行漸次增進。彼觀幻者非同幻故。非同幻觀皆是幻故。幻相永離。</p>
</div>
<div class='div-commentary'><p style="margin-left:1em">一切菩薩等。復牒所。彼觀下正明離相。非同幻故者約智忘境。非同幻觀等能照亦寂。謂非同幻境之觀亦皆是幻。能所俱遣。藥病兩忘。故云幻相永滅矣。</p>
<p style="margin-left:1em">三總結舉喻。</p>
</div>
<div class='div-orig'><p>是諸菩薩所圓玅行。如土長苗。</p>
</div>
<div class='div-commentary'><p style="margin-left:1em">土喻性德。苗喻觀行。增進如土長苗。成熟收子之時。苗土一齊俱棄心。土喻幻法。苗喻幻智。今謂經喻生長。何以滅義消之耶。</p>
<p style="margin-left:1em">三結名。</p>
</div>
<div class='div-orig'><p>此方便者。名三摩鉢提。</p>
</div>
<div class='div-commentary'><p style="margin-left:1em">亦名三摩鉢底。此云等至。等持之中能至聖位故。圓覺章云。三摩。正憶持也。</p>
<p style="margin-left:1em">三禪那三。初標。</p>
</div>
<div class='div-orig'><p>善男子。若諸菩薩。悟淨圓覺。</p>
</div>
<div class='div-commentary'><p style="margin-left:1em">二釋行二。</p>
<p style="margin-left:1em">初明不相礙。</p>
</div>
<div class='div-orig'><p>以淨覺心。不取幻化及諸靜相。了知身心皆為罣礙。無知覺明。不依諸礙。永得超過礙無礙境。受用世界及與身心。相在塵域。如器中鍠聲出于外。煩惱涅槃不相留礙。</p>
</div>
<div class='div-commentary'><p style="margin-left:1em">禪觀之初。覺明諸礙。身心能所畢竟常然。不取幻寂。逈超絕待。相在塵域。如器中鍠音韻出外。無知覺明至永得超礙無礙境。如彼擊鐘其聲鍠然周徧法界。受用世界。了之身心。生死涅槃不相留礙。正顯雙遮二邊中道了義之玅觀也。是以如器中鍠。統攝萬行。不取幻化及諸靜相。隨順世界。了然無礙。唯佛極證本具之法。故云如器中鍠等。</p>
<p style="margin-left:1em">二重明離相。</p>
</div>
<div class='div-orig'><p>便能內發寂滅輕安。玅覺隨順寂滅境界。自他身心所不能及。眾生壽命皆為浮想。</p>
</div>
<div class='div-commentary'><p style="margin-left:1em">寂滅即中諦之體。菩薩住此。故曰輕安。妙覺隨順。此非息動之寂。生<span class='corr'>已</span>而滅。正是雙遮之體。禪那之玅觀也。</p>
<p style="margin-left:1em">三結名。</p>
</div>
<div class='div-orig'><p>此方便者。名為禪那。</p>
</div>
<div class='div-commentary'><p style="margin-left:1em">此云靜慮。正是中諦之本。直作中觀釋之。</p>
<p style="margin-left:1em">三總結彰圓。</p>
</div>
<div class='div-orig'><p>善男子。此三法門。皆是圓覺親近隨順。十方如來因此成佛。十方菩薩種種方便一切同異。皆依如是三種事業。若得圓證。即成圓覺。</p>
</div>
<div class='div-commentary'><p style="margin-left:1em">此三法門。皆依悟淨圓覺而起觀行。觀行亦皆趣入圓覺。始終不離。故云親近隨順。佛及菩薩同證同修。隨機隨事往相各異。或多人同修一門。或一人具修多行。然必皆依此三種事業。或具修三。或單或複。具如二十五輪之所明也。</p>
<p style="margin-left:1em">四較量顯勝。</p>
</div>
<div class='div-orig'><p>善男子。假使有人。修於聖道。教化成就百千萬億阿羅漢辟支佛果。不如有人聞此圓覺無礙法門一剎那頃隨順修習。</p>
</div>
<div class='div-commentary'><p style="margin-left:1em">偏小屬權。圓乘稱性。日月爝火。焉得與齊也。</p>
<p style="margin-left:1em">二偈頌二。初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正頌三。初頌標指。</p>
</div>
<div class='div-orig'>
<div class="lg regular"><div class='lg-row'>威德汝當知　無上大覺心　本際無二相</div>
<div class='lg-row'>隨順諸方便　其數即無量　如來總開示</div>
<div class='lg-row'>便有三種類</div>
</div></div>
<div class='div-commentary'><p style="margin-left:1em">二頌行相。</p>
</div>
<div class='div-orig'>
<div class="lg regular"><div class='lg-row'>寂靜奢摩他　如鏡照諸相　如幻三摩提</div>
<div class='lg-row'>如苗漸增長　禪那唯寂滅　如彼器中鍠</div>
</div></div>
<div class='div-commentary'><p style="margin-left:1em">三頌總結。</p>
</div>
<div class='div-orig'>
<div class="lg regular"><div class='lg-row'>三種玅法門　皆是覺隨順　十方諸如來</div>
<div class='lg-row'>及諸大菩薩　因此得成佛　三事圓證故</div>
<div class='lg-row'>名究竟涅槃</div>
</div></div></div>
<div class='div-other'><a id='mulu14' /></div>
<div class='div-commentary'><p style="margin-left:1em;text-indent:-1em">△辯音章。明不定相。上三法門約機偏好。次第漸修。一念圓修。或單或複前後更互。故曰不定行。雖然不定。解必依圓。分二。</p>
<p style="margin-left:1em">初請問三。初進問威儀。</p>
</div>
<div class='div-orig'><p>於是。辯音菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正陳詞句三。初慶前所聞。</p>
</div>
<div class='div-orig'><p>大悲世尊。如是法門甚為希有。</p>
</div>
<div class='div-commentary'><p style="margin-left:1em">二問機修習。</p>
</div>
<div class='div-orig'><p>世尊。此諸方便。一切菩薩。於圓覺門有幾修習。</p>
</div>
<div class='div-commentary'><p style="margin-left:1em">前說三觀。然雖行相分明。未審菩薩所修。為一人具三。為三人各一。為前後。為次第。</p>
<p style="margin-left:1em">三申請問三。</p>
</div>
<div class='div-orig'><p>願為大眾及末世眾生。方便開示。令悟實相。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告辯音菩薩言。善哉善哉。善男子。汝等乃能為諸大眾及末世眾生。問於如來如是修習。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時辯音菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行三。初敘意標數。</p>
</div>
<div class='div-orig'><p>善男子。一切如來圓覺清淨。本無修習及修習者。一切菩薩及末世眾生。依於未覺幻力修習。爾時便有二十五種清淨定輪。</p>
</div>
<div class='div-commentary'><p style="margin-left:1em">圓覺無修明所依本。依未覺者明諸輪意。輪者摧輾之義。能摧惑障令正智轉。是以依於未覺幻力修習者。故有悟淨圓覺智德之行也。</p>
<p style="margin-left:1em">初三輪單修。初靜行。</p>
</div>
<div class='div-orig'><p>若諸菩薩。唯取極靜。由靜力故永斷煩惱究竟成就不起于座便入涅槃。此菩薩者。名單修奢摩他。</p>
</div>
<div class='div-commentary'><p style="margin-left:1em">二十五輪皆有標列。然由靜心之力。覺身心空。瞥念尚無。煩惱何縛。故生死無據。涅槃究竟矣。</p>
<p style="margin-left:1em">二幻行。</p>
</div>
<div class='div-orig'><p>若諸菩薩。唯觀如幻。以佛力故。變化世界種種作用。備行菩薩清淨玅行。於陀羅尼。不失寂念及諸靜慧。此菩薩者。名單修三摩鉢提。</p>
</div>
<div class='div-commentary'><p style="margin-left:1em">雖變化種種作用。修合觀心所照玅假。亦可以自慈力名為佛力。陀羅尼者。中道總持圓覺了義之異名耳。故前文云。有大陀羅尼門名為圓覺。</p>
<p style="margin-left:1em">三寂行。</p>
</div>
<div class='div-orig'><p>若諸菩薩。唯滅諸幻。不取作用獨斷煩惱。煩惱斷盡便證實相。此菩薩者。名單修禪那。</p>
</div>
<div class='div-commentary'><p style="margin-left:1em">滅者絕待也。獨者不假諸行。而絕對待。但與心相應。煩惱是無。便證實相也。今每觀之中長科七段。每輪辨其先後。牒其觀名。今恐文繁。各舉一號。前初云靜觀。次云幻觀。後云寂觀。寂與靜殊。前以具辨。文三。初七輪靜觀為首兼於幻寂。中七輪幻觀為首兼於靜寂。後七輪寂觀為首兼於靜幻。初中後輪。共二十一觀。依文分列于後。</p>
<p style="margin-left:1em">一運舟兼齊觀。</p>
</div>
<div class='div-orig'><p>若諸菩薩。先取至靜。以靜慧心。照諸幻者。便於是中起菩薩行。此菩薩者。名先修奢摩他後修三摩鉢提。</p>
</div>
<div class='div-commentary'><p style="margin-left:1em">菩薩離塵修定。而運慧舟以化物兼之。先取至靜。而為標首。以運慧舟。兼修靜幻也。</p>
<p style="margin-left:1em">二湛海澄空觀。</p>
</div>
<div class='div-orig'><p>若諸菩薩。以靜慧故。證至靜性。便斷煩惱永出生死。此菩薩者。名先修奢摩他後修禪那。</p>
</div>
<div class='div-commentary'><p style="margin-left:1em">湛海則波瀾不動。澄空而水性清明。先以靜慧為標。次後而修至寂。見思二惑止也。</p>
<p style="margin-left:1em">三摩醯三目觀。</p>
</div>
<div class='div-orig'><p>若諸菩薩。以寂靜慧。復現幻力種種變化。度諸眾生。後斷煩惱而入寂滅。此菩薩者。名先修奢摩他中修三摩鉢提後修禪那。</p>
</div>
<div class='div-commentary'><p style="margin-left:1em">三觀次第。如摩醯首羅三目應之。以靜幻寂為標。故先靜。次幻。後寂也。</p>
<p style="margin-left:1em">四三點齊修觀。</p>
</div>
<div class='div-orig'><p>若諸菩薩。以至靜力。斷煩惱<span class='corr'>已</span>。後起菩薩清淨妙行。度諸眾生。此菩薩者。名先修奢摩他中修禪那後修三摩鉢提。</p>
</div>
<div class='div-commentary'><p style="margin-left:1em">三點是梵書伊字。意修靜行。禪力所加。煩惱斷盡。後起幻力度諸眾生。含二利也。</p>
<p style="margin-left:1em">五品字雙明觀。</p>
</div>
<div class='div-orig'><p>若諸菩薩。以至靜力。心斷煩惱。復度眾生。建立世界。此菩薩者。名先修奢摩他齊修三摩鉢提禪那。</p>
</div>
<div class='div-commentary'><p style="margin-left:1em">上單一口。以至靜力先斷煩惱。後起雙明幻寂齊修。如下二口。建立世界。度諸眾生。</p>
<p style="margin-left:1em">六獨足雙頭觀。</p>
</div>
<div class='div-orig'><p>若諸菩薩。以至靜力。資發變化。後斷煩惱。此菩薩者。名齊修奢摩他三摩鉢提後修禪那。</p>
</div>
<div class='div-commentary'><p style="margin-left:1em">白澤圖中。山精頭如鼓。生二面目。前後俱見。此喻靜幻雙照二利齊運。獨足如單禪。</p>
<p style="margin-left:1em">七果落華敷觀。</p>
</div>
<div class='div-orig'><p>若諸菩薩。以至靜力。用資寂滅。後起作用變化世界。此菩薩者。名齊修奢摩他禪那後修三摩鉢提。</p>
</div>
<div class='div-commentary'><p style="margin-left:1em">以寂靜之樹。結涅槃之玅果。復以幻觀。入有情界。度生無量。同得玅果。普皆饒益也。</p>
<p style="margin-left:1em">一先文後武觀。</p>
</div>
<div class='div-orig'><p>若諸菩薩。以變化力。種種隨順而取至靜。此菩薩者。名先修三摩鉢提後修奢摩他。</p>
</div>
<div class='div-commentary'><p style="margin-left:1em">武王伐紂。後鑄戈戟為農器。喻此菩薩以先變化。用功之後復入靜觀。故先幻後靜。</p>
<p style="margin-left:1em">二成功退職觀。</p>
</div>
<div class='div-orig'><p>若諸菩薩。以變化力。種種境界而取寂滅。此菩薩者。名先修三摩鉢提後修禪那。</p>
</div>
<div class='div-commentary'><p style="margin-left:1em">發心利生接物。即是成功契世。修寂滅行。名為退職。是以初幻。而後修寂滅也。</p>
<p style="margin-left:1em">三幻師解術觀。</p>
</div>
<div class='div-orig'><p>若諸菩薩。以變化力而作佛事。安住寂靜而斷煩惱。此菩薩者。名先修三摩鉢提中修奢摩他後修禪那。</p>
</div>
<div class='div-commentary'><p style="margin-left:1em">先起變化術法。後歸本體空寂。故云解術。</p>
<p style="margin-left:1em">四神龍隱海觀。</p>
</div>
<div class='div-orig'><p>若諸菩薩。以變化無礙作用。斷煩惱故安住至靜。此菩薩者。名先修三摩鉢提中修禪那後修奢摩他。</p>
</div>
<div class='div-commentary'><p style="margin-left:1em">起幻術。如神龍布雲雨。歸本體。入靜隱海故。</p>
<p style="margin-left:1em">五龍樹通真觀。</p>
</div>
<div class='div-orig'><p>若諸菩薩。以變化力方便作用。至靜寂滅二俱隨順。此菩薩者。名先修三摩鉢提齊修奢摩他禪那。</p>
</div>
<div class='div-commentary'><p style="margin-left:1em">先起假幻。後歸空寂。如龍樹初行幻術廣化邪徒。後習真乘。自他皆成聖果。</p>
<p style="margin-left:1em">六商那示相觀。</p>
</div>
<div class='div-orig'><p>若諸菩薩。以變化力種種起用。資於至靜。後斷煩惱。此菩薩者。名齊修三摩鉢提奢摩他後修禪那。</p>
</div>
<div class='div-commentary'><p style="margin-left:1em">商那和修。即優波毱多之師。先以神力示相。降伏毱多多乃慢心。後即入定歸寂也。是以雖化眾生。不生於化。其化大焉。</p>
<p style="margin-left:1em">七大通宴默觀。</p>
</div>
<div class='div-orig'><p>若諸菩薩。以變化力資於寂滅。後住清淨無作靜慮。此菩薩者。齊修三摩鉢提禪那後修奢摩他。</p>
</div>
<div class='div-commentary'><p style="margin-left:1em">大通如來。先以化用利物。後歸宴默寂靜。</p>
<p style="margin-left:1em">一寶明空海觀。</p>
</div>
<div class='div-orig'><p>若諸菩薩。以寂滅力而起至靜住於清淨。此菩薩者。名先修禪那後修奢摩他。</p>
</div>
<div class='div-commentary'><p style="margin-left:1em">寶明是智慧。空海即大定。今靈心觀。即本覺明如寶明也。</p>
<p style="margin-left:1em">二虗空玅用觀。</p>
</div>
<div class='div-orig'><p>若諸菩薩。以寂滅力而起作用。於一切境寂用隨順。此菩薩者。名先修禪那後修三摩鉢提。</p>
</div>
<div class='div-commentary'><p style="margin-left:1em">圓覺體性猶如虗空。而起玅用。應化無窮。</p>
<p style="margin-left:1em">三舜若呈神觀。</p>
</div>
<div class='div-orig'><p>若諸菩薩。以寂滅力種種自性。安於靜慮而起變化。此菩薩者。名先修禪那中修奢摩他後修三摩鉢提。</p>
</div>
<div class='div-commentary'><p style="margin-left:1em">舜若多神。即虗空性。忽遇日光暎之蹔現。</p>
<p style="margin-left:1em">四飲光歸定觀。</p>
</div>
<div class='div-orig'><p>若諸菩薩。以寂滅力無作自性起於作用。清淨境界歸於靜慮。此菩薩者。名先修禪那中修三摩鉢提後修奢摩他。</p>
</div>
<div class='div-commentary'><p style="margin-left:1em">大迦葉。先證本體。次起神通。後入定故。</p>
<p style="margin-left:1em">五多寶呈通觀。</p>
</div>
<div class='div-orig'><p>若諸菩薩。以寂滅力種種清淨。而住靜慮起於變化。此菩薩者。名先修禪那齊修奢摩他三摩鉢提。</p>
</div>
<div class='div-commentary'><p style="margin-left:1em">多寶佛成道之後。於寶塔中發起法華。如靜幻無礙故。</p>
<p style="margin-left:1em">六下方騰化觀。</p>
</div>
<div class='div-orig'><p>若諸菩薩。以寂滅力資於至靜而起變化。此菩薩者。名齊修禪那奢摩他後修三摩鉢提。</p>
</div>
<div class='div-commentary'><p style="margin-left:1em">法華會上。六萬恒沙菩薩。從下方而現故。</p>
<p style="margin-left:1em">七帝青含變觀。</p>
</div>
<div class='div-orig'><p>若諸菩薩。以寂滅力資於變化。而起至靜清明境慧。此菩薩者。名齊修禪那三摩鉢提後修奢摩他。</p>
</div>
<div class='div-commentary'><p style="margin-left:1em">帝青之寶含融物像。對則隨應。應而還空。如靈心觀。成含德用。應緣起幻而復安靜。</p>
<p style="margin-left:1em">後有一輪。如意圓修三觀。</p>
</div>
<div class='div-orig'><p>若諸菩薩。以圓覺慧圓合一切。於諸性相無離覺性。此菩薩者。名為圓修三種自性清淨隨順。</p>
</div>
<div class='div-commentary'><p style="margin-left:1em">圓修玅觀。造境即中。故云圓合一切。於諸性相無離覺性者。夫以三軌三。一往而然也。實則一可以軌三也。三可以軌一也。離一無三也。離三無一也。三一俱忘奢摩他也。一三圓融三摩鉢提也。遮照一心即禪那也。是則全心即境也。全境即心也。即心入無際之境即境入難思之心。心境雙銷。圓明一塊。此乃如來開示了義之旨。圓修三種之楷模也。</p>
<p style="margin-left:1em">三總結勸修。</p>
</div>
<div class='div-orig'><p>善男子。是名菩薩二十五輪。一切菩薩修行如是。若諸菩薩及末世眾生。依此輪者。當持梵行寂靜思惟。求哀懺悔。經三七日。於二十五輪各安標記。至心求哀。隨手結取。依結開示。便知頓漸。一念疑悔即不成就。</p>
</div>
<div class='div-commentary'><p style="margin-left:1em">開示修習法式。梵行戒也。寂靜定也。思性慧也。具戒定慧。心在一門。如是修行必定成佛。內心寂靜。外境俱捐。懺悔求哀。三七日中<span class='corr'>已</span>彰懇禱。書二十五輪名。置道場中。禮拜䖍誠。精祈一行。若自的樂一門。隨便修習。據根驗理必在於茲。無力等閑。輕於事相。勝劣難分。不能自決也。</p>
<p style="margin-left:1em">二偈頌二。初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正頌三。初頌敘意。</p>
</div>
<div class='div-orig'>
<div class="lg regular"><div class='lg-row'>辯音汝當知　一切諸菩薩　無礙清淨慧</div>
<div class='lg-row'>皆依禪定生</div>
</div></div>
<div class='div-commentary'><p style="margin-left:1em">二頌修習。</p>
</div>
<div class='div-orig'>
<div class="lg regular"><div class='lg-row'>所謂奢摩他　三摩提禪那　三法頓漸修</div>
<div class='lg-row'>有二十五種　十方諸如來　三世修行者</div>
<div class='lg-row'>無不因此法　而得成菩提　唯除頓覺人</div>
<div class='lg-row'>并法不隨順</div>
</div></div>
<div class='div-commentary'><p style="margin-left:1em">如來者。長行不言。且據因行。今具舉因果耳。唯除頓覺人并法不隨順者。此二。長行亦無。謂今明不定行證故。約漸頓明二十五種。若圓頓行證之人。并於此法不信順者。則不可言無。不因此得成菩提。故曰唯除等。</p>
<p style="margin-left:1em">三頌結勸。</p>
</div>
<div class='div-orig'>
<div class="lg regular"><div class='lg-row'>一切諸菩薩　及末世眾生　常當持此輪</div>
<div class='lg-row'>隨順勤修習　依佛大悲力　不久證涅槃</div>
</div></div>
<div class='div-other'><a id='mulu15' /></div>
<div class='div-commentary'><p style="margin-left:1em;text-indent:-1em">△淨業章。示我等四病二。初請問三。初進問威儀。</p>
</div>
<div class='div-orig'><p>於是。淨諸業障菩薩。在大眾中。即從座起。頂<span class='corr'>禮</span>佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正陳詞句三。初慶前。</p>
</div>
<div class='div-orig'><p>大悲世尊。為我等輩。廣說如是不思議事一切如來因地行相。令諸大眾得未曾有。覩見調御歷恒沙劫勤苦境界一切功用。猶如一念。我等菩薩。深自慶慰。</p>
</div>
<div class='div-commentary'><p style="margin-left:1em">廣說諸輪綺互。於是覺性無差。不思議事者。如來因行也。夫果德稱真。約理可照。因行治染。體解是難。今一念備知。炳然齊現。如琉璃缾盛多芥子。故深慰矣。</p>
<p style="margin-left:1em">二合問。</p>
</div>
<div class='div-orig'><p>世尊。若此覺心本性清淨。因何染污。使諸眾生迷悶不入。</p>
</div>
<div class='div-commentary'><p style="margin-left:1em">因聞上章圓覺清淨本無修習故。今請扣除染污者。須約修德故。性德本覺何染污之有也。</p>
<p style="margin-left:1em">三請答。</p>
</div>
<div class='div-orig'><p>唯願如來。廣為我等。開悟法性。令此大眾及末世眾生作將來眼。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>說是語<span class='corr'>已</span>五體投地。如是三請終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告淨諸業障菩薩言。善哉善哉。善男子。汝等乃能為諸大眾及末世眾生。諮問如來如是方便。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時淨諸業障菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行三。初略示二。初舉過正酧二。初從妄生妄。</p>
</div>
<div class='div-orig'><p>善男子。一切眾生從無始來。妄想執有我人眾生及與壽命。認四顛倒為實我體。由此便生憎愛二境。於虗妄體重執虗妄。二妄相依生妄業道。有妄業故妄見流轉。厭流轉者妄見涅槃。</p>
</div>
<div class='div-commentary'><p style="margin-left:1em">無始妄想者。無中橫計。妄執我人。故有眾生可憎而有壽命可慈。當知真我本有。迷之謂無。妄我本無。執之謂有。由此故下十句。初四句由迷起惑。次二句。由惑造業。次二句由業招報。後二句反於三道墮於二乘。又始教中所說生滅四諦。初六句集諦。次二句苦諦。次一句道諦。後一句滅諦。由此便生憎愛二境。為實我體。順我者愛。違我者憎。於虗妄體重執虗妄。二妄生因感苦樂果。故名道。業成。即受生來死去流轉。厭流轉者息緣斷惑。住涅槃者趣寂沉空。背性成迷。故有染污。是以迷悶不入也。</p>
<p style="margin-left:1em">二障覺成迷。</p>
</div>
<div class='div-orig'><p>由此不能入清淨覺。非覺違拒諸能入者。有諸能入。非覺入故。是故。動念及與息念皆歸迷悶。</p>
</div>
<div class='div-commentary'><p style="margin-left:1em">正是前問云何使諸眾生迷悶不入。故此答云。非覺違拒。然本覺元如。迷情自隔故。非覺違不容入也。其能入者。離念即覺。亦非覺性挽之。何故。動念著有。息念沉空也。</p>
<p style="margin-left:1em">二重覈妄本三。初徵牒。</p>
</div>
<div class='div-orig'><p>何以故。由有無始本超無明。為<span class='corr'>己</span>主宰。</p>
</div>
<div class='div-commentary'><p style="margin-left:1em">動念既為背覺。息念即合契真。何以皆稱迷悶。由有根本無明以為主宰故。動是我動。息是我息。我人為主。動息俱迷。</p>
<p style="margin-left:1em">二轉釋。</p>
</div>
<div class='div-orig'><p>一切眾生。生無慧目。身心等性皆是無明。譬如有人不自斷命。</p>
</div>
<div class='div-commentary'><p style="margin-left:1em">出世而來。未逢明師指教開明。猶如生盲。動乖佛慧。身心皆是無明。如人愛命不自斷也。</p>
<p style="margin-left:1em">三結過。</p>
</div>
<div class='div-orig'><p>是故當知。有愛我者我與隨順。非隨順者便生憎怨。為憎愛心養無明故。相續求道。皆不成就。</p>
</div>
<div class='div-commentary'><p style="margin-left:1em">人若愛我。歡喜則順。人若違我。煩惱則憎。以此計度滋養無明。從始至今無由休息。相續不斷。將此求道畢竟不成。</p>
<p style="margin-left:1em">文為四。初我相二。初標顯麤執二。初約法標。</p>
</div>
<div class='div-orig'><p>善男子。云何我相。謂諸眾生心所證者。</p>
</div>
<div class='div-commentary'><p style="margin-left:1em">於所學習忽悟自心。我所證者。者之一字正指現行見思之我體也。</p>
<p style="margin-left:1em">二約喻顯。</p>
</div>
<div class='div-orig'><p>善男子。譬如有人百骸調適忽忘我身。四肢弦緩攝養乖方。微加針艾即知有我。是故證取方現我體。</p>
</div>
<div class='div-commentary'><p style="margin-left:1em">弦急緩慢。支體不調手足失度之狀。安則忘身。針艾疼楚則認我也。譬修行者。無證則<span class='corr'>已</span>。有證則著。故合云以是證取方現我體。所以金屑雖貴。落眼成塵。是以下文云。云何當知法不解脫。</p>
<p style="margin-left:1em">二結指細相。</p>
</div>
<div class='div-orig'><p>善男子。其心乃至證於如來畢竟了知清淨涅槃。皆是我相。</p>
</div>
<div class='div-commentary'><p style="margin-left:1em">心證是如來下。是所非但凡夫修時取證屬我。乃至等覺後心。二轉依號尚有我也。</p>
<p style="margin-left:1em">二人相。二初麤相。</p>
</div>
<div class='div-orig'><p>善男子。云何人相。謂諸眾生心悟證者。善男子。悟有我者不復認我。所悟非我。悟亦如是。悟<span class='corr'>已</span>超過一切證者。悉為人相。</p>
</div>
<div class='div-commentary'><p style="margin-left:1em">學習既遣。證理猶存。故前者字正名人相。不復認我。豈作證心。若存了悟。同前非也。</p>
<p style="margin-left:1em">二細執。</p>
</div>
<div class='div-orig'><p>善男子。其心乃至圓悟涅槃俱是我者。心存少悟。備殫證理。皆名人相。</p>
</div>
<div class='div-commentary'><p style="margin-left:1em">圓悟是能。涅槃是所。殫盡也。既入地位。除盡證理之執。少存能盡之悟。故成人相。</p>
<p style="margin-left:1em">三眾生相三。初標示。</p>
</div>
<div class='div-orig'><p>善男子。云何眾生相。謂諸眾生心自證悟所不及者。</p>
</div>
<div class='div-commentary'><p style="margin-left:1em">覺前能悟。悟是所覺。悟既成所。覺亦名能。展轉無窮皆成能所。能所及處皆是相待。了此無定。故離前非。計所不及。謂免諸過。不覺此計。是眾生相。</p>
<p style="margin-left:1em">二舉喻。</p>
</div>
<div class='div-orig'><p>善男子。譬如有人。作如是言。我是眾生。則知彼人說眾生者非我非彼。云何非我。我是眾生則非是我。云何非彼。我是眾生非彼我故。</p>
</div>
<div class='div-commentary'><p style="margin-left:1em">借世人語。以為義勢。顯眾生相。非我非彼者。以是眾生故非我也。既云我是。復非彼也。非彼我故者。非彼人之我。</p>
<p style="margin-left:1em">三結指。</p>
</div>
<div class='div-orig'><p>善男子。但諸眾生了證了悟。皆為我人。而我人相所不及者存有所了。名眾生相。</p>
</div>
<div class='div-commentary'><p style="margin-left:1em">了證者空則我不及。了悟者空則人不及。存有所了名眾生相者。若不存有。所了即無者字也。</p>
<p style="margin-left:1em">四壽命相二。初正釋。</p>
</div>
<div class='div-orig'><p>善男子。云何壽命相。謂諸眾生心照清淨覺所了者。一切業智所不自見。猶如命根。</p>
</div>
<div class='div-commentary'><p style="margin-left:1em">覺前了見知覺未忘。且云清淨。存能照覺。復若命根。者字正指能覺之見。一切業智所不自見者。恐是凡聖所修業智。不自見此能覺微念。</p>
<p style="margin-left:1em">二顯妄。</p>
</div>
<div class='div-orig'><p>善男子。若心照見一切覺者皆為塵垢。覺所覺者不離塵故。如湯消氷。無別有氷知氷消者。存我覺我亦復如是。</p>
</div>
<div class='div-commentary'><p style="margin-left:1em">若心照見前諸妄想。稱一切覺。此覺未忘皆名塵垢。以存能覺覺所覺故。不離塵垢者。只是染污之義。正顯能覺是妄也。湯喻能覺。氷喻所覺。所覺既盡。能覺豈存。故云無別有氷知氷消者。若執有氷能知氷消。若執有氷。則同存我覺。我覺前我相。故云存我覺我亦復如是。</p>
<p style="margin-left:1em">二迷成法障三。初存我失道三。初標云。</p>
</div>
<div class='div-orig'><p>善男子。末世眾生不了四相。雖經多劫勤苦修道但名有為。終不能成一切聖果。是故名為正法末世。</p>
</div>
<div class='div-commentary'><p style="margin-left:1em">前法未生圓解。終不能成圓教聖果。博地凡夫。故可知也。正法末世者。正宗佛法之末世也。夫正法之時修則皆證。末世之時人多取相。今取證相。則正法亦同末世。若遇此法。了達四病。雖則末世還同正法也。</p>
<p style="margin-left:1em">二徵釋五。初久修如何不證徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">劫數既多。行又勤苦。以何義故不證聖果。</p>
<p style="margin-left:1em">二認我取證非真釋。</p>
</div>
<div class='div-orig'><p>認一切我為涅槃故。有證有悟名成就故。譬如有人認賊為子其家財寶終不成就。</p>
</div>
<div class='div-commentary'><p style="margin-left:1em">世出世間。無有一法不從我生。故云一切。賊若在外猶可隄防。養之為兒如何檢護。又知賊是賊。賊無能為。認之為兒。寧免破敗。</p>
<p style="margin-left:1em">三取證如何妨道徵。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">外境猶可制禦。藏識難以辨明。故如來藏中功德之寶。念念耗散。認賊為子。以此貧窮。縱使認我取證。何以便妨於道。</p>
<p style="margin-left:1em">四愛寂憎喧非解釋。</p>
</div>
<div class='div-orig'><p>有我愛者亦愛涅槃。伏我愛根為涅槃相。有憎我者亦憎生死。不知愛者真生死故。別憎生死名不解脫。</p>
</div>
<div class='div-commentary'><p style="margin-left:1em">夫生死輪迴本由憎愛。欲求解脫須盡二源。起憎生死亦是我憎。今愛涅槃還是法愛。棄苦欣樂。憎愛雖殊元是本習。滯著修道。佛果豈圓。調伏心源即生死根。因由著處似涅槃相。此乃愛寂憎喧。名不解脫。</p>
<p style="margin-left:1em">五何知證法非脫徵。</p>
</div>
<div class='div-orig'><p>云何當知法不解脫。</p>
</div>
<div class='div-commentary'><p style="margin-left:1em">法者寂滅法也。二乘之人所證界外別惑故。此徵云。若愛生死許是繫縛。今悟涅槃寂滅之法。以何相知非解脫也。文二。</p>
<p style="margin-left:1em">初標我未盡。</p>
</div>
<div class='div-orig'><p>善男子。彼末世眾生。習菩提者。以<span class='corr'>己</span>微證為自清淨。猶未能盡我相根本。</p>
</div>
<div class='div-commentary'><p style="margin-left:1em">讚喜謗嗔。驗我如實。證必無我。以無我故即無嗔喜。如若非真我未盡也。</p>
<p style="margin-left:1em">二驗境。</p>
</div>
<div class='div-orig'><p>若復有人讚嘆彼法。即生歡喜便欲濟度。若復誹謗彼所得者。便生嗔恨。則知我相堅固執持。潛伏藏識。遊戲諸根。曾不間斷。</p>
</div>
<div class='div-commentary'><p style="margin-left:1em">世界違順麤重易明。唯就法門。最難覺察。但是所為。違嗔恨彼。順濟度此。不知此心元是我執。潛伏藏識。種子現行。遊戲諸根。因對外境驗得內心。我執猶堅。潛藏相續。</p>
<p style="margin-left:1em">三總結。</p>
</div>
<div class='div-orig'><p>善男子。彼修道者不除我相。是故不能入清淨覺。</p>
</div>
<div class='div-commentary'><p style="margin-left:1em">二說病為法二。初有說法。</p>
</div>
<div class='div-orig'><p>善男子。若知我空無毀我者。有我說法我未斷故。眾生壽命亦復如是。</p>
</div>
<div class='div-commentary'><p style="margin-left:1em">因聞嗔喜是我妄計。我空忘彼讚毀故。云無毀我者。然存我說法我猶未斷。餘之三相未盡亦然。文無人字。為順句故。</p>
<p style="margin-left:1em">二說亦成病。</p>
</div>
<div class='div-orig'><p>善男子。末世眾生說病為法。是故名為可憐愍者。雖勤精進。增益諸病。是故不能入清淨覺。</p>
</div>
<div class='div-commentary'><p style="margin-left:1em">未盡四相。總名為病。以病為法。誠可憐愍。帶病修行。反益諸病。</p>
<p style="margin-left:1em">三以凡濫聖二。初抑聖同<span class='corr'>己</span>。</p>
</div>
<div class='div-orig'><p>善男子。末世眾生不了四相。以如來解及所行處。為自修行。終不成就。</p>
</div>
<div class='div-commentary'><p style="margin-left:1em">如來解行。離四句。絕百非。住相而修豈得成就。如執醍醐同毒矣。</p>
<p style="margin-left:1em">二增上慢。</p>
</div>
<div class='div-orig'><p>或有眾生。未得謂得。未證謂證。見勝進者心生嫉妬。由彼眾生未斷我愛。是故不能入清淨覺。</p>
</div>
<div class='div-commentary'><p style="margin-left:1em">未得於理。未證於智。謂得謂證增上慢人。若自知不證而言證者。則根本戒中成妄語罪。夫聖人用心。自他無二。見他勝進法教流行。念念歡喜必能隨順。騐心如此。即證悟不虗矣。若自覺<span class='corr'>己</span>衰他盛則嫉。<span class='corr'>己</span>盛他衰則喜。縱令深解妙境。但是心之所緣。勿錯認之謂得謂證。並由我愛。故成障覺。</p>
<p style="margin-left:1em">三誡勸三。初誡勿求悟。</p>
</div>
<div class='div-orig'><p>善男子。末世眾生。希望成道。無令求悟。唯益多聞。增長我見。</p>
</div>
<div class='div-commentary'><p style="margin-left:1em">此誡以心待悟也。凡言悟者。初無實法。心言路絕強名悟耳。若將心求悟則愈盛於迷。故誡云無令。又緣以心求悟遂於經論言句上解會。故云唯益多聞。殊不知解會分明底正是我人情識妄想。故增長我見。</p>
<p style="margin-left:1em">二勸令加行。</p>
</div>
<div class='div-orig'><p>但當精勤降伏煩惱起大勇猛。未得令得。未斷令斷。貪嗔愛慢諂曲嫉妬對境不生。彼我恩愛一切寂滅。佛說是人漸次成就。求善知識。不墮邪見。</p>
</div>
<div class='div-commentary'><p style="margin-left:1em">但當之言。與上無令相應。得未得者決徹大法。斷未斷者直截知見。貪嗔等對境忘情也。如此操履豈可便認為道。如來說云漸次成就。求善知識者。商人航海須假導師。學者修行必資善友。</p>
<p style="margin-left:1em">三約失重示。</p>
</div>
<div class='div-orig'><p>若於所求。別生憎愛。則不能入清淨覺海。</p>
</div>
<div class='div-commentary'><p style="margin-left:1em">反顯不生憎愛。即是如來大圓覺海故也。</p>
<p style="margin-left:1em">二偈頌二初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正頌三初頌略示。</p>
</div>
<div class='div-orig'>
<div class="lg regular"><div class='lg-row'>淨業汝當知　一切諸眾生　皆由執我愛</div>
<div class='lg-row'>無始妄流轉</div>
</div></div>
<div class='div-commentary'><p style="margin-left:1em">二頌廣釋。</p>
</div>
<div class='div-orig'>
<div class="lg regular"><div class='lg-row'>未除四種相　不得成菩提　愛憎生於心</div>
<div class='lg-row'>諂曲存諸念　是故多迷悶　不能入覺城</div>
</div></div>
<div class='div-commentary'><p style="margin-left:1em">法喻各有三義。一了心性空眾惑不入。如防外敵。二見恒沙德萬行圓增。如養人眾。三道無不通。如開門引攝。</p>
<p style="margin-left:1em">四頌勸誡。</p>
</div>
<div class='div-orig'>
<div class="lg regular"><div class='lg-row'>若能歸悟剎　先去貪嗔癡　法愛不存心</div>
<div class='lg-row'>漸次可成就　我身本不有　憎愛何由生</div>
<div class='lg-row'>此人求善友　終不墮邪見　所求別生心</div>
<div class='lg-row'>究竟非成就</div>
</div></div>
<div class='div-commentary'><p style="margin-left:1em">剎是世界。如入中國率土屬中。蕃境亦爾。若到悟境則法法屬悟。迷境亦爾。癡則長無偈有。慢則長有偈無。文影略也。法愛者愛涅槃也。我身憎愛之本。所依既空能依何有。悟剎我身。皆長無偈有故也。</p>
</div>
<div class='div-other'><a id='mulu16' />
<div class='div-commentary'><p style="margin-left:1em;text-indent:-1em">△普覺章。示作等四病二。初請問三。初進問威儀。</p>
</div>
<div class='div-orig'><p>於是。普覺菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正陳詞句二。初慶前。</p>
</div>
<div class='div-orig'><p>大悲世尊。快說禪病。令諸大眾得未曾有。心意蕩然獲大安隱。</p>
</div>
<div class='div-commentary'><p style="margin-left:1em">二請後。</p>
</div>
<div class='div-orig'><p>世尊。末世眾生去佛漸遠。賢聖隱伏。邪法增熾。使諸眾生求何等人。依何等法。行何等行。除去何病。云何發心。令彼羣盲不墮邪見。</p>
</div>
<div class='div-commentary'><p style="margin-left:1em">如人有子。病者偏憂。菩薩大悲先哀末世。賢聖隱伏。正法將沉。欲令廣益當來。是故懸興此問。又由前云求善知識不墮邪見。今問求何人。餘文皆顯。令彼等明所為也。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告普覺菩薩善。善哉善哉。善男子。汝等乃能諮問如來如是修行。能施末世一切眾生無畏道眼。令彼眾生得成聖道。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時普覺菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">二正答二。初長行五。初答求人二。初教擇師。</p>
</div>
<div class='div-orig'><p>善男子。末世眾生將發大心求善知識欲修行者。當求一切正知見人。心不住相。不著聲聞緣覺境界。雖現塵勞心恒清淨。示有諸過讚歎梵行。不令眾生入不律儀。求如是人。即得成就阿耨多羅三藐三菩提。</p>
</div>
<div class='div-commentary'><p style="margin-left:1em">大心者簡餘乘也。知識者善能知真識妄。如病識藥。欲修行者當求解正知見人。深解法空無相無作無生無滅。了達諸法。從本<span class='corr'>已</span>來究竟平等性相如如住於實際。是名真善知識。心不住相者。離凡夫煩惱及二乘滯寂。雖現塵勞心清淨者染而無染也。示諸過者以同事攝。論云。壞見之人。雖不壞行。不堪與眾生為其道眼。雖壞行而不破見者。是則人天真勝福田。即得成就正等菩提。</p>
<p style="margin-left:1em">二勸成事。</p>
</div>
<div class='div-orig'><p>末世眾生見如是人。應當供養不惜身命。彼善知識四威儀中常現清淨。乃至示現種種過患。心無憍慢。況復摶財妻子眷屬。若善男子。於彼善友不起惡念。即能究竟成就正覺。心華發明。照十方剎。</p>
</div>
<div class='div-commentary'><p style="margin-left:1em">不惜身命者。如雪山捨身。世尊尚然竭力精進。何況為法。四威儀中現清淨梵行。乃至種種過患亦無憍慢。夫菩薩應現。權機難測。但依法門莫疑其迹。若復有師開示深義。解破疑情。于我有益。可以盡心奉之。摶財等者。前舉身命之難。此況身外之易。摶者食也。財謂錢帛。譯者略也。應云段食。不起惡念由前無慢故也。所以憍慢者。起惡念。隨生障。覆自心。法何得入。心華等者。覺心既明。慧光開發。觸向無染。故曰心華。稱體無邊。照十方剎。</p>
<p style="margin-left:1em">二答依法三。初標法離病。</p>
</div>
<div class='div-orig'><p>善男子。彼善知識所證玅法。應離四病。</p>
</div>
<div class='div-commentary'><p style="margin-left:1em">標以玅法。釋依圓覺。圓覺是所依法故。此圓覺離于四病。方可依也。除病之義。下自有答法病無。要唯此四。隨有其一。不堪為教授師也。蓋出醫王慈悲深至。不令雜毒而混醍醐故也。</p>
<p style="margin-left:1em">二釋四病相二。初徵。</p>
</div>
<div class='div-orig'><p>云何四病。</p>
</div>
<div class='div-commentary'><p style="margin-left:1em">指圓覺體性非造作。如造作者可以契之。若了覺性本圓。不用興心求益。不興益處即合覺心。合覺心時即無諸妄。無諸妄<span class='corr'>已</span>所用相應。但得妄盡即除諸病。積土聚沙皆成佛道。</p>
<p style="margin-left:1em">二釋四。初作病。</p>
</div>
<div class='div-orig'><p>一者作病。若復有人作如是言。我於本心作種種行欲求圓覺。彼圓覺性非作得故。說名為病。</p>
</div>
<div class='div-commentary'><p style="margin-left:1em">初句標名。若復下辨相。言者意言也。彼圓覺下指體以破。後句結明。下三節同。</p>
<p style="margin-left:1em">二任病。</p>
</div>
<div class='div-orig'><p>二者任病。若復有人作如是言。我等今者不斷生死不求涅槃。涅槃生死無起滅念。任彼一切隨諸法性欲求圓覺。彼圓覺性非任有故。說名為病。</p>
</div>
<div class='div-commentary'><p style="margin-left:1em">意云。生死是空。何更所斷。涅槃本寂。何假修求。不厭不欣。無起滅念。又謂妄從他妄。真任他真。各稱其心。何必改作。前則驅馳覓佛。此乃故縱身心。設令善惡不拘。即名無記之性。行人至此溺水沉舟。宜自驚懷。勿霑斯病。</p>
<p style="margin-left:1em">三止病。</p>
</div>
<div class='div-orig'><p>三者止病。若復有人作如是言。我今自心永息諸念得一切性。寂然平等欲求圓覺。彼圓覺性非止合故。說名為病。</p>
</div>
<div class='div-commentary'><p style="margin-left:1em">止息世緣。厭喧求靜者。不能以性奪修。並屬偏邪。若行或得諸法無性之性。非即覺性。非止合故者。前云於諸妄心亦不息滅。</p>
<p style="margin-left:1em">四滅病。</p>
</div>
<div class='div-orig'><p>四者滅病。若復有人作如是言。我今永斷一切煩惱。身心畢竟空無所有。何況根塵虗妄境界。一切永寂欲求圓覺。彼圓覺性非寂相故。說名為病。</p>
</div>
<div class='div-commentary'><p style="margin-left:1em">夫覺體靈明。不唯寂滅。今滅惑住寂。豈得相應。是以。作則三學六度名種種行。任則生死涅槃本來空寂而無起滅。止則息念亡懷。滅則斷惑歸正。豈為是病。纔執此念欲求圓覺。故皆為病。作如是言欲求圓覺二句。正是病之體也。</p>
<p style="margin-left:1em">三結示正邪。</p>
</div>
<div class='div-orig'><p>離四病者則知清淨。作是觀者名為正觀。若他觀者名為邪觀。</p>
</div>
<div class='div-commentary'><p style="margin-left:1em">將前四行自驗其心。隨落一門則知是病。故言離者則知清淨。然上四門。皆是勸讚流通之說。況前三觀具有斯文。今為病論。有其二意。一者四中皆無觀慧。二者但以率心偏住一行。若能四皆通達不滯一門。即此四中並皆入道。故云但除其病不除其法。病除法在。即正觀也。何四病之有哉。</p>
<p style="margin-left:1em">三答修行。</p>
</div>
<div class='div-orig'><p>善男子。末世眾生欲修行者。應當盡命供養善友事善知識。彼善知識欲來親近應斷憍慢。若復遠離應斷嗔恨。現逆順境猶如虗空。了知身心畢竟平等。與諸眾生同體無異。如是修行。方入圓覺。</p>
</div>
<div class='div-commentary'><p style="margin-left:1em">夫善知識度人。作種種方便。師徒心契。法義方傳。俯就物機。相親相近。愚者無智憍慢便生。若復遠離應斷嗔恨。初心修行須求依止。身心平等。彼我一如。妙圓覺行由所進矣。</p>
<p style="margin-left:1em">四答除病二。初指病源。</p>
</div>
<div class='div-orig'><p>善男子。末世眾生不得成道。由有無始自他憎愛一切種子。故未解脫。</p>
</div>
<div class='div-commentary'><p style="margin-left:1em">故知諸病秪由憎愛。見自見他。故不能久侍師宗。但自生嗔。憎愛隨有。須斷種子。則諸病自除。</p>
<p style="margin-left:1em">二示除法。</p>
</div>
<div class='div-orig'><p>若復有人。觀彼怨家如<span class='corr'>己</span>父母。心無有二。即除諸病。於諸法中自他憎愛亦復如是。</p>
</div>
<div class='div-commentary'><p style="margin-left:1em">怨親平等。故心無二。心無二故即除增愛。自他依正真妄諸法。若圓觀者。一切平等。則諸法上憎愛皆盡亦復如是。</p>
<p style="margin-left:1em">五答發心。</p>
</div>
<div class='div-orig'><p>善男子。末世眾生欲求圓覺。應當發心作如是言。盡於虗空一切眾生。我皆令入究竟圓覺。於圓覺中無取覺者。除彼我人一切諸相。如是發心。不墮邪見。</p>
</div>
<div class='div-commentary'><p style="margin-left:1em">彌勒佛言。廣大第一常其心不顛倒者。盡於虗空一切眾生。廣大心也。四生九類我皆令入究竟圓覺。第一心也。入無餘涅槃於圓覺中無取覺者。常心也。實無眾生得滅度者除彼我人一切諸相。不顛倒心也。若有我人等相即非菩薩。諸佛因地皆發此心。依此願修。方成正覺。</p>
<p style="margin-left:1em">二偈頌二。初標舉。</p>
</div>
<div class='div-orig'><p>爾時世尊。欲重宣此義而說偈言。</p>
</div>
<div class='div-commentary'><p style="margin-left:1em">二正頌缺頌除病文。初頌求師。</p>
</div>
<div class='div-orig'>
<div class="lg regular"><div class='lg-row'>普覺汝當知　末世諸眾生　欲求善知識</div>
<div class='lg-row'>應當求正見　心遠二乘者</div>
</div></div>
<div class='div-commentary'><p style="margin-left:1em">二頌依法。</p>
</div>
<div class='div-orig'><p class="lg-abnormal"><div class='lg-row'>法中除四病　謂作止任滅</div>
</p></div>
<div class='div-commentary'><p style="margin-left:1em">三頌修行。</p>
</div>
<div class='div-orig'>
<div class="lg regular"><div class='lg-row'>親近無憍慢　遠離無嗔恨　見種種境界</div>
<div class='lg-row'>心當生希有　還如佛出世　不犯非律儀</div>
<div class='lg-row'>戒根永清淨</div>
</div></div>
<div class='div-commentary'><p style="margin-left:1em">如佛出世。長無偈有。不犯非律儀戒根永清淨。乃追頌求師中不令眾生入不律儀之文。今於事師起行中頌者。經意互顯故。</p>
<p style="margin-left:1em">四頌發心。</p>
</div>
<div class='div-orig'>
<div class="lg regular"><div class='lg-row'>度一切眾生　究竟入圓覺　無彼我人相</div>
<div class='lg-row'>當依正智慧　便得超邪見　證覺般涅槃</div>
</div></div></div>
<div class='div-other'><a id='mulu17' /></div>
<div class='div-commentary'><p style="margin-left:1em;text-indent:-1em">△圓覺章。顯示方軌二。初請問三。初進問威儀。</p>
</div>
<div class='div-orig'><p>於是。圓覺菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正陳詞句二。</p>
<p style="margin-left:1em">初慶前。</p>
</div>
<div class='div-orig'><p>大悲世尊。為我等輩。廣說淨覺種種方便。令末世眾生有大增益。</p>
</div>
<div class='div-commentary'><p style="margin-left:1em">二請後。</p>
</div>
<div class='div-orig'><p>世尊。我等今者<span class='corr'>已</span>得開悟。若佛滅後末世眾生未得悟者。云何安居修此圓覺清淨境界。此圓覺中三種淨觀以何為首。唯願大悲。為諸大眾及末世眾生。施大饒益。</p>
</div>
<div class='div-commentary'><p style="margin-left:1em">雖問滅後。亦兼佛世。故下答云。若佛現在當正思惟。安居者安置淨居。即道場中加行也。以何為首者。問觀首之方便也。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告圓覺菩薩言。善哉善哉。善男子。汝等乃能問於如來如是方便。以大饒益施諸眾生。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時圓覺菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行二。初安居期限二。初指前。</p>
</div>
<div class='div-orig'><p>善男子。一切眾生。若佛住世。若佛滅後。若法末時。有諸眾生具大乘性。信佛祕密大圓覺心欲修行者。若在伽藍。安處徒眾。有緣事故隨分思察。如我<span class='corr'>已</span>說。</p>
</div>
<div class='div-commentary'><p style="margin-left:1em">滅後兼正像。性謂種性即了因也。伽藍翻眾園。法會處也。圓機菩薩不滯空閑。種種施為。作諸利益廣度羣品。修學法事。隨其閑暇分中。則便思察三觀。故云隨分思察。</p>
<p style="margin-left:1em">二正說四。初要制三期。</p>
</div>
<div class='div-orig'><p>若復無有他事因緣。即建道場。當立期限。若立長期百二十日。中期百日。下期八十日。安置淨居。</p>
</div>
<div class='div-commentary'><p style="margin-left:1em">菩薩逢益即為遇緣。且赴勝利。道場克志加功以期聖果。則三期皆是自行。為簡利他故名他事。定三期者。過則情生疲厭。少則功行未圓。故以量克三期。亦無別義。然約三根配之。有其二義。一約障盡難易配。長期下根。中期中根。下期上根。安置淨期。身心潔白事理稱可內外清淨。對病設藥斯之謂歟。</p>
<p style="margin-left:1em">二道場修法。</p>
</div>
<div class='div-orig'><p>若佛現在當正思惟。若佛滅後。施設形像。心存目想生正憶念。還同如來常住之日。懸諸幡華。經三七日。稽首十方諸佛名號求哀懺悔。遇善境界得心輕安。過三七日一向攝念。</p>
</div>
<div class='div-commentary'><p style="margin-left:1em">佛若在世。無勞設像。佛去世時。設立形像託以存想如佛在日。須達相非相。是心是佛。方得名為正憶持念。莊嚴供具懸旛與華。三七等者。三期攝念。夙障損除善根增長。住於正念修攝其心。對佛陳詞求哀懺悔。</p>
<p style="margin-left:1em">初教令依文二。初標意。</p>
</div>
<div class='div-orig'><p>若經夏首三月安居當為清淨菩薩止住。心離聲聞不假徒眾。</p>
</div>
<div class='div-commentary'><p style="margin-left:1em">遇善境界者感應也。即與信相應。名善境界。身心調暢。輕利安和。神清氣爽。若修止者。住於靜處。端坐正念修攝其心。當知唯心無外境界。必定毗尼經云。持聲聞戒破菩薩戒。持菩薩戒破聲聞戒。故不假徒眾。</p>
<p style="margin-left:1em">二作法律制安居二。</p>
</div>
<div class='div-orig'><p>至安居日。即於佛前作如是言。我比丘比丘尼優婆塞優婆夷某甲。踞菩薩乘。修寂滅行。同入清淨實相住持。以大圓覺為我伽藍。身心安居平等性智。涅槃自性無繫屬故。今我敬請。不依聲聞。當與十方如來及大菩薩三月安居。為修菩薩無上妙覺大因緣故不繫徒眾。</p>
</div>
<div class='div-commentary'><p style="margin-left:1em">比丘梵語。此含三義。一怖魔。二乞士。三淨戒。謂比丘尼。尼女也。優婆塞此云近事男。優婆夷此云近事女。謂親近三寶而承事故。踞菩薩乘簡羊鹿車。修寂滅行簡四諦行。同入實相簡事相住持。以大圓覺為我伽藍。是會眾之處故。圓覺則萬德之所依。以八識海澄清流注體徧十方。故名大圓鏡智。身心安居者。身即五識。依色根得名。心所緣故。心即意識。以五識取塵意識分別。熏動心海。波浪從生。今六無分別。前五不妄緣。即二識永寂。故名安居。身安故即成所作智。心安故即玅觀察智。平等性智者。此以惑八大相應。而起妄計。賴耶為自內我。於平等理中起不平等見。今既所緣性寂。能緣亦如。如性皆同故平等矣。</p>
<p style="margin-left:1em">三休期。</p>
</div>
<div class='div-orig'><p>善男子。此名菩薩示現安居。過三七日。隨往無礙。</p>
</div>
<div class='div-commentary'><p style="margin-left:1em">道場三期<span class='corr'>已</span>滿。小乘夏限未終。以本非小。權設方便。隨往無礙。</p>
<p style="margin-left:1em">四誡勿妄取。</p>
</div>
<div class='div-orig'><p>善男子。若彼末世修行眾生。求菩薩道入三期者。非彼所聞一切境界終不可取。</p>
</div>
<div class='div-commentary'><p style="margin-left:1em">三期所修不出三觀。彼所聞者。前明內發寂靜輕安大悲。</p>
<p style="margin-left:1em">初三觀方便二。初列示二。初觀至靜二。初正釋。</p>
</div>
<div class='div-orig'><p>善男子。若諸眾生修奢摩他。先取至靜。不起思念。靜極便覺。如是初靜。從於一身至一世界。覺亦如是。善男子。若覺徧滿一世界者。一世界中有一眾生起一念者皆悉能知。百千世界亦復如是。</p>
</div>
<div class='div-commentary'><p style="margin-left:1em">奢摩他至靜。超動靜二相。圓覺顯現。亦復如是。列于靜也。先靜即是體是定。次覺即是慧是用。初觀成不見自身之相。名一身。以身靜故當體是覺。名一身覺。世界亦然。今知眾生念者。世界既全成覺。眾生全在覺中。故所起念無不了達。如大圓鏡。隨機應現。亦復然也。</p>
<p style="margin-left:1em">二誡妄。</p>
</div>
<div class='div-orig'><p>非彼所聞一切境界。終不可取。</p>
</div>
<div class='div-commentary'><p style="margin-left:1em">由靜心力。覺身心空。生滅無據。涅槃究竟矣。</p>
<p style="margin-left:1em">二三摩憶持二。初正釋。</p>
</div>
<div class='div-orig'><p>善男子。若諸眾生修三摩鉢提。先當憶想十方如來十方世一切菩薩依種種門漸次修行勤苦三昧。廣發大願。自熏成種。</p>
</div>
<div class='div-commentary'><p style="margin-left:1em">憶想有二意。一乞垂加被。二欲效修行。三摩鉢提從憶想入。發四弘誓自熏成種故。以云如幻三摩提。如苗漸增長。</p>
<p style="margin-left:1em">二誡妄。</p>
</div>
<div class='div-orig'><p>非彼所聞一切境界。終不可取。</p>
</div>
<div class='div-commentary'><p style="margin-left:1em">此觀如幻尚不可著。況外境界。有何取向哉。</p>
<p style="margin-left:1em">三禪那數息二。初正釋。</p>
</div>
<div class='div-orig'><p>善男子。若諸眾生修於禪那。先取數門。心中了知生住滅念分劑頭數。如是周徧。四威儀中分別念數無不了知。漸次增進。乃至得知百千世界一滴之雨。猶如目覩所受用物。</p>
</div>
<div class='div-commentary'><p style="margin-left:1em">修禪那者。從數息門入。心中下功用也。此有二意。一者先用數息觀門。對治諸覺。直至玅觀。然修有六。一數。二息。三止。四觀。五還。六靜。次第隨便。了知生住異滅等相。經無異字。順文句也。義必合有。何也。十信覺滅相。三賢覺異相。十地覺住相。位滿覺生相故。云動念具息心無初相。言初相者即無念。無念者了知生住異滅乃至皆無自性本來平等同一覺故。正當雙遮之妙觀也。</p>
<p style="margin-left:1em">二誡妄。</p>
</div>
<div class='div-orig'><p>非彼所聞一切境界。終不可取。</p>
</div>
<div class='div-commentary'><p style="margin-left:1em">滅幻者遮假。豈不遮空。既雙遮入中。一即具三。彌為可信矣。</p>
<p style="margin-left:1em">三總結。</p>
</div>
<div class='div-orig'><p>是名三觀初首方便。</p>
</div>
<div class='div-commentary'><p style="margin-left:1em">前問三種淨觀以何為首。故具答<span class='corr'>已</span>結云是名等也。即知前段三觀。論雖具釋相。趣入方便是此所期。方便有二。應以上文攝念之前禮懺為遠方便。以今三觀初首為近方便。</p>
<p style="margin-left:1em">二利鈍修習二。初利根徧修。</p>
</div>
<div class='div-orig'><p>若諸眾生。徧修三種。勤行精進。即名如來出現于世。</p>
</div>
<div class='div-commentary'><p style="margin-left:1em">如來本所示現度生勸物修習。今三觀既備。則萬行<span class='corr'>已</span>圓。故就此人本覺離念。名佛出世。</p>
<p style="margin-left:1em">二鈍根隨學。</p>
</div>
<div class='div-orig'><p>若後末世鈍根眾生。心欲求道不得成就。由昔業障。當勤懺悔常起希望。先斷憎愛嫉妬諂曲。求勝上心。三種淨觀隨學一事。此觀不得復習彼觀。心不放捨漸次求證。</p>
</div>
<div class='div-commentary'><p style="margin-left:1em">根鈍障重故。加懺悔發願而隨學之。若夙世無有善根。惟願諸佛加被我等。</p>
<p style="margin-left:1em">二偈頌二。初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正頌六。初頌三期。</p>
</div>
<div class='div-orig'>
<div class="lg regular"><div class='lg-row'>圓覺汝當知　一切諸眾生　欲求無上道</div>
<div class='lg-row'>先當結三期</div>
</div></div>
<div class='div-commentary'><p style="margin-left:1em">二頌修法。</p>
</div>
<div class='div-orig'><p class="lg-abnormal"><div class='lg-row'>懺悔無始業　經於三七日　然後正思惟</div>
</p></div>
<div class='div-commentary'><p style="margin-left:1em">此下缺頌遇夏安期。</p>
<p style="margin-left:1em">三頌誡妄。</p>
</div>
<div class='div-orig'><p class="lg-abnormal"><div class='lg-row'>非彼所聞境　畢竟不可取</div>
</p></div>
<div class='div-commentary'><p style="margin-left:1em">四頌方便。</p>
</div>
<div class='div-orig'>
<div class="lg regular"><div class='lg-row'>奢摩他至靜　三摩正憶持　禪那明數門</div>
<div class='lg-row'>是名三淨觀</div>
</div></div>
<div class='div-commentary'><p style="margin-left:1em">五頌徧修。</p>
</div>
<div class='div-orig'><p class="lg-abnormal"><div class='lg-row'>若能勤修習　是名佛出世</div>
</p></div>
<div class='div-commentary'><p style="margin-left:1em">六頌隨學。</p>
</div>
<div class='div-orig'>
<div class="lg regular"><div class='lg-row'>鈍根未成者　常當勤心懺　無始一切罪</div>
<div class='lg-row'>諸障若消滅　佛境便現前</div>
</div></div></div>
<div class='div-other'><a id='mulu18' />
<div class='div-other'><a id='mulu19' /></div>
<div class='div-commentary'><p style="margin-left:1em;text-indent:-1em">△大科法義也周。欲使廣益他方遠霑末世。流傳通泰。展轉無窮。</p>
<p style="margin-left:1em">賢善首請問三。初進問威儀。</p>
</div>
<div class='div-orig'><p>於是。賢善首菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正陳詞句二。初慶前。</p>
</div>
<div class='div-orig'><p>大悲世尊。廣為我等及末世眾生。開悟如是不思議事。</p>
</div>
<div class='div-commentary'><p style="margin-left:1em">近慶道場遠該一部。</p>
<p style="margin-left:1em">二正請。</p>
</div>
<div class='div-orig'><p>世尊。此大乘教名字何等。云何奉持。眾生修習得何功德。云何使我護持經人。流布此教至於何地。</p>
</div>
<div class='div-commentary'><p style="margin-left:1em">流布此教至於何地者。若人於此經教。供養書寫。受持讀誦。解說思修。如是分布流傳此教。似問至何方所。考後答文。意在奉持。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二如來垂答三。初讚許。</p>
</div>
<div class='div-orig'><p>爾時世尊。告賢善首菩薩言。善哉善哉。善男子。汝等乃能為諸菩薩及末世眾生。問於如來如是經教功德名字。汝今諦聽。當為汝說。</p>
</div>
<div class='div-commentary'><p style="margin-left:1em">所問略提其二。</p>
<p style="margin-left:1em">二受旨。</p>
</div>
<div class='div-orig'><p>時賢善首菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初總歎。</p>
</div>
<div class='div-orig'><p>善男子。是經。百千萬億恒河沙諸佛所說。三世如來之所守護。十方菩薩之所歸依。十二部經清淨眼目。</p>
</div>
<div class='div-commentary'><p style="margin-left:1em">此有四義。前三約人歎謂諸佛說如來守護菩薩歸依。而約法歎經之眼目者。以窮推迷本。照徹覺源。理貫羣經。義無不盡。于此若解。諸教煥然。若不了之焉知正道。十二部經者。長行。重頌。并受記。孤起。無問而自說。因緣。譬喻。及本事。本生。方廣。未曾有。論議。俱成十二部名。廣如大論三十七。</p>
<p style="margin-left:1em">二別答五。初答名字奉持。</p>
</div>
<div class='div-orig'><p>是經名大方廣圓覺陀羅尼。亦名修多羅了義。亦名祕密王三昧。亦名如來決定境界。亦名如來藏自性差別。汝當奉持。</p>
</div>
<div class='div-commentary'><p style="margin-left:1em">是經五名。唯教行理。第二約教。第三顯行。餘皆名理。前二如上總題并文殊章<span class='corr'>已</span>釋。祕密中道三昧統攝萬行。故名為王。決定境界唯佛極證。如來藏自性本具諸法。故云差別。無差之差也。佛敕斯旨。汝當奉持。</p>
<p style="margin-left:1em">二答至於何地。</p>
</div>
<div class='div-orig'><p>善男子。是經唯顯如來境界。唯佛如來能盡宣說。若諸菩薩及末世眾生依此修行。漸次增進至於佛地。</p>
</div>
<div class='div-commentary'><p style="margin-left:1em">顯示如來境界者。蓋進道最初。要信自心即佛惟佛即心曠大劫來本來成就更不再成。前輩達士。皆於一念未萌一音未吐<span class='corr'>已</span>前。兩肩荷負。直前一往。故云能盡宣說。若菩薩眾生。修行漸次。必須正信。決定了悟。至於佛地。是以。心非玅悟而莫圓。玅悟非情盡而不了。情非決定而莫忘。決定非正信而不立。故前後互顯。總答圓覺了義。</p>
<p style="margin-left:1em">三答得何功德二。初舉教攝機。</p>
</div>
<div class='div-orig'><p>善男子。是經。名為頓教大乘。頓機眾生從此開悟。亦攝漸修一切羣品。譬如大海不讓小流。乃至蚊蝱及阿修羅飲其水者皆得充滿。</p>
</div>
<div class='div-commentary'><p style="margin-left:1em">漸修者。教既是頓。乃解圓而行漸也。如二十五輪最後圓修即頓。餘皆屬漸。不讓小流者。如百川會海咸失本名。喻教之獨圓不兼偏小蚊蝱故。海不讓水積小成大也。</p>
<p style="margin-left:1em">二較量顯勝三。初舉施寶聞名。</p>
</div>
<div class='div-orig'><p>善男子。假使有人。純以七寶。積滿三千大千世界。以用布施。不如有人聞此經名及一句義。</p>
</div>
<div class='div-commentary'><p style="margin-left:1em">世珍盈滿。皆是有漏之資。玅法無窮。必證菩提之果。三千世界者。小千中千大千也。</p>
<p style="margin-left:1em">二約證小較宣說。</p>
</div>
<div class='div-orig'><p>善男子。假使有人。教百恒河沙眾生得阿羅漢果。不如有人宣說此經分別半偈。</p>
</div>
<div class='div-commentary'><p style="margin-left:1em">圓覺法門。究竟了義。小大權實。此較天殊。偈有四句。二句文句義句。若約文句。則兩句為半偈。若約義句。即一切法本來空寂是為半偈。顯空不空方為全偈。</p>
<p style="margin-left:1em">三明聞信宿因。</p>
</div>
<div class='div-orig'><p>善男子。若復有人。聞此經名信心不惑。當知是人非於一佛二佛種諸福慧。如是乃至盡恒河沙一切佛所。種諸善根聞此經教。</p>
</div>
<div class='div-commentary'><p style="margin-left:1em">上但聞名。今信不惑。能信一切法即大圓覺。豈小緣哉。若非無量劫深種善根。聞此教法。永不退轉。直至菩提。</p>
<p style="margin-left:1em">四答護持經人。</p>
</div>
<div class='div-orig'><p>汝善男子。當護末世是修行者。無令惡魔及諸外道惱其身心令生退屈。</p>
</div>
<div class='div-commentary'><p style="margin-left:1em">前文請問。云何護持經人流布等。今答。護持末世修行人者。使其捨惡以從善。忘善以合道。捨邪以歸正。忘正以會心。未越念而三有空。不勤塵而魔界盡。復歸本際。洞徹根源。方便之權無不了義。至於善惡邪正會歸一體。觀根設教普利羣機。信手拈來無非玅用。隨眾生願。報佛祖恩。手眼通身。一機不露。熾然作用。一物不為。撤手去來。了無拘束。是謂護持流布圓覺修多羅了義經之本旨也。重頌此義。而宣偈曰。</p>
</div>
<div class='div-orig'>
<div class="lg regular"><div class='lg-row'>是經諸佛說　如來守護持　十二部眼目</div>
<div class='lg-row'>名為大方廣　圓覺陀羅尼　顯如來境界</div>
<div class='lg-row'>歸依增進者　必至於佛地　如百川海納</div>
<div class='lg-row'>飲者皆充滿　假使積七寶　滿大千布施</div>
<div class='lg-row'>不如聞此經　若化河沙眾　皆得阿羅漢</div>
<div class='lg-row'>不如聞半偈　汝等末世眾　護持盡宣說</div>
<div class='lg-row'>一圓一切圓　一覺一切覺</div>
</div></div>
<div class='div-commentary'><p style="margin-left:1em">五答大神稟命三。初金剛眾。</p>
</div>
<div class='div-orig'><p>爾時會中。有火首金剛摧碎金剛尼藍婆金剛等。八萬金剛。并其眷屬。即從座起。頂禮佛足。右繞三匝。而白佛言。世尊。若後末世一切眾生。有能持此決定大乘。我當守護。如護眼目。乃至道場所修行處。我等金剛。自領徒眾。晨夕守護令不退轉。其家乃至永無災障。疫病消滅。財寶豐足。常不乏少。</p>
</div>
<div class='div-commentary'><p style="margin-left:1em">火首者頭有火燄故。尼藍婆未祥。金剛者執持杵故。露肩神。初發心時常起大願。常為力士護修行人。其家者在家眾也。凡發道心。若有障難乃至多種災病。今由神護一切皆除。財寶豐足。備道資緣常不乏少。不乏少故進趣玅門不退屈矣。</p>
<p style="margin-left:1em">二天王眾。</p>
</div>
<div class='div-orig'><p>爾時大梵王。二十八天王。并須彌山王。護國天王等。即從座起。頂禮佛足。右繞三匝。而白佛言世尊。我亦守護是持經者。常令安隱心不退轉。</p>
</div>
<div class='div-commentary'><p style="margin-left:1em">大梵王者即指初禪王娑婆世界主。二十八天王總指三界。須彌山王名帝釋。護國天王等別顯四王。所以標三種。由梵與釋諸佛轉法輪時皆為主。護世持國使災害不生。故總列外而更明。</p>
<p style="margin-left:1em">三鬼王眾等。</p>
</div>
<div class='div-orig'><p>爾時有大力鬼王名吉槃茶。與十萬鬼王。即從座起。頂禮佛足。右繞三匝。而白佛言。世尊。我亦守護是持經人。朝夕侍衛令不退屈。其人所居一由旬內。若有鬼神侵其境界。我當使其碎如微塵。</p>
</div>
<div class='div-commentary'><p style="margin-left:1em">吉槃茶者亦云鳩槃茶。食人精氣。其疾如風。變化稍多。住於林野管諸鬼眾。故號為王。來至道場而為上首。眷屬十萬一一若斯。依附深山或居巖穴。其形可畏。通變極多。不屬天人。住居鬼趣不退屈者。</p>
<p style="margin-left:1em">五總結。</p>
</div>
<div class='div-orig'><p>佛說此經<span class='corr'>已</span>。一切菩薩天龍鬼神八部眷屬及諸天王梵王等一切大眾。聞佛所說。皆大歡喜。信受奉行。</p>
</div>
<div class='div-commentary'><p style="margin-left:1em">結會。既云八部。驗上同聞。不獨菩薩。又天龍等必內證法性外現此形。亦是戒緩乘急。皆大歡喜信受者。結聞有三義奉行。一清淨。不染世出世法故。二所說清淨。以如實體故。三得果清淨。即說益也。令末世等一切眾生皆悉得聞因行之中。無不成佛。</p>
</div></div>
<p class='juan'>大方廣圓覺修多羅了義經要解下<span class='note-inline'>(終)</span></p>
<div class='div-xu'><a id='mulu20' />
<p class='h1'>No. 260-B 刻圓覺經要解後序</p><p>古德云。所起之因既的所期之果必親。所操之志惟真則其所詣之地不期。寔而寔矣。昔世尊。諦觀三界諸微塵剎眾生。無一剎那而不受生。無一剎那而不變滅。浩浩乎不可以數計也。而況妄情起滅剎那不住生死之理。由是如來哀憫末世。於大寂定中。隨十二大士問答之本懷。為轉法輪。故立題名曰。大方廣圓覺修多羅了義經。夫圓非色像不可得而見。有見非圓。覺非境緣不可得而及。可及非覺。圓乎不可見而見之。覺乎不可及而及矣。其不可見之圓廓爾無像。不可及之覺洞然絕踪。無像之圓。體之莫非神悟。罔及之覺。混之必欲心開。然謂雖妄之謂圓。圓之所詣之謂覺。謂妄者何。以迷自心故。見聞覺知皆妄也。謂真者何。以悟自心故。明暗色空皆真也。真無定體。悟之即圓。妄絕正形。迷之則著。全波即水。了之妄外無真。全水即波。畢竟真中絕妄。是以。羣波共水。眾器同金。理體元齊。事相非一。似與本來具足少林直指之道覿體相反。不然爾徒見其言下。知歸機芥領止之易。而不知其銷鎔金鑛之難。歷於夙昔之因。以致今生之易。苟不知難而欲知易。猶認鑛為金。無以異也。當知。妄依真而起妄。真由妄而顯真。真非妄而真不自居。妄非真而妄無所倚。妄因不立。真理何存。則如來所說圓覺者即非圓覺是名圓覺。是以。圓不立而圓存。覺無形而覺徧。故云大圓滿覺。</p>
<p style="margin-left:15em">寂正述</p>
<p>刻圓覺經要解後序終</p>
</div>
</div><!-- end of div[@id='body'] -->
</body></html>