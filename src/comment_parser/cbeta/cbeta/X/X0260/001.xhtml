<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 260-A 大方廣圓覺修多羅了義經要解序</p><p>昔婆伽婆。入于神通大光明藏。三昧正受。時上至諸佛菩薩。下及十二類生乃至有無情等。同時俱入。自昔至今不起于座。就中無主無伴離聖離凡。身心混融。性相平等。良由十二大士瞥興問端。如來據大圓覺。縱其所問。廣說修證。爾時文殊菩薩首問如來本起因地法行。及為菩薩遠離諸病。世尊為答。皆依圓照清淨覺相。永斷無明。方成佛道。且使末世不墮邪見者。一經之要不出此三。是故大義所以先之也。普賢菩薩致問。若彼眾生知如幻者。身心亦幻。云何以幻還修於幻等。如來為答。應當遠離一切幻化虗妄境界。幻雖以離。其未離者復如何修而得開悟。故普眼菩薩。請問菩薩修行漸次。世尊為答。先依玅奢摩他。堅持禁戒。安處徒眾。宴坐靜室。徧觀四大及與身心皆同幻化。便能顯發無方清淨。依而決了。則幻滅覺圓。了知眾生本來成佛。當時雖得開悟。後世未免疑情。故金剛藏菩薩請問。承上本來成佛示之。何故後有一切無明。若諸無明。眾生本有。何因緣故如來開示本來成佛。扣此三疑。於是請決。如來以示。先斷輪迴根本。如是分別多諸巧見。非為正問。故次彌勒菩薩。復問所以當斷輪迴之說。佛乃示之。欲脫生死免諸輪迴。及除愛渴。由本貪欲。顯出五性差別不等。故清淨慧菩薩。復疑請問圓滿覺性。一切眾生及諸菩薩如來所證所得。云何差別。世尊答之。未能除滅一切幻化。於滅未滅妄功用中便顯差別。若得如來寂滅隨順。實無寂滅及寂滅者。威德自在菩薩。請問一切方便漸次總有幾種。世尊答之。玅奢摩他三摩波提寂滅禪那。如是進修。然而觀門雖三。其修不定故。次辯音菩薩致問。於圓覺門有幾修者。如來為答。二十五輪隨機修入。必得成就。或修而未入。則染污之所蔽也。以故。淨諸業障菩薩請問。躡上本性清淨因何染污使之不入。佛答。認四顛倒。為實我體。由此便生憎愛二境。汝等但當精勤降伏煩惱。起大勇猛。未得令得。未斷令斷。佛說是人漸次成就。求善知識。不墮邪見。故普覺菩薩。致問。求何等人。依何等法。行何等行。除去何病。云何發心不墮邪見。世尊將收玄唱開示。作止任滅均名是病。即病一言取舍俱奪。苟知縱而不知奪。混圓覺於問答之場。或知奪而不知縱。墮圓覺於泯默之地。當知縱亦藥也。奪亦藥也。即其縱之之藥。治三毒四倒之正病。以其奪之之藥。治作止任滅之助病。當知作止任滅之藥病。非如來洞鑑則孰能指也。圓覺菩薩。猶恐末世眾生根鈍障重。必須克念加其䇿修。重復請問。如來為說三期進修求哀<span class='corr'>懺</span>悔。復以三觀加行。隨學一事。勤修習之。只佛事<span class='corr'>已</span>週。行解之要至此備矣。於是。賢善首菩薩。欲使廣益他方遠霑來世。復於最後四問。為資末世。普皆饒益。因行之中無不成佛。行解問明至此畢矣。如上世尊菩薩問答之本懷。為新發意及末世等。破其妄執。使其了解。別無他說。于經文中。或翻譯之失。或傳寫之訛。或義解不通。當以理遣。不必滯於微瑕而乖大義。蓋悲願弘深。痛心之切也。</p>
<p>大明萬曆丁巳佛成道日武林釋寂正書</p>
</div>No. 260
<p class='juan'><a id='mulu2' />大方廣圓覺修多羅了義經要解上</p><p class="byline">罽賓國沙門佛陀多羅譯</p><p class="byline">陸通律寺勤息寂正要解</p>
<div class='div-other'><a id='mulu3' />
<div class='div-commentary'><p style="margin-left:1em">上五字所詮。謂圓覺是法。大方廣是義故。文中標結指陳。只言圓覺。下六字屬能詮。修多羅了義是歎教勝能。良以。宗本體用。是法義之宏綱。詮旨功能。了言象之皎鏡。事周義盡須建五名。簡要標題且存兩號。大方廣是體相用。各有二異。大者當體得名。常徧為義。常則竪通三世。徧則橫該十方。謂圓覺體無有邊涯絕諸分量。強名大也。意言此覺有廣大義有方圓義。謂體大而用廣。理方而用圓。方是正直不偏。圓乃無虧無缺。亦可大方是體廣圓為用。謂體大而正直不偏。用廣而圓滿無缺。上三字是別。圓字是總。明此圓覺即是總別之德。具彰法義之門。故名大方廣圓覺。後能詮修多羅三字總指諸經。了義二字歎此一經。是決擇究竟顯了之義。無過上也。故名修多羅了義經。</p>
<p style="margin-left:1em">罽賓。梵語。亦云羯濕彌羅。北印度邊鄙之名。此翻賤種。本賤役人自立君長故也。沙門。梵語。此翻勤息。勤者勤修戒定慧。息者息滅貪嗔痴。佛陀多羅。梵語。唐言覺救。以長壽二年龍集癸巳。持梵本經。至神都東京白馬寺。譯成兩卷。其度語。筆授。證義。潤文。諸德廣評。大義別錄。總成一卷。同緣實相。約行收機。大分三段。共十二章。初二章明圓頓行。中四章明漸次行。後六章明不定行也。譯之言易也通也。梵為華耳。周制達四方。東方曰寄。西方曰狄鞮。南方曰象。北方曰譯。今翻西語曰譯。由漢世多事也。經文大分三段。始如是我聞至平等法會為序分。於是文殊師利下至圓覺章為正宗分。於是賢善首下訖經為流通分。</p>
</div></div>
<div class='div-other'><a id='mulu4' /><p style="margin-left:1em">△初序分者。若例諸經。必具通別二序。今但通序。雖無發起。可用入定集眾兼之。以眾集不徒然。必有異聞故。疏云。序中證信便是發起。謂佛入大光明藏正受時。上與一切諸佛。下及菩薩眾生。同住清淨覺地。現諸淨土。皆入三昧。同一佛境。以表因果無異凡聖同源。發此經旨趣如是耶。</p>
<p style="margin-left:1em">△初序分為四。初指信聞法。</p>
</div>
<div class='div-orig'><p>如是我聞。</p>
</div>
<div class='div-commentary'><p style="margin-left:1em">如是指法之辭也。前此無說而言如是者。逆指向下所說之法言也。我者結集者自稱也。聖人<span class='corr'>已</span>知無我。而為傳法利生。故隨世假稱耳。恐疑者曰。此所說法為有所聞而說耶。為自撰其說耶。故結集者曰。如是之法我從佛聞。非自撰也。既從佛聞。則羣疑自銷。諍端亦息矣。</p>
<p style="margin-left:1em">二時化主所在。</p>
</div>
<div class='div-orig'><p>一時婆伽婆。</p>
</div>
<div class='div-commentary'><p style="margin-left:1em">疑者曰。既從佛聞。佛昔說法必有方所。何處聞耶。故此示之。一時者機孰應會之時也。婆伽婆。主也。如來之異號也。故涅槃云。能破煩惱名婆伽婆。</p>
<p style="margin-left:1em">三平等法會處。</p>
</div>
<div class='div-orig'><p>入於神通大光明藏。三昧正受。一切如來光嚴住持。是諸眾生清淨覺地。身心寂滅。平等本際。圓滿十方。不二隨順。於不二境現諸淨土。</p>
</div>
<div class='div-commentary'><p style="margin-left:1em">藏即寶性法界藏。起信心真。如是諸佛眾生之本源。神通光明之性體。塵沙德用並蘊其中。百千通光皆從斯起。故曰藏也。亦名法性土。亦名常寂光。智與理冥。名為入矣。是以。安住藏中不受諸受。名為正受。此經說處。即事而真。匪離娑婆別論常寂。為表正宗所談覺性平等凡聖同源橫亘竪窮不思議一。然理不自顯。從理垂教。教主身土。全境即心。全心即境。故曰於不二境現諸淨土。所現淨土。即說法處之通序也。</p>
<p style="margin-left:1em">四同聞眾。</p>
</div>
<div class='div-orig'><p>與大菩薩摩訶薩十萬人俱。其名曰文殊師利菩薩。普賢菩薩。普眼菩薩。金剛藏菩薩。彌勒菩薩。清淨慧菩薩。威德自在菩薩。辯音菩薩。淨諸業障菩薩。普覺菩薩。圓覺菩薩。賢善首菩薩等。而為上首。與諸眷屬。皆入三昧。同住如來平等法會。</p>
</div>
<div class='div-commentary'><p style="margin-left:1em">初標數列名。二與諸下。同佛入定。菩薩等者。梵云菩提薩埵。云菩提翻覺。薩埵翻有情。摩訶大也。此有情信大法。解大義。發大心。趣大果。修大行。證大道故也。文殊師利此云玅首。亦云玅吉祥。表信解之智故。亦云玅德。表證智故。文中本起因地。究竟真妄。以成正解。成就信根故。普賢略有三釋。一約自體。體性周徧曰普。隨緣成德曰賢。二約諸位。曲濟無遺曰普。隣極亞聖曰賢。三約當位。德無不周曰普。調柔善順曰賢。依此圓覺玅心。徵幻法而明正行故。普眼。由此法門。觀身心無體。根塵識境世出世間自他二身。一切清淨。周徧法界故。金剛藏從喻得名。金剛堅而復利。堅則無物可壞。利則能壞一切。所以諸魔不能侵。煩惱不能動。又能破諸障。斷人疑惑。即具無盡藏功德也。彌勒此云慈氏。慈有三種。生緣法緣無緣。以對三觀。又從姓慈名阿逸多。此是無勝。三觀能淨三惑。名清淨慧。以三觀。能摧伏三障四魔。名威德自在。由三觀獲三陀羅尼四無礙辯。名辯音。三觀對治三道。名淨諸業障。三觀徧觀諸法同歸實際。名普覺。圓覺之名。有二意。一前雖病盡。仍恐下根難入。又問三期道場加行。上中下三根普入圓覺。二最初標指。從本起至末。顯義<span class='corr'>已</span>周。還歸圓覺。賢善首者。賢則亞聖。善則順理。首是頭首。欲使萬善齊興俱順真理教法流通。是賢善首也。等有二義。一所例。二所餘。上首為十萬標領。同住平等法會。孰為其主。孰為其伴。孰為問者。孰為答者。無非遊戲大圓覺海也。今會諸師。廣評三種。俱是大乘。同緣實相。約行收機。以漸不定。大分三段。初二章明圓頓行證。次四章明漸次行證。後五章明不定行證。賢善首章乃流通分。初又二。</p>
</div>
<div class='div-other'><a id='mulu5' />
<div class='div-other'><a id='mulu6' />
<div class='div-commentary'><p style="margin-left:1em">△初文殊章正明圓頓行證二。初請問三。初進問威儀。</p>
</div>
<div class='div-orig'><p>於是。文殊師利菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">於是二字者。躡前之語。顯通序。兼別求之故。下諸章之初。皆云於是也。即從座起等者。從法空之體。起悲濟之用。以<span class='corr'>己</span>最勝之頂。禮佛最卑之足。敬之至也。右繞者隨順之義。表順覺性。三匝敬佛一體三寶也。長跪者安危不易。叉手者信解合體。心境交參。權實合也。</p>
<p style="margin-left:1em">正述請問三。初問如來因行。二問菩薩發心。三問末世離見。初問如來因行。</p>
</div>
<div class='div-orig'><p>大悲世尊。願為此會諸來法眾。說於如來本起清淨因地法行。</p>
</div>
<div class='div-commentary'><p style="margin-left:1em">果具萬德。偏舉大悲。諮詢法要。本為法眾故。具足十號稱世間尊。求證圓覺故名法眾。佛昔初發菩提之心。圓照本源。染體悉淨。依此造入無上覺城。故云本起清淨因地法行也。</p>
<p style="margin-left:1em">二問菩薩發心。</p>
</div>
<div class='div-orig'><p>及說菩薩於大乘中發清淨心遠離諸病。</p>
</div>
<div class='div-commentary'><p style="margin-left:1em">大乘之體即是本覺。於覺悟中。發菩提心正念真如。故云於圓覺中。無取覺者。除彼我人一切諸相。若有我人等相。即非菩薩。三世諸佛。皆從本覺因地法行。遠離諸病。病由何生。瞥爾取證病體隨生。都不發心豈離諸病。一發心後永不退轉。不退轉故諸魔不嬈。夫大教發心。當信一切法。唯心體具。全心發生。心佛眾生三無差別。是則世事紛紜。即大圓覺也。</p>
<p style="margin-left:1em">三問末世離見。</p>
</div>
<div class='div-orig'><p>能使未來末世眾生求大乘者不墮邪見。</p>
</div>
<div class='div-commentary'><p style="margin-left:1em">佛滅度後。正法千年。像法千年。末法萬年。即為末世。去聖遙遠。深可懸憂。故顯益中偏垂結指。夫求道者必正其因。因若非真。果終不克故。若欲斷無明成佛果。誰不由期正道乎。故使末世不墮邪見也。</p>
<p style="margin-left:1em">三三展虔誠。</p>
</div>
<div class='div-orig'><p>作是語<span class='corr'>已</span>。五體投地。如是三請終而復始。</p>
</div>
<div class='div-commentary'><p style="margin-left:1em">正語而禮威儀也。五體。四肢及首。若惟一度。未展䖍誠。若過於三。禮煩則亂。故三周終始。顯示真心。佛雖以知。垂範應爾。</p>
<p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告文殊師利菩薩言。善哉善哉。善男子。汝等乃能為諸菩薩。諮詢如來因地法行。及為末世一切眾生求大乘者。得正住持。不墮邪見。汝今諦聽。當為汝說。</p>
</div>
<div class='div-commentary'><p style="margin-left:1em">先讚後許。再言善哉者。善之至也。善男子者。順理曰善。男子剛斷。汝等者。雖一人之言。言眾人之意。得正住持者。安心覺海。任持萬行。誡令審諦。勿雜於緣。</p>
<p style="margin-left:1em">二受旨。</p>
</div>
<div class='div-orig'><p>時文殊師利菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">既蒙許說。願樂欲聞。潔<span class='corr'>己</span>虗心。收視反聽。而寂然也。讚許佇聽之文。下十一段皆同此釋。</p>
<p style="margin-left:1em">三正答二。初長行二。初廣答初問二。初總示二。別釋總示中三義。初標示二。初依體立教。</p>
</div>
<div class='div-orig'><p>善男子。無上法王。有大陀羅尼門。名為圓覺。流出一切清淨真如菩提涅槃及波羅蜜。教授菩薩。</p>
</div>
<div class='div-commentary'><p style="margin-left:1em">如來於法自在。更無有上。陀羅尼翻總持。謂圓覺體中。有塵沙德用。從本以來持之不失故。大即當體無邊。門者出入義也。非別有法從中流出於外。但依圓覺玅性。能通顯示諸功德門無有窮盡。名為流出。一切清淨真如涅槃及波羅蜜。依之六度萬行。能生物解。名為教授菩薩也。</p>
<p style="margin-left:1em">二照性斷惑。</p>
</div>
<div class='div-orig'><p>一切如來本起因地。皆依圓照清淨覺相。永斷無明。方成佛道。</p>
</div>
<div class='div-commentary'><p style="margin-left:1em">覺相性也。圓照修也。全性發修。以修契性。性非染污。故云清淨。無明體空畢竟寂滅。故云永斷無明。成道者。覺智徧滿。一成一切成。一佛既爾。十方諸佛。咸皆然也。</p>
<p style="margin-left:1em">二別釋三。初委明惑相體虗二。初明惑相三。初徵。</p>
</div>
<div class='div-orig'><p>云何無明。</p>
</div>
<div class='div-commentary'><p style="margin-left:1em">不了一法界故。名曰無明。有通別枝本正使習氣。今約圓照。正斷根本。別惑通別及二習無不該攝也。</p>
<p style="margin-left:1em">二釋二。初標定。</p>
</div>
<div class='div-orig'><p>善男子。一切眾生。從無始來種種顛倒。猶如迷人四方易處。</p>
</div>
<div class='div-commentary'><p style="margin-left:1em">法界眾生未能契性。盡屬一切。起無初相。故名無始。以悟為迷。故名顛倒。情竇一鑿。狂瀾肆流。錯亂多途。計執非一。故云種種。今且按定其非。但云顛倒。未顯其相。倒有所執。顛則荒狂。如人乍至川原或入聚落。忽然心惑以東為西。既一方迷。餘方俱轉。忽然醒悟還是舊方。返推此迷。了無始跡。無本來處。無今去處。故云易處也。</p>
<p style="margin-left:1em">二釋相二。初法喻示相。</p>
</div>
<div class='div-orig'><p>妄認四大為自身相。六塵緣影為自心相。譬彼病目見空中華及第二月。</p>
</div>
<div class='div-commentary'><p style="margin-left:1em">四大和合。假名為身。緣慮之心因塵故有。如影逐形。故云緣影。眾生不知圓覺妙心亘徹三際周徧剎塵。妄執身心。起諸結惑。如棄大海認一浮漚。前喻迷方。今譬華月。翳目所喻即上顛倒。顛倒故執。由翳見華。文意法理莫不如然。</p>
<p style="margin-left:1em">二即喻顯迷。</p>
</div>
<div class='div-orig'><p>善男子。空實無華。病者妄執。由妄執故。非唯惑此虗空自性。亦復迷彼實華生處。由此妄有輪轉生死。故名無明。</p>
</div>
<div class='div-commentary'><p style="margin-left:1em">月喻例華亦應云月實無二。揑者妄執。經文影略故不具之。既執華從空生。不知從翳而起。翳則實是華生之處。非真實華。但恠空裏有華。不覺眼中有翳。外嫌身心苦惱。不知內蓄迷情。故名無明。</p>
<p style="margin-left:1em">二顯體虗三。初標體虗。</p>
</div>
<div class='div-orig'><p>善男子。此無明者非實有體。</p>
</div>
<div class='div-commentary'><p style="margin-left:1em">善惡之性。本體元虗。</p>
<p style="margin-left:1em">二約喻顯。</p>
</div>
<div class='div-orig'><p>如夢中人。夢時非無。及至於醒。了無所得。如眾空華滅於虗空。不可說言有定滅處。何以故。無生處故。</p>
</div>
<div class='div-commentary'><p style="margin-left:1em">先約夢事。喻無明本空。次提空華。顯夢無生滅。故不可說言有定滅處。前據能見翳目。稱實華生處。今約所對虗空生滅叵得矣。何以故。無生虗故。</p>
<p style="margin-left:1em">三結流轉。</p>
</div>
<div class='div-orig'><p>一切眾生。於無生中妄見生滅。是故說名輪轉生死。</p>
</div>
<div class='div-commentary'><p style="margin-left:1em">雖曰無生。由妄見故說名輪轉。</p>
<p style="margin-left:1em">二釋圓照覺智三。初達妄本空。</p>
</div>
<div class='div-orig'><p>善男子。如來因地修圓覺者。知是空華。即無輪轉。亦無身心受彼生死。非作故無。本性無故。</p>
</div>
<div class='div-commentary'><p style="margin-left:1em">修圓覺者。牒前如來本起因地皆依圓照清淨覺相。即無輪轉無生死法也。亦無身心無生死人也。既知空華。豈有輪轉。還丹一粒點鐵成金。真理一言超凡成聖。外遺世界。內脫身心。不計身身同虗空。不計心心同法界。非作故無。本性無故也。</p>
<p style="margin-left:1em">二結成玅觀。</p>
</div>
<div class='div-orig'><p>彼知覺者猶如虗空。知虗空者即空華相。亦不可說無知覺性。有無俱遣。是則名為淨覺隨順。</p>
</div>
<div class='div-commentary'><p style="margin-left:1em">知覺空者。泯彼能觀。知能觀空。亦空華相。如火之木。然諸薪<span class='corr'>已</span>亦復自然。此空觀也。亦不可說無知覺性。假觀也。有無俱遣。中觀也。言雖前後。用在一心。言慮頓忘。故云淨覺。覺智契理。故云隨順也。</p>
<p style="margin-left:1em">三徵顯所依覺體。</p>
</div>
<div class='div-orig'><p>何以故。虗空性故。常不動故。如來藏中無起滅故。無知見故。如法界性。究竟圓滿徧十方故。</p>
</div>
<div class='div-commentary'><p style="margin-left:1em">前明玅觀必全境發。境若不顯。觀故無所依。是以徵顯令諦觀一。又觀是圓照。境即覺相。觀若非覺。照不名圓。境若不圓。此相非覺。虗空性故常不動故真諦也。真性如空。本來不動。如來藏中等俗諦也。體具諸法。清淨本然。生滅既忘。知見寧及。如法界性等中道也。究徹三際。圓徧十方。絕待難思。互融互攝。是三即一。舉一即三。魔佛同途。依正何別。前云有無俱遣。中觀雙遮。此曰究竟圓滿。中諦雙照。觀諦互顯。徧十方故。</p>
<p style="margin-left:1em">二結酬三意。</p>
</div>
<div class='div-orig'><p>是則名為因地法行。菩薩因此。於大乘中發清淨心。末世眾生依此修行不墮邪見。</p>
</div>
<div class='div-commentary'><p style="margin-left:1em">上問有三。廣答因行。而牒酬之。無餘蘊矣。二重頌。非孤起偈也。或為鈍根重說。或為未來。或為增明前說。凡言長行偈頌相望。例有五對。謂有無廣略離合先後隱顯。今經問目皆長有偈無。答皆長廣偈略。餘隨相當。對文當指。</p>
<p style="margin-left:1em">初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正頌二。初頌廣答三。初頌圓照覺智。</p>
</div>
<div class='div-orig'>
<div class="lg regular"><div class='lg-row'>文殊汝當知　一切諸如來　從於本因地</div>
<div class='lg-row'>皆以智慧覺</div>
</div></div>
<div class='div-commentary'><p style="margin-left:1em">二頌惑相體虗。</p>
</div>
<div class='div-orig'>
<div class="lg regular"><div class='lg-row'>了達於無明　知彼是空華　即能免流轉</div>
<div class='lg-row'>又如夢中人　醒時不可得</div>
</div></div>
<div class='div-commentary'><p style="margin-left:1em">長行先釋無明。偈中先頌覺智。以智照惑。故言了達。</p>
<p style="margin-left:1em">三頌所依覺體。</p>
</div>
<div class='div-orig'>
<div class="lg regular"><div class='lg-row'>覺者如虗空　平等不動轉　覺徧十方界</div>
<div class='lg-row'>即得成佛道　眾幻滅無處　成佛亦無得</div>
<div class='lg-row'>本性圓滿故</div>
</div></div>
<div class='div-commentary'><p style="margin-left:1em">即得下二句。長先偈後。成道亦無得。長先偈。又如夢中下四句頌空也。覺徧下二句頌假也。一佛成道。法界無非此佛之依正。故云徧十方。眾幻下三句頌中也。具乎遮照。眾幻滅無處遮空也。成道亦無得。遮假也。本性圓滿故。雙照二邊無所缺減也。問下威德自在章。方立三觀。如何此中便具出之。答名出下文。義貫初後。</p>
<p style="margin-left:1em">二頌結酬。</p>
</div>
<div class='div-orig'>
<div class="lg regular"><div class='lg-row'>菩薩於此中　能發菩提心　末世諸眾生</div>
<div class='lg-row'>修此免邪見</div>
</div></div></div>
<div class='div-other'><a id='mulu7' /></div>
<div class='div-commentary'><p style="margin-left:1em;text-indent:-1em">△二普賢章。決疑的示頓相圓頓法行。<span class='corr'>已</span>示宏綱。次在斯章。決疑令喜。分二。初請問三。初進問威儀。</p>
</div>
<div class='div-orig'><p>於是。普賢菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正述請問三。初總問起。</p>
</div>
<div class='div-orig'><p>大悲世尊。願為此會諸菩薩眾。及為末世一切眾生修大乘者。聞此圓覺清淨境界。云何修行。</p>
</div>
<div class='div-commentary'><p style="margin-left:1em">前明圓照覺相。永斷無明。諦觀體如。修證義足。今復問云何修行者。但決餘疑。複疎初義耳。</p>
<p style="margin-left:1em">二別徵三難。初難以幻還修於幻。</p>
</div>
<div class='div-orig'><p>世尊。若彼眾生知如幻者。身心亦幻。云何以幻還修於幻。</p>
</div>
<div class='div-commentary'><p style="margin-left:1em">此問。從前知是空華即無輪轉等文而來。意云。身心既如幻。能知亦是幻。將幻還除幻。幻幻何窮盡。幻者如世間幻法。依草木等幻作人畜。宛似往來動作之相。須臾法謝。還成草木。然教中五者。一真性。二心識。三依他起。四我法即空。五迷執我法。下諸幻喻。皆倣此知。</p>
<p style="margin-left:1em">二難幻滅無修幻人。</p>
</div>
<div class='div-orig'><p>若諸幻性一切盡滅。則無有心。誰為修行。云何復說修行如幻。</p>
</div>
<div class='div-commentary'><p style="margin-left:1em">若以幻故。一切皆空。能所總無。遣誰修習。</p>
<p style="margin-left:1em">三難不修云何解脫。</p>
</div>
<div class='div-orig'><p>若諸眾生。本不修行。於生死中常居幻化。曾不了知如幻境界。令妄想心云何解脫。</p>
</div>
<div class='div-commentary'><p style="margin-left:1em">眾生正覺。理具情迷。若非全性起修。無從解脫。故難雖三。意歸修行而即一耶。</p>
<p style="margin-left:1em">三申問意。</p>
</div>
<div class='div-orig'><p>願為末世一切眾生。作何方便。漸次修習。令諸眾生永離諸幻。</p>
</div>
<div class='div-commentary'><p style="margin-left:1em">論云。若人唯念真如。不以方便種種熏修。終無得淨。對於蹔離故言永離。謂初觀一體雖覺全真。後遇八風紛然起妄。行如窮子。解似電光。何法修之永離諸病。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告普賢菩薩言。善哉善哉。善男子。汝等乃能為諸菩薩及末世眾生。修習菩薩如幻三昧。方便漸次。令諸眾生得離諸幻。汝今諦聽。當為汝說。</p>
</div>
<div class='div-commentary'><p style="margin-left:1em">末世眾生下。義有問於如來之句。</p>
<p style="margin-left:1em">二受旨。</p>
</div>
<div class='div-orig'><p>時普賢菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行三。初略示所依。</p>
</div>
<div class='div-orig'><p>善男子。一切眾生種種幻化。皆生如來圓覺玅心。</p>
</div>
<div class='div-commentary'><p style="margin-left:1em">故經云。知法常無性。佛種從緣起。故知九界實造佛界權施。皆圓覺性之所發現。諸大乘教詮旨咸然。故云。諸佛心內眾生心心作佛。眾生心內諸佛念念證真。一字法門海。墨書之不盡。並由理具。方可云為。</p>
<p style="margin-left:1em">二廣釋前難二。初明幻滅覺存釋前二難三。初喻顯。</p>
</div>
<div class='div-orig'><p>猶如空華從空而有。幻華雖滅。空性不壞。</p>
</div>
<div class='div-commentary'><p style="margin-left:1em">上文云。空本無華。病者妄執。今云華從空有者。欲顯華滅空存故。略於眼翳。徑將華對空。說其實因眼有翳故見空中生華。應知。病眼見空華時。其華全體是空。翳除華滅。而虗空之體本無增減。性之善惡。闡提與佛莫斷纖毫。故云空性不壞。</p>
<p style="margin-left:1em">二說法。</p>
</div>
<div class='div-orig'><p>眾生幻心。還依幻滅。諸幻盡滅。覺心不動。</p>
</div>
<div class='div-commentary'><p style="margin-left:1em">上二句釋前初難以幻修幻。下二句。釋前次難幻滅無心。既知幻從覺生從真起妄。即識返迷歸悟全性起修。則以幻修幻。無可疑也。況覺性圓常。俱體俱用。諸幻雖盡。不入斷滅。則幻滅無心。誰為修行。故難易自釋。覺心不動也。</p>
<p style="margin-left:1em">三拂迹。</p>
</div>
<div class='div-orig'><p>依幻說覺亦名為幻。若說有覺。猶未離幻說無覺者亦復如是。是故幻滅。名為不動。</p>
</div>
<div class='div-commentary'><p style="margin-left:1em">依幻說覺。亦名為幻者。對幻說覺。猶屬順迷相待之義。既涉言思。覺成不覺。學者應知。創心入道。對境立觀之日須分幻覺。用觀照境之時真妄泯合。若說有覺猶未離幻者。未離見思也。說無覺者亦復如是者。未離塵沙也。是故幻滅者。二邊心滅。即斷無明。中道得立。三觀皆中。名為不動也。</p>
<p style="margin-left:1em">二約勸修幻行釋第三難三。初法。</p>
</div>
<div class='div-orig'><p>善男子。一切菩薩及末世眾生。應當遠離一切幻化虗妄境界。由堅執持遠離心故。心如幻者亦復遠離。遠離為幻亦復遠離。離遠離幻亦復遠離。得無所離即除諸幻。</p>
</div>
<div class='div-commentary'><p style="margin-left:1em">離幻有四。一離諸幻之境。境為所離。智為能離。二離離幻之心。由堅執有能離之智。此智亦幻。故曰心如幻者亦復遠離。三遣離幻之離。離前能離。此離亦幻。故云遠離為幻亦復遠離。四遣離離之離離前第三。此心亦幻。故曰離遠離幻亦復遠離。此之四番。皆是以幻修幻。列雖次第。修在一心。所謂一念不生前後際斷。得無所離即除諸幻者。結示得體除幻。學者果能向幻覺未兆之前如來未說示處。體之照之。覺性本然。得無所離。則何德不顯何幻不除也。</p>
<p style="margin-left:1em">二喻。</p>
</div>
<div class='div-orig'><p>譬如鑽火。兩木相因。火出木盡。灰飛煙滅。</p>
</div>
<div class='div-commentary'><p style="margin-left:1em">如有一段乾木。以一木燧鑽之。火出還將却燒二木。木火既盡。煙自然滅。既成灰燼。任運飛散。木段喻所修幻妄。木燧喻能修幻智。煙喻離。火喻遣。經文。圭峰云。先云灰飛。譯者倒也。合是煙先滅餘灰飛散。式師云。灰猶有實。煙最浮虗。亦不須責譯文之倒。但今謂約喻喻法。何須難喻也。</p>
<p style="margin-left:1em">三合。</p>
</div>
<div class='div-orig'><p>以幻修幻亦復如是。諸幻雖盡。不入斷滅。</p>
</div>
<div class='div-commentary'><p style="margin-left:1em">上二句。正合今勸修幻行。釋第三難。舉初難之詞為合法者。蓋問雖有三。意歸修在一也。下二句重結所依覺性常住。使修行永無疑綱。</p>
<p style="margin-left:1em">三頓相結酬。</p>
</div>
<div class='div-orig'><p>善男子。知幻即離。不作方便。離幻即覺。亦無漸次。一切菩薩及末世眾生依此修行。如是乃能永離諸幻。</p>
</div>
<div class='div-commentary'><p style="margin-left:1em">修圓觀者。造境即中。不段事禪方便。三觀一心。亦無漸次。知幻即離結妙境也。離幻即覺結妙觀也。一切下結酬前文所請作何方便漸次修習。故佛結答。不作方便亦無漸次。會通問文也。能知是幻<span class='corr'>已</span>名為離。但得離幻即元是覺。更無階級漸轉為覺。如人夢見身瘡問醫求藥。窹來既知是夢。更欲作何方便。若待方便之漸離。即是實法。何名幻化。若執實有。還是妄也。</p>
<p style="margin-left:1em">二重頌二。初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二頌四。初頌所依覺體。</p>
</div>
<div class='div-orig'>
<div class="lg regular"><div class='lg-row'>普賢汝當知　一切諸眾生　無始幻無明</div>
<div class='lg-row'>皆從諸如來　圓覺心建立</div>
</div></div>
<div class='div-commentary'><p style="margin-left:1em">無明之言。長無偈有。</p>
<p style="margin-left:1em">二頌幻滅覺存。</p>
</div>
<div class='div-orig'>
<div class="lg regular"><div class='lg-row'>猶如虗空華　依空而有相　空華若復滅</div>
<div class='lg-row'>虗空不動轉　幻從諸覺生　幻滅覺圓滿</div>
<div class='lg-row'>覺心不動故</div>
</div></div>
<div class='div-commentary'><p style="margin-left:1em">展轉拂迹長有偈無。</p>
<p style="margin-left:1em">三頌勸修幻行。</p>
</div>
<div class='div-orig'>
<div class="lg regular"><div class='lg-row'>若彼諸菩薩　及末世眾生　長應遠離幻</div>
<div class='lg-row'>諸幻悉皆離　如木中生火　木盡火還滅</div>
</div></div>
<div class='div-commentary'><p style="margin-left:1em">合法之文。長有偈無。</p>
<p style="margin-left:1em">四頌結頓修相。</p>
</div>
<div class='div-orig'><p class="lg-abnormal"><div class='lg-row'>覺即無漸次　方便亦如是</div>
</p></div>
<div class='div-commentary'><p style="margin-left:1em">亦如是者。不作方便也。頌略結酬。</p>
</div>
<div class='div-other'><a id='mulu8' />
<div class='div-commentary'><p style="margin-left:1em;text-indent:-1em">△今普眼請云。演說菩薩修行漸次。答中具明戒定觀慧結酬。又云如是修行。如是漸次。所謂解圓行次也。</p>
<p style="margin-left:1em">於此分四。初普眼章。正明漸次行證二。初請問三。初進威儀。</p>
</div>
<div class='div-orig'><p>於是。普眼菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正述請問二。初正請。</p>
</div>
<div class='div-orig'><p>大悲世尊。願為此會諸菩薩眾。及為末世一切眾生。演說菩薩修行漸次。云何思惟。云何住持。眾生未悟。作何方便普令開悟。</p>
</div>
<div class='div-commentary'><p style="margin-left:1em">前聞頓行不依方便。恐漸次機謂知即<span class='corr'>已</span>都不假修。故復請漸行修戒定慧開悟圓覺。云思惟者。繫緣法界達陰本空。云住持者。安心實相不起妄念。稟戒習定助成觀慧。故云方便。</p>
<p style="margin-left:1em">二述意。</p>
</div>
<div class='div-orig'><p>世尊。若彼眾生。無正方便及正思惟。聞佛如來說此三昧。心生迷悶。即於圓覺不能悟入。願興慈悲。為我等輩及末世眾生。假說方便。</p>
</div>
<div class='div-commentary'><p style="margin-left:1em">為迷悶者。重扣所修。故略開悟。住持只言方便與思惟耳。又假說方便者。上請六事無非出於善巧故。今結請只以方便兼之。於無修證中強言修證。故云假說方便也。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答。三初讚許。</p>
</div>
<div class='div-orig'><p>爾時世尊。告普眼菩薩言。善哉善哉。善男子。汝等乃能為諸菩薩及末世眾生。問於如來修行漸次思惟住持乃至假說種種方便。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時普眼菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行三。初標意。</p>
</div>
<div class='div-orig'><p>善男子。彼新學菩薩及末世眾生。欲求如來淨圓覺心。應當正念遠離諸幻。</p>
</div>
<div class='div-commentary'><p style="margin-left:1em">夫淨圓覺心。諸佛眾生各各本具。今欲求者。二邊皆中。故云正念。遠離諸幻者。指前標後也。今謂秪是總標耳。正念即標戒定慧。諸幻即三學所離。污戒之瑕玷。障定之事性迷理之惑也。</p>
<p style="margin-left:1em">二廣釋二。初戒定。</p>
</div>
<div class='div-orig'><p>先依如來奢摩他行。堅持禁戒。安處徒眾。宴坐靜室。</p>
</div>
<div class='div-commentary'><p style="margin-left:1em">奢摩他。翻止。止定也。堅持禁戒戒也。安處徒眾。近善友知識。而生慧也。宴坐靜室。即止息世緣閑居靜處。諸緣世利而自然息。<span class='corr'>已</span>而欲明漸次行證。直云戒定方便。助成觀慧。三學相由。即答漸次之問也。</p>
<p style="margin-left:1em">初約四大觀身如幻。</p>
</div>
<div class='div-orig'><p>恒作是念。我今此身四大和合。所謂髮毛爪齒皮肉筋骨髓腦垢色。皆歸於地。唾涕膿血津液涎沫痰淚精氣大小便利。皆歸於水。暖氣歸火。動轉歸風。四大各離。今者妄身當在何處。即知此身畢竟無體。和合為相。實同幻化。</p>
</div>
<div class='div-commentary'><p style="margin-left:1em">恒作是念者。意止觀中不得暫捨。大論云。昔如來說四大無處不有。故名為大。各離者。從昔妄執四大為身。約俗諦和合而言。今約真諦破之。故云各離。此中應用不自他等四句推之。畢竟無體故。能執情盡也。</p>
<p style="margin-left:1em">二約根塵觀心寂滅二初根對心生。</p>
</div>
<div class='div-orig'><p>四緣假合妄有六根。六根四大中外合成妄有緣氣。於中積聚似有緣相。假名為心。</p>
</div>
<div class='div-commentary'><p style="margin-left:1em">身本無形。緣四大有。故名四緣。六根依身而具。一往名中。四大從外而攬。一往名外。中外圍空。而心又在中間。空處牢結。故云於中積聚。此緣即能緣心也。不實如氣。同上緣影。皆顯體虗也。無體則無相。又豈有名。故云假名為心也。</p>
<p style="margin-left:1em">二塵消心寂。</p>
</div>
<div class='div-orig'><p>善男子。此虗妄心。若無六塵則不能有。四大分解無塵可得。於中緣塵各歸散滅。畢竟無有緣心可見。</p>
</div>
<div class='div-commentary'><p style="margin-left:1em">若以從真起妄無明生法為言。必先有不覺之心方有根塵世界。今就日用覈之。意顯因境有心。無塵則無心也。四大分解者。地性無堅。水性隨流。風性無礙。火性元虗。謂四大各歸本性。畢竟無有緣心可見也。</p>
<p style="margin-left:1em">二結成觀相。</p>
</div>
<div class='div-orig'><p>善男子。彼之眾生。幻身滅故幻心亦滅。幻心滅故幻塵亦滅。幻塵滅故幻滅亦滅。幻滅滅故非幻不滅。</p>
</div>
<div class='div-commentary'><p style="margin-left:1em">彼之眾生。指前修觀人也。前破身心及六塵境故。此結云幻身滅等。滅謂寂滅。即空觀也。幻塵滅故幻滅亦滅者。生死既空。涅槃亦滅。假觀也。後二句中道常住。所謂諸幻雖盡不入斷滅。然此觀相。三智一心。無惑不破。如大圓鏡明像宛然常不雖故也。</p>
<p style="margin-left:1em">二約喻顯二。初明幻滅觀成二。初喻。</p>
</div>
<div class='div-orig'><p>譬如磨鏡。垢盡明現。</p>
</div>
<div class='div-commentary'><p style="margin-left:1em">夫鏡性本明。非從外得。塵覆則隱。磨之則顯。隱顯雖殊明性不異。是以。修觀如磨智鏡。身心頓忘則種智圓矣。</p>
<p style="margin-left:1em">二合。</p>
</div>
<div class='div-orig'><p>善男子。當知身心皆為幻垢。垢相永滅十方清淨。</p>
</div>
<div class='div-commentary'><p style="margin-left:1em">既以身心合幻垢。則人法二執。性之與相皆屬幻垢。十方乃十界也。清淨乃本具覺性顯現。合上非幻不滅也。</p>
<p style="margin-left:1em">二誡迷真執妄二。初喻。</p>
</div>
<div class='div-orig'><p>善男子。譬如清淨摩尼寶珠。映於五色。隨方各現。諸愚癡者。見彼摩尼實有五色。</p>
</div>
<div class='div-commentary'><p style="margin-left:1em">摩尼體性本無五色。瑩淨絕瑕都無色相。由性淨故。一切色相對則現中。青黃赤等五色。各各隨方而現。五色喻五道也。隨方喻隨業。愚人不了珠體。但見全是青黃等。故華嚴云。凡夫見諸法但隨諸相轉。不了法無我。以是不見佛。</p>
<p style="margin-left:1em">二合二。初正合迷真。</p>
</div>
<div class='div-orig'><p>善男子。圓覺淨性。現於身心。隨類各應。彼愚癡者。說淨圓覺實有如是身心自相。亦復如是。</p>
</div>
<div class='div-commentary'><p style="margin-left:1em">隨迷染之氣類。應現而有也。亦復如是乃合上喻也。其猶結水為氷。詎可見氷而忘水也。</p>
<p style="margin-left:1em">二破迷入理。</p>
</div>
<div class='div-orig'><p>由此不能遠於幻化。是故我說身心幻垢。對離幻垢說名菩薩。垢盡對除。即無對垢及說名者。</p>
</div>
<div class='div-commentary'><p style="margin-left:1em">本以眾生妄執幻化。故佛說云幻垢眾生。依教離垢。故復說名菩薩。所離之垢既無。對離之智何立。者字貫通兩句。謂對垢者菩薩也。說名者如來也。既無對治之智。何有起智之人。深淺之執本無。何有說教之者。故俱無也。</p>
<p style="margin-left:1em">二觀成歷法二。初明證理。</p>
</div>
<div class='div-orig'><p>善男子。此菩薩及末世眾生。證得諸幻。滅影像故。爾時便得無方清淨。無邊虗空覺所顯發。</p>
</div>
<div class='div-commentary'><p style="margin-left:1em">頓了實法假名性相等執。當體如幻。故云證得。達緣影之心見鏡像之身本無。故名為滅。無方即無方所。橫徧也。無邊即無邊際。堅深也。由清淨故如虗空。如虗空故得清淨。此乃覺體顯發。正是開悟之相。所發之體也。</p>
<p style="margin-left:1em">分二。初別顯真淨四。初世間諸法四。初根識。</p>
</div>
<div class='div-orig'><p>覺圓明故顯心清淨。心清淨故見塵清淨。見清淨故眼根清淨。根清淨故眼識清淨。識清淨故聞塵清淨。聞清淨故耳根清淨。根清淨故耳識清淨。識清淨故覺塵清淨。如是乃至鼻舌身意亦復如是。</p>
</div>
<div class='div-commentary'><p style="margin-left:1em">清淨即空之異名。故大論云。畢竟空即畢竟清淨。以人謂空故言清淨。見塵者。不單說外色名塵。亦不說根識名塵。根塵識三自有文故。此見塵體還是我執之心。就取相生過。而別立名。下皆牒見字。不言塵者。足顯即見是塵。非外塵也。聞等亦然。</p>
<p style="margin-left:1em">二六塵。</p>
</div>
<div class='div-orig'><p>善男子。根清淨故色塵清淨。色清淨故聲塵清淨。香味觸法亦復如是。</p>
</div>
<div class='div-commentary'><p style="margin-left:1em">六皆名塵者坌污心識故。</p>
<p style="margin-left:1em">三四大。</p>
</div>
<div class='div-orig'><p>善男子。六塵清淨故地大清淨。地清淨故水大清淨。火大風大亦復如是。</p>
</div>
<div class='div-commentary'><p style="margin-left:1em">四總例。</p>
</div>
<div class='div-orig'><p>善男子。四大清淨故十二處十八界二十五有清淨。</p>
</div>
<div class='div-commentary'><p style="margin-left:1em">上明根識及六塵淨。今復舉十二處十八界者。以陰入界隨根開合。故重總例。</p>
<p style="margin-left:1em">二出世間法。</p>
</div>
<div class='div-orig'><p>彼清淨故。十力四無所畏四無礙智佛十八不共法三十七助道品清淨。如是乃至八萬四千陀羅尼門一切清淨。</p>
</div>
<div class='div-commentary'><p style="margin-left:1em">十力者。一知是處非處力。二業力。三定力。四根力。五欲力。六性力。七至處道力。八宿命力。九天眼力。十漏盡力。四無所畏者。一一切智。二漏盡。三說障道。四說盡苦道。四無礙智者。一義。二法。三辭。四樂說。十八不共法者。一身無失。二口無失。三念無失。四無異想。五不定心。六無不知<span class='corr'>已</span>捨。七欲。八精進。九念。十慧。十一解脫。十二解脫知見。上六皆云無滅。十三至十五。身口意業隨智慧行。十六至十八。以智慧知過去未來現在。三十七品者。此有七科。一四念處。二四正勤。三四如意足。四五根。五五力。六七覺支。七八正道。謂三四二五單七隻八。總三十七品也。如是乃至者。超越之辭。三身四智五眼六通等。八萬四千陀羅尼門。悉皆清淨也。</p>
<p style="margin-left:1em">三自他正報。</p>
</div>
<div class='div-orig'><p>善男子。一切實相性清淨故一身清淨。一身清淨故多身清淨。多身清淨故如是乃至十方眾生圓覺清淨。</p>
</div>
<div class='div-commentary'><p style="margin-left:1em">論云。照色等空即名實相。實相本來自性清淨。諸段清淨皆牒前文。唯此獨指實相。以為淨之所以。既於自身證實相理。亦見一切眾生同一清淨實相。以觀一切眾生。不取於相。同圓覺性耶。蓋顯彼我一體故。十方亦應以十界釋之。方與上聖下凡清淨一致也。</p>
<p style="margin-left:1em">四一多依報。</p>
</div>
<div class='div-orig'><p>善男子。一世界清淨故多世界清淨。多世界清淨故如是乃至盡於虗空圓褁三世一切平等清淨不動。</p>
</div>
<div class='div-commentary'><p style="margin-left:1em">國土淨穢皆由自心。眾生劫燒。我土安隱。況乃心宜覺性。識智無生。身土依真。染淨俱泯。亘通法界。清淨湛然。圓謂圓徧虗空。褁謂含褁三世。三世者豎極。虗空者橫周。一切者橫豎總該。平等者本末味同。清淨乃都結七段。不動者宜於一如耶。</p>
<p style="margin-left:1em">二例明不動。</p>
</div>
<div class='div-orig'><p>善男子。虗空如是平等不動當知覺性平等不動。四大不動故當知覺性平等不動如是乃至八萬四千陀羅尼門平等不動當知覺性平等不動。</p>
</div>
<div class='div-commentary'><p style="margin-left:1em">前歷諸法別顯清淨。今以不動例明諸法。四大總世間。陀羅尼總出世間。虗空之言總該依正及三世也。經文避繁。略云乃至。下亦例此。十界因果依正色空一切諸法。既皆全性而作性本。不動法亦同如矣。</p>
<p style="margin-left:1em">二俗諦二。初體量徧滿。</p>
</div>
<div class='div-orig'><p>善男子。覺性徧滿清淨不動圓無際故。當知六根徧滿法界。根徧滿故當知六塵徧滿法界。塵徧滿故當知四大徧滿法界。如是乃至陀羅尼門。徧滿法界。</p>
</div>
<div class='div-commentary'><p style="margin-left:1em">覺性無際故徧滿。性徧滿故諸法徧也。</p>
<p style="margin-left:1em">二體德無壞。</p>
</div>
<div class='div-orig'><p>善男子。由彼玅覺性徧滿故。根性塵性無壞無雜。根塵無壞故如是乃至陀羅尼門無壞無雜。如百千燈光照一室。其光徧滿無壞無雜。</p>
</div>
<div class='div-commentary'><p style="margin-left:1em">根性塵性者。此指自性。非謂泯根攝塵歸於一性。如百千燈等者。如一燈光<span class='corr'>已</span>滿一室。更有一燈。光亦全滿。百千燈光一一如是。各不相壞。亦不混雜。室中之空喻於法界。燈之光相喻如根塵。謂一燈光容多光相。即一光相徧多光中。故一一皆然。重重無盡也。</p>
<p style="margin-left:1em">三中諦三。初亡憎愛。</p>
</div>
<div class='div-orig'><p>善男子。覺成就故當知菩薩不與法縛。不求法脫。不厭生死。不愛涅槃。不敬持戒。不憎毀禁。不重久習。不輕初學。何以故。一切覺故。譬如眼光曉了前境。其光圓滿得無憎愛。何以故。光體無二無憎愛故。</p>
</div>
<div class='div-commentary'><p style="margin-left:1em">覺者圓覺也。成就者牒上開悟也。縛脫約惑。生死涅槃約報。持戒毀禁約業。久習切學約人。喻取能照前境之眼光也。於四對法。無勝劣。心同佛。於三念之境。同之所由。經自徵釋云一切覺故。眼光者光即眼識現量所得。故無憎愛。所以光體無二故也。</p>
<p style="margin-left:1em">二亡修證。</p>
</div>
<div class='div-orig'><p>善男子。此菩薩及末世眾生。修習此心得成就者。於此無修。亦無成就。圓覺普照。寂滅無二。於中。百千萬億阿僧祇不可說恒河沙諸佛世界。猶如空華亂起亂滅。不即不離。無縛無脫。始知眾生本來成佛。生死涅槃。猶如昨夢。</p>
</div>
<div class='div-commentary'><p style="margin-left:1em">圓覺普照寂滅無二者。自心<span class='corr'>已</span>空。但有覺照。寧有凡聖差別之二。冥一如之無心。即萬動之恒寂故。普照是用。寂滅是體。佛之所極極於寂照也。諸佛世界者。百千萬億僧祇等數之河。一一河中一沙一世界者。顯世界之多矣。然盡虗空徧法界所有世界。莫算其數。為欲引機造無邊境故。假增積多數爾。又淨穢等土。皆佛統之。故云佛世界。猶如空華亂起亂滅者。緣無自性。全體即真。一切世界皆依妄念。念既剎那不住。界亦起滅不停。又成住壞空雖各二十增減。世界無量無數故觀起滅繽紛。不即不離無縛無脫者。文通上下。上則世界無淨穢故。下則眾生本成佛故。始知等者。始知即始覺。本成即本覺。始之與本非二覺故。依正迷悟無非一如。故喻空華及昨夢也。</p>
<p style="margin-left:1em">三亡能所。</p>
</div>
<div class='div-orig'><p>善男子。如昨夢故。當知生死及與涅槃無起無滅無來無去。其所證者無得無失無取無捨。其能證者無作無止無任無滅。於此證中無能無所。畢竟無證亦無證者。一切法性平等不壞。</p>
</div>
<div class='div-commentary'><p style="margin-left:1em">迷時生死無起涅槃無滅。悟時非滅却生死發起涅槃。稱體而觀。都無起滅。聖心無來。凡心無去。又直而言。體無來去。所證之境。非得真失妄捨麤取玅。能證之心。都無分別。離於四病。故云畢竟無證亦無證者。</p>
<p style="margin-left:1em">三結酬。</p>
</div>
<div class='div-orig'><p>善男子。彼諸菩薩。如是修行。如是漸次。如是思惟。如是住持。如是方便。如是開悟。求如是法亦不迷悶。</p>
</div>
<div class='div-commentary'><p style="margin-left:1em">二重頌二。初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正重三。初頌觀陰。</p>
</div>
<div class='div-orig'>
<div class="lg regular"><div class='lg-row'>普眼汝當知　一切諸眾生　身心皆如幻</div>
<div class='lg-row'>身相屬四大　心性歸六塵　四大體各離</div>
<div class='lg-row'>誰為和合者</div>
</div></div>
<div class='div-commentary'><p style="margin-left:1em">二頌歷法。</p>
</div>
<div class='div-orig'>
<div class="lg regular"><div class='lg-row'>如是漸修行　一切悉清淨　不動徧法界</div>
<div class='lg-row'>無作止任滅　亦無能證者　一切佛世界</div>
<div class='lg-row'>猶如虗空華　三世悉平等　畢竟無去來</div>
</div></div>
<div class='div-commentary'><p style="margin-left:1em">三頌結酬。</p>
</div>
<div class='div-orig'>
<div class="lg regular"><div class='lg-row'>初發心菩薩　及末世眾生　欲求入佛道</div>
<div class='lg-row'>應如是修習</div>
</div></div></div>
<div class='div-other'><a id='mulu9' /></div>
<div class='div-commentary'><p style="margin-left:1em;text-indent:-1em">△二金剛藏章。釋成本來成佛。由上普眼章末云始知眾生本來成佛。故此疑問。若本是佛。何須前說發心修行斷無明耶。分二。</p>
<p style="margin-left:1em">初請問三。初進問威儀。</p>
</div>
<div class='div-orig'><p>於是。金剛藏菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二陳詞請問三。初慶前所悟。</p>
</div>
<div class='div-orig'><p>大悲世尊。善為一切諸菩薩眾。宣揚如來圓覺清淨大陀羅尼因地法行漸次方便。與諸眾生開發蒙昧。在會法眾承佛慈誨。幻翳朗然。慧目清淨。</p>
</div>
<div class='div-commentary'><p style="margin-left:1em">陀羅尼慧性。因地法行定性。此是一切行位根本。後必躡前。故重指也。</p>
<p style="margin-left:1em">二述三疑。</p>
</div>
<div class='div-orig'><p>世尊。若諸眾生本來成佛。何故復有一切無明。若諸無明眾生本有。何因緣故如來復說本來成佛。十方眾生本成佛道後起無明。一切如來何時復生一切煩惱。</p>
</div>
<div class='div-commentary'><p style="margin-left:1em">初二句。躡前文為疑本也。三疑者。初疑真能生妄。次若諸下疑說妄為真。三十方下牒而縱之責無窮過也。此三難意者。本來是佛。煩惱何生。若無生中妄生起者。如來成佛本同無生。無生之中還應妄起。成佛義等。生否應齊。齊生則果佛何尊。齊否則因違現事。進退不可。故有斯云。</p>
<p style="margin-left:1em">三結意請答。</p>
</div>
<div class='div-orig'><p>惟願不捨無遮大慈。為諸菩薩開祕密藏。及為末世一切眾生。得聞如是修多羅教了義法門。永斷疑悔。</p>
</div>
<div class='div-commentary'><p style="margin-left:1em">通論疑者。猶豫為性。能障信心。別顯五蓋中疑有三。一疑自。謂<span class='corr'>己</span>不能入理。二疑師。謂彼不能善教。三疑法。謂於所學為令出離為不出離。如有病人疑自疑醫疑藥病終不能愈。今三疑中。即疑法也。悔是不定之法。悔正則偏。悔偏則正。今請永斷。又屬偏邪。然入道人。若未通決生佛同異。則或用功多而反增疑悔也。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告金剛藏菩薩言。善哉善哉。善男子。汝等乃能為諸菩薩及末世眾生。問於如來甚深祕密究竟方便。是諸菩薩最上教誨了義大乘。能使十方修學菩薩及諸末世一切眾生。得決定信。永斷疑悔。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時金剛藏菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行四。初反責起疑之本三。初總指輪迴。</p>
</div>
<div class='div-orig'><p>善男子。一切世界。始終生滅。前後有無。聚散起止。念念相續。循環往復。種種取捨。皆是輪迴。</p>
</div>
<div class='div-commentary'><p style="margin-left:1em">一切世界。總指情器也。若不約情。何成輪迴。次下六對。辯其輪迴。謂但住有為。即屬輪迴心也。始終者創變極證。生滅者新新續起而念念落謝。前後者過去未。來有無者住劫空劫。聚散者成劫壞劫。起止者現行調伏。念念相續者情界器界皆依妄念。既所依不斷。故能依亦然。循環往復者。器界空<span class='corr'>已</span>復成。情界滅<span class='corr'>已</span>復生。惑業襲習。報應綸輪。塵沙劫波莫之遏絕。取謂取著。執我我所。捨謂捨雖。厭苦所依。若取若捨種種不同。皆是顛倒妄心變現輪迴之相也。</p>
<p style="margin-left:1em">二真隨妄轉三。初約法。</p>
</div>
<div class='div-orig'><p>未出輪迴而辨圓覺。彼圓覺性即同流輪。若免輪迴。無有是處。</p>
</div>
<div class='div-commentary'><p style="margin-left:1em">能是輪迴之心故。所觀圓覺亦爾。如夢見寶物。物亦是夢。</p>
<p style="margin-left:1em">二舉喻。</p>
</div>
<div class='div-orig'><p>譬如動目能搖湛水。又如定眼猶迴轉火。雲駛月運。舟行岸移。亦復如是。</p>
</div>
<div class='div-commentary'><p style="margin-left:1em">由目數動湛水如波搖。如人動轉眼睛。或手研揑眼角故。所見物顛倒動轉也。次眼識遲鈍旋火成輪相。如人燒杖頭以手旋之。眼識不能迅速趂及。即見亦輪之相。岸移月運。但是雲駛舟行。駛者奔流急走之相故。動目能搖湛水喻妄中真。定眼隨轉火。喻真中妄。雲月舟岸。喻圓覺性即同流轉也。</p>
<p style="margin-left:1em">三法合。</p>
</div>
<div class='div-orig'><p>善男子。諸旋未息。彼物先住尚不可得。何況輪轉生死垢心曾未清淨。觀佛圓覺。而不旋復。</p>
</div>
<div class='div-commentary'><p style="margin-left:1em">諸旋者。目眼雲舟。喻生死垢心。彼物者。水火月岸。喻於圓覺玅性。何況下正合也。</p>
<p style="margin-left:1em">三結指前疑。</p>
</div>
<div class='div-orig'><p>是故汝等便生三惑。</p>
</div>
<div class='div-commentary'><p style="margin-left:1em">指前三疑為三惑。非見思塵沙無明之惑。</p>
<p style="margin-left:1em">二喻釋現起之疑二。初約性德離妄通釋三疑三。初譬喻。</p>
</div>
<div class='div-orig'><p>善男子。譬如幻翳妄見空華。幻翳若除。不可說言此翳<span class='corr'>已</span>滅何時更起一切諸翳。何以故。翳華二法非相待故。亦如空華滅於空時。不可說言虗空何時更起空華。何以故。空本無華非起滅故。</p>
</div>
<div class='div-commentary'><p style="margin-left:1em">不知華因翳有妄執從空而生。豈覺迷真故著。橫執真能生妄。既了翳差都不見華。因除迷心故清淨矣。又執早晚更迷。猶說何時更翳。故云不可請問翳差之者。或時更起。未必永無。如何為喻。答曰。夫喻者。但當日一席之事。不可說終身。譬如夢覺。豈可難哉。云何妨明夜更睡還夢。翳華二法非相待故。但翳故妄。非華生也。</p>
<p style="margin-left:1em">二法合。</p>
</div>
<div class='div-orig'><p>生死涅槃同於起滅。妙覺圓照離於華翳。</p>
</div>
<div class='div-commentary'><p style="margin-left:1em">迷見生死似華起。悟得涅槃似華滅。言圓覺離華離翳。則雙拂生死無明。虗空非蹔有無。覺性何關迷悟。眾生既知華起。約誰更難無明。無明生死既空。何責本來成佛。空華終不再起。果位何得還迷。由<span class='corr'>己</span>計度不休。見他覺性流轉。若如是解。頓遣三疑。三疑鉤鎻連環。不是三科別答。下金鑛喻即答佛不再迷。此疑理深。故重喻也。</p>
<p style="margin-left:1em">三結況復。</p>
</div>
<div class='div-orig'><p>善男子。當知虗空非是蹔有。亦非蹔無。況復如來圓覺隨順。而為虗空平等本性。</p>
</div>
<div class='div-commentary'><p style="margin-left:1em">此以世空喻真空也。而虗空世法尚不同華起滅。況如來隨順圓覺。湛然真常。是虗空之體性耶。</p>
<p style="margin-left:1em">二約修德顯真別申後難。</p>
</div>
<div class='div-orig'><p>善男子。如銷金鑛。金非銷有。既<span class='corr'>已</span>成金不重為鑛。經無窮時。金性不壞。不應說言本非成就。如來圓覺亦復如是。</p>
</div>
<div class='div-commentary'><p style="margin-left:1em">金在鑛中。銷鑛金現。非銷始有。若因銷有。銷頑石等亦應有金。故知雖假爐冶銷鎔。金性要須本有。既<span class='corr'>已</span>成金等者。此明在鑛則隱。出鑛則顯。隱顯雖殊金性常一。不應說言本非成就者。釋成金性本有也。如來圓覺亦復如是者。合也。前就圓悟之理。生佛俱是本真。以成普眼章中眾生成佛之義。故舉空華。元來不起。非後始滅。法合云。生死涅槃同於起滅。所以俱通三難。今就不壞因果之相。故說銷鑛出金。華則始終本無。鑛乃因銷始盡也。</p>
<p style="margin-left:1em">三示性令息妄心三。初覺性圓常。</p>
</div>
<div class='div-orig'><p>善男子。一切如來妙圓覺心。本無菩提及與涅槃。亦無成佛及不成佛。無妄輪迴及非輪迴。</p>
</div>
<div class='div-commentary'><p style="margin-left:1em">玅圓覺性平等常住。即一切法。離一切相。若有少見即非圓覺。</p>
<p style="margin-left:1em">二思惟罔測二。初舉況。</p>
</div>
<div class='div-orig'><p>善男子。但諸聲聞所圓境界。身心語言皆悉斷滅。終不能至彼之親證所現涅槃。何況能以有思惟心。測度如來圓覺境界。</p>
</div>
<div class='div-commentary'><p style="margin-left:1em">此舉劣況勝也。無餘涅槃。身智俱寂有思惟心終不能至。何況測度如來圓覺境界。初小聖理智對。二凡心真覺對。意云。小聖尚不能親到真智之理何況凡心。劣於前智真覺者哉。</p>
<p style="margin-left:1em">二喻顯。</p>
</div>
<div class='div-orig'><p>如取螢火燒須彌山終不能著。以輪迴心。生輪迴見。入於如來大寂滅海。終不能至。</p>
</div>
<div class='div-commentary'><p style="margin-left:1em">須彌。梵語也。翻云妙高峰。此山四寶所成故。輪迴心即思惟心也。</p>
<p style="margin-left:1em">三指前勸誡。</p>
</div>
<div class='div-orig'><p>是故我說。一切菩薩及末世眾生。先斷無始輪迴根本。</p>
</div>
<div class='div-commentary'><p style="margin-left:1em">若遠指前文。即文殊章。先斷無明。或指餘經。皆如是說取捨輪迴。意令先斷。今重舉以勸誡也。</p>
<p style="margin-left:1em">四結疑情非問三。初展轉妄想。</p>
</div>
<div class='div-orig'><p>善男子。有作思惟從有心起。皆是六塵妄想緣氣。非實心體。<span class='corr'>已</span>如空華。用此思惟。辨於佛境。猶如空華復結空果。展轉妄想。無有是處。</p>
</div>
<div class='div-commentary'><p style="margin-left:1em">二巧見不成方便。</p>
</div>
<div class='div-orig'><p>善男子。虗妄浮心多諸巧見。不能成就圓覺方便。</p>
</div>
<div class='div-commentary'><p style="margin-left:1em">指前疑情者。為浮心巧見也。故不成方便。</p>
<p style="margin-left:1em">三結非正問。</p>
</div>
<div class='div-orig'><p>如是分別。非為正問。</p>
</div>
<div class='div-commentary'><p style="margin-left:1em">前讚善哉者美其起教。此責非正者顯其實理。此一段疑。最障修證。若不徵起。末世長迷。剛藏所徵意在佛責。故知責此之過。始彰徵有功。乍看似前後乖違。細詳乃始終符合。可審翫味。玅在斯焉。</p>
<p style="margin-left:1em">二偈頌二初標舉。</p>
</div>
<div class='div-orig'><p>爾時世尊。欲重宣此義。而設偈言。</p>
</div>
<div class='div-commentary'><p style="margin-left:1em">二正頌四。初頌反責疑本。</p>
</div>
<div class='div-orig'>
<div class="lg regular"><div class='lg-row'>金剛藏當知　如來寂滅性　未曾有終始</div>
<div class='lg-row'>若以輪迴心　思惟即旋復　但至輪迴際</div>
<div class='lg-row'>不能入佛海</div>
</div></div>
<div class='div-commentary'><p style="margin-left:1em">長行先舉妄想。偈文先舉實性。</p>
<p style="margin-left:1em">二頌喻釋現疑。</p>
</div>
<div class='div-orig'>
<div class="lg regular"><div class='lg-row'>譬如銷金鑛　金非銷故有　雖復本來金</div>
<div class='lg-row'>終以銷成就　一成真金體　不復重為鑛</div>
</div></div>
<div class='div-commentary'><p style="margin-left:1em">三頌示性息妄。</p>
</div>
<div class='div-orig'><p class="lg-abnormal"><div class='lg-row'>生死與涅槃　凡夫及諸佛　同為空華相</div>
</p></div>
<div class='div-commentary'><p style="margin-left:1em">向明覺性元常。與喻中合文意同。故空華喻義通前後。</p>
<p style="margin-left:1em">四頌結斥疑情。</p>
</div>
<div class='div-orig'>
<div class="lg regular"><div class='lg-row'>思惟猶幻化　何況詰虗妄　若能了此心</div>
<div class='lg-row'>然後求圓覺</div>
</div></div>
<div class='div-commentary'><p style="margin-left:1em">初二句。長行云。用此思惟辨於佛境。猶如空華復結空果。詰者辨也。次二句。依解起行。與前結非正問互顯。</p>
</div>
<div class='div-other'><a id='mulu10' />
<div class='div-commentary'><p style="margin-left:1em;text-indent:-1em">△三彌勒章。顯示輪迴根本。由前章云先斷無始輪迴根本。今窮根本及能斷性。分二。</p>
<p style="margin-left:1em">初請問三。初進問威儀。</p>
</div>
<div class='div-orig'><p>於是。彌勒菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二陳詞正請三初慶前聞。</p>
</div>
<div class='div-orig'><p>大悲世尊。廣為菩薩開祕密藏。令諸大眾深悟輪迴。分別邪正。能施末世一切眾生無畏道眼。於大涅槃生決定信。無復重隨輪轉境界起循環見。</p>
</div>
<div class='div-commentary'><p style="margin-left:1em">述問有四。先問輪迴根本。次問輪迴種性。三問行門深淺。四問度生方便。總而不出所斷及能斷者。前輪迴始終生滅等說妄名邪。圓覺了義是正。起循環見者如前三惑也。</p>
<p style="margin-left:1em">初問所斷輪迴。</p>
</div>
<div class='div-orig'><p>世尊。若諸菩薩及末世眾生。欲遊如來大寂滅海。云何當斷輪迴根本。於諸輪迴有幾種性。</p>
</div>
<div class='div-commentary'><p style="margin-left:1em">云何當斷輪迴根本者。雖問當斷。意在根本。下文即指恩愛貪欲。如伐木尋根<span class='corr'>灸</span>病求穴也。於諸輪迴有幾種性者。上總云種種取捨皆是輪迴。今究種種之的有幾等輪迴之數。答中指出四生九類六道輪迴。</p>
<p style="margin-left:1em">二問能斷行願。</p>
</div>
<div class='div-orig'><p>修佛菩提幾等差別。迴入塵勞。當設幾種教化方便度諸眾生。</p>
</div>
<div class='div-commentary'><p style="margin-left:1em">初二句問意者。道雖平等。行有淺深。故下答以依二種障五性差別。迴入塵勞等者。即請下大悲方便化他願力也。</p>
<p style="margin-left:1em">三結請知見。</p>
</div>
<div class='div-orig'><p>惟願不捨救世大悲。令諸修行一切菩薩及未世眾生。慧目肅清。照曜心鏡。圓悟如來無上知見。</p>
</div>
<div class='div-commentary'><p style="margin-left:1em">慧目。如如智也。心鏡。如如境也。境智冥合。無上知見隨機也。</p>
<p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告彌勒菩薩言。善哉善哉。善男子。汝等乃能為諸菩薩及末世眾生。請問如來深奧祕密微妙之義。令諸菩薩潔清慧目。及令一切末世眾生永斷輪迴心悟實相具無生忍。汝今諦聽。當為汝說。</p>
</div>
<div class='div-commentary'><p style="margin-left:1em">實相者離虗妄也。生死涅槃俱寂滅故。無生忍者是決定之義也。證得諸常實相。名無生忍。以位對之。名初住也。</p>
<p style="margin-left:1em">二受旨。</p>
</div>
<div class='div-orig'><p>時彌勒菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行二。初廣答二。初答所斷輪迴三。初指根本。</p>
</div>
<div class='div-orig'><p>善男子。一切眾生。從無始際。由有種種恩愛貪欲。故有輪迴。</p>
</div>
<div class='div-commentary'><p style="margin-left:1em">對五塵境。起於貪欲。種種相續。三有輪迴。往來流轉無時斷絕。或屬天地之恩。如父母等。或因事之恩。如得惠賚等。或任運生愛。即自身六親及名利等。或因敬成愛。或因愛結恩。或因愛生情。或因情成愛。應成四句。謂恩非愛等。故能貪之愛種多。所貪之境不一。若對治簡境。則有順有乖。若約法簡心。則皆為過患。</p>
<p style="margin-left:1em">二明種性二。初總示四生三。初命因欲有。</p>
</div>
<div class='div-orig'><p>若諸世界一切種性。卵生胎生濕生化生。皆因淫欲而正性命。</p>
</div>
<div class='div-commentary'><p style="margin-left:1em">卵胎濕化果也。淫欲而正性命因也。顯是前文於輪迴有幾種性之問。故下文云。欲因愛生。命因欲有。眾生愛命。還依欲本。而以四生配六道者。天及地獄化生。鬼通胎化。謂鬼子及地行羅剎是胎。餘皆化生。人畜各四生。具四者。毗舍佉母卵生三十子。胎則當人。濕則奈女。化則劫初。畜具四者。金翅及龍。餘獸皆胎。餘鳥皆卵。然著地飛空若水若陸微細蠢動。或胎或卵或化。不可具分品類。皆因淫欲而正性命者。淫謂淫染愛著。但是情染。總名為淫。縱使化生亦依業染。且約欲界輕重者。六受交抱執手笑視淫。既性命由淫。淫復由愛。故云愛為根本也。</p>
<p style="margin-left:1em">二欲滋於愛。</p>
</div>
<div class='div-orig'><p>當知輪迴愛為根本。由有諸欲助發愛性。是故能令生死相續。</p>
</div>
<div class='div-commentary'><p style="margin-left:1em">雖四生性命以欲為因。然而欲因愛生。以愛為本。復由諸欲滋發愛性。故使果報無窮。輪迴相續也。</p>
<p style="margin-left:1em">三結成因果。</p>
</div>
<div class='div-orig'><p>欲因愛生。命因欲有。眾生愛命還依欲本。愛欲為因。愛命為果。</p>
</div>
<div class='div-commentary'><p style="margin-left:1em">眾生受命還依欲本者。愛謂貪愛。命謂身命。雖欲因愛生命因欲有。由欲滋助於愛。果報無窮。故曰還依欲本。</p>
<p style="margin-left:1em">二別明六趣二。初別示二。初惡趣生。</p>
</div>
<div class='div-orig'><p>由於欲境。起諸違順。境背愛心。而生憎嫉造種種業是故復生地獄餓鬼。</p>
</div>
<div class='div-commentary'><p style="margin-left:1em">違順皆是造業之境。由愛彼境。境不順心。便生熱惱憎嫉。憎嫉故起生嗔。嗔故殺害。逼惱。打罵。凌辱。種種惡業從此便興。亦可境稱愛心而生耽著。侵奪。飲啖。綺妄。淫盜。種種善惡等業。無畜生者。取其順文成句略也。義必合有。故華嚴云。十不善業道。上者地獄因。中者畜生因。下者餓鬼因。</p>
<p style="margin-left:1em">二天人。</p>
</div>
<div class='div-orig'><p>知欲可厭。愛厭業道。捨惡樂善。復現天人。</p>
</div>
<div class='div-commentary'><p style="margin-left:1em">知欲可厭者。離惡道因。深生愛樂。捨惡樂善。復感善道人天樂報之因也。</p>
<p style="margin-left:1em">三定地。</p>
</div>
<div class='div-orig'><p>又知諸愛可厭惡故。棄愛樂捨。還滋愛本。便現有為增上善果。</p>
</div>
<div class='div-commentary'><p style="margin-left:1em">知其愛惡愛善俱未免離。棄彼愛心樂修捨法。即四禪八定。而不知樂捨之心還同彼愛。故云還滋愛本。增上善果者。上二界殊勝依正二報也。</p>
<p style="margin-left:1em">二總結。</p>
</div>
<div class='div-orig'><p>皆輪迴故。不成聖道。</p>
</div>
<div class='div-commentary'><p style="margin-left:1em">三勸令斷三。</p>
<p style="margin-left:1em">初正勸。</p>
</div>
<div class='div-orig'><p>是故眾生。欲脫生死免諸輪迴。先斷貪欲及除愛渴。</p>
</div>
<div class='div-commentary'><p style="margin-left:1em">貪欲愛渴是業惑因。欲出輪迴。先除此二。愛渴者愛心至切。如渴湏飲也。</p>
<p style="margin-left:1em">二釋疑。</p>
</div>
<div class='div-orig'><p>善男子。菩薩變化示現世間。非愛為本。但以慈悲令彼捨愛。假諸貪欲而入生死。</p>
</div>
<div class='div-commentary'><p style="margin-left:1em">恐疑者云。既令捨愛。何故菩薩亦有愛生耶。故此通云。示現受生。非愛為本。但以大悲同事利物。故淨名云。眾病即菩薩病也。</p>
<p style="margin-left:1em">三顯益。</p>
</div>
<div class='div-orig'><p>若諸末世一切眾生。能捨諸欲。及除憎愛。永斷輪迴。勤求如來圓覺境界。於清淨心便得開悟。</p>
</div>
<div class='div-commentary'><p style="margin-left:1em">先能除捨。方可勤求。如出鑛金始堪為器。前但云貪愛。此云憎愛。境不順心。違情故憎。是知憎亦由愛。故雖兼憎意但說愛。永斷三障即名勤求。三障斷處心清淨矣。</p>
<p style="margin-left:1em">二答能斷行願二。初行性差別二。初總標。</p>
</div>
<div class='div-orig'><p>善男子。一切眾生。由本貪欲發揮無明。顯出五性差別不等。依二種障而現深淺。</p>
</div>
<div class='div-commentary'><p style="margin-left:1em">一切眾生。枉受輪轉。只為忽生一念發揮一切無明境界淺深二障差別五性。事障麤重為淺。理障微細為深。淺故先除。深故後斷。此以障道近遠。名為事理淺深五性差別不等故也。</p>
<p style="margin-left:1em">二別釋二。初二障。</p>
</div>
<div class='div-orig'><p>云何二障。一者理障。礙正知見。二者事障。續諸生死。</p>
</div>
<div class='div-commentary'><p style="margin-left:1em">根本無明親障中道。名理障。枝末無明牽生三界。名事障。約界內外。對論事理。小乘真理。望大乘還屬變易生死。大乘變易生死。對小乘屬真理。下明二乘先斷事障。即知是見思也。</p>
<p style="margin-left:1em">二五性二。初徵。</p>
</div>
<div class='div-orig'><p>云何五性。</p>
</div>
<div class='div-commentary'><p style="margin-left:1em">一凡夫性。二二乘性。三菩薩性。四不定性。五外道性。此皆新熏。不同法相宗說。然亦未可會同相宗五性。今經但云未成。非永無成佛之義也。</p>
<p style="margin-left:1em">二釋五。初凡夫性。</p>
</div>
<div class='div-orig'><p>善男子。若此二障未得斷滅。名未成佛。</p>
</div>
<div class='div-commentary'><p style="margin-left:1em">因緣生法所觀之境。六道凡夫也。約此未斷未證為一種。顯下趣向斷證。為四種爾。</p>
<p style="margin-left:1em">二二乘性。</p>
</div>
<div class='div-orig'><p>若諸眾生。永捨貪欲。先除事障。未斷理障。但能悟入聲聞緣覺。未能顯住菩薩境界。</p>
</div>
<div class='div-commentary'><p style="margin-left:1em">同斷見思。同出三界。但教有諦緣惑。論正習緣覺乃是侵習小異耳。</p>
<p style="margin-left:1em">三菩薩性。</p>
</div>
<div class='div-orig'><p>善男子。若諸末世一切眾生。欲泛如來大圓覺海。先當發願勤斷二障。二障<span class='corr'>已</span>伏。即能悟入菩薩境界。若事理障<span class='corr'>已</span>永斷滅。即入如來微妙圓覺。滿足菩提及大涅槃。</p>
</div>
<div class='div-commentary'><p style="margin-left:1em">發願斷障。義兼四弘。二障<span class='corr'>已</span>伏。即當圓教觀行之位。悟入者。解二障永滅方是證悟。事障若盡入圓十信。理障若盡圓教初住。極至妙覺。圓滿菩提。歸無所得。</p>
<p style="margin-left:1em">四不定性。</p>
</div>
<div class='div-orig'><p>善男子。一切眾生皆證圓覺。逢善知識。依彼所作因地法行。爾時修習便有頓漸。若遇如來無上菩提正修行路。根無大小。皆成佛果。</p>
</div>
<div class='div-commentary'><p style="margin-left:1em">一切眾生皆證圓覺者。蓋圓覺體性。離一切法。具一切相故爾。學者當依了義。莫依他人可也。若遇如來無上菩提。圓覺修證無不取極。根無大小皆成佛道。若依彼人所作之法。故有淺深差別。未及圓覺了義者也。</p>
<p style="margin-left:1em">五外道性。</p>
</div>
<div class='div-orig'><p>若諸眾生。雖求善友。遇邪見者未得正悟。是則名為外道種性。邪師過謬。非眾生咎。</p>
</div>
<div class='div-commentary'><p style="margin-left:1em">本非外道。由不遇真正知識善友。心行理外。故名外道。</p>
<p style="margin-left:1em">三結。</p>
</div>
<div class='div-orig'><p>是名眾生五性差別。</p>
</div>
<div class='div-commentary'><p style="margin-left:1em">今云五性中。菩薩性不定性皆悟圓覺。豈得屬輪迴耶。須知菩提乃所學之法。眾生是能學之人。但造之有差。遂成五別也。</p>
<p style="margin-left:1em">二悲願度生。</p>
</div>
<div class='div-orig'><p>善男子。菩薩唯以大悲方便。入諸世間。開發未悟。乃至示現種種形相逆順境界。與其同事。化令成佛。皆依無始清淨願力。</p>
</div>
<div class='div-commentary'><p style="margin-left:1em">大悲乃拔苦之本心。方便為設化之通軌。示現形相。如觀世音隨類應身。逆順者。或為親友以引之。或為怨家以怖之。同事者。四攝之一。意該餘三。謂布施愛語利行。清淨願力。非希望報恩。亦非愛見同體大悲。清淨大願性本具之。非別新得。</p>
<p style="margin-left:1em">二結酬。</p>
</div>
<div class='div-orig'><p>若諸末世一切眾生。於大圓覺起增上心。當發菩薩清淨大願。應作是言。願我今者住佛圓覺求善知識。莫值外道及與二乘。取願修行。漸斷諸障。障盡願滿。便登解脫清淨法殿。證大圓覺玅莊嚴域。</p>
</div>
<div class='div-commentary'><p style="margin-left:1em">圓信諸法即大圓覺。名增上心。普會自他。具入實際。是菩薩願。一切勝行無願不克。如普賢十大願王。為無量勝行之本。清淨法殿妙莊嚴域。皆是所證圓覺之境也。</p>
<p style="margin-left:1em">二偈頌二。初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正頌四。初頌根本。</p>
</div>
<div class='div-orig'>
<div class="lg regular"><div class='lg-row'>彌勒汝當知　一切諸眾生　不得大解脫</div>
<div class='lg-row'>皆由貪欲故　墮落於生死</div>
</div></div>
<div class='div-commentary'><p style="margin-left:1em">二頌勸斷。</p>
</div>
<div class='div-orig'>
<div class="lg regular"><div class='lg-row'>若能斷憎愛　及與貪嗔癡　不因差別性</div>
<div class='lg-row'>皆得成佛道　二障永消滅　求師得正悟</div>
<div class='lg-row'>隨順菩薩願　依止大涅槃</div>
</div></div>
<div class='div-commentary'><p style="margin-left:1em">初兩句。正頌勸斷中顯益之文。因斷必果亡。故略不頌輪迴種性。又以斷妄即得會真故。連頌不定性菩薩性。餘三性略。得正修行。能斷貪欲。根無本小皆成佛道。故曰。不因差別性。皆得成佛故。</p>
<p style="margin-left:1em">三頌悲願。</p>
</div>
<div class='div-orig'><p class="lg-abnormal"><div class='lg-row'>十方諸菩薩　皆以大悲願　示現入生死</div>
</p></div>
<div class='div-commentary'><p style="margin-left:1em">四頌結酬。</p>
</div>
<div class='div-orig'>
<div class="lg regular"><div class='lg-row'>現在修行者　及末世眾生　勤斷諸愛見</div>
<div class='lg-row'>便歸大圓覺</div>
</div></div></div>
<div class='div-other'><a id='mulu11' /></div>
<div class='div-commentary'><p style="margin-left:1em;text-indent:-1em">△四清淨慧章。判修證高下二。</p>
<p style="margin-left:1em">初請問三。初進問威儀。</p>
</div>
<div class='div-orig'><p>於是。清淨慧菩薩。在大眾中。即從座起。頂禮佛足。右繞三匝。長跪叉手。而白佛言。</p>
</div>
<div class='div-commentary'><p style="margin-left:1em">二正陳詞句二。初慶前。</p>
</div>
<div class='div-orig'><p>大悲世尊。為我等輩。廣說如是不思議事。本所不見。本所不聞。我等今者蒙佛善誘。身心泰然。得大饒益。</p>
</div>
<div class='div-commentary'><p style="margin-left:1em">二請後二。初正問位次。</p>
</div>
<div class='div-orig'><p>願為一切諸來法眾。重宣法王圓滿覺性。一切眾生及諸菩薩如來世尊。所證所得。云何差別。</p>
</div>
<div class='div-commentary'><p style="margin-left:1em">舉所證覺性。問能證位地。覺心一味。因果階差。二義既乖。故須起問。</p>
<p style="margin-left:1em">二願益未來。</p>
</div>
<div class='div-orig'><p>令末世眾生聞此聖教。隨順開悟。漸次能入。</p>
</div>
<div class='div-commentary'><p style="margin-left:1em">三三展䖍誠。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p style="margin-left:1em">二佛答三。初讚許。</p>
</div>
<div class='div-orig'><p>爾時世尊。告清淨慧菩薩言。善哉善哉。善男子。汝等乃能為末世眾生。請問如來漸次差別。汝今諦聽。當為汝說。</p>
</div>
<div class='div-commentary'><p style="margin-left:1em">二受旨。</p>
</div>
<div class='div-orig'><p>時清淨慧菩薩。奉教歡喜。及諸大眾。默然而聽。</p>
</div>
<div class='div-commentary'><p style="margin-left:1em">三正答二。初長行二。初明六即位次有二。謂理同故即。事異故六。若知理同。迷悟平等。免於退屈。若知事異。因果不濫。免憎上慢。屬初理即。聞圓頓教屬名字即。五品觀行即。十信相似即。十住十行十迴向十地等覺。四十一位。總為分真即。玅覺即名究竟也。</p>
<p style="margin-left:1em">初法二。初正示理同。</p>
</div>
<div class='div-orig'><p>善男子。圓覺自性。非性性有。循諸性起。無取無證。於實相中。實無菩薩及與眾生。</p>
</div>
<div class='div-commentary'><p style="margin-left:1em">圓滿覺性三諦具足。自性中也。非性空也。性有假也。有是具義。以性具十界。循界性而緣起。法法即生。是則菩薩眾生本是實相。復何取證於其間哉。</p>
<p style="margin-left:1em">二徵釋所以。</p>
</div>
<div class='div-orig'><p>何以故。菩薩眾生皆是幻化。幻化滅故無取證者。</p>
</div>
<div class='div-commentary'><p style="margin-left:1em">以性奪修故。菩薩眾生二皆如幻。指幻即性。同一圓覺。故不復有能取證者。</p>
<p style="margin-left:1em">二喻。</p>
</div>
<div class='div-orig'><p>譬如眼根不自見眼。</p>
</div>
<div class='div-commentary'><p style="margin-left:1em">若是不明隨緣不變幻化即性。只作遣蕩釋上者。何當此喻。眼只是一。誰為能見。誰為所見。</p>
<p style="margin-left:1em">三合。</p>
</div>
<div class='div-orig'><p>性自平等。無平等者。</p>
</div>
<div class='div-commentary'><p style="margin-left:1em">圓覺自性。性自平等。性不自謂無平等者。</p>
<p style="margin-left:1em">初總明大義二。初迷悟差別。</p>
</div>
<div class='div-orig'><p>眾生迷倒。未能除滅一切幻化。於滅未滅妄功用中。便顯差別。</p>
</div>
<div class='div-commentary'><p style="margin-left:1em">眾生迷倒。五住煩惱也。一切幻化。十界因果也。未能除滅。滅未滅者。達未達也。</p>
<p style="margin-left:1em">二復性一如。</p>
</div>
<div class='div-orig'><p>若得如來寂滅隨順。實無寂滅及寂滅者。</p>
</div>
<div class='div-commentary'><p style="margin-left:1em">諸佛同證寂滅之理。若得隨順。與本相應無乖違也。後二句亡能所。實無寂滅之法。亦無能寂滅者。</p>
<p style="margin-left:1em">二別示即六。初理即。</p>
</div>
<div class='div-orig'><p>善男子。一切眾生從無始來。由妄想我及愛我者。曾不自知念念生滅。故起憎愛耽著五欲。</p>
</div>
<div class='div-commentary'><p style="margin-left:1em">一切眾生從無始來。本體元無。因妄故有。四生六道八難三途無不皆然。曾不自知。心既念念無常。我亦念念生滅。故生憎愛耽著五欲也。</p>
<p style="margin-left:1em">二名字即。</p>
</div>
<div class='div-orig'><p>若遇善友教令開悟淨圓覺性。發明起滅。即知此生性自勞慮。</p>
</div>
<div class='div-commentary'><p style="margin-left:1em">善友知識也。教令稟教也。開悟知解也。知我身心是本覺性。起亦圓覺。滅亦圓覺。解妄為真。故二發明此生勞慮。雖未能忘。到此<span class='corr'>已</span>知全體而起。故曰性自也。</p>
<p style="margin-left:1em">三觀行即。</p>
</div>
<div class='div-orig'><p>若復有人。勞慮永斷。得法界淨。即彼淨解為自障礙。故於圓覺而不自在。此名凡夫隨順覺性。</p>
</div>
<div class='div-commentary'><p style="margin-left:1em">此位頓伏三惑。觀與理冥。故云勞慮永斷得法界淨。既伏必斷。名為永斷。然此觀解尚存能所。故障圓覺而不自在。隨順只是凡夫相應之義也。</p>
<p style="margin-left:1em">四相似即。</p>
</div>
<div class='div-orig'><p>善男子。一切菩薩見解為礙。雖斷解礙。猶住見覺。覺礙為礙而不自在。此名菩薩未入地者隨順覺性。</p>
</div>
<div class='div-commentary'><p style="margin-left:1em">見前淨解為礙。故斷解礙。然能見智名曰見覺。先斷見思塵沙二惑。得六根淨。若住此見。還名覺礙。礙於圓覺不自在也。天台十乘。有離法愛。離此見覺入後分真。請問前位頓伏三惑。此何二惑先斷。答曰。初心用觀。事理頓忘。三觀一心。故能圓伏。然智有微著。惑有麤細。約智明斷不無前後。</p>
<p style="margin-left:1em">初證理三。初法。</p>
</div>
<div class='div-orig'><p>善男子。有照有覺俱名障礙。是故菩薩常覺不住。照與照者同時寂滅。</p>
</div>
<div class='div-commentary'><p style="margin-left:1em">有照有覺。指前二位。照是淨解。覺是見覺。二皆有住故俱名礙。稱性之照故云常覺。照而非照故云不住。又照是所。照者是能。能所俱泯。故云照與照者同時寂滅。</p>
<p style="margin-left:1em">二喻。</p>
</div>
<div class='div-orig'><p>譬如有人。自斷其首。首<span class='corr'>已</span>斷故無能斷者。</p>
</div>
<div class='div-commentary'><p style="margin-left:1em">人喻能照。首喻所照。所照既寂。能照亦亡。</p>
<p style="margin-left:1em">三合。</p>
</div>
<div class='div-orig'><p>則以礙心。自滅諸礙。礙<span class='corr'>已</span>斷滅。無滅礙者。</p>
</div>
<div class='div-commentary'><p style="margin-left:1em">實相無念。有照即礙。若立能照。照達妄念。還成礙也。</p>
<p style="margin-left:1em">初忘教。</p>
</div>
<div class='div-orig'><p>修多羅教如標月指。若復見月。了知所標畢竟非月。一切如來種種言說。開示菩薩。亦復如是。</p>
</div>
<div class='div-commentary'><p style="margin-left:1em">夫設言象。在於得意。無言象而倒惑。執言象而迷真。故以標月之指喻於言教。謂見須藉指端。悟心須假佛教。因指見月。見月忘指。因教詮心。悟心忘教。是以觀指則失真月。執教乃未達本心。意令證實忘標。故云畢竟非月也。</p>
<p style="margin-left:1em">二結位。</p>
</div>
<div class='div-orig'><p>此名菩薩<span class='corr'>已</span>入地者隨順覺性。</p>
</div>
<div class='div-commentary'><p style="margin-left:1em">若云入地方破無明。是別教義。今是圓位。借別名耳。四十一位之所同依。故總云地。</p>
<p style="margin-left:1em">六究竟即三。初標境。</p>
</div>
<div class='div-orig'><p>善男子。一切障礙即究竟覺。得念失念無非解脫。成法破法皆名涅槃。智慧愚癡通為般若。菩薩外道所成就法同是菩提。無明真如無異境界。諸戒定慧及淫怒癡俱是梵行。眾生國土同一法性。地獄天宮皆為淨土。有性無性齊成佛道。一切煩惱畢竟解脫。</p>
</div>
<div class='div-commentary'><p style="margin-left:1em">初標二句總也。列十對法。皆同真實。一識智對。無念則得其正念是智。有念則為失念是識也。念本自空。元是無念。故皆解脫。二成破對。眾緣相會曰成。緣離曰破。緣無自性。成破一如。三愚智對。癡從分別生。分別亦非有。智慧與愚癡平等無差別。四邪正對。若在道者無分邪正。五真妄對。迷時真如是妄想。悟則妄想是真如。六染淨對。夫戒定慧翻於三毒。三毒本空。元是梵行。七依正對。涅槃云。我以佛眼徧觀三界。有情無情一切人法悉皆究竟。八苦樂對。極惡業成。天宮即見地獄。極善業熟。地獄即是天宮。二業之念由心。地獄天宮豈定。九有性無性對。有性者三乘性。無性者闡提性。非惟他日迴心。現<span class='corr'>已</span>齊成佛道。十縛解對。根塵同源縛脫無二。識性虗妄猶如空華。然煩惱依識。識性既空。煩惱何縛。故云一切障礙即究竟覺。如上十對。其意不殊。佛證覺心。心無取捨。故得諸法普同圓玅。也。</p>
<p style="margin-left:1em">二明照。</p>
</div>
<div class='div-orig'><p>法界海慧。照了諸有。猶如虗空。</p>
</div>
<div class='div-commentary'><p style="margin-left:1em">慧深如海。照了一切。諸法皆空。</p>
<p style="margin-left:1em">三結位。</p>
</div>
<div class='div-orig'><p>此名如來隨順覺性。</p>
</div>
<div class='div-commentary'><p style="margin-left:1em">結果位也。論云。菩薩地盡。滿足方便。一念相應。覺心初起。心無初相。以遠離微細心念故。得見心性。心即常住。名究<span class='corr'>竟</span>覺。</p>
<p style="margin-left:1em">初圓修行相二初的示安心。</p>
</div>
<div class='div-orig'><p>善男子。但諸菩薩及末世眾生。居一切時不起妄念。於諸妄心亦不息滅。住妄想境不加了知。於無了知不辨真實。</p>
</div>
<div class='div-commentary'><p style="margin-left:1em">文有四節。每節二句。妄念攀緣。取著外法也。念則違覺。故令不起。若求真捨妄。如棄影勞形。若滅妄存真。似揚聲止嚮。境從心現。元是自心。若加了知即迷現量。能知既寂即真實知。真實即知誰知真實。如眼不自見等。行者當知。一切時處身心依正。俱是法界常空。如珠走盤。無可留影。性德玅行無越是矣。</p>
<p style="margin-left:1em">二依法決悟入。</p>
</div>
<div class='div-orig'><p>彼諸眾生。聞是法門信解受持不生驚畏。是則名為隨順覺性。善男子。汝等當知。如是眾生。<span class='corr'>已</span>曾供養百千萬億恒河沙諸佛及大菩薩。植眾德本。</p>
</div>
<div class='div-commentary'><p style="margin-left:1em">彼當機眾中。聞此大方廣圓覺了義修多羅經。領受任持。坦然合道。驗今開悟。頓契佛心。方達宿因曩承熏習而來也。</p>
<p style="margin-left:1em">三印成佛智。</p>
</div>
<div class='div-orig'><p>佛說是人。名為成就一切種智。</p>
</div>
<div class='div-commentary'><p style="margin-left:1em">一切種智由斯而得。因果相攝。決無疑<span class='corr'>已</span>。是以。如來印言成就一大事故。</p>
<p style="margin-left:1em">二偈頌二。初標舉。</p>
</div>
<div class='div-orig'><p>爾時世尊。欲重宣此義。而說偈言。</p>
</div>
<div class='div-commentary'><p style="margin-left:1em">二正頌三。初頌理同故即。</p>
</div>
<div class='div-orig'>
<div class="lg regular"><div class='lg-row'>清淨慧當知　圓滿菩提性　無取亦無證</div>
<div class='lg-row'>無菩薩眾生</div>
</div></div>
<div class='div-commentary'><p style="margin-left:1em">二頌事異故六。</p>
</div>
<div class='div-orig'>
<div class="lg regular"><div class='lg-row'>覺與未覺時　漸次有差別　眾生為解礙</div>
<div class='lg-row'>菩薩未離覺　八地永寂滅　不住一切相</div>
<div class='lg-row'>大覺悉圓滿　名為徧隨順</div>
</div></div>
<div class='div-commentary'><p style="margin-left:1em">初頌二句總標。次一句觀行。次一句相似。二句分證。二句究竟。缺理即名字。亦可以覺而未覺兼之也。</p>
<p style="margin-left:1em">三頌入位法門。</p>
</div>
<div class='div-orig'>
<div class="lg regular"><div class='lg-row'>末世諸眾生　心不生虗妄　佛說如是人</div>
<div class='lg-row'>現世即菩薩　供養恒沙佛　功德<span class='corr'>已</span>圓滿</div>
<div class='lg-row'>雖有多方便　皆名隨順智</div>
</div></div>
<div class='div-commentary'><p style="margin-left:1em">後二句。總頌位行。雖然各別皆隨順也。</p>
<p style="margin-left:1em">以上圓頓漸次<span class='corr'>已</span>週。向下顯示不定行證。</p>
</div>
<p class='juan'>大方廣圓覺修多羅了義經要解上</p></div>
</div><!-- end of div[@id='body'] -->
</body></html>