<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經指掌疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 631
<p class='juan'><a id='mulu1' />法華指掌疏卷一之上</p><p class="byline">賢宗後學　通理　述</p><p class="byline">嗣法門人　明遠　較字</p>
<div class='div-other'><a id='mulu2' />
<div class='div-commentary'><p style="margin-left:1em">△九總釋名題<span class='note-inline'>(名以顯實。題以標宗。故於未解經前而總釋之。謂總釋全經之義於名題也。又名謂能譯人名。題謂所譯經題。今並釋之。故云總釋)</span>二。一經題。二譯人。初。</p>
</div>
<div class='div-orig'><p>妙法蓮華經。</p>
</div>
<div class='div-commentary'><p style="margin-left:1em">上二字。直顯法義。妙者。當體得名。非對麤言妙。若對麤言妙。則妙有分限。非圓妙故。又妙者。本來自妙。非先麤後妙。若先麤後妙。則妙有始終。非常妙故。釋義。則甚深無量。難解難入曰妙。又惟佛與佛。乃能究竟曰妙。又聲聞辟支。所不能知曰妙。經云。止止不須說。我法妙難思。故題中以妙字冠法。法即今經。以實相為體。以軌持為用。實相為體者。以七軸雄文。皆如來自一乘實相中演出。一言一句。無非顯示一乘實相。故為體也。軌持為用者。軌謂軌生物解。持謂任持自性。軌生物解者。謂一切眾生。本具實相之體。但以昏於無明。閉於權宗。勝解不生。入證何由。佛以此法。開方便門。示真實相。俾眾生借教觀心。因指見月。是為軌生物解用也。任持自性者。謂一切眾生。本性一乘佛性。第以根有利鈍。惑有厚薄。乘裂為三。性流為五。佛以此經。開顯會歸。俾三乘同歸一乘。五性還復一性。是為任持自性用也。然此上。釋義雖就本經。法言猶濫諸會。故冠以妙字揀之。顯諸會不得名妙也。若論此法。普收諸會。本不可揀。故前云非對麤言妙。今又云揀者。正以普收諸會。揀彼諸會不能普收。乃不得<span class='corr'>已</span>而揀之。仍不違不揀義也。又此法稱妙者。依經文略示四義。一權實相即故。經云。諸佛所得法。無量方便力。而為眾生說。又云。我設是方便。令得入佛慧。上三句即實而權。下二句即權而實。以諸會多不能相即故。二本迹相通故。經云。我常住於此。以諸神通力。令顛倒眾生。雖近而不見。又云。時我及眾僧。俱出靈鷲山。我時語眾生。常在此不滅。上四句本通於迹。下四句迹通於本。以諸會多不能相通故。三理事無礙故。經云。是法住法位。世間相常住<span class='note-inline'>(是法。指一乘實相。理也。法位。指諸法自位。事也。世間相。指有為法。事也。常住指無為法。理也)</span>。上句理不礙事。下句事不礙理。以諸會多不能無礙故。四因果交徹故。經云。世尊於長夜。常愍見教化。令種無上願。又云。我今無復疑。安住於佛道。方便為侍者。上三句因徹於果。下三句果徹於因。以諸會多不能交徹故。然此四義。總屬理事無礙法界。至於放光現瑞。湧塔變土。地涌現神等。又屬事事無礙。不可思議之境。即妙亦不可言。不得<span class='corr'>已</span>強名曰妙也<span class='note-inline'>(問。儒教聖人。惟以中庸之道示人。猶曰民鮮能久矣。今經題首言妙。豈不動人驚駭。阻人勝進乎。答。妙之一字。正為起人羨慕。激人進修耳。果能直下承當。驀地回頭。則妙法非遠。原在日用動用中也)</span>。蓮華二字。借喻發明。古德有取青蓮釋者。有取白蓮釋者。有取香水海中蕋香幢釋者。今據本經文義。當以優曇鉢華釋之。以此華乃與文義相應故。經云。如是妙法。諸佛如來時乃說之。此二句。與妙法二字相應。次云。如優曇華。時一現耳。此二句。與蓮華二字相應。且此經文。是身子三請之後。如來開章之語。故知如是妙法。指一經之全體。優曇鉢華。舉一經之總喻。取斯釋題。庸何議焉。若釋義有二。一翻靈瑞。以此華不開則<span class='corr'>已</span>。開則有佛出世。為聖靈之瑞故。般泥洹經云。閻浮提有尊樹王。名優曇鉢。有實無華。若有華者。必是金色。乃有佛出。以此名為靈瑞華也。亦云瑞應。以此華不現則<span class='corr'>已</span>。現則有輪王出世。為聖王之兆故。施設論云。統贍部洲。有輪王路。廣一踰繕那。無輪王時。海水所覆。若輪王出。海水減一踰繕那。此路皆現。優曇鉢華。同時而生。以此名為瑞應華也。此二皆屬義翻。若以色類翻者。當云金蓮華。金色<span class='corr'>已</span>見泥洹。欲知云何是蓮華者。準諸經有四種蓮華。一曰優鉢羅<span class='note-inline'>(青色)</span>。二曰拘勿頭<span class='note-inline'>(黃色)</span>。三曰鉢頭摩<span class='note-inline'>(赤色)</span>。四曰芬陀利<span class='note-inline'>(白色)</span>。今優曇鉢。與優鉢羅梵音相似。其不全同者。或即金色青色之異。取此為喻者。依本經。謂此華非時不現。必時至方現。喻此法非時不說。必時至方說故。準泥洹略開為三。一此華名尊樹王。喻此法為諸經中王故。二此華有實無華。華必金色。喻此法純談果體。間說因行。行必契真故。三此華不開則<span class='corr'>已</span>。開則必有佛出。喻此法不說則<span class='corr'>已</span>。說則授記成佛故。準施設亦有三義。一此華出輪王路。喻此法惟佛乘方有故。二此華與路同現。喻聞此法者。即到佛地故。三此華惟供輪王遊觀。喻此法惟供法王受用故。此上七義。皆總喻全經。以妙法原屬全經之名。蓮華亦唯全經之喻。若經中之別義。臨文自有別喻。茲不預焉<span class='note-inline'>(問。優曇既是蓮華。題中何不存梵。經中何不易華。什師何不譯為靈瑞。古德何不翻為蓮華。疏序通經中。何亦註為方華即果。答。題不存梵者。示種類故。經不易華者。示尊重故。什師不譯靈瑞者。以靈瑞之名。此方所無。置之題中。恐人不識為喻故。古德不翻蓮華者。以雖是蓮華。不同常途。約義而翻。欲人知其殊勝故。疏序通經。註為方華即果者。以彼不過略出義相。不暇詳辯。姑且隨順常途解釋。亦不欲盡廢古釋之意。至若名題關乎一經。可不辯哉。可不辯哉)</span>。經字。結出詮體。梵語修多羅。此云契經。契謂上契諸佛之理。下契眾生之機。經有多義。束之成四。一曰貫。謂貫穿所應知義。二曰攝。謂攝持所應度生。三曰常。謂三世不易。四曰法。謂十界同軌。今不言契者。以此方聖教。但稱為經。順此方故。又契字是用。經字是體。舉體該用故。又妙法蓮華。既屬所詮。自具契合之用。不待言故。絕論此題。乃金口所宣。法喻為名。合能所。兼體用。該通別。貫虗實。故名妙法蓮華經焉。經題竟<span class='note-inline'>(附釋卷次)</span>。卷第一<span class='note-inline'>(卷者對舒而言。謂舒之以便誦持。卷之以便供奉也。上古經書。多以軸為卷。今易制未易其名耳。第謂次第。一首數也。經凡七卷。以次第論。此卷居初。故云第一。後皆凖知)</span>。</p>
</div></div>
<div class='div-other'><a id='mulu3' />
<div class='div-commentary'><p style="margin-left:1em">△二譯人。</p>
</div>
<div class='div-orig'><p>姚秦三藏法師鳩摩羅什譯</p>
</div>
<div class='div-commentary'><p style="margin-left:1em">姚秦。標時。註見序文。三藏法師。顯德。三藏謂經律論也。藏有二義。一者含藏義。謂經詮定學。律詮戒學。論詮慧學。各能含藏等流義故。二者出生義。謂經契一心。律軌三業。論揀邪正。各能出生等流用故。法師亦二。一自利。謂博通三藏聖法。奉為師承故。二利他。謂傳演三藏聖法。師範人天故。鳩摩羅什。出名。華梵實錄。俱見序文。譯之一字。紀事。譯謂翻譯。考周禮。掌四方之語。各有其官。北曰譯。南曰象。東曰寄。西曰鞮。今經西來。而云譯者。以漢時北官。兼善西語。佛法初來。因稱為譯。後皆仍之。然譯主承願受囑。為法忘軀。自弘始三年入長安。在逍遙園譯諸經論。凡三百九十餘卷。此經居內。洎十五年臨終誓曰。吾所譯諸經。果不謬佛意。當焚身之後。舌根不壞。後果如之。是知師舌。與諸佛出廣長舌。讚歎此經無異。且是約義翻經。深契時機。此經流通不盡。譯主惠澤無窮。因標經首。以示來學。總釋名題竟。</p>
</div></div>
<div class='div-other'><a id='mulu4' />
<div class='div-commentary'><p style="margin-left:1em">△十別解文義三。一敘分。二正宗分。三流通分<span class='note-inline'>(此三分者。始於道安。證於親光。葢以經無豐約。皆具乎此。依此科經。如首身足各有分齊。不相紊亂。故稱彌天高判。今古通遵。乃諸經科判之所由始也)</span>。初<span class='note-inline'>(敘者。敘一經之來源。彰說法之由致。於中有品題。有經文。品題云)</span>。</p>
</div>
<div class='div-orig'><p>妙法蓮華經序品第一</p>
</div>
<div class='div-commentary'><p style="margin-left:1em">先標經題。次出品題者。以品雖別以類聚。總屬經攝故。又依經彰品。俾別行者知所屬故。序與敘同。有三義。一敘列。列賓主依正之次第故。二敘述。述興化起教之源由故。三敘引。引正宗應說之妙義故。品類也。謂一類相隨之文。別為一聚。便受持也。準諸經品題。或如來自唱。或結集建立。或譯人添足。今經藥王天授二品。是如來自唱<span class='note-inline'>(以文有明言故)</span>。其餘俱未可定。若今品者。似屬譯人添足。以結集者但敘其事。未必即命其名故。第者節目之次。一者貫數之始。經凡二十八品。按節目次第。此品為始。故以第一標之。</p>
<p style="margin-left:1em">△<span class='note-inline'>(經文分二)</span>一六緣證信序二。一光發起序。初<span class='note-inline'>(六緣者。信聞時主處眾也。闕一則大教不興。故古德判為六種成就。云證信者。以賓主依正。能所分明。證是佛說。令人生信故。亦名通序。六種成就。諸經通有故。亦名經後序。以是說經之後。結集建立故。結集建立。有意有因。建立之因者。按龍勝論云。佛將入滅時。阿難悲哀。阿尼樓豆謂言。汝是持佛法人。當咨問後事。難曰。云何後事。豆言。汝問佛滅度後。我等以誰為師。依何而住。惡性比丘。云何調伏。結集法藏。經初當置何語。阿難承教。一一咨問。佛依問而答。我滅度後。汝等以戒為師。依四念處住。惡性比丘。默而擯之。一切經初。當置如是我聞等語。由是凡屬佛經。皆置此語。無此語者。悉屬偽造。建立之意。有三。一斷疑。凖智度論。佛滅度後。眾請阿難登座。結集法藏。感身相好同佛。眾起三疑。一疑世尊重起。二疑他方佛來。三疑阿難成佛。一唱此語。知是結集法藏。三疑頓斷。二息諍。以阿難與眾。德業頗齊。若不推尊從佛。恐興諍論。一唱此語。顯是授受有源。羣諍自息。三異邪。以西域外道經初。置阿憂二字。阿翻為無。憂翻為有。意謂諸法雖多。不出有無。斷常之見。大抵如是。今置此語。顯是出世正法。揀異邪經)</span>分二。一總明五緣。二別列聽眾。初。</p>
</div>
<div class='div-orig'><p>如是我聞一時佛住王舍城耆闍崛山中。</p>
</div>
<div class='div-commentary'><p style="margin-left:1em">如是。信成就。為順此意。即作信順之詞。以信則言是事如是。不信則言不如是故。華嚴云。信為道元功德母。長養一切諸善法。故首敘之。又如是者。許可之詞。佛地論云。結集時。諸菩薩咸共請言。如汝所聞。當如是說。傳法菩薩。便許可言。如是當說。如我所聞<span class='note-inline'>(云云)</span>。又如是者。指法之詞。有能指所指之別。能指即結集之人。所指即結集之法。結集之人有二。如纂靈記云。摩訶衍藏。是文殊師利與阿難海。於鐵圍山間結集。所指之法。有事有理。事則能詮虗文。從此以後。直至作禮而去。皆如是之事。理則所詮實相。經云。是法不可示。言辭相寂滅。又云。是法住法位。世間相常住等。皆如是之理。若事若理。總屬此法。故不別指。直言如是。若連下釋之。是結集者。對眾標唱之語。蓋謂如是之法。我從佛聞也。我聞。聞成就。謂成就雖在信順。臨期實賴音聞。不有音聞。教體何立。故楞嚴云。此方真教體。清淨在音聞。釋義。則揀別賓主曰我。聲來達耳曰聞。合論。則是結集者。自謂耳提面命。親從佛聞。非私淑讀古者比也。又從凡至聖。說有四我。一凡夫徧計。二外道宗計。三諸聖假我。四法身真我。今就文殊與阿難海。應屬後二。以無徧計及邪計故。聞謂耳根發識。廢別從總。故云我聞。若以今經圓義釋之。我即生佛平等之我。聞謂一即一切之聞。經云。世尊甚希有。令我念過去。無量諸佛法。如今日所聞。一時。時成就。謂臨期雖在音聞。說聽全憑佳會。不有佳會。大法難弘。故古德云。世事合會。尚待昌期。大法弘宣。豈違佳運。釋義。則一者始終究竟之謂。時者遷流轉變之義。合論。則說無異座。聽無異席。說聽事畢。一期究竟。名為一時。又時乃不相應法。或否或泰。俱以時稱。今云一者。揀非否也。以否則不能究竟。不得稱一故。不云年月日者。以如來說法。通乎上下<span class='note-inline'>(謂天上人間也)</span>。滅後結集。達於遐邇。年月日紀。難以對同。故總以一時該之。若就當經。則日沒還照之時。教到機熟之時。經云。今正是其時。時為如實說等。佛。主成就。謂說法雖憑佳期。御眾必推教主。不有教主。羣機何歸。故序云。靈嶽降靈。非大聖無由開化。具足應云佛陀耶。此翻覺者。謂自覺。覺他。覺行圓滿。又覺分能所。能覺之人。有通有別。通則十方三世。諸正徧知。別則高會教主。釋迦牟尼。所覺之理。有淺有深。眾生在纏名本覺。三乘出障名始覺。諸佛究竟名圓覺。即古德所謂平等大慧是也。若明佛身者。隨機所見。差別不同。今依當經。應是三身圓融。無障礙法界之身。經云。深達罪福相。徧照於十方<span class='note-inline'>(自他受用)</span>。微妙淨法身<span class='note-inline'>(法性)</span>。具相三十二<span class='note-inline'>(變化)</span>。又云。我分身諸佛。在於十方。今應當集等<span class='note-inline'>(非一非多無障無礙)</span>。住王舍等。處成就。謂御眾雖推教主。際會必依宏方。欲彰妙詮。豈違玄境。故華嚴無礙。尚依七處標名。涅槃圓極。仍用雙林表法。住即安住之義。佛本無住。亦為物示軌耳。城名王舍者。準大論。昔有駁足國王。與千王共立舍宅。築城於山故。山名耆闍崛。此翻鷲峯。多鷲棲峯故。亦名鷲頭。形如鷲頭故。正名靈鷲。以先佛後佛。皆居此山。佛滅羅漢居之。法滅支佛居之。支佛滅鬼神居之。皆聖靈所居故。山城並敘者。互相依故。大成云。此城此山。眾見不一。或見土木草石。或見眾寶莊嚴。或見諸佛遊行。本經亦云。於阿僧祇劫。常在靈鷲山。又云。大火所燒時。我此土安隱等。明知此山此城。非人間思議境矣。至若寶塔品中。三變淨土。又即於此山此城。儼然湧出華藏界也。若中字者。不過的指佛在此處。不須玄解。總明五緣竟。</p>
<p style="margin-left:1em">△二別列聽眾。此科即眾成就。謂際會雖賴宏基。起教還須英才。若座無知音。說將誰聽。故古德云。子期不遇。伯牙絕絃。於中分二。一分科別列。二敘儀總結。初三。一三乘交參。二八部該羅。三檀眾俱至。初四。一詳列無學。二略述有學。三總陳尼眾。四廣明菩薩。初三。一舉類標數。二明位歎德。三指名總結。初。</p>
</div>
<div class='div-orig'><p>與大比丘眾萬二千人俱。</p>
</div>
<div class='div-commentary'><p style="margin-left:1em">上句舉類。與猶共也。顯聞非一<span class='corr'>己</span>。大揀有學。顯眾是無學。又大有三義。一位尊。皆是羅漢。諸漏<span class='corr'>已</span>盡故。二德隆。逮得<span class='corr'>己</span>利。心得自在故。三望重。人天景仰。眾所知識故。比丘名翻三義。一破惡。謂戒防形非。定除心亂。慧悟想虗。能破見思故。二怖魔。謂既破見思。將出三界。魔恐失黨。驚怖不安故。三乞士。謂既稱破惡。又名怖魔。當離邪命。乞食自濟故。乞而稱士者。以為成道業。應受此食也。亦云除饉。謂眾生福薄。常受饑饉。比丘乞食。能生福力故。又比丘有二。一聲聞比丘。二菩薩比丘。今據迹論。仍屬聲聞。但與向不同。如四子信解偈云。我等今者。真是聲聞。以佛道聲。令一切聞。葢名同而實異耳。眾者和合之稱。梵語僧伽。此云和合眾。和合有二。一事和。謂戒。見。利。身。口。意。六事俱和故。二理合。謂同證擇滅無為法故。若依今經。理合則實相平等。事和則萬二同聞。文無和合者。不和非眾。稱眾必和。不言。可知故。下句標數。萬二千人。指現會受記之眾。準正法華云。比丘一千二百。葢是但標常隨。什師以最後極談。無論雲集常隨。均蒙授記。俱宜詳列。故為改譯<span class='note-inline'>(問。上根受記。身子一人。中根受記。迦葉等四人。下根受記。樓那等一千二百。今云萬二千人。指現會受記之眾。何所憑耶。答。豈不聞法師品初。如來廣記云。於佛前聞妙法華經一偈一句。乃至一念隨喜者。皆與授記。據此。則三根受記之外。實繁有眾矣)</span>。俱。同也。謂同聞斯法。揀非私傳暗授者比也。舉類標數竟。</p>
<p style="margin-left:1em">△二明位歎德二。一明位二歎德。初。</p>
</div>
<div class='div-orig'><p>皆是阿羅漢諸漏<span class='corr'>已</span>盡。</p>
</div>
<div class='div-commentary'><p style="margin-left:1em">上句。約證明位。皆是者。位德相等。無別眾之非也。阿羅漢。亦翻三義。一殺賊。即前破惡果也。言比丘以三無漏學。對破見思。如用兵捉賊。今則盡斷。如賊<span class='corr'>已</span>殺故。二不生。即前怖魔果也。言比丘將出三界。魔怖失黨。今則永離。不復再生故。三應供。即前乞士果也。言比丘乞食資身。為成道業。今道<span class='corr'>已</span>成。應受供養故。又此經羅漢。亦與向不同。如四子信解偈云。我等今者。真阿羅漢。於諸世間。天人魔梵。普於其中。應受供養。乃似同而實異也。下句。約斷明位。諸漏有三。一欲漏。謂欲界煩惱。二有漏。即上二界煩惱。三無明漏。即三界無明。因此煩惱無明。漏落三界生死。從功能立名。<span class='corr'>已</span>盡者。永絕生死之因。於三界中得解脫也。由此二句觀之。則是眾皆證斷具足。當無學位矣。明位竟。</p>
<p style="margin-left:1em">△二歎德。</p>
</div>
<div class='div-orig'><p>無復煩惱逮得<span class='corr'>己</span>利盡諸有結心得自在。</p>
</div>
<div class='div-commentary'><p style="margin-left:1em">上二句。約證歎德。無復者。不復更有。煩惱者。界內見思。以界外塵沙。非聲聞所斷故。逮猶及。得猶證也。<span class='corr'>己</span>利即小乘涅槃。以小乘涅槃。<span class='corr'>但</span>自出生死。不能入廛垂手。起利他行故。然此乃釋上是阿羅漢之義。正以無復煩惱。逮得<span class='corr'>己</span>利。方入羅漢位矣。</p>
<p style="margin-left:1em">下二句。約斷歎德。盡謂自此永絕之義。諸有者。略曰三有。廣曰二十五有。均於廣略。則曰九有。以此中因果不亡。故名為有。即眾生受輪處也。結之一字。若作諸有生因。便與上文煩惱相複。今解直指諸有為結。以能繫縛眾生。不得解脫故。若離合釋之。當云諸有即結。持業釋也。然諸有雖能繫縛眾生。實眾生自相繫縛。今此眾住最後身。自此永絕。故云盡也。心之一字。隨教各別。今約二乘。應指六識為心。以彼惟依六識三毒。立染淨本故。自在者。解脫義。解脫有二。一謂斷我執。證我空。解脫分段生死。名離妄解脫。二謂斷法執。證法空。解脫變易生死。名一切解脫。今約二乘。應是離妄解脫。以未達法空。不能入廛垂手。雖曰盡諸有結。惟心自在也。然此乃釋上諸漏<span class='corr'>已</span>盡之義。正以盡諸有結。心得自在。方極漏盡果矣。明位歎德竟。</p>
<p style="margin-left:1em">△三指名總結二。一指名別列。二結略顯廣。初。</p>
</div>
<div class='div-orig'><p>其名曰阿若憍陳如<span class='note-inline'>(至)</span>須菩提阿難羅睺羅。</p>
</div>
<div class='div-commentary'><p style="margin-left:1em">首句總標。又指徵之詞。猶言其名為誰也。阿若下。別列。具云阿若多。此翻最初解。名也。以如來初轉法輪。尊者先解故。楞嚴自陳云。佛問比丘。我初稱解。如來印我。名阿若多。憍陳如。亦云憍陳那。亦云拘鄰如。此翻火器。姓也。以先人事火命族。授記在後。列名居初者。為示權現意故。阿含云。我佛法中。寬仁博識。初受法味者。拘鄰如為第一。摩訶迦葉。此云大龜氏。姓也。以先輩修道。感靈龜負圖之瑞。遂命族焉。佛弟子中。同族最多。故揀以大。名畢鉢羅。此云飲光。以身具光明。飲蔽餘光故。楞嚴云。我於往劫。以紫金光。塗佛形像。自爾以來。身常圓滿紫金光聚。阿含云。我佛法中。行十二頭陀。難行苦行者。大迦葉為第一。優樓頻螺。此云木瓜林。禱林而生故。亦云木瓜癃。胸前有癃。如木瓜故。伽耶。此云象頭。山名也。依山住故。那提。此云福生。河名也。依河住故。此三迦葉。因於毗婆尸佛法中。共竪剎杆。故感今為弟兄。兄事火龍。為瓶沙王師。佛現十種神變度之。遂擲火具於水。率徒五百。歸佛出家。伽耶那提。見水中漂下火具。視知其事。各率徒二百五十。詣佛得度。阿含云。我佛法中。將護四眾。供給四事。令無所乏者。優樓頻螺迦葉為第一。觀了諸法。都無所著。善能教化者。伽耶迦葉為第一。心意寂然。降伏諸結。精進不退者。那提迦葉為第一。</p>
<p style="margin-left:1em">舍利弗。具云舍利弗羅。此翻鶖鷺子。鶖鷺。母名也。其母眼目精明。如鶖鷺鳥故。尊者是其所生。故繫以子。葢依母彰名也。亦云身子。其母身形端正故。尊者生身八歲。登論座辯勝羣英。出家七日。通佛法果證無學。阿含云。我佛法中。智慧無窮。決了諸疑者。舍利弗為第一。</p>
<p style="margin-left:1em">目犍連。此云<span class='corr'>采</span>菽氏。姓也。因先輩居山。<span class='corr'>采</span>菽豆而食。遂命族焉。名拘律陀。此云無節樹。禱樹而生故。今惟標姓。恐濫同族。故以大字揀之。尊者身遊十方。得無罣礙。曾止耆婆之車。焚得勝之殿。攝調達而歸正法。取釋種以藏梵天。神通彰灼。難以備陳。阿含云。我佛法中。神通輕舉飛到十方者。大目犍連為第一。迦旃延。此云剪剃。姓也。以先輩居山。與仙人剃髮為姓。為揀同族。故冠以摩訶。名文飾。謂善飾文詞。能議論故。阿含云。我佛法中。善分別義。敷演道教者。迦旃延為第一。阿㝹樓䭾。亦云阿那律陀。亦云阿尼樓豆。此云如意。因於弗沙佛時。以稗飯施辟支佛。果感九十一劫。生人天中。受如意樂。至今未盡故。亦云無貧。謂自爾以來。不受貧窮故。尊者乃白飯王子。初出家時。常樂睡眠。如來呵為畜生。啼泣自責。眉不交睫。七日七夜。遽失雙目。如來示以樂見照明金剛三昧。由此不因肉眼。觀見十方。精真洞然。如觀掌果。阿含云。我佛法中。天眼徹視者。阿那律為第一。</p>
<p style="margin-left:1em">劫賓那。此云房宿。初欲近佛。夜宿陶師之家。以草為座。佛欲度彼。化一老宿。入與同宿。尊者推草讓之。因為說法。即證無學。以曾與如來同房共宿。故名房宿。又房宿星名。禱此生故。又胸如星房。從解得名。阿含云。我佛法中。善知星宿日月者。劫賓那為第一。</p>
<p style="margin-left:1em">憍梵波提。此云牛呞。食後虗哨。如牛呞故。準楞嚴。以往昔輕弄沙門。生生世世。常感此報。佛恐世人不識。生謗招愆。勅令常居天上。不許久住人間。阿含云。樂在天上。不住人間者。憍梵波提為第一。</p>
<p style="margin-left:1em">離婆多。此云假和合。智論云。尊者夜宿空亭。有一鬼擕屍而至。又一鬼隨來爭之。各言我持來。共決於尊者。尊者據實答之。後鬼怒。拔尊者手足而食。前鬼取屍上手足補之。二鬼相食而去。天明自思。我身眼見鬼食。却又隨我行住。逢人便問。是我身否。眾僧知其時至。乃曰汝身假和。非<span class='corr'>己</span>有也。尊者聞之。漏盡得道。此命名之由也。阿含云。坐禪入定。心不倒亂者。離婆多為第一。</p>
<p style="margin-left:1em">畢陵伽婆蹉。此云餘習。因往昔五百世為婆羅門。性多憍慢。今雖成道。餘習未盡。每過恒河。便呼小婢斷流。神雖為斷。懷瞋白佛。佛令向神求懺。遂合掌向神曰。小婢莫瞋。大眾皆笑。佛言。實無慢心。乃習氣也。阿含云。我佛法中。樹下苦坐。不避風雨者。畢陵伽婆蹉為第一。</p>
<p style="margin-left:1em">薄拘羅。此云善容。色貌端正故。亦云重姓。因於毗婆尸佛法中。以訶梨勒果施病僧。今生婆羅門家。感五不死。一繼母置火爐中不死。二置沸湯中不死。三推落水中不死。四大魚吞之不死。五漁人獲魚。剖之不死。遂養為<span class='corr'>己</span>子。其父聞爭。共議兩家為子。故名重姓。曾於無量劫來。持不殺戒。今生一百六十歲。無少病痛。阿含云。我佛法中。壽命極長。終不中夭。端莊不苟。常樂閒居者。薄拘羅為第一。</p>
<p style="margin-left:1em">摩訶拘絺羅。此云大膝。因膝骨博大立名。尊者乃身子之舅。素辯勝姊。姊孕身子。則不能勝。知懷智人。寄辯母口。遂奮志遊學南天。歷十八年。讀十八經。無暇剪爪。世稱長爪梵志。洎歸。聞身子出家。遂起慢心云。我甥八歲。聲震五天。沙門何術。誘彼出家。及見佛負墮。亦隨出家。阿含云。我佛法中。得四辯才。觸問能答者。拘絺羅為第一。</p>
<p style="margin-left:1em">難陀。此云善歡喜。牧牛子也。飯王俾十萬出家。尊者稱善歡喜。故以名焉。性極聰敏。音聲絕倫。初入佛法。欣道第一。</p>
<p style="margin-left:1em">孫陀羅難陀。佛之胞弟。為揀牧牛難陀。連妻為名也。妻名孫陀羅。此云好愛。性多愛欲故。亦云端正。身形端正故。尊者初出家時。心常散動。如來勅令觀鼻端白。因此心開漏盡。成阿羅漢。楞嚴云。我以消息。息久發明。明圓滅漏。斯為第一。</p>
<p style="margin-left:1em">富樓那彌多羅尼子。依父母彰名。父名富樓那。此云滿願。亦云滿江。其祖禱江而生。得滿其願故。母名彌多羅尼。此云慈女。樂誦圍陀典中。慈行篇故。具足應云。滿江慈女之子。經疏從略。多以滿慈子稱之。阿含云。我佛法中。善能廣說。分別義理者。滿慈子為第一。</p>
<p style="margin-left:1em">須菩提。此云空生。以初生時。其家庫藏皆空故。次以父母驚異。庫藏轉現。故亦名善現。又以忽空忽現。卜之占者。占者言。既善且吉。故亦名善吉。常住無諍三昧。所修行業。以空為本。楞嚴云。佛問圓通。如我所證。諸相入非。非所非盡。旋法歸無。斯為第一。</p>
<p style="margin-left:1em">阿難。此云慶喜。斛飯王子。調達之弟也。佛成道日。尊者始生。時淨飯王。既聞世尊成道。又聞斛飯生子。舉國欣慶。故以名焉。昔與如來。同於空王佛所發心。如來常勤精進。早成正覺。尊者常樂多聞。護持法藏。阿含云。我佛法中。多聞廣達。堪任奉持者。阿難為第一。</p>
<p style="margin-left:1em">羅睺羅。此云覆障。佛之子也。以因中塞鼠穴六日。及不看婆羅門六日。報感處胎六年。為胎所覆。為宿因所障。故名覆障。本經佛自述云。羅睺羅密行。唯我能知之。故稱尊者。密行第一。然此上所釋。諸聖名目。不過略準古德。錄出一二。其餘過現事跡。諸註尚多。要知本地幽微。非心所測。況今經既屬圓機。則一行即一切行。一德即一切德。烏可得而言諸。指名別列竟。</p>
<p style="margin-left:1em">△二結略顯廣。</p>
</div>
<div class='div-orig'><p>如是眾所知識大阿羅漢等。</p>
</div>
<div class='div-commentary'><p style="margin-left:1em">如是。即指上二十一人。以此二十一人。在人天大眾之中。凡有聞名皆知。見面皆識。故云眾所知識。又此二十一人。雖屬羅漢。皆回小向大。故云大阿羅漢。又大阿羅漢。既揀定性。而眾所知識。仍揀萬二。言萬二之眾。雖皆大阿羅漢。未必皆為眾所知識。今上所列。乃眾所知識之大阿羅漢也。等者等其伴侶。主伴和合。共成萬二之數<span class='note-inline'>(問。阿難羅睺。凖授記俱在有學。今列無學眾中。豈不與後相違。答。此有三義。一捨權從實故。凖智論。阿難對迦葉云。我能有力。久可得道。為侍佛故。故留殘結。本經亦云。方便為侍者。護持諸佛法。據此則阿難實德<span class='corr'>已</span>證無學。為侍佛故。權住學地。今捨權從實。故列於此。羅睺凖知。二為破權執故。以阿難羅睺。授記雖在有學。不過引進實行。曲示權儀。執權者即以實行目之。今為破權執。故列於此。三名同義別故。準信解品云。今得無漏。無上大果。又云。我等今者。真阿羅漢。據此則向稱無學。對待非真。今稱無學。乃真無學。而阿難羅睺。既<span class='corr'>已</span>了知自心。本來是佛。是真無學。故列於此)</span>。詳列無學竟。</p>
<p style="margin-left:1em">△二略述有學。</p>
</div>
<div class='div-orig'><p>復有學無學二千人。</p>
</div>
<div class='div-commentary'><p style="margin-left:1em">首二字。文雖局此。義通下科。言彼時靈山一會。不獨萬二同聞。乃復有學無學若干。尼眾若干。菩薩摩訶薩等若干。正以見羽翼之多人也。學無學者。舉有學類。以彼所證未極。所斷未竟。研真斷惑。始學無學人故。二千人者。標有學數。後文授學無學人記。即此眾也。無明位歎德者。既屬有學。無位可明。無德可歎故。無指名總結者。準後阿難羅睺。乃有學受記之首。為是權現。<span class='corr'>已</span>列無學眾中。其餘或有或無。無足重輕。故不指名。無庸更結。然雖如是。論實德本無優劣。亦不過各據一途。以引偏好耳。幸勿執迹而昧本也。略述有學竟。</p>
<p style="margin-left:1em">△三總陳尼眾。</p>
</div>
<div class='div-orig'><p>摩訶波闍波提<span class='note-inline'>(至)</span>耶輸陀羅比丘尼亦與眷屬俱。</p>
</div>
<div class='div-commentary'><p style="margin-left:1em">摩訶波闍波提。佛姨母也。此云大愛道。因初求出家。佛不許可。阿難代陳三請。佛勅能修八敬。方聽出家<span class='note-inline'>(八敬者。一。百歲尼。應禮初夏比丘足。二。不得罵比丘。三。不得舉比丘過。四。應從大僧求具戒。五。若犯僧殘。應半月在二部僧中。行摩那埵行。六。應半月於大僧中。求教授人。七。不應在無比丘處夏安居。八。安居訖。當詣大僧中求自恣)</span>。聖母為愛道故。堪忍奉行。故名焉。亦名憍曇彌。此云眾主。為尼眾之主故。比丘同前。尼翻為女。為別大僧故也。眷屬六千。標所與之數。法性相親曰眷。人事相制曰屬。以六千尼眾。智由聖母所生。身依聖母而住。論法性有相親之誼。論人事有相制之義故。羅睺羅母。佛之婦也。名耶輸陀羅。此云華色。有美色故。亦云名聞。有聲譽故。亦者例上之詞。謂耶輸陀羅。因見波闍波提。主伴和合。同入高會。故亦與眷屬俱也。不言數目者。非同尼主。眷屬眾多。無可表彰故。準後持品增記。即此科尼眾之數。齊此以上。準常皆聲聞眾也。總陳尼眾竟。</p>
<p style="margin-left:1em">△四廣明菩薩三。一舉類標數。二明位歎德。三指名總結。初。</p>
</div>
<div class='div-orig'><p>菩薩摩訶薩八萬人。</p>
</div>
<div class='div-commentary'><p style="margin-left:1em">上五字。舉類。菩薩。半梵語也。具云菩提薩埵。此翻覺有情。有三義。一約自利。謂菩薩是能覺悟之有情。揀非凡夫不自覺故。二約利他。謂菩薩能覺悟法界有情。揀非二乘不覺他故。三約兩利。謂菩薩上求佛覺。下化有情。揀非悲智偏用。墮二邊故。摩訶薩。具云摩訶菩提薩埵。言向下所列諸聖。或帶果行因。或一生補處。如觀音文殊彌勒勢至等。非地前諸位可比。故既稱菩薩。又以摩訶薩揀之。以是菩薩中之大菩薩故。</p>
<p style="margin-left:1em">八萬人。標數。法師品初。因藥王。告八萬。即此眾也<span class='note-inline'>(問。據今解聲聞眾中。暫爾雲集。俱在標數之內。此菩薩眾中。地湧雲集等。何不標其數耶。答。此經正授聲聞成佛之記。故暫爾雲集者。亦須標之。若地湧雲集等。不過承虛接響。助發玄化。如非經前預至。凡因事方來。及夫未終卷而去者。槩不標其數也)</span>。</p>
<p style="margin-left:1em">△二明位歎德二。一明位。二歎德。初。</p>
</div>
<div class='div-orig'><p>皆於阿耨多羅三藐<span class='note-inline'>(至)</span>樂說辯才轉不退轉法輪。</p>
</div>
<div class='div-commentary'><p style="margin-left:1em">首句。約自利明位。阿耨多羅。此云無上。法身德也。以法身竪窮三際。橫徧十方。一切諸法無過上故。三藐。此云正等。正謂方正。等謂平等。解脫德也。以解脫不為煩惱所染。本自方正。不為生死所遷。本自平等故。三菩提。此云正覺。正揀偏邪。覺顯明了。般若德也。以般若能覺了諸法性相真妄虗實。揀非凡小偏覺。及外道邪覺故。此是佛果三德。取以明位者。顯圓教菩薩。因果該徹之義。不退轉義。有淺有深。如位不退等。今就圓教。一位即一切位。一切位即一位。初發心時。即攝諸位。故不退也。若以向下列各諸聖言之。復開為二。一將證不退。如等覺補處之尊。二<span class='corr'>已</span>證不退。如帶果行因之聖。總言此中諸聖。雖有將證<span class='corr'>已</span>證之別。究竟皆屬不退。揀非六心墮落。塵劫聲聞者比也。</p>
<p style="margin-left:1em">皆得下。約利他明位。陀羅尼。此云總持。謂總一切法。持無量義故。準後文名有多種。今束為二。一有字。如陀羅尼品及普賢品。諸聖所說。二無字。只可智知。不可言辯。後云。是法不可示。言詞相寂滅。即無字陀羅尼也。今對下文樂說辯才之句。應屬無字。正以總持得於心。樂說形於口故。樂說辯才。四辯之一。四辯者。一法無礙辯。於一切法能演說故。二義無礙辯。於一切義能分析故。三詞無礙辯。殊方異類。言詞相通故。四樂說無礙辯。隨情順欲。樂說不倦故。此四辯才。後後能攝前前。前前不攝後後。今舉後攝前。故<span class='corr'>但</span>云樂說辯也。轉謂傳說。謂以<span class='corr'>己</span>所得。傳說於人故。不退法者。凡有所說。皆為一佛乘也。輪有摧輾運動二義。法能摧滅虗妄。運入真實。故借以喻之。又上明自利。則曰菩提不退。此明利他。則曰轉不退輪。正謂菩薩。得是道以處<span class='corr'>己</span>。運是道以利人。揀非欲速出三界。自求涅槃者比也。由此科之義觀之。則八萬菩薩。皆自證不退。而入法王位矣。明位竟。</p>
<p style="margin-left:1em">△二歎德。</p>
</div>
<div class='div-orig'><p>供養無量百千諸佛<span class='note-inline'>(至)</span>能度無數百千眾生。</p>
</div>
<div class='div-commentary'><p style="margin-left:1em">前五句。約自利歎德。供養者。外修四事。內致一心。不達三輪體空。名事供養。如達體空。名理供養。今是理供養也。無量百千諸佛者。極顯其所供佛多。所謂不於一佛二佛。三四五佛。而種善根也。植者。栽培之義。眾德。即佛果萬德。本猶根也。言菩薩既供多佛。必是萬行交修。雖未即證萬德。<span class='corr'>已</span>培萬德之根本矣。諸佛稱歎者。或稱其因深。或歎其果近。如今經顯本授記之類是也。以慈修身者。借利物之行。成就<span class='corr'>己</span>德。如今經授記之後。又復經劫行因之類是也。善入佛慧者。承上既曰以慈。必是不捨塵勞。既曰修身。必能成就佛慧。正以不捨塵勞而成就佛慧。乃不入而入。故名善入。若二乘之沉空趣寂。縱少有所得。俱墮偏枯。雖入亦不名善也。然此一節。乃釋上菩提不退之義。正以供佛之多。植德之眾。既為諸佛稱歎。又能以慈修身。於諸佛慧。<span class='corr'>已</span>稱善入。方能任運修證。而至不退位矣。</p>
<p style="margin-left:1em">通達下。約利他歎德。大智揀非權小。所謂一切種智是也。到彼岸者。凡事究竟之謂。不取生死此岸。涅槃彼岸之義。準正法華云。大智度無極。言菩薩既能通達大智。其智可謂究竟無極。故云到彼岸也。名稱普聞者。大智充於中。聲名揚於外故。無量世界。極言其聞之遠也。能度眾生者。大智充足。赴應者廣。聲名洋溢。受化者眾故。無數百千。極言其度之廣也。然此一節。乃釋上轉不退輪之義。正以通達大智。名稱普聞。於諸眾生。<span class='corr'>已</span>能度脫。乃可轉不退輪。而入法王位矣。明位歎德竟。</p>
<p style="margin-left:1em">△三指名總結二。一指名別列。二結略顯廣。初。</p>
</div>
<div class='div-orig'><p>其名曰文殊師利菩薩<span class='note-inline'>(至)</span>寶積菩薩導師菩薩。</p>
</div>
<div class='div-commentary'><p style="margin-left:1em">首句同上。別列中。文殊師利。亦云曼殊室利。此翻妙德。大經云。了了見佛性。猶如妙德等。亦翻妙吉祥。以初生時。有祥光滿室之兆故。此菩薩用周三際。化滿塵方。道成先劫。號龍種尊王。現證北方。稱摩尼寶積。未來成佛。名曰普現。在因為八王師。在果為七佛祖。影嚮大化。示同菩薩。華嚴表根本智。今經為發起主。圓極妙理。非智莫解。故首標之。</p>
<p style="margin-left:1em">觀世音有二義。一約智悟。二約悲化。約智悟者。觀即能聞根性。世音即所觀聲塵。以菩薩觀聲反聞。得入圓通故。約悲化者。觀即悲心赴應。世音即稱名機感。以菩薩悲心應機。尋聲救苦故。常住普門三昧。圓現自在神通。<span class='corr'>已</span>成正覺。過去號正法明佛。示居因門。現在為彌陀輔翼。當補佛處。未來名普光功德。用表慈門。流通玄化。故次標之。</p>
<p style="margin-left:1em">得大勢。即大勢至也。思益經云。我投足之處。震動三千大千世界。及魔宮殿。故名大勢至。悲華經寶藏佛言。由汝願取大千世界。今當字汝為大勢至。又此菩薩。以念佛三昧。攝念佛人。歸於淨土。不勞而化。故名大勢至也。最上一乘。具大勢力。方能進取。故特列其名。</p>
<p style="margin-left:1em">常精進者。寶積經云。是菩薩為一眾生。經無量劫。隨逐不捨。猶不受化。無有一念棄捨之心。以身心精進。故名常精進。今列其名者。葢為引攝二乘。發度生心。立精進行也。</p>
<p style="margin-left:1em">不休息者。思益經云。恒河沙劫為一日夜。三十日為月。十二月為歲。過百千萬億劫。得值一佛。如是值恒河沙佛。行諸梵行。修習功德。然後受記。心不休息。故名不休息。今列其名者。葢為䇿進疲勞。成就大志。自鄙先心也。</p>
<p style="margin-left:1em">寶掌菩薩者。寶積經云。以何義故。名為寶掌。謂彼菩薩。於諸佛土化眾生時。欲以右手。徧捫諸佛世界。即隨所欲而得成辦。從其手出佛法僧聲。乃至慈悲喜捨之聲。又大論云。寶掌菩薩。七寶從其手出。給施一切眾生。又令歡喜。得至涅槃。故名寶掌。然此經甚深無量。非具智慧寶手者。不能捫其邊際。因列其名以表之。</p>
<p style="margin-left:1em">藥王菩薩者。觀經云。昔名星光。從尊者日藏邊。聞說佛慧。以雪山上藥。供養眾僧。願於未來。能治眾生身心二病。舉世歡喜。號為藥王。過去為喜見身。當來號樓至佛。現為法師品中當機。用表普濟。故列其名。</p>
<p style="margin-left:1em">勇施菩薩者。為欲滿足六波羅密。勤行布施。心無悋惜。乃至頭目髓腦。身肉手足。施於乞者。亦不怯弱。今列其名者。以布施率萬行之首。欲成佛果。惟此為要也。</p>
<p style="margin-left:1em">寶月菩薩者。借喻為名。月以摩尼為體。麗中天而千江現影。喻菩薩以真如為身。朗性天而萬類顯形。今列其名者。以此經乃體用全彰。非若人不足與有為也。</p>
<p style="margin-left:1em">月光菩薩者。月以清涼表定。光以照耀顯慧。定慧具足。方契佛乘。故列其名。以為有志佛道者法。</p>
<p style="margin-left:1em">滿月菩薩者。自覺聖智圓滿。如望夜月故。然此經唯佛與佛。乃能究盡。非聖智圓滿者。無所由明。故列其名也。</p>
<p style="margin-left:1em">大力菩薩者。以度生為<span class='corr'>己</span>任。以至果為限期。任重道遠。不退不屈。若斯人者。乃可續佛慧命。傳佛聲教。故特列其名。</p>
<p style="margin-left:1em">無量力者。用周三際。化滿十方。方際相涉而分量莫窮。化用交絡而神力無限。此經之所以流通無盡者。端賴斯人。故列其名。以為弘經者法。</p>
<p style="margin-left:1em">越三界者。居塵不染。處有不繫。本為成就眾生。旅泊三界。權作空華佛事。實欲淨佛國土。不出一真。徧現遊戲神通。如是之人。乃可津梁末法。流通聖典。故列其名。以為四依之準。</p>
<p style="margin-left:1em">䟦陀婆羅。此云善守。謂善能守護眾生。令不退轉菩提心故。思益經云。若眾生聞名者。畢竟得三菩提是也。亦云賢首。功高十地。德邁三賢。為眾賢之首故。今列其名者。表斯經必隣極之人。乃堪傳授也。</p>
<p style="margin-left:1em">彌勒。具云彌帝利。亦云梅哩利耶。此翻慈氏。姓也。思益經云。若眾生見者。即得慈心三昧。故稱慈氏。名阿逸多。此翻無能勝。謂位登補處。除佛一人。餘無能勝故。昔號求名。現居兜率。當作龍華主人。斯經前後兩章。皆為發起。葢欲借此妙法。結三會度生之緣。故列其名。俾有志龍華者。於斯經宜盡心焉。</p>
<p style="margin-left:1em">寶積菩薩者。什師注淨名經云。積聚智慧寶。故名寶積。火宅喻後偈云。斯法華經。為深智說。故列其名。以為受道者勉。</p>
<p style="margin-left:1em">導師菩薩者。入廛垂手。弘範三界。導愚迷之眾。為天人之師故。思益經云。於邪道眾生。生大悲心。令入正道。故名導師。然斯經貴在弘通。而弘通必依善友。故以導師之名。殿於眾聖之後焉。此上所釋。諸聖名目。或從因行。或從果德。或約智悟。或約悲化。亦不過略準古德。錄出一二。要知無學聲聞。尚非一德可局。況隣極菩薩。豈片善可罄哉。指名別列竟。</p>
<p style="margin-left:1em">△二結略顯廣。</p>
</div>
<div class='div-orig'><p>如是等菩薩摩訶薩八萬人俱。</p>
</div>
<div class='div-commentary'><p style="margin-left:1em">如是二字。指上列名諸聖。等統率也。菩薩摩訶薩。指所統之眾。八萬人。結主伴之數。言如是一十八眾。所等菩薩。俱是摩訶薩。主伴和合。共有八萬人也。又此中結詞。與前無學科中稍異。前以等字在德號之下。故知能等者勝。所等者劣。今以等字在德號之上。故知能等所等。實無優劣。然法華一會。豈無新意及淺位者。但難枚其數耳。三乘交參竟。</p>
<p style="margin-left:1em">△二八部該羅<span class='note-inline'>(雖有內應。必假外護。故於三乘之後。列八部焉)</span>。分六。一天王天眾。二龍王龍眾。三緊那羅眾。四乾闥婆眾。五阿修羅眾。六迦樓羅眾。初。</p>
</div>
<div class='div-orig'><p>爾時釋提桓因與其眷屬<span class='note-inline'>(至)</span>眷屬萬二千天子俱。</p>
</div>
<div class='div-commentary'><p style="margin-left:1em">爾時下。忉利天眾。釋提桓因。此云能主。即忉利天之主也。正量論云。因於迦葉佛法中為女人。發心建佛塔。有三十二人助成。女人為天主。三十二人為列辟。所謂三十三天是也。與其眷屬。標所統部類。以天主既集。親眷臣屬。咸相隨故。二萬天子。明眷屬數目。以子於天主。故皆以天子稱之。</p>
<p style="margin-left:1em">復有下。四王天眾。古德云。明月天子。即月宮天子。普香天子。即星宿天子。紫微大帝。寶光天子。即日宮天子。此三天子。唯星宿天子。端居中天。統攝周天星象。分司照耀。餘二天子。居須彌山腹。循環四洲。所謂三光照世是也。四大天王者。一名提頭賴吒。此云持國。在須彌東面。居黃金埵。統乾闥婆富單那二部。二名毗留勒叉。此云增長。在須彌南面。居琉璃埵。統鳩槃茶薜茘多二部。三名毗留博叉。此云廣目。在須彌西面。居白銀埵。統毗闍舍毒龍二部。四名毗沙門。此云多聞。在須彌北面。居水晶埵。統夜叉羅剎二部。其所住處。當須彌腹。齊日月宮。各統二部鬼神。覆護世界。不令惱人。所謂護世四王是也。與其眷屬等。總指三光天子。并四大天王。所統部類之數。</p>
<p style="margin-left:1em">自在下。欲頂二天。自在天子。化樂天之主也。此天欲得五欲境時。變化自在。故以自在為名。大自在天子。他化天之主也。此天欲得五欲境時。餘天為化。自在勝前。故以大自在為名。眷屬三萬者。欲界勝處。眷屬亦多故<span class='note-inline'>(據欲界於忉利之上。化樂之下。更有夜摩兜率二天。今不具者。舉上下以攝中故)</span>。齊此以上。總屬欲界天也。</p>
<p style="margin-left:1em">娑婆下。色界天眾。娑婆。此云堪忍。五濁八苦。堪能忍受。無求出意故。主者。取在上覆護之義。準教中一四天下。上覆初禪。則初禪為四天下主也。小千世界。上覆二禪。則二禪為小千界主也。中千世界。上覆三禪。則三禪為中千界主也。大千世界。上覆四禪。則四禪為大千界主也。據此則色界四禪。俱稱界主。<span class='corr'>但</span>所主有廣狹不同。如家主。邑主。國主。天下主之類。梵之一字。仍屬西語。此翻離欲。除下地擊。上升色界故。王者。統攝梵眾。於本天中得自在也。然既稱界主。又稱梵王者。為顯所護之境。并明所居之位故。尸棄大梵者。初禪天王。此云頂髻。頂有螺髻故。光明大梵者。二禪天王。依正光明。勝於初禪故。等攝三四。譯文巧耳。眷屬萬二千。即所統梵眾之數。此上更有無色一界。會亦當有。但以無色可見。故不列也。準身子受記之後。慶讚回向之語。則此中諸天。皆寄位聖賢。影嚮大化。豈彼凡夫天。所可同日語哉。</p>
<p style="margin-left:1em">△二龍王龍眾。</p>
</div>
<div class='div-orig'><p>有龍八王難陀龍王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">首句總標。</p>
<p style="margin-left:1em">難陀下。別列。難陀。此云歡喜。䟦難陀。此云善歡喜。兄弟二龍。常護摩竭提國。風不鳴條。雨不破塊。五糓豐登。善應人心。瓶沙王歲設大會賽之。百姓聞之。歡喜趨赴。故以名也。娑伽羅。此云鹹海。因依香水海外。鹹水海住故。和脩吉。此云寶稱。名聞尊重故。亦云多頭。形現多頭故。德叉迦。此云現毒。噓氣毒人故。亦云多舌。形現多舌故。阿那婆達多。亦云阿耨達。此翻無熱惱。池名也。阿含云。雪山頂上。有阿耨達池。池中有五柱堂。龍住其中。即今龍王是也。摩那斯。此云大身。亦云大力。修羅與帝釋戰。排海水淹善見城。此龍縈身以遏海水。因得名焉。優鉢羅。此云青蓮華。池名也。龍依池住故。等者總該不盡之數。準請雨經。有八十四億那由他龍王。今雲集高會者。豈止於八。故以等字該之。</p>
<p style="margin-left:1em">末句總結。準海龍王經。有光耀龍女。與二萬海神。佛記當生無怒佛土。海龍王受決。當成無垢淨佛。今經亦有八歲龍女。頓證南方。則此眾深本。豈可測量也哉。</p>
<p style="margin-left:1em">△三緊那羅眾。</p>
</div>
<div class='div-orig'><p>有四緊那羅王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">首句總標。緊那羅。帝釋法樂神也。亦云真陀羅。此翻疑神。人身而有一角。似人非人。見者生疑故。佛說法時。諸天絃歌而頌法門者。即此神也。</p>
<p style="margin-left:1em">次句下。別列。法緊那羅。奏四諦法者。以四諦有軌持義故。妙法緊那羅。奏十二因緣法者。以因緣法。較之四諦為盡善故。大法緊那羅。奏六度法者。以六度法。揀小乘故。持法緊那羅。總奏前三法者。以一音普咏諦緣六度。有總持義故。</p>
<p style="margin-left:1em">末句總結。可知。</p>
<p style="margin-left:1em">△四乾闥婆眾。</p>
</div>
<div class='div-orig'><p>有四乾闥婆王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">首句總標。乾闥婆。帝釋俗樂神也。亦云乾陀羅。此翻齅香。亦翻香陰。以此眾齅香為食。以香資陰故。</p>
<p style="margin-left:1em">次句下。別列。樂乾闥婆。舞干羽者。如庭列八佾之類。樂音乾闥婆。歌律呂者。如聲叶五音之類。美乾闥婆。較前樂乾闥婆。猶為盡美。葢舞之精而妙者。美音乾闥婆。較前樂音。猶為盡美。葢歌之和而雅者。</p>
<p style="margin-left:1em">末句總結。然此上二部。或是內祕實德。外現權相。或是多生有緣。得預高會。俱未可定。</p>
<p style="margin-left:1em">△五阿修羅眾。</p>
</div>
<div class='div-orig'><p>有四阿修羅王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">首句總標。阿修羅。亦云阿素洛。此翻無端正。以此類有端正女。無端正男故。亦云非天。以此類福報似天。位德非天故。準楞嚴說有四種。一卵生。於鬼道中。以護法力。乘通入空。從卵而生。屬鬼趣攝。二胎生。於諸天中。降德貶墜。其所卜居。隣於日月。從胎而出。屬人趣攝。三化生。執持世界。力洞無畏。能與梵王帝釋爭權。因變化有。屬天趣攝。四濕生。生大海心。沉水穴口。旦遊虗空。暮歸水宿。因濕氣有。畜生趣攝。今經修羅。或亦四種俱有。若列名者。似屬天趣。亦兼人鬼。</p>
<p style="margin-left:1em">次句下。別列。婆稚。此云被縛。與天帝戰時。曾被縛故。佉羅騫陀。此云廣肩。兩肩寬廣。排海水淹善見城者是也。毗摩質多羅。此云種種疑。心思天位。疑慮多端故。亦云淨心。歸佛受化。其心乃淨故。即天帝妃舍脂之父也。羅睺。此云障日。與天帝戰時。能以手障日故。</p>
<p style="margin-left:1em">末句總結。</p>
<p style="margin-left:1em">△六迦樓羅眾。</p>
</div>
<div class='div-orig'><p>有四迦樓羅王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">首句總標。迦樓羅。亦云迦留羅。此翻金翅鳥。其翅金色故。俗稱大鵬。兩翅相去。三百六十萬里。披海水以食龍者是也。莊生云。其翼若垂天之雲。葢擬此耳。</p>
<p style="margin-left:1em">次句下。別列。大威德者。威懼諸龍。德遵佛化故。大身者。身超羣輩。莊生所謂鵬之大。不知其幾千里是也。大滿者。自大自滿。小視羣輩故。如意珠名。頸有此珠。即以為名。</p>
<p style="margin-left:1em">末句總結。然此以上二部。於法師品初。亦蒙廣記。應是多生有緣。攝歸正法。得入高會者也。準後文如來放光之前。身子受記之後。法師廣記之初。更有夜叉。及摩睺羅伽二部。此中亦當有之。葢譯者略之耳。科云八部者。約義立也。八部該羅竟。</p>
<p style="margin-left:1em">△三檀眾俱至。</p>
</div>
<div class='div-orig'><p>韋提提希子阿闍世王與若干百千眷屬俱。</p>
</div>
<div class='div-commentary'><p style="margin-left:1em">韋提希。乃頻婆娑羅王之婦。阿闍世王之母也。此云思惟。因闍王害父。厭離娑婆。依佛所說十六觀經。存想西方。思惟往生故。阿闍世。此云未生怨。未生之時。相師占曰。生必害父。故名以誌之。既生。父令升樓撲之不死。惟損一指。故亦名無指。長信調達之謀。閉父於獄。自主王舍。其母以善言感悟。甫開門請父。其父<span class='corr'>已</span>死。闍王自知逆罪。乃歸佛求懺。今欲假母善。以掩子惡。故曰韋提希子。母實未來。惟是子來。故曰阿闍世王。其逆罪因緣。詳出涅槃。非今所急。不錄。末句。明所統之眾。人王既出。人民載道。兼之宮眷臣屬。其數不知有幾。故云若干等也。科以檀眾者。雖有王眷之分。既到佛地。咸稱施主故<span class='note-inline'>(問。佛在人中說法。人眾何其少耶。答。文略不載。人實不少。準無量義經。列四輪王。復有國王國臣。國民士女。今經後文亦云。及諸小王。轉輪聖王等。其廣可知)</span>。分科別列竟。</p>
<p style="margin-left:1em">△二敘儀總結。</p>
</div>
<div class='div-orig'><p>各禮佛足退坐一面。</p>
</div>
<div class='div-commentary'><p style="margin-left:1em">首句請法之儀。三乘八部等。不會而同。故云各禮佛足。下句聞法之式。既禮足<span class='corr'>已</span>。分班就座。故云退坐一面。非大眾俱在一面也。又各禮佛足者。表以權就實。會三歸一之義。退坐一面者。表同受果記異界取證之義。六緣證信序竟。</p>
<p style="margin-left:1em">△二一光發起序。<span class='note-inline'>(一光。即眉間毫光。法華大教。從此而興。故云發起序也。又此序亦名別序。別在當經故。如大彌陀以世尊色變發起。首楞嚴以慶喜墮淫發起。隨經各別故。亦云經前序。以是未說經前。問答弄引。發起教端故)</span>分四。一顯相逗機。二放光東照。三會眾騰疑。四問答發起。初<span class='note-inline'>(顯相者。未放光前。先顯四相。一說經。二入定。三雨華。四動地。葢以會眾時至緣熟。大機將發。故現此相以逗之。所以會眾有歡喜合掌一心觀佛。憤憤悱悱之狀也)</span>分三。一說經入定。二雨華動地。三大眾喜觀。初。</p>
</div>
<div class='div-orig'><p>爾時世尊四眾圍繞<span class='note-inline'>(至)</span>無量義處三昧身心不動。</p>
</div>
<div class='div-commentary'><p style="margin-left:1em">初眾集說經。爾時者。法會大眾。各禮退坐時也。世尊者。十號之一。為三界師。作四生父。世出世間所尊重故。四眾者。即出家二眾。在家二眾。以三乘八部等。詳分雖有種種差別。總論不出僧俗四眾故。又古德於一眾之中。更開為四。一者權謀智鑒。知時知機。為發起眾。如彌勒文殊等。二者緣合時熟。聞即得道。為當機眾。如身子迦葉等。三者帶果行因。匡輔法化。為影嚮眾。如觀音普賢等。四者過去根淺。現在不解。為結緣眾。如隨喜成因等。據此則但標四眾。即攝一切眾也。圍繞者。前後左右。簇擁法王。如萬派朝宗。羣星拱北之狀。又前云退坐。此云圍繞者。乃將行供養。重整威儀之義。供養者。借物表誠。總通三業。恭敬者。具儀傳心。別屬身業。尊重者。志念專注。別屬意業。讚歎者。頌稱德業。別屬口業。準無量義經。供養有天香天衣等物。恭敬有合掌叉手等儀。尊重有一心瞻仰等語。讚歎有大哉大悟等偈。無非極顯為法之誠也。為諸菩薩者。所被之機。揀非二乘。說大乘經者。能被之法。揀非小道。又三乘同會。獨為菩薩說大者。正令三乘恥小慕大。所謂斑鳩樹上啼。意在蔴畬裏也。名無量義者。彼經佛自釋云。無量義。即一法也。其一法者。所謂無相<span class='note-inline'>(此明無量為一。一亦不可得故)</span>。無相不相<span class='note-inline'>(此釋無相之義。葢以相與不相俱無。乃真無相也)</span>。名為實相<span class='note-inline'>(此句出體。正以真無相故。一切莫壞。是為實相理也)</span>。從一實相。生無量法。所謂二法三道四果<span class='note-inline'>(此明一為無量。若權實二法。若三乘道理。若四聖果位。皆從此生故)</span>。據此則無量義經。亦以實相為體。以此體能攝能生一切諸法。故名無量義。教菩薩法者。非機不演。佛所護念者。非時不說。葢恐授受非人。生謗招愆。展演不時。反失利益。今經所謂久默斯要。不務速說者。亦斯意也。</p>
<p style="margin-left:1em">佛說下。說畢入定。<span class='corr'>已</span>者對機而言。以經本無<span class='corr'>已</span>。成益斯<span class='corr'>已</span>。耳。結謂交相盤結。半坐曰跏。跏加也。謂先以左足加於右膝。全坐曰趺。趺復也。謂次以右足復於左膝。此入定之儀也。又坐必跏趺者。略有八益。一對治掉舉。二對治昏沉。三對治散亂。四破諸魔軍。五生他敬心。六天人適悅。七非世受用。八不共外道。往古諸佛。盡行此法。今佛亦然。故云結跏趺坐。無量義處。標定名也。夫義既無量。即無處所。亦無出入。今約智與理冥時。一切法義。悉皆現前。義言處及入耳。三昧。此云正定。不共外道。非彼邪定故。亦云正受。不共凡夫。非世受用故。身心不動者。外肅形儀。內<span class='corr'>斂</span>心神。所謂身體及手足。靜然安不動。其心常憺怕。未曾有散亂也。說經入定竟。</p>
<p style="margin-left:1em">△二雨華動地。</p>
</div>
<div class='div-orig'><p>是時天雨曼陀羅華<span class='note-inline'>(至)</span>普佛世界六種震動。</p>
</div>
<div class='div-commentary'><p style="margin-left:1em">初天人興供。由上聞佛說經。<span class='corr'>已</span>蒙教益。見佛入定。復冀進聞。故雨華興供。以明謝前請後之意。是時。即說經入定時也。曼陀羅華等。舊翻小白大白。其色白故。新翻小適意大適意。謂香色具足。適可人意故。曼殊沙華等。舊翻小赤大赤。其色赤故。新翻小柔軟大柔軟。謂艶麗輕嬌。柔軟可愛故。散佛及眾者。供主以及伴也。若作表法釋者。華表知見。四者。表住行向地。開示悟入。言眾生知見本具。如華本天成。柰久隱情識。如色香不現。今將開示悟入。故以天雨四華表之。散佛及眾者。表開示悟入。因果該徹之義。</p>
<p style="margin-left:1em">普佛下。地祇變相。言上來說經入定。原為引發大心。其奈二乘人等。竟如不見不聞。故動地變相。以示觸目驚心之意。普佛世界者。準後彌勒偈云。而此世界。葢指一佛化境言也。六種震動者。古德釋云。隱隱有聲曰震。砰磕發嚮曰吼。令物警心曰擊。此三皆聲。總名為震。搖颺不安曰動。自下昇高曰起。埨壠凹凸曰湧。此三皆形。總名為動。合云六種震動。又六種之中。各開為三。如一方名動四天下名徧動。大千界為普徧動。餘五亦然。合名十八相動。今普佛世界。而云六種者。舉總該別之義。若作表法釋者。地表無明。六動表住行向地等妙。六位破斷。言眾生無明磅礴。如地相堅固。無始習氣。難為動搖。今將聞斯法。圓破六位無明。故以地搖六動表之。雨華動地竟。</p>
<p style="margin-left:1em">△三大眾喜觀。</p>
</div>
<div class='div-orig'><p>爾時會中比丘比丘尼<span class='note-inline'>(至)</span>歡喜合掌一心觀佛。</p>
</div>
<div class='div-commentary'><p style="margin-left:1em">初通標會眾。比丘。即憍陳如等。比丘尼。即大愛道等。優婆塞夷。此云近事男女。謂久近三寶。承事供養。如此方男女。持齋奉戒之類。通敘不載者。譯者略故。檀眾攝故。又此四眾。亦兼菩薩。以菩薩有在家出家。各以其類攝故。然則此中四眾。即通序中三乘眾也。天即天王天眾。龍即龍王龍眾。夜叉。此云暴惡。亦云勇徤。亦云捷疾。謂其性暴惡。其力勇徤。其行捷疾故。乾闥婆。即俗樂神眾。阿修羅。即非天神眾。迦樓羅。即金翅鳥眾。緊那羅。即法樂神眾。摩睺羅伽。此云大蠎神。什曰。是地龍而腹行也。通序中。無夜叉摩睺羅伽二部。仍科八部者以此。人攝四民。該四眾不盡之機。非人攝餘趣。該八部不盡之機。及諸小王者。即阿闍世王等。十六國散粟王是。轉輪聖王。準阿含有四種。一金輪王。人壽八萬歲時出世。乘金輪寶。王四天下。統攝四洲。二銀輪王。人壽六萬歲時出世。乘銀輪寶。王三天下。不攝北洲。三銅輪王。人壽四萬歲時出世。乘銅輪寶。王二天下。不攝西北二洲。四鐵輪王。人壽二萬歲時出世。乘鐵輪寶。王一天下。惟攝南洲。此四輪王。增劫出世。各有輪寶。自然湧現。乘輪遊行。隨境化導。故云轉輪聖王。準通序中。但云阿闍世王。今云及諸小王。轉輪聖王。則前文之略可知。</p>
<p style="margin-left:1em"><span class='note-inline'>(問。輪王出增劫。佛出減劫。時既不同。焉入高會。答。此有二義。一謂此方減劫。他方增劫。緣合時熟乘輪至故。二謂如來說法。延促同時。增劫減劫隨機。各見故)</span>是諸下。總結喜觀。大眾。即如上所標。四眾八部等。得未曾有者。有三義。一經未有。無量義經。異常說故。二定未有。無量義定。異常修故三境未有。雨華動地。異常見故。歡喜者。心懷踴躍。合掌者。身起恭敬。一心者。志念專注。觀佛者瞪矇不瞬。皆是憤憤悱悱。可啟可發之狀。故向下如來。眉際分輝之不容<span class='corr'>己</span>也。顯相逗機竟。</p>
<p style="margin-left:1em">△二放光東照分二。一一光所照之境。二諸境所現之相。初。</p>
</div>
<div class='div-orig'><p>爾時佛放眉間白毫相光<span class='note-inline'>(至)</span>上至阿迦尼吒天。</p>
</div>
<div class='div-commentary'><p style="margin-left:1em">爾時。即大眾喜觀時也。佛放光者。因有可啟可發之機。先施不言之教。以開發請之端故。眉間。即兩眉中間。不偏不倚。表中道妙理。法身德。實相體也。白毫相者。三十二相之一。凖觀佛三昧經云。佛初生時。牽長五尺。至成道時。牽長丈五。如琉璃筒。內外皎潔。表真空淨理。解脫德。實相相也。光從相出。故曰白毫相光。表妙有圓理。般若德。實相用也。照於東方者。東方為羣動之首。表此經為諸經中上故。又東方就下。為眾流之統歸。表今經純圓。為教法之都會故。一界為一佛化境。萬八千界。極言其分量廣也。靡無也。無不周徧。表一乘實相。統法界而無遺故。阿鼻。此云無間。亦云無遮。亦云無救。謂受苦無間。無遮無救故。婆沙云。贍部之下。過五百踰繕那。始有其獄。故名地獄。阿迦尼吒。此云質礙究竟。即色究竟天。葢質礙即色也。然此天在色界最上。阿鼻在欲界最下。上至下至。中該人修鬼畜。表一乘實相。彌六道而無剩故。一光所照之境竟。</p>
<p style="margin-left:1em">△二諸境所現之相三。一眾生機感。二諸佛化應。三機盡化息。初。</p>
</div>
<div class='div-orig'><p>於此世界盡見彼土六趣眾生。</p>
</div>
<div class='div-commentary'><p style="margin-left:1em">此界指本佛化境。彼土。指萬八千土。佛光所照。遠近不隔。故云於此盡見。六趣。謂天人修羅地獄鬼畜。由彼生而趣此。死而趣彼。故云趣也。眾生者。眾緣和合而受生故。此科即感佛應世之由。與今佛未出世前。眾生機感義同。方便品云。我以佛眼觀。見六道眾生等。即此義也。</p>
<p style="margin-left:1em">△二諸佛化應二。一從實施權。二會權歸實。初二。一從實。二施權。初。</p>
</div>
<div class='div-orig'><p>又見彼土現在諸佛及聞諸佛所說經法。</p>
</div>
<div class='div-commentary'><p style="margin-left:1em">彼土。指萬八千土。諸佛。即萬八千佛。由上六趣昇沉。熏動大悲。示成正覺。現坐道場。故云現在。亦於佛光中現。故又見也。及聞諸佛者。萬八千土。如在目前。不惟見其形。又復聞其聲故。所說經法。即諸佛雖知根鈍。且稱本懷。演大華嚴。獨被上根。凖後彌勒偈云。演說經典。微妙第一。義屬華嚴無疑。此與今佛初成正覺。演大華嚴義同。方便品云。我始坐道場。觀樹亦經行。於三七日中。思惟如是事等。即此義也。</p>
<p style="margin-left:1em">△二施權。</p>
</div>
<div class='div-orig'><p>并見彼諸比丘比丘尼<span class='note-inline'>(至)</span>優婆夷諸修行得道者。</p>
</div>
<div class='div-commentary'><p style="margin-left:1em">既見從實。又見施權。故云并見。彼諸比丘等。即轉照三會之機。論內證有三乘之別。論外貌惟四眾之表。故云諸比丘等。修行得道。兼因與果言之。論修行有諦緣六度之異。論得道有聞緣菩薩之殊。故云諸修行等。此與今佛三七日後。隨宜說法義同。但機顯教隱。講者多昧。方便品云。尋念過去佛。所行方便力。我今所得道。亦應說三乘等。即此義也。從實施權竟。</p>
<p style="margin-left:1em">△二會權歸實。</p>
</div>
<div class='div-orig'><p>復見諸菩薩摩訶薩<span class='note-inline'>(至)</span>種種相貌行菩薩道。</p>
</div>
<div class='div-commentary'><p style="margin-left:1em">見之再四。故云復也。諸菩薩。指法華高會之機。既經方等彈斥。般若淘汰。皆上上機。故云摩訶薩也。因緣。指所秉教理。以所秉教理。為生信發解之因緣故。云種種者。以教分六度。理別六宗。詳後彌勒偈中自知。忍可不疑曰信。由教而生。了知不昧曰解。由理而生。故曰因教生信。緣理發解。但所秉教理不同。生信發解亦異。故云種種。如信布施者。自能解了財法無畏之義等。相貌者。指起行造修而言。葢以信解存乎中。行修發於外。但以信解不同。行修亦異。故亦以種種言之。此與今佛四十年後。會權歸實義同。亦由機顯教隱。講者多昧。方便品云。於諸菩薩中。正直捨方便。但說無上道等。即此義也<span class='note-inline'>(試觀萬八千土。一切諸佛。皆是從實施權。會權歸實。今佛當說法華。自可窺見一班。向後彌勒問云。為欲說。此為當授記。想由此而推度。所謂發起者。正在於是)</span>諸佛化應竟。</p>
<p style="margin-left:1em">△三機盡化息。</p>
</div>
<div class='div-orig'><p>復見諸佛般涅槃者<span class='note-inline'>(至)</span>以佛舍利起七寶塔。</p>
</div>
<div class='div-commentary'><p style="margin-left:1em">初二句。諸佛滅度。般涅槃。此云圓寂。謂應化<span class='corr'>已</span>圓。<span class='corr'>斂</span>身入寂故。亦云滅度。謂暫時息滅度生事故。或云無真不圓。無妄不寂。故云圓寂。滅煩惱流。度生死海。故云滅度。此約斷證而言。非事論也。今以事論。不取常釋。此與今佛說法華<span class='corr'>已</span>。轉雙林。說涅槃。入滅度義同。</p>
<p style="margin-left:1em">後四句。滅後起塔。般涅槃後者。薪盡火息。煙滅灰飛時也。以舍利起塔者。有二義。一謂感佛恩德。供舍利如供聖容故。二謂顯佛遺化。與人天作種福因故。舍利。具云舍利羅。亦云室利羅。此翻靈骨。骨以靈稱者。是如來戒定熏成。現光現相。誠求必應故。起猶造也。造塔必以七寶者。雖為顯敬。亦表法身真常。七財莊嚴之義。塔。略梵語。具云塔波。此翻高顯處。處必高顯者。表佛德巍峩。人天瞻仰之義。此與今佛滅度之後。分布舍利。起塔供養義同<span class='note-inline'>(佛滅後事。詳見涅槃。避繁不錄)</span>。放光東照竟。</p>
<p style="margin-left:1em">△二會眾騰疑二。一彌勒疑念。二大眾疑念。初。</p>
</div>
<div class='div-orig'><p>爾時彌勒菩薩作是念<span class='note-inline'>(至)</span>希有之相我今當問。</p>
</div>
<div class='div-commentary'><p style="margin-left:1em">初推審因緣。作是念者。口不言而心自忖意。目前之事。故曰今者。現神變相者。一光東照。神用莫測。神也。諸佛化儀。變狀難思。變也。如此神變。豈徒現哉。反復推審。必有因緣。故曰以何因緣。而有此瑞。此瑞即指光相。以命世罕覩。故稱為瑞。</p>
<p style="margin-left:1em">今佛下。思惟發問。光相因緣。惟佛能知。彌勒擬欲問佛。見佛入定。不知何時方起。故曰今者世尊。入於三昧。正以見決疑之無人也。擬欲自決。又以一光東照。逈超言思。諸佛化儀。現非尋常。故曰是不可思議。現希有事。彌勒展轉思惟。必得事諳理明。因深智勝。兼德足服人者。乃可發明此事。銷釋羣疑。故曰當以問誰。誰能答者。</p>
<p style="margin-left:1em">復作下。指人決疑。彌勒正思惟時。覷見文殊。轉念決疑得人。故曰復作此念。是者指定之詞。文殊師利。正所指決疑人也。法王子者不取十住。葢以文殊影嚮輔化。為諸佛慧命所係。名法王子。親近者。影嚮不離。供養者。理事雙修。是皆文殊多劫深因。故云已曾。過去無量等。極言其近供之廣。必應見此等。以值佛既廣。見識自多故。準後又殊領答文云。我於過去諸佛。曾見斯瑞。則文殊底蘊。今被彌勒<span class='corr'>已</span>覷破矣。我今當問者。問意<span class='corr'>已</span>決。葢彌勒深知文殊。能決根心之疑也<span class='note-inline'>(問。歎德文云供養無量百千諸佛。未嘗獨指文殊。何故放光現瑞彌勒不知。反推文殊為供佛之多乎。答。彌勒不知。略示二義。一約實行。二約權現。約實行者初地不知二地等覺不知妙覺。今放光現瑞。是如來自所證境。非彌勒補處智分。約權現者。彌勒權謀智鑒。知時知機。欲成簧鼓之儀。示同不知之相。反推文殊亦二。一約表法。二約影嚮約表法者。文殊表根本智。借彼發起。顯此經非智莫解故。約影嚮者。文殊乃久<span class='corr'>已</span>成佛彌勒以補處較之。雖供佛多。未免有稍遜意故)</span>。彌勒疑念竟。</p>
<p style="margin-left:1em">△二大眾疑念。</p>
</div>
<div class='div-orig'><p>爾時比丘比丘尼優婆塞<span class='note-inline'>(至)</span>神通之相今當問誰。</p>
</div>
<div class='div-commentary'><p style="margin-left:1em">爾時者。與彌勒疑念同時。非異時也。四眾義攝菩薩。天龍鬼神。義攝八部。等攝人及非人。小王輪王。葢此中疑念之眾。即前文喜觀之眾也。咸猶皆也。事非尋常。舉眾通疑。故云咸作此念。是佛光明句。正指所念之事。言神通相者。一光東照。廣狹無礙。一化頓彰。延促同時。皆如來不可思議之神通也。會眾疑同彌勒。復無方以求人。故但云今當問誰古德云。大疑大悟。小疑小悟。不疑不悟。前雖說經入定。雨華動地。而法會大眾。但知歡喜合掌。一心觀佛。是不疑也。今復動以光相。示以離言。乃得困心衡慮。則啐啄之應。可希冀矣。會眾騰疑竟。</p>
<p style="margin-left:1em">△四問答發起二。一彌勒請問。二文殊領答。初二。一略問。二詳問。初二。一長行。偈頌。初。</p>
</div>
<div class='div-orig'><p>爾時彌勒菩薩欲自決疑<span class='note-inline'>(至)</span>悉見彼佛國界莊嚴。</p>
</div>
<div class='div-commentary'><p style="margin-left:1em">初將問之狀。彌勒憂兕不泰。視定文殊。雖言未出口。而意<span class='corr'>已</span>彰著。故云。欲自決疑。此經家描寫之語也。又觀四眾等。是彌勒推<span class='corr'>己</span>及人之意。意謂。我以補處智分。尚不能知。況復餘眾。故用目而循歷之。是謂觀也。及諸天龍等。是用目由近及遠之意。意謂。四眾久近世尊。尚不能知。況餘眾乍入高會。故依次而徧目之。是謂及也。疑存乎內。形現於外。觀其外而知其內。故曰眾會之心。謂上所云觀者。觀眾會疑念之心也。</p>
<p style="margin-left:1em">而問下。正問之語。必問文殊者。欲資大智。以決根心之疑故。此瑞即指光相。相不徒施。故問何因緣有。一光東照。神化莫測。一代時化。變通無窮。故云神通相也。放大光明。舉能照之光。照於二句。舉所照之境。不言上至下至者。問之略故。悉見二句。舉境所現相。國界莊嚴。義攝一化始終。以國界有佛說法。有眾修道。即莊嚴故。</p>
<p style="margin-left:1em">△二偈頌<span class='note-inline'>(準諸經偈頌有二。一祇夜。此云重頌。謂重頌長行故。二伽陀此云孤起。謂孤然而起故。祇夜如向後重頌。伽陀如龍女偈讚。又天台於祇夜頌中。復開為二。一超頌。謂長行在後。偈頌在前。超越餘文而頌故。二追頌。謂長行在前。偈頌在後。追其<span class='corr'>已</span>失而頌故。今於超頌追頌之外。復開為四。一廣頌。謂長行中略。偈頌中廣。二略頌。謂長行中廣。偈頌中略。三補頌。謂義順長行。而長行却無文相。應是長行未周偈頌補出。揀非伽陀之偈。四義頌。謂廣略等義。交雜難分。或義似長行而。文稍不類。講者若遇超頌。追頌之處。須宜交叉指授。若遇廣頌略頌之處。不必依長行分科。或開一為多。或合多為一。各隨文便俱得。至於補頌。義頌。不必一一貼合長行。依文析義可也。今向下乃重頌長行。而為文稍略。屬略頌攝)</span><span class='note-inline'>(標頌云)</span>。</p>
</div>
<div class='div-orig'><p>於是彌勒菩薩欲重宣此義以偈問曰。</p>
</div>
<div class='div-commentary'><p style="margin-left:1em">於是。謂於是時也。此義。仍指長行。必欲重宣者。有四義。一隨國土。以天竺散華之後。多用貫華。如此方序後為銘。二隨樂欲。以人情有樂散華。有樂貫華。如此方樂文樂詩。三隨生解。以智性有解散華。有解貫華。如此方解文解詩。四隨根器。以根器有利有鈍。利者一聞即解。鈍者再說方曉。今是頌更有二義。一請求慇勤。二為眾不倦。具此諸義。故欲重宣。若向後佛說重頌。更有二義。一表慈誨諄切。二為眾集前後。非今偈義。偈者梵音之略。具云偈他。仍譌也。正云阿㝹卒都波。此云讚頌。無論四言乃至七言。四句乃至多句。皆可名之。今云偈問者。是彌勒糅長行之義。作貫華以問也<span class='note-inline'>(此是標頌向下正頌)</span>。</p>
</div>
<div class='div-orig'><p>文殊師利導師何故眉間白毫大光普照。</p>
</div>
<div class='div-commentary'><p style="margin-left:1em">首句稱名。示問有所屬也。導師者。佛之別稱。以能說法導眾。現相引迷。為引導之師故。何故者。徵問之詞。頌上以何因緣等義。眉間二句。即前能照之光。并所照之境。頌上放大光明。照於東方等義。不云所現之相者。偈從略故。略問竟。</p>
<p style="margin-left:1em">△二詳問<span class='note-inline'>(上以急於求決。故有略問。此恐陳義不周故又詳問。然此詳問一科。雖義順長行。而長行却無文相。葢彌勒依前後所見。詳悉補出。屬補頌攝)</span>。分四。一兼陳顯相。二正陳放光。三結見求決。四防難申問。初<span class='note-inline'>(疑念本為放光。但雨華動地等。又為放光前相。故兼陳之。以見敘事有源)</span>。</p>
</div>
<div class='div-orig'><p>雨曼陀羅曼殊沙華<span class='note-inline'>(至)</span>身意快然得未曾有。</p>
</div>
<div class='div-commentary'><p style="margin-left:1em">初陳天人興供。四華舉二者。大小不分故。栴檀義翻與藥。香名也。以此香能除病故。今以風從華過。其氣如之。故云栴檀香風。陣陣襲來。淑氣宜人。故云悅可眾心。表開示悟入。法味普及之義。雨華敷地。不見塵土沙礫。香風撲鼻。不聞雜穢充滿。故云以是因緣。地皆嚴淨。表開示悟入後。心地清淨之義。</p>
<p style="margin-left:1em">而此下。陳地祇變相。可知。</p>
<p style="margin-left:1em">後四句。陳大眾喜觀。部類也。出家二眾。在家二眾。其類有四故。不言餘部者。舉親以攝疎也。咸皆歡喜者。歡雨華之有因。喜地動之非常誠中形外。故云身意快然。未曾見聞者。今獲見聞。故云得未曾有<span class='note-inline'>(則。雨華動地之前更有說經入定二相。何不俱陳。答。無量義經。正被菩薩彌勒無所疑故。經既不疑。定自了了。故并不陳)</span>。</p>
<p style="margin-left:1em">△二正陳放光二。一一光所照之境。二諸境所現之相。初。</p>
</div>
<div class='div-orig'><p>眉間光明照於東方<span class='note-inline'>(至)</span>從阿鼻獄上至有頂。</p>
</div>
<div class='div-commentary'><p style="margin-left:1em">眉間句。即前能照之光。照於等。即前所照之境。萬八千土。約一光橫照而論。皆如金色者。佛光所映。表一切法界。咸同佛界故。從阿下。約一光竪照而論。有即質礙。頂即究竟。約義略言。從偈便也。一光所照之境竟。</p>
<p style="margin-left:1em">△二諸境所現之相三。一眾生機感。二諸佛化應。三機盡化息。初。</p>
</div>
<div class='div-orig'><p>諸世界中六道眾生<span class='note-inline'>(至)</span>受報好醜於此悉見。</p>
</div>
<div class='div-commentary'><p style="margin-left:1em">首句。重舉前境。道猶路也。三善三惡。往返遊行。其道有六。故云六道眾生。趣猶向也。生而向此。死而向彼。云故生死所趣。善業惡業。各有多種。束之惟十。謂身三口四意三也。持之則善。犯之則惡。各能牽連生死。故名業緣。緣即牽連義也。善報惡報。亦有多種。束之惟六。如上品善因。報在天上。中品善因。報在人間。下品善因。報在修羅。皆名好報。上品惡因。報在地獄。中品惡因。報在餓鬼。下品惡因。報在畜生。皆名醜報。若微細分之。因果實繁。如一品因中。更開為三。則善惡各有九品。以致天有勝劣。人有貴賤。一道之中。品類不齊。所謂眾生境界不可思議。業報不可思議。今以隨因感果。如影隨形。故云善惡業緣。受報好醜。如上所說。一目無遺。故云於此悉見。前云。於此世界。盡見彼土。六趣眾生。此則較前稍加詳耳。眾生機感竟。</p>
<p style="margin-left:1em">△二諸佛化應二。一從實施權。二會權歸實。初二。一從實。二施權。初。</p>
</div>
<div class='div-orig'><p>又覩佛聖主師子<span class='note-inline'>(至)</span>教諸菩薩無數億萬。</p>
</div>
<div class='div-commentary'><p style="margin-left:1em">覩亦見也。萬八千土。各有世尊成道。故云諸佛。既成道<span class='corr'>已</span>。超諸聖而獨尊。故曰聖主。威光赫弈。驚魔外以潛踪。故稱師子。演說經典。即指初說華嚴。積行菩薩。[月*暴]腮鱗於龍門。上德聲聞。杜視聽於嘉會。故曰微妙。如須彌落羣峯之高。似杲日奪眾景之耀。故曰第一。其聲即說法之聲。清淨者。不濁不雜。平和嘹喨。乃至聖福德之相也。出猶轉也。以聲惟渾淪。不能詮法。轉為曲折之音故。柔軟者。八音之一。謂不急不暴。調柔和軟。因地柔和善順所致。七處九會。被機無量。故云教諸菩薩。無數億萬。是皆圓頓大根。始見佛身。即入佛慧者也。前云。又見彼土。現在諸佛。及聞諸佛所說經法。但約能說所說。此則長出其聲清淨四句。兼約能被所被也。</p>
<p style="margin-left:1em">△二施權二。一總陳。二別陳。初。</p>
</div>
<div class='div-orig'><p>梵音深妙令人樂聞<span class='note-inline'>(至)</span>照明佛法開悟眾生。</p>
</div>
<div class='div-commentary'><p style="margin-left:1em">首二句。承上起下。梵音。三十二相之一。兼前清淨柔軟二義。因中常軟語故。果感此相。圓頓大教。獨被圓頓大根。故稱深妙。此承上文稱性極談。不逗羣機之義。令人樂聞者。屈抑本懷。隨他意語。此起下文隨宜說法。巧被羣機之義。必承上以起下者。顯諸佛施權。非得<span class='corr'>已</span>也。</p>
<p style="margin-left:1em">各於下。正以總陳。各於。揀非法性。世界。揀非受用。以法性塵剎混融。莫定邊疆。受用賢聖自住。非關化境。今以隱勝現劣。各據化土。故云各於世界。講說與演說不同。演者直指義。講者分析義。此乃從本起末。析一為三。故云講說。正法。揀非偏邪。以華嚴大教難投。羣機流於凡外。今說三乘。對治凡夫偏執。外道邪見。故以正法名之。三乘之法皆以因緣為宗。但淺深不同。有即空即假即中之別。故云種種。以無量喻者。有一因緣。即有一事跡可喻。葢為直言不了者之所施設。照明佛法者。約教而論。以小機不契大教。使佛法不行。是不明也。今以因緣之炬。譬喻之燈。照了佛法。使得顯明故。開悟眾生者。約機而論。以大教不逗小機。令眾生無益。是不悟也。今以因緣之方。譬喻之便。開示眾生。令得悟入故。據此照明開悟二句。則顯實之旨。<span class='corr'>已</span>露大端。彌勒尚推不知。是謂具擇法眼。真箇不知也。此科前文所無。葢譯者為避重煩。留此互出耳。總陳竟。</p>
<p style="margin-left:1em">△二別陳。</p>
</div>
<div class='div-orig'><p>若人遭苦厭老病死<span class='note-inline'>(至)</span>求無上慧為說淨道。</p>
</div>
<div class='div-commentary'><p style="margin-left:1em">初說聲聞乘。若人遭苦者。聲聞根鈍。以苦諦為初門。故聲聞之機。多遭困苦。以知苦而後斷集故。諸苦之中。老病死甚。故獨厭之。餘非不厭。在所緩也。厭之一字。正聲聞得力處。以遭苦者多。厭苦者少。既知厭苦。自不終於苦矣。又厭之一字。亦二乘狹劣處。謂由厭苦故。速出三界。不發大心不得成佛也。為說涅槃者。欲令慕滅之意。涅槃即滅諦也。此翻滅度。滅見思惑。度分段死故。際邊際也。諸苦邊際。灰泯而極。若盡苦而身智仍存。猶是邊際未了。今依小乘涅槃取灰斷果。故云盡諸苦際。文缺集道二諦者。舉果以該因故。</p>
<p style="margin-left:1em">次四句。說緣覺乘。若人有福者。緣覺根利。以集諦為初門。故緣覺之機。多出福樂。以恣福易於起惑故。曾供養佛者。出有福之因也。勝法即因緣之法。較前四諦為勝故。志求二字。正緣覺得力處。以有福者多。求法者少。既知志求。自不為福所迷矣。為說緣覺者。緣字從教。即十二因緣。覺字從機。即七十七智。謂佛說十二因緣。令依七十七智。覺真諦理也。</p>
<p style="margin-left:1em">末四句。說菩薩乘。菩薩具佛種性。當紹佛位。故以佛子稱之。躬行實踐曰修。依果立因曰行。略明六度。廣有多門。故以種種言之。無上慧。即佛慧也。佛慧尊極。故稱無上。求之一字。正菩薩得力處。以修行者多。求慧者少。既知求慧。自不滯有漏之因矣。為說淨道者。示以佛果淨道。令彼成無漏因。不以有為染心而修諸行故。前云。并見彼諸比丘比丘尼。優婆塞優婆夷。諸修行得道者。今則機教雙陳。三乘各別言之。益知其為轉照三會之事矣。從實施權竟。</p>
<p style="margin-left:1em">△二會權歸實二。一結前起後。二正陳機宜。初。</p>
</div>
<div class='div-orig'><p>文殊師利我住於此<span class='note-inline'>(至)</span>如是眾多今當略說。</p>
</div>
<div class='div-commentary'><p style="margin-left:1em">初結前見聞。我住於此者。不離耆闍崛山。見聞若斯者。指上所見所聞。謂仗佛光明。不離耆闍崛山。所見所聞。<span class='corr'>已</span>若斯之多矣。</p>
<p style="margin-left:1em">後三句。起後略說。言所見所聞。不<span class='corr'>但</span>如上之多。更有未陳。故曰及千億事。事即向下六度等事。以千計億者。極言其事之多故。如是者。通指<span class='corr'>已</span>陳未陳之相。言<span class='corr'>已</span>陳之相。<span class='corr'>已</span>云多矣。況及未陳。故云眾多。多而且眾。盡說不能。有疑在懷。不說不得。故云今當略說。又略有二義。一唯略教。以上從實施權。皆機教雙陳。今下會權歸實。存機略教故。二兼略機。以最後極談。攝機甚廣。況萬八千土。豈言所能述。若今下所陳。略多存少故。此科前文所無。乃彌勒敘置語也。</p>
<p style="margin-left:1em">△二正陳機宜分二。一總標種種因緣。二別陳信解相貌。初。</p>
</div>
<div class='div-orig'><p>我見彼土恒沙菩薩種種因緣而求佛道。</p>
</div>
<div class='div-commentary'><p style="margin-left:1em">首句。重舉前境。恒沙菩薩者。即法華高會之機。恒即恒河。亦云殑伽河。此翻天堂來。以此河自雪山頂。阿耨達池流出。狀其來處最高故。河中金沙混流。其細如麵。今以其沙對菩薩者。極言其數之多故。種種因緣。如前。不言信解相貌者。義在別陳中故。末句。結其所宗。言所秉因緣。雖有種種。而原其本意。惟在佛果。如千逕九逵。咸會王城。故云而求佛道。</p>
<p style="margin-left:1em">△二別陳信解相貌二。一次第緩陳。二不次急說。初六。一布施。二持戒。三忍辱。四精進。五禪定。六智慧。初三。一外施。二內外施。三內施。初。</p>
</div>
<div class='div-orig'><p>或有行施金銀珊瑚<span class='note-inline'>(至)</span>三界第一諸佛所歎。</p>
</div>
<div class='div-commentary'><p style="margin-left:1em">或者。不定之詞。言萬八千土。相貌多端。恍惚如見。故云或有行施。金銀。質產於鑛。愈鍊愈精。舉世通用寶也。珊瑚。石中之寶。從波斯國。及師子國來。形似鹿角。色赤而潤。以此土多尚赤故。為世所珍。真珠。亦云珍珠。或出蛤蚌。或出蛇[瑙-王+虫]。以類有勝劣。故價值不等。摩尼。珠名也。此翻無垢。其體清淨故。亦云如意。欲求所須。焚香拜祝。隨意能雨故。善友入海。即求此也。硨磲碼碯。俱出於石。故四字從石。硨磲潔白中最。碼碯雜色非一。似玉非玉。并為世寶。金剛者。最堅最利。能壞於一切。一切無能壞故。古德云。梵語斫迦羅。此云金剛。帝釋所有之寶。力士所持之杵。薄福眾生。目不能見。據此知非此土所有。諸珍二字。總該一切珍奇。言無寶不施也。奴婢。僕隷通稱。車乘。輪轂總名。用此為施者。備聽用以供乘遊也。寶飾輦輿者。珍寶為飾。人夫而駕。故輦字從夫從車。似王乘。非常御也。歡喜布施者。作益我想。揀非迫不得<span class='corr'>已</span>。如割身肉之類。回向佛道者。回此功德。以向佛道。所謂不求人天福報。小果權乘是也。是乘。即指佛乘。願得者。依之發心。期於必得。所謂惟依最上乘。發菩提心是也。是乘乃最上一乘。得之則出世成佛。故云三界第一。是乘乃諸佛心要。得之乃命脈相通。故為諸佛所歎。然此中似惟財施。其實義攝三檀。如歡喜布施。求者不懼。則攝無畏施。願成佛道。自起化他之行。則攝法施。兼本財施。則三檀具矣。後倣此。外施竟。</p>
<p style="margin-left:1em">△二內外施<span class='note-inline'>(車馬妻子屬外財身肉手足屬內財)</span>。</p>
</div>
<div class='div-orig'><p>或有菩薩駟馬寶車<span class='note-inline'>(至)</span>及妻子施求無上道。</p>
</div>
<div class='div-commentary'><p style="margin-left:1em">初車馬布施。駟馬四馬也。寶車珍御也。珍寶所成。駕以四馬。故云駟馬寶車。欄楯前後檻也。華葢車上覆也。軒謂左右廂也。雜彩為飾。故云軒飾。布施者。到處布散。隨乞施與。借此因行。以成果德也。</p>
<p style="margin-left:1em">復見下。身眷布施。身謂全身。肉手足三。皆身分攝。妻與夫相為表裏。子與父相為作述。皆眷屬攝。施之一字。總通身眷。然人之所最重者。莫過身命。最愛者。莫過妻子。今菩薩為道忘軀。外形骸如桎梏。求真厭假。觀妻妾如畫瓶。故并施之。</p>
<p style="margin-left:1em">末句。總結所為。言菩薩所以內外俱捨者。總為求無上道。準後提婆達多品。佛自述云。吾於多劫。常作國王。願求無上菩提。欲滿六波羅蜜。勤行布施。心無悋惜。象馬七珍。國城妻子。乃至身肉手足等。即此類也。</p>
<p style="margin-left:1em">△三內施。</p>
</div>
<div class='div-orig'><p>又見菩薩頭目身體欣樂施與求佛智慧。</p>
</div>
<div class='div-commentary'><p style="margin-left:1em">去目傷體。僅壞其形。其施稍易。斷頭殺身。兼絕其命。其施甚難。今乃歡欣好樂。施與乞者。正以所得者重。而所失者輕耳。準報恩經大光明王。喚乞頭婆羅門云。汝今遠來。從我乞頭。我以慈心。憐愍汝故。不逆汝意。令我來世得智慧頭。施與汝等。今云求佛智慧。即彼意也<span class='note-inline'>(問。父母遺體。不可毀傷。曾子所以啟衾為戒。如果頭目俱捨。身體并施。得毋陷於不孝之罪耶。答。事有變常務有重輕。豈不聞殺身成仁。如比干剖腹之類。至今無有能議其非者。況求出世大道。又非世間忠孝可比。將見多生父母。獲益之無窮。十方賢聖。歡喜之不盡。又誰謂其不能全身。而責其為不孝之罪乎)</span>。布施竟。</p>
<p style="margin-left:1em">△二持戒。</p>
</div>
<div class='div-orig'><p>文殊師利我見諸王<span class='note-inline'>(至)</span>剃除鬚髮而被法服。</p>
</div>
<div class='div-commentary'><p style="margin-left:1em">陳說既繁。恐不經意。故重稱其名以告之。萬八千土。多有王子行道。故云我見諸王。往詣佛所者。表往非餘。誠意晉見故。問無上道者。自念善法教民。無濟於世。別求出世之道。普度迷情。此即攝有情戒也。便捨者。飄然不顧之義。率土之境。皆為王之所樂。故稱樂土。帝居曰宮。有丹楹刻桷之制。君御曰殿。有鳷鵲鳳凰之稱。輔佐曰臣。有百爾臣工之司。嬪妃曰妾。有三千粉黛之姿。凡此皆最為難捨。今云便捨者。由詣佛問道。自覺世樂非真。故飄然長往而不顧焉。如非重道輕榮。視天下如敝屣者。不能如此。此即攝善法戒也。剃除鬚髮者。表出塵之風度。而被法服者。絕世諦之儀容。此即攝律儀戒也。持戒竟。</p>
<p style="margin-left:1em">△三忍辱。</p>
</div>
<div class='div-orig'><p>或見菩薩而作比丘獨處閒靜樂誦經典。</p>
</div>
<div class='div-commentary'><p style="margin-left:1em">而作比丘者。棄俗為道。剃髮染衣。外絕五欲。內淨五篇。此約持戒明忍。不接人事曰獨處。遠離諠雜曰閒靜。又獨處者。絕抗對故。閒靜者。入深禪故。此約禪定明忍。朝斯夕斯曰樂誦。聖賢成法曰經典。葢欲借彼成法。資生正慧。故朝斯夕斯而樂誦之。此約智慧明忍。必約三學以明忍者。欲斷其流。務絕其源之義。葢以不能忍者。多緣三毒而起。如彼此相貪。以至凌辱交至。彼此相瞋。以至忘身及親。癡迷不了。以至結怨懷恨。今菩薩三學既備。三毒自息。不惟能忍彼辱。亦且無辱可忍。是不忍之忍。乃真忍也。忍辱竟。</p>
<p style="margin-left:1em">△四精進。</p>
</div>
<div class='div-orig'><p>又見菩薩勇猛精進入於深山思惟佛道。</p>
</div>
<div class='div-commentary'><p style="margin-left:1em">勇猛者。悍勞不怯。忍苦不辭之義。精進者。諸緣不雜。一念直前之義。深山。謂窮壑䆳谷。人烟曠絕。住則與木石居。行則與鹿豕遊。飯糗茹草。寂寞難堪。今云入者。必是情忘世務。心死溪山。所謂楖栗橫肩不顧人。直入千峰萬峰去。亦如剛被世人知處所。又移茅茨入深山之類。思惟佛道者。結其所為。言菩薩所以入深山者。葢以佛道幽深。非浮泛可階。借彼懸崖絕巘。入正觀以思惟耳。古人於心地發明之後。三二十年住山。長養聖胎。即此意也。</p>
<p style="margin-left:1em">△五禪定。</p>
</div>
<div class='div-orig'><p>又見離欲常處空閑<span class='note-inline'>(至)</span>以千萬偈讚諸法王。</p>
</div>
<div class='div-commentary'><p style="margin-left:1em">初從淺入深禪。欲謂五欲。即色聲香味觸也。必離之者。以能為禪定障故。空閑乃無欲之地。必常處者。以暫離欲境。不能動靜一如。借彼以堅其心故。此約初心淺修言也。深修者。有漸次工夫。謂漸次深入。以造其極故。禪。半梵語。具云禪那。此翻靜慮。慮即微細觀照。揀非任運分別。故以靜言。定者對治散亂。亦靜慮義。今并言者。華梵雙稱。義易了故。神通有六。一天眼。二天耳。三他心。四宿命。五神境。六漏盡。今言五通者。以大乘教中。惟佛許漏盡。餘皆不許故。然此五通。雖由禪定而發。非靜極情忘者亦不能得。今既云得。即深修之騐也。</p>
<p style="margin-left:1em">後四句。從深入妙禪。安禪者。揀上離欲求禪。謂不思而得。不勉而中。所謂深禪是也。合掌等。揀上處閑求靜。謂不起滅定。現諸威儀。所謂妙禪是也。以千萬偈者。或稱因頌果。或讚功論德。比興不同。吟咏各異故。大經云。讚佛相好。當願眾生。成就佛身。證無相法。今云讚諸法王。自寓回向眾生意也。又安禪屬定。偈讚屬慧。既能安禪偈讚。必是定慧圓融。不惟不被癡定所縛。亦不為狂慧所悞矣。禪定竟。</p>
<p style="margin-left:1em">△六智慧。</p>
</div>
<div class='div-orig'><p>復見菩薩智深志固<span class='note-inline'>(至)</span>濟地獄苦令入佛道。</p>
</div>
<div class='div-commentary'><p style="margin-left:1em">初明大喜慧。智深謂天資聰敏。不住淺解。志固謂歡喜進求。不退初心。由智深故。所以能問諸佛。古德所謂扣關擊節。善咨心要是也。由志固故。所以聞悉受持。古德所謂文義雙持。瓶瀉不遺是也。</p>
<p style="margin-left:1em">次八句。明大慈慧。外息諸緣。內起正觀。故云定慧具足。所謂惺惺不礙寂寂。寂寂不礙惺惺是也。以無二句。有為機施權之義。以用也。無量喻者。或因明示暗。或舉淺況深。機宜無量。權巧譬喻亦無量故。為眾者。為彼人天聞緣等機。講法者。分析戒善諦緣等法。如謂言詞方便力。令一切歡喜是也。欣樂二句。有稱理顯實之義。稱理直談。本懷始暢。故云欣樂說法。緣合時熟。聞即得道。故云化諸菩薩。破者摧滅義。魔半梵語。具云魔羅。此翻奪命。傷法身奪慧命故。準髻珠喻中。有陰魔惱魔死魔等。故以兵眾言之。鼓者催軍號令。法能䇿勵行人。義相似故。故以為喻。而猶故也。承上起下之詞。言菩薩所以講權說實者。正為破魔兵眾。故擊權實法鼓。催賢聖軍與共戰耳。</p>
<p style="margin-left:1em">又見下。明大捨慧。寂然者。不動義。即返觀內照。晏默者。安靜義。即觀智相應。觀智相應。故感天龍恭敬。如空生晏坐。帝釋散華之類。不以為喜者。以觀智相應時。心境兩忘。忘心亦忘。忘忘亦忘。尚不知有法可取。而况非法恭敬。詎能動其心乎。所謂法尚應捨。何況非法是也。</p>
<p style="margin-left:1em">末四句。明大悲慧。處林謂外絕境累。安處林野。放光謂心垢洗除。慧光發現。所謂淨極光通是也。又處林放光者。以我之靜。形彼地獄之苦。熏動大悲。放同體光也。獄苦本空。因眾生無法自濟。從畢竟無。成畢竟有。今蒙悲光救濟。如湯潑雪。似炬消暗。故云濟地獄苦。佛道本圓。因眾生無法自資。從畢竟有。成畢竟無。今蒙慧光照觸。如種遇潤。似木逢春。故云令入佛道。凖華嚴地獄蒙光。頓超十地之階。即此類也。次第緩陳竟。</p>
<p style="margin-left:1em">△二不次急說<span class='note-inline'>(前科乃初呈問端。預備精詳。故六度各依次第。而緩以陳之。今因萬八千土。事相多端。只見者裏布施。那裏持戒。者裏修慧。那裏坐禪等。滿目皆菩薩行道。故不暇於次第。而急以說之)</span>分六。一精進。二持戒。三忍辱。四禪定。五布施。六智慧。初。</p>
</div>
<div class='div-orig'><p>又見佛子未甞睡眠經行林中勤求佛道。</p>
</div>
<div class='div-commentary'><p style="margin-left:1em">甞猶曾也。睡眠者。四不定心之一。昧略為性<span class='note-inline'>(昧揀在定。略揀寤時)</span>。障觀為業。遺教經云。勿以睡眠因緣。令一生空過。今菩薩恐唐棄此生。故未甞睡眠。古德所謂晝三夜三。決志不移是也。經行者。現行雖伏。習氣猶熾。復循環以遣之。如今般舟三昧是也。必於林中者。遠塵絕累。易進道故。如斯精進。無別所為。惟期成佛。故云勤求佛道。</p>
<p style="margin-left:1em">△二持戒。</p>
</div>
<div class='div-orig'><p>又見具戒威儀無缺淨如寶珠以求佛道。</p>
</div>
<div class='div-commentary'><p style="margin-left:1em">具戒者。具有二義。一者秉受義。謂三師七證。秉受戒法故。二者具足義。謂具足禁戒。篇聚無虧故。威儀者。律明三千。依之則有威可畏。有儀可尊故。無缺者。嚴謹防護。蜎飛無損。如草繫鵝珠之類。寶珠內外明徹。淨無瑕穢。而菩薩戒淨如之。古德云。幽溪未足比其清。飛雪無以方其素。故云淨如寶珠。末句。結持戒意。可知。</p>
<p style="margin-left:1em">△三忍辱。</p>
</div>
<div class='div-orig'><p>又見佛子住忍辱力<span class='note-inline'>(至)</span>皆悉能忍以求佛道。</p>
</div>
<div class='div-commentary'><p style="margin-left:1em">住者安住。謂處辱如無。內心能安故。力者。準阿含說有六種。謂小兒啼為力。女人瞋為力。國王憍為力。羅漢進為力。諸佛慈為力。比丘忍為力。釋義。則有所長以勝人曰力。今菩薩自住柔順三昧。調伏剛強眾生。無剛不調。無強不伏。故云力也。增上慢人。即未得謂得。未證謂證之流。由彼上慢熏心。見有勝<span class='corr'>己</span>者。心懷憎嫉。故惡罵而棰打之。皆悉能忍者。以菩薩深證實相平等。怨親一致。揀非勉強遏捺者比也。以求佛道者。如不輕徧記忍謗。終至行滿成佛之類。</p>
<p style="margin-left:1em">△四禪定。</p>
</div>
<div class='div-orig'><p>又見菩薩離諸戲笑<span class='note-inline'>(至)</span>億千萬歲以求佛道。</p>
</div>
<div class='div-commentary'><p style="margin-left:1em">首四句。是初心工夫。諸戲笑者。不惟口談非法。即身作肆態。意恣放情。皆是以能妨亂正業。故須離之。癡眷屬者。即不識因果。不信罪福之子弟也。此又不惟妨亂正業。且為戲笑之源。故并離之。智者事理博達。見地超卓。具勘騐龍蛇之睛。秉陶鑄聖賢之手。故須親近。以能為禪定之資故。後四句。是深修工夫。一心除亂者。謂雖離戲笑。猶有微細亂想。故須專一其心而屏除之。攝念山林者。謂雖離癡屬。猶有塵俗餘念。故須山間林下而攝持之。億千萬歲等。謂雖近智者。佛道貴在自肯。故須億千萬歲而誠求之<span class='note-inline'>(問。人生在世。歲不滿百。間或有之。見者希矣。今云億千萬歲。以求佛道。此或必無之事。光中妄現耶。抑或實有之事。而我未造其境耶。答。此有二義。一者定力攝持。經多劫如一時。如後文五十小劫。謂如半日。古德所謂一念萬年。萬年一念者是也。二者他界人壽。未必拘定百歲。如此方北俱盧洲。人壽則有千歲。況萬八千土。豈百歲可局哉。汝所謂未造其境者。信矣。若謂光中妄現。則萬八千土。諸佛化儀。皆成虛妄。何以為今經之發起哉)</span>。禪定竟。</p>
<p style="margin-left:1em">△五布施。</p>
</div>
<div class='div-orig'><p>或見菩薩肴膳飲食<span class='note-inline'>(至)</span>歡喜無厭求無上道。</p>
</div>
<div class='div-commentary'><p style="margin-left:1em">初別列眾施。肴佳品。膳美饌。飲茶漿。食常食也。湯惟煎劑。藥兼丸散。對病而施。故有百種之多。施佛及僧者。資色身。療病軀故。至貴之衣曰名。至尊之服曰上。如無盡意瓔珞之類。故云價直千萬。或無價衣者。應屬天衣。以人世所無。故無價也。施佛及僧者。嚴相好。順時令故。千萬億種者。揀非少數。栴檀寶舍者。揀非凡材。如給孤精舍之類。臥具者。坐臥之具。準戒經作新臥具。應用二分純黑羊毛。三分白。四分。龍為制。今云眾妙。似不局此。葢即繒纊裀褥。眾寶床榻之類。施佛及僧者。備安居。供坐臥故。清淨園林者。紅塵不到之處。如祇陀園林之類。華果茂盛者。有行樹羅網之致。流泉浴池者。有七珍八德之幽。施佛及僧者。備遊宴。資浣濯故。</p>
<p style="margin-left:1em">末四句。總結施意。如是等施者。總指上來四事園林。般般精奇。故曰種種微妙。全無悋惜。故曰歡喜無厭。不求餘果。故曰求無上道。布施竟。</p>
<p style="margin-left:1em">△六智慧。</p>
</div>
<div class='div-orig'><p>或有菩薩說寂滅法<span class='note-inline'>(至)</span>以此妙慧求無上道。</p>
</div>
<div class='div-commentary'><p style="margin-left:1em">初文字般若。說者。隨機敷演之義。寂滅。即真諦理也。真諦無相。故以寂滅名之。不云理而云法者。既落言詮。即屬法相故。教詔。即訓誨也。隨機差別。故云種種。眾生。即化機也。依教受化。故云無數。此菩薩以文字般若。起利他行。敷演法性也。</p>
<p style="margin-left:1em">或見下。觀照般若。觀者。離言默會之義。諸法。即俗諦相也。俗諦差別。故以諸法名之。不云相而云性者。既入觀境。即屬性分故。既屬性分。惟一真體。故云無有二相。二相尚無。諸法寧有。是則真體凝然。無形無相。無邊無表。故云猶如虗空。此菩薩以觀照般若。起自利行。融通法相也。</p>
<p style="margin-left:1em">末四句。實相般若。心無所著者。真俗并遣。言觀雙忘之義。妙慧。即平等大慧。無上道。即一乘實相。言上二有言有觀。總非平等大慧。皆屬麤浮。不名微妙。有真有俗。終乖一乘實相。咸為對待。豈稱無上。今既言觀雙忘。真俗并遣。故云以此妙慧。求無上道。此菩薩以實相般若。起絕待行。破一切著也。齊此以上。兩陳六度之機。葢是彌勒擴充前文。種種信解。種種相貌之義<span class='note-inline'>(問。今經三周授記。并未顯彰六度之機。今以此判屬法華。何所據乎。答。有二可據。一據火宅喻後。佛囑身子。略明十種是機。不出六度。故於所被機宜門中。特地拈出。令知六度菩薩。乃當此經之機。二據三周受記之眾。如身子之智慧。迦葉之精進。離婆多之心不倒亂。須菩提之不與物諍等。皆是內祕菩薩之德。潛行六度之行。況夫妙嚴出家。宛同諸王詣佛。不輕弘經。允符比丘住忍。例而推之。足為明證。何言并未顯彰六度之機耶)</span>。諸佛化應竟。</p>
<p style="margin-left:1em">△三機盡化息<span class='note-inline'>(準前文應有二義。一諸佛滅度。二滅後起塔。今缺初義。而後義能長)</span>。分二。一供養舍利。二起塔嚴國。初。</p>
</div>
<div class='div-orig'><p>文殊師利又有菩薩佛滅度後供養舍利。</p>
</div>
<div class='div-commentary'><p style="margin-left:1em">菩薩。即生前受化之眾。滅後。當茶毗<span class='corr'>已</span>竟之時。貯以寶瓶。嚴以香華等。皆名供養。受化感恩。想像聖容者。理合如是耳。</p>
<p style="margin-left:1em">△二起塔嚴國。</p>
</div>
<div class='div-orig'><p>又見佛子造諸塔廟<span class='note-inline'>(至)</span>如天樹王其華開敷。</p>
</div>
<div class='div-commentary'><p style="margin-left:1em">初略明。昔喜見菩薩。受淨明德佛遺囑。收取舍利。作八萬四千寶瓶。起八萬四千寶塔。據此。則造諸塔廟者。不惟感恩。亦兼受曯也。恒沙計之。仍稱無數者。極言其塔之多故。寶塔星羅碁布。舍利月燦燈輝。望之起敬。見者生歡。故為嚴飾國界。</p>
<p style="margin-left:1em">寶塔下。詳明。塔以寶成。非凡材也。高而云妙者。仰彌高。不可及故。上下二十萬里。故云五千由旬。南北曰縱。東西曰廣。四維無異曰正等。徑過計八萬里。故曰二千由旬。一一塔廟。各千幢幡者。四維剎杆。所懸幢幡。計一千數。如藥王品中。表剎莊嚴。垂諸幡葢是也。露幔。即層層滴水傘也。珠交者。珠網交結之所成故。露幔之角。以寶為鈴。微風吹動。音嚮相和。故云寶鈴和鳴。佛遺舍利以作佛事。天人龍神等。資舍利以作福田。故以香華技樂等而供養之。供而云常者。顯佛德殊勝。雖滅度之後。猶感供不絕也。文殊下。恐疑嚴國之意。重稱其名以告之。佛子起塔。本非嚴飾國界。故云為供舍利。嚴飾塔廟。塔廟既成。疆土因茲生光。故云國界自然。殊特妙好。末二句。喻明妙好之義。天樹王者。大經云。三十三天。有樹名圓生。根深五十由旬。梃高五十由旬。枝布五十由旬。花香五十由旬。帝釋鍾愛。故稱為王。其花開敷者。色香具足。天人共賞。喻塔起國界時。福田殊勝。幽顯俱利。所謂嚴飾及妙好者。正在是矣。正陳放光竟。</p>
<p style="margin-left:1em">△三結見求決。</p>
</div>
<div class='div-orig'><p>佛放一光我及眾會<span class='note-inline'>(至)</span>佛子文殊願決眾疑。</p>
</div>
<div class='div-commentary'><p style="margin-left:1em">初結見歎異。佛放句。結能照光。我及等。結所照境。種種句。結所現相。此結見也。從實施權。援眾生出火宅。是為諸佛神力希有。會權歸實。攝三乘入佛慧。是為諸佛智慧希有。葢彌勒因見諸佛權實得宜。而歎異之。此歎異也。</p>
<p style="margin-left:1em">後六句。牒疑求決。放一句。牒所疑光。照無句。牒所疑境。我等二句。牒所疑相。此牒疑也。末二句。求決。其義可知。結見求決竟。</p>
<p style="margin-left:1em">△四防難申問<span class='note-inline'>(古德於此。立四重伏難。而天台承用。今雖略順彼義。未能全同。故以防難申問科之)</span>。分四。一防初難申初問。二防次難申次問。三防三難申三問。四防四難申四問。初<span class='note-inline'>(恐文殊承上難云。汝云願決眾疑。眾若有疑。眾即應問。眾既不問。是不疑也。眾既不疑。我何所決。故此防云)</span>。</p>
</div>
<div class='div-orig'><p>四眾欣仰瞻仁及我世尊何故放斯光明。</p>
</div>
<div class='div-commentary'><p style="margin-left:1em">彌勒意謂。仁者若謂眾既不問。是無所疑者。誤矣。何則。我觀四眾欣仰。瞻仁及我。欣者欣我問。仰者仰仁答。瞻仁者不見仁答。及我者急欲我問。正憂疑不泰之相。此防難也。末二句。申問。葢由不知為說法華。故問何故放光。後云。我見燈明佛。本光瑞如此。以是知今佛。欲說法華經。正答此問。</p>
<p style="margin-left:1em">△二防次難申次問<span class='note-inline'>(恐又難云。世尊放光。是佛境界。宜共問佛。佛自見答。故此防云)</span>。</p>
</div>
<div class='div-orig'><p>佛子時答決疑令喜何所饒益演斯光明。</p>
</div>
<div class='div-commentary'><p style="margin-left:1em">彌勒意謂。仁者若謂是佛境界。宜共問佛者。理誠然矣。但時眾有疑在懷。憂兕不泰。待佛出定。不知何時。願佛子及時而答。速決眾疑。以令眾喜。此防難也。末二句。申問。葢彌勒<span class='corr'>已</span>知多饒利益。但不知畢竟如何。故問何所饒益。演斯光明。後云。今相如本瑞。是諸佛方便。今佛放光明。助發實相義。正答此問。</p>
<p style="margin-left:1em">△三防三難申三問<span class='note-inline'>(恐又難云。欲決眾疑。宜共籌量。獨令我答。於理不可。故此防云)</span>。</p>
</div>
<div class='div-orig'><p>佛坐道場所得妙法為欲說此為當授記。</p>
</div>
<div class='div-commentary'><p style="margin-left:1em">彌勒意謂。仁者若謂欲決眾疑。宜共籌量者。我亦知然。但如我管窺佛天。蠡測智海。轉照之化功<span class='corr'>已</span>極。曲成之方便<span class='corr'>已</span>周。惟有佛坐道場。所得妙法。四十年來。未曾吐露。此防難也。末二句。申問。葢彌勒<span class='corr'>已</span>知會權歸實。授記成佛。但不知事屬一貫。故云為欲說此。為當授記。後云。諸人今當知。合掌一心待。佛當雨法雨。充足求道者。正答此問。</p>
<p style="margin-left:1em">△四防四難申四問<span class='note-inline'>(恐又難云。如汝所說。即是決疑。足令眾喜。何煩我答。故此防云)</span>。</p>
</div>
<div class='div-orig'><p>示諸佛土眾寶嚴淨<span class='note-inline'>(至)</span>瞻察仁者為說何等。</p>
</div>
<div class='div-commentary'><p style="margin-left:1em">佛土寶嚴者。光所照處。轉染成淨故。前缺此義。此中互出。及見諸佛。義該說法度生。舉人以攝法。舉主以攝伴故。此非小緣者。推重其事。不敢擅決之意。彌勒意謂。仁者若謂如我所說。即是決疑者。過矣。何則。我雖馳心下思。測度於說法授記之間。<span class='corr'>但</span>以示現依正等相。此非小緣。豈可以予比量之智而判決哉。此防難也。末四句。申問。良以法會大眾。有困心衡慮之急。而文殊菩薩。如不見不聞之狀。故代眾而達情曰。文殊。應當了知。現前四眾龍神。各各瞻察仁者。幸勿過謙。以負眾望。今問仁者。究竟為說何等。後云。諸求三乘人。若有疑悔者。佛當為除斷。令盡無有餘。正答此問。以上連申四問。層次秩然。似虗似實。莫可定量。初云世尊何故。放斯光明。全似不知。次云何所饒益。演斯光明。略露鋒芒。又云為說妙法。為當授記。分明合盤托出。至云瞻察仁者。為說何等。却又殃及文殊。是皆彌勒智辯具足。予奪自在。故假若智若愚之狀。演出半吐半露之態。引進權小。仰求大智。所謂憐兒不覺醜也。彌勒請問竟。</p>
<p style="margin-left:1em">△二文殊領答二。一略答。二詳答。初二。一惟忖直答。二引古作證。初。</p>
</div>
<div class='div-orig'><p>爾時文殊師利語彌勒菩薩<span class='note-inline'>(至)</span>擊大法鼓演大法義。</p>
</div>
<div class='div-commentary'><p style="margin-left:1em">爾時。即彌勒請問之時。語。謂覿面而告也。以彌勒正為請主。故文殊覿面而告語之。及者聲臨眾耳之義。大士者。菩薩之異名。以能具大道心。超世間士故。準敘分數有八萬。故云諸也。善男子等。呼菩薩。等大眾。欲酧前請。以決法會之疑故。如我惟忖者。文殊自謂。如我所見。思惟忖度也。今佛世尊等。正所惟所忖之事。法而言大者。教大。理大。行大。果亦大故。此總標也。雨大法雨句。別明教大。雨者以潤澤為義。取以喻教者。佛以一乘教法。潤入機心。令彼開佛知見。如天雨雨故。吹大法螺句。別明理大。螺者以號令為義。取以喻理者。佛以一乘理法。號令化機。與彼示佛知見。如軍吹螺故。擊大法鼓句。別明行大。鼓者以䇿勵為義。取此喻行者。佛以一乘行法。䇿勵行人。令彼悟佛知見。如陣擊鼓故。演大法義句。別明果大。演義二字。古德直約法釋。今亦作喻。言演義者。如登場作戲之類。謂借彼假相。演出真義。以動人心故。取此喻果者。佛以示成果德。演出一乘果法。竦動機心。令彼入佛知見。如登場演義故。由具上來四種大義。故總以欲說大法標之。此文殊欲酧眾請。如<span class='corr'>己</span>所見而惟忖之也。惟忖直答竟。</p>
<p style="margin-left:1em">△二引古作證。</p>
</div>
<div class='div-orig'><p>諸善男子我於過去諸佛<span class='note-inline'>(至)</span>難信之法故現斯瑞。</p>
</div>
<div class='div-commentary'><p style="margin-left:1em">初引古曾見。過去曾見此瑞者。顯惟忖有本。非臆見也。放<span class='corr'>已</span>即說大法者。顯答問有據。非妄談也。</p>
<p style="margin-left:1em">是故下。證今亦如。言佛佛道同。古佛既爾。今佛亦然故。</p>
<p style="margin-left:1em">欲令下。結答前問。欲令二字。出成放光本意。眾生者。總該三乘五性。以一切眾生。莫不有心。凡有心者。皆當作佛。故欲咸得聞知。揀非從前有遮限也。一切世間者。總該九界。謂此經淺而論之。<span class='corr'>已</span>非凡小可及。深而究之。雖至等覺猶惑。故總云難信。如即權顯實而千二騰疑。即迹顯本而彌勒致辯。葢可見矣。準前彌勒問云。以何因緣而有此瑞。今云欲令眾生。咸得聞知等。故現斯瑞。正應前來略問之義而結答之。必至此而結答者。惟忖引證。乃足取信故。略答竟。</p>
<p style="margin-left:1em">△二詳答<span class='note-inline'>(前以迷悶事急。故有略答。應前略問之義此恐陳義未周。故又詳答。應前詳問之義)</span>。分二。一長行。二偈頌。初四。一總引燈明。二別明往事。三結會古今。四應問結答。初二。一詳引最初一佛。二略引相繼二萬。初二。一總標化儀。二別明三善。初。</p>
</div>
<div class='div-orig'><p>諸善男子如過去無量<span class='note-inline'>(至)</span>演說正法初善中善後善。</p>
</div>
<div class='div-commentary'><p style="margin-left:1em">如者。指實之詞。謂指彼過去燈明事迹。以實前文過去曾見之語。阿僧祇。此云無數。劫。半梵語。具云劫波。此翻時分。時稱無數。<span class='corr'>已</span>云久矣。而又云不可思議等者。極顯此法。名標劫外。體居象先。所謂有物先天地也。日月燈明。佛之別號。古德云。日以光明照晝。月以清涼照夜。燈續日月之所不及。如來三智圓明。破世愚暗如之。故以為號。如來應供等。佛之通號。如來者。佛佛道同。後佛出世。如先佛再來。名倣同先德號。應供者。智斷具足。應受供養。名堪為福田號。正徧知者。永離外道邪知。凡小徧知。名揀邪異偏號。明行足者。明足慧滿。行足福圓。名福慧雙隆號。善逝者。逝往也。生死不離而離。涅槃不往而往。名妙往菩提號。世間解者。解了世間性相真偽。名達偽通真號。無上士調御丈夫者。證無上道。超世間士。名無上士。具丈夫力。調御羣品。名調御丈夫。合名悲智究竟號。天人師者。應機說法。善導天人。名模範三界號。佛者。自覺。覺他。覺行圓滿。名三覺圓備號。世尊者。具上九德。世出世間之所尊重。名九界同尊號。此十號者。諸佛同具。自古解釋不同。今刪繁就簡。略難取易。雖稍異古註。而會理無殊。演說正法者。如來出世。開示出世正道。非世邪法故。有益於人曰善。初善。即先照時也。以先照時中。同教一乘人等。獲轉同成別益故。中善。即轉照時也。以轉照時中。小乘人等。獲轉小成大益故。後善。即還照時也。以還照時中。偏教五乘人等。獲轉偏成圓益故。總標化儀竟。</p>
<p style="margin-left:1em">△二別明三善。</p>
</div>
<div class='div-orig'><p>其義深遠其語巧妙<span class='note-inline'>(至)</span>三藐三菩提成一切種智。</p>
</div>
<div class='div-commentary'><p style="margin-left:1em">初別明初善。其義深遠句。約理而言。理不自理。必借義以析之。故云其義。稱性直指。羣機絕分。故云深遠。其語巧妙句。約教而言。教不自教。必借語以宣之。故云其語。多方敷演。俱會玄宗。故云巧妙。古德云。既屬華嚴。不合其語巧妙。不知巧而云妙。<span class='corr'>已</span>寓揀別意故。純一無雜句。約果而言。惟顯佛果。故云純一。不涉餘乘。故云無雜。具足清白等。約行而言。一攝一切。故云具足。從性起修。故曰清白。不惟離於五欲。兼順性法愛亦離。故曰梵行。以梵翻離欲故也。</p>
<p style="margin-left:1em">為求下。別明中善。聲聞根鈍。不堪承受大法。故以四諦法說而應之。生老病死。苦諦也。度兼集諦。以度苦必斷集故。度猶脫也。涅槃。滅諦也。究竟義兼道諦。以證滅必修道故。究竟猶證入也。辟支。具云辟支迦羅。此翻緣覺。緣覺根利。能知諸法因緣。故以十二因緣法說而應之。十二因緣者。謂無明緣行。屬過去二支因。行緣識。識緣名色。名色緣六入。六入緣觸。觸緣受。屬現在五支果。受緣愛。愛緣取。取緣有。屬現在三支因。有緣生。生緣老死等。屬未來二支果。詳於化城品釋。菩薩大根。具上求下化之心。欲到彼岸。故以六波羅密說而應之。波羅密。此云到彼岸。謂依此六度法修。能到涅槃彼岸故。</p>
<p style="margin-left:1em">令得下。別明後善。會三歸一。普記成佛。故云令得阿耨等。能知一切諸佛道法。能知一切眾生因種。名一切種智。葢上句令其得果。此句令其成智也。詳引最初一佛竟。</p>
<p style="margin-left:1em">△二略引相繼二萬。</p>
</div>
<div class='div-orig'><p>次復有佛亦名日月燈明<span class='note-inline'>(至)</span>所可說法初中後善。</p>
</div>
<div class='div-commentary'><p style="margin-left:1em">初次第標名。</p>
<p style="margin-left:1em">又同下。兼出姓氏。頗羅墮。此云利根。亦云捷疾。以六根聰利。緣境捷疾為姓也。</p>
<p style="margin-left:1em">彌勒下。結告顯同。二萬佛同名同姓。事出罕希。難於取信。故呼名而結告之。字名號。皆稱謂也。通別名號俱同者。實德既同。稱謂亦同故。所可說法。即是正法。如稍涉邪偽。則非佛可說故。初中後善。化儀同也。據此則二萬燈明。與光中萬八千佛。三時設化。如出一轍。豈至今佛而獨不然。故文殊引此為例。欲彌勒深思而自得之。總引燈明竟。</p>
<p style="margin-left:1em">△二別明往事。<span class='note-inline'>(所見徃事。全在此科。故別明之)</span>分五。一時至機熟。二顯相逗機。三放光東照。四會眾騰疑。五說法授記。初二。一略舉時機。二義顯至熟。初<span class='note-inline'>(當時之機。不獨王子。但舉王子為例。故云略也)</span>。</p>
</div>
<div class='div-orig'><p>其最後佛未出家時<span class='note-inline'>(至)</span>七名嚮意八名法意。</p>
</div>
<div class='div-commentary'><p style="margin-left:1em">其最後佛者。文殊自指本師。未出家時者。在俗為輪王時也。有八王子者。應是多劫久證。示生佛家。如今佛羅云之類。有經有權。能常能變。名為有意。善法治世。善政教民。名為善意。經畫謀略。難可測量。名無量意。善為至寶。不令有失。名為寶意。惡意日損。善意日增。名為增意。事理博達。能除眾疑。名除疑意。善應物情。如嚮應聲。名為嚮意。法度紀綱。皆悉明備。名為法意。此以八子皆為輪王。故將名就位而略釋之。若作表法者。佛表真如。未出家時。表真如在纏。八王子。表轉變八識。有意。表賴耶。受熏持種。有諸法故。去後來先。為中有故。善意。表末那。善成六轉。為染淨依故。無量意。表六識。剎那生滅。絕分量故。寶意。表身識。一切眾生。共寶愛故。增意。表舌識。著味增惡。說法增善故。除疑意。表鼻識。合中便知。無所疑故。嚮意。表耳識。能聽音嚮故。法意。表眼識。觀察諸法相故。據此則妙光師燈明。師本心也。燈明傳妙光。傳本智也。八子師妙光。依本智而契本心也。妙光化八子。依本心而化本識也。例而推之。則燈明一代化儀。不出吾之一心。若了自心。則今佛光瑞之旨。可立見矣。略舉時機竟。</p>
<p style="margin-left:1em">△二義顯至熟<span class='note-inline'>(時至機熟。文無明言。<span class='corr'>但</span>云出家。發意。修梵行。為法師等。葢約義顯耳)</span>。</p>
</div>
<div class='div-orig'><p>是八王子威德自在<span class='note-inline'>(至)</span><span class='corr'>已</span>於千萬佛所植諸善本。</p>
</div>
<div class='div-commentary'><p style="margin-left:1em">初明在俗勢位。威德者。位統四洲。有威可畏。教施十善。有德可仰故。自在者。寬猛相濟。權不在人。所謂禮樂征伐。自天子出也。各領四天者。是金輪王。揀餘輪故。</p>
<p style="margin-left:1em">是諸下。明出家因果。聞父出家。騐知王位無益。聞父得道。騐知出家有功。騐知王位無益。故悉捨之。騐知出家有功。故亦隨之。古人所謂是父是子者。僅見之矣。發大乘意者。起上求下化之心。建自利利他之行。如三心四願等是。大乘之心。永無退轉。故云常修。入理之行。清淨潔白。故稱梵行。所謂戴鐵輪而不退。用繁興以恒如也。法師者。弘法自任。為人天師。非時至機熟者。曷克臻此。科云義顯者。良有以焉。</p>
<p style="margin-left:1em"><span class='corr'>已</span>於下。明往昔深本。言法師之位。不易可階。王子一生便至。其故何也。皆由<span class='corr'>已</span>於千萬佛所。植諸善本。所謂根深枝茂者。具信然矣<span class='note-inline'>(問。準教中輪王出增劫。佛出減劫。何故燈明成佛時。八子皆為輪王耶。答。法有權實。事有變常以變常論之。或燈明願在增劫。或增劫眾生機熟。乃應世之變。非常事也。以權實論之。佛出減劫。或權宗固執之語。大乘真實之談。不拘乎此。如向後燈明說經。六十小劫。而大眾謂如食頃。豈可以增劫減劫而難問之。知此權實變常之義。則古德八子一子之難。大乘小乘之執。可并通矣)</span>。時至機熟竟。</p>
<p style="margin-left:1em">△二顯相逗機分三。一說經入定。二雨華動地。三大眾喜觀。初。</p>
</div>
<div class='div-orig'><p>是時日月燈明佛<span class='note-inline'>(至)</span>義處三昧身心不動。</p>
</div>
<div class='div-commentary'><p style="margin-left:1em">△二雨華動地。</p>
</div>
<div class='div-orig'><p>是時天雨曼陀羅華<span class='note-inline'>(至)</span>普佛世界六種震動。</p>
</div>
<div class='div-commentary'><p style="margin-left:1em">△三大眾喜觀。</p>
</div>
<div class='div-orig'><p>爾時會中比丘比丘尼<span class='note-inline'>(至)</span>歡喜合掌一心觀佛。</p>
</div>
<div class='div-commentary'><p style="margin-left:1em">此上三科。與今佛顯相。文義全同。無煩瑣釋。顯相逗機竟。</p>
<p style="margin-left:1em">△三放光東照。</p>
</div>
<div class='div-orig'><p>爾時如來放眉間白毫相光<span class='note-inline'>(至)</span>如今所見是諸佛土。</p>
</div>
<div class='div-commentary'><p style="margin-left:1em">所照境中。闕上至下至之文。末二句。所現之相。如今所見者。文殊不欲瑣敘。令準今而知昔故。是諸佛土。應指佛土中所現之相。放光東照竟。</p>
<p style="margin-left:1em">△四會眾騰疑。</p>
</div>
<div class='div-orig'><p>彌勒當知爾時會中<span class='note-inline'>(至)</span>欲知此光所為因緣。</p>
</div>
<div class='div-commentary'><p style="margin-left:1em">教以當知者。令知今昔皆同。勿以不知自怪也。二十億菩薩。即當時騰疑之眾。不言四眾八部者。菩薩尚疑。餘可知故。今佛騰疑文中。無多菩薩者。四眾攝也。樂欲聽法者。據前歡喜合掌。一心觀佛。即傾渴翹佇。願聞法要之相。得未曾有者。先意本為聽法。偶見佛光普照。如得未曾有見之物。且喜且疑。有不能釋於心也。欲知因緣。亦反復推審之義。由是觀之。今昔皆同。惟虗心待之可矣<span class='note-inline'>(準善會騰疑之後。更有問答發起一科。今不敘者。亦鈍置彌勒之意。如宗家所謂且疑著是也)</span>。會眾騰疑竟。</p>
<p style="margin-left:1em">△五說法授記二。一出定說法。二唱滅授記。初。</p>
</div>
<div class='div-orig'><p>時有菩薩名曰妙光<span class='note-inline'>(至)</span>若身若心而生懈倦。</p>
</div>
<div class='div-commentary'><p style="margin-left:1em">初明所被之機。大成云。聖人無名。因德以彰。神通莫測曰妙。朗照羣昏曰光。愚謂妙表智體。光表智用。體絕思議。用徹權實。故以妙光稱之。學在師後曰弟。智從師生曰子。特標八百弟子者。一顯妙光智深。歸從者眾。一顯法華高會。聽眾有人。所謂機感盈前是也。大成云。昔佛八子師妙光。佛出定為妙光說經。今佛羅云師身子。下出定為身子說經。是因人同也。或曰妙光是菩薩。身子是聲聞。云何同耶。大成釋云。比及發迹。身子亦是菩薩。妙光垂迹。未必不是聲聞。文殊巧說。方便隱顯耳。</p>
<p style="margin-left:1em">是時下。明能被之教。起者對滅而言。入時名滅。滅諸緣故。出時名起。起言象故。今欲說法華。故從三昧起也。因者。顯非獨為。但因之以開其端耳。必因妙光者。顯法華非智莫解。今因身子亦然。準前云欲說大法。又云難信之法。終未顯彰本經名目。葢恐難於取信。今假燈明事迹。無心唱出。不欲人信。而自無不信。則文殊可謂善於辭說者矣。淺識聞之。迷惑不解。故云教菩薩法。久默斯要。不務速說。故云佛所護念。</p>
<p style="margin-left:1em">六十下。明會遇時節。準教中人壽十歲時。子年倍父年。增至八萬四千歲。然後百年減一歲。滅至十歲。如是一增一減。為一小劫。今云六十小劫。其時可謂長矣。雖經時長。而說無異座。故云不起於座。時會聽者。而聞無異席。故云亦座一處。形與道合。智與理冥。故云身心不動。延促同時。念劫無礙。故云謂如食頃。大成云。今經五十小劫。謂如半日。是時同也。無一人懈倦者。顯箇箇精誠。無若身若心之一有懈倦者。顯內外精誠。然此亦是因深緣勝。教到機熟之所致耳。出定說法竟。</p>
<p style="margin-left:1em">△二唱滅授記二。一對眾唱滅。二授記潛輝。初。</p>
</div>
<div class='div-orig'><p>日月燈明佛於六十小劫<span class='note-inline'>(至)</span>當入無餘涅槃。</p>
</div>
<div class='div-commentary'><p style="margin-left:1em">初結前。</p>
<p style="margin-left:1em">即於下。正明。說法唱滅。事屬一會。故云即於。今經寶塔品後唱滅。與此同也。梵謂梵天。色界主也。魔謂魔天。欲界主也。沙門翻勤息。攝出家眾。婆羅門翻淨行。攝在家眾。天人修羅。八部舉三。餘以眾字該之。此言即唱滅之語。必眾中宣者有二義。一生善。二滅惡。生善者。由佛久住。薄德之人。不種善根。一聞唱滅。戀慕渴仰。種善根故。滅惡者。由佛不滅。懈怠眾生。便起憍厭。一聞唱滅。生難遭想。憍厭自息故。涅槃義見前文。無餘有二。一者斷見思惑。分段永寂。名小乘無餘。二者五住究盡。二死永亡。名大乘無餘。今佛所入。是大非小也。言當入者。出世事畢。化道<span class='corr'>已</span>周。縱住於世。無所益故。必於中夜者。表身歸中道。性入常寂之義<span class='note-inline'>(問。今佛唱滅文云。如來不久。當入涅槃。尚待異時。今云今日中夜。法華涅槃。相去何太促乎。豈彼佛未說涅槃。而取滅度耶。答。此有二義。一約法廣略不定。二約時延促不定。約法廣略不定者。同是一法或廣說無盡。或一言略周。約時延促不定者。同在一時。或延為多劫。或促歸一念。總以佛力自在。神用難思。因機差別。隨心現量。豈可以常情而難問哉)</span>。對眾唱滅竟。</p>
<p style="margin-left:1em">△二授記潛輝。</p>
</div>
<div class='div-orig'><p>時有菩薩名曰德藏<span class='note-inline'>(至)</span>便於中夜入無餘涅槃。</p>
</div>
<div class='div-commentary'><p style="margin-left:1em">初授記補處。菩薩名德藏者。準大成有二義。一含藏義。謂恒沙功德。悉皆具足故。二出生義。謂以此功德。徧施眾生故。一約自證。二約化他言也。聖言說與曰授。憶念取證曰記。時有德藏。即授其記者有三義。一入滅時近故。二道統事急故。三人不可失故。告諸比丘者有二義。一令作證明故。二令知依止故。次當作佛者。非同法華遠記。乃記以次補佛處。與今佛記彌勒事同。要知法華非無遠記。葢文殊不欲盡言。恐成解路。障後悟門耳。因備眾德。果感相嚴。故別號淨身。多陀阿伽度。此云如來。阿羅訶。此云應供。三藐三佛陀此云正徧知。十種通號。舉前以攝後故。</p>
<p style="margin-left:1em">佛授下。記以潛輝。授記<span class='corr'>已</span>。便入滅者。大成云。斯道有賴故。本懷<span class='corr'>已</span>暢故。化緣<span class='corr'>已</span>畢故。自此以上。約大科共有五段。係燈明一代化儀。今佛四十年前。多方陶汰。時至機熟。是過去事與燈明同也。經初顯相逗機。放光東照。會眾騰疑。是現前事與燈明同也。至於說法授記。猶屬後事。雖未見其同。可以預知。前云欲說大法等。本於此矣。別明往事竟。</p>
<p style="margin-left:1em">△三結會古今二。一師弟本因。二結會釋疑。初二。一文殊本因。二彌勒本因。初。</p>
</div>
<div class='div-orig'><p>佛滅度後妙光菩薩<span class='note-inline'>(至)</span>其最後成佛者名曰然燈。</p>
</div>
<div class='div-commentary'><p style="margin-left:1em">初妙光弘經。滅後持經者。奉是道以修身。自行也。滿劫演說者。運是道以利眾。化他也。</p>
<p style="margin-left:1em">日月下。八子受化。燈明八子。皆師妙光者。以妙光二利具足。堪為師承故。大成云。不以父為師。以妙光為師者。易子而教之意。今羅云師身子亦然。妙光教化者。教以實道。化其權心故。權心既化。實志自堅。故云堅固菩提。堅不自堅。功歸妙光。故云令其堅固。</p>
<p style="margin-left:1em">是諸下。極顯因深。王子供佛。行滿也。皆成佛道。果圓也。弟子行滿果圓。師可知矣。是皆文殊恐類自伐。故假王子。以顯自<span class='corr'>己</span>深本。最後成佛。即第八子也。名曰然燈者。準大論初生之時。身光如燈。以至成佛。故以名焉。是釋迦第二僧祇授記本師。據此則釋迦師然燈。然燈繼七兄。展轉逆推。歷九世而之妙光。則文殊深本。豈可思議者哉。文殊本因竟。</p>
<p style="margin-left:1em">△二彌勒本因。</p>
</div>
<div class='div-orig'><p>八百弟子中有一人<span class='note-inline'>(至)</span>供養恭敬尊重讚歎。</p>
</div>
<div class='div-commentary'><p style="margin-left:1em">初抑其名利役心。前云妙光有八百弟子。此云八百弟子。中有一人。則一人亦妙光之弟子也。名與利相因。既號求名。則心為利役可知。貪著等。出命名之由。利養為役心之本。既曰貪著。必是好遊族姓。忘實務名之人。如是之人。不暇讀誦。雖復勉強讀誦。其心思智慮。盡為名利所耗。故曰而不通利。通謂達其義。利謂熟其文也。多所忘失者。不通則義非<span class='corr'>己</span>有。多至昏忘。不利則文非心持。多至廢失。是則文義全無實得。讀誦惟慕虗名。故以故號求名結之。</p>
<p style="margin-left:1em">是人下。揚其種善值佛。種善者。所貪利養。不私於<span class='corr'>己</span>。多於佛法僧中。作利益事故。由此因緣。故得值佛。無量百千等。極言其值佛之多。供養恭敬等。極顯其無空過者。初云亦者。例上八子而言。言不惟八子行滿果圓。雖如是求名之人。亦以種善因緣。值無量佛。由此觀之。則今之學道者。苟未能輟利養。絕貪求。亦當於佛法僧中。作利益事。為當來值佛之因耳。師弟本因竟。</p>
<p style="margin-left:1em">△二結會釋疑。</p>
</div>
<div class='div-orig'><p>彌勒當知爾時妙光菩薩<span class='note-inline'>(至)</span>求名菩薩汝身是也。</p>
</div>
<div class='div-commentary'><p style="margin-left:1em">本地既彰。理合自醒。彌勒故昧宿因。故教以當知。昔之妙光。即今之文殊。故曰豈異人乎。我身是也。昔之求名。即今之彌勒。故曰求名菩薩。汝身是也。科云釋疑者。恐疑彌勒文殊。同居學地。知與不知。彼此應同。何故彌勒問。而文殊答耶。故結會以釋之。言迹雖同居學地。本實各有淺深。一弟一師。故應問應答。結會古今竟。</p>
<p style="margin-left:1em">△四應問結答。</p>
</div>
<div class='div-orig'><p>今見此瑞與本無異<span class='note-inline'>(至)</span>教菩薩法佛所護念。</p>
</div>
<div class='div-commentary'><p style="margin-left:1em">此瑞指今佛光相。與本燈明。若合符節。故云無異。是故惟忖。應前如我惟忖。言前云如我惟忖等者。葢以是今昔不異之故耳。當說大乘等者。光瑞既同。說法亦應同故。準前彌勒問云。四眾龍神。瞻察仁者。為說何等。今云當說大乘等。正應問而結答之也。長行竟。</p>
<p style="margin-left:1em">△二偈頌<span class='note-inline'>(標頌云)</span>。</p>
</div>
<div class='div-orig'><p>爾時文殊師利於大眾中欲重宣此義而說偈言。</p>
</div>
<div class='div-commentary'><p style="margin-left:1em">△<span class='note-inline'>(正頌)</span>分四。一頌總引燈明。二頌別明往事。三頌結會古今。四頌應問結答。初<span class='note-inline'>(上長行分二。一詳引最初一佛。二略引相繼二萬。今偈頌不分。且為文最略。屬略頌也)</span>。</p>
</div>
<div class='div-orig'><p>我念過去世無量無數劫<span class='note-inline'>(至)</span>令入佛智慧。</p>
</div>
<div class='div-commentary'><p style="margin-left:1em">念謂憶念。過去遠指往昔。長行云。無量無邊不可思議阿僧祇劫。此云無量無數者。舉始末以攝中。隨偈便故。佛之一字。總指二萬燈明。然佛雖九界通尊。而現相人中。故稱人中尊也。號日月燈明者。舉別號。攝通號故。世尊演說法者。準長行即是正法。亦是初中後善。初善獨被大根。中善廣被三乘。故云度無量眾生。及無數億菩薩。後善會三歸一。普記成佛。故云令入佛智慧。頌總引燈明竟。</p>
<p style="margin-left:1em">△二頌別明往事五。一頌時至機熟。二頌顯相逗機。三頌放光東照。四頌會眾騰疑。五頌說法授記。初<span class='note-inline'>(略頌)</span>。</p>
</div>
<div class='div-orig'><p>佛未出家時所生八王子見大聖出家亦隨修梵行。</p>
</div>
<div class='div-commentary'><p style="margin-left:1em">首二句。頌略舉時機。佛指最後佛也。八王子。舉數略名。下二句。頌義顯至熟。大聖出家。略得菩提。隨修梵行。略發意為師。及植善等義。</p>
<p style="margin-left:1em">△二頌顯相逗機<span class='note-inline'>(長行分三。今略大眾喜觀。惟存前二。仍與長行不類。屬義頌也)</span>。</p>
</div>
<div class='div-orig'><p>時佛說大乘經名無量義<span class='note-inline'>(至)</span>即時大震動。</p>
</div>
<div class='div-commentary'><p style="margin-left:1em">初頌說經入定。無量義經。雖明為菩薩。而暗為聲聞。故云眾中分別。餘同長行。</p>
<p style="margin-left:1em">後六句。頌雨華動地。四華舉一。長出天鼓自鳴。大成云。此鼓在妙法堂上。諸天娛樂時。其鼓自鳴。演說苦空無常不淨等法。今表出定之後。無問自說。故自鳴也。諸天二句。明雨華鳴鼓所以。葢為供養人中尊也。一切佛上。準今佛顯相文中。即指一佛化境。非十方佛土也。頌顯相逗機竟。</p>
<p style="margin-left:1em">△三頌放光東照分二。一一光所照之境。二諸境所現之相。初。</p>
</div>
<div class='div-orig'><p>佛放眉間光現諸希有事此光照東方萬八千佛土。</p>
</div>
<div class='div-commentary'><p style="margin-left:1em">諸希有事。預指下科諸相。葢是文殊信口帶言。非此科正意。</p>
<p style="margin-left:1em">△二諸境所現之相<span class='note-inline'>(長行但云。如今所見。是諸佛土。今詳細頌出。屬廣頌)</span>。於中分二。一眾生機感。二諸佛化應。初。</p>
</div>
<div class='div-orig'><p>示一切眾生生死業報處。</p>
</div>
<div class='div-commentary'><p style="margin-left:1em">示現也。處之一字。總通上文。謂生死處。造業處。受報處也。準彌勒偈中。六道眾生。即此中初句。生死所趣。善惡業緣。受報好醜。如次即此中三處。是今昔所現機感同也。</p>
<p style="margin-left:1em">△二諸佛化應分二。一從實施權。二會權歸實。初二。一從實。二施權。初。</p>
</div>
<div class='div-orig'><p>有見諸佛土以眾寶莊嚴<span class='note-inline'>(至)</span>敷演深法義。</p>
</div>
<div class='div-commentary'><p style="margin-left:1em">初成道前相。土以寶嚴。受用土也。琉璃。具云吠琉璃。此云青色寶。玻瓈。此云水玉。惟此二色。映蔽眾寶。故偏言之。轉染成淨。力資佛光。故云斯由佛光照也。此是諸佛垂得菩提。勝依先現之相。及見諸天人等。八部舉五。以攝餘故。各供養其佛者。或敷座雨華。或擊鼓奏樂等。此是諸佛垂得菩提。預興供養之相。準大通道前之文。足證此義。今佛光相無此者。彌勒偈略耳。防難偈中亦云。示諸佛土。眾寶嚴淨。是今昔所現。道前之相同也。</p>
<p style="margin-left:1em">又見下。成道說法。自然成佛道者。謂功圓行滿。一念相應。習氣頓斷。任運而成。非謂無修無證。有濫外計。身色句。受用身也。舍那金軀。巍然晃耀。故如金山。無量相海。皆悉具足。故曰端嚴。不共凡小所見。故云微妙。土以寶嚴。身如金山。身土相依。故如琉璃龕中。現真金像也。大眾。即華嚴海會。佛於其中。敷普賢行門。演遮那性海。羣機絕分。名深法義。準彌勒偈云。又覩諸佛。聖主師子。即此中又見諸如來四句。演說經典。微妙第一。即此中如淨琉璃中四句。是今昔所現。成道說法同也。從實竟。</p>
<p style="margin-left:1em">△二施權。</p>
</div>
<div class='div-orig'><p>一一諸佛土聲聞眾無數因佛光所照悉見彼大眾。</p>
</div>
<div class='div-commentary'><p style="margin-left:1em">首二句。舉機該教。如今佛光相中。說聲聞乘同。下二句。大眾二字。義該緣覺菩薩。與今佛光相中。說緣覺菩薩乘同。準前彌勒若人遭苦等偈。即此科義也。從實施權竟。</p>
<p style="margin-left:1em">△二會權歸實分三。一進戒二度。二施忍二度。三禪慧二度。初。</p>
</div>
<div class='div-orig'><p>或有諸比丘在於山林中精進持淨戒。猶如護明珠。</p>
</div>
<div class='div-commentary'><p style="margin-left:1em">在山林中者。雖欲絕塵。易辦道故。精進持戒者。以精進為先鋒。以持戒為主帥。破煩惱敵。護法身命故。輪王頂上明珠。最所珍護。而菩薩護戒若彼。故云猶如護明珠也。</p>
<p style="margin-left:1em">△二施忍二度。</p>
</div>
<div class='div-orig'><p>又見諸菩薩行施忍辱等其數如恒沙斯由佛光照。</p>
</div>
<div class='div-commentary'><p style="margin-left:1em">菩薩行施。內外無悋。非具大忍辱者不能。故并列之。餘可知。</p>
<p style="margin-left:1em">△三禪慧二度。</p>
</div>
<div class='div-orig'><p>又見諸菩薩深入諸禪定<span class='note-inline'>(至)</span>說法求佛道。</p>
</div>
<div class='div-commentary'><p style="margin-left:1em">初禪度。深入者。揀非初修。內外俱寂。故曰身心不動。以斯求道。真受道之器也。</p>
<p style="margin-left:1em">後四句。慧度。實智觀法。了法無相。故云寂滅。既知是<span class='corr'>已</span>。於國演說。借利物以成<span class='corr'>己</span>德。故曰求道。頌放光東照竟。</p>
<p style="margin-left:1em">△四頌會眾騰疑<span class='note-inline'>(略頌)</span>。</p>
</div>
<div class='div-orig'><p>爾時四部眾見日月燈佛<span class='note-inline'>(至)</span>是事何因緣。</p>
</div>
<div class='div-commentary'><p style="margin-left:1em">長行以本稱。故云二十億菩薩。樂欲聽法。偈頌以迹論。故云爾時四部眾。見神通力。<span class='corr'>已</span>知為瑞。故心皆歡喜。未諭何緣。故各自相問。各自相問者。謂各以此事。存諸內而問諸心也。</p>
<p style="margin-left:1em">△五頌說法授記分二。一頌出定說法。二頌唱滅授記。初<span class='note-inline'>(此與長行。義同文別。屬義頌也)</span>。</p>
</div>
<div class='div-orig'><p>天人所奉尊適從三昧起<span class='note-inline'>(至)</span>悉皆能受持。</p>
</div>
<div class='div-commentary'><p style="margin-left:1em">初所被之機。大聖出世。人天奉敬尊崇。名所奉尊。適猶方也。謂時節既至。方從定起也。讚妙光者。將以大法饒益。安其心故。智慧充足。以斯道。覺斯民。故曰為世間眼。道德全備。聞而敬。見而親。故曰一切歸信。如斯之人。乃能代佛宣揚。故曰奉持法藏此讚其利他德也。如我所說者。通指一代教典。非妙光不能體證。非妙光不能了知。故曰惟汝能證知。此讚其自利德也。準長行。從文殊口中敘出。此中。借燈明語句說來。長行云八百弟子。明歸信者眾。此中云一切歸信。顯弟子之多。長行偈頌。文別義同。</p>
<p style="margin-left:1em">世尊下。能被之教。妙光歡喜。非為讚歎故喜。以讚歎必說法故。說是法華。非為歡喜故說。以歡喜必信受故<span class='note-inline'>(問。今佛出定。何無讚歎身子之語。答。想應有之。以非正義。經家不敘。今敘之者。欲與長行。變其文勢耳)</span>。滿六下。會遇時節。準長行有三義。一說無異座。二聽無異席。三時眾不懈。今缺後二。乃補出妙光受持。義互顯也。然上文。燈明讚以能奉持。能證知。今妙光果能受持。則燈明可謂知人。而妙光可謂不負所知矣。頌出定說法竟。</p>
<p style="margin-left:1em">△二頌唱滅授記分二。一頌對眾唱滅。二頌授記潛輝。初<span class='note-inline'>(此科廣於長行。兼補後四句。屬廣頌。兼補頌也)</span>。</p>
</div>
<div class='div-orig'><p>佛說是法華令眾歡喜<span class='corr'>已</span><span class='note-inline'>(至)</span>億劫時一遇。</p>
</div>
<div class='div-commentary'><p style="margin-left:1em">首二句。結前。令眾歡喜者。喜非尋常。乃心生大歡喜。自知當作佛也。</p>
<p style="margin-left:1em">尋即下。正明。告於天人者。略梵魔沙門。及婆羅門等故。實相妙理。徧在諸法。故云諸法實相。如云是法住法位是也。法華會上頭頭顯示。故曰<span class='corr'>已</span>為汝說。如云世間相常住是也。說<span class='corr'>已</span>即唱滅者。令生渴仰。并息憍恣故。</p>
<p style="margin-left:1em">後四句誡勉<span class='note-inline'>(補頌)</span>汝一二句。即誡以令息憍恣。放逸即憍恣也。諸佛二句。即誡以令生渴仰。難值故渴仰也。</p>
<p style="margin-left:1em">△二頌授記潛輝<span class='note-inline'>(準長行惟二義。一授記德藏。二記<span class='corr'>已</span>潛輝。今補前後三義。而二義之文。仍與長行不類。屬補頌。兼義頌也)</span>。</p>
</div>
<div class='div-orig'><p>世尊諸子等聞佛入涅槃<span class='note-inline'>(至)</span>以求無上道。</p>
</div>
<div class='div-commentary'><p style="margin-left:1em">初時眾悲惱<span class='note-inline'>(補頌)</span>。諸子即四眾人等。既受佛化。俱得稱子故。悲謂悲佛入滅。惱謂惱自無依。又悲者。悲佛入滅之速。惱者惱自進修之遲。一猶獨也。言諸佛應世。會必有離。但今佛入滅。獨何速疾若是。此悲惱之不容<span class='corr'>己</span>也。</p>
<p style="margin-left:1em">聖主下。如來安慰<span class='note-inline'>(補頌)</span>聖主見前。法之王者。於諸法中得自在故。安慰者。如來見其悲惱過分。有至淚如波羅奢伽華者。故用善言安撫。順意而慰諭之。汝等句。正安慰之語。言汝等勿以佛滅為憂。勿以無依為怖也。</p>
<p style="margin-left:1em">是德下。授記德藏<span class='note-inline'>(義頌)</span>無漏實相。約諸佛所證而言。言眾生雖具實相。由煩惱染故。如器破漏。不堪復用。惟佛妄盡理圓。乃稱無漏。今德藏菩薩。雖未成佛。然於無漏實相。<span class='corr'>已</span>能現量體悟。故云通達。餘可知。</p>
<p style="margin-left:1em">佛此下。記<span class='corr'>已</span>潛輝<span class='note-inline'>(義頌)</span>。眾生機宜如薪。如來教化如火。機盡化息。如薪盡火滅也。分布舍利。起無量塔者。表大慈平等。至化普及之意。</p>
<p style="margin-left:1em">比丘下。時眾回心<span class='note-inline'>(補頌)</span>。數如恒沙者。即見佛滅度。心生渴仰。回小向大之眾。然此眾向雖精進。未免依恃如來。間起憍厭。今見佛滅無依。故倍加精求。欲作未來得度之緣。後云諸佛滅度後。若人善軟心。如是諸眾生。皆<span class='corr'>已</span>成佛道。即此類也。頌別明往事竟。</p>
<p style="margin-left:1em">△三頌結會古今分二。一頌師弟本因。二頌結會釋疑。初二。一頌文殊本因。二頌彌勒本因。初。</p>
</div>
<div class='div-orig'><p>是妙光法師奉持佛法藏<span class='note-inline'>(至)</span>度脫無量眾。</p>
</div>
<div class='div-commentary'><p style="margin-left:1em">初妙光弘經。法藏則曰奉持。法華則曰廣宣者。雖諸經皆弘。惟法華為重也。</p>
<p style="margin-left:1em">是諸下。八子受化。妙光之道。得之燈明。傳之八子。父作子述。則妙光之繼往開來。有功於斯經久矣。</p>
<p style="margin-left:1em">供養下。極顯因深。供養佛<span class='corr'>已</span>。福足也。隨順行道。慧足也。福慧雙足。故得相繼成佛。八子轉相傳述。次第授受。故云轉次授記。天中天者。統論天有四種。一世間天。如世國王。二生天。如三界諸天。三淨天。即四果支佛。四義天。謂十住菩薩。見一切法是空義故。佛超四天。故稱天中之天。諸仙導師者。仙亦有四。一地仙。遷居山林。年老不死者。二天仙。三界諸天。飛行變化者。三聖仙。四果支佛。神通自在者。四真仙。三賢十聖。分證真理者。佛化四仙。故稱諸仙導師。</p>
<p style="margin-left:1em">△二頌彌勒本因<span class='note-inline'>(廣頌)</span>。</p>
</div>
<div class='div-orig'><p>是妙光法師時有一弟子<span class='note-inline'>(至)</span>其數無有量。</p>
</div>
<div class='div-commentary'><p style="margin-left:1em">初抑其名利役心。懈怠者。妨正之賊。心常懷之。則進修日弛矣。名利者。鈎心之媒。貪而著之。則營逐日深矣。營逐日深。自致貪求無厭。多遊族姓之家。進修日弛。必至棄捨習誦。廢忘不能通利。據此則惟慕虗名。不務真修。故曰以是因緣。號為求名。</p>
<p style="margin-left:1em">亦行下。揚其種善值佛。所求名利。俱資檀度。故曰行眾善業。見佛復供者。因福積福。隨順行道者。因慧修慧。慧深則般若易滿。福厚則五度可成。故云具六波羅密也。佛出釋氏。九十六種捲舌。故稱釋師子。以多劫曾供養故。今得見也。現為補處。故云後當作佛。因果俱以彌勒稱者。酧宿願故。準上生經云。凡釋迦末法中。精修功德。掃塔塗地。乃至稱名禮拜者。命終皆上生兜率。當來隨彌勒下生。今云廣度眾生等。蓋即此耳。又因中隨佛行道。結緣<span class='corr'>已</span>深。故果中說法度生。其數無量。所謂當熟者熟。當脫者脫也。彌勒應化偈云。彌勒真彌勒。化身千百億。時時示時人。時人自不識。可為此段作一註脚。頌師弟本因竟。</p>
<p style="margin-left:1em">△二頌結會釋疑。</p>
</div>
<div class='div-orig'><p>彼佛滅度後懈怠者汝是妙光法師者今則我身是。</p>
</div>
<div class='div-commentary'><p style="margin-left:1em">佛滅度後等者。以懈怠之迹。彰著在佛滅度後。非謂佛滅度後。乃有是人。又特約佛滅後言者。寓有釋疑之意。由菩薩於佛滅後。尚以懈怠見稱。燈明生前事迹。自應廢忘。今日之事。勿怪其不知而問也。頌結會古今竟。</p>
<p style="margin-left:1em">△四頌應問結答<span class='note-inline'>(長行總答而略。此中別答而廣。屬廣頌。又古德於此立四伏疑。以釋名宗體用今以偈有四段。恰應彌勒前之四問。故以應問結答科之)</span>。分四。一答第一問。二答第二問。三答第三問。四答第四問。初<span class='note-inline'>(由前彌勒問云。四眾欣仰。瞻仁及我。世尊何故。放斯光明。故應問而結答云)</span>。</p>
</div>
<div class='div-orig'><p>我見燈明佛本光瑞如此以是知今佛欲說法華經。</p>
</div>
<div class='div-commentary'><p style="margin-left:1em">文殊意謂。汝問世尊何故。放斯光明。若如我往昔所見。燈明光瑞如此。後說法華。是知今佛。亦欲說法華無疑。</p>
<p style="margin-left:1em">△二答第二問<span class='note-inline'>(由前彌勒問云。佛子時答。決疑令喜。何所饒益。演斯光明。故應問而結答云)</span>。</p>
</div>
<div class='div-orig'><p>今相如本瑞是諸佛方便今佛放光明助發實相義。</p>
</div>
<div class='div-commentary'><p style="margin-left:1em">文殊意謂。汝問何所饒益。演斯光明。若以今日之相觀之。如本光瑞無異。足知此光。佛佛皆同。是諸佛欲顯實相。先作方便。借萬八千土諸佛化儀。以助發之。則今佛放光。亦助發實相之義。</p>
<p style="margin-left:1em">△三答第三問<span class='note-inline'>(由前彌勒問云。佛坐道場。所得妙法。為欲說此。為當授記。故應問而結答云)</span>。</p>
</div>
<div class='div-orig'><p>諸人今當知合掌一心待佛當雨法雨充足求道者。</p>
</div>
<div class='div-commentary'><p style="margin-left:1em">文殊意謂。汝問為說妙法。為當授記。若以予測度。汝諸人等。今當合掌一心。虗懷而待。所以然者。佛當雨大法雨。充足求道之人。俾焦芽敗種。各得受記成佛。所謂說法授記者。盡在是矣。</p>
<p style="margin-left:1em">△四答第四問<span class='note-inline'>(由前彌勒問云。示諸佛土。眾寶嚴淨。及見諸佛。此非小緣。乃至為說何等。故應問而結答云)</span>。</p>
</div>
<div class='div-orig'><p>諸求三乘人若有疑悔者佛當為除斷令盡無有餘。</p>
</div>
<div class='div-commentary'><p style="margin-left:1em">文殊意謂。汝前既以此非小緣。必問為說何等。想諸求三乘人。未必信予所說。若仍有疑而未信。或信而復悔者。待佛出定。當為除斷。自令淨盡無餘。此是文殊入海事急。全將此事推向佛邊。致令如來出定之後。不得不說。故為發起之端也。序分竟。</p>
</div>
<p class='juan'>法華指掌疏卷一之上</p>
<div class='div-w'>
<p class='h2'>音釋</p>
<div class='div-note'>驀<p style="margin-left:1em"><span class='note-inline'>(莫白切音陌猶忽也)</span>。</p>
鞮<p style="margin-left:1em"><span class='note-inline'>(都黎切音低知也義與譯同)</span>。</p>
否<p style="margin-left:1em"><span class='note-inline'>(都鄙切音痞閉塞也)</span>。</p>
呞<p style="margin-left:1em"><span class='note-inline'>(申之切音詩牛噍也)</span>。</p>
哨<p style="margin-left:1em"><span class='note-inline'>(才笑切音噍不容也)</span>。</p>
摩那多<p style="margin-left:1em"><span class='note-inline'>(此云下行亦云意喜)</span>。</p>
輾<p style="margin-left:1em"><span class='note-inline'>(尼展切音輦轢也)</span>。</p>
畬<p style="margin-left:1em"><span class='note-inline'>(以諸切音余田二歲也)</span>。</p>
砰磕<p style="margin-left:1em"><span class='note-inline'>(如雷之聲上披耕切音怦下克盍切音榼)</span>。</p>
颺<p style="margin-left:1em"><span class='note-inline'>(移章切音陽風所飛<span class='corr'>揚</span>也)</span>。</p>
埨壠<p style="margin-left:1em"><span class='note-inline'>(田中高處也上縷尹切淪上聲下魯勇切音隴)</span>。</p>
凹凸<p style="margin-left:1em"><span class='note-inline'>(上烏洽切音浥低下也下徒結切音迭高出也)</span>。</p>
磅礴<p style="margin-left:1em"><span class='note-inline'>(地形也又廣大混同之貌上普郎切音滂下傍各切音泊)</span>。</p>
瞪矇<p style="margin-left:1em"><span class='note-inline'>(上除庚切音棖直視也下謨蓬切音蒙有眸子而失明也又見人而不自見也)</span>。</p>
兕<p style="margin-left:1em"><span class='note-inline'>(徐姊切音祀獸名似牛一角取喻猶豫)</span>。</p>
譌<p style="margin-left:1em"><span class='note-inline'>(五禾切音吪偽也妖言也)</span>。</p>
蛤蚌<p style="margin-left:1em"><span class='note-inline'>(蜃屬雀入大水所化上葛合切音鴿下步項切音棒)</span>。</p>
桎梏<p style="margin-left:1em"><span class='note-inline'>(上職日切音質手械也下姑沃切音鵠足械也)</span>。</p>
衾<p style="margin-left:1em"><span class='note-inline'>(袪音切音欽大被也)</span>。</p>
鳷<p style="margin-left:1em"><span class='note-inline'>(章移切音支鳥名)</span>。</p>
黛<p style="margin-left:1em"><span class='note-inline'>(度耐切音代畫眉鬒黑而光淨也)</span>。</p>
茶毗<p style="margin-left:1em"><span class='note-inline'>(此云火化以火化身也)</span>。</p>
碁<p style="margin-left:1em"><span class='note-inline'>(渠之切音棊圍碁也)</span>。</p>
秩<p style="margin-left:1em"><span class='note-inline'>(直質切音姪次序分明也)</span>。</p>
</div></div></div>
<p class='juan'><a id='mulu5' />法華指掌疏卷一之下</p><p class="byline">賢宗後學　通理　述</p><p class="byline">嗣法門人　明遠　較字</p>
<div class='div-other'><a id='mulu6' />
<div class='div-commentary'><p style="margin-left:1em">△二正宗分<span class='note-inline'>(明權實本迹之正義。示開顯會歸之宗旨。自方便至神力。共二十品。皆正宗之文也)</span>。分二。一約今時門頭。以彰出世本懷<span class='note-inline'>(今時門頭。一法不少。故有三時設化。五教被機之別。若原佛出世本懷。無非開權顯實。會三歸一。自此以去。至安樂行品。全彰此也)</span>。二約實際理地。以顯應化妙用<span class='note-inline'>(實際理地。一法不立。由一法不立。故能徧現諸法。所以非生現生。非滅現滅。三世益物。化化不絕。自地湧至神力品。全顯此也)</span>。初三。一略明權實。以動執生疑。二廣明權實。以斷疑生信。三極顯經功。以借人弘法。初<span class='note-inline'>(此處有通卷品題。應先釋之。品題云)</span>。</p>
</div>
<div class='div-orig'><p>妙法蓮華經方便品第二</p>
</div>
<div class='div-commentary'><p style="margin-left:1em">品雖居此。義攝卷終。今通前後以釋方便。方者一定不易之體。便者應物隨緣之用。各論則方即實也。便即權也。此品從始至終。無非發明權實。故以方便名之。若合論者。方便謂從方起便。惟從便稱。即常途所釋權巧義也。通論此品。略有五重權巧。一謂文殊彌勒。酧酢<span class='corr'>已</span>畢。眾無能問。權巧自說故。二謂權執不動。實疑不生。讚歎稱揚。權巧激發故。三謂法不可示。言詞相寂。分別解說。權巧酧請故。四謂權實之旨。不易發明。述自述他。權巧開示故。五謂法說一周。身子得記。實為中下。權巧作則故。總論。此經一言一句。俱自大悲心中流出。通為攝生。無非權巧。故初以方便名品。令知從始至終。皆屬方便。幸莫作文字觀也。</p>
<p style="margin-left:1em">△<span class='note-inline'>(此是通卷品題。本科經文分二)</span>一略明權實。二動執生疑。初二。一長行。二偈頌。初二。一約佛慧稱歎。二約諸法顯示。初二。一歎諸佛智慧。二歎自證智慧。初二。一標歎二智。二依次釋成。初。</p>
</div>
<div class='div-orig'><p>爾時世尊從三昧安詳<span class='note-inline'>(至)</span>辟支佛所不能知。</p>
</div>
<div class='div-commentary'><p style="margin-left:1em">初經家敘儀。爾時者。彌勒文殊。問答<span class='corr'>已</span>竟之時也。玄機既洩。無容再默。故從三昧而起。言安詳者。謂整涅槃僧。<span class='corr'>斂</span>僧伽黎。有申申夭夭。從容不迫之貌。</p>
<p style="margin-left:1em">告舍下。正以標歎。告謂詔而語之。即無問自說之義。獨告身子者。以身子願學菩薩。不安小乘久矣。準後不預斯事。甚自感傷等語可見。又舍利表權智。今欲會權歸實。故獨告之。諸佛者。總指十方三世。如法說章中所引。智慧即平等大慧。眾生迷之。而諸佛證之。故云諸佛智慧。甚深者。窮諸智之淵底。諸智莫能窮其底故。無量者。盡諸智之分量。諸智無能盡其量故。此是標歎實智。約自覺言也。門謂權智。能通實智。故云其智慧門。難解者。權不終權。若執權者。是未解權之義故。難入者。權能通實。若迷實者。是未入權之極故。此是標歎權智。約覺他言也。聲聞辟支所不知者。如華嚴悶絕躃地。阿含日價為足。方等常除糞穢。般若無希一飡等。此是兼歎權實。約覺滿言也。若論覺滿。仍揀菩薩。今獨揀聞緣者。以今經為破權執。而聞緣猶重。急先務也。標歎二智竟。</p>
<p style="margin-left:1em">△二依次釋成。</p>
</div>
<div class='div-orig'><p>所以者何佛曾親近<span class='note-inline'>(至)</span>隨宜所說意趣難解。</p>
</div>
<div class='div-commentary'><p style="margin-left:1em">首句承前徵起。言上來智慧及門。所以聞緣不知者何也。</p>
<p style="margin-left:1em">佛曾下。正以釋成。親近諸佛者。如不輕之於威音。妙光之在燈明。培來者遠故。盡行道法者。如一音徧記。增壽說經。奉持法藏。廣宣法華等。積來者厚故。勇猛者。雖近多佛。不以時長自諉。精進者。雖行多法。不以行滿自足。所謂經劫石以忘疲。戴鐵輪而不退也。名稱普聞者。建志之深。聲名洋溢之義。然既至聲名洋溢。而內證實德。自應甚深未有。故云成就。此釋諸佛智慧。甚深無量義也。隨宜所說者。由實智甚深無量。為度眾生。隨其機宜而演說之。所謂從實施權是也。然所說之法。雖屬隨宜。而意趣在實。是諸佛之密意。故云難解。此釋其智慧門。難解難入義也。二智若此。豈聲聞辟支所能知哉。歎諸佛智慧竟。</p>
<p style="margin-left:1em">△二歎自證智慧二。一總顯具足。二分文別歎。初。</p>
</div>
<div class='div-orig'><p>舍利弗吾從成佛<span class='corr'>已</span>來<span class='note-inline'>(至)</span>見波羅密皆<span class='corr'>已</span>具足。</p>
</div>
<div class='div-commentary'><p style="margin-left:1em">初指法不盡。成佛<span class='corr'>已</span>來。指華嚴以後時也。華嚴以後。法華以前。中間逐機所說。入道因緣不同。故云種種因緣。間或根器鈍劣。於因緣中仍不了者。又復喻以易知。譬以易見。故云種種譬喻。廣演言教。無數方便者。以一乘開為三乘。隨機差別。方便各異故。引導眾生。令離諸著者。如凡夫著有。佛說空以引之。二乘著空。佛說有以導之。據此則從前所說。但以眾生處處著。引之令得出。豈足以盡佛之智哉。</p>
<p style="margin-left:1em">所以下。顯智具足。初徵起者。言從前所說。似<span class='corr'>已</span>盡佛智矣。所以但言引眾離著者。何也。如來下。雙舉二智以釋成之。方便即是權智。知見即是實智。二俱究竟。故總以波羅密稱之。皆<span class='corr'>已</span>具足者。正顯從前所說。不能盡也。</p>
<p style="margin-left:1em">△二分文別歎。</p>
</div>
<div class='div-orig'><p>舍利弗如來知見<span class='note-inline'>(至)</span>言辭柔軟悅可眾心。</p>
</div>
<div class='div-commentary'><p style="margin-left:1em">初歎實智具足。如來知見者。自舉所證實智。廣大者。橫而論之。具足一切諸功德故。深遠者。竪而論之。窮盡眾德之淵底故。無量無礙等者。轉釋歎詞。無量。謂四無量心。一慈。二悲。三喜。四捨。無礙。謂四無礙辯。一法。二義。三詞。四樂說。力。謂十力。始於是處非處。終至漏盡。無能勝無能壞。故名力也。無畏有四。一一切智無畏。二漏盡無畏。三說障道無畏。四說苦盡道無畏。通名無畏者。於大眾中。廣說自他智斷。無恐懼故。禪定。如八背九次。乃至妙奢摩他。三摩禪那。解脫。如空無相無願。乃至不可思議解脫境界。三昧。如二十五王。乃至首楞嚴王。於此差別功德。徹底窮源。故曰深入無際。無際者。既<span class='corr'>已</span>窮源。更無餘際。所謂知見深遠者此也。一切者。仍指如上所說。一切智至佛智。皆名自覺聖智。一切法至佛法。皆名究竟果法。故俱稱未有。一一圓滿具足。故曰成就。成就者。即圓滿具足之義。所謂知見廣大者此也。</p>
<p style="margin-left:1em"><span class='note-inline'>(問。既釋實智應屬自覺證極。觀無量無礙無畏之名。似兼覺他。而八背九次三解之義。似未證極。用斯釋實。得無議乎。答恒沙性德。皆悉具足。方名實智。若實智中原不具此。則施權時却從何而來耶)</span>舍利下。歎權智具足。種種分別者。曲抑本懷。隨他意語。巧說諸法者。權設三乘。巧逗羣機。不有權智。何以能爾。今如來自謂能者。正見其權智具足之義。末二句。轉釋歎詞。言辭柔軟者。善順物情。由此故能種種分別。悅可眾心者。觀機逗教。由此故能巧說諸法。葢此即權智具足之用耳。約佛慧稱歎竟。</p>
<p style="margin-left:1em">△二約諸法顯示<span class='note-inline'>(前恐固執先聞。故約佛慧稱歎。令知若權若實。俱未究竟。還須向上追求。此恐高推聖境。畫地自限。故約諸法顯示。令知法法頭頭。無非權實只要目前薦取。是知前後無非是藥。應症便可取服。幸勿醫門緘口。以待自斃可也)</span>。分三。一取要絕言。二徵起釋成。三轉釋釋詞。初。</p>
</div>
<div class='div-orig'><p>舍利弗取要言之<span class='note-inline'>(至)</span>佛悉成就止舍利弗不須復說。</p>
</div>
<div class='div-commentary'><p style="margin-left:1em">初取要顯證。權實之法。頭頭皆是。擬欲盡言。言不能盡。故曰取要言之。無量者。竪無限量。無邊者。橫無邊際。如許未曾有法。如來一一圓滿。故云佛悉成就。此即取其捷要者言之。</p>
<p style="margin-left:1em">止舍下。絕言不說。止猶罷也。欲罷而不說也。佛以二乘人等。只知隨語生解。不解言外明宗。故用無量無邊等語而啟發之。見其如鳥待哺。如渴思水。乃急以止之。亦仲尼所謂予欲無言之意。不須復說者。以說之無益故。</p>
<p style="margin-left:1em">△二徵起釋成。</p>
</div>
<div class='div-orig'><p>所以者何佛所成就<span class='note-inline'>(至)</span>乃能究盡諸法實相。</p>
</div>
<div class='div-commentary'><p style="margin-left:1em">初句徵起。言既云未曾有法。佛悉成就。亦當略示義相。所以止而不說者。何也。</p>
<p style="margin-left:1em">佛所下。釋成。世法無非佛法。惟佛證知。故云佛所成就。佛法無非世法。眾生迷昧。故云第一希有。一切見色聞聲。頭頭錯過。故云難解之法。了知翠竹黃華。般若真如。故曰惟佛究盡。然必究盡諸法。則權智究竟。究盡實相。則實智圓滿。除佛與佛。孰能及此。所以止而不說者。此也。</p>
<p style="margin-left:1em">△三轉釋釋詞。</p>
</div>
<div class='div-orig'><p>所謂諸法如是相如是性<span class='note-inline'>(至)</span>如是本末究竟等。</p>
</div>
<div class='div-commentary'><p style="margin-left:1em">所謂二字。召下釋上之詞。謂召下如是等義。釋上惟佛能究語也。如是者。指法之詞。相性體力等。正所指之法。情與無情。一切皆具。故約諸法言之。釋義則依性名相。如有情之身軀。無情之質本。性所持故。持相名性。如有情之元明。無情之元氣。相所依故。別相名體。如有情之手足。無情之根莖。相所屬故。功能名力。如有情之執捉運奔。無情之擎載支持。體所具故。業用名作。如有情之賢奸善惡。無情之家野真偽。力所成故。親生名因。如有情之善惡因種。無情之真偽子實。作所積故。助發為緣。如有情之父精母血。無情之土膏雨潤。種所托故。成就名果。如有情之色身圓滿。無情之內外具足。緣所生故。好醜名報。如有情之否泰窮通。無情之輕重貴賤。果所受故。初相為本。後報為末。究竟無二。同一實相真體。故云等也。以上共有十箇如是。若於前九一一了知。是究盡諸法。若於後一確確體證。是究盡實相。上云惟佛與佛。乃能究盡者。此耳。然此以上三科。雖顯佛智究竟。實明世法無非佛法。既世法無非佛法。則一切法無非是權。一切法莫不顯實。乃如來格外方便。向上提持。敷聲教於六根門頭。明權實於萬化之域。曉了此者。則隨宜所說。意趣難解之旨。不待言矣<span class='note-inline'>(問。十如是中。性義似指真體。何故以等義為實相乎。答。性約諸法各具之性。等指諸法同歸之體。雖四河俱名為水。不得稱海。必眾水所歸者。乃名為海。故以等義為實相也)</span>。長行竟。</p>
<p style="margin-left:1em">△二偈頌<span class='note-inline'>(標頌云)</span>。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">△<span class='note-inline'>(正頌分三)</span>一正頌長行。二極顯難知。三略為顯破。初二。一頌約佛慧稱歎。二頌約諸法顯示。初二。一頌歎諸佛智慧。二頌歎自證智慧。初二。一頌標歎二智。二頌依次釋成。初。</p>
</div>
<div class='div-orig'><p>世雄不可量諸天及世人<span class='note-inline'>(至)</span>無能測量者。</p>
</div>
<div class='div-commentary'><p style="margin-left:1em">諸佛二智究竟。超出世出世間。故稱世雄。雄猶長也。不可量者。亦以所證究竟而言。謂所證之智。既<span class='corr'>已</span>究竟。能證之人。詎可限量乎哉。諸天及世人者。天人居九界之中。故獨舉之。此外上有三聖。下有四凡。總以一切眾生該之。古德云。等覺不知妙覺。況復餘眾。故總云無能知者。此是約義超頌。聲聞辟支所不能知之文。佛力無所畏等。俱屬佛知見中。差別功德。借此以頌諸佛智慧句也。佛諸餘法。頌上其智慧門。以權智之中。亦有無量差別法故。無能測量。合頌甚深無量。難解難入義也<span class='note-inline'>(問。長行但云。聲聞辟支不知。今云諸天及人。一切眾類。無能知者。何長行偈頌。寬嚴之不同耶。答。六凡始種。菩薩將脫。聞緣正熟。前為先務當急。故獨舉聞緣。此為佛慈宜普。故亦兼餘眾。總為激其情志。發起勝心。以造乎能知之域而<span class='corr'>已</span>)</span>。頌標歎二智竟。</p>
<p style="margin-left:1em">△二頌依次釋成<span class='note-inline'>(略頌)</span>。</p>
</div>
<div class='div-orig'><p>本從無數佛具足行諸道<span class='note-inline'>(至)</span>道場得成果。</p>
</div>
<div class='div-commentary'><p style="margin-left:1em">本從句。頌上親近諸佛。具足句。頌上盡行道法。甚深微妙。指上實智而言。初得相應曰見。既獲大徹曰了。言雖久近多佛。盡行道法。於此甚深微妙之法。終未相應。終未大徹。故云難見難可了也。億劫行道二句。頌上勇猛精進。非勇猛精進者。不能經劫行道故。不頌名聞者。建志之深。立行之固。聲名自然洋溢。故略之也。道場成果。頌上成就甚深未曾有法。不頌隨宜所說。意趣難解者。實必具權。不言可知故。頌歎諸佛智慧竟。</p>
<p style="margin-left:1em">△二頌歎自證智慧<span class='note-inline'>(一句之頌。攝長行全科之文。略頌也)</span>。</p>
</div>
<div class='div-orig'><p>我<span class='corr'>已</span>悉知見。</p>
</div>
<div class='div-commentary'><p style="margin-left:1em">如來自謂。如彼諸佛所證。我<span class='corr'>已</span>悉知悉見。葢將他顯<span class='corr'>己</span>。令比例而知故。頌約佛慧稱歎竟。</p>
<p style="margin-left:1em">△二頌約諸法顯示<span class='note-inline'>(義頌)</span>。</p>
</div>
<div class='div-orig'><p>如是大果報種種性相義<span class='note-inline'>(至)</span>言詞相寂滅。</p>
</div>
<div class='div-commentary'><p style="margin-left:1em">頌凡六句。雙句讀之。逆對長行三科。義甚顯然。初二句。即長行轉釋釋詞中義。長行約生起次第。故以相性居初。此中承上文義便。故以果報為首。葢即二智為果。得此受用為報也。又九如差別。生佛同具。首句約佛界舉末。故云大果大報。次句約生界舉本。故云種種性相。其實生界佛界。中間本末俱該。然佛界云大。生界言種種者。以佛界殊勝。生界差別故。義指實相。生佛九如同歸。故後舉之。長行云。本末究竟等是也。次二句。即長行徵起釋成中義。我及十方佛。乃能知是事者。不惟知其差別。兼復知其同歸。長行云。惟佛與佛。乃能究盡諸法實相是也。末二句。即長行取要絕言中義。是法即十如之法。雖惟佛究盡。亦祇冷暖自知。實不能言其所以。故曰不可示也。既不可示。則欲談詞喪。故曰言詞相寂滅。古德云。佛法大煞有。只是舌頭短。即此義也。正頌長行竟。</p>
<p style="margin-left:1em">△二極顯難知<span class='note-inline'>(補頌)</span>三。一許信得解。二揀思不及。三明證始知。初。</p>
</div>
<div class='div-orig'><p>諸餘眾生類無有能得解除諸菩薩眾信力堅固者。</p>
</div>
<div class='div-commentary'><p style="margin-left:1em">除佛一人。九界俱該。故云諸餘眾類。六凡全迷。三聖分覺。故云無能得解。菩薩信力堅固。將來未可限量。故獨除之。以究竟有能解時也。大經云。信為道元功德母。長養一切諸善法。智論云。佛法大海。信為能入。本經後文亦云。汝舍利弗。尚於此經。以信得入。則信之為力。大矣哉。故五力以之為首。而此中所以獨除。有志佛智者。宜知勉夫。</p>
<p style="margin-left:1em">△二揀思不及三。一揀聲聞。二揀辟支。三揀菩薩。初。</p>
</div>
<div class='div-orig'><p>諸佛弟子眾曾供養諸佛<span class='note-inline'>(至)</span>亦復不能知。</p>
</div>
<div class='div-commentary'><p style="margin-left:1em">初揀諸佛弟子。總舉十方三世。一切聲聞。故云諸佛弟子。供佛必聞法。顯智德之深。漏盡則惱絕。顯斷德之極。住最後身者。惟餘果縛。顯是無學人也。其力不堪者。有三義。一樂小。二怖大。三用心。樂小則得少為足。怖大則怯懼不求。用心乃意識分別。是皆不足以窮佛智。故不堪也。</p>
<p style="margin-left:1em">假使下。揀釋迦弟子。假使者。設若義。舍利智稱第一。滿世如之。其智可謂廣矣。盡上聲。盡思。謂任其思索。度量。謂卜度較量。言佛智以無分別為體。二乘以分別為心。心境相乖。故雖任其思索。共相卜度較量。亦所不測也。正使者。縱令義。十方如舍利者。揀非一界。較上滿世尤多。餘諸弟子者。如神通目連。說法富那等。各如舍利之多。故云亦滿十方剎也。總之用心既錯。愈求愈遠。如人急欲東行。面向西走。故曰盡思共度量。亦復不能知。</p>
<p style="margin-left:1em">△二揀辟支。</p>
</div>
<div class='div-orig'><p>辟支佛利智無漏最後身<span class='note-inline'>(至)</span>莫能知少分。</p>
</div>
<div class='div-commentary'><p style="margin-left:1em">辟支侵習。居聲聞上。故稱利智。三界生緣<span class='corr'>已</span>盡。唯餘身智未泯。故稱無漏後身。亦滿十方者。分齊與聲聞正等。數如竹林者。數目比聲聞更多。斯等一心者。恊力與聲聞正等。億無量劫者。經時比聲聞更長。欲思實智者。用心與聲聞正等。莫知少分者。不知比聲聞愈甚。所謂只因分別細。反令覺照遲也。</p>
<p style="margin-left:1em">△三揀菩薩。</p>
</div>
<div class='div-orig'><p>新發意菩薩供養無數佛<span class='note-inline'>(至)</span>亦復不能知。</p>
</div>
<div class='div-commentary'><p style="margin-left:1em">初揀初心。新發意者。或博地凡夫。最初發心。或不定二乘。回小向大者。皆是也。供佛顯福德淳厚。了義顯智慧深廣。說法顯悲智雙運。初心便能如此。應非權漸初心可比。稻麻竹葦者。又非但如竹林可比。滿而曰充。滿之極也。智而曰妙。智非小也。恒河沙劫者。又非億無量劫可比。咸共思量。不能知者。以既屬思量。即是分別。有乖智體。豈能知乎。所謂纔生擬議。白雲萬里者。以此。</p>
<p style="margin-left:1em">不退下。揀深位。八地以上。無功用道。任運流入薩婆若海。俱名不退。數如恒沙。又非但如稻蔴竹葦可比。一心共思。亦復不知者。眾愈多而心愈細。心愈細而智愈遠故。此上三科。自聲聞以至不退。論果證。則前前不及後後。論智慧。則後後勝於前前。其數目愈多。其經時愈長。其用心愈極。其不知愈甚。總之佛智絕思。實相無相。不可以有心求。只可以無心得。罔象得珠。可為喻矣。揀思不及竟。</p>
<p style="margin-left:1em">△三明證始知。</p>
</div>
<div class='div-orig'><p>又告舍利弗無漏不思議<span class='note-inline'>(至)</span>十方佛亦然。</p>
</div>
<div class='div-commentary'><p style="margin-left:1em">承上既皆不知。畢竟有能知者。故又告之。佛之所證。故稱無漏。口欲談而詞喪。心將緣而慮亡。故又以不思議稱之。甚深微妙者。非二乘所知。及菩薩所及故。如來一一體證。故云我<span class='corr'>已</span>具得。惟揀餘眾。我明一<span class='corr'>已</span>。言其中權實義相。如來獨能明見。不共餘乘。故曰惟我知是。一切正覺。亦皆體證明見。故云十方亦然。外此者。不足以與此也<span class='note-inline'>(問。凖前長行偈頌。或言權實二智。或言諸法實相。或權實雙稱。或實智單舉。或言無漏不思議等。忽此忽彼。以致講者無可準的。盍明示之。以開畫一之論乎。答。權實二智。惟約佛界而言。諸法實相。通兼生界而論。生佛同歸。其實皆一體也。又權實二智屬心。諸法實相屬境。心境同會。其實皆一理也。權實雙稱者。體用對論。實智單舉者。以體該用。其實皆一智也。至云無漏不思議等。兼權實二智。諸法實相。而總言之。然佛既隨意拈提。講者亦惟隨文銷釋。果能一處透過。處處圓通。前後實不相背。如蝸牛角。左右舒縮俱得)</span>。極顯難知竟。</p>
<p style="margin-left:1em">△三略為顯破<span class='note-inline'>(凖前長行偈頌。俱是即權顯實。欲令二乘人等。就路還家。惟長行自證智慧文中。微有廢破權宗之意。而語未顯。然且是隨廢隨立。終歸即權顯實之義。其奈二乘人等。既不解即權明實。又不知權說非真。故今略為顯破。庶金錢黃葉。魚目明珠。可立辯矣。屬補頌)</span>。</p>
</div>
<div class='div-orig'><p>舍利弗當知諸佛語無異<span class='note-inline'>(至)</span>引之令得出。</p>
</div>
<div class='div-commentary'><p style="margin-left:1em">初略顯真實。當知者。警䇿之詞。謂警以佛語無異。䇿以佛說當信也。佛語無異者。證理既同。如所證說故。既如所證而說。自非浮信可及。故教以當生大信。世尊法久後者。既經方等曰久。又歷般若曰後。要當說真實者。時<span class='corr'>已</span>至故。機<span class='corr'>已</span>熟故。</p>
<p style="margin-left:1em">告諸下。略破權宗。顯實獨告身子。破權徧告聞緣者。身子執輕易解。聞緣執重難開故。我令脫苦等。正佛告之語。苦縛即界內見思。聲聞辟支同斷。故云令脫。涅槃即界外權果。聲聞辟支同證。故云逮得。者字宜作人字。謂如來當時。告諸聲聞及緣覺云。我從前令脫苦縛。逮得涅槃人等。甚勿以所得為真也。佛以二句。顯三乘之法。乃如來方便施設。非真實故。眾生二句。顯三乘之果。乃如來對破諸著。非究竟故。獨告聞緣。兼破三乘者。顯菩薩執輕。惟帶破故。略明權實竟。</p>
<p style="margin-left:1em">△二動執生疑<span class='note-inline'>(動執者。主解之端。生疑者。發悟之機。故曰大疑大悟。小疑小悟。不疑不悟。講者。徃往於疑處不能分疏。至於悟處自不能照應。以致前後矛盾。反怪經文不齊。今於懸科之下。一一分疏明白。務令疑處與悟處相應。至於臨文。不費詞而自明矣。凖後身子領解文云。我昔從佛。聞如是法。見諸菩薩。受記作佛。而我等不預斯事。甚自感傷。是知身子於阿耨菩提。惟恐不得久矣。今聞諸佛智慧。甚深無量。又聞如來知見。廣大深遠等語。愈以增其惟恐或失之心。故向下三請文云。何故殷勤稱歎。甚深微妙難解之法。又云。願出微妙音。時為如實說。又云。無上兩足尊。願說第一法等。俱躡稱歎實智之文。此身子之疑也。四子信解文云。我等自謂<span class='corr'>已</span>得涅槃。無所堪任等。是知會眾於小乘涅槃。保證自足久矣。今聞其智慧門。難解難入。又聞隨宜所說。意趣難解等語。不覺動其舊執。故向下作念文云。世尊何故。殷勤稱歎方便。乃至我等亦得此法。到於涅槃等。俱躡稱歎權智之文。此會眾之疑也。詳之)</span>。分二。一千二動執作念。二身子騰疑三請。初二。一躡今教以作念。二執昔教以成疑。初。</p>
</div>
<div class='div-orig'><p>爾時大眾中有諸聲聞<span class='note-inline'>(至)</span>辟支佛所不能及。</p>
</div>
<div class='div-commentary'><p style="margin-left:1em">初敘作念之眾。漏盡羅漢等。先敘無學。陳如先得道果。故首標之。千二百人者。佛成道一年。度陳如等五人。二年。度耶舍長者子五十人。三年。度迦葉兄弟。兼徒眾共一千人。五年度身子目連。各兼徒一百。共有一千二百五十五人。得果感恩。常隨於佛。今云千二百者。舉大數耳。發聲聞辟支心等。次敘有學。或從出家發心。或從在家發心。故云比丘比丘尼等。</p>
<p style="margin-left:1em">各作下。敘作念之詞。何故者。怪念之語。慇懃者。諄切之意。言世尊彈偏斥小。歎大褒圓。由來久矣。一旦稱歎方便。<span class='corr'>已</span>為可異。而況其意慇懃。其詞諄切。故躡此以作念云。何故慇懃稱歎方便。而作是言<span class='note-inline'>(云云)</span>。是言者。即指上文稱歎之語。其語為何。故向下復躡前語以備念之。佛所得法。甚深難解者。躡前稱歎實智之語。有所言說。意趣難知者。躡前稱歎權智之語。一切聲聞辟支。所不能及者。躡前兼歎權實之語。然雖總躡前語。而其意獨怪歎權。以與昔教相違。動其舊執故也。躡今教以作念竟。</p>
<p style="margin-left:1em">△二執昔教以成疑。</p>
</div>
<div class='div-orig'><p>佛說一解脫義我等亦得此法<span class='note-inline'>(至)</span>不知是義所趣。</p>
</div>
<div class='div-commentary'><p style="margin-left:1em">佛說。指昔日三乘。言三乘之法。始皆同斷見思。同出三界。同脫分段生死。故云一解脫義。亦得此法。到於涅槃者。自述聞法保證之義。而今不知。是義所趣者。是義獨指歎權。言如來昔說權宗。我等亦到涅槃。而今又云意趣難知。聲聞辟支不及。或我等取證之非真乎。抑如來自語之相違乎。是義歸趣。我等即不知矣。千二動執作念竟。</p>
<p style="margin-left:1em">△二身子騰疑三請三。一請為上根。二請為中根。三請為下根。初二。一長行。二偈頌。初。</p>
</div>
<div class='div-orig'><p>爾時舍利弗知四眾心疑<span class='note-inline'>(至)</span>甚深微妙難解之法。</p>
</div>
<div class='div-commentary'><p style="margin-left:1em">初躡舉疑端。四眾有疑在懷。寓中形外。故身子知之。身子疑雖有異。均屬未解佛語。故自亦未了。此經家敘置語也。自他俱疑。陳詞致問。故云而白佛言。何因何緣者。推問稱歎所以。第一方便等。正述所稱歎事。所稱歎事。有因有果。第一方便。指諸佛因所修法。前云。佛曾親近諸佛。盡行道法等是也。以是佛因。故稱第一方便。非指權智。甚深微妙。指諸佛果所證法。前云。成就甚深未曾有法是也。然此實智因果。俱屬教菩薩法。今對聲聞稱歎。<span class='corr'>已</span>為可異。而況其意慇懃。必有所為。故以何因何緣而徵問之。</p>
<p style="margin-left:1em">我自下。陳疑致請。昔指轉照三會。轉照三會。豈無大小同聞之時。但非正為聲聞。而聲聞亦自以為不預斯事。故曰未曾從聞。此應上文。自亦未了句也。四眾疑雖不同。而困心衡慮之態。同一彰著。故云咸皆有疑。此應上文。四眾心疑句也。身子疑在歎實。故別無所求。惟願敷演斯事。斯事即歎實之事也。何故慇懃等。結請之語。言如上所說。甚深微妙難解之法。忽對聲聞稱歎。或仍前彈斥於我。究竟絕分乎。抑如來激發我等。令起勝心乎。故以何故慇懃等而結請之。長行竟。</p>
<p style="margin-left:1em">△二偈頌<span class='note-inline'>(標頌云)</span>。</p>
</div>
<div class='div-orig'><p>爾時舍利弗欲重宣此義而說偈言。</p>
</div>
<div class='div-commentary'><p style="margin-left:1em">△<span class='note-inline'>(正頌分二)</span>一頌躡舉疑端。二頌陳疑致請。初<span class='note-inline'>(義頌而廣)</span>。</p>
</div>
<div class='div-orig'><p>慧日大聖尊久乃說是法<span class='note-inline'>(至)</span>諸佛之所得。</p>
</div>
<div class='div-commentary'><p style="margin-left:1em">欲破疑暗。故稱佛為慧日。願示果法。故稱佛為大聖。究竟實智。從來不說。故云久乃說是法。自說得如是等。躡前歎自證實智之文。自歎自所證智。故云自說如是。力無畏等。約實智別相而言。前云如來知見。廣大深遠。無量無礙。力無所畏等是也。不可思議法。約實智總體而言。前云深入無際。成就一切未曾有法是也。此相此體。是如來果所證法。故云道場所得。非佛自說。提唱絕人。故云無能發問。我意二句。釋上無能發問之義。身子意謂。我於聲聞。智稱第一。於此實智體相。猶難可測。況復餘眾。誰復能起而問之哉。無問下。躡前歎諸佛實智之文。出定便告。故云無問自說。稱歎所行道者。如前云。佛曾親近諸佛。盡行道法。頌上長行。第一方便句也。智慧微妙。佛之所得者。如前云。成就甚深未曾有法。頌上長行。甚深微妙。難解之法句也。然此俱係素所不說。今無問自說。事屬可疑。故身子躡而舉之。頌躡舉疑端竟。</p>
<p style="margin-left:1em">△二頌陳疑致請<span class='note-inline'>(義頌而廣)</span>。</p>
</div>
<div class='div-orig'><p>無漏諸羅漢及求涅槃者<span class='note-inline'>(至)</span>欲聞具足道。</p>
</div>
<div class='div-commentary'><p style="margin-left:1em">初代眾陳疑。無漏羅漢。是聲聞無學。求涅槃者。是聲聞有學。今教與昔證相乖。故皆墮疑網。不知是義所趣。故謂佛何故說。求緣覺者。是辟支有學。比丘及尼。於有學中。獨舉出家眾也。諸天龍鬼等。是八部中五部。等之一字。總攝無學。及優婆塞夷。并餘部也。相視猶豫等。是疑惑之相。是事云何等。是求決之情。皆身子代陳語也。</p>
<p style="margin-left:1em">於諸下。為自陳疑。身子意謂。佛於阿含會上。許我智慧無窮。是如來於聲聞眾中。說我第一。我今聞佛智慧。自於<span class='corr'>己</span>智推度。竟爾疑惑不了。葢即為是如來所歎。諸佛究竟之法。又為是如來所歎。諸佛所行之道。不知此二。我亦能證能修否耶。據此。則身子之疑。全為佛因佛果。若會眾之自謂亦得此法。到於涅槃者。豈可同日語哉。</p>
<p style="margin-left:1em">佛口下。為自致請。自以五分法身。從法化生。故云口所生子。合掌瞻仰待者。自明傾渴翹佇。虗心俟教之意。願出微妙音者。不求隨他意語。以隨他意語。非微妙故。時為如實說者。不求曲順權宗。以曲順權宗。不如實故。又以學佛心切。事不容緩。故求時為說也。</p>
<p style="margin-left:1em">諸天下。代眾致請。數如恒沙。舉八部上根之機。大數八萬。舉菩薩上根之機。轉輪聖王。舉人中上根之機。緣合時熟。乘輪而來。故云至也。合掌以敬心者。顯內外俱誠。欲聞具足道者。顯願行俱大。既內外俱誠。願行俱大。其為上根無疑。想身子受記之後。供養慶讚等。即此眾也。據此。則陳疑雖兼眾會。致請獨為上根。佛開法說一周。正應此耳。請為上根竟。</p>
<p style="margin-left:1em">△二請為中根二。一如來為人天絕言。二身子為中根啟請。初。</p>
</div>
<div class='div-orig'><p>爾時佛告舍利弗止止<span class='note-inline'>(至)</span>諸天及人皆當驚疑。</p>
</div>
<div class='div-commentary'><p style="margin-left:1em">止而又止者。以示必不可說之意。既示必不可說。而又云不須復說者。以說之無益。不惟不可說。且亦不用說故。若說下。釋上不說之義。諸天及人。惟識有漏因果。不知出世正道。乍聞廢權立實之說。必當驚其鶩於高遠。疑其涉於荒唐。說之無益。故所以不說也。</p>
<p style="margin-left:1em">△二身子為中根啟請二。一長行。二偈頌。初。</p>
</div>
<div class='div-orig'><p>舍利弗重白佛言世尊<span class='note-inline'>(至)</span>聞佛所說則能敬信。</p>
</div>
<div class='div-commentary'><p style="margin-left:1em">重言惟願說之者。以明必當要說之意。所以句。徵起。是會下。釋成。法華高會。是如來不思議境。論地則廣狹無礙。論時則十世異成。論眾則一多相容。論見則隱顯俱在。雖窮盡身子之智。無足較其眾數。故云無數百千等。曾見諸佛者。或智勝蓄因。或威音植種。言結緣之深故。諸根。即信進念定。由佛法熏習<span class='corr'>已</span>久。觸境便起。方修即成。故云猛利。智慧即慧根。由惑障滌除殆空。遇事便知。對境即徹。故云明了。如斯之人。自當聞而深敬。諦信無疑。縱有人天驚疑。亦可納種為因。況佛法不為愚者而默。日光不為無目而隱。所以重言願說者。以此。</p>
<p style="margin-left:1em">△二偈頌<span class='note-inline'>(標頌云)</span>。</p>
</div>
<div class='div-orig'><p>爾時舍利弗欲重宣此義而說偈言。</p>
</div>
<div class='div-commentary'><p style="margin-left:1em"><span class='note-inline'>(正頌云)</span>。</p>
</div>
<div class='div-orig'><p>法王無上尊惟說願勿慮是會無量眾有能敬信者。</p>
</div>
<div class='div-commentary'><p style="margin-left:1em">法王者。於法自在。若堅執不說。則不自在矣。無上尊者。九界同尊。若有所簡棄。則非同尊矣。是稱謂中。有責望於佛。不可不說之意。惟說者。猶云只管說也。願勿慮者。願勿以人天驚疑為慮也。是會無量眾。通指法會。有能敬信者。獨指中根。言法會有如許無量之眾。除上根之外。豈盡驚疑之流。想應有中等之資。能敬能信。如上所謂諸根猛利。智慧明了人也。此是身子為中根啟請。佛開譬喻一周。正應乎此。請為中根竟。</p>
<p style="margin-left:1em">△三請為下根二。一如來為上慢絕言。二身子為下根啟請。初。</p>
</div>
<div class='div-orig'><p>佛復止舍利弗若說是事<span class='note-inline'>(至)</span>爾時世尊重說偈言。</p>
</div>
<div class='div-commentary'><p style="margin-left:1em"><span class='note-inline'>(上標頌下正頌)</span>。</p>
</div>
<div class='div-orig'><p>止止不須說我法妙難思諸增上慢者聞必不敬信。</p>
</div>
<div class='div-commentary'><p style="margin-left:1em">初長行。復止者。請之益懇。止之益嚴。亦不屑之教也。天人修羅。善道也。言若說是事。不惟惡道難信。雖善道眾生。亦必河漢其言。故曰天人修羅。皆當驚疑。大坑喻惡道。言增上慢人。素以道德自矜。乍聞廢權立實之說。必至謗法招愆。墜墮三途。如大坑之不可復出。較之天人驚疑。不惟無益。而更有損焉。所以如來復止之也。</p>
<p style="margin-left:1em">爾時下。偈頌。既云止止不須說。又云我法妙難思。是分明欲說。特靳固以堅眾心耳。重舉上慢不信者。亦望其悔過自新之意。</p>
<p style="margin-left:1em">△二身子為下根啟請二。一長行。二偈頌。初。</p>
</div>
<div class='div-orig'><p>爾時舍利弗重白佛言<span class='note-inline'>(至)</span>長夜安隱多所饒益。</p>
</div>
<div class='div-commentary'><p style="margin-left:1em">重願者。止之愈嚴。請之愈切。見為法之誠也。比猶類也。如我等比。百千萬億者。身子自指同類。有如許之多故。世世受化者。如大通結緣。中間度脫未盡。序中所謂智勝遺塵是也。長夜喻無明生死。安隱喻菩提涅槃。言既能敬信。必當斷無明。出生死。證菩提。至涅槃。是長夜得安隱矣。既長夜安隱。則饒益不可勝言。故云多所饒益。多所者。多之不定。不能言其量也。</p>
<p style="margin-left:1em">△二偈頌<span class='note-inline'>(標頌云)</span>。</p>
</div>
<div class='div-orig'><p>爾時舍利弗欲重宣此義而說偈言。</p>
</div>
<div class='div-commentary'><p style="margin-left:1em"><span class='note-inline'>(正頌云)</span>。</p>
</div>
<div class='div-orig'><p>無上兩足尊願說第一法<span class='note-inline'>(至)</span>則生大歡喜。</p>
</div>
<div class='div-commentary'><p style="margin-left:1em">初先為自請。為是究竟法。故稱佛為無上。為是所行道。故稱佛為兩足。是稱謂中。有羨慕佛因佛果之意。第一法。指實智而言。後云我所得智慧。微妙最第一是也。我為佛長子者。是身子以能解自負。言佛若說法。人之信否無論。我必率眾領解。為佛長子矣。惟垂分別說者。非求重說。但求如來。將前所說之法。分析辯別。令得明顯耳。</p>
<p style="margin-left:1em">是會下。正為眾請。身子意謂。我所以必求分別說者。非為一<span class='corr'>己</span>。葢以是會有無量之眾。皆能敬信此法。何以見之。觀其根機。佛曾世世教化。察其動靜。一心合掌欲聞。的指其人。即我等千二百。及餘求佛者是也。願為二句。結請。言是眾既能敬信。即應勿悋慈悲。故云願為此眾故。惟垂分別說。末二句。顯益。言是等因曲垂分別。得聞此法。了知自心作佛。自當生大歡喜也。觀此科。兩言惟垂分別。明知其為下根啟請。佛開因緣一周。正應乎此<span class='note-inline'>(問。三請之文。惟此中有惟垂分別之語。且千二百人。受記原在下根。科云請為下根者。可矣。若前二請中。上中之機。未甚顯然。盍明示之。以絕將來之疑乎。答。既信此為下根。則上二便可類推。試觀此中機宜。但云。世世<span class='corr'>已</span>曾從佛受化。至次請則云。諸根猛利。智慧明了。既較勝於此。其為中根也。明矣。及初請則曰。求佛菩薩。大數八萬。凖通序八萬菩薩。即文殊觀音之流。此不謂之上根。可乎。據此則上中下根。文甚顯然。將來何所疑乎)</span>。略明權實以動執生疑竟。</p>
<p style="margin-left:1em">△二廣明權實。以斷疑生信三。一法說一周被上根。二喻說一周被中根。三因緣一周被下根。初二。一如來說法。二上根獲益。初二。一長行。二偈頌。初四。一許說誡聽。二讚法勸信。三正為分解。四斥過結勸。初三。一應求許說。二因退勸勉。三當機願聞。初。</p>
</div>
<div class='div-orig'><p>爾時世尊告舍利弗<span class='note-inline'>(至)</span>吾當為汝分別解說。</p>
</div>
<div class='div-commentary'><p style="margin-left:1em">慇懃三請。情不能辭。故云豈得不說。諦審也。聽之不審。理非心得。故以諦聽誡之。思以智照。念以觀持。揀非識心分別。事相習誦。故云善也。大成云。諦聽聞慧。善思思慧。善念修慧。據此。則是教以從聞思修。入法華三昧之意。會眾同疑。身子獨慇。故云吾當為汝開略為廣。斷疑生信。分別權實之宗。解釋三一之旨。故曰分別解說。</p>
<p style="margin-left:1em">△二因退勸勉。</p>
</div>
<div class='div-orig'><p>說此語時會中有比丘<span class='note-inline'>(至)</span>汝今善聽當為汝說。</p>
</div>
<div class='div-commentary'><p style="margin-left:1em">初五千退席。禮佛而退者。有二義。一實行。如下經家自釋。二權現。如前序主所明。所以句。徵起之詞。言會眾同疑。情均渴思。所以禮佛而退者。何也。故向下約宿障現障以釋成之。罪根深重。宿障也。由過去誹謗大乘。無量劫地獄罪畢。尚有餘習。能障大道。故名為根。淵乎其不可拔。確乎其不可動。故曰深重。增上慢等。現障也。有增上心。無增上行。故云未得謂得。有增上名。無增上果。故曰未證謂證。是皆空腹高心。恐見廢斥。由此不堪聞大。故為現障。既有過去餘愆。復具現在慢過。故云有如此失。如此之人。不惟無緣聞法。亦且不欲聞法。故云是以不住。</p>
<p style="margin-left:1em">世尊下。如來不禁。默然者。聽其自便之意。制禁。止留也。若以實行而論。此眾不去。有遮玄化。若以權現而論。引進實行。在所當去。故佛不制止也。</p>
<p style="margin-left:1em">爾時下。抑揚勸勉。此眾。指現前眾也。現前眾中。不雜上慢之流。故云無復枝葉。以枝葉喻上慢者。上慢徒慕虗名。不務真修。恐聞廢立之宗。難經考覈之會。如彼枝葉。雖扶疎可觀。經霜便凋。遇風便折也。既無慢流。惟餘法器。故云純有貞實。以貞實喻法器者。法器外權內實。迹淺本深。堪受一乘之記。能取萬德之果。如彼真實。雖質樸無文。發榮無限。滋生莫窮也。如此一抑一揚。器與非器攸分。故重呼當機而誡勉之。佳善也。善其所退者有二義。一為聞而不解。易招謗法之愆。今不聞而去。善其無謗法之愆矣。二或正聞忽起。有惑聽眾之志。今將聞即退。善其無惑眾之志矣。善聽者。虗心諦聽。當說者。傾心實說。言前此上慢在座。彼既不能虗心。佛亦未敢吐膽。今彼眾既去。故誡以善聽。示以當說也。因退勸勉竟。</p>
<p style="margin-left:1em">△三當機願聞。</p>
</div>
<div class='div-orig'><p>舍利弗言唯然世尊願樂欲聞。</p>
</div>
<div class='div-commentary'><p style="margin-left:1em">唯然者。應之速而無疑也。又野語曰阿。文語曰唯。皆應諾之詞。心之所期曰願。意之所望曰樂。願樂欲聞者。如鳥待哺。如渴思水。古德云。聽者端視如渴飲。一心入於語義中是也。許說誡聽竟。</p>
<p style="margin-left:1em">△二讚法勸信。</p>
</div>
<div class='div-orig'><p>佛告舍利弗如是妙法<span class='note-inline'>(至)</span>佛之所說言不虗妄。</p>
</div>
<div class='div-commentary'><p style="margin-left:1em">初讚法舉喻。如是妙法者。承前略明。指後廣明。無非顯示佛智。故通稱妙法。不惟佛於四十年來。久默斯要。即彼十方三世。一切諸佛。亦皆不務速說。故云諸佛如來。時乃說之。此總讚一經。微妙希有義也。優曇鉢華。華中之最微妙者。非時不現。必待諸佛出世。及論王應運乃現。故云時一現耳。此總喻一經。微妙希有義也。法喻合明。令眾易了。亦即大開全題。總提要義。為下諸文作案。餘義詳見第九門中。</p>
<p style="margin-left:1em">舍利下。勸信佛言。雖曰微妙。惟信力可入。故勸以汝等當信。雖曰希有。而說必真實。故示以言無虗妄。既言無虗妄。則聞熏皆成智種。解入便是佛乘。其不力信者。亦猶到寶所而空回。守飯籮而呼饑。惟自棄悞。夫誰怨歟。讚法勸信竟。</p>
<p style="margin-left:1em">△三正為分解三。一略為分解。二詳為分解。三舉濁防難。初三。一略解諸佛權實。二略解自證權實。三總結以顯道同初。</p>
</div>
<div class='div-orig'><p>舍利弗諸佛隨宜說法<span class='note-inline'>(至)</span>非思量分別之所能解。</p>
</div>
<div class='div-commentary'><p style="margin-left:1em">初躡疑標舉。隨宜二句。是會眾之疑端。今欲分解。故躡彼而標舉之。</p>
<p style="margin-left:1em"><span class='note-inline'>(問。法說獨被上根。何不躡身子之疑乎。答。欲會權宗。以歸真實。故躡權疑標舉。至若身子之疑。迨會權歸實之後。不欲釋而自釋矣)</span>所以下。徵起釋成。徵起可知。我以無數等。引自所有。以釋諸佛權實義也。方便因緣。譬喻言詞。演說諸法。是如來自所有權。識權權滅。全體真實。故非思量分別之所能解。自權既爾。諸佛亦然。所謂諸佛隨宜說法。意趣難解者。以此。</p>
<p style="margin-left:1em">△二略解自證權實二。一標舉徵釋。二轉釋釋詞。初。</p>
</div>
<div class='div-orig'><p>惟有諸佛乃能知之<span class='note-inline'>(至)</span>以一大事因緣故出現於世。</p>
</div>
<div class='div-commentary'><p style="margin-left:1em">初承上標舉。言我說諸法。既非思量分別能解。契斯旨者。夫其誰歟。故標以惟有諸佛。乃能知之。</p>
<p style="margin-left:1em">所以下。徵起釋成。徵起可知。諸佛世尊等。引諸佛所有。以釋自證權實義也。惟猶獨也。以猶為也。言諸佛所為。無二無三。故曰惟以一事。此事非小。故曰惟以一大事。因此生悲。緣此感佛。故曰惟以一大事因緣。因緣凑合。佛乃出興。故曰惟以一大事因緣故。出現於世。此是諸佛共所有實。既為此出世。凡有所說。皆宗乎此。諸佛既爾。如來亦然。所謂我說諸法。惟有諸佛乃能知之者。以此。</p>
<p style="margin-left:1em">△二轉釋釋詞<span class='note-inline'>(以是諸佛本懷。羣生達道。全經要旨。故轉釋之)</span>。</p>
</div>
<div class='div-orig'><p>舍利弗云何名諸佛<span class='note-inline'>(至)</span>以一大事因緣故出現於世。</p>
</div>
<div class='div-commentary'><p style="margin-left:1em">初躡前徵起。謂躡前釋詞。以轉徵其義也。</p>
<p style="margin-left:1em">諸佛下。承徵別釋四欲字。是諸佛本懷。謂諸佛本懷。欲以四事。共成一大事也。四事者何。第一開佛知見。古德以開字從佛。今據現文。應令眾生自開。非佛開也。若釋其義者。開謂開自封閉。顯自家珍。佛知見者。即眾生六根門頭。本具不生滅性。在眼曰見。在耳曰聞。乃至在意曰知。今僅云知見者。以元一精明。舉初後以攝中故。然此知見。眾生與佛無異。故云佛知佛見。<span class='corr'>但</span>眾生為根塵封閉。迷昧本有家珍。持珠作丐。枉受輪迴。如來出世。欲令眾生。於見色聞聲等處。回光反照。外遺內脫。無始封閉全開。本有家珍頓顯。能至乎此。名為開佛知見。猶是見道初步。宗家所謂破參是也。使得清淨者。億劫倒想。從此頓銷故。第二示佛知見。示者。將<span class='corr'>己</span>所有。昭示於人也。佛之知見。與上不同。上約在纏之體。生與佛同。名佛知見。此約出纏之相。佛與生異。名佛之知見。言上來知見雖開。勝解未圓。惟知局六根之性。不達徧萬法之體。未免觸途成滯。遇事便乖。如來出世。欲以<span class='corr'>己</span>所獨得。佛之知見。昭示眾生。令眾生念念觀照。時時體察。務令知齊佛知。見齊佛見。亦皆葢天葢地。能令至此。名為示佛知見。方是見道究竟。宗家所謂透關是也。第三悟佛知見。悟之一字。古德多約解悟義釋。今對上二。是悔悟。非解悟也。悔悟者。翻然悔悟。智解俱忘。智解俱忘。知見不立。前無新證。歸失故居。還同在纏。故仍名佛知佛見。言上來雖蒙示佛知見。見處同佛。但恐知見立知。成無明本。反障正修。終成狂慧。如來出世。欲令眾生。悔悟從前所立知見。還同在纏一般。重起幻修。以期幻證。明知無佛可求。任運求佛。明知無生可度。任運度生。能令至此。名為悟佛知見。猶是修道初步。宗家所謂懸崖撒手。杆頭進步是也。第四入佛知見。入者漸次深入。窮盡因門。窮盡因門。去佛不遠。名佛知見道。道猶路也。言上來雖<span class='corr'>已</span>悟。佛知見。從頭幻修幻證。<span class='corr'>但</span>恐稍涉回途。便成退轉。虧一簣而未為完山。及九仞而莫稱全井。如來出世。欲令眾生。於此起大勇猛。生大精進。漸次深入。必至窮盡因門。能令至此。名為入佛知見。方是修道究竟。按位即齊分證諸聖。一念相應。便契佛乘矣。然此一段。因係諸佛本懷。本經宗旨。又為修證關鍵。凡古註家。莫不極力發揮。今惟據文釋義。不能附會諸說。倘有脗合。幸高明者臨講變通。</p>
<p style="margin-left:1em">舍利下。結歸徵詞。是為二字。應上云何二字。猶一問一答之類。略解自證權實竟。</p>
<p style="margin-left:1em">△三總結以顯道同。</p>
</div>
<div class='div-orig'><p>佛告舍利弗諸佛如來<span class='note-inline'>(至)</span>無有餘乘若二若三。</p>
</div>
<div class='div-commentary'><p style="margin-left:1em">初結諸佛權實。但教菩薩句。約機以結。諸有所作下。約教以釋。諸有所作。權也。常為一事。實也。權既為實。則所教但是菩薩明矣。示悟二字。與前不同。前約次第各論。此則淺深總該。謂指示開悟於眾生也。</p>
<p style="margin-left:1em">舍利下。結自證權實。為實然後施權。故云但以一乘。為眾說法。會權無不即實。故云無有餘乘。若二若三。據此則如來出世。與諸佛出世。無二道矣。略為分解竟。</p>
<p style="margin-left:1em">△二詳為分解三。一詳解諸佛權實。二詳解自證權實。三總結以顯道同。初三。一例上總標。二分文別列。三總結本懷。初。</p>
</div>
<div class='div-orig'><p>舍利弗一切十方諸佛法亦如是。</p>
</div>
<div class='div-commentary'><p style="margin-left:1em">一切總該三世。言三世各有十方。十方各有諸佛。故云一切十方諸佛。法即權實之法。言上來雖<span class='corr'>已</span>略解諸佛權實。未曾顯彰諸佛分齊。今明十方三世諸佛。與上自他權實無異。故云法亦如是。此例上以標同也。</p>
<p style="margin-left:1em">△二分文別列三。一過去佛同。二未來佛同。三現在佛同。初。</p>
</div>
<div class='div-orig'><p>舍利弗過去諸佛<span class='note-inline'>(至)</span>究竟皆得一切種智。</p>
</div>
<div class='div-commentary'><p style="margin-left:1em">過去諸佛。依本經則日月燈明。大通。威音。雷音王。雲自在等。亦可指莊嚴劫千佛說也。以無下。從實施權。是法句。會權歸實。此約教言也。是諸二句。轉一為三。究竟句。會三歸一。此約機言也。</p>
<p style="margin-left:1em">△二未來佛同。</p>
</div>
<div class='div-orig'><p>舍利弗未來諸佛<span class='note-inline'>(至)</span>究竟皆得一切種智。</p>
</div>
<div class='div-commentary'><p style="margin-left:1em">未來諸佛。依本經則華光。名相。閻浮金光。旃檀香。山海慧等。亦可指星宿劫千佛說也。餘同上<span class='note-inline'>(問。佛尚未來。機教權實。何以預知之耶。答。先聖後聖。其揆一也。如繼周百世。宣父亦曰可知。況如來三達洞照。五眼圓明。雖至盡未來際。不待屈指而後辨也)</span>。</p>
<p style="margin-left:1em">△三現在佛同。</p>
</div>
<div class='div-orig'><p>舍利弗現在十方<span class='note-inline'>(至)</span>究竟皆得一切種智。</p>
</div>
<div class='div-commentary'><p style="margin-left:1em">初總明。現在諸佛。依本經則一光所現。三變所集。妙音品之淨華宿王。普賢品之威德上王等。亦可指賢劫千佛說也。饒益安樂者。初以權法饒益。令獲三乘安樂。後以實法饒益。令獲一乘安樂。如是饒益安樂。詳分則有重重差別。故云多所。</p>
<p style="margin-left:1em">是諸下。別明。同上。分文別列竟。</p>
<p style="margin-left:1em">△三總結本懷。</p>
</div>
<div class='div-orig'><p>舍利弗是諸佛但教化菩薩<span class='note-inline'>(至)</span>入佛之知見故。</p>
</div>
<div class='div-commentary'><p style="margin-left:1em">但化菩薩句。約機以結。欲以下。約教以釋。示悟二字。與上不同。示謂指示本有。令信與佛無異。悟謂開悟蒙昧。令解與佛無異。既解之後。復欲令其從性起修。漸次深入。以至同佛。故云入佛之知見也。詳解諸佛權實竟。</p>
<p style="margin-left:1em">△二詳解自證權實。</p>
</div>
<div class='div-orig'><p>舍利弗我今亦復如是<span class='note-inline'>(至)</span>得一佛乘一切種智故。</p>
</div>
<div class='div-commentary'><p style="margin-left:1em">初總以例明。</p>
<p style="margin-left:1em">知諸下。別以詳解。種種欲者。或欲求聲聞。或欲求緣覺。或欲求菩薩等。差別不同故。然既各有所欲。必至酷好不捨。故云深心所著。隨其下。即從實施權。如云。為求聲聞者。說應四諦法。為求辟支佛者。說應因緣法。為求菩薩者。說應六波羅密是也。舍利下。會權歸實。如云。令得阿耨多羅三藐三菩提。成一切種智是也。詳解自證權實竟。</p>
<p style="margin-left:1em">△三總結以顯道同。</p>
</div>
<div class='div-orig'><p>舍利弗十方世界中尚無二乘何況有三。</p>
</div>
<div class='div-commentary'><p style="margin-left:1em">十方世界者。此界他方。合而論之。以是總結自他故也。惟為一乘。菩薩猶不可得。故曰尚無二乘。菩薩既不可得。聲聞辟支。不言可知。故曰何況有三。據此則自他出世。益信其無二道矣。詳為分解竟。</p>
<p style="margin-left:1em">△三舉濁防難<span class='note-inline'>(恐承上難云。既無二無三。諸佛出世。何不直說一乘。而必先說三乘。乃故為是曲屈教耶。故此防云。諸佛出於五濁惡世等。葢說二說三。亦諸佛不得<span class='corr'>已</span>耳)</span>。</p>
</div>
<div class='div-orig'><p>舍利弗諸佛出於五濁惡世<span class='note-inline'>(至)</span>於一佛乘分別說三。</p>
</div>
<div class='div-commentary'><p style="margin-left:1em">初佛出濁世。世本清平。因劫見惱命眾。積聚攪擾。如清水中。投以沙土。二性俱亡。容貌汩然。名之為濁。當斯世也。人多弊惡。故以惡世稱之。諸佛愍此。現身應化。故云出於此世。此總標也。所謂者。指下釋上之詞。劫濁無別體。即以下四為體。積聚交凑。熾然不停為相。惱濁以五鈍使為體。煩亂自性。逼惱身心為相。眾濁。以三緣和合為體。六道輪迴。牽連不斷為相。見濁。以五利使為體。執斷執常。邪知謬解為相。命濁。以識煖息三為體。連持色心。催年減壽為相。此別明也。如是者。總結之詞。謂五濁體相。如是而<span class='corr'>已</span>。</p>
<p style="margin-left:1em">舍利下。順時說三。舉劫濁。即具四濁。以四為劫體故。準悲華經。人壽八萬歲。減至三萬歲。未名為濁。至二萬歲時。即名為濁。雖名為濁。較之佛出世時。猶為清平之世。準今佛出世。當人壽百歲。較之人壽二萬歲時。未免世道澆漓。人心不古。愈趨愈下。愈流愈深。故云劫濁亂時。言諸佛出世。乃劫濁中之最亂時也。眾生垢重者。謂起惑造業。遮障正智曰垢。剛強暴虐。難調難伏曰重。慳貪嫉妬等。正釋垢重義也。慳謂悋<span class='corr'>己</span>於他。貪謂取他益<span class='corr'>己</span>。皆貪垢也。嫉謂憎賢厭能。妬謂嫌才忌德。皆瞋垢。亦癡垢也。三垢<span class='corr'>已</span>起。諸不善法。從此而生。故名為根。根既成就。必至難調難伏。則其為垢也。不綦重乎。方便有提拔之功。故稱為力。於一說三者。以垢重障智。欲漸除以漸顯耳。據此則諸佛施權。豈得<span class='corr'>已</span>哉。正為分解竟。</p>
<p style="margin-left:1em">△四斥過結勸三。一設言婉斥。二覿面直斥。三結勸信受。初<span class='note-inline'>(如來明知其過。不遽然指斥。特假之設言。委婉其詞。令彼聞而自覺。此大聖溫厚和平之德也)</span>。</p>
</div>
<div class='div-orig'><p>舍利弗若我弟子<span class='note-inline'>(至)</span>非阿羅漢非辟支佛。</p>
</div>
<div class='div-commentary'><p style="margin-left:1em">初設言婉指。若我弟子者。謂設若我弟子中。有是人也。自謂羅漢辟支。即得少為足之輩。既得少為足。於佛教菩薩事。漫不經耳。亦漫不經意。故曰不聞不知。此如來明知其人。委婉其詞以指之。</p>
<p style="margin-left:1em">此非下。斥過令覺。言既為佛子。應盡知佛事。今既不知。是賴教乞食之輩。故云非佛弟子。既證小果。應進聞大法。今既不聞。是未證謂證之流。故云非阿羅漢。非辟支佛。此中三非字。有深惡痛絕之意。類此者極宜深醒。</p>
<p style="margin-left:1em">△二覿面直斥<span class='note-inline'>(上科以巽與之言。悅而不繹。此科用法語之言。覿面而直斥之。此大聖好善惡惡之公也)</span>。分三。一直斥其過。二徵起釋成。三轉顯其過。初。</p>
</div>
<div class='div-orig'><p>又舍利弗是諸比丘<span class='note-inline'>(至)</span>當知此輩皆是增上慢人。</p>
</div>
<div class='div-commentary'><p style="margin-left:1em">初覿面直指。是諸比丘等。直就出家眾中。指其人也。自謂<span class='corr'>已</span>得等。是執權為實之流。既執權為實。於阿耨菩提。不惟不求。亦復無志。故云不復志求。此如來洞悉其心。面對其人以指之。</p>
<p style="margin-left:1em">當知下。斥過令知。言既臻權果。應求實證。今既不復志求。是權果未必究竟。故曰當知此輩。是增上慢人。噫。本非上慢。坐以上慢之名。不復進求者。於此宜痛心焉。</p>
<p style="margin-left:1em">△二徵起釋成。</p>
</div>
<div class='div-orig'><p>所以者何若有比丘<span class='note-inline'>(至)</span>若不信此法無有是處。</p>
</div>
<div class='div-commentary'><p style="margin-left:1em">首句徵起。</p>
<p style="margin-left:1em">若有下。釋成。實得羅漢者。斷無不信此法。以是而知。不復志求者。定非真實羅漢。所以謂之增上慢人也。</p>
<p style="margin-left:1em">△三轉顯其過。</p>
</div>
<div class='div-orig'><p>除佛滅度後現前無佛<span class='note-inline'>(至)</span>於此法中便得決了。</p>
</div>
<div class='div-commentary'><p style="margin-left:1em">初承上開除。佛滅度後。現前無佛。羅漢不信是法者。容或有之。故開除也。</p>
<p style="margin-left:1em">所以下。徵起釋成。言佛滅度後。此等之經。求其背本受持。對本讀誦。及曉解其義者。百無一二。故云是人難得。由是人難得。無所師承。故雖真實羅漢。莫保其無不信之流。所以除之者。以此。</p>
<p style="margin-left:1em">若遇下。設言轉顯。言果是真實羅漢。雖暫時不信。不遇餘佛則<span class='corr'>已</span>。設若乘通遠至。或緣熟轉生。一遇餘佛。便得決斷權疑。了達實義。由此而觀。轉顯不復志求者。定屬上慢無疑。覿面直斥竟。</p>
<p style="margin-left:1em">△三結勸信受<span class='note-inline'>(兩番斥過。雖頑石亦應點頭。故此科結勸信受。以終其義也)</span>。</p>
</div>
<div class='div-orig'><p>舍利弗汝等當一心信解<span class='note-inline'>(至)</span>無有餘乘惟一佛乘。</p>
</div>
<div class='div-commentary'><p style="margin-left:1em">汝等者。別指身子一類無過者而言。言從前所斥之眾。固不必論矣。汝等既非彼比。故當一心信解。受持佛語。所以然者。以諸佛如來。言無虗妄。既言無虗妄。自不以若二若三。欺誑眾生。故云無有餘乘。惟一佛乘。既無餘惟一。幸勿以<span class='corr'>已</span>得為足。還當以未證為期也。長行竟。</p>
<p style="margin-left:1em">△二偈頌<span class='note-inline'>(標頌云)</span>。</p>
</div>
<div class='div-orig'><p>爾時世尊欲重宣此義而說偈言。</p>
</div>
<div class='div-commentary'><p style="margin-left:1em">△<span class='note-inline'>(正頌分四)</span>一頌許說誡聽。二頌正為分解。三頌讚法勸信。四頌斥過結勸。初<span class='note-inline'>(約義略頌)</span>。</p>
</div>
<div class='div-orig'><p>比丘比丘尼有懷增上慢<span class='note-inline'>(至)</span>舍利弗善聽。</p>
</div>
<div class='div-commentary'><p style="margin-left:1em">初五千退席<span class='note-inline'>(長行經家敘置。偈頌如來自述。非重頌類。故直註節旨。而不言頌也。下節倣之)</span>。出家眾詐現威儀。假粧禪相者多。故偏懷上慢。優婆塞挾財仗勢。著相邀名者多。故偏號我慢。優婆夷兒女情重。罪福念輕者多。故偏名不信。準長行。四眾皆名上慢。今各據多分言之。上慢專於外飾。不知內省。我慢惟知驕人。罔解修<span class='corr'>己</span>。不信昧於罪福。迷於功咎。故有過不自見也。由不自見故。日積月累。以致戒有缺漏。缺漏者。戒如城池。犯則成缺。戒如浮囊。損則有漏故。護遮護。謂恐彰<span class='corr'>己</span>短。惜憚惜。謂畏改之難。玉之內玷曰瑕。外玷曰玼。戒有缺漏如之。然既戒有缺漏。如玉有瑕玼。理當發露改革。期為全人。乃竟善於遮護。一味憚惜。是為甘於下流。不思上進之輩。故以小智稱之。由此不堪聞大。故綸音欲降。<span class='corr'>已</span>先出也。</p>
<p style="margin-left:1em">眾中下。世尊不禁<span class='note-inline'>(長行經家敘其不禁。偈頌如來明其不禁。意義互顯)</span>。上慢徒慕虗名。不務真修實證。如彼去酒之渣。去米之皮。故曰眾中糟糠。如來智鑑無私。洞察彼之肺腑。彼雖欲掩其過。有所不能。故曰威德故去。既以威德故去。如來何不禁制。令作繫珠緣乎。皆以斯人戒有缺漏。智慧狹小。尠福尠德。不堪受是大法。亦如潢流不注瓦缶。福澤不降淫人。故世尊默然不制止也。</p>
<p style="margin-left:1em">此眾下。抑揚勸勉。可知。準長行。前有應求許說。後有當機願聞。俱略也。頌許說誡聽竟。</p>
<p style="margin-left:1em">△二頌正為分解<span class='note-inline'>(超頌)</span>三。一頌略為分解。二頌舉濁防難。三頌詳為分解。初三。一合頌自他之權。二合頌自他之實。三義頌結顯道同。初二。一頌諸佛之權。二頌自證之權。初。</p>
</div>
<div class='div-orig'><p>諸佛所得法無量方便力而為眾生說。</p>
</div>
<div class='div-commentary'><p style="margin-left:1em">諸佛所得。實智也。無量方便。權智也。權智隨機。故云為眾生說。長行所謂隨宜說法是也。</p>
<p style="margin-left:1em">△二頌自證之權二。一通為羣機。二別為二乘。初。</p>
</div>
<div class='div-orig'><p>眾生心所念種種所行道<span class='note-inline'>(至)</span>優婆提舍經。</p>
</div>
<div class='div-commentary'><p style="margin-left:1em">初眾生機性。念之一字。義通能所。眾生心為能念。所行道為所念。若釋其義者。念謂拳拳服膺。朝夕不忘。道謂三乘所修。正助道法。正助道法。其類不一。故云種種。此約三乘機性言之。欲謂心心向往。時刻不輟。時刻不輟。習成人天機性。故云欲性。欲性不一。故云若干。不惟欲性若干。即先世所作之業。亦有善惡不同。此約人天機性言之。</p>
<p style="margin-left:1em">佛悉下。如來教益。悉知是<span class='corr'>已</span>者。觀機有準。諸緣譬喻等。施教無差。施教無差。隨分成益。故令一切歡喜。後文所謂適其願故。心各勇銳是也。</p>
<p style="margin-left:1em">或說下。法部差別。名義見於懸義。</p>
<p style="margin-left:1em">△二別為二乘<span class='note-inline'>(佛慈雖普。別為二乘意多。以是昔緣。中復退大。較之菩薩。情屬可愍。較之凡夫。理在可接故)</span>。</p>
</div>
<div class='div-orig'><p>鈍根樂小法貪著於生死<span class='note-inline'>(至)</span>為是說涅槃。</p>
</div>
<div class='div-commentary'><p style="margin-left:1em">此中二乘機性有二。若原從二乘中來。則鈍根樂小法。若原從凡夫中來。則貪著於生死。樂小法者。雖值無量諸佛。不行菩薩深妙之道。道稱深妙者。無住之因。非二乘所及故。貪著生死者。纏綿三界之中。常為眾苦之所惱亂。苦稱惱亂者。逼惱其身。動亂其心故。為是說涅槃者。由不行深妙道故。暫濟化壘。由眾苦所惱亂故。急救然眉。出世本懷。不如是也。合頌自他之權竟。</p>
<p style="margin-left:1em">△二合頌自他之實二。一頌自證之實。二頌諸佛之實。初二。一會權歸實。二三根獲益。初。</p>
</div>
<div class='div-orig'><p>我設是方便令得入佛慧<span class='note-inline'>(至)</span>以故說是經。</p>
</div>
<div class='div-commentary'><p style="margin-left:1em">初別會二乘。設是方便。令入佛慧者。明施權本意。未曾說汝。當得成佛者。明以權覆實。所以未說。說時未至者。明覆實所以。今正是時。決定說大者。明及時開顯。言目今根機<span class='corr'>已</span>熟。會不可失。故曰正是其時。開顯會歸。但教菩薩。故云決定說大也。</p>
<p style="margin-left:1em">我此下。通會諸教。言不惟小乘涅槃。是方便說。即我從前所說。九部之法。皆為隨順眾生。必至會入大乘。乃佛本意。以是之故。今說是經。普會從前所說。同歸乎大也。</p>
<p style="margin-left:1em">△二三根獲益二。一正為上根。二兼為中下。初。</p>
</div>
<div class='div-orig'><p>有佛子心淨柔軟亦利根<span class='note-inline'>(至)</span>故為說大乘。</p>
</div>
<div class='div-commentary'><p style="margin-left:1em">初根利因深。根利因深。堪於受記成佛。故稱佛子。心淨者。專心求佛。不雜餘念。柔軟者。不執權宗。隨順實教。利根者。諸根猛利。智慧明了。此約現在根利言之。無量佛所。顯值佛之廣。行深妙道。顯修因之大。此約過去因深言之。</p>
<p style="margin-left:1em">為此下。說法授記。由彼根利因深。堪受大法。故為說大乘經。既聞法<span class='corr'>已</span>。了知自心作佛。故記來世成道。</p>
<p style="margin-left:1em">以深下。獲益歡喜。深心念佛者。念念求成。惟恐不得。正受道之機。修持淨戒者。嚴護篇聚。無缺無漏。正載道之器。以斯機器。忽聞得記成佛。如苗遇雨。故云大喜充徧身也。心即深心念佛之心。行即修持淨戒之行。佛以知此。故為說大。所謂不失人。亦不失言矣。</p>
<p style="margin-left:1em">△二兼為中下。</p>
</div>
<div class='div-orig'><p>聲聞若菩薩聞我所說法乃至於一偈皆成佛無疑。</p>
</div>
<div class='div-commentary'><p style="margin-left:1em">聲聞指實行聲聞。下根也。菩薩指權漸菩薩。中根也。若猶及也。言說法雖為上根。而下根聲聞。及中根菩薩。聞我所說。雖少至一偈。亦皆成佛無疑。況於多乎。是則聞此法者。幸勿自疑自悞可也。頌自證之實竟。</p>
<p style="margin-left:1em">△二頌諸佛之實。</p>
</div>
<div class='div-orig'><p>十方佛土中惟有一乘法<span class='note-inline'>(至)</span>說佛智慧故。</p>
</div>
<div class='div-commentary'><p style="margin-left:1em">諸佛世尊。唯以一大事因緣故。出現於世。故曰惟有一乘。無二無三。既無二三。凡說二說三者。俱係方便。故云除也。然諸佛所以方便說二三者。但為眾生處處貪著。暫借假名而引導之。原佛本意。究竟為說佛慧故也。合頌自他之實竟。</p>
<p style="margin-left:1em">△三義頌結顯道同二。一正頌長行。二防問斷疑。初。</p>
</div>
<div class='div-orig'><p>諸佛出於世惟此一事實<span class='note-inline'>(至)</span>此事為不可。</p>
</div>
<div class='div-commentary'><p style="margin-left:1em">初頌結諸佛權實。諸佛如來。但教菩薩。故曰惟此一事實。餘二則非真。唯以佛之知見。示悟眾生。故曰終不以小乘。濟度於眾生。此與長行。文別而義同也。</p>
<p style="margin-left:1em">佛自下。頌結自證權實。智冥實理。全智住於理中。不共凡小。故云自住大乘。如其所得等。如猶稱也。謂稱<span class='corr'>己</span>所得大乘之法。以定慧力。莊嚴聖。教也。莊嚴聖教。必以定慧力者。以非定不能契。非慧無由說故。以此度生句。出莊嚴聖教之意。自證無上等。明以此度生之由。大乘之上。置以無上道言者。具二揀別。一揀證。二揀教。揀證者。佛及菩薩所證。皆稱大乘。無上道言。即揀菩薩。惟佛得證故。揀教者。始終頓圓四教。皆名大乘。無上道言。即揀前三。唯圓可稱故。平等者。生佛共秉。雖生佛共秉。凡小迷而不知。菩薩知而未極。故曰自證無上道。大乘平等法也。既自證無上。不可以有上教人。若以小化。是教人以有上法矣。既大乘平等。亦當令眾生同得。乃至一人。是不令其同得大矣。如是乃有私於<span class='corr'>己</span>。不公於物。故云則墮慳貪。慳貪二字。豈慈父所宜有。故曰此為不可。由此所以莊嚴聖教以度生也。正頌長行竟。</p>
<p style="margin-left:1em">△二防問斷疑<span class='note-inline'>(此頌補屬)</span>分二。一防承上致問。二斷序分餘疑。初<span class='note-inline'>(問。世尊說權說實。臨蒞十方。得大無畏。何所據耶。故此防云)</span>。</p>
</div>
<div class='div-orig'><p>若人信歸佛如來不欺誑<span class='note-inline'>(至)</span>而獨無所畏。</p>
</div>
<div class='div-commentary'><p style="margin-left:1em">信。謂心相肯信。歸。謂身相歸投。既心相肯信。身相歸投。佛即視彼如子。處<span class='corr'>己</span>若父。故不欺誑。亦無貪嫉。不欺誑者。言初說三乘。皆以時未至故。機未熟故。並非欺彼無智。誑以權宗。無貪嫉者。言今說一乘。亦以時<span class='corr'>已</span>至故。機<span class='corr'>已</span>熟故。豈復貪悋大乘。嫉人同得。若略有欺誑。稍涉貪嫉。雖非世諦煩惱。亦屬法中惡見。如來既不既無。故云斷也。由斷此故。所以臨蒞十方。說法度生。獨無所畏。言獨無所畏者。顯欺誑未斷者。則恐露<span class='corr'>己</span>短。貪嫉未斷者。則恐顯他長。臨眾說法。未免畏首畏尾。不能如是也。</p>
<p style="margin-left:1em">△二斷序分餘疑<span class='note-inline'>(因序分文殊結答偈云。諸求三乘人。若有疑悔者。佛當為除斷。令盡無有餘。據此則三乘餘疑。尚待如來為斷。今如來自出定後。<span class='corr'>已</span>經略明廣明。自他權實之旨。至此三乘餘疑。料<span class='corr'>已</span>殆盡。故自舉放光所為以斷之云)</span>。</p>
</div>
<div class='div-orig'><p>我以相嚴身光明照世間無量眾所尊為說實相印。</p>
</div>
<div class='div-commentary'><p style="margin-left:1em">佛身以相好為嚴。故云相嚴身。光明。即相嚴身中。所放白毫相光。世間。即白毫相光。所照萬八千土。無量眾所尊。即萬八千土。所現萬八千佛。末句乃結斷之詞。言我以相嚴身中。放白毫光明。照萬八千土。及現萬八千佛者。無別所為。乃為說實相印耳。實相稱印者。以佛佛相授。代代相承。如傳國之璽。故名為印。又以一切諸法。皆依實相而出。如印印像。故名為印。法句經云。森羅及萬像。一法之所印是也。頌略為分解竟。</p>
<p style="margin-left:1em">△二頌舉濁防難<span class='note-inline'>(超頌)</span>二。一自慶願滿。二義頌長文。初<span class='note-inline'>(超頌中補頌)</span>。</p>
</div>
<div class='div-orig'><p>舍利弗當知我本立誓願<span class='note-inline'>(至)</span>皆令入佛道。</p>
</div>
<div class='div-commentary'><p style="margin-left:1em">餘疑既斷。信解斯生。欲示慶幸之意。故教以當知。本立誓願。或指寶藏佛時。愚謂不必拘泥。即大通威音時。豈無願乎。欲令一切。如我無異者。即眾生無邊。誓願普度之意。如我所願。今<span class='corr'>已</span>滿足者。約一期事畢而論。謂所應度者皆<span class='corr'>已</span>度訖。未得度者。<span class='corr'>已</span>作得度緣故。化一切眾。令入佛道者。約究竟圓滿而論。謂解行在躬。見聞為種。淺深雖異。究竟成佛故。前云聲聞若菩薩。聞我所說法。乃至於一偈。皆成佛無疑是也。</p>
<p style="margin-left:1em">△二義頌長文<span class='note-inline'>(屬超頌中義頌)</span>。分二。一頌佛出濁世。二頌順時說三。初<span class='note-inline'>(防難之義。與長行不同。長行承總結道同義來。此中承自慶願滿義來。難云。既欲令一切。與佛無異。理當凡遇眾生。盡以佛道教之。初說三乘。何所為耶。故此防云)</span>。</p>
</div>
<div class='div-orig'><p>若我遇眾生盡教以佛道<span class='note-inline'>(至)</span>如是人難度。</p>
</div>
<div class='div-commentary'><p style="margin-left:1em">初頌劫濁。長行承結顯道同義來。故曰諸佛出於五濁惡世。此中承自慶願滿義來。故云若我遇眾生。盡教以佛道。眾生即劫濁眾生。以如來出世。當劫濁最亂時也。亂時眾生。盡以佛道教之。則左矣。何故。言彼時眾生。垢輕而有智者少。垢重而無智者多。無智之人。一向錯亂修習。邪正不分。乍聞佛道。將必迷而不知。惑而不信。自然不受教矣。</p>
<p style="margin-left:1em">我知下。頌煩惱濁。多劫廣積惡因。故曰未修善本。現在隨逐塵境。故曰堅著五欲。堅著即貪惑也。由貪惑故。執迷不了。而癡愛繼之。癡愛即癡惑也。由癡惑故。是非競起。而瞋惱生焉。生惱即瞋惑也。依此三惑而為根本。百八煩惱。從此而生。非煩惱濁乎。</p>
<p style="margin-left:1em">以諸下。頌眾生濁。以前諸欲而為因緣。起貪瞋癡。地獄鬼畜之報。不旋踵而即至。故曰墜三惡道。縱惡道罪畢。轉生人天。失手錯脚。復從淪溺。故曰輪迴六趣。所謂處處受生是也。既處處受生。自然眾苦備受。非眾生濁乎。</p>
<p style="margin-left:1em">受胎下。頌命濁。微形者。大成云。非胎中微小之形。乃中陰隱微之形。所見最是。以中陰若有若無。凡眼不見。故稱微形。復置受胎言者。以其體即是八識。投胎領命。全依乎此。規矩云。去後來先作主公是也。世世常增長者。由此識心。合煖息為命根。生生世世。增長色身。非命濁乎。</p>
<p style="margin-left:1em">薄德下。頌見濁。言既增長色身。難免品類不齊。其間薄德少福者。既乏出世之德。又尠世間之福。故為眾苦逼迫。由逼迫故。希望出離。其奈不遇明師。以致悞入邪見。邪見眾多。故曰稠林。若有若無等。正明邪見眾多義也。有即常見。無即斷見。此二同為邊見。等該身邪見戒。依此諸見以為根本。展轉妄計。具足六十二種。如計即色是我<span class='note-inline'>(一)</span>。離色是我<span class='note-inline'>(二)</span>。色大我小。我在色中<span class='note-inline'>(三)</span>。我大色小。色在我中<span class='note-inline'>(四)</span>。色陰既爾。四陰亦然。共為二十。三世成六。合根本斷常。則成六十二見。所謂稠林者此也。深著妄法者。非果計果。終無實證。即攝見取。堅受不捨者。邪見覆心。雖佛莫易。亦攝邪見。我慢者。執身有我。凌傲他人。即攝身見。自矜者。非因計因。邪戒自憍。亦攝戒見。此以上文等言含糊。重申四見相也。謟曲者。為求利養。謟媚豪勢。曲奉尊富。雖謟媚曲奉。乃詐於恭敬。故誅以其心不實。此語可嫓寶鏡。畢照邪態。吾知外道聞之。必心膽俱裂矣。照妖集云。著邪見者。心竅俱迷。生同醉夢。死從輪溺。故曰千萬億劫。不聞佛名。又曰盡未來際。諸佛亦無䇿以相救。故曰亦不聞法。是人難度。又曰邪教害人。甚於虎狼。故世尊獨廣明之。頌佛出濁世竟。</p>
<p style="margin-left:1em">△二頌順時說三。</p>
</div>
<div class='div-orig'><p>是故舍利弗我為設方便<span class='note-inline'>(至)</span>來世得作佛。</p>
</div>
<div class='div-commentary'><p style="margin-left:1em">是故者。承上起下之辭。如來意謂。以是五濁展轉。甚至流於邪見之故。舍利弗。當知如來施權。非得<span class='corr'>已</span>也。由彼千萬億劫。不得見佛聞法。欲令漸次熏習。故曰為設方便。由彼眾苦逼迫流入邪見。故說盡苦之道。絕其源也。由彼深著妄法。堅受不捨。故示涅槃之道。易其情也。然此涅槃。但滅見思煩惱。分段生死。尚餘塵沙無明。變易生死。故云雖說涅槃。亦非真滅。諸法即情與無情。染淨差別等法。從本來。常自寂滅者。以一心原有二門。一真如門。不變義。二生滅門。隨緣義。然真如即是生滅。故能隨緣變現諸法。生滅即是真如。故從本來常自寂滅。了此本寂。乃真涅槃。若如前所說。不過離亂求寂。對生言滅。豈真滅哉。佛子。即了此本寂之人。了此本寂。與佛命脈相通。故稱佛子。理雖頓悟。事必漸修。故須行道<span class='corr'>已</span>。來世作佛。據此則真滅尚不應住。況權滅非真。豈得<span class='corr'>已</span>而說哉。頌舉濁防難竟。</p>
<p style="margin-left:1em">△三頌詳為分解<span class='note-inline'>(追頌)</span>三。一頌詳解諸佛權實。二頌詳解自證權實。三頌總結以顯道同。初<span class='note-inline'>(凖長行分三。今闕總結本懷一義)</span>分二。一頌例上總標。二頌分文別列。初<span class='note-inline'>(義頌)</span>。</p>
</div>
<div class='div-orig'><p>我有方便力開示三乘法<span class='note-inline'>(至)</span>惟一無二乘。</p>
</div>
<div class='div-commentary'><p style="margin-left:1em">首二句。牒上為例。</p>
<p style="margin-left:1em">次二句。正以例明。然開三既屬方便。正顯惟為一乘。諸佛皆說一乘。正顯三是方便。能例所例。義互影也。</p>
<p style="margin-left:1em">今此下。勸信標同。言既知三是方便。不應固執。既知惟說一乘。宜當諦信。故教以今此大眾。皆應除疑。此勸信也。既<span class='corr'>已</span>勸信。欲更詳解。故重示佛語無異。惟一無二。此標同也。</p>
<p style="margin-left:1em">△二頌分文別列三。一頌過去佛同。二頌未來佛同。三頌現在佛同。初二。一正頌長行。二補頌餘義。初。</p>
</div>
<div class='div-orig'><p>過去無數劫無量滅度佛<span class='note-inline'>(至)</span>令入於佛道。</p>
</div>
<div class='div-commentary'><p style="margin-left:1em">初從實施權。</p>
<p style="margin-left:1em">是諸下。會權歸實。可知。</p>
<p style="margin-left:1em">△二補頌餘義分二。一總標異外權實。二逐類別為顯示。初<span class='note-inline'>(正施權乘之外。更有異外別施。正顯真實之外。更有異外助顯。至下逐類別示自見)</span>。</p>
</div>
<div class='div-orig'><p>又諸大聖主知一切世間<span class='note-inline'>(至)</span>助顯第一義。</p>
</div>
<div class='div-commentary'><p style="margin-left:1em">諸大聖主。即指過去諸佛。一切眾生。若干種心。如來悉知。故云知一切世間等也。異方便者。三乘機外。更及人天。三乘教外。更開滅後。第一義者。即眾生本源真心。居有物之先。為眾義之首。且得之便能成佛。故稱第一。以此乃一切眾生。本具正因。雖正因本具。要假緣因助顯。故過去諸佛。更以異外方便而助顯之。言人天微因。滅後少善。積微至著。聚少成多。時至機熟。皆當成佛。其意葢以三乘。及現在近因。為正顯。人天。及滅後遠因。為助顯也。</p>
<p style="margin-left:1em">△二逐類別為顯示三。一佛在受法眾。二佛滅依教眾。三廣記懸記眾。初。</p>
</div>
<div class='div-orig'><p>若有眾生類值諸過去佛<span class='note-inline'>(至)</span>皆<span class='corr'>已</span>成佛道。</p>
</div>
<div class='div-commentary'><p style="margin-left:1em">眾生類。即上所謂天人羣生類也。值佛顯是在世。聞法布施等者。謂依教修習。若論六度。居三乘之一。本非異外方便。但以機在人天。行屬事相。所修福慧。盡成有漏。故為異外方便。借此為緣。助顯正因。彼時雖屬有漏。漸入無漏。至今皆得道果。故曰如是諸人等。皆<span class='corr'>已</span>成佛道。</p>
<p style="margin-left:1em">△二佛滅依教眾四。一戀佛回心眾。二起塔造廟眾。三建形畫像眾。四供像稱名眾。初。</p>
</div>
<div class='div-orig'><p>諸佛滅度後若人善軟心如是諸眾生皆<span class='corr'>已</span>成佛道。</p>
</div>
<div class='div-commentary'><p style="margin-left:1em">法身真常。本來不滅。因眾生見佛久住。憍恣厭怠。方便越世。故云佛滅度後。因佛滅度。無所依怙。始知捨惡修善。化剛為柔。故云善軟心也。然此眾雖值佛不悟。滅後尚能回心。要知一念善。便為菩提之基。一念軟。足開萬行之門。故曰如是眾生。皆<span class='corr'>已</span>成道。如燈明滅後。倍加精進。求無上道者是也。</p>
<p style="margin-left:1em">△二起塔造廟眾。</p>
</div>
<div class='div-orig'><p>諸佛滅度<span class='corr'>已</span>供養舍利者<span class='note-inline'>(至)</span>皆<span class='corr'>已</span>成佛道。</p>
</div>
<div class='div-commentary'><p style="margin-left:1em">供養舍利。應屬人天之機。準今佛滅後。大迦葉言。如來舍利。非我等事。自有國王大臣。長者居士等。樂福田者。此言可證。萬億種塔者。人力不齊。塔有多種。金銀乃至碼碯。注見前文玫瑰。火齊珠也。徐氏曰。火齊象珠。赤色。起之層層各異。一曰。如雲母重疊而開也。琉璃與上玻瓈。雖此方共有。然與西域不同。彼乃自然之質。此以鎔冶而成故。珠謂真珠。非琉璃即珠也。如上眾寶其體清淨。類有多種。或莊嚴於外。或修飾於內。故曰清淨廣嚴飾。莊點校對。務使文質相當。窣堵凌雲。時見星羅棊布。故云莊校於諸塔。石廟者。以石為廟。栴檀下。以木等為廟。檀沉二香。其質最堅。可為樑棟。有木名樒。可施雕鑿。用為節梲。餘材不等。為柱為椽。各隨其宜而用之。甎以為壁。瓦以覆頂。泥以和合結構。土以積聚培持。此葢不能起塔。而起廟。不能用寶而用土木瓦石者也。曠野者。無人之境。無人之境。而成佛廟者有二義。一為營造無地。二令苦途知歸。積土而成者。亦二義。一為物料維艱。二欲崇質反文。情竇未開。天真未喪曰童。物欲無累。趣入自得曰戲。聚沙為塔者有二義。一種發。二境感。種發者。由往昔敬佛。種納識田。當此物欲無累之時。發為現行故。境感者。因見起塔。境會於心。當此趣入自得之際。感為誠意故。然起塔造廟。本屬福田。積土聚沙。仍係偶爾。要知一簣之因。能成層崖之勢。初步為緣。足達千里之程。故曰如是諸人。皆<span class='corr'>已</span>成道。</p>
<p style="margin-left:1em">△三建形畫像眾。</p>
</div>
<div class='div-orig'><p>若人為佛故建立諸形像<span class='note-inline'>(至)</span>度脫無量眾。</p>
</div>
<div class='div-commentary'><p style="margin-left:1em">為供養佛。建立形像。或慈或威。或定或慧。隨作者心。故云諸也。檀等為質。刻雕成文。三十二相。相相具足。故云眾也。然法身無相。借相表真。既信真而造像。自成因而致果。故云皆<span class='corr'>已</span>成道。七寶成者。金銀屬乎鎔鑄。餘寶亦兼雕琢。鍮石黃銅似金。銅亦金類。故銅字從金從同。色舉二種。故云赤白銅也。白鑞鉛錫。青金之屬。最精者曰白鑞。蜀生者曰鉛。桂楊生者曰錫。流行本多用蠟字。譌也。今正以鑞字。俗以錫鑞合稱者即此。鐵有二種。一鎔鑄。二煉錘。今以作像。應屬鎔鑄。木及與泥者。木以為骨。泥以為肉。增胎也。膠漆布三。和合成質。嚴飾莊修。繪畫為文。脫紗也。此等亦由人力不齊。像設各異。而究其敬佛之心。同出一源。莫不納種為因。故云皆<span class='corr'>已</span>成道。彩畫作佛者。或紙或絹。或幣或帛。施以五彩。繪以成像也。相即三十二相。舉因顯果。故云百福莊嚴。以相相皆因修百福之所感故。自作使人者。因有親疎。皆<span class='corr'>已</span>成道者。果無同異。茟字多作筆字。蓮師云。譌也。筆從竹。音畢。茟從艸。音委。茟者。草木花始生也。約童戲本屬無心。或草或木。及草木始生。拈來便用。故云若草木及茟。爪甲可知。畫作佛像者。或針於壁。或<span class='corr'>刺</span>於壤。無論肖與不肖。其本心謂為是佛。即名佛像。由此佛種印於藏識。逢緣漸增。積久成德。故云漸積功德。華嚴行願品云。因於眾生。而起大悲。因於大悲。生菩提心。因菩提心。成等正覺。故云具足大悲。皆成佛道。諸有所作。常為一事。故云但化菩薩。循循善誘。教不躐等。故能度脫無量。由此觀之。童戲本屬無心。尚乃漸積功德。具足悲心。以至成佛度生。與佛無異。況三乘人等。若能捨權從實。漸積不住。豈童戲之不若乎。其不自信者。乃自悞以自棄耳。</p>
<p style="margin-left:1em">△四供像稱名眾。</p>
</div>
<div class='div-orig'><p>若人於塔廟寶像及畫像<span class='note-inline'>(至)</span>皆<span class='corr'>已</span>成佛道。</p>
</div>
<div class='div-commentary'><p style="margin-left:1em">若人於塔廟等者。謂處無論塔之與廟。像無論寶之與畫。物無論香華之與幡葢。<span class='corr'>但</span>出敬心供養。便成勝因。樂有五音十二律。更唱迭和。以為歌舞八音之節。故使人作之。角貝。大螺也。鼓為眾音之長。螺率羣聲之先。故首明之。簫。虞舜所作。編小竹管為之。參差不齊。象鳳之翼。大者二十三管。長一尺四寸。小者十六管。長一尺二寸。又有無底者名洞簫。釋義。則簫者肅也。謂其聲肅肅然而清也。笛。黃帝使伶倫。伐昆谿之竹為之。凡七孔。又有三孔者。名羗笛。武帝時丘仲所作。長一尺四寸。釋義。則笛者滌也。謂滌除邪穢。納之雅正也。琴。神農所作。或謂伏羲所作。長三尺六寸六分。象朞之日。廣六寸。象六合。五絃。象五行。腰廣四寸。象四時。前廣後狹。象尊卑。上圓下方。象天地。十三暉。象十二月並閏。後文王加少宮少商二絃。或謂文武各加一絃。又後漢蔡邕。復加二絃。合前以象九星。釋義。則琴者禁也。謂禁制邪淫。以正人心也。箜篌。紂令師延所作。靡靡之樂也。葢空國之侯。所存。故以空侯從竹為名。琵琶。未詳制人。長三尺五寸。象三才五行。四絃。象四時。用手前推曰琵。將手後却曰琶。依鼓時為名。鐃鈸可知。總結九種。節奏合宜。故曰如是妙音。命彼執持。歌咏三寶。故曰盡持供養。寄韻寫懷曰歌。梵音清徹曰唄。良以佛德殊勝。見者歡喜。欲寄韻以寫懷。故託清徹梵音而歌頌之。乃至二句。有況顯之意。言一音而小。尚<span class='corr'>已</span>成佛。況彼眾樂供養。及夫長歌浩頌者哉。散心者。揀非敬意。一華者。揀非多物。畫像者。揀非寶像。以斯為緣。漸成勝因。故能見無數佛。既能見無數佛。則因圓果滿。明知其<span class='corr'>已</span>成佛矣。禮拜者。無物可享。以身致敬。合掌者。不暇作禮。舉手秉心。一手者。擕東抱西。半掌表信。低頭者。御車乘馬。點首代拜。然此雖禮有全缺。掌分雙隻。皆本於一心之誠。而佛亦惟納受其心。故曰以此供養像也。漸見二句。明積久成因。以因致果之義。廣度下。明果後興化。化畢潛輝之義。必兼興化及潛輝言者。有警䇿二乘意也。意謂彼等微因小善。由不自居故。遂致漸見諸佛。成就勝因。即今成佛度生<span class='corr'>已</span>畢。汝等聲聞。尚淹滯於化城。良可惜哉。散心入塔廟者。別緣偶至。非誠心也。一稱南無佛者。見相發心。非常念也。正量論引云。昔有採樵者。為虎所逐。援樹而上。恐不及。念仁耳佛一聲。納種為因。今植世尊成道。據此則散心念佛。<span class='corr'>已</span>得成道之語非妄矣<span class='note-inline'>(問。此中散心稱名。并前草爪畫像。聚沙為塔等。不過偶爾一念。童戲無心。豈知有教可依。佛滅依教之眾。何以收此。答。起塔畫像。念佛稱名。如來教有明訓。彼雖偶爾一念。童戲無心。亦因如來遺教展轉蔓及。如從未歷目并未經耳之事。則聚沙何必為塔。草爪何必畫像。散心何必稱名。故雖童戲無心。偶爾一念。不知有教可依。乃自然而依之。亦佛教不思議力。有以致之也)</span>。佛滅依教眾竟。</p>
<p style="margin-left:1em">△三廣記懸記眾。</p>
</div>
<div class='div-orig'><p>於諸過去佛在世或滅後若有聞是法皆<span class='corr'>已</span>成佛道。</p>
</div>
<div class='div-commentary'><p style="margin-left:1em">諸佛在世。有聞是法。指彼法華廣記之眾。諸佛滅後。有聞是法。指彼法華懸記之眾。本經法師品初。廣記現在文云。如是等類。咸於佛前。聞妙法華經一偈一句。一念隨喜者。我皆與授記。當得阿耨多羅三藐三菩提。又懸記未來文云。如來滅度之後。若有人聞妙法華經。乃至一偈一句。一念隨喜者。我亦與授阿耨多羅三藐三菩提記。此中云皆<span class='corr'>已</span>成道。亦諸佛廣記懸記。攝持之力然也<span class='note-inline'>(問。異外權實。獨見過去佛章。現未諸佛。豈無此耶。答。過去易信。故獨舉之。要知佛佛道同。舉一隅可以三隅反也)</span>。頌過去佛同竟。</p>
<p style="margin-left:1em">△二頌未來佛同二。一正頌長行。二補頌防難。初。</p>
</div>
<div class='div-orig'><p>未來諸世尊其數無有量<span class='note-inline'>(至)</span>無一不成佛。</p>
</div>
<div class='div-commentary'><p style="margin-left:1em">初從實施權。</p>
<p style="margin-left:1em">一切下。會權歸實。與長行文雖稍異。義實全同。</p>
<p style="margin-left:1em">△二補頌防難四。一防何得無一不成難。二防不合廣說諸法難。三防何必惟為一乘難。四防惟一宜應速說難。初<span class='note-inline'>(難云。法雖同源。機有千差。若云一聞。異解。有成不成。可矣。何得云但有聞法。無不成佛耶。故此防云)</span>。</p>
</div>
<div class='div-orig'><p>諸佛本誓願我所行佛道普欲令眾生亦同得此道。</p>
</div>
<div class='div-commentary'><p style="margin-left:1em">言諸佛本誓。以自所修諸行。回施眾生。普令同得此道。是故但有聞法。俱入如來大願筏中。或遠或近。皆得成佛。亦如富貴貧賤等。多人共登一舟。乘舟力故。莫不皆到彼岸。</p>
<p style="margin-left:1em">△二防不合廣說諸法難<span class='note-inline'>(難云。既願同得此道。不合廣說諸法。必說無數法門。何所為耶。故此防云)</span>。</p>
</div>
<div class='div-orig'><p>未來世諸佛雖說百千億無數諸法門其實為一乘。</p>
</div>
<div class='div-commentary'><p style="margin-left:1em">言未來諸佛。雖說無數法門。原其本意。惟為一乘。仍與本願不相違也。</p>
<p style="margin-left:1em">△三防何必惟為一乘難<span class='note-inline'>(難云。建化門頭。一法不少。廣說既成權益。何必惟為一乘。故此防云)</span>。</p>
</div>
<div class='div-orig'><p>諸佛兩足尊知法常無性佛種從緣起是故說一乘。</p>
</div>
<div class='div-commentary'><p style="margin-left:1em">言諸佛兩足之尊。了知諸法。本無自性。即言佛種。亦從緣起。緣起非真。亦無性義也。既皆無性。惟此一事為實。是故惟說一乘。正為實際理地。一法不立。捨此無可說故。然此一頌。古德註多深奧。令學者難於理會。今再釋之。知謂了知。法該情與無情。情與無情。皆真如隨染緣而起。本屬依他妄現。故云無性。佛種謂諸佛種性。諸佛種性。雖真如隨淨緣而起。亦屬依他妄現。故云從緣。一切眾生。不知此義。妄謂佛及諸法。以為實有。是於依他法中。更起徧計。惟諸佛離徧計執。及依他起。故云知也。既知此<span class='corr'>已</span>。惟餘圓成為一乘實體。是故惟說一乘。前文所謂惟此一事實。餘二則非真者。益見之矣。</p>
<p style="margin-left:1em">△四防惟一宜應速說難<span class='note-inline'>(難云。既惟為一乘。宜應速說。諸佛皆久默斯要。抑又何也。故此防云)</span>。</p>
</div>
<div class='div-orig'><p>是法住法位世間相常住於道場知<span class='corr'>已</span>導師方便說。</p>
</div>
<div class='div-commentary'><p style="margin-left:1em">言是一乘之法。即住諸法位中。既住諸法位中。則世間相無非真實。故云常住。世間相尚即常住。何況如來隨宜所說。豈不即是真實。是知諸佛。非真久默斯要。葢以道場知<span class='corr'>已</span>。為導師故。引導眾生。方便說一乘耳。若仍有未明。試更釋之。是法即一乘實相。住猶在也。法位即諸法自體。諸法自體。彼此各不相到。故名為位。世間相。仍指諸法自體。為世間安立之相故。常住。仍指一乘實相。一乘實相。求於去來生死。了不可得故。此中首句。明實法即在諸法。理即事也。次句謂諸法當體實法。事即理也。了此者。自不以久默斯要為難焉。於道下。其義易明。頌未來佛同竟。</p>
<p style="margin-left:1em">△三頌現在佛同二。一正頌長行。二補頌防問。初。</p>
</div>
<div class='div-orig'><p>天人所供養現在十方佛<span class='note-inline'>(至)</span>其實為佛乘。</p>
</div>
<div class='div-commentary'><p style="margin-left:1em">初頌總標。如來智斷具足。堪為人天福田。故曰天人供養。初說三乘。令息化城。後說一乘。令入寶所。故曰安隱眾生。亦說是法。長行所謂多所饒益。安樂眾生是也。</p>
<p style="margin-left:1em">知第下。頌別明。第一義諦。不可言宣。故云寂滅。佛知此<span class='corr'>已</span>。隨眾生說。故云以方便力。此從實施權也。後二句。會權歸實。可知。</p>
<p style="margin-left:1em">△二補頌防問<span class='note-inline'>(恐有問云。後說一乘。令得無上菩提。誠為安隱。至若人天分段未脫。三乘變易方熾。何得俱以安隱稱之。故此防云)</span>。</p>
</div>
<div class='div-orig'><p>知眾生諸行深心之所念<span class='note-inline'>(至)</span>隨應方便說。</p>
</div>
<div class='div-commentary'><p style="margin-left:1em">言如來知機差別。及根利鈍。隨其所應。方便演說。令人天不墜惡趣。三乘暫入化城。正隨分以安隱也。若釋其義者。知之一字。總通下文。行即三乘所修諸行。既修此行。必念茲在茲。銘心不忘。故云深心所念。此約三乘機性言之。前云眾生心所念。種種所行道是也。過去習業不同。現在欲性各異。進力勝者。求生天道。進力劣者。樂著人間。此約人天機性言之。前云若干諸欲性。先世善惡業是也。諸根利鈍者。三乘人天。次第較之。前利後鈍。可知。佛知此<span class='corr'>已</span>。為欲各得安隱。故以種種因緣等方便演說。若不然者。則人天終淪惡趣。三乘不保權果。豈安隱哉。頌詳解諸佛權實竟。</p>
<p style="margin-left:1em">△二頌詳解自證權實分二。一正頌長行。二補頌廣演。初。</p>
</div>
<div class='div-orig'><p>今我亦如是安隱眾生故<span class='note-inline'>(至)</span>皆令得歡喜。</p>
</div>
<div class='div-commentary'><p style="margin-left:1em">初超頌會權歸實。</p>
<p style="margin-left:1em">我以下。追頌從實施權。可知。</p>
<p style="margin-left:1em">△二補頌廣演二。一眾生機感。二如來化應。初。</p>
</div>
<div class='div-orig'><p>舍利弗當知我以佛眼觀<span class='note-inline'>(至)</span>而起大悲心。</p>
</div>
<div class='div-commentary'><p style="margin-left:1em">初明所感之佛。欲詳出世因緣。故重呼身子。教以當知。我揀餘佛。亦順世假立。非執有也。佛眼觀者。大成云。分別根機。應用法眼。以佛眼圓通。舉勝該劣故。又四眼入佛。皆名佛眼故。</p>
<p style="margin-left:1em">見六下。明能感之眾。六道眾生。不修勝因。既乏功德莊嚴。故貧而無福。又缺佛法資助。故窮而無慧。無福無慧。輪迴莫出。故趣入生死。生死稱險道者。正量論云。以功名觀之。朝事廟堂。暮謫海嶺。以身命觀之。昨處華堂。今歸黃壤。以升沉觀之。正生人天。復墜惡道。豈非險乎。相續者。既入生死。則輪轉不息。楞嚴云。生死死生。生生死死。如旋火輪。未有休息是也。由生死無休息故。老病逼迫。愛怨別會等。無由解脫。故云苦不斷也。深著五欲等。正明苦不斷義。言六道眾生。所以苦不斷者。葢以深著五欲以為其本耳。如犛牛者。極顯著欲之害。此牛乃西南夷獸名。性愛其尾。臥則以首就尾。由以首就尾。而目為尾障。故云貪愛自蔽。由自蔽故。而如盲如瞑<span class='note-inline'>(目無瞳人曰盲。目無光明曰瞑)</span>。雖伺而殺之。亦無所見也。取此為喻者。言著欲眾生。以心就欲。智為欲蔽。故如醉如癡。傷法身。害慧命。亦所不覺。如彼犛牛無以異故。佛如導師。能引迷途。故稱大勢。法如正路。能離險道。故稱斷苦。眾生著欲自蔽。故不求也。不求佛。則易惑邪師。不求法。則易陷邪道。由此墮於邪見稠林。堅受不捨。大勢難拔。故云深入。由深入邪見故。或拔髮熏鼻。或塗灰裸形等。妄修無益苦行。欲脫眾苦。是為以苦捨苦。由此所以苦不斷也。準古德於此。以五濁配釋。今雖竊比。而大同小異。如六道眾生。即眾生濁。生死相續。即命濁。前云世世常增長是也。深著五欲。即煩惱濁。以貪欲為煩惱之本故。深入邪見。即見濁。總論四濁積聚。即劫濁。與前次第不同者。以五濁生起。勢如鈎鎻。互相為因。前後無定相故。</p>
<p style="margin-left:1em">末二句。結成感義。正以眾生五濁展轉。輪迴不息。由此如來出真兆聖。涉俗益物。故曰為是眾生。起大悲心。眾生機感竟。</p>
<p style="margin-left:1em">△二如來化應二。一從實施權。二會權歸實。初二。一從實不得。二隱實施權。初三。一三七思惟。二諸天請法。三作念無計。初。</p>
</div>
<div class='div-orig'><p>我始坐道場觀樹亦經行<span class='note-inline'>(至)</span>云何而可度。</p>
</div>
<div class='div-commentary'><p style="margin-left:1em">初總標思惟。約此番為化之初。說名為始。坐通能所。能坐即佛。所坐即道場也。場謂界地。此地在摩竭陀國。去泥連河不遠。以如來坐此成道。故名道場。觀樹者。仰面尋思。經行者。俯首循環。此思惟之相也。三七日中。思惟是事者。準因果經云。初七思惟。我法妙無能受者。二七思惟。上中下根。三七思惟。誰應先聞法。今且寄言總標。故云如是。</p>
<p style="margin-left:1em">我所下。別明其事。所得智慧。且就實智而言。甚深無量。二乘莫及。故云微妙第一。諸根即信等五根。信等劣弱。遇大便乖。故云鈍也。著樂者。貪著世樂。貪著世樂。為癡愛盲其慧眼。由此上中二根。俱叵得矣。上中叵得。惟餘下流。故曰如斯等類。云何可度。若以此文。別配三七者。首二句。義當初七思惟。我法妙無能受者。次二句。義當二七思惟。上中下根。末二句。義當三七思惟。誰應先聞法。言云何可度者。正思惟先度人也<span class='note-inline'>(問。三七日中。義當華嚴之時。今但云思惟。豈未說華嚴教耶。答。正思惟時。即正說華嚴時。天台所謂雙垂兩相。二始同時者。以此)</span>。</p>
<p style="margin-left:1em">△二諸天請法。</p>
</div>
<div class='div-orig'><p>爾時諸梵王及諸天帝釋<span class='note-inline'>(至)</span>請我轉法輪。</p>
</div>
<div class='div-commentary'><p style="margin-left:1em">初標例諸天。</p>
<p style="margin-left:1em">恭敬下。具儀啟請。此與大通成佛時。諸天請法事同。但此處眾多欲天。彼中儀多供養。其實彼此皆具。出沒各不同也。</p>
<p style="margin-left:1em">△三作念無計。</p>
</div>
<div class='div-orig'><p>我即自思惟若<span class='corr'>但</span>讚佛乘<span class='note-inline'>(至)</span>疾入於涅槃。</p>
</div>
<div class='div-commentary'><p style="margin-left:1em">自思惟者。欲酧諸天之請。轉思度生之事也。準前三七日中。惟是思惟。今云若但讚佛乘。似乎從前<span class='corr'>已</span>讚。益信正思惟時。即正說華嚴時耳。眾生沒在苦者。五濁八苦。如海無涯。沒溺其中。不能自出故。出苦尚不可得。豈信成佛。故云不信是法。不信是法故。反謗佛說。是為破法。破法因緣。必墮三途。是以不信之故。墜於三惡道也。如是則說法有損。不如不說。住世無益。不如不住。故云寧不說法。疾入涅槃。此亦如來假言傷感。如仲尼浮海之歎無異。從實不得竟。</p>
<p style="margin-left:1em">△二隱實施權三。一尋念方便。二諸佛慰喻。三正施權乘。初。</p>
</div>
<div class='div-orig'><p>尋念過去佛所行方便力我今所得道亦應說三乘。</p>
</div>
<div class='div-commentary'><p style="margin-left:1em">出世本為度生。無機寧忍遽棄。欲效先佛循序方便。故尋念也。既尋念<span class='corr'>已</span>。理應憲章。故云我今所得。亦應說三。</p>
<p style="margin-left:1em">△二諸佛慰喻。</p>
</div>
<div class='div-orig'><p>作是思惟時十方佛皆現<span class='note-inline'>(至)</span>但為教菩薩。</p>
</div>
<div class='div-commentary'><p style="margin-left:1em">初稱讚慰喻。思惟即尋念也。尋念過去。而十方佛現者。顯佛佛道同故。慰安慰。喻順喻。謂諸佛恐其捨權。以梵音聲。安慰而順喻之。此係如來自述。故云我也。如來能法先覺。能順機宜。故諸佛稱以善哉。釋迦文者。按諡法。道德博聞曰文。慈惠愛民曰文。釋迦有自利利他之德。可當此稱。又稱以第一導師者。以如來自證無上。善接羣機。於諸導師之中。最為第一故。得是無上等。正明如來自證無上。善按羣機。釋上第一導師義也。</p>
<p style="margin-left:1em">我等下。作證慰喻。言不惟汝得無上。我亦皆得最妙第一之法。不惟汝用方便。我亦為諸眾類。分別演說三乘。但我說三乘。原為少智樂小。不信作佛。故以方便分別。說諸權果。要知雖復說三。<span class='corr'>但</span>教菩薩。汝後若能如我所行者。則方便亦何傷於真實。且莫作寧不說法。疾入涅槃想也。</p>
<p style="margin-left:1em">△三正施權乘三。一申屈轉念。二先度五人。三總結防問。初。</p>
</div>
<div class='div-orig'><p>舍利弗當知我聞聖師子<span class='note-inline'>(至)</span>我亦隨順行。</p>
</div>
<div class='div-commentary'><p style="margin-left:1em">欲敘昔態。故重呼其名。教以當知。聖師子。即指十方諸佛。音即諸佛慰喻之音。迦陵仙梵。超出一切。故稱深淨微妙。南無諸佛。宜作慨聲讀之。意謂。若不施權。則違諸佛慰喻。若施權乘。又違出世本懷。當此無可奈何之際。故稱南無諸佛。略以申其委曲難言之意。既申屈<span class='corr'>己</span>。轉念隨順諸佛。故云復作是念。言我出濁世者。自知時不可謬。且有諸佛慰喻。所說諄諄。情難違拒。理宜遵從。故云如諸佛說。我亦隨行。總顯從實施權。非得<span class='corr'>已</span>也。</p>
<p style="margin-left:1em">△二先度五人。</p>
</div>
<div class='div-orig'><p>思惟是事<span class='corr'>已</span>即趣波羅奈<span class='note-inline'>(至)</span>為五比丘說。</p>
</div>
<div class='div-commentary'><p style="margin-left:1em">思惟是事<span class='corr'>已</span>者。施權意決。即趣波羅奈者。屈身就機。以有五比丘等。在彼屬境。鹿野苑中故。波羅柰。在中印土境。義翻江繞城。婆沙云。中印土境。有河名波羅奈。去其不遠。造立王城。即依河為名也。諸法寂滅。不可言宣者。言如來趣波羅奈。本為說法。其奈諸法本自寂滅。離於言說等相。不可以言語而宣說之。設於此不有方便。必將同如匏瓜。繫而不食矣。佛不如是。故能以方便力。為五比丘說也。五比丘者。一陳如。二十力迦葉。為母族二人。三阿濕波。四波提。五摩訶男俱利。為父族三人。佛初入山時。父王勅彼伴修。後不耐苦行。自奔鹿苑。各修異道。佛於成道三七日後。欲度阿藍迦藍。鬱頭藍弗不得。因念五人。宜先得度。故往度之。所謂悲二仙而不遇雷音。喜五人而堪從法化是也。</p>
<p style="margin-left:1em">△三總結防問。</p>
</div>
<div class='div-orig'><p>是名轉法輪便有涅槃音<span class='note-inline'>(至)</span>我常如是說。</p>
</div>
<div class='div-commentary'><p style="margin-left:1em">初總結機教。法指四諦。以能摧滅見思。運至涅槃。故名為輪。佛以此法。轉入機心。故名轉也。是名者謂實際理地。本無法輪可轉。言轉輪者。亦惟是其名耳。涅槃音。能被教也。阿羅漢。所被機也。便有者。涅槃非真。羅漢假名。言羅漢。言涅槃者。亦惟方便有耳。又是名便有。皆承上結歸之詞。謂如來自鹿苑一唱。是即名為轉輪。從此便有涅槃之教。及羅漢之機也。既有涅槃之教。及羅漢之機。是於佛寶之外。更添法寶僧寶。差別名目。此三寶之所由始也。</p>
<p style="margin-left:1em">從久下。預防問難<span class='note-inline'>(恐有難云。方便之法。亦有漸次。何故初轉法輪。便有涅槃音耶。故以上二句防之)</span>。言佛從久遠劫來。即為彼等。讚示涅槃之法。權因久成。故今初轉法輪。即為演說涅槃音也<span class='note-inline'>(恐又難云。無學之位。亦非驟及。何故初轉法輪。便有羅漢名耶。故以下二句防之)</span>。言彼等於分段生死之苦。業<span class='corr'>已</span>永盡。我於多劫<span class='corr'>已</span>來。常以如是之言。稱說於彼。故今初轉法輪。即許成就羅漢名也<span class='note-inline'>(問。轉照三會。此科義當初轉。中轉後轉。何不具耶。答。文雖不具。義必有之。凖下文既稱佛子。則中經方等般若可知)</span>。從實施權竟。</p>
<p style="margin-left:1em">△二會權歸實三。一機熟時至。二等賜一乘。三聞法獲益。初。</p>
</div>
<div class='div-orig'><p>舍利弗當知我見佛子等<span class='note-inline'>(至)</span>今正是其時。</p>
</div>
<div class='div-commentary'><p style="margin-left:1em">初根機<span class='corr'>已</span>熟。權不終權。恐身子未契此旨。故勅以當知。既經方等般若。根機<span class='corr'>已</span>熟。故以佛子稱之。將以大法饒益。故云見也。志求佛道句。即成就大志。自鄙先心之義。無量句。通指三根。如前云求佛諸菩薩。大數有八萬。乃至云我等千二百。及餘求佛者是也。咸以二句。正明志求。如前云佛口所生子。合掌瞻仰待。乃至云皆一心合掌。欲聽受佛語是也。曾從二句。極顯根熟。如前云曾見諸佛。諸根猛利。乃至云佛<span class='corr'>已</span>曾世世。教化如是等是也。又上云從久遠劫來。讚示涅槃法。則諸佛即是釋迦。但約多劫以至今生。故名為諸。言佛自多劫以至今生。憐其退大向小。常以權宗接引。故云聞方便說。</p>
<p style="margin-left:1em">我即下。時節<span class='corr'>已</span>至。即作是念者。既令保證權果。還憶出世本懷也。出世本懷。惟為一事。故曰如來所以出。為說佛慧故。是時者。對非時言。如阿含得少為足。非時也。方等猶在門外。非時也。般若無希一飡。非時也。今乃復經少時。漸以通泰。故云是時。機熟時至竟。</p>
<p style="margin-left:1em">△二等賜一乘二。一預防問難。二正明等賜。初<span class='note-inline'>(難云。既是其時。即當速說。必待三請後說。復何意耶。故此防云)</span>。</p>
</div>
<div class='div-orig'><p>舍利弗當知鈍根小智人著相憍慢者不能信是法。</p>
</div>
<div class='div-commentary'><p style="margin-left:1em">教以當知者。恐其有疑故。鈍根小智。指實行聲聞。著相。指下劣凡夫。憍慢。指實行上慢。然鈍根則固蔽權宗。小智則不樂大法。著相則滯窒有漏。憍慢則妨礙進聞。故於是法。皆不能信。所以必待三請而後說也。</p>
<p style="margin-left:1em">△三正明等賜。</p>
</div>
<div class='div-orig'><p>今我喜無畏於諸菩薩中正直捨方便但說無上道。</p>
</div>
<div class='div-commentary'><p style="margin-left:1em">自五千退席。斥過結勸以來。去者去。悔者悔。並無如向所說。鈍根小智等流。故云喜無畏也。菩薩者。根利智大。解脫虗心。於是眾中。不須偏用權巧。不用曲順機宜。故云正直捨方便。但說無上道也。等賜一乘竟。</p>
<p style="margin-left:1em">△三聞法獲益。</p>
</div>
<div class='div-orig'><p>菩薩聞是法疑網皆<span class='corr'>已</span>除<span class='note-inline'>(至)</span>悉亦當作佛。</p>
</div>
<div class='div-commentary'><p style="margin-left:1em">初二句。正許上根斷疑。菩薩。暗指身子等一類上根之機。疑有二種。一近疑。謂初聞歎智不知何因何緣。二遠疑。謂昔見授記。不知為失不失。二疑交攻。不能自釋。故云疑網。今聞是法。遠近俱斷。故云皆除。</p>
<p style="margin-left:1em">下二句。懸示中下成佛。羅漢。總指中下之機。言菩薩疑網<span class='corr'>已</span>除。自當成佛。若中下之機。如千二百羅漢之流。雖未即得除疑。佛有方便。究竟與記。悉亦當作佛也。頌詳解自證權實竟。</p>
<p style="margin-left:1em">△三頌總結以顯道同<span class='note-inline'>(義頌)</span>。</p>
</div>
<div class='div-orig'><p>如三世諸佛說法之儀式<span class='note-inline'>(至)</span>說無分別法。</p>
</div>
<div class='div-commentary'><p style="margin-left:1em">上二句。結諸佛權實。儀式猶軌則也。言從實施權。會權歸實。為三世不易之軌則故。</p>
<p style="margin-left:1em">下二句。結自證權實。亦如是者。謂倣彼諸佛儀式也。既倣彼諸佛儀式。則雖說權乘。會歸惟為一事。故云無分別法也。頌正為分解竟。</p>
<p style="margin-left:1em">△三頌讚法勸信<span class='note-inline'>(追頌)</span>二。一正頌長行。二補頌防難。初二。一頌讚法舉喻。二頌勸信無虗。初<span class='note-inline'>(追頌中廣頌)</span>。</p>
</div>
<div class='div-orig'><p>諸佛興出世懸遠值遇難<span class='note-inline'>(至)</span>時時乃一出。</p>
</div>
<div class='div-commentary'><p style="margin-left:1em">準化城品云。一百八十劫。空過無有佛。又云。於昔無量劫。空過無有佛等。足證懸遠義也。妙嚴品云。佛難得值。如優曇華。又如一眼之龜。值浮木孔。又古偈云。佛在世時我沉淪。我得人身佛滅度等。足證值難義也。正使猶縱令也。縱令有佛出世。而又久默斯要。不務速說。故云說是復難。聞謂<span class='corr'>但</span>領其文。無量無數劫猶難者。如此方。自迦葉至釋迦。相去非少時矣。及開演此經。尚有五千退席等。<span class='corr'>已</span>可見也。聽與聞同。能字有揀別義。葢必兼解其義。乃為能聽也。斯人亦復難者。如舍利智稱第一。佛尚謂其以信得入。未便深許。餘可知矣。譬如優曇者。借喻顯人。一切愛樂者。喻斯人眾所敬仰。天人希有者。喻斯人世不多得。時時一出者。喻斯人時不多見。又此雖借喻顯人。實即因人顯法。與長行法如優曇。似異實同。</p>
<p style="margin-left:1em">△二頌勸信無虗<span class='note-inline'>(義頌)</span>。</p>
</div>
<div class='div-orig'><p>聞法歡喜讚乃至發一言<span class='note-inline'>(至)</span>諸佛之秘要。</p>
</div>
<div class='div-commentary'><p style="margin-left:1em">初極顯信難。聞法歡喜者。自信作佛故。喜而復讚者。冀他聽聞故。乃至一言讚歎。便為供養三世佛者。以展轉傳聞。能令諸佛法身不斷。慧命常存故。是人甚希有者。以此法人多怨嫉。歡喜者希。且又發言稱讚。故云甚也。過於優曇者。言上來聞聽但屬自利。<span class='corr'>已</span>如優曇。此稱讚更兼利他。故云過也。又過於優曇。雖顯能讚人難。而彼人之所以發言稱讚者。由於歡喜自信。正極顯自信之為難耳。</p>
<p style="margin-left:1em">汝等句。直言勸信。由自信者難。故直以勿疑勸之。</p>
<p style="margin-left:1em">我為下。曲顯不虗。我為法王者。顯能說不虗。以若有虗妄。則愧稱法王矣。普告大眾者。顯所說不虗。以若有虗妄。則難以普告矣。但以一乘等者。正明所說之事。此約自所說。以曲顯不虗義也。汝等舍利弗。呼大眾。及當機也。聲聞及菩薩。教中下。并上根也。恐其不能諦信。故勅以當知。是妙法。即指今之所說。非同權言易出。故云諸佛秘要。既諸佛秘為心要。自非妄言。此約諸佛所秘。以曲顯不虗義也。由此觀之。則所說皆無虗妄。有言盡是真實。此而不信。則無法可信耳。正頌長行竟。</p>
<p style="margin-left:1em">△二補頌防難二。一防諸佛何故同秘難。二防如來何故普告難。初<span class='note-inline'>(難云。今佛普告。應是大公無私之理。諸佛秘為心要。何所為耶。故此防云)</span>。</p>
</div>
<div class='div-orig'><p>以五濁惡世但樂著諸欲<span class='note-inline'>(至)</span>破法墮惡道。</p>
</div>
<div class='div-commentary'><p style="margin-left:1em">言過現諸佛。因出濁世。當來諸佛。或值惡人。秘是法為心要。非得<span class='corr'>已</span>也。若詳釋者。五濁眾生。五根粘滯五塵。如蠅就穢。故云但著諸欲。如是眾生。惟知有漏因果。無出世心。故云不求佛道。當來指未來佛時。未來眾生。剛強難化。故稱惡人。既稱惡人。豈能信受大法。故雖聞說一乘。亦迷惑不信受也。以不信受故。當起破法罪業因緣。必墮惡道無疑。由此觀之。則諸佛秘為心要者。亦緣不得其人。若果是其人。則密在汝邊。諸佛豈私<span class='corr'>己</span>哉。</p>
<p style="margin-left:1em">△二防如來何故普告難<span class='note-inline'>(難云。諸佛同秘。應是教外別傳之宗。今日普告大眾。又何所為耶。故此防云)</span>。</p>
</div>
<div class='div-orig'><p>有慚愧清淨志求佛道者當為如是等廣讚一乘道。</p>
</div>
<div class='div-commentary'><p style="margin-left:1em">言今日如來普告大眾者。皆以時至機熟。有諸知慚識愧。清淨求道之人。理當為彼廣讚一乘。若不然者。諸佛豈妄授哉。若詳釋者。慚謂自慚。謂自慚同入法性。獨滯小乘故。愧謂愧人。謂愧人議為焦芽。呵為敗種故。清淨者。諸念不雜。求道者。一心向上。如是等人。真為道器。故當為彼廣讚一乘。所謂機感盈前。不得不說是也。頌讚法勸信竟。</p>
<p style="margin-left:1em">△四頌斥過結勸<span class='note-inline'>(約義略頌)</span>。</p>
</div>
<div class='div-orig'><p>舍利弗當知諸佛法如是<span class='note-inline'>(至)</span>自知當作佛。</p>
</div>
<div class='div-commentary'><p style="margin-left:1em">初合頌兩番斥過。欲斥有過之重。故重呼當機以告之。惟為一乘。前<span class='corr'>已</span>備聞。故直教以當知。諸佛法如是也。法既如是。則從前所用萬億方便。皆隨順機宜而說。非究竟矣。不習學者。謂不曾習學方便之法。如長行所謂非佛弟子。乃至是增上慢人等。言此眾既不曾習學。又焉能曉了。是諸佛隨宜說乎。故直斥以不能曉了此也。準長行乃。指過斥人。故以不聞不知。不復志求者。為非佛弟子。非阿羅漢。非辟支佛。是增上慢。而此中乃指人斥過。故以不習學者。為不能曉了。是佛隨宜所說。特文偈變換之異。而義無殊也。</p>
<p style="margin-left:1em">汝等下。義頌結勸信受。言上來不能曉了者。固不必論矣。今汝等既<span class='corr'>已</span>了知。諸佛世尊為世間之師。隨宜所說皆方便之事。相應於此一乘深法。無復諸疑惑矣。無復者。猶言無得更犯之義。心生大歡喜。自知當作佛者。既誡以勿疑。又勸以歡喜自信。所以然者。以諸佛出世。懸遠值難。今<span class='corr'>已</span>值矣。正使出世。說是法難。今<span class='corr'>已</span>說矣。無量數劫。聞是法難。今<span class='corr'>已</span>聞矣。聞而能聽。斯人復難。今<span class='corr'>已</span>能矣。惟少直下承當。歡喜自信。故作如是結勸。準後身子領解文云。我心大歡喜。疑悔永<span class='corr'>已</span>盡。安住實智中。我定當作佛。正應乎此<span class='note-inline'>(問。自許說誡聽以來。數數勸信。即屬佛意。亦覺重疊。而疏中處處設難。既出私測。寧逃穿鑿。或亦別有所說。以解重疊及穿鑿之議乎。答。權執難破。真信難生。真信難生故。旋信旋疑。故致如來數數勸信。權執難破故。旋破旋起。故致如來處處防難。然則數數勸信者。固如來之婆心。處處設難者。亦註家之點眼。語切不厭重疊。義正豈是穿鑿哉)</span>。如來說法竟。</p>
</div>
<p class='juan'>法華指掌疏卷一之下</p>
<div class='div-w'>
<p class='h2'>音釋</p>
<div class='div-note'>諉<p style="margin-left:1em"><span class='note-inline'>(女恚切音[拱-八+內]累及也)</span>。</p>
斃<p style="margin-left:1em"><span class='note-inline'>(毘祭切音敝[跳-兆+音]也前覆也)</span>。</p>
擎<p style="margin-left:1em"><span class='note-inline'>(渠京切音檠架也)</span>。</p>
薩婆若<p style="margin-left:1em"><span class='note-inline'>(此云一切智是諸佛一心三智究竟極果之總名)</span>。</p>
畫一<p style="margin-left:1em"><span class='note-inline'>(伏羲畫一陽奇之數無二無別也)</span>。</p>
蝸牛<p style="margin-left:1em"><span class='note-inline'>(陵螺也上古華切音瓜)</span>。</p>
騖<p style="margin-left:1em"><span class='note-inline'>(亡遇切音務馳騖也)</span>。</p>
靳<p style="margin-left:1em"><span class='note-inline'>(居㨷切音近靳制其行也)</span>。</p>
綦<p style="margin-left:1em"><span class='note-inline'>(渠之切音其綺綵也極也)</span>。</p>
蔡邕<p style="margin-left:1em"><span class='note-inline'>(人名下於容切音雍)</span>。</p>
驟<p style="margin-left:1em"><span class='note-inline'>(鉏救切音縐速疾也)</span>。</p>
窒<p style="margin-left:1em"><span class='note-inline'>(陟栗切音挃塞也)</span>。</p>
</div></div></div>
</div><!-- end of div[@id='body'] -->
</body></html>