<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土聖賢錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu291' />淨土聖賢錄卷七</p>
<div class='div-other'><a id='mulu292' />
<p class='h1'>往生人王第五</p>
<div class='div-other'><a id='mulu293' />
<p class='h2'>烏萇國王</p><p>烏萇國王。雅好佛法。甞謂侍臣曰。我為國王。雖享福樂。不免無常。聞西方淨土。可以棲神。我當發願求生彼國。於是六時行道念佛。每供佛飯僧。王及夫人。躬自行膳。三十年不廢。臨終容色愉悅。現諸瑞應<span class='note-inline'>(往生集)</span>論曰。自佛教東來。有國之君深心宏護者。代不乏人。而往生瑞應。紀載罕聞。不可得而詳也。昔堯治天下之民。平海內之政。往見四子藐姑射之山。窅然喪其天下焉。夫誠能以淨土為歸者。其於天下。亦若是而<span class='corr'>已</span>矣。</p>
</div></div>
<div class='div-other'><a id='mulu294' />
<p class='h1'>往生王臣第六</p>
<div class='div-other'><a id='mulu295' />
<p class='h2'>七萬釋種</p><p>佛在迦毗羅國尼居陀林。勅弟子迦盧陀夷。往化父王。迦盧陀夷至迦毗城。以神通力。於虗空中跏趺而來。為淨飯王讚歎如來希有功德。王起敬信心。率諸釋種。往詣佛所。佛既為天龍八部各授記<span class='corr'>已</span>。因為王廣說三解脫門。復言。一切諸法。皆是佛法。王言。若一切法是佛法者。一切眾生。亦應是佛。佛言。若不顛倒見眾生者。即是其佛。所言佛者。如實見眾生也。如實見眾生者。即是見實際。實際者。即是法界。一切法無生。此是陀羅尼門。可於此法中而安其心。勿信於他。爾時淨飯王等七萬釋種。聞法解悟。得無生法忍。佛現微笑而說偈曰。釋種決定智。是故於佛法。決定心安住。人中命終<span class='corr'>已</span>。得生安樂國。面奉無量壽。無畏成菩提<span class='note-inline'>(寶積經○按淨飯王涅槃經別記王生淨居天故不載此錄)</span>。</p>
</div>
<div class='div-other'><a id='mulu296' />
<p class='h2'>劉程之</p><p>劉程之。字仲思。彭城人。少孤。事母孝。善老莊言。不委蛇於時俗。初為府參軍。公卿先後引薦。皆力辭。時慧遠法師止於廬山東林寺。修念佛三昧。程之往依之。遠曰。官祿巍巍。云何不為。程之曰。晉室無磐石之固。物情有累卵之危。吾何為哉。劉裕以其不屈。號曰遺民以旌之。同時清信士宗慤雷次宗周續之張野張詮畢頴之等。咸來廬山。乃於西方三聖像前。建齋立社。同修淨業。程之鑱石為誓。其辭曰。夫緣化之理既明。則去來之兆顯矣。遷感之數既符。前善惡之報必矣。推交臂之潛淪。悟無常之期切。審三報之相催。知險趣之難拔。此其同志諸賢。所以夕惕朝勤。仰思攸濟者也。葢神者可以感涉。而不可以跡來。必感之有物。則幽路咫尺。苟求之無主。則渺茫何津。今幸以不謀而感。僉心西境。叩篇開信。亮情天發。乃機象通於寢夢。欣歡百於子來。於是雲圖表暉。影侔神造。功由理諧。事非人運。茲寔天啟其誠。冥運來萃者矣。然其景績參差。功德不一。雖晨祈云同。夕歸攸隔。即我師友之眷。良可悲矣。是以慨焉胥命。整襟法堂。等施一心。亭懷幽極。誓茲同人。俱遊絕域。其驚出絕倫。首登神界。則無獨善於雲嶠。忘兼全於幽谷。然後妙覲天儀。啟心貞照。識以悟心。形由化革。藉芙蓉於中流。蔭瓊柯以咏言。飄雲衣於八極。汎香風以忘年。臨三塗而緬謝。傲天宮而長辭。紹眾靈以繼軌。指大覺以為期。究茲道也。豈不宏哉。程之度西林㵎北。別立禪坊精研元理。兼持禁戒。著念佛三昧詩。居半載。即於定中見佛光照地。皆作金色。更十五年。於正念佛時。見阿彌陀佛。玉毫光照。垂手慰接。程之曰。安得如來為我摩頂。覆我以衣。俄而佛為摩頂。引袈裟以被之。他日又夢入七寶池。見蓮華青白色。其水湛湛。有人項有圓光。胸出卍字。指池水曰。八功德水。汝可飲之。程之飲水甘美。及寤。異香發於毛孔。乃語人曰。吾淨土之緣至矣。請僧轉妙法蓮華經。近數百周。程之對像焚香。再拜祝曰。我以釋迦遺教。知有阿彌陀佛。此香當先供養釋迦如來。次供養阿彌陀佛。復次供養妙法蓮華經。所以得生淨土。由此經功德。願與一切有情俱生淨土。即與眾別。臥牀上。面西合掌。泊然化去。時晉義熈六年。年五十九<span class='note-inline'>(東林傳出三藏記集)</span>。</p>
</div>
<div class='div-other'><a id='mulu297' />
<p class='h2'>于昶</p><p>于昶。不詳其里居。唐天后朝。任并州錄事。晝決曹務。夜判冥司。每知災咎。陰為之備。凡六年。丁母憂。持金剛經為日課。更不復為冥吏矣。年八十四。將終。忽聞奇香。遽謂左右曰。西方聖人來迎我也。即向西連稱佛名而逝<span class='note-inline'>(報應記)</span>。</p>
</div>
<div class='div-other'><a id='mulu298' />
<p class='h2'>馬子雲</p><p>馬子雲。不詳其里居。舉孝廉。任涇縣尉。充本郡租綱。督運入京。舟溺。沈米萬斛。繫獄中。子雲專心念佛。閱五年。遇赦得出。隱南陵山寺中。持一食齋。天寶十年。卒於涇。先謂人曰。吾因數奇。遂精持內教。今西方業成。當往生安樂世界爾。明日。沐浴。衣新衣。端坐合掌。俄而異香滿室。子雲云。佛來矣。遂逝<span class='note-inline'>(紀聞)</span>。</p>
</div>
<div class='div-other'><a id='mulu299' />
<p class='h2'>韋文晉</p><p>韋文晉。不詳其所出。仕於唐。位至觀察使。建西方道場。篤志淨業。求生西方。一日正持佛名。跏趺而化。異香滿室<span class='note-inline'>(佛祖統紀)</span>。</p>
</div>
<div class='div-other'><a id='mulu300' />
<p class='h2'>張抗</p><p>張抗。不詳其所出。石晉朝。官翰林學士。課大悲呪十萬徧。求生西方。一日寢疾。唯持佛名。忽謂家人曰。西方淨土。祇在堂屋邊。阿彌陀佛坐蓮華上。翁兒在蓮華池金沙地上。禮拜嬉戲。良久。佛聲甫寂而化。翁兒者。抗之孫。時<span class='corr'>已</span>先逝矣<span class='note-inline'>(佛祖統紀)</span>。</p>
</div>
<div class='div-other'><a id='mulu301' />
<p class='h2'>文彥博</p><p>文彥博。字寬夫。汾州介休人也。歷仕宋仁英神哲四朝。出入將相。五十餘年。官至太師。甞兼譯經潤文使封潞國公。素皈信佛法。晚向道益力。專念阿彌陀佛。晨夕行坐。未甞少懈。發願云。願我常精進。勤修一切善。願我了心宗。廣度諸含識。居京師。與淨嚴法師集十萬人為淨土會。一時士大夫多從而化焉。年九十二卒<span class='note-inline'>(東都事略佛祖統紀佛法金湯)</span>。</p>
</div>
<div class='div-other'><a id='mulu302' />
<p class='h2'>楊傑</p><p>楊傑。字次公。無為人。自號無為子。元豐中。官太常。初好禪宗。從天衣禪師遊。參龐公機語。及奉祠太山。覩日出如盤湧。忽大悟。熈寧末。以母憂歸。閒居閱藏經。遂歸心淨土。繪丈六阿彌陀佛。隨身觀念。平生著述。多指歸淨土。其天台淨土十疑論序云。愛不重。不生娑婆。念不一。不生極樂。娑婆。穢土也。極樂。淨土也。娑婆之壽有量。彼土之壽則無量矣。娑婆備諸苦。彼土則安養無苦矣。娑婆隨業。輪轉生死。彼土一往。則永證無生法忍。若願度生。則任意自在。不為諸業轉矣。其淨穢壽量苦樂生死。如是差別。而眾生冥然不知。可不哀哉。阿彌陀佛。淨土攝受之主也。釋迦如來。指導淨土之師也。觀音勢至。助佛揚化者也。是以如來一代教典。處處丁寧勸往生也。阿彌陀佛。與觀音勢至。乘大願船。泛生死海。不著此岸。不留彼岸。不止中流。唯以濟度為佛事。是故。阿彌陀經云。若有善男子。善女人。聞說阿彌陀佛。執持名號。若一日乃至七日。一心不亂。其人臨命終時。阿彌陀佛與諸聖眾。現在其前。是人終時。心不顛倒。即得往生極樂國土。又無量壽經云。十方眾生。聞我名號。憶念我國。植諸德本。至心迴向。欲生我國。不果遂者。不取正覺。所以祇洹精舍無常院。令病者面西作往生淨土想。葢彌陀光明。徧照法界念佛眾生。攝取不捨。聖凡一體。機感相應。諸佛心內眾生。塵塵極樂。眾生心中淨土。念念彌陀。吾以是觀之。智慧者易生。能斷疑故。禪定者易生。不散亂故。持戒者易生。遠諸染故。布施者易生。不我有故。忍辱者易生。不瞋恚故。精進者易生。不退轉故。不造善不作惡者易生。念純一故。諸惡<span class='corr'>已</span>作業報<span class='corr'>已</span>現者易生。實慚懼故。雖有眾善。若無誠信心無迴向發願心者。則不得生矣。噫彌陀甚易持。淨土甚易往。眾生不能持。不能往。佛如眾生何。夫造惡業。入苦趣。念彌陀生極樂。二者皆佛言也。世人憂墮地獄而疑往生者。不亦惑哉。元祐中。官兩浙提點刑獄。卒。臨終說偈曰。生亦無可戀。死亦無可捨。太虗空中。之乎者也。將錯就錯。西方極樂。</p>
<p>先是有司士參軍王仲回者。與傑同鄉里。甞從傑受念佛法門。問如何得不間斷。曰。一信之後。更不再疑。即是大間斷也。仲回躍然。明年。傑守丹陽。一夕夢見仲回云。向蒙以淨土為導。今得往生。特來致謝。再拜而出。<span class='corr'>已</span>而得其子訃書。言仲回預知化期。徧別親友。逝矣。傑既卒。其後有荊王夫人。夢遊西方。見一人坐蓮華上。其衣飄揚。寶冠瓔珞。莊嚴其身。問何人。云楊傑也<span class='note-inline'>(東都事略樂邦文類)</span>。</p>
</div>
<div class='div-other'><a id='mulu303' />
<p class='h2'>王古</p><p>王古。字敏仲。東都人。文正公旦之曾孫也。其先七世持不殺戒。古更發心放生命一百萬。遊江西。與晦堂楊岐諸老師。究宗門中事。既而作直指淨土決疑集。宏西方之教。閒居數珠不去手。行住坐臥修行淨觀無有間歇。又甞著淨土寶珠集序云。眾生心淨則佛土淨。法性無生而無不生。有佛世尊。今現說法。在極樂國。號阿彌陀。緣勝劫長。悲深願大。無邊際光明攝受。不思議淨妙莊嚴。珠網麗空。瑤林矗地。淨含八德。華發四光。韻天樂於六時。散裓華於億剎。諸佛共讚。十方來歸。彌陀心內眾生。新新攝化。眾生心中淨土。念念往生。質託寶蓮。不離當處。神遊多剎。豈出自心。如鏡含萬象而無有去來。似月印千江而本非升降。被圓頓機。則皆一生補處。明方便門。則有九品階差。念本性之無量光。本來無念。生唯心之安養國。真實無生。解脫苦輪。十念亦超於寶地。會歸實際。二乘終證於菩提。如大舟載石而遂免沈淪。若順風揚帆而終無留難。悟之則非遠非近。迷之則即近而遙。嗟夫學寡障多。疑深觀淺。斥為權小。閴若存亡。則以馬鳴龍樹為未然。天台智者為不達。不信當受菩提記。不肯頓生如來家。籠鳥鼎魚。翻然游戲。隙駒風燭。妄計久長。虗受一報身。枉投諸苦趣。豈知大雄讚勸。金口丁寧。侶聖賢於剎那。具相好於俄頃。樂受則永拋五濁。悲增則迴救三塗。於此不知。是為可憫。徽宗朝。官戶部侍郎。以黨禍落職。尋化去。</p>
<p>有僧神遊淨土。見古與葛繁在焉。繁。澄江人。官至朝散大夫。公第私居。必營淨室。設佛像。一日方禮誦時。舍利從空而下。後無疾。面西端坐而逝<span class='note-inline'>(宋史。樂邦文類。法喜志)</span>。</p>
</div>
<div class='div-other'><a id='mulu304' />
<p class='h2'>鍾離瑾</p><p>鍾離瑾。會稽人。母任夫人。精修淨土。臨終。勉瑾修淨業。瑾自是感奮。日行利益二十事。後官浙西。與慈雲式公論往生指要。清修彌篤。任夫人故有栴檀佛像。常頂戴行道。及是瑾瞻禮間。眉間忽迸出舍利數粒。未幾。知開封府。方夜半。忽起。謂家人曰。夫人報我往生期至矣。即跏趺而逝。前一日。舉家夢瑾乘青蓮華。天樂圍繞。乘空西去。</p>
<p>子景融。官朝請大夫。常誦觀無量壽佛經。修念佛三昧。棄官。結茅儀真東園側。甞曰。識得彌陀。彌陀彌陀。不識彌陀。奈何奈何。不識彌陀。彌陀更在西方外。識得彌陀。彌陀只在自<span class='corr'>己</span>家。一夕。請僧妙應誦普賢行願品。炷香聽畢。兩手作印而化。曾孫松。寓居蘇州。與寶積寔公等。結社念佛。無疾忽端坐西向合掌而化<span class='note-inline'>(佛祖統紀)</span>。</p>
</div>
<div class='div-other'><a id='mulu305' />
<p class='h2'>馬圩</p><p>馬圩。字仲玉。廬州合肥人。父忠肅公亮守杭州日。慈雲式公授以淨土法門。遂全家奉佛。元豐中。圩遇僧廣初。得天台十疑論。喜曰。吾今得所歸矣。遂依慈雲十念迴向法。行之二十餘年。後更與王古往還。益精進念佛。常以放生為佛事。歷守淄川新定。以慈惠為政。課誦經呪。觀想西方。日有常法。時荊王夫人夢遊蓮池。見有朝服而坐華上者。曰。此馬圩楊傑也。時傑<span class='corr'>已</span>化去。而圩尚無恙。崇寧元年。得疾。盥沐易衣。端坐念佛而逝。有氣如青葢。騰空而上。<span class='corr'>已</span>而家人十數。同夢見圩曰。吾<span class='corr'>已</span>得生淨土上品矣。其秋。有婢臥疾。亦念佛而逝。子永逸。亦行十念法。習十六觀。閱三十餘年。<span class='corr'>已</span>而得疾。見阿彌陀佛及二菩薩來接引。結印示寂。香氣滿室中。既殮。柩上產五色華。其光爛然<span class='note-inline'>(樂邦文類)</span>。</p>
</div>
<div class='div-other'><a id='mulu306' />
<p class='h2'>江公望</p><p>江公望。字民表。嚴州人也。登進士第。建中靖國元年。拜左司諫。尋出知淮陽軍。蔡京為政。嫉諸言事者。編管安南。居常與妻俞氏。蔬食清齋。修念佛三昧。著念佛方便文曰。世出世間之法。欲得成辦省力。莫若繫心一緣。即如稱念阿彌陀佛。有巧方便。無用動口。不出音聲。微以舌根。敲擊前齒。心念隨應。音聲歷然。聲不越竅。聞性內融。心印舌機。機抽念根。從聞入流。反聞自性。是三融會。念念圓通。久久遂成。唯心識觀。若是利根之人。念念不生。心心無所。六根杳寂。諸識消除。法法全真。門門絕待。瞥爾遂成真如實觀。初機後學。一心攝念如來。乃至營辦家事。種種作務。亦自不相妨礙。都攝六根。淨念相繼。不過旬月。便成三昧。所謂自心作佛。自心是佛。自心見佛。有子早亡。見夢於其舅。乞公望就天寧寺轉寶積經。祈生善處。且言見冥中金字碑云。江公望身居言責。志慕苦空。躬事焚修。心無愛染。動靜不違佛法。語默時契宗風。名預脫乎幽關。身必歸乎淨土。後遇赦得歸。無疾而化<span class='note-inline'>(宋史樂邦文類佛法金湯)</span>。</p>
</div>
<div class='div-other'><a id='mulu307' />
<p class='h2'>陳瓘</p><p>陳瓘。字瑩中。南劍州沙縣人。徽宗朝為左司諫。以直道不容。尋出補外。既而還為右司員外郎。權給事中。忤宰相曾布。出知泰州。崇寧中。編管袁州。<span class='corr'>已</span>而移通州。復謫台州。初瓘好華嚴經。自號華嚴居士。及遇明智法師。叩天台宗旨。明智示以上根止觀不思議境。以性奪修。成無作行。深有契入。自入台州。捐書不復為文。專修念佛三昧。作天台十疑論後序云。人心無常。法亦無定。心法萬差。其本在此。信此則徧信。華嚴所以說十信。疑此則徧疑。智者所以說十疑。出疑入信。一入永入。不離於此。得究竟處。淨土者。究竟處也。此處有說法之主。名無量壽。此佛說法。未甞間斷。疑障其耳。則聾而不聞。疑障其心。則昧而不覺。不聞不覺。安住惡習。讚歎不念。隨喜粗心。妄指蓮胞以為虗誕。終不自念此分段身。從何而得。自何而來。胎獄穢濁真實安在。信憑業識。自隔真際。於一幻境。非彼執此。生生不靈。永絕聖路。以如是故。釋迦如來起大慈憫。於穢濁中。發大音聲。讚彼淨土上妙之樂。於生死中。為大船師。載以法船。令趨彼岸。晝夜度生。無有休息。然而彌陀之岸。本無彼此。釋迦之船。實非往來。譬如一燈。分照八鏡。鏡有東西。光影無二。彌陀說法。徧光影中。而釋迦方便。獨指西鏡。故<span class='corr'>已</span>到彼岸者。乃可以忘彼此。未入法界者。何自而泯東西。於此法中。若未究竟。勿滯方隅。勿分彼此。但當正念諦信而<span class='corr'>已</span>。此二聖之意。而智者之所以信也。信者萬善之母。疑者眾惡之根。能順其母。能耡其根。則向之所謂障緣眾生。聾可復聞。昧可復覺。未出生死。得出生死。未生淨土。得生淨土。順釋迦之誨。往面彌陀。隨彌陀之願。來助釋迦。在此而徧歷十方。即西而普入諸鏡。自二聖建立以來。如是之人。如河沙數。云何不信。云何而疑。能自信<span class='corr'>已</span>。又作方便。令諸未信。無不信者。此則智者之所以為悲也。居五年。復承事郎。移楚州居住。過廬山家焉。甞語所親曰。吾往年遭患難。所懼惟一死。今則死生皆置度外矣。尋卒。年六十五<span class='note-inline'>(東都事略佛祖統紀李忠定集)</span>。</p>
</div>
<div class='div-other'><a id='mulu308' />
<p class='h2'>王衷</p><p>王衷。嘉禾人。居錢塘之孤山。政和間。舉隱逸。不起。後官至朝散大夫。甞參小本禪師。未有所入。偶聞僧誦彌陀經。有感。遂專心淨業。日誦阿彌陀經七過。佛號萬聲。十九年未甞間斷。即所居為蓮社。無問道俗貴賤。咸得與會。一日無疾。沐浴面西。跏趺而化<span class='note-inline'>(佛祖統紀樂邦文類)</span>。</p>
</div>
<div class='div-other'><a id='mulu309' />
<p class='h2'>張廸</p><p>張廸。錢塘人。官助教。從圓淨律師受菩薩戒。專修淨業。佛前然臂香為誓。每稱佛名。其聲奮厲。至失音猶不<span class='corr'>已</span>。甞於靜室見白色頻伽飛舞於前。又有綠髮童子。合掌問訊。後三年。西向念佛名而化<span class='note-inline'>(佛祖統紀)</span>。</p>
</div>
<div class='div-other'><a id='mulu310' />
<p class='h2'>胡闉</p><p>胡闉。字達夫。錢塘人。官宣義郎。晚年致仕。與清照律師遊。一日感疾。其子請清照過之謂曰。達夫平生與慧亨相善。豈可不知末後大事乎。闉曰。將謂心淨則土淨也。清照曰。一切時中。無雜念染污否。曰。未能也清照曰。如此安能心淨土淨邪。闉曰。經言一稱阿彌陀佛。能滅八十億劫生死之罪。何也。清照曰。阿彌陀佛。有大誓願。有大威德。光明神力。不可思議。具如經說。以是一稱洪名。罪垢自消。如赫日正中。霜雪何有。闉大感悟。遂一心稱佛名。請僧為之助。累月。最後清照至。闉曰。此來何晚。<span class='corr'>已</span>煩觀音勢至降臨甚久。清照與眾僧同舉佛名。闉安然而化<span class='note-inline'>(樂邦文類)</span>。</p>
</div>
<div class='div-other'><a id='mulu311' />
<p class='h2'>馮楫</p><p>馮楫。字濟川。蜀遂寧人也。由太學登第。初參佛眼遠禪師。有省。復參大慧杲禪師。入山結夏。深有悟入。<span class='corr'>已</span>而兼修淨業。作彌陀懺儀。紹興中。出帥瀘南。率道俗作繫念會。以西方為歸。時經建炎兵亂後。名剎藏經多殘燬。乃涓俸錢。造大藏經四十八所。小藏四大部者亦如其數。分貯諸剎。著發願文云。予之施經。一事而其二施。以貲造經。是謂財施。以經傳法。是謂法施。財施當得天上人間福德之報。法施當得世智辯聰葢世之報。當知二報皆輪回之因。苦報之本。我今發願。願回此二報。臨命終時。莊嚴往生西方極樂世界。蓮華為胎。託質其中。見佛聞法。悟無生忍。登不退階。入菩薩位。還來十方界內。五濁世中。普見其身而作佛事。以今財法二施之因。如觀世音菩薩。具大慈悲。遊歷五道。隨類化形。說誦妙法。開發未悟。永離苦道。令得智慧。普與眾生悉得成佛。乃予施經之願也。後知卭州。二十三年秋。乞休。頂報親知。期以十月三日告終。至期。令後廳置高座。見客如平時。日將午。具衣冠。望闕肅拜。請漕使攝州事。著僧衣。據高座。屬諸官吏道俗。各宜向道。建立法幢。遂拈拄杖按膝。泊然坐化。漕使曰。安撫去住。如此自由。何不留一偈以表異蹟。楫復張目。索筆書曰。初三十一。中九下七。老人言盡。龜哥眼赤。有語錄頌古行世<span class='note-inline'>(五燈會元蓮宗寶鑑)</span>。</p>
</div>
<div class='div-other'><a id='mulu312' />
<p class='h2'>吳秉信</p><p>吳秉信。字子才。明州人。紹興中。官於朝。與秦檜忤。斥為黨人。歸而築庵城南。日夕宴坐。制一棺。夜臥其中。至五更。令童子叩棺而歌曰。吳信叟。歸去來。三界無安不可住。西方淨土有蓮胎。歸去來。聞唱。即起習禪誦。久之檜死。以禮部侍郎召。尋出知常州。二十六年。復被召。至蕭山驛舍。坐頃之。令家人靜聽。咸聞天樂之音。即曰。清淨界中。失念至此。金臺既至。吾當有行。言訖而逝<span class='note-inline'>(佛祖統紀)</span>。</p>
</div>
<div class='div-other'><a id='mulu313' />
<p class='h2'>張掄</p><p>張掄。不詳其所出。官浙西副都總管。䖍修淨土。嘗請高宗書蓮社二字顏其居。為之記曰。臣嘗讀天竺書。知出世間有極樂國者。國有佛號阿彌陀。始享國履位。捐去弗居。超然獨覺。悟心證聖。以大願力。普度一切。其國悉以上妙眾寶莊嚴。地皆黃金。無山川邱谷之險。氣序常春。無陰陽寒暑之變。無飢寒老病生死之苦。無五趣雜居之濁。用是種種神通。方便善導。眾生忻樂起信。於日用中能發一念念彼佛號。即此一念。清淨純熟。圓滿具足。融會真如。同一法性。幻身盡時。此性不滅。一剎那頃。佛土現前。如持左契以取寓物。臣敬聞其說。刻厲精進。無有間斷。唯佛唯念。亦既有年。闔門少長。靡不從化。乃闢敝廬之東偏。鑿池種蓮。倣慧遠結社之遺意。日率妻子課佛萬徧。而又歲以春秋之季月。涓良日。即普靜精舍。與信道者共之。於是見聞隨喜。雲集川至。唱佛之聲。如潮汐之騰江也。天慧遠創為茲社。距今閱數百禩。其間緇素。景慕餘風。祖述其高致者。代不乏人。然率闇汶不章。與木石同寂。臣獨何幸。乃蒙太上。光堯壽聖皇帝。親灑宸毫。書蓮社二大字為賜。雲章奎畫。得未曾有。萬目共瞻。歡喜踊躍。不獨傳示雲林。侈千載之盛遇。寔願天下後世。凡歷見聞。普得念佛三昧。究竟成就無上菩提。其為饒益。詎可量<span class='corr'>已</span>。謹刊之金石。用對揚丕顯休命焉<span class='note-inline'>(樂邦文類)</span>。</p>
</div>
<div class='div-other'><a id='mulu314' />
<p class='h2'>李秉</p><p>李秉。不詳其所出。紹興末。為內廷官。歷三朝。爵武功大夫。管御藥院。乞宮祠以去。秉壯歲慕禪宗。參淨慈自得禪師。有省。<span class='corr'>已</span>而歸心淨土。刻龍舒淨土文以勸世。持誦謹篤。逾三十年。子元長。偕諸同好。結淨業會於傳法寺。秉與焉。嘉泰四年秋。有疾。減食卻劑。神色逾警。及冬。夢中忽見彌陀現相。越七日。凌晨。見金華滿室中。呼二子掖起。別親友。索筆書曰。六十一年盡亂道。些兒見處卻也好。而今驀直往西方。萬劫長離生死老。置筆。整手結印而逝<span class='note-inline'>(樂邦文類○秉葢武臣直內廷者徃生集誤以為中官攷宋制中官無乞祠之例且又安得有二子邪)</span>。</p>
</div>
<div class='div-other'><a id='mulu315' />
<p class='h2'>陸沅</p><p>陸沅。字子元。會稽山陰人。累官至太府寺丞。尋外轉歷提舉福建市舶。<span class='corr'>已</span>而得罪閒居。家明州橫溪之上。居常持法華經。晨起。即澡浴焚香。首唱偈曰。盥手清晨貝葉開。不求諸佛不禳灾。世緣斷處從他斷。劫火光中舞一回。然後開卷而讀。不緩不急。聲中貫珠。日周一部。如是三十年。年登八十。增至三部。復誦彌陀佛號。一意西馳。年八十五。沐浴易服而化。口鼻間出蓮華香郁然。彌日方息。事在紹熈五年<span class='note-inline'>(渭南文集法喜志法華持騐記)</span>。</p>
</div>
<div class='div-other'><a id='mulu316' />
<p class='h2'>錢象祖</p><p>錢象祖。字同伯。台州人。起家太常丞。開禧中。官參知政事。與史彌遠謀。共誅韓侂胄。天下賴之。嘉定二年。拜左丞相。尋罷歸。初象祖問道於此庵元公。參究大事。有省。既而歸心淨土。守金陵日。於鄉州建接待寺十所。皆以淨土極樂名之。創止庵。與高僧談處其中。自致政後。修持益力。嘉定四年。偶得微疾。書偈曰。菡萏香從佛國來。琉璃地上絕塵埃。我心清淨超於彼。今日遙知一朵開。僧有問起居者。答曰。不貪生。不怕死。不生天上。不生人中。唯當往生淨土耳。言訖。趺坐而化。時天鼓震響異香芬郁。郡人同聞空中聲云。錢丞相當生西方淨土。為慈濟菩薩<span class='note-inline'>(佛祖統紀續綱目往生傳台州志)</span>。</p>
</div>
<div class='div-other'><a id='mulu317' />
<p class='h2'>昝定國</p><p>昝定國。號省齋。明州人。為州學諭。常修淨業。結西歸社。嘉泰初。於小江慧光建淨土院。結石塔於池。為鄉民藏骨之所。月二八日。集緇白誦觀經及佛號。為壁窠圖。勸人念佛。</p>
<p>有鐵工計公者。年將七十。喪明。因從受念佛圖。誦至四圖。兩目瞭然。如是三載。滿十七圖。一日方念佛次。忽瞑。半日復甦。謂其子曰。我<span class='corr'>已</span>見西方佛菩薩矣。昝學諭是勸導之首。當分六圖與之。并為致謝也。西向坐逝。嘉定四年。定國夢青童告曰。佛今告君。三日當往生彼國。至日。沐浴更衣。連稱佛號端坐而化<span class='note-inline'>(佛祖統紀)</span>。</p>
</div>
<div class='div-other'><a id='mulu318' />
<p class='h2'>梅汝能</p><p>梅汝能。常熟人。官縣令。有志淨業。一夕夢僧授以紙。有二八字。以問東靈照師。照曰。二八。十六也。豈十六觀經之謂乎。適一僧以經與之。忽不見。自是誦經念佛。取名往生以見志。破山僧道生。倡造丈六彌陀像。汝能施財百萬。設齋禮懺。殿前池中生雙頭白蓮。一華百葉。是年冬無疾而卒<span class='note-inline'>(佛祖統紀)</span>。</p>
</div>
<div class='div-other'><a id='mulu319' />
<p class='h2'>朱綱</p><p>朱綱。不詳其所出。明順天貢士。官終府同知。專修淨業。日誦佛名三萬聲。積十五年。一日坐榻上。方提珠誦佛名。忽異香滿室。曰。佛來也。遂逝<span class='note-inline'>(往生集)</span>。</p>
</div>
<div class='div-other'><a id='mulu320' />
<p class='h2'>陳瓚</p><p>陳瓚。字廷祼。江南常熟人。嘉靖三十五年進士。官刑科給事中。直言被斥。家居一意淨業。有客過之。呵曰。爾不聞大鑒之論唯心者乎。何厭垢而欣淨為。答曰。唯心淨土。發之大鑒。而非自大鑒始也。是心作佛。是心是佛。佛固先言之矣。葢懼人以不淨之心。求淨土也。非曰土無垢淨也。且樂邦之可樂也。不獨華池珠閣鳥音風樹云爾也。吾幸而與羣聖人遊。被無量光。經無數劫。證無生忍。成無上道。濟無邊眾。誠樂矣。客以客之禪樂垢土。而我以我之禪樂淨土。禪無客無我。樂無垢無淨也。客無庸呵我矣。隆慶初。復起吏科。萬歷中。累官刑部侍郎。十六年七月。臥疾。誦佛名益虔。故事京師大臣三品以上。暑月賜氷。既置氷於榻前。眾見氷中湧出七級浮屠欄楯鉤綴。窗格玲瓏。移時氷漸消。塔影漸瘦。頃之氣絕。而影沒矣。一時都人皆傳異之<span class='note-inline'>(明史樂邦文類序談薈)</span>。</p>
</div>
<div class='div-other'><a id='mulu321' />
<p class='h2'>嚴澂</p><p>嚴澂。字道徹。常熟人。文靖公訥之子也。少有清節。以父蔭為中書舍人。官至邵武知府。晚而家居。奉雲棲之教。子樸。淳謹樂善。年二十五。得疾。將卒。澂謂曰。毋雜思。但一心念佛。樸曰。諾。澂又曰。從今以往。吾亦一心念佛。樸喜曰。審如是。兒無慮矣。正容合掌而逝。澂乃取樸所刻龍舒淨土文印之。廣遺親故。繫以書曰。澂一病幾殆。不意復生。雖則苟延。焉知來日。回首營生舊計。有同嚼蠟。一具皮囊。終須敗壞。六塵緣影。何處堅牢。不如換<span class='corr'>卻</span>凡心。求生淨土。誦彌陀一句。消罪業無邊。聊奉勸文。用表誠意。卒年七十八<span class='note-inline'>(常熟志雲棲法彙淨土文跋)</span>。</p>
</div>
<div class='div-other'><a id='mulu322' />
<p class='h2'>蔡承植</p><p>蔡承植。字槐庭。湖廣攸縣人。性孤迥。淡於聲利。年二十餘。長齋奉佛。嘗誦三千佛名。日記一名。至三年乃卒業。遂終身不忘。登萬歷十一年進士第。官嘉興太守。在官日誦金剛經。室無長物。爐香經案而<span class='corr'>已</span>。重興古楞嚴寺。禁民間殺牲祀神。嘗問法於雲棲宏公。遂專修念佛三昧。<span class='corr'>已</span>而官太常寺卿。乞休歸。晚歲結草庵為念佛會。導諸賣菜傭。同迴向淨土。作偈謝客曰。安養思歸客。湘江一腐儒。不愁明日事。但覓往生符。斗室隨緣住。稀羮信口餬。胸中絕憎愛。一任馬牛呼。將逝之歲。自號為不久道人。及疾。舁詣佛寺。請僧祝髮。歸至臥室。見銀臺接引。連稱觀世音菩薩。遂逝。有淨土詩及因果書行世<span class='note-inline'>(金剛新異錄)</span>。</p>
</div>
<div class='div-other'><a id='mulu323' />
<p class='h2'>虞淳熙</p><p>虞淳熈。字長孺。錢塘人。生而長臥不瞑。三歲。唱佛號不絕口。蓮華寶樹。現於室中。以告祖母。祖母曰。此西方瑞相也。因教之習定。遂時時垂目端坐。弟淳貞。字僧孺。少而相得。居母喪。共習天台止觀。長而為里中師。教羣兒習鼻觀。以是忤主人。弗恤也。<span class='corr'>已</span>中鄉舉。尋授徒毗山。與同社友誦梁皇懺。至次日。雲光入楹。甘露霑壁。天雨金粟元黍沈水香。方冬。萬華盡吐。淳熈感其靈異。習定益堅。遂能前知。雲棲宏公聞而呵之曰。虞生墮魔網矣。萬歷十一年成進士。以父喪歸。廬墓三年。受戒於宏公。居山日以羮飯施諸獐兔。虎來輒叱去。服除。起職方司主事。頃之復告歸。上天目。坐高峯死關前。晝夜䇿厲。至三七日。倦甚。欲就枕。忽見高峯禪師。斬其左臂。豁然有省。馳證雲棲。宏公曰。凡寐而覺者。不巾櫛而復依衾枕。必復寐矣。迷而悟者。不莊嚴而復親穢濁。必復迷矣。火蓮易萎。新篁易折。子自為計。毋以一隙之光。自阻進修之路。因勸令回向淨土以續前因。淳熈遂終身行之。或有不信念佛者。告之曰。自覺覺他。覺滿曰佛。念佛者。念覺也。念念不常覺。而念念常迷。可乎。民止邦畿。鳥止邱隅。不止至善之地。而止不善之地。可乎。或問如何念佛。曰。提醒正念。相續不斷而<span class='corr'>已</span>。百千方便。只一知字。念念無量光。何不可入佛知見。學人修道。專求出離生死。念念無量壽。有何生死可出離。<span class='corr'>已</span>而還官。遷主客司員外郎。改司勳。復乞歸。與淳貞日遊湖上。時宏公方坐南屏。演圓覺經。募錢贖萬工池。立放生社。緇白數萬伽陀之音。震動川谷。一時清節之士。多與其會。寔淳熈倡率之。遂復三潭放生池。築堤架閣。縱諸魚鳥。頃之。入南屏山不出。淳貞亦隱靈鷲老焉<span class='note-inline'>(德園集附錄)</span>。</p>
</div>
<div class='div-other'><a id='mulu324' />
<p class='h2'>唐時</p><p>唐時。字宜之。湖州人也。以諸生貢太學。出判壽陽。繼傅襄國。流賊破襄陽。時投端禮門左井中。家人掖之出。絕而復蘇。上書自訟。詔付三司究問。得白。放還家。時初參蓮池。授以念佛法門。遂勤修淨業。諸眷屬皆能覆誦金剛經。及普門品。晝則各習所業。夜則共集佛前回向以為常。甞言修淨土者。以觀門為要。須穿衣喫飯。常在觀中。或神遊蓮海。華中禮佛。或坐瞻寶剎。佛光照身。淨想既成。往生何待。遂專修佛觀。過南京長干寺。禮塔念佛次。見塔頂放白光。佛為現相。如黃金色。一日坐禪堂。推窗忽見大海中湧一山。佛坐其上。光明四徹。墻壁林木盡空不見。其精誠所感如此。時工文章。既皈心佛乘。每順世語言。說諸法要。著有蓮華世界書。如來香。頻迦音等書。刻行於世。甞自營生壙。旋捨之棲霞寺中。遺言死後必用茶毗法。臨終。現諸瑞相。正念而逝<span class='note-inline'>(金剛持驗記淨土晨鐘)</span>。</p>
</div>
<div class='div-other'><a id='mulu325' />
<p class='h2'>袁宏道</p><p>袁宏道。字中郎。號石頭居士。湖北公安人也。兄宗道。字伯修。弟中道。字小修。三人先後舉進<span class='corr'>士</span>。皆好禪宗。萬歷中。宏道為吳江知縣。後為禮部主事。謝病歸。初學禪於李卓吾。信解通利。喜辯論。<span class='corr'>已</span>而自驗曰。此空談非實際也。遂回向淨土。晨夕禮誦。兼持禁戒。因博釆經教。作西方合論。圓融性相。入不二門。其論五種行門。尤為切要。略云。一信心行者。經云。信為道元功德母。一切諸行。信為正因。乃至菩提果滿。亦只完此信根。如穀子墮地。迨於成實。不異初種。如稚筍參天。本是原竿。初心菩薩。無不依信力成就者。蓮宗尤仗信為根本。一者信阿彌陀佛。不動智。根本智。與<span class='corr'>己</span>無異。如太虗空。日映則明。雲來則翳。虗空本無是故。又雲日即虗空故。二者信阿彌陀佛那由他劫難行難忍種種修習之事。我亦能行。何以故。無始漂溺三塗生苦死苦。披毛戴角。鐵牀銅柱。一切無益之苦。皆能受之。況今菩薩萬行濟眾生事。豈不能為。三者信阿彌陀佛無量智慧。無量神通。及成就無量願力等事。我亦當得。如來自性方便具有如是不思議事。我與如來。同一自體清淨性故。四者信阿彌陀佛不去不來。我亦不去不來。西方此土。不隔毫端。欲見即見。何以故。一切諸佛。皆以法性為身土故。五者信阿彌陀佛修行歷劫。直至證果。不移剎那。我亦不移剎那。位齊諸佛。何以故。時分者是業收。法界海中。業不可得故。如是信解。是入道初心。信一切諸佛淨土之行。二止觀行者。台宗三觀。示一心之筌蹄。攝諸法之要領。西方十六觀。一一具此三義。妙宗鈔云。性中三德體是諸佛三身。即此三德三身。是我一心三觀。若不然者。則觀外有佛。境不即心。何名圓宗絕待之觀。亦可彌陀三身以為法身。我之三觀以為般若。觀成見佛即是解脫。舉一具三。如新[、/(、*、)]字。觀佛既爾。觀諸依正。理非異塗。廣如疏鈔。不能具述。知此則知念佛。一聲具足三觀。了能念之心非肉團。非緣影。是空觀。了所念之佛。若依若正。各各主伴圓融。豎窮橫徧。是假觀。了能所絕待。雙亡雙照。是中觀。又能念即一心三觀。所念即一心三諦。能所不二。即諦觀不二。三諦即法身。三觀即般若。諦觀不二。念佛相應。即解脫。舉一即三。如新[、/(、*、)]字。是則念佛一聲。能淨四土。如拈一微塵。變大地作黃金。是謂法界圓融不可思議觀門。三六度行者。起信論菩薩深解現前。所修離相。知法性體離慳貪故。隨順修行檀波羅蜜。法性無染。離五欲過故。隨順修行戒波羅蜜。法性無苦。離瞋惱故。隨順修行忍波羅蜜。法性無身心相。離懈怠故。隨順修行精進波羅蜜。法性常定。體無亂故。隨順修行禪波羅蜜。法性體明。離無明故。隨順修行般若波羅蜜。故修淨土者。不越一行。具此六義。念念離行於施。念念淨行於戒。念念寂行於忍。念念續行於進。念念一行於定。念念佛行於智。當知離淨寂續一。必有事相隨緣而起。而皆從念佛流出。正助不二。事理不二。是故。念佛一行。能該諸行。以念佛是一心法門。心外無諸行故。若廢諸行。即是廢心。四悲願行者。諸佛菩薩性海無盡。供養無盡。戒施無盡。乃至饒益無盡。故天親菩薩淨土五念門。以禮拜讚歎作願觀察四種。為成就入功德門。回向一切煩惱眾生。㧞世間苦。為成就出功德門。菩薩修五念門。速得阿耨菩提。難曰。淨名經言。菩薩觀於眾生。如呼聲響。如水聚沫等。是則眾生本空。發願利生。將無眼見空華邪。答曰。智度論引佛云無佛者。破著佛想。不言取無佛相。當知無眾生者。破眾生想。不言取無眾生相。故淨名謂菩薩作是觀<span class='corr'>已</span>。自言我當為眾生說無眾生法。是名真實慈也。故知菩薩種種度生。是深達無眾生義。若見有眾生。即有我。慈悲心劣。豈能行如是饒益之行。五稱法行者。法界海無量無邊。行海亦無量無邊。故菩薩一切行。皆稱自性非有非無。非行非不行。稱法自性。非初心得。非後心得。今當略出其相。一者菩薩度一切眾生究竟無餘涅槃。而生界不減。如登場傀儡悲笑宛然。唯一土泥。空無所有。二者菩薩行五無間而無惱恚。至於地獄。無諸罪垢。至於畜生。無無明憍慢等過。如女子離魂。乃至生子。而身常在母前。三者菩薩自身入定他身起。一身入定多身起。有情身入定無情身起。如猛虎起屍跪拜作舞。唯虎所欲而屍無知。四者菩薩於小眾生身中。轉大法輪。然大法炬。震大法雷。魔宮摧毀。大地震動。度無量無邊眾生。而此小眾生不覺不知。如天帝樂人。逃入小女子鼻孔而女不知覺。五者菩薩欲久住世。即以念頃衍無量無數百千億那由它劫。欲少住世。即以無量無數百千億那由它劫縮為念頃。如小兒看燈中走馬。計其多寡首尾。了不可得。若證如是不思議行者。一念中三世諸佛淨土。攝入無餘。是謂菩薩莊嚴淨土之行。以無思智照之可見。非情量所能猜度。何以故。自性超一切量故。書成。宗道中道。同時發心回向淨土。<span class='corr'>已</span>而宏道起故官。再遷至稽勳司郎中。復移病歸。抵家不數日。入荊州城。宿於僧寺。無疾而卒。中道官南禮部郎中。乞休老於家。居常勤於禮誦。萬歷四十二年望夕。課畢趺坐。形神靜爽。忽入定。神出屋上飄然乘雲。有二童子導之西行。俄而下至地。童子曰。住。中道隨下。見地平如掌。光耀滑潤。旁為渠。廣十餘丈。中有五色蓮芳香異常。金橋界渠。欄楯交羅。樓閣極整麗。揖問童子。此何地。卿何人。曰。予靈和先生侍者也。問先生為誰。曰。君兄中郎也。今方佇君。有所語。可疾往。復取道至一處。樹十餘株。池水汩汩。池上有白玉扉。一童子先入。一童子導。過樓閣二十餘重。至一樓下。一人下迎。其顏如玉。衣如雲霞。長丈餘。見中道喜曰。弟至矣。諦視之。則宏道也。上樓交拜。有四五人來共坐。宏道曰。此西方邊地也。信解未成。戒寶未全者。多生此。亦名懈慢國。上方有化佛樓臺。前有大池。可百由旬。中有妙蓮。眾生生處。既生則散處樓臺。與有緣淨友相聚。以無淫聲美色勝解易成。不久進為淨土中人。中道問兄生何處。宏道曰。我淨願雖深。情染未除。初生此少時。今居淨土矣。終以戒緩。僅地居。不得與大士升虗空寶閣。尚需進修耳。幸宿生智慧猛利。又曾作西方論。讚歎如來不可思議度生之力。感得飛行自在。遊諸剎土。諸佛說法。皆得往聽。此實為勝。遂攜中道上升。倐忽千萬里。至一處。光耀無障蔽。琉璃為地。界以七寶樹。皆栴檀吉祥。出眾妙華。作異寶色。下為寶池波揚無量。自然妙聲。池中眾寶蓮。葉五色光。池上隱隱危樓迥帶。閣道旁出。皆有無量樂器。演諸法音。宏道曰。汝所見者。淨土地行眾生依報也。過此為法身大士住處。甚美妙。千萬倍於此。神通亦千萬倍於此。吾以慧力遊其間。不得住也。過此為十地等覺所居。吾不得而知。過此為妙覺所居。唯佛與佛乃能知之。語罷。復至一處。無墻垣。有欄楯。光耀逾前。坐頃之。宏道曰。吾不圖樂之至此極也。使吾生時。嚴持戒律。尚不止此。大都乘戒俱急。生品最高。次戒急。生最穩。若有乘無戒。多為業力所牽。流入八部鬼神眾去。予所親見者多矣。弟般若氣分頗深。戒定力甚少。夫悟理不能生戒定。狂慧也。歸五濁。趁強健。實悟實修。兼持淨願。勤行。方便。憐憫一切。不久當相晤。一入他途。可怖可畏。如不能持戒。有龍樹六齋法見存。遵而行之。殺戒尤急。寄語同學。未有日啟鸞刀。口貪滋味。而能生此土者也。雖說法如雲如雨。何益於事。我與汝空王劫時。世為兄弟。乃至六道。莫不皆然。幸我得善地。恐汝墮落。方便神力。攝汝至此。淨穢相隔。不得久留。時宗道<span class='corr'>已</span>卒。因問其生處。宏道曰。生處亦佳。汝後自知。忽凌空而逝。中道起步池上。忽若墜水。躍然而醒。自為記如此。初。宗道有子曰登。年十三。病痞。將終。語宏道曰。死矣。叔父何以救我。宏道曰。汝但念佛。即得往生佛國。此五濁世。不足戀也。遂合掌稱阿彌陀佛。諸眷屬同聲助之。頃之。微笑云。見一蓮華色微紅。俄而云。華漸大。色鮮明無與比者。俄而云佛至。相好光明充滿一室。頃之氣促。宗道曰。汝但稱佛字可也。登稱佛。數聲。合掌而逝<span class='note-inline'>(明史西方合論白蘇齋集。珂雪齋外集獪園)</span>。</p>
</div>
<div class='div-other'><a id='mulu326' />
<p class='h2'>丁明登</p><p>丁明登。字劍虹。江浦人。萬歷中。受三皈於雲棲。自號曰蓮侶。四十四年。登進士第。官泉州推官。遷知衢州。所至輒以佛法勸人。法應杖者。聽納米以贖。贍諸獄囚。遇夏月。修獄舍。給諸囚香薷飲。葵扇。冬月與之椒薑。擇醫視病者。人與念珠一串。教令念佛。雲棲宏公。甞稱其隣翁居常念佛臨終。與其友一請而逝。因繪一請圖懸齋中以自勗。<span class='corr'>崇</span>禎中。受菩薩戒。我　朝順治二年冬。病劇。十一月朔。具疏白佛。求生淨土。日焚一疏。至第十日。飲粥如常時。面有光赩然。徧勸戚友。俾修淨業。則身就枕而逝<span class='note-inline'>(淨土晨鐘)</span>。</p>
</div>
<div class='div-other'><a id='mulu327' />
<p class='h2'>黃翼聖</p><p>黃翼聖。字子羽。太倉人。素服雲棲之教。精修淨業。崇禎中。以薦起為四川新都知縣。治民以慈惠。甞飯僧縣堂。躬行<span class='corr'>匕</span>箸。布䞋施。繼以膜拜。張獻忠宼四川。過新都。新都千僧。感翼聖之德。相率登城稱佛號。夜中聲震天。賊相戒勿擾。寂然而去。以城守功。遷知吉州。明亡。棄官歸。修淨業益堅。所居樓曰蓮蘂樓。自號蓮蘂居士。營齋奉佛。日持佛號數萬。<span class='corr'>已</span>而臥疾浹月。四壁張彌陀像。請晦山顯公授菩薩戒。顯公為極談唯心淨觀。翼聖曰。吾神明愈健。誓願愈堅。自信生西方必矣。明晨。顯公將別去。尅八日必行。<span class='corr'>已</span>而果然<span class='note-inline'>(現果隨錄)</span>。</p>
</div>
<div class='div-other'><a id='mulu328' />
<p class='h2'>金光前</p><p>金光前。我　朝正黃旗人。起身戎伍。見善必為。戒諸兵士。毋得妄殺。不婬一婦。不擄一物。不燒一舍。妻龔氏。能識字誦經。順治十年。隨征福建。道出杭州。聞具德和尚說法靈隱。光前同妻往參問。親承開示。自此念佛有得。十二年夏。北還。駐錢唐江干。光前忽示疾。龔為延醫。光前止之曰。我昔與爾親叩靈隱。今正欲作轉身之計。求和尚證明耳。何以藥為。龔大笑曰。不意公亦得到此地位。命造二棺。曰。妾與公偕行矣。稍遲。為公畢後事耳。光前聞之。即合掌而逝。龔遣使靈隱。求為兩人秉炬。併囑飯僧修懺。至七日畢。屏絕飲食。晝夜不臥。一心念佛。又七日晡時。視日早暮。倚棺而睡。少頃覺曰時至矣。端坐念佛而化<span class='note-inline'>(果報聞見錄)</span>論曰。王臣入道。視居士較難。急功名者。以進取為先。耽逸樂者。以靜修為苦。非夫夙植善因。堅持正願者。其有不自崖而反乎。若此諸公。不捨塵勞。同皈淨域。斯可謂現宰官身而說法者矣。至如柳子厚白樂天蘇子瞻趙子昂諸公。讚歎皈依。淨因有在。而臨當捨識。瑞應罕聞。良由智惑於多岐。病生於有愛文人結習。自古固然。生死到來。決難僥幸。後之君子。當知鑒戒焉。</p>
</div></div>
<p class='juan'>淨土聖賢錄卷七</p>
</div><!-- end of div[@id='body'] -->
</body></html>