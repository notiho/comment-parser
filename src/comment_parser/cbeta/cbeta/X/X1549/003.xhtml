<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土聖賢錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu94' />淨土聖賢錄卷三</p>
<div class='div-other'><a id='mulu95' />
<p class='h1'>往生比邱第三之二</p>
<div class='div-other'><a id='mulu96' />
<p class='h2'>承遠</p><p>承遠。不詳其所出。始學於成都唐公。次資川詵公。至荊州。進學於玉泉真公。真公令居衡山設教。人從而化者萬計。始居山西南巖石下。人遺之食則食。不遺則食土泥。羸形垢面。躬負薪槱。凡化人。立中道而教之權。俾得以疾至。故示專念法門。書塗巷。刻谿谷。丕勤誘掖。人皆負布帛。斬木石。委之嚴戶。不拒不營祠宇既具。是為彌陀寺。營造之餘。則施與餓疾者。貞元十八年七月十九日終於寺。年九十一。先是有釋法照者。居廬山。由正定中。趨安樂國。見蒙惡衣侍佛者。佛告曰。此衡山承遠也。出而求之。肖焉。乃從之學。傳教天下。照在代宗時為國師。言其師有至德。天子南嚮而禮焉。度其德不可徵。乃名其居曰般舟道場。柳宗元為製碑。立石寺門之右<span class='note-inline'>(柳子厚文集)</span>。</p>
</div>
<div class='div-other'><a id='mulu97' />
<p class='h2'>法照</p><p>法照。不知何許人也。大歷二年。居衡州雲峯寺。勤修不懈。一日於僧堂粥鉢中。覩五色祥雲。雲內現山寺。寺東北有山。山下有㵎。㵎北有石門。門內復有一寺。牓曰。大聖竹林寺。他日。復於鉢中見雲中數寺。池臺樓觀。萬菩薩眾雜處其中。以所見問知識。有一僧曰。聖神變化。不可情測。若論山川勢面。乃五臺也。四年。照於郡之湖東寺。開五會念佛道場。感祥雲彌覆。雲中現樓閣。阿彌陀佛及二菩薩。身滿虗空。衡州舉郭。咸焚香瞻禮。良久方滅。照復遇一老人謂曰。汝曾發願往金色世界。禮覲大聖。今何輒止。言訖不見。照遂與同志數人。遠詣五臺。五年四月六日。至五臺縣佛光寺。其夕四更。遙見異光照身。即之。行五十里。得一山。山下有㵎。㵎北有一石門。見二童子。自稱善財難陀。引至一寺。牓曰大聖竹林寺。如鉢中所見。金地寶樹以為莊嚴。入寺登講堂。見文殊在西。普賢在東。各據師子座。萬眾圍繞而為說法。照作禮問曰。末代凡夫。去聖時遠。知識隘劣。障垢尤深。佛性無由顯現。佛法浩瀚。未審修何法門。最為其要。文殊告曰。汝今念佛。今正是時。諸修行門。無過念佛。供養三寶。福慧雙修。此之二門。最為善要。我於過去劫中。因觀佛故。因念佛故。因供養故。得一切種智。是故。一切諸法。般若波羅蜜。甚深禪起。乃至諸佛。皆從念佛而生。故知念佛。諸法之王。照問當云何念。文殊言。此世界西有阿彌陀佛。彼佛願力不可思議。汝當繼念。令無間斷。命終決定往生。永不退轉。語<span class='corr'>已</span>。二大聖同舒金臂摩照頂曰。汝以念佛故。不久證無上正等菩提。若善男女等。願疾成佛者。無過念佛。則能速證無上菩提。照歡喜作禮。辭而退。二童子送出寺門。舉頭忽失所在。乃立石標記其處。至四月十三日。照與五十餘僧。同往金剛窟。䖍心禮三十五佛名。照禮纔十徧。忽見其處廣大嚴淨琉璃宮殿。文殊普賢俱在一處。復獨詣金剛窟所。願見大聖。以身撲地。見梵僧佛陀波利。引入一院。額曰金剛般若寺。異寶莊嚴。光明閃爍。照雖歷覩靈異。而未語人也。是年十二月。於華嚴寺。入念佛道場。絕粒要期。誓生淨土。至七日初夜。正念佛時。見一梵僧入謂曰。汝所見臺山境界。胡不傳示世人。言畢不見。照心異之。翌日又見梵僧語如前。照曰。非敢秘密聖道。恐生疑謗耳。僧曰。大聖文殊。現在此山。尚招人謗。汝何惜焉。但以所見境界。普告眾生。使見聞者。發菩提心。作毒鼓緣耳。照遂憶所見。錄以傳世。明年。江東釋慧從。與華嚴寺諸僧。隨照至金剛窟。及立石標記處。瞻仰舊跡。大眾悲喜未<span class='corr'>已</span>。忽聞鐘聲。其音雅亮。節解分明。眾愈驚異。知照所見不虗。因書於屋壁。願見聞者共發勝心。後於化竹林寺題額處。建寺一區。仍號竹林焉。照於是篤志念佛。日夜無曠。忽見佛陀波利謂曰。汝華<span class='corr'>已</span>就。後三年華開矣。至期謂眾曰。吾行矣。端坐而逝。或言照嘗於并州五會念佛。德宗時詔入京師。教宮人念佛。亦及五會。號五會法師<span class='note-inline'>(宋高僧傳樂邦文類)</span>。</p>
</div>
<div class='div-other'><a id='mulu98' />
<p class='h2'>少康</p><p>少康。姓周。縉雲仙都山人。生而不言。七歲。入靈山寺禮佛。母問識否。忽發言曰。釋迦牟尼佛。父母遂捨之出家。年十五。能通五部經。貞元初。詣洛陽白馬寺。見殿中文字放光。探之。則善導和尚西方化導文也。康祝曰。若於淨土有緣。當使此文再現光明。言<span class='corr'>已</span>。光復閃爍。光中隱隱有化菩薩。康曰。劫石可磨。我願無易矣。遂之長安光明寺善導和尚影堂瞻禮。忽見導真像升空。謂曰。汝依吾教。廣化有情。他日功成。必生安養。南至江陵。遇一法師謂曰。汝欲化人。當往新定。緣在於彼。言訖不見。乃適新定。乞錢誘小兒念佛。念佛一聲。即與一錢。如是年餘。凡男女少長見康者。皆云阿彌陀佛。念佛之聲。盈於道路。遂於烏龍山建淨土道場。築壇三級。每遇齋日。善信畢集。所化三千許人。每升座。高聲唱佛。眾共和之。康一唱佛。眾見一佛從其口出。十聲。則有十佛。若貫珠焉。康謂眾曰。汝見佛者。必得往生。眾皆欣慰。二十一年十月。囑道俗曰。當於淨土起增進心。於閻浮提起厭離心。汝曹此時見我光明。真我弟子。遂放異光數道。寂然而逝。塔於臺巖。號臺巖法師<span class='note-inline'>(宋高僧傳樂邦文類)</span>。</p>
</div>
<div class='div-other'><a id='mulu99' />
<p class='h2'>辯才</p><p>辯才。姓李。襄陽人。其誕也。異香發於室。七歲。依峴山寂禪師出家。周遊列郡。師事長安安國寺懷威律師。報恩寺義頒律師。剖析經義。無所不通。後為章信寺僧主。密修淨土二十年。未嘗告人。獨與護戎任公善。謂曰。才必生淨土。期在十年。至期。使弟子報任公曰向所期<span class='corr'>已</span>及矣。任公至。才曰。吾去矣。安坐繩牀。默然歸寂。眾聞天樂西來。異香滿室。年五十六<span class='note-inline'>(宋高僧傳佛祖統紀)</span>。</p>
</div>
<div class='div-other'><a id='mulu100' />
<p class='h2'>善道</p><p>善道。臨淄人。嘗入大藏信手探卷。得觀無量壽佛經。乃專心念佛。修十六妙觀。及往廬山。觀遠公遺跡。愾然增思。後遁跡終南。修般舟三昧數載。覩寶閣瑤池。宛然在目。復往晉陽。從綽禪師授無量壽經。入定七日。綽請觀所生處。道報曰。師當懺悔三罪。方可往生。師嘗安佛像在檐牖下。自處深房。此一罪也。當於佛前懺。又甞役使出家人。此二罪也。當於四方僧前懺。又因造屋。多捐蟲命。此三罪也。當於一切眾生前懺。綽靜思往咎。洗心悔謝。久之。道因定出。謂綽曰。師罪滅矣。後有白光來照時。是往生相也。道行化京師。歸者如市。忽微疾。即掩室。怡然念佛而逝。異香天樂。向西而隱<span class='note-inline'>(佛祖統紀)</span>。</p>
</div>
<div class='div-other'><a id='mulu101' />
<p class='h2'>智欽</p><p>智欽。不詳其人。專習禪業。又禮念萬五千佛名至萬遍。後於柳州阿育王塔前。然一臂。求生淨土。弟子僧護。夜半見庭前光照異常。因問何人秉炬。凡三問。空中應曰。來迎欽法師耳。護急啟戶。見佛身放大光明。旛華寶葢。騰空飛下。欽即時化去<span class='note-inline'>(佛祖統紀)</span>。</p>
</div>
<div class='div-other'><a id='mulu102' />
<p class='h2'>知元</p><p>知元。字後覺。姓陳。眉州洪雅人。七歲在寧夷寺聽講涅槃經。宛如宿習。是夕夢佛手摩其頂。年十一出家。授以經疏。通達深奧。年十三。即升堂講論。黑白傾聽。宣宗朝。召入京。賜紫袈裟。奏復天下廢寺。尋乞歸故山。僖宗朝。錫號悟達國師。賜沈香座。膝上忽生人面瘡。時蜀僧迦羅摩。令元以泉水洗之。瘡忽語曰。公知袁盎殺晁錯乎。公即盎。我乃錯也。累世求報。而公十世為高僧。戒律精嚴。不得其便。今公受賜過奢。故能害之。而迦諾尊者以三昧水洗我。我去汝。不為怨矣。瘡遂差。元少欲。過中不食。六時行道。累致顯應。一日忽聞空中聲曰。必生淨土。乃訊曰。孰之語邪。空又應曰。佛也。又見一菩薩降庭中。丁寧讚諭。忽不見。臨終時。囑令棄屍飼魚鳥。曰吾久與西方淨土有期。今其時矣。言訖右脅面西而沒。年七十三<span class='note-inline'>(宋高僧傳神僧傳)</span>。</p>
</div>
<div class='div-other'><a id='mulu103' />
<p class='h2'>端甫</p><p>端甫。姓趙。天水人。母夢梵僧授舍利令吞之。遂誕甫。十歲。依道悟禪師出家崇福寺。十七剃染。隷安國寺。徧參講座。兼通經律。夢梵僧以瑠璃器盛滿舍利。令吞之曰。三藏大教。盡貯汝腹矣。自是才辯無礙。演經太原。傾都畢會。德宗徵入。賜紫方袍。迄順憲兩朝。俱見尊禮。講涅槃唯識。凡一百六十座。日持諸部。以淨土為息肩之地。所得供施數十百萬。悉以嚴飾殿宇。而方丈單牀。泊然自得。開成元年六月一日。西向右脇而滅。異香鬱然。茶毗得舍利三百餘粒<span class='note-inline'>(宋高僧傳)</span>。</p>
</div>
<div class='div-other'><a id='mulu104' />
<p class='h2'>雄俊</p><p>雄俊。姓周。成都人。善講說。無戒行。甞罷道從戎。尋復為僧。亦頗知愧悔。常持佛名。大歷中。暴亡。入冥。主者呵責。命付地獄。俊大呼曰。觀經言。造五逆罪。臨終十念。即得往生。雄俊雖造罪。不犯五逆。若凖念佛之功。合生淨土。不然。三世諸佛。即成妄語。遂合掌諦念。寶臺忽現。乘空西去。同時有自冥還者。傳其事云<span class='note-inline'>(宋高僧傳○佛祖統紀載雄俊入冥自陳念佛功主者放還乃入西山專意念佛居四年別眾坐逝與此互異)</span>。</p>
</div>
<div class='div-other'><a id='mulu105' />
<p class='h2'>惟恭</p><p>惟恭。荊州人。常事酒博。暇則誦經。祈生安養。同寺有靈巋者。迹頗類之。里人為之語曰。靈巋作盡業。惟恭繼其跡。地獄千萬重。莫厭排頭入。恭聞曰。我雖罪無所逃。然仰賴佛力。十念往生。豈復墮惡道邪。一日恭病。巋出寺。見少年手執樂器。問所從來。曰西來迎恭上人耳。一人懷中出蓮華。華合如拳。葉出異光。望寺而馳。次日至寺。恭<span class='corr'>已</span>亡矣。巋因感悟改節。以名德著<span class='note-inline'>(佛祖統紀)</span>。</p>
</div>
<div class='div-other'><a id='mulu106' />
<p class='h2'>大行</p><p>大行。齊州人初學天台教。後入泰山居焉。結草為衣。拾果為食。行法華三昧。感普賢大士現身。一日歎曰。人命無常。不久磨滅。未知來世。何處受生。遂入大藏叩禱。信手探之得阿彌陀經。於是專心思念阿彌陀佛。閱三七日。夜半忽覩琉璃地。心眼洞明。又見佛及二大士湧立空中。僖宗聞行名。詔入內。賜號常精進菩薩。後一年。琉璃地復現。謂左右曰。寶地復現。安養之期至矣。即日右脅而終<span class='note-inline'>(宋高僧傳佛祖統紀)</span>。</p>
</div>
<div class='div-other'><a id='mulu107' />
<p class='h2'>志通</p><p>志通。姓張。鳳翔人。出家遊洛下。遇嚩日囉三藏。行瑜伽教法。通禮事之。錢文穆王時。東遊吳越。入天台山。於智者道場。覽淨土靈瑞傳。發心願生彼國。自是不向西唾。不背西坐。一日登山中招手巖。誦四十八願。願速生淨土。投身而下。墮一大樹中。枝輭斡柔。殊無少損。乃復整身登巖。誓曰。大願<span class='corr'>已</span>發。餘生可厭。唯望聖眾。同來接引。再投而下。栖於草上。久之蘇矣。眾僧尋至掖歸。往越州法華山。默修淨業。後見白鶴孔雀成行而下。又見蓮華開合於前。通曰。白鶴孔雀。淨土境也。蓮華光相。受生處也。淨相見矣。乃起禮佛而終。茶毗。有五色祥雲環覆火上。舍利鱗砌於身<span class='note-inline'>(宋高僧傳佛祖統紀)</span>。</p>
</div>
<div class='div-other'><a id='mulu108' />
<p class='h2'>可止</p><p>可止。姓馬。范陽大房山人。年十二出家。十九抵五臺山求戒。感文殊靈光燭身。二十三。往并部習法華經百法論。後於長安開演。化導日眾。未幾。歸故鄉。母猶在堂。持盂乞食以養母。長誦金剛經。晚居長壽淨土院。後周廣順元年正月二十二日。微疾。召弟子念阿彌陀佛。助吾往生。奄然而化。年七十五<span class='note-inline'>(宋高僧傳)</span>。</p>
</div>
<div class='div-other'><a id='mulu109' />
<p class='h2'>紹巖</p><p>紹巖。姓劉。雍州人。七歲出家。依高安禪師。徧覽經書。有如宿習。後居錢塘湖心寺。恒諷持法華經。晝夜無間。期滿萬部。得生淨土。俄感蓮華生於陸地。誓焚身供養西方三聖。吳越王俶力勸止之。又投身曹娥江中。如有物藉其足。得不死。吳越王於寶塔寺。建淨土院以居之。宋開寶四年七月。有疾。不求藥石。作偈累篇。示門徒曰。吾誦經二萬部。決生安養。跏趺而化。茶毗。舍利無算。年七十三<span class='note-inline'>(宋高僧傳佛祖統紀)</span>。</p>
</div>
<div class='div-other'><a id='mulu110' />
<p class='h2'>守真</p><p>守真。姓紀。字法燈。永興萬年人。出家聖壽寺。謁從朗師學起信論。次依性光師傳華嚴法界觀。後禮演秘闍黎授瑜伽教。竝得心要。明達諸法。宣暢妙典。四十年無少怠。賜號曰昭信。常於中夜習西方無量壽觀。修念佛三昧。期生淨域。開寶四年秋八月九日。命眾同唱佛名。久之令止。奄然歸寂。年七十八。闍維獲舍利焉<span class='note-inline'>(宋高僧傳)</span>。</p>
</div>
<div class='div-other'><a id='mulu111' />
<p class='h2'>延壽</p><p>延壽。字沖元。錢塘王氏子也。少誦法華。錢文穆王時。知稅務。多用官錢買放生命。罪當死。引赴市曹。王使人瞷之。色不變。命釋之。投四明翠巖禪師出家。復參天台韶國師。發明心要。甞於國清寺行法華懺。禪觀中。見觀音菩薩以甘露灌其口。因是獲大辯才。以宿願未決。登智者禪院。作二鬮。一曰一心禪定。一曰萬行莊嚴淨土。冥心精禱。七拈皆得淨土鬮。於是一意修淨業。建隆二年。忠懿王請住永明寺。賜號智覺禪師。日課一百八事。夜往別峯。行道念佛。旁人時聞螺貝天樂之音。誦法華經。積一萬三千部。居永明十五年。弟子一千七百人。常與眾授菩薩戒。施鬼神食。買贖生命。皆以迴向淨土。著宗鏡錄一百卷。會天台賢首慈恩異同之旨。又著萬善同歸集。集中指歸淨土處。最為切要。其略曰。問。唯心淨土。周徧十方。何得托質蓮臺。寄形安養。而興取舍之念。豈達無生之門。忻厭情生。何成平等。答。唯心淨土者。了心方生。如來不思議境界經云。三世一切諸佛。皆唯心量。得隨順忍。或入初地。捨身速生極樂佛土。故知識心方生唯心淨土。著境祇墮所緣境中。既明因果無差。乃知心外無法。又平等之門。無生之旨。雖即仰教生信。其奈力量未充。觀淺心浮境強習重。須生佛國。以仗勝緣。忍力易成。速行菩薩道。十疑論云。智者熾然求生淨土。達生體不可得。即是真無生。此謂心淨故即佛土淨。愚者為生所縛。聞生即作生解。聞無生即作無生解。不知生即無生。無生即生。不達此理。橫相是非。此是謗法邪見人也。問。心外無法。佛不去來。何有見佛及來迎之事。答。唯心念佛。以唯心觀。徧該萬法。既了境唯心。了心即佛。故隨所念無非佛矣。般舟經云。如人夢見七寶親屬歡喜。覺<span class='corr'>已</span>追念。不知在何處。如是念佛。此喻唯心所作。即有而空。故無來去。又如幻非實。則心佛兩忘而不無幻相。則不壞心佛。空有無礙。即無去來。不妨普見。見即無見。常契中道。是以佛實不來。心亦不去。感應道交。唯心自見。如造罪眾生。感地獄相。唯識論云。一切如地獄。同見獄卒等。能為逼害事。故皆是罪人惡業心現。竝無心外實銅狗鐵蛇等事。世間一切事法。亦復如是。然彼遮那佛土。匪局東西。若正解了然。習累俱殄。理量雙親。問。觀經明十六觀門。皆是攝心修定。觀佛相好。諦了圓明。方階淨域。如何散心而能化往。答。九品經文。自有升降。上下該攝。不出二心。一定心。如修習定觀。上品往生。二專心。但念名號。眾善資薰。回向發願。得成末品。仍須一生歸命。盡報精修。坐臥之間。常面西向。當行道禮敬之際。念佛發願之時。懇苦翹誠。無諸異念。如就刑獄。若在狴牢。怨賊所追。水火所逼。一心求救。願脫苦輪。速證無生。廣度含識。紹隆三寶。誓報四恩。如斯志誠。必不虗棄。如或言行不稱。信力輕微。無念念相續之心。有數數間斷之意。恃此懈怠。臨終望生。但為業障所牽。恐難值其善友。風火逼迫。正念不成。何以故。如今是因。臨終是果。應須因實。果則不虗。聲和則響順。形直則影端也。如要臨終十念成就。但預辦津梁。合集功德。回向此時。念念不虧。即無慮矣。夫善惡二輪。苦樂二報。皆三業所造。四緣所生。六因所成。五果所攝。若一念心瞋恚邪婬。即地獄業。慳貪不捨。即餓鬼業。愚癡闇蔽。即畜生業。我慢貢高。即修羅業。堅持五戒。即人業。精修十善。即天業。證悟人空。即聲聞業。知緣性離。即緣覺業。六度齊修。即菩薩業。真慈平等。即佛業。若心淨。即香臺寶樹。淨剎化生。心垢。則邱陵阬坎。穢土稟質。皆是等倫之果。能感增上之緣。是以離自心原。更無別體。欲得淨果。但行淨因。如水性趨下。火性騰上。勢數如是。何足疑焉。又甞作四料簡云。有禪無淨土。十人九錯路。陰境若現前。瞥爾隨他去。無禪有淨土。萬修萬人去。<span class='corr'>但</span>得見彌陀。何愁不開悟。有禪有淨土。猶如帶角虎。現世為人師。當來作佛祖。無禪無淨土。鐵牀并銅柱。萬劫與千生。沒箇人依怙。開寶八年二月二十六日。晨起。焚香告眾。趺坐而化。年七十二。後有僧來自臨川。經年遶其塔。人問故。曰。我病入冥。見殿左供一僧像。王勤致禮拜。因詢其人。曰杭州永明壽禪師也。<span class='corr'>已</span>往生西方上上品矣。王重其德。故禮敬耳<span class='note-inline'>(樂邦文類萬善同歸)</span>。</p>
</div>
<div class='div-other'><a id='mulu112' />
<p class='h2'>晤恩</p><p>晤恩。字修<span class='corr'>己</span>。姓路。常熟人。年十三。聞人誦彌陀經。心有所感。遂投興福寺出家。後唐長興中。往崑山慧聚寺學南山律。既而聽習法華光明諸經。及止觀論咸造精微。終日一食。不離衣鉢。不畜財貨。臥必右脅。坐必跏趺。每布薩。必澘然流涕。徧誨人以西方淨業。及一乘圓旨。講演法華二十餘部。宋雍熈三年八月朔。夜覩白光自井而出。謂門人曰。吾報齡極於此矣。乃絕粒禁言。一心念佛。夢一沙門執金爐焚香。三遶其室。言是灌頂。吾<span class='corr'>已</span>生淨土。嘉汝所修。故來相迎。夢覺。呼門人至。猶聞異香。二十五日。為眾說止觀指歸。及觀心大義。端坐面西而化。年七十五。寺眾聞管弦鈴鐸之音。喨亮空中。久而漸遠。茶毗得舍利無算。恩弟子文備。洞明觀法。一室坐忘者三十年。雍熈二年。微疾。淨土見前。累足而逝<span class='note-inline'>(宋高僧傳佛祖統紀)</span>。</p>
</div>
<div class='div-other'><a id='mulu113' />
<p class='h2'>文輦</p><p>文輦。永嘉平陽人。既受戒。徧學三乘。依縉雲明昭禪師法會。疑情頓決。後復依天台德韶禪師。重有悟入。閱藏經三周。宗說兼通。逍遙無滯。太平興國三年。伐栴檀。結成一龕。趺坐其內。自持火炬。誓曰。願舍此殘軀。上供十方諸佛菩薩。命眾唱佛。助我往生。須臾焰發。其煙五色。旋轉虗空。猶聞佛聲。頃之乃寂。火熄。收舍利無算。年八十四<span class='note-inline'>(宋高僧傳)</span>。</p>
</div>
<div class='div-other'><a id='mulu114' />
<p class='h2'>義通</p><p>義通。字惟遠。姓尹。高麗國人。頂有肉髻。眉長五六寸。受具後。學華嚴起信。晉天福時。來遊中國。至天台雲居寺見韶國師。忽有契悟。及謁螺溪寂法師。聞一心三觀之旨。遂留受業。稱具體焉。開寶元年。漕使顧承徽。舍宅為寺。請通居之。太平興國七年。賜寺額為寶雲。通敷揚教觀。幾二十年。常呼人為鄉人。有問其故。曰。吾以淨土為故鄉。諸人皆當往生。即吾鄉中之人也。端拱元年十月二十一日。右脇而化。闍維。舍利盈滿。年六十二<span class='note-inline'>(佛祖統紀)</span>。</p>
</div>
<div class='div-other'><a id='mulu115' />
<p class='h2'>有基</p><p>有基。字及賢。姓王。錢塘人。五歲出家。從天台壽昌法超為師。十歲受具。聞四明寶雲傳智者教。往事之。受法華止觀。隨言解義。曲盡其妙。端拱元年。郡人講演教於太平興國寺。學者數百人。每白黑月。必集眾誦菩薩戒法。勸道俗念佛。四十年。數至萬人。遇歲歉則持鉢以供聽眾。祥符八年六月。示疾。弟子令祥請曰。和尚西歸。可無留訓。基乃廣談圓旨。逾時。眾忽見西方現光。空中奏樂。基曰。西方三聖人來也。即右脅西向而化。有夢基具威儀往西方者。有夢基坐青蓮華對佛說法者。有夢阿彌陀佛為基授記者。法智聞而歎曰。臥病談禪。臨終見佛。信希有事哉。茶毗。出舍利無算<span class='note-inline'>(佛祖統紀)</span>。</p>
</div>
<div class='div-other'><a id='mulu116' />
<p class='h2'>省常</p><p>省常。字造微。姓顏。錢塘人。七歲出家。十七受具戒。宋湻化中。住南昭慶。慕廬山之風。謀結蓮社。刻無量壽佛像。<span class='corr'>刺</span>血書華嚴淨行品。於是易蓮社為淨行社。士夫與會者。一百二十人。皆稱淨行弟子。王文正公旦為之首。比邱及千人焉。天禧四年正月十二日。常端坐念佛。有頃。厲聲唱曰。佛來也。泊然而化。眾見地色皆金。移時方隱。年六十二<span class='note-inline'>(佛祖統紀)</span>。</p>
</div>
<div class='div-other'><a id='mulu117' />
<p class='h2'>知禮</p><p>知禮。字約言。明州金氏子也。其父母禱佛求嗣。夢神僧攜一童[田/廾]之曰。此佛子羅睺羅也。未幾生禮。七歲喪母。號哭不絕。白父求出家。遂往太平興國寺。依洪選師得度。稍長。依寶雲寺義通法師學教觀。圓頓之旨。一受即了。湻化中。通既歸寂。受請主乾符寺。尋徙保恩院。敷揚教觀。學徒踵至。明州旱。禮與慈雲式公。修光明懺。約三日不雨。當自焚一手。如期果大雨。大中祥符三年。重建保恩。賜名曰延慶。六年。建念佛施戒會。親為疏文以勸曰。原夫一念本融。諸法無礙。遇熏既異。感報成差。是以順性而修。則顯諸佛淨土。隨情而作。則循五趣苦輪。所以處娑婆者。升出尤難。墮落者眾。經云。得人身者。如爪上土。失人身者。如大地土。直待三乘行備。方免四趣受生。葢境界麤強。煩惱熾盛。自力求脫。實難其人。若夫生安養者。國土莊嚴。身心清淨。直至成佛。不墮三塗。經云。尚無惡道之名。何況有實。又云。眾生生者。皆是阿鞞䟦致。若欲生彼。但當稱彼佛號。修彼佛慈。必為彼佛本願攝取。捨此報身。定生彼國。具如經說。實非臆談。今結萬人以為一社。心心繫念。日日要期。每歲仲春。同集一處。同修供養。同聽法音。會彼萬心。以為一志。俾成淨業。誓取往生。況劫濁命光。其猶風燭。一息不至。三塗現前。何得自寬。不思來報。當依佛語。無順人情。頓息攀緣。唯勤念佛。自此二月望日。歲舉會以為常。甞集十僧修法華懺三年。期以懺畢。焚身供養妙經。求生淨土。後為眾沮。不果。復集十僧修大悲懺三載。然三指供佛。天禧四年。駙馬李遵勗奏禮高行。賜號法智大師。勅令住世演教。禮以從上諸祖闡揚淨土者。多談事相。罕示觀門。暫被時機。未窮圓頓。因取天台觀無量壽經疏。研極理奧。曲暢元風。成妙宗鈔數萬言。其釋題略云。觀者。總舉能觀。即十六觀也。無量壽佛者。舉所觀要。攝十五境也。能觀皆是一心三觀。所觀皆是三諦一境。毗盧遮那徧一切處。一切諸法。皆是佛法。所謂眾生性德之佛。非自非他。非因非果。即是圓常大覺之體。故起信論云。所言覺義者。謂心體離念。離念相者。等虗空界。無所不徧。法界一相。即是如來常住法身。依此法身。說名本覺。故知果佛圓明之體。是我凡夫本具性德。故一切教所談行法。無不為顯此之覺體。故四三昧。通名念佛<span class='note-inline'>(一常坐即一行三昧二常行即般舟三昧三半行半坐即法華三昧四非行非坐亦名隨自意三昧詳見摩訶止觀)</span>。雖俱念佛。而是通塗顯諸佛體。若此觀門及般舟三昧。託彼安養依正之境。用微妙觀。專就彌陀顯真佛體。雖託彼境。須知依正同居一心。心性徧周。無法不造。無法不具。若一毫法從心外生。則不名為大乘觀也。所言心性具一切法造一切法者。實無能具所具能造所造。即心是法。即法是心。能造因緣。及所造法。皆悉當處全是心性。是故。今觀若依若正。乃法界心觀法界境。生於法界依正色心。是則名為唯依唯正唯色唯心唯觀唯境。故釋觀字用一心三觀。釋無量壽用一體三身。體宗力用。義竝從圓。判教屬頓。寄語行者。觀雖深妙。本被初心。若能進功。何憂不就。縱未入品。為因亦強。生至彼邦。得預大會。所見依正。微妙難思。速入聖階。度生亦廣。況塵境麤強。誠為險處。故須外加事懺。內勤理觀。正助雙行。加願要制。必於寶剎。速證無生。今解觀門。其意在此。禮他所撰述。多指歸淨土。此其最切者。時方詔天下立放生池。禮歲遇佛生日。結放生會。集眾作法。縱諸魚鳥。有司以聞。勅樞密劉筠撰文。立碑院內。天聖六年正月元日。將示寂。建光明懺七日。至五日。結跏趺坐。召大眾說法畢。驟稱阿彌陀佛數百聲。奄然而逝。年六十九。露龕二七日。爪髮加長。闍維時。舌根不壞。若蓮華然<span class='note-inline'>(四明教行錄觀經疏鈔佛祖統紀)</span>。</p>
</div>
<div class='div-other'><a id='mulu118' />
<p class='h2'>遵式</p><p>遵式。字知白。台州寧海葉氏子也。母夢嚥明珠而生式。稍長往東掖山依義全師出家。勤苦自厲。初學律部。繼入國清寺。然指普賢像前。誓傳天台教法。雍熈初。往四明寶雲寺事義通法師。常行方等三昧。積勞嘔血。兩足皮裂。以死自誓。忽見觀音垂手指其口。引出數蟲。又指端出甘露灌之。覺身心清涼。所患頓失。<span class='corr'>已</span>而頂高寸許。聲如洪鐘。慧辯無礙。通示寂。式反天台。淳化元年。居寶雲。至道二年。結緇素專修淨業。作誓生西方記。咸平中。歸東掖。建精舍。率眾修念佛三昧。祥符七年。應杭人請主昭慶寺。尋赴蘇州講經開元寺。復反杭。主靈山。王欽若判杭州。奏復天竺寺舊名。賜式號曰慈雲。式嘗以天台智者放生故事語欽若。欽若因奏請以西湖為放生池。報可。先後依經撰集諸懺法。圓融三觀。以淨土為歸。又因知府馬亮問道。述往生淨土決疑行願二門。其決疑門略云。佛法有二。一者小乘不了義法。二者大乘了義法。大乘中復有了義不了義。今談淨土。唯是大乘了義中了義之法也。此教詮旨。圓融因果。頓足佛法之妙。經云。十方諦求。更無餘乘。惟一佛乘。斯之謂與。是則十方淨穢。卷懷同在於剎那。一念色心。羅列徧周於法界。竝天真本具。非緣起新成。一念既然。一塵亦爾。故能一一塵中一切剎。一一心中一切心。一一心塵復互周。重重無盡無障礙。一時頓現非隱顯。一切圓成無勝劣。我心既然。生佛體等。此則迴神億剎。實生於自<span class='corr'>己</span>心中。孕質九蓮。豈逃乎剎那際內。信此圓談。則事無不達。昧斯至理。則觸類皆迷。故云諸佛如來是法界身。入一切眾生心想中。乃至是心作佛。是心是佛。今但直決疑情。令知淨土百寶莊嚴。九品因果。竝在眾生介爾心中。理性具足。方得往生事用隨願自然。免信常流。執此非彼。其行願門文多不載。別有論往生坐禪觀法云。欲修往生觀者。當於一處。繩牀西向。易觀想故。表正向故。跏趺端坐。頂脊相對。不昂不傴。調和氣息。定住其心。然所修觀門。經論甚多。初心凡夫。那能徧習。今從要易。略示二種。於二種中。仍逐所宜。不必併用。其有於餘觀想熟者任便。但得不離淨土法門。皆應修習。所言二種。一者扶普觀意。坐<span class='corr'>已</span>。自想即時所修。計功合生極樂世界。當便起心。生於彼想。於蓮華中結跏趺坐。作華合想。作華開想。當華開時。有五百色光來照身想。作眼目開想。見佛菩薩及國土想。即於佛前坐聽妙法。及聞一切音聲。皆說所樂聞法。所聞要與十二部經合。作此想時。大須堅固。令心不散。心想明了。如眼所見。經久乃起。二者直想阿彌陀佛丈六金軀。坐於華上。專繫眉間白毫一相。其毫長一丈五尺。周圍五寸。外有八楞。其毫中空。右旋宛轉。在眉中間。瑩淨明徹。不可具說。顯映金顏。分齊分明。作此想時。停心注想。堅固勿移。然復應觀。想念所見。若成未成。皆想念因緣。無實性相。所有皆空。一如鏡中面像。如水現月影。如夢如幻。即空即假即中。不一不異。非縱非橫。不可思議。心想寂靜。則能成就念佛三昧。天聖中。別於寺東建日觀庵。送想西方。為往生之業。尋講維摩經畢。與眾訣別。以講席付弟子祖韶。作謝緣詩。示將歸寂。其明年為明道元年。十月八日。有疾。卻醫藥。仍為眾略說法要。令請彌陀像。或以觀音至。禮炷香祝曰。我觀觀世音。前際不來。後際不去。十方諸佛。同住實際。願受我一炷之香。諸佛證明。往生安養。或叩其所歸。對以寂光淨土。至晚坐脫。年六十九。人見大星隕於靈鷲峯。紅光赫然<span class='note-inline'>(樂邦文類佛祖統紀蓮宗寶鑑)</span>。</p>
</div>
<div class='div-other'><a id='mulu119' />
<p class='h2'>義懷</p><p>義懷。姓陳。永嘉樂清人。遊京師。投景德寺為行童。天聖中。試經得度。徧參諸方。依明覺禪師於翠峯。偶汲水折擔。忽大悟。作偈呈覺。覺稱善。其後五坐道場。自鐵佛至天衣。化導甚廣。懷既了法原。仍密修淨土。嘗問學者云。若言捨穢取淨。厭此欣彼。則取捨之情。乃是眾生妄想。若言無淨土。則又違佛語。畢竟如何。復自答云。生則決定生。去則實不去。晚以疾居池陽松山庵。弟子智才住臨平佛日寺。迎歸侍奉。才往蘇州。懷促之歸。別眾而逝。年七十二<span class='note-inline'>(僧寶傳樂邦文類)</span>。</p>
</div>
<div class='div-other'><a id='mulu120' />
<p class='h2'>本如</p><p>本如。明州句章人。少依法智法師。善詞翰。嘗請益經義。法智曰。為我作知事三年。卻向汝道。三年復請。法智厲聲一喝。復呼曰。本如。如豁然有省。以頌呈。法智肯之。祥符四年。主東山承天寺。大振法道。歷三十年。講法華涅槃光明觀無量壽等經。及天台教觀。至六七遍。嘗集百僧修法華長懺一年。瑞應屢見。寶歷二年。賜號神照法師。與丞相章得象諸賢結白蓮社。仁宗欽其道。賜名白蓮寺。皇祐三年五月十八日。微疾。升堂說法。與眾訣別。遂逝。年七十。時江上漁人見雲端有僧西向去。天氣盛暑。異香非常。明年。門人啟鑰貌如生。有大蓮華產於塔前<span class='note-inline'>(佛祖統紀)</span>。</p>
</div>
<div class='div-other'><a id='mulu121' />
<p class='h2'>仁岳</p><p>仁岳。字潛夫。姓姜。霅川人。聞法智南湖之化。往而學焉。久之。豁然有得。又與十同志修請觀音三昧。宴坐靜室。恍如夢覺。後歷主杭州叢席。大宏法化。年老還鄉主祥符。賜號淨覺。晚年專修淨業。然三指供佛。持律至嚴。治平元年三月二十四日。謂門人曰。吾翌日午刻當行。及明日。留偈安坐而逝。嘗著彌陀經疏二卷。又作指歸記二卷以釋之。其後三十年。寺眾夢岳謂宜遷塔。及開龕。色身不壞。舍利盈滿。遂具禮葬焉<span class='note-inline'>(佛祖統紀)</span>。</p>
</div>
<div class='div-other'><a id='mulu122' />
<p class='h2'>處謙</p><p>處謙。姓潘。永嘉人。母夢瑞雲入懷。娠三年始生。依常寧寺契能出家。祥符初得度。即往學於天竺。慈雲深器之。復謁神照如法師。大明圓頓之旨。未幾居首座。尋歸主常寧。歷慈雲妙果赤城慧林淨住南屏天竺。十坐道場。閱四十年。講唱不倦。登門者三千人。賜號神悟。熈寧八年四月十五日。晨興。沐浴更衣。集眾諷普賢行法。阿彌陀經。頃之升座。稱讚淨土功德。復告眾曰。吾得無生日用久矣。今以無生而生淨土。寂然而逝<span class='note-inline'>(佛祖統紀)</span>。</p>
</div>
<div class='div-other'><a id='mulu123' />
<p class='h2'>慧才</p><p>慧才。姓王。永嘉樂清人。祥符初得度。年十三。受具戒。往學於四明。自恨昏鈍。常持大悲呪。忽夢一梵僧長數丈。脫袈裟被之。翌日臨講。豁然開悟。前後所聞。一時洞曉。後謁慈雲。北面服勤。旦夜不替。治平初。住法慧寶閣。賜號廣慈。未久。退居雷峯塔下。每翹足誦大悲呪百八為課。又翹足一晝夜。誦彌陀佛號。一夕夢至寶閣宮殿。有告之曰。淨土中品。汝所生也。元豐元年春。為道俗千人授大戒於雪峯。方羯摩。觀音像頂放光明。燈炬日光。皆為映奪。淨慈守一禪師為作戒光記。六年五月二十一日。更衣就座。書偈贊佛畢。曰。吾生淨土決矣。泊然而往。年八十六<span class='note-inline'>(佛祖統紀釋氏稽古略)</span>。</p>
</div>
<div class='div-other'><a id='mulu124' />
<p class='h2'>靈照</p><p>靈照。姓盧。蘭溪人。出家寶慧寺。未朞月。通法華光明二經。數歲往錢塘依香巖湛師學教觀。復往吳興依淨覺岳師。台宗戶牗無不通曉。元豐中。主吳山解空寺。繼遷景德寺。熈寧中。遷華亭超果寺。先後數歲中。遇春首。必開淨業社。與者二萬人。輒多獲驗。嘗於夢中見三聖儀相。跪而問曰。靈照一生誦大乘經。期生安養。克果願否。觀音指曰。淨土不遠。有願即生。又誦經深夜。忽夢普賢示身。遂發心造普賢像。誦經萬部。以嚴淨業。元祐五年冬。臥疾。謂侍者曰。吾安養之期<span class='corr'>已</span>至。遂面西累足而化。闍維。異香襲人。舍利流迸<span class='note-inline'>(佛祖統紀)</span>。</p>
</div>
<div class='div-other'><a id='mulu125' />
<p class='h2'>思義</p><p>思義。字和甫。姓凌。湖州武康人。試法華經第一得度。依明智韶法師學。悟解過人。修四三昧行。頸上生一肉癭。夜夢功德天食之以桃。其疾即消。熈寧四年。賜紫服。號淨慧。丞相蘇頌帥杭。請師居天竺。大振道法。元祐三年二月十八日。中夜。忽趺坐別眾而逝。眾誦念久之忽蘇曰。適隨觀音大士行。見金色人長身垂臂。謂我曰。汝報緣未盡。過七日當來迎。至二十五日。復趺坐而化。<span class='corr'>瘞</span>龕之日。有赤雲垂布。如引導狀。向西而沒<span class='note-inline'>(佛祖統紀)</span>。</p>
</div>
<div class='div-other'><a id='mulu126' />
<p class='h2'>宗賾</p><p>宗賾。襄陽人。父早亡。母陳氏。鞠養於舅氏。少習儒業。博通世典。年二十九。禮真州長蘆秀禪師出家。深明宗要。元祐中。住長蘆寺。迎母於方丈東室。勸母薙染。持念阿彌陀佛。始終七載。母臨終無疾。念佛而逝。賾自謂報親之心盡矣。乃遵廬山之規。建蓮華勝會。普勸僧俗。習西方妙觀。其次專持佛名。迴向發願。期生淨土。自為文以唱之曰。夫以念為念。以生為生者。常見之所失也。以無念為無念。以無生為無生者。邪見之所惑也。念而無念。生而無生者。第一義諦也。是以實際理地。不受一塵。則上無諸佛之可念。下無淨土之可生。佛事門中。不捨一法。則總攝諸根。葢有念佛三昧。還原要術。示開往生一門。所以終日念佛而不乖於無念。熾然往生而不乖於無生。故能凡聖各住自位。而感應道交。東西不相往來。而神遷淨剎。此不可得而致詰也。故經云。若人聞說阿彌陀佛。執持名號。乃至是人終時。心不顛倒。即得往生阿彌陀佛極樂國土。夫如來世尊。雖分折攝二門。現居淨穢兩土。然本聖之意。豈直以娑婆國土。邱陵坑坎。五趣雜居。土石諸山。穢惡充滿。以是為可厭。極樂世界。黃金為地。行樹參空。樓聳七珍。華敷四色。以是為可欣。葢以初心入道。忍力未湻。須託淨緣。以為增上。何則。娑婆國土。釋迦<span class='corr'>已</span>滅。彌勒未生。極樂世界。阿彌陀佛。現在說法。娑婆國土。觀音勢至。徒仰嘉名。極樂世界。彼二上人。親為勝友。娑婆國土。諸魔競作。惱亂行人。極樂世界。大光明中。決無魔事。娑婆國土。邪聲撓亂。女色妖婬。極樂世界。水鳥樹林。咸宣妙法。正報清淨。實無女人。然則修行緣具。無若西方。淺信之人。偏生疑謗。竊嘗論之。此方之人。無不厭俗舍之喧煩。慕蘭若之寂靜。故有捨家出家。則殷勤贊歎。而娑婆眾苦。何止俗舍之喧煩。極樂優游。豈直蘭若之寂靜。知出家為美而不願往生。其惑一也。萬里辛勤。遠求知識者。誠以發明大事。決擇死生。而彌陀世尊。色心業勝。願力洪深。一演圓音。無不明契。願參知識。而不欲見佛。其惑二也。叢林廣眾。皆樂棲遲。少眾道場。不欲依附。而極樂世界。一生補處。其數甚多。諸上善人。俱會一處。既欲親近叢林。而不慕清淨海眾。其惑三也。此方之人。上壽不過百歲。而童癡老髦。疾病相仍。昏沈睡眠。常居大半。菩薩猶昏隔陰。聲聞尚昧出胎。則尺璧寸陰。十喪其九。而未登不退。實為寒心。西方之人。壽命無量。一託蓮胞。更無死苦。相續無間。直至菩提。所以便獲阿惟越致。佛階決定可期。流轉娑婆促景。而迷於淨土長年。其惑四也。若乃位居不退。果證無生。在欲無欲。居塵不塵。方能興無緣慈。運同體悲。迴入塵勞。和光五濁。其有淺聞單慧。或與少善相應。便謂永出四流。高超十地。詆訶淨土。耽戀娑婆。掩目空歸。宛然流浪。竝肩牛馬。接武泥犁。不知自是何人。擬比大權菩薩。其惑五也。故經云。應當發願。願生彼國。則不信諸佛誠言。不願往生淨土。豈不迷哉。若夫信佛言而生淨土。則界繫之所不能拘。劫波之所不能害。謝人間之八苦。無天上之五衰。尚無惡道之名。何況有實。唯顯一乘之教。決定無三。歸依一體三寶。奉事十方如來。佛光照體。萬惑潛消。法味資神。六通具足。三十七品助道法。應念圓成。三十二應隨類身。徧塵剎土。周旋五越。普被諸根。不動一心。徧行三昧。灑定水於三千。引眾生於火宅。自利利他。皆悉圓滿。然則唯心淨土。自性彌陀。葢解脫之要門。乃修行之捷徑。是以了義大乘。無不指歸淨土。前賢後聖。自他皆願往生。凡以度人。先須自度故也。嗚呼。人無遠慮。必有近憂。一失人身。萬劫深悔。故率大海眾。各念彌陀佛。百聲千聲。乃至萬聲。迴向同緣。願生彼國。竊冀蓮池勝會。金地法明。綺互相資。必諧斯願。操舟順水。更加櫓棹之功。十萬之遙。可不勞而至也。賾一夕夢一烏巾白衣。風貌清美。可三十許。揖謂賾曰。欲入蓮華會。求書一名。賾乃取會錄問曰。何姓名。答曰。普慧。書<span class='corr'>已</span>。白衣又云。家兄亦求書一名。曰令兄何名。答曰普賢。言訖遂隱。既覺。謂諸耆宿曰。華嚴經離世間品。有普賢普慧二菩薩。助揚佛法。吾今建會。共期西方。感二大士幽贊。乃以二大士為會首。於是遠近皆嚮化焉<span class='note-inline'>(蓮宗寶鑑樂邦文類)</span>。</p>
</div>
<div class='div-other'><a id='mulu127' />
<p class='h2'>元淨</p><p>元淨。字無象。姓徐。杭州於潛人。十歲出家。稍長。就學於慈雲。慈雲沒。復事明智。聞講止觀。悟第一義。應太守呂臻請。住大悲閣。賜號辯才。遷主上天竺。尋退隱南山之龍井。時賢蘇軾趙忭輩。欽其德器。屢致褒詠。<span class='corr'>已</span>復主靈山慈雲講席。說法晝夜無間。居常精修淨土。未嘗暫歇。焚指供佛。左三右二。嘗禱大士求放光。光即隨現。一日與僧熈仲同食。仲視淨眉間有光如螢。攬之得舍利數粒。後常有於臥處得舍利者。將示寂。乃入方圓庵晏坐。謝賓客。止飲食。語僧道潛曰。吾淨業<span class='corr'>已</span>成。七日無障。所願遂矣。及七日。出偈示眾。右脅而化。年八十一。時元祐六年九月晦也<span class='note-inline'>(佛祖統紀樂邦文類)</span>。</p>
</div>
<div class='div-other'><a id='mulu128' />
<p class='h2'>從雅</p><p>從雅。錢塘人。始從海月辯法師學止觀。後入南山天王院。誦法華經五藏。金剛般若經四藏。彌陀經十藏。禮舍利塔千徧。禮釋迦三十萬拜。彌陀百萬拜。佛號五千萬聲。禮法華一字三拜者三過。心期淨土。一生坐不背西。無為楊傑述安樂國讚三十首以贈。雅欲發起眾信。遂於淨住寺圖九品三輩。刻傑讚於石。或奏雅道行。賜號法寶。一日無病。面西趺坐而逝。天樂鳴空。室有異香<span class='note-inline'>(佛祖統紀)</span>。</p>
</div>
<div class='div-other'><a id='mulu129' />
<p class='h2'>可久</p><p>可久。不詳其所出。居明州。常誦法華。願生淨土。人號為久法華。元祐八年。年八十一。坐化。越三日。還謂人曰。吾游淨土。見諸勝境。與經符契。此間修淨業者。蓮華臺上。皆<span class='corr'>已</span>標名。標金臺者。一成都廣教院勳公。一明州孫十二郎。一可久。標銀臺者。一明州徐道姑。言訖。復化去五年。徐道姑亡。異香滿室。十二年。孫十二郎亡。天樂迎空。久言悉驗<span class='note-inline'>(淨土文)</span>。</p>
</div>
<div class='div-other'><a id='mulu130' />
<p class='h2'>擇瑛</p><p>擇瑛。姓俞。嚴州桐江人。出家於杭州壽寧寺。熈寧中。參神悟法師。深悟止觀之道。閱不二門金錍。不寢者數月。當湖魯氏創一院以迎瑛。大開法施。久之。遨遊杭秀蘇湖間。嘗作往生淨土十願文曰。願我永離三惡道。願我速斷貪瞋癡。願我常聞佛法僧。願我勤修戒定慧。願我恒隨諸佛學。願我不退菩提心。願我速見阿彌陀。願我決定生安養。願我分身徧塵剎。願我廣度諸眾生。元符二年春。於杭之祥符寺示疾。俄奮身凭几西向。誦阿彌陀經。卷終而逝<span class='note-inline'>(樂邦文類佛祖統紀)</span>。</p>
</div>
<div class='div-other'><a id='mulu131' />
<p class='h2'>宗本</p><p>宗本。字無喆。姓管。常州無錫人。出家後。參天衣懷禪師。念佛有省。後居杭州淨慈寺。歲大旱。湖井皆竭。寺西隅忽湧甘泉。得金鰻魚。浚為井。寺僧千餘。賴以汲飲。張氏有女死。母夢女為蛇。既覺。得蛇棺下。持詣本為說法。俄有黑蟬翔棺上。而蛇失所在。母祝曰。若吾女者。可入籠中。當再持詣淨慈。如其祝。本復為說法。是夕。女見夢曰。二報<span class='corr'>已</span>解脫矣。母因問生死輪迴。是信有之。何以得免。女曰。六道四生。如井上轆轤。無一人可免。唯修出世法。當得脫耳。盍問淨慈法主乎。其顯化類如此。本奉詔入東京慧林寺。召對稱旨。賜號圓照禪師。平時密修淨業。時雷峯才法師。神遊淨土。見一殿殊麗。人曰。以待淨慈本禪師耳。又資福曦公至慧林。禮足施金而去。人詰其故。曰。吾定中見金蓮華。人言以俟慧林本公。其他蓮華無數。云以待受度者。或有萎者。云是退墮人也。晚居蘇州靈巖寺。元符間。將示寂。沐浴而臥。弟子環擁請偈。本熟視曰。癡子。我尋常尚懶作偈。今日作甚麼偈。尋常要臥便臥。今日亦何須特地坐也。乃索筆書後事付守榮。擲筆而逝。若熟睡者然<span class='note-inline'>(佛祖統紀蘇州府志)</span>。</p>
</div>
<div class='div-other'><a id='mulu132' />
<p class='h2'>有嚴</p><p>有嚴。姓胡。台州臨海人。六歲依靈鷲從師。十四受具。往東山學於神照。契一心三觀之旨。修法華三昧。旋主赤城寺。紹聖中。隱故山東峯。廬於樝木之旁。因自號樝菴。嚴護戒律。一鉢之餘。不畜分寸。所修三昧。每現瑞應。專事淨業。其所論述。多激勸往生。或問生欲天者。十善為因。生色天者。禪定為因。生淨土者。必須修無生妙觀。乃可得耳。今之學者。都懵教旨。謂生天難而生淨土易。又孰信乎。答曰。法無難易。難易在人。難者疑情。咫尺萬里。易者信心。萬里咫尺。所云修無生妙觀得生者。此乃上品往生之一門耳。然不可闢一門而塞多門。安樂集云。生淨土者有二種。一有相心。謂著相欣樂。二無相心。謂理觀相應。若今之世。中下鈍根。愚迷障重。待理觀相應方生者。或少矣。原夫佛慈接物。方便多門。有定散之善焉。有佛法之力焉。有事福而假願力迴向焉。有垂終劇怖而賴求救焉。如是等類。百千萬數。<span class='corr'>但</span>藉其一。必得往生。定善者修心妙觀。首楞嚴定是也。散善者。如無量壽經十念念佛。亦得往生。是也。佛力者。緣阿彌陀佛大悲願力。攝取念佛眾生。眾生承佛願力。即得往生。如劣夫從轉輪王。一日一夜。周行四天下。非其自力。輪王之力也。法力者。如佛告蓮華明王菩薩。令誦灌頂神呪。加持沙土。散亡者尸。或亡者墓。彼之亡者。或墮地獄餓鬼畜生中。承是真言。生極樂國。是也。事福假迴向者。慈心不殺。具諸戒善。受持秘呪。讀誦大乘。種種福善。迴向莊嚴。成淨土因。得生極樂。是也。垂終求救者。臨命終時。火車相現。稱佛力故。猛火化為清涼風。如僧雄俊及張鍾<span class='corr'>馗</span>。一稱佛號。俱生淨土。是也。是故。經云諸小行菩薩及修小功德者。不可稱計。皆當往生。佛曰易往。子曰難生。乍可順教而談易往。開人解脫之門。不須執迷而說難生。塞彼菩提之路。建中靖國元年孟夏。一日天神降空中謂曰。師淨業成矣。又夢池中大蓮華。天樂圍繞。乃作自餞詩示眾。後七日跏趺而化<span class='note-inline'>(佛祖統紀樂邦文類)</span>。</p>
</div>
<div class='div-other'><a id='mulu133' />
<p class='h2'>妙生</p><p>妙生。會稽人。習律學。勤修淨土之業。與大通本禪師。居潮山象塢。共明此道。一夕會門人諷彌陀經。就榻端坐。焚香合掌。嗒然而化<span class='note-inline'>(佛祖統紀)</span>。</p>
</div>
<div class='div-other'><a id='mulu134' />
<p class='h2'>曇異</p><p>曇異。姓杜。餘姚人。皇祐間得度。習教觀於天竺明智。後入雷峯廣慈之室。孜孜叩擊。二十年無倦志。學成歸里。敷講故山。專勤淨業。誦法華至五千部。普賢彌陀各萬卷。崇寧元年秋。示疾。集眾告曰。吾生淨土時至。當乘金臺。隨佛西邁。即澡身端坐。結印而逝。火餘。舌根舍利。如貫珠然<span class='note-inline'>(佛祖統紀)</span>。</p>
</div>
<div class='div-other'><a id='mulu135' />
<p class='h2'>善本</p><p>善本。姓董。開封人。母無子。禱佛乃生。及長。試華嚴經得度。為圓照本師弟子。時號大小本。奉詔住上都法雲寺。賜號大通。後歸杭州象塢寺。杜門卻掃。專修淨業。有僧定中見方丈彌陀佛示金色身。大觀三年十二月甲子。屈三指。告門人曰。止有三日在。至期。趺坐面西而化<span class='note-inline'>(佛祖通載佛祖統紀)</span>。</p>
</div>
<div class='div-other'><a id='mulu136' />
<p class='h2'>宗坦</p><p>宗坦。姓申。潞州黎城人。年十六。落髮受具。少通義學。長而遍訪名師。垂五十年。名播講林。晚於唐鄧汝潁之間。講淨土觀經。勸人念佛。求生安養。聽者如雲。皆稟淨業。後於唐州青臺鎮。誓求安養。持名作觀。未嘗暫忘。政和四年四月二十七日。夢中見阿彌陀佛告曰。汝說法止六日。當生淨土。覺而白眾。次日講唱不輟。至五月四日後夜。自知時至。鳴鐘集眾。告曰。因緣聚散。固當有時。淨土勝緣。豈宜錯過。願眾念佛。助我往生。又日。享年七十六。四大分離處。淨土禮彌陀。永超三界苦。言<span class='corr'>已</span>坐脫。滿室雷鳴。白雲覆地。從西而來。三日方歇<span class='note-inline'>(蓮宗寶鑑)</span>。</p>
</div>
<div class='div-other'><a id='mulu137' />
<p class='h2'>中立</p><p>中立。姓陳。明州鄞人。九歲。出家於甬東棲心寺。受諸經卷。過目不忘。治平中。試經得度。初依廣智學教觀。及神智繼主南湖。復依之。座下二百人。無出立右者。神智謝事。立繼其席。常以淨業誘人。命其徒介然創十六觀堂。以延淨業之士。<span class='corr'>已</span>而謝去。未幾。重興寶雲寺。又退居白雲庵。日宣止觀法門。著述頗眾。應眾請重主南湖。升座說法。開牗無盡。前後誦淨名光明數十過。誦法華逾萬部。為人祈禳輒驗。政和五年四月辛亥夕。忽謂門人法維曰。聞異香否。即集眾含笑言曰。吾往生期至。面西坐逝<span class='note-inline'>(佛祖統紀)</span>。</p>
</div>
<div class='div-other'><a id='mulu138' />
<p class='h2'>元照</p><p>元照。字湛然。姓唐。餘杭人。初依東藏慧鑒律師。專學毗尼。後從神悟謙師。講天台教觀。謙勗以究明法華為本務。復從廣慈才法師受菩薩戒。戒光發見。乃博究南山一宗。杖錫持鉢。乞食於市。晚主靈芝三十年。傳戒度僧及六十會。篤意淨業。每曰。生宏律範。死歸安養。平生所得。唯二法門。嘗集淨業禮懺儀。自為序曰。元照自下壇來。便知學律。<span class='corr'>但</span>稟性庸薄。為行不肖。後遇天台神悟法師。苦口提誨。始知改跡。深求祖教。博究佛乘。於是發大誓願。常生婆娑五濁惡世。作大導師。提誘羣主。令入佛道。復見高僧傳慧市法師云。方土雖淨。非吾所願。若使十二劫蓮華中受樂。何如三塗極苦處救眾生也。由是堅持所見。歷涉歲年。於淨土門。略無歸向。見修淨業。復生輕謗。後遭重病。色力痿羸。神識迷茫。莫知趣向。既而病差。頓覺前非。悲泣感傷。深自克責。志雖洪大。力未堪任。仍覽天台十疑論。初心菩薩。未得無生忍。要須常不離佛。又引智度論云。具縛凡夫。有大悲心。願生惡世。救苦眾生。無有是處。譬如嬰兒。不得離父母。又如弱羽。祇可<span class='corr'>傅</span>枝。自是盡棄平生所學。專尋淨土教門。二十餘年。未嘗暫舍。研詳理教。披括古今。頓釋羣疑。愈加深信。復見善導和尚專雜二修。若專修者。百即百生。若雜修者。萬千一二。心識散亂。觀行難成。一志專持四字名號。幾生逃逝。今始知歸。仍以所修。展轉化導。盡未來際。洪贊何窮。方便多門。以信得入。如大勢至。以念佛心。獲悟圓通。入三摩地。復自思念。<span class='corr'>已</span>前所造無量罪業。不信淨土。謗法毀人。業因既成。苦果必就。內懷慚恥。曉夕兢惶。於是躬對聖前。吐露肝膽。五體投地。苦到懺悔。仍發大願。普攝眾生。同修念佛。盡生淨土。欲常修習。須立軌儀。故集諸文。布成此法。從始至末。第列十門。竝準聖言。咸遵古式。事從簡要。法在精專。後賢披覧。知我志焉。又撰十六觀經小彌陀義疏。其外著述累數百卷。政和六年秋。命弟子諷觀經及普賢行願品。趺坐而化。西湖漁人。皆聞空中天樂聲<span class='note-inline'>(樂邦文類佛祖統紀西湖高僧傳事略)</span>。</p>
</div>
<div class='div-other'><a id='mulu139' />
<p class='h2'>法宗</p><p>法宗。姓顏。錢塘人。十歲出家。依廣慈才法師。專研教觀。十九。從廣慧初法師。服勤十年。後歸侍廣慈。依止觀修大悲三昧。綿歷九載。凡有禱祈。悉獲靈應。嘗與天竺光明懺期。至五日。禪觀中。忽見慈雲法師。侍僧數十。宗作禮問曰。自昔同修者。皆得生淨土否。慈雲曰。元照<span class='corr'>已</span>得往生。擇瑛尚欲宏經惡道。汝宜勤修以成本願。宗歸建淨土道場。刻西方三聖像。然五指供佛。每月集四十八人。同修淨業。名卿賢士。多預其會。政和七年春。微疾。夢彌陀聖眾。授手接引。後三日。沐浴易衣。盥口。寂然而逝<span class='note-inline'>(佛祖統紀)</span>。</p>
</div>
<div class='div-other'><a id='mulu140' />
<p class='h2'>了然</p><p>了然。姓薛。臨海人。母患無子。禱於寺。夢僧授以蓮華。令食之。曰汝生子必出家。未幾生子。稍長。遂令出家。十六受具。從安國慧法師學教觀。慧解驟發。夢泛海。見觀世音。坐山上竹林間。因說百偈以讚。覺憶其半。自是頓發辯才。後住白蓮寺。講演天台教觀。二十餘年。日唯一食。常坐達旦。一夕夢二龍戲空中。一化為神人。從空中下。於衣袖出簡示云。師七日當行。既寤。撾鼓集眾說法。垂囑後事。<span class='corr'>已</span>而大書曰。因念佛力。得生極樂。凡汝諸人。可不自勉。即沐浴更衣。與眾同聲誦阿彌陀經。至西方世界。倐然而化。眾聞天樂盈空。祥光燭天表。弟子與咸有空二人亦修淨業。皆念佛坐脫<span class='note-inline'>(佛祖統紀明高僧傳)</span>。</p>
</div>
<div class='div-other'><a id='mulu141' />
<p class='h2'>智仙</p><p>智仙。姓李。仙居人。幼不樂世俗。出家遊學至天竺。得三觀之旨於首座明義。還鄉依白蓮慧師聽講止觀。大有發明。竟嗣其席。常時繫念。唯在淨土。或曰。法華三昧。一土一切土。一身一切身。一佛一切佛。何不依止觀修法華三昧。而沾沾往生為。仙曰。荊溪云。分別功德品中。直觀此土。四土具足。故此佛身。即三佛身。此大眾。即一切眾。以惑未斷故。須修同居淨土。問者云。同居類多。何必極樂。仙曰。教說多故。宿緣厚故。令專住故。佛願攝故。仙住白蓮寺講道十三年。西向禮念。未嘗少廢。覺微疾。別諸外護。還寺易牀西向。設彌陀像。請觀堂行人誦彌陀經。卷未終而坐脫。比鄰能仁寺僧。皆聞念佛聲沸天。仙樂盈耳。黎明乃知仙亡<span class='note-inline'>(佛祖統紀)</span>。</p>
</div>
<div class='div-other'><a id='mulu142' />
<p class='h2'>智深</p><p>智深。姓沈。嘉禾人。初依海月辯法師學教觀。既成。歸嘉禾崇福西寺。建光明期懺會。二十年如一日。行業上聞。賜號慈行。平居專志淨土。勸人稱佛號。從其教者。往往得顯驗。政和五年六日。示疾。客至。談論如常。客方出。<span class='corr'>已</span>坐脫矣。人共見紫雲向西而沒。茶毗日。異香襲人。舍利無算<span class='note-inline'>(佛祖統紀)</span>。</p>
</div>
<div class='div-other'><a id='mulu143' />
<p class='h2'>思照</p><p>思照。姓陽。錢塘人。十四歲。從淨住從雅聽法華方等於南屏。復往東掖參神悟。大有契入。<span class='corr'>刺</span>血書法華經。一字一禮。如是十過。誦十六觀經五藏。彌陀經十藏。法華經一千部。禮華嚴梵網淨土七經等凡二百七十卷。專修念佛三昧。築小庵曰德雲。刻三聖像。每夜四更即起唱佛。懈怠比邱。聞聲悚愧。又於月二十三日。率道俗繫念三聖。常及千眾。凡三十年。一日語其徒曰。夜夢佛金身丈六。此往生之兆也。乃日請七僧助念。至七日晚。涌身合掌。厲聲唱佛。趺坐結印而化。時宣和元年春也。闍維。牙齒明瑩。如玉石然<span class='note-inline'>(佛祖統紀)</span>。</p>
</div>
<div class='div-other'><a id='mulu144' />
<p class='h2'>若愚</p><p>若愚。姓馬。海鹽人。學教於辯才淨法師。居龍井久之。後於湖之仙潭。營室接待僧眾。建無量壽佛閣。勸道俗念佛。來者嘗數百人。三十年中。預會諸賢。臨沒時。多有瑞應。或奏愚道行。賜號法鑑。</p>
<p>釋則章與愚為友。同修淨行。章既歿。愚夢神人告曰。汝同學則章。得普賢行願三昧。<span class='corr'>已</span>生淨土。彼方待汝。愚乃沐浴更衣。命眾諷觀無量壽佛經。端坐默聽。誦畢。忽云淨土現前。吾其往矣。遽書偈而化。偈曰。本自無家可得歸。雲邊有路許誰知。溪光搖落西山月。正是仙潭夢斷時。又曰。室裏千花羅網。夢中七寶蓮池。踏得西歸路穩。更無一點狐疑。時靖康元年九月也。年七十二。闍維。得舍利數百粒<span class='note-inline'>(佛祖統紀)</span>。</p>
</div>
<div class='div-other'><a id='mulu145' />
<p class='h2'>仲閔</p><p>仲閔。衢州人。受業祥符寺。後依南文法師。以雄辯見稱。政和初。還鄉居浮石山。學者驟至。嘗言吾座下不五百眾。不講大部。故一生唯講光明觀音。順寂之日。集眾昇堂。登師子座。方趺坐。忽見銀臺自西至。閔曰。吾平生解第一義。願取金臺。今何不然。瞑目而化<span class='note-inline'>(佛祖統紀)</span>。</p>
</div>
<div class='div-other'><a id='mulu146' />
<p class='h2'>介然</p><p>介然。明州鄞人。受業福泉山延壽寺。時明智立法師居南湖。從之學教觀。元豐初。專修淨業。三載期滿。謂同修者曰。念佛三昧。往生要法也。乃然三指。誓建十六觀堂。中設西方三聖像。環以池蓮。工竣。復然三指以報佛恩。建炎四年正月七日。金兵至明州。寺眾盡散。然獨不去。兵至。訶之曰。不畏死邪。然曰。貧僧一生願力。建此觀堂。今老矣。不忍舍去以求生也。金兵義之。謂曰。為我歸北地。當作觀堂。似此規制。遂強之行。後人以去日為之忌。尊之曰定慧尊者。立像於觀堂之側<span class='note-inline'>(佛統祖紀)</span>。</p>
</div></div>
<p class='juan'>淨土聖賢錄卷三</p>
</div><!-- end of div[@id='body'] -->
</body></html>