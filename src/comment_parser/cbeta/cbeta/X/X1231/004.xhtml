<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>心賦注</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu4' />註心賦卷第四</p><p class="byline">宋杭州慧日永明寺智覺禪師延壽述</p>
<div class='div-orig'><p>若空孕色。猶藍出青。馬鳴因茲而製論。</p>
</div>
<div class='div-commentary'><p style="margin-left:1em">馬鳴菩薩。是西天第十二祖師。造一千部論。數內有一心遍滿論。乃至諸論。皆研心起。離眾生心。無一字可說。故云。無法可說。是名說法。又如天親菩薩。造頌及論。成立佛經。令諸學者。了知萬法。皆不離心。故云。自心起信。還信自心。</p>
</div>
<div class='div-orig'><p>釋迦由此而弘經。</p>
</div>
<div class='div-commentary'><p style="margin-left:1em">諸佛證心成佛。從心演教。因心度人。若離於心。亦無三寶四諦。世出世間等法。如肇論云。為莫之大故。乃反於小成。施莫之廣故。乃歸於無名。何謂小成。通百千恒沙之法門。在毛頭之心地。何謂無名。形教遍於三千。無名相之可得故。以唯是一心故。如傅大士行路難云。君不見心相微細最奇精。非因非緣非色名。雖復恬然非有相。若凡若聖<span class='corr'>己</span>之靈。此靈無形而常應。雖復常應實無形。心性無來亦無去。流轉六趣實無停。正覺覺此真常覺。方便鹿苑制尊經。</p>
</div>
<div class='div-orig'><p>外道打髑髏之時。察吉凶之往事。</p>
</div>
<div class='div-commentary'><p style="margin-left:1em">增一阿含經云。佛與鹿頭梵志俱行。至大畏林。取人髑髏。授與鹿頭。此外道善解諸聲。問云。此是何人髑髏。鹿頭打作一聲。答云。此是男子。因百節酸疼故命終。今生三惡道。又打一髑髏云。被人害死。此人持十善。今得生天。佛一一問之。皆答不謬。是以聲中本具諸法。眾生日用不知。故知聲處全耳。法法皆心故。</p>
</div>
<div class='div-orig'><p>相者占人面之際辯。貴賤之殊形。</p>
</div>
<div class='div-commentary'><p style="margin-left:1em">定慧論云。如人面色。具諸休否。若言有相。問者不知。若言無相。占者淵解。當隨善相者。信人面上具一切相也。心亦如是。具一切相。眾生相隱。彌勒相顯。如來善知。故遠近皆記。不善觀者。不信心具一切相。當隨如實觀者。信心具一切相也。又如彌勒相骨經云。一念見色。有三百億五陰生滅。一一五陰。即是眾生。</p>
</div>
<div class='div-orig'><p>大體平分。玄基高峙。十心九識之宗。</p>
</div>
<div class='div-commentary'><p style="margin-left:1em">十心者。華嚴疏云。此一心。約性相體用本末即入等義。有十心門。一假說一心。則二乘人。謂實有外法。<span class='corr'>但</span>由心變動。故說一心。二相見俱存故說一心。此通八識及諸心所。并所變相分。本影具足。由有支等熏習力故。變現三界依正等報。三攝相歸見故說一心。亦通王數。但所變相分。無別種生。能見識生。帶彼影起。四攝數歸王故說一心。唯通八識。以彼心所依王無體。亦心變故。五以末歸本說一心。謂七轉識。皆是本識差別功能。無別體故。經偈云。譬如巨海浪。無有若干相。諸識心如是。異亦不可得。六攝相歸性說一心。謂此八識皆無自體。唯如來藏平等顯現。餘相皆盡。一切眾生即涅槃相。經云。不壞相有八。無相亦無相。七性相俱融說一心。謂如來藏舉體隨緣。成辦諸事。而其自性本不生滅。即此理事混融無礙。是故一心二諦。皆無障礙。八融事相入說一心。謂由心性圓融無礙。以性成事。事亦鎔融不相障礙。一入一切。一一塵內。各見法界。天人脩羅等。不離一塵。九令事相即說一心。謂依性之事。事無別事。心性既無彼此之異。事亦一切即一。如經偈云。一即是多。多即一等。十帝網無礙說一心。謂一中有一切。彼一切中復有一切。重重無盡。皆以心識如來藏性圓融無盡。以真如性畢竟無盡故。觀一切法即真如故。一切時處皆帝網故。九識者。一眼識。二耳識。三鼻識。四舌識。五身識。六意識。七末那識。八阿賴耶識。九真識。九識者。以第八染淨別開為二。以有漏為染。無漏為淨。前七識不分染淨。以俱是轉識攝故。第八既非轉識。獨開為二。謂染與淨。合前七種。故成九識。又第九識。亦名阿陀那識。密嚴經說九識為純淨無染識。如瀑流水。生多波浪。諸波浪等以水為依。五六七八等。皆以阿陀那識為依故。</p>
</div>
<div class='div-orig'><p>三細六麤之旨。</p>
</div>
<div class='div-commentary'><p style="margin-left:1em">三細者。一者業相。即無明業相。以依不覺故心動。說名為業。覺則不動。動則有苦。果不離因故。二者轉相。即能見相。以依動故能見。不動則無見。三者現相。即境界相。以依能見故境界妄現。離見則無境界。第一業相。未分能所。第二轉相。漸立見分。第三現相。頓現相分。論云。不覺故心動者。動為業識。理極微細。謂本覺心因無明風。舉體微動。微動之相。未能外緣。即不覺故。為精動隱流之義。精者細也。隱者密也。即是細動密流難覺故。所以云不覺。謂從本覺有不覺生。即為業相。喻如海微波。從靜微動。而未從此轉移本處。轉相者。假無明力。資助業相。轉成能緣。有能見用。向外回起。即名轉相。雖有轉相。而未能現五塵。所緣境相。喻如海波浪。假於風力。兼資微動。從此擊波轉移而起。現相者。從轉相而成現相。方有色塵山河大地器世間等。如仁王經云。初剎那識異於木石者。有說初識。隨於何趣續生位中。最初剎那第八識也。識有緣慮。異於木石。有說初識。如楞伽經云。諸識有三種相。謂轉相。業相。真相。言真相者。本覺真心。不籍妄緣。名自真相。業相者。根本無明。起靜令動。動為業識。極微細故。轉相者。是能見相。依前業相轉成能緣。雖有能緣。而未能顯所緣境故。現相者。即境界相。依前轉相。能現境故。又云。頓分別知自心及身。安立受用境界如次。即是根身外器色等五境。以一切時任運現故。此是三細。即本識故。最初業識。即為初依生起門為次第故。又遠劫來。時無初始。過未無體。熏習唯心。妄念為初。違真起故。又從靜起動。名之為業。從內趣外。名之為轉。真如之性不可增減。名為真相。亦名真識。此真識。即業轉現等三性。即神解性。不同虗空。通名識。亦名自相。不籍他成故。亦名智相。覺照性故。所以云。本覺真心。不籍妄緣。以真心之體。即是本覺。非動轉相。是覺性故。又釋云。初剎那識異於木石者。謂一念識有覺受故。異於木石。即顯前念中有末心所見赤白二穢。即同外器木石種類。此識生時。攬彼為身。故異木石。問。遠劫無始。名初識耶。答。過去未來無體。剎那熏習。唯屬現在。現在正起妄念之時。妄念違真。名為初識。非是過去有識創起。名為初識也。應知橫該一切處。豎通無量時。皆是即今現在一心。決無別法。所以法華經云。我觀久遠猶若今日。則三世情消。契無時之正軌。一真道現。證唯識之圓宗。<span class='corr'>已</span>上釋三細相訖。次解六麤相者。論云。後以有境界緣故。復生六種相。故名麤。六麤者。一起計。一者智相。依於境界。心起分別。愛與不愛故。二生愛。二者相續相。依於智故。生其苦樂。覺心起念。相應不斷故。三取著。三者執取相。依於相續。緣念境界。住持苦樂。心起著故。四立名。四者計名字相。依於妄執。分別假名言相故。五造業。五者起業相。依於名字。尋名取著。造種種業故。六受報。六者業繫苦相。以住業受報。果不自在故。上三細六麤。總攝一切染法。皆因根本無明。不了真如一心而起。</p>
</div>
<div class='div-orig'><p>根身國土。因本識而先生。</p>
</div>
<div class='div-commentary'><p style="margin-left:1em">根身器世間。從第八識而建立。如唯識論云。一切三界。但唯有識。識有二種。一顯識。即是本識。此本識。轉作五塵四大等。二分別識。即是意識。於顯識中。分別作人天長短大小男女諸佛等。分別一切法。譬如依鏡影色得起。如是緣顯識。分別識得起。又轉識。能迴轉造作無量識法。或轉作根。或轉作塵。轉作我。轉作識。如此種種不同。唯識所作。或於自於他。互相隨逐。於自則轉為五陰。於他則轉為怨親中人。一一識中。皆具能所。能分別是識。所分別是境。能即依他性。所即分別性。由如此義。離識之外。更無別境。但唯有識。又轉識論。明所緣識。轉有二種。一轉為眾生。二轉為法。一切所緣。不出此二。此二實無<span class='corr'>但</span>是識轉作二相貌也。又論云。雖非無色。而是識變。謂識生時。內因緣力。變似眼等。色等相現。即以此相。為所依緣。然眼等根。非現量得。以能發識。比知是有。此但功能。非外所造。外有對色。理既不成。故應但是內識變現。釋云。眼等雖有所依所緣之色。而是識所變現。非是心外別有極微以成根境。但八識生時。內因緣種子力等。第八識變似五根五塵。眼等五識。依彼所變根。緣彼本質塵境。雖親不得。要託彼生。實於本識色塵之上。變作五塵相現。即以彼五根為所依。以彼及此二種五塵為所緣緣。五識若不託第八所變。便無所緣緣。所緣緣中。有親疏故。然眼等根非現量者。色等五塵。世間共見。現量所得。眼等五根。非現量得。除第八識緣及如來等緣。是現量得。世不共信餘散心中無現量得。此但能有發識之用。比知是有。此但有功能。非是心外別有大種所造之色。此功能言。即是發生五識作用。觀用知體。如觀生芽。比知種體是有。所以密嚴經偈云。眼色等為緣。而得生於識。猶火因薪熾。識起亦復然。境轉隨妄心。猶鐵逐礠石。如乾城陽燄。愚渴之所取。中無能造物。但隨心變異。復如乾城人。往來皆不實。眾生身亦爾。進止悉非真。亦如夢中見。寤後即非有。妄見蘊等法。覺<span class='corr'>已</span>本寂然。四大微塵聚。離心無所得。</p>
</div>
<div class='div-orig'><p>妍醜高低。從分別而潛起。</p>
</div>
<div class='div-commentary'><p style="margin-left:1em">凡分別。屬第六意識。分別有三。一自性分別。二隨念分別。三計度分別。如祖師偈曰。境緣無好醜。好醜起於心。心若不強名。妄心從何起。妄心既不起。真心任遍知。</p>
</div>
<div class='div-orig'><p>矗然端直。靡歷光陰。德用之道恢廓。善巧之門甚深。</p>
</div>
<div class='div-commentary'><p style="margin-left:1em">若不先了真如一心。為自行化他之本。曷能酬本願。起化輪。垂善巧權門。備無邊德用。如十住經序云。以靈照故。統名一心。以所緣故。總號一法。若夫名隨數變。則浩然無際。統以心法。則未始非一。又十二門論序云。論之者。欲以窮其心源。盡其至理也。若一理之不盡。則眾異紛然。有惑趣之乖。一源之不窮。則眾途扶疎。有殊致之迹。殊致之不夷。乖趣之不泯。大士之憂也。</p>
</div>
<div class='div-orig'><p>金地酥河。匪出化源之意。</p>
</div>
<div class='div-commentary'><p style="margin-left:1em">百法鈔云。十地菩薩。所變大地為黃金。攪長河為酥酪。化肉山魚米等事。令眾生得實用。此皆不離大菩薩之心。然地種不動。但令所度眾生自心感見。乃是菩薩本願力為增上緣。令眾生見如是事。</p>
</div>
<div class='div-orig'><p>人波鬼火。寧離業識之心。</p>
</div>
<div class='div-commentary'><p style="margin-left:1em">唯識論云。且如一水。四見成差。天見是寶嚴地。人見是水。餓鬼見是火。魚見是窟宅。故知前塵無定相。轉變由人。如云。境隨業識轉。是故說唯心。識論云。身不定如鬼者。或見猛火。或見膿河等。實是清河。無外異境。然諸餓鬼。悉皆同見膿滿河而流。乃至慳悋業熟同見此。若由昔同業各熏自體。此時異熟皆並現前。彼多有情同見斯事。實無外境。為思憶故。準其道理。世間亦然。共同造作所有熏習成熟之時更無別相。色等相分從識而生。是故定知不由外境。識方得起。現見有良家賤室貧富等異。如是便成見其色等應有差別。同彼餓鬼見成非等。然諸餓鬼雖同一趣。見亦差別。由業異故。所見亦然。彼或有見大熱鐵圍。融煑迸灒。或時見有屎尿橫流。非相似故。或有雖同人趣。薄福之人。金帶現時。見為鐵鏁。或見是蛇。吐其毒火。是故定知。雖在人趣。亦非同見。但唯識變。法無差別。如先德云。人水鬼火。豈在異方。毛海芥山。誰論巨細。一塵一識。萬境萬心矣。又襄邑縣有賴鄉。鄉中有廟。廟有九井。若齋潔入祠者。汲水則溫清。若濫濁入祠者。汲水則混濁。又漢時鄭弘。夜宿郊外一川澤。忽逢故友。四顧荒榛。沽酒無處。因投錢水中。各飲水而醉。故知境隨業識而轉。物逐情感而生。若離於心。萬法何有。</p>
</div>
<div class='div-orig'><p>跡現多門。光韜實地。不用天眼而十方洞明。</p>
</div>
<div class='div-commentary'><p style="margin-left:1em">華嚴疏云。菩薩悟普法故。名為普眼。眼外無法。故名普眼。既心眼之外。無纖毫之法。即知心遍一切處。故楞嚴經云。十方虗空生汝心中。猶如片雲點太清裏。豈空中十方國土。而不明見乎。所以志公和尚偈云。大士肉眼圓通。二乘天眼有瞖。又淨名經云。不以二相見。名真天眼。以了一心。無相可得。由無相即無有二。是名真天眼。</p>
</div>
<div class='div-orig'><p>豈運神通而千界飛至。</p>
</div>
<div class='div-commentary'><p style="margin-left:1em">不動一心。恒遍十方剎海。無來去之相。是神足通。故經云。諸佛菩薩。於無二法中。現大神變矣。</p>
</div>
<div class='div-orig'><p>未離兜率。雙林而<span class='corr'>已</span>般涅槃。</p>
</div>
<div class='div-commentary'><p style="margin-left:1em">華嚴論明如來八相成道。釋天猶未下。母胎猶未出。雙林而<span class='corr'>已</span>般涅槃。不出一剎那際三昧。當知降生時。即是說法時。即是涅槃時。以不出一心故爾。肇論涅槃論云。至人空洞無像。而物無非我。會萬物以為<span class='corr'>己</span>者。其唯聖人乎。何則。非理不聖。非聖不理。理而為聖者。聖不異理也。故天帝曰。般若當於何求。善吉曰。般若不可於色中求。亦不可離色中求。又曰。見因緣起為見法。見法為見佛。斯則物我不異之教。所以至人戢玄機於未兆。藏冥運於即化。總六合以鏡心。一去來以成體。古今通。始終同。窮本極末。莫之與二。浩然大均。乃曰涅槃。</p>
</div>
<div class='div-orig'><p>不起樹王。六欲而早昇忉利。</p>
</div>
<div class='div-commentary'><p style="margin-left:1em">華嚴經云。不離覺樹而昇釋天。古釋云。若約處相入門。以一處中有一切處故。是此天宮等本在樹下。故不須起。然是彼用。故說昇也。若約相入門。以一處入一切處故。樹遍天中。亦不須起。欲用天宮表法昇進。故云昇也。然佛體無不遍周。但隨眾生心想見。如不思議經云。以一切佛一切諸法。平等平等皆同一理。如陽燄等。一切眾生及諸如來一切佛土。皆不離想。乃至若我分別。佛即現前。若無分別。都無所見。想能作佛。離想無有。如是三界一切諸法。皆不離心。</p>
</div>
<div class='div-orig'><p>堅貞難並。泡沫非同。立絕相之相。</p>
</div>
<div class='div-commentary'><p style="margin-left:1em">金剛經云。若見諸相非相。則見如來。以心無形相。故號無相法門。亦名無相道場。若於一切相。見無相之理。即見唯心如來。</p>
</div>
<div class='div-orig'><p>運無功之功。</p>
</div>
<div class='div-commentary'><p style="margin-left:1em">向心外有作。皆是有功。若諦了一心本來具足無漏性起功德。則是無功之功。故云。有功之功。功歸敗壞。無功之功。功不虗棄。</p>
</div>
<div class='div-orig'><p>慈勑分明。始因四念之處。</p>
</div>
<div class='div-commentary'><p style="margin-left:1em">大涅槃經最後垂示。總前教迹同此指歸以四念處。即是心賦所明一切眾生身受心法。如經云。佛告阿難。如汝所問佛涅槃後依何住者。阿難。依四念處嚴心而住。觀身性相同於虗空。名身念處。觀受不在內外。不住中間。名受念處。觀心但有名字。名字性離。名心念處。觀法不得善法。不得不善法。名法念處。阿難。一切行者應當依此四念處住。又云。譬如國王。安住<span class='corr'>己</span>界。身心安樂。若在他界。則得眾苦。一切眾生亦復如是。若能自住於<span class='corr'>己</span>境界。則得安樂。若至他界。則遇惡魔。受諸苦想。自境界者。謂心四念處。他境界者。謂五欲也。華手經云。佛告䟦陀婆羅。於爾時世。一切善人應作是念。我等當自依四念處者。於聖法中。一切諸法皆名念處。何以故。一切諸法常住自性。無能壞故。一切諸法皆名念處者。故知即法是心。即心是法。皆同一性。豈能壞乎。若有二法。則有相壞。大寶積經偈云。得無動處者。常住於無處。無動處者。則自心境界。此境界即無處所。如金剛三昧經云。心無邊際。不見處所。論釋云。心無邊際者。歸一心原。心體周遍。遍十方故無邊。周三世故無際。雖周三世。而無古今之殊。雖遍十方。而無此彼之處。故言不見處所。大法炬陀羅尼經云夫念處者。云何念義。當知是念。無有違諍。隨順如法。趣向平等。離諸邪念。無有移轉及諸別異。唯是一心。</p>
</div>
<div class='div-orig'><p>教文審的。終歸三點之中。</p>
</div>
<div class='div-commentary'><p style="margin-left:1em">三點者。如世∴字三點。不縱不橫。不並不別。所謂解脫。法身。般若。夫法身即是人人須有。靈智故名般若。若得般若。則一切處無著。不為境縛。即是解脫。又若顯法身而得解脫。則功全由般若。非唯此二法。一切萬行皆因般若成立。故五度如盲。般若如導。若布施無般若。唯得一世榮。後受餘殃債。若持戒無般若。暫生上欲界。還墮泥犁中。若忍辱無般若。報得端正形。不證寂滅忍。若精進無般若。徒興生滅功。不趣真常海。若禪定無般若。但行色界禪。不入金剛定。若萬善無般若。空成有漏因。不契無為果。故知般若。是險惡徑中之導師。迷闇室中之明炬。生死海中之智檝。煩惱病中之良醫。碎邪山之大風。破魔軍之猛將。照幽途之赫日。警昏識之迅雷。抉愚盲之金鎞。沃渴愛之甘露。截癡網之慧刃。給貧乏之寶珠。若般若不明。萬行虗設。祖師云。不識玄旨。徒勞念淨。不可剎那忘照。率爾相違。以此三法。不縱不橫。非一非異。能成涅槃祕藏。如大涅槃經云。佛言。我今當令一切眾生。及以我子四部之眾。悉皆安住祕密藏中。我亦復當安住是中。入於涅槃。何等名為祕密之藏。猶如∴字。三點若並。則不成∴。縱不成∴如魔醯首羅面上三目。乃得成∴。三點若別。亦不得成。我亦如是。解脫之法亦非涅槃。如來之身亦非涅槃。摩訶般若亦非涅槃。三法各異亦非涅槃。我今安住如是三法。為眾生故名入涅槃。所以云。法身常。種智圓。解脫具一切。皆是佛法。無有優劣。故不縱。三德相冥。同一法界。出法界外。何處別有法。故不橫。能種種建立。故不一。同歸第一義。故不異。雖三而一。雖一而三。一則壞於三諦。異則迷於一實。在境則三諦圓融。在心則三觀俱運。在因則三道相續。在果則三德周圓。如是本末相收。方入大涅槃祕密之藏。古德云。此之三德。不離一如。德用分異。即寂之照為般。若。即照之寂為解脫。寂照之體為法身。如一明淨圓珠。明即般若。淨即解脫。圓體即法身。約用不同。體不相離。故此三法。不縱不橫。不並不別。如天之目。似世之∴。名祕密藏。為大涅槃。又台教類通三軌法。一真性軌。二觀照軌。三資成軌。即是三德。以真性軌為一乘體。此為法身。一切眾生悉一乘故。以觀照軌為般若。祇點真性寂而常照。便是觀照第一義空。以資成軌為解脫。祇點真性法界含藏諸行。無量眾善即如來藏。三法不一不異如點。如意珠中論光論寶。光寶不與珠一。不與珠異。不縱不橫。三法如是。</p>
</div>
<div class='div-orig'><p>性非造作。</p>
</div>
<div class='div-commentary'><p style="margin-left:1em">性地圓成。非干意造。故圓教立無作四諦。</p>
</div>
<div class='div-orig'><p>理實鎔融。</p>
</div>
<div class='div-commentary'><p style="margin-left:1em">鎔者銷也。融者和也。理能銷萬事。和百法。終歸一道。</p>
</div>
<div class='div-orig'><p>明之而心何曾動。昧之而路自迷東。</p>
</div>
<div class='div-commentary'><p style="margin-left:1em">起信論云。復次顯示從生滅門即入真如門。所謂推求五陰。色之與心。六塵境界。畢竟無念。以心無形相。十方求之終不可得。如人迷故謂東為西。方實不轉。眾生亦爾。無明迷故謂心為念。心實不動。若能觀察知心無念。即得隨順入真如門故。</p>
</div>
<div class='div-orig'><p>任竭海移山。未是無為之力。縱躡虗履水。皆為有漏之通。</p>
</div>
<div class='div-commentary'><p style="margin-left:1em">法華經頌云。若接須彌。擲置他方無數佛土。亦未為難。若以足指動大千界。遠擲他國。亦未為難。乃至若佛滅後。於惡世中能說此經。是則為難。又西天外道。以持呪力。能移山塞海。及得五神通。皆不免生死。但能覺了即心是佛。復能開示自覺覺他。紹隆佛種。此難信之法。淺機難解。故云能說此經是則為難。是以寶藏論云。通有五種。一曰道通。二曰神通。三曰依通。四曰報通。五曰妖通。妖通者。狐狸老變。木石精化。附傍人神。聰慧奇異。此謂妖通。何謂報通。鬼神逆知。諸天變化。中陰了生。神龍隱變。此謂報通。何謂依通。約法而知。緣身而用。乘符往來。藥餌靈變。此謂依通。何謂神通。靜心照物。宿命記持。種種分別。皆隨定力。此謂神通。何謂道通。無心應物。緣化萬有。水月空華。影像無主。此謂道通矣。</p>
</div>
<div class='div-orig'><p>辯玉須真。探珠宜靜。但向境外而求心。焉知圓光而在眚。</p>
</div>
<div class='div-commentary'><p style="margin-left:1em">眚者目病。首楞嚴經云。如世間人目有赤眚。夜見燈光別有圓影五色重疊。此況迷心為境之人。不知境是自心。如燈上圓光。認為他境。</p>
</div>
<div class='div-orig'><p>揑目之處。飛三有之虗華。</p>
</div>
<div class='div-commentary'><p style="margin-left:1em">首楞嚴經云。三界有法。揑所成故。於欲界色界無色界中所有之法。皆是揑出。本無來處。徹底唯空。又如揑目生華。有何真實。唯有真心遍一切處。有佛無佛。性相常住。故經云。眼病見空華。除瞖不除華。妄心執有法。遣執不遣法。又一切國土。皆想持之。取像曰想。若無想則無境。如盛熱時。地蒸炎氣。日光爍之。遠望似水。但是心想。世間所見。皆如燄水。無有真實。如華嚴經頌云。勇猛諸佛子。隨順入妙法。善觀一切想。心想方世間。眾想如陽燄。令眾生倒解。菩薩善知想。捨離一切倒。眾生各別異。形類非一種。了達皆是想。一切無真實。十方諸眾生。皆為想所覆。若捨顛倒見。則滅世間想。世間如陽燄。以想有差別。知世住於想。遠離三顛倒。譬如熱時燄。世見謂為水。水實無所有。智者不應求。眾生亦復然。世趣皆無有。如燄住於想。無礙心境界。</p>
</div>
<div class='div-orig'><p>迷頭之時。認六塵之幻影。</p>
</div>
<div class='div-commentary'><p style="margin-left:1em">首楞嚴經云。佛言。富樓那。汝豈不聞室羅城中演若達多。忽於晨朝以鏡照面。愛鏡中頭眉目可見。瞋責<span class='corr'>己</span>頭不見面目。以為魑魅。無狀狂走。此人何因無故狂走。富樓那言。是人心狂。更無他故。是以三界之中。見有見無。盡是心狂。終無外境。</p>
</div>
<div class='div-orig'><p>順法界性。合真如心。智必資理而成照。理不待發而自深。意絕思惟。鑒徹十方之際。佛不說法。聞通無盡之音。</p>
</div>
<div class='div-commentary'><p style="margin-left:1em">意絕思惟者。寶雨經云。如理思惟。是名供養一切如來。如理思惟者。即是絕一切思惟。如六祖云。善惡都莫思量。自然得入心體。佛不說法者。大涅槃經云。若知如來常不說法。是名具足多聞。所以法華玄義云。手不執卷。常讀是經。口無言音。遍誦眾典。佛不說法。恒聞梵音。心不思惟。普照法界。故知不動真心。獲如是功德。</p>
</div>
<div class='div-orig'><p>莫摘枝苗。須搜祖禰。豁爾而無明頓開。湛然而情塵自洗。惡從心起。如鐵孕垢而自毀鐵形。善逐情生。猶珠現光而還照珠體。</p>
</div>
<div class='div-commentary'><p style="margin-left:1em">猶珠現光而還照珠體者。如古釋云。止觀無所現有三義者。一無心現約止。二所現空約觀。三無別體約止觀契合。又一約心。二約境。三心境兩冥。又一約智。二約理。三理智冥契。就第三義中疏先正釋。後自體顯照故名為覺者。通妨謂有難言。若無別體。何能普現眾生心行。故答云。自體顯現。如珠有光。自照珠體。珠體喻心。光喻於智。心之體性。即諸法性。照諸法時。是自照故。引起信文甚分明。然論問曰。虗空無邊故世界無邊。世界無邊故眾生無邊。眾生無邊故心行差別亦復無邊。如是境界不可分劑難知難解。若無明斷無有心想。云何能了名一切種智。答曰。一切境界本來一心。離於想念。以眾生忘見境界。故心有分劑。以妄起想念不稱法性。故不能決了。諸佛如來離於見想無所不遍。心真實故。即是諸法之性。自體顯照一切妄法。有大智用無量方便。隨諸眾生所觀得解。皆能開示種種法義。是故得名一切種智。</p>
</div>
<div class='div-orig'><p>鵠林大意。須歸準憑。</p>
</div>
<div class='div-commentary'><p style="margin-left:1em">法華經頌云。世尊法久後。要當說真實。</p>
</div>
<div class='div-orig'><p>形端影直。風靜波澄。辯偽識真。如試金之美石。除昏鑒物。猶照世之明燈。</p>
</div>
<div class='div-commentary'><p style="margin-left:1em">密嚴經頌云。照耀如明燈。又如試金石。正道之標相。遠離於斷滅。夫世間出世間一切萬法。但以一心驗之。自無差別。似燈破闇。如石試金。悉皆去偽辯真。破邪歸正。故頌云正道之標相。自然不落斷常有無之見。故頌云遠離於斷滅。</p>
</div>
<div class='div-orig'><p>事絕纖毫。本無稱謂。因用之而不窮。從讚之而成貴。</p>
</div>
<div class='div-commentary'><p style="margin-left:1em">心本無名。體亦寂滅。因用則無窮。因讚則成德。此皆為傳布故。隨順於世間矣。</p>
</div>
<div class='div-orig'><p>義天行布。重重之星象璨然。法海圓融。浩浩之波瀾一味。</p>
</div>
<div class='div-commentary'><p style="margin-left:1em">華嚴有二門。一行布門。二圓融門。若行布。則一中無量。若圓融。則無量中一。如經云。一中解無量。無量中解一。了彼互生起。當成無所畏。又約事行布。約理圓融。皆不出心。了之成佛。故云當成無所畏。</p>
</div>
<div class='div-orig'><p>根塵泯合。能所雙銷。了了而如同眼見。一一而盡是心標。</p>
</div>
<div class='div-commentary'><p style="margin-left:1em">若決定信入此唯識正理。速至菩提。如登車而立至遐方。猶乘舟而坐昇彼岸。如經所說。言大乘者。謂是菩提薩埵所行之路。及佛勝果。為得此故。修唯識觀。是無邊失方便正路。為此類故。顯彼方便。於諸經中種種行相而廣宣說。如地水火風并所持物。品類難悉。方處無邊。由此審知自心相現。遂於諸處捨其外相。遠離欣慼。復觀有海喧靜無差。棄彼小途。絕大乘望。及於諸有耽著之類。觀若險崖。深生怖畏。五趣中道。若知但是自心所作。無邊資糧。易為積集。不待多時。如少用功。能成大事。善遊行處。猶若掌中。由斯理故。所有願求。當能圓滿。隨意而轉。以了此界一法是心。則此知無邊法界皆是我心。故云善遊行處猶若掌中。又入楞伽經偈云。不生現於生。不退常現退。同時如水月。萬億國土見。一身及無量。身火及霔雨。心心體不異。故說但是心。心中但是心。心無心而生。種種色形相。所見唯是心。佛及聲聞身。辟支佛身等。復種種色身。但說是內心。又肇論云。淨名曰。不離煩惱而得涅槃。天女曰。不出魔界而入佛界。然則玄道在於妙悟。妙悟在於即真。即真則有無齊觀。有無齊觀則彼<span class='corr'>己</span>莫二。所以天地與我同根。萬物與我一體。澄觀和尚云。實相心界者。依此心所生諸剎。譬如大海所生諸物。皆無不海。一切諸法皆從實相心所生。皆無不心。是故當知眼中所見色。耳中所聞聲。皆真法也。以一切法唯一法故。如經云。一切法唯一相故。於諸法中。若了觀心。如同眼見。</p>
</div>
<div class='div-orig'><p>照燭森羅。隨念而未曾暫歇。飛穿石壁。舉意而頃剋非遙。</p>
</div>
<div class='div-commentary'><p style="margin-left:1em">此真心體。寂而常照。猶如鏡光。無有斷絕。如高成和尚歌云。應眼時。若千日。萬象不能逃影質。凡夫祗是未曾觀。何得退輕而自屈。應耳時。若幽谷。大小音聲無不足。十方鐘鼓一時鳴。靈光運運常相續。應意時。絕分別。照燭森羅終不歇。透過山河石壁間。要且照時常寂滅。</p>
</div>
<div class='div-orig'><p>絕觀通人。破塵上將。作智海之健舟。為法筵之極唱。</p>
</div>
<div class='div-commentary'><p style="margin-left:1em">絕觀通人者。若云菩提涅槃真如解脫。皆是住觀之語。若親證一心。諸觀並息。又說此唯心法門時。法華經云。是第一之說。金剛經云。為最上乘者說。華嚴經云。不思議說。故云法筵之極唱。</p>
</div>
<div class='div-orig'><p>如䖟附翔鸞之尾。迥登丹漢之程。猶聲入畫角之中。出透重霄之上。</p>
</div>
<div class='div-commentary'><p style="margin-left:1em">如法性論云。問。本際可得聞乎。答。理妙難觀。故有不知之說。旨微罕見。故發幢英之問。有天名曰幢英。問文殊師利。所言本際。為何謂乎。文殊答曰。眾生之原。名曰本際。又問。眾生之原。為何謂乎。答曰。生死之本。為眾生原。又問。於彼何謂為生死本。答曰。虗空之本。為生死原。幢英於是抱玄旨而輟問。如悟不住之本。若然。則因緣之始。可聞而不可明。可存而不可論。問。虗空有本乎。答無。問。若無有本。何故云虗空之本為生死原。答。此猶本際之本耳。則於虗空無本。為眾本之宗。化表無化。為萬化之府矣。故知人心為凡聖之本。則凡亦是心。聖亦是心。以所習處下。不能自弘。諸佛將眾生心登妙覺。眾生將佛心溺塵勞。若以心託事則狹劣。若以事從心則廣大。凡世人多外重其事。而內不曉其心。是以所作皆非究竟。以所附處卑故耳。如搏牛之䖟。飛極百步。若附鸞尾。則一翥萬里。非其翼正。所託迅也。亦如牆頭之草。角裏之聲。皆能致其高遠者。所託之勝也。如入心法中。一一附於自心。則能毛吞巨海。塵含十方。豈非深廣乎。</p>
</div>
<div class='div-orig'><p>言言合道。法法隨根。對大心之高士。談普眼之法門。</p>
</div>
<div class='div-commentary'><p style="margin-left:1em">心本無法。名為普眼。華嚴經云。海雲比丘語善財言。如來為我演說普眼法門。假使有人。以大海量墨。須彌聚筆。書寫於此普眼法門。一品中一門。一門中一法。一法中一義。一義中一句。不得少分。何況能盡。</p>
</div>
<div class='div-orig'><p>厚地金剛。穿之而始終不壞。</p>
</div>
<div class='div-commentary'><p style="margin-left:1em">大涅槃經云。譬如有人。善知伏藏。即取利钁。斵地直下。盤石沙礫。直過無難。唯有金剛。不能穿徹。此況心性堅牢。不從前際生。不於中際住。不隨後際滅。不變不異。性相常存。</p>
</div>
<div class='div-orig'><p>雪山正味。流之而今古恒存。</p>
</div>
<div class='div-commentary'><p style="margin-left:1em">大涅槃經云。雪山䇶中。藥味常正。此況一切眾生一真之心。隨染緣時流轉五道。其性不減。乃至隨淨緣時成就佛身。性亦不增。隨緣而不失自性。故云。一切眾生一時成佛。佛界不增。眾生界不減。佛界即眾生故。又同一性故。</p>
</div>
<div class='div-orig'><p>一際無差。隨緣自結。曠代無減。十方咸說。如天寶器。任福而飯色不同。</p>
</div>
<div class='div-commentary'><p style="margin-left:1em">如三十三天共食寶器。隨其福德。飯色有異。</p>
</div>
<div class='div-orig'><p>似一無為。隨證而三乘有別。</p>
</div>
<div class='div-commentary'><p style="margin-left:1em">金剛經云。一切賢聖皆以無為法而有差別。此一心法。隨三賢十聖。約智淺深。證時各別。如大涅槃經云。十二因緣是一法。隨智證成四種菩提。上上智觀得諸佛菩提。上智觀得菩薩菩提。中智觀得緣覺菩提。下智觀得聲聞菩提。譬如黃石有金。上上福人烹出金。上福人烹出銀。中福人烹出銅。下福人烹出鐵。</p>
</div>
<div class='div-orig'><p>萬法萬形。皆逐心成。孤光一照。眾慮俱清。如瓶貯醍醐。隨諸器而不等。猶水分江海。逐流處而得名。</p>
</div>
<div class='div-commentary'><p style="margin-left:1em">此一心法。是一際門。如醍醐一味無差。諸器自分大小。猶水一味不別。江海自分異名。</p>
</div>
<div class='div-orig'><p>直了無疑。襟懷自豁。非劣解情當。乃上根機奪。猶如庭雀。焉攀鴻鵠之心。還似井蛙。豈測滄溟之闊。</p>
</div>
<div class='div-commentary'><p style="margin-left:1em">夫真如一心。圓信難解。且如在家凡夫。出家外道。皆是背覺合塵。不識自心境界。故云。海枯終見底。人死不知心。若是聲聞緣覺。但證生空。亦執心外有其實境。若藏通二教菩薩。設識自心。皆是緣生無性。徹底餐空。若大乘別教菩薩。雖知常住不空之心。能含十法界性。即今未具。直待熏修。次第生起。唯圓教菩薩。知自心即具十法界。一念圓足。則悟心大士。方了圓宗。高翥義天。深遊性海。豈凡小權漸之所建乎。又滄溟者。即況如來智海。如華嚴經云。佛子。此閻浮提。有二千五百河。流入大海。乃至如是大海。其水無量。眾寶無量。眾生無量。所依大地亦復無量。佛子。於汝意云何。彼大海為無量不。答言。實為無量。不可為喻。佛子。此大海無量。比如來智海無量。百分不及一。千分不及一。乃至優波尼沙陀分不及其一。但隨眾生心為作譬喻。而佛境界非譬所及。佛子。菩薩摩訶薩。應知如來智海無量。從初發心修一切菩薩行不斷故。應知所住眾生無量。一切學無學聲聞獨覺所受用故。應知住地無量。從初歡喜地乃至究竟無障礙地諸菩薩所居故。</p>
</div>
<div class='div-orig'><p>羣經之府。眾義之都。寫西來之的意。脫出世之真模。或徇他求。如鑽冰而覓火。但歸<span class='corr'>己</span>解。猶向乳以生酥。</p>
</div>
<div class='div-commentary'><p style="margin-left:1em">鑽冰覓火者。違法性故。如心外求道。從乳求酥者。順法性故。似背境觀心。如還源觀云。明者德隆於即日。昧者望絕於多生。會旨者山岳易移。乖宗者錙銖難入。又普賢行願疏云。契文殊之妙智。宛是初心。入普賢之玄門。曾無別體。失其旨也。徒修因於曠劫。得其門也。等諸佛於一朝。</p>
</div>
<div class='div-orig'><p>正業常新。恒居本位。統一心之高廣。</p>
</div>
<div class='div-commentary'><p style="margin-left:1em">法華經云。其車高廣。高則豎徹三際。廣則橫亘十方。攝法無遺。包藏無外。凡有所見。皆是自心。如華嚴經云。如有人將欲命終。見隨其業所受報相。行惡業者。見於地獄畜生餓鬼。所有一切眾苦境界。或瞋或罵。囚執將去。亦聞噑叫悲歎之聲。或見灰河。或見鑊湯。或見刀山。或見劍樹。種種逼迫。受諸苦惱。作善業者。即見一切諸天宮殿。無量天眾天諸綵女。種種衣服具足莊嚴。宮殿園林盡皆妙好。身雖未死。而諸業力見如是事。善財童子亦復如是。以菩薩業不思議力。得見一切莊嚴境界。</p>
</div>
<div class='div-orig'><p>燭微言之周備。</p>
</div>
<div class='div-commentary'><p style="margin-left:1em">如首楞嚴經云。諸法所生。唯心所現。十地論云。三界無別法。但是一心造。則一言無不略盡。殊說更無異塗。</p>
</div>
<div class='div-orig'><p>了宗之際。殞十方之虗空。</p>
</div>
<div class='div-commentary'><p style="margin-left:1em">首楞嚴經云。若一人發真歸源。此十方虗空皆悉消殞。</p>
</div>
<div class='div-orig'><p>懺罪之時。翻無邊之大地。</p>
</div>
<div class='div-commentary'><p style="margin-left:1em">修一心無生懺。如翻大地。亦云。若欲懺悔者。端坐念實相。實相者即無相也。亦云實地。故法華經云。唯此一事實。餘二即非真。</p>
</div>
<div class='div-orig'><p>一華開而海內春。一理現而法界真。</p>
</div>
<div class='div-commentary'><p style="margin-left:1em">如陽和發生。無處不春。心為法界之體。無法不心。故經云。平等真法界。無佛無眾生。</p>
</div>
<div class='div-orig'><p>如二乘之蒙佛記。</p>
</div>
<div class='div-commentary'><p style="margin-left:1em">台教云。八千聲聞。於法華會上。見如來性。得授佛記。如秋收冬藏。更無所作。如來性者。即是自心性也。若識心人。萬緣皆辦。故云<span class='corr'>己</span>事<span class='corr'>已</span>辦。梵行<span class='corr'>已</span>立。</p>
</div>
<div class='div-orig'><p>似窮子之付家珍。</p>
</div>
<div class='div-commentary'><p style="margin-left:1em">一念纔起。五陰俱生。背覺合塵。即是捨父逃逝。循環五趣。即是五十餘年。若頓悟一心。即是定父子。付家財。此是定天性之父子。付一心之法財。故經云。我實汝父。汝實我子。當了了明心之日。即是歸宗合覺。亦云返本還源矣。</p>
</div>
<div class='div-orig'><p>水未入海之時。不成鹹味。</p>
</div>
<div class='div-commentary'><p style="margin-left:1em">百川入海。皆同一味之鹹。萬境歸心。盡趣一真之道。</p>
</div>
<div class='div-orig'><p>境若歸心之日。方可言均。</p>
</div>
<div class='div-commentary'><p style="margin-left:1em">古德云。水未入海不鹹。薪未入火不燒。境未入心不等。故經頌云。一切諸法中。皆以等觀入。慧解心寂然。三界無倫疋。</p>
</div>
<div class='div-orig'><p>夢宅虗無。</p>
</div>
<div class='div-commentary'><p style="margin-left:1em">三界是夢宅。故云長眠三界中。所夢之境。皆是夢中意識。如唯識論云。如夢觸女形。能出不淨。覺時亦爾。未觸女形之時。由極重染愛現前。便致如斯流溢之相。由於夢有等無間緣差別力故。遂便引起非理作意。以此為因。便見遺洩。又如小兒夢遺尿等事。如似夢中雖無實境。能出不淨。又如夢食毒等。應身成病。有悶絕流汗之事。此亦由其唯識有用。又如論云。諸地獄中所有獄倅狗烏等。所有動作。不待外緣。彼地獄受罪眾生。先罪惡業。為任持故。如木影舞。同眾生相。所以首楞嚴經云。晝則想心。夜成諸夢。以夢覺俱不出心故。夢中無境。唯心成事。與覺無異。如小乘立九難。難大乘師云。我信夢中唯識。不信覺時。以有實作用故。因以夢喻。如出不淨等亦有實作用。遂破彼疑。應立量云。覺時境色是有法。定唯識為宗。因云以有實作用故。同喻如汝夢中境色。是以華嚴經頌云。菩薩了世法。一切皆如夢。非處非無處。體性恒寂滅。諸法無分別。如夢不異心。三世諸世間。一切悉如是。夢體無生滅。亦無有方所。三世悉如是。見者心解脫。夢不在世間。不在非世間。此二不分別。得入於忍地。又大智度論云。佛說諸法。無有根本定實如毫釐許所有。欲證明是事。故說夢中受五欲譬。如須菩提意。若一切法畢竟空無所有性。今何以故現有眼見耳聞法。以是故。佛說夢譬喻。如人夢力故。雖無實事。而有種種聞見瞋處喜處。覺人在傍。則無所見。如是凡夫人。無明顛倒力故。妄有所見。聖人覺悟。則無所見。一切法。若有漏。若無漏。若有為。若無為。皆不實虗妄。故有見聞。如幽冥錄。焦湖廟有一柏杌。或云玉杌。杌有小坼。時單父縣人楊林為估客。至廟祈求。廟巫謂曰。君欲好婚否。林曰。幸甚。巫即遣林近杌邊。因入坼中。遂見朱門瓊室。有趙太尉在其中。即嫁女與林。生六子。皆為祕書郎。歷數十年。並無思歸之志。忽如夢覺。猶在杌傍。林愴然久之。又菩薩行者是想念生。此有二意。一要須想念方能起行。如夢從想故。智論之中。所聞見事。多思惟念。故夢見也。二。夫大覺是佛。近而說之。七地<span class='corr'>已</span>前。猶為夢行。八地為覺。如夢渡河。八地無明未盡。亦是夢境。唯佛一人故稱大覺。如華嚴記云。覺夢相成。故須說覺。於中初以覺成夢。以未覺時不知是夢故。於中初要在覺時方知是夢者。正辨須覺。所以謂大夢之外。則必有彼大覺之明。謂我世尊方知三界皆如夢故。上引楞伽歎佛能了於夢。次。正在夢時不知是夢者。謂為實故。為諸凡夫長眠大夜。不生厭求。故叡公云。夢中瞻夢。純昏心也。次。設知是夢亦未覺故者。此通妨難。謂亦有人夢知是夢。如人重眠。忽有夢生。了知我夢。以睡重故。取覺不能。喻諸菩薩從初發心。即知三界皆夢。豈非是覺。何用更說覺時。故今釋云亦未見覺。未大覺故。故起信論云。若人覺知前念起惡。令其不起。雖復名覺。即是不覺。有生滅故。無明覆心不自存故。次云。覺時了夢知實無夢者。非唯覺時知夢。亦知無夢。如八地菩薩夢渡河喻。證無生忍。不見生死此岸。涅槃彼岸。能度所度皆叵得故。況於大覺。故經云。久念眾生苦。欲㧞無由脫。今日證菩提。豁然無所有。然由夢方有覺。故辨夢覺時者。上辨以覺成夢。此辨以夢成覺。對夢說覺。無夢無覺。既了夢無夢。對何說覺。故覺夢斯絕。如無不覺。則無始覺。覺夢雙絕。方為妙覺也。</p>
</div>
<div class='div-orig'><p>化源寂滅。</p>
</div>
<div class='div-commentary'><p style="margin-left:1em">凡聖境界。悉從心化。以一切萬法不離心故。如金剛三昧經云。善不善法。從心化生。又華嚴經十忍品云。佛子。何為菩薩摩訶薩如化忍。佛子。此菩薩摩訶薩。知一切世間皆悉如化。所謂一切眾生意業化。覺想所起故。一切世間諸行化。分別所起故。一分苦樂顛倒化。妄取所起故。一切世間不實法化。言說所現故。一切煩惱分別化。想念所起故。復有清淨調伏化。無分別現行故。於三世不轉化。無生平等故。菩薩願力化。廣大修行故。如來大悲化。方便示現故。</p>
</div>
<div class='div-orig'><p>破疑情而藤蛇併融。廓智地而形名雙絕。</p>
</div>
<div class='div-commentary'><p style="margin-left:1em">論偈云。於藤生蛇知。見藤即無境。若知藤分<span class='corr'>已</span>。藤知如蛇知。即藤蛇併空。形名俱絕。是知千聖同證。心外無得。</p>
</div>
<div class='div-orig'><p>心外求悟。望石女而兒生。意上起思。邀空華而菓結。本非有作。性自無為。智者莫能運其意。像者何以狀其儀。言語道亡。是得路指歸之曰。</p>
</div>
<div class='div-commentary'><p style="margin-left:1em">阿難等於楞嚴會上。蒙如來微細開示。各悟真心遍十方界。遂白佛言。我等今日明識歸家道路。故決定無疑。</p>
</div>
<div class='div-orig'><p>心行處滅。當放身捨命之時。</p>
</div>
<div class='div-commentary'><p style="margin-left:1em">若心外緣他境。如魚在陸不得自在。若背境歸自心。似鳥翔空無有隔礙。則念念歸真。心心至道矣。如始教云。十法界三科十八界如丈。一法界五陰如尺。唯在識心如寸。如今去丈論尺。去尺論寸。若達心具一切法<span class='corr'>已</span>。方能度入一切色心。如今去色論心。去心所論心王。如一一尺無非是寸。及一一丈無非是尺。是故丈尺全體是寸。故知若真諦。若俗諦。若有為。若無為。一剎一塵。無非是心。既頓悟一心。全成圓信。則心外無一法可解。心內無一法可思。懷抱豁然。永斷纖疑矣。</p>
</div>
<div class='div-orig'><p>執迹多端。窮源孤邁。非世匠之所成。豈劫火之能壞。</p>
</div>
<div class='div-commentary'><p style="margin-left:1em">心本圓成。性非造作。不可以功成。不可以行得。論云。劫火能燒三界。不能燒虗空。故法華經云。我淨土不毀。而眾見燒盡。以心性常住。非生因之所生。唯了因之所了。</p>
</div>
<div class='div-orig'><p>白毫光裏。出莫測之身雲。</p>
</div>
<div class='div-commentary'><p style="margin-left:1em">華嚴經云。如來白毫相中。有菩薩摩訶薩。名一切法勝音。與世界海微塵數諸菩薩眾。俱時而出。右遶如來。經無量匝。又云。如來師子之座。眾寶妙華。輪臺基陛。及諸戶牖。如是一切莊嚴具中。一一各出佛剎微塵數菩薩摩訶薩。釋曰。菩薩是因。諸佛是果。供養具是境。菩薩身是心。即是因果同時。心境互入。如經頌云。諸佛一似大圓鏡。我身猶若摩尼珠。諸佛法身入我體。我身常入諸佛軀。</p>
</div>
<div class='div-orig'><p>無生葢中。現大千之世界。</p>
</div>
<div class='div-commentary'><p style="margin-left:1em">維摩經云。長者子寶積。與五百長者子。俱持七寶葢供養佛。佛之威神。令諸寶葢合成一葢。遍覆三千大千世界。而此世界廣長之相悉於中現。五百葢者。即是五陰。合成一葢者。即是一心。華嚴經云。此寶葢皆從無生法忍之所起。乃至一切供具。皆是自心表現。心外實無一法建立。若心外見法。是外道經書。非佛法旨趣。</p>
</div>
<div class='div-orig'><p>釋門挺價。法苑垂箴。</p>
</div>
<div class='div-commentary'><p style="margin-left:1em">釋門挺價者。如龍女所獻心珠。故云價直三千大千世界。亦云無價寶珠。法苑垂箴者。一切諸法。以心為定量。先賢所稟。後學同遵。可為萬代之箴規。十方之龜鏡。</p>
</div>
<div class='div-orig'><p>無聲之樂寂寂。</p>
</div>
<div class='div-commentary'><p style="margin-left:1em">以真心大寂滅樂。豈隨喧動耶。故禪門中泥為無絃琴。</p>
</div>
<div class='div-orig'><p>真如之海沈沈。</p>
</div>
<div class='div-commentary'><p style="margin-left:1em">一心真如之海。澄之不清。攪之不濁。湛然寂照。瑩淨無瑕。所以眾生因一念無明境界風。鼓動真如海。起種種識浪。相續不斷。故楞伽經頌云。藏識海常住。境界風所動。種種諸識浪。騰躍而轉生。</p>
</div>
<div class='div-orig'><p>應量出生。如龍王之降雨差別。</p>
</div>
<div class='div-commentary'><p style="margin-left:1em">如龍王雨。隨人間天上能感之緣。因自業而不同。成異味而有別。如經偈云。譬如虗空中。雨八功德水。到鹹等住處。生種種異味。如來慈悲雲。雨八聖道水。到眾生心處。生種種解味。如華嚴經云。佛子。譬如海中有大龍王。名大莊嚴。於大海中降雨之時。乃至從他化天至於地上。於一切處所雨不同。所謂於大海中雨清冷水。名無斷絕。於他化自在天雨簫笛等種種樂音。名為美妙。於化樂天雨大摩尼寶。名放大光明。於兜率天雨大莊嚴具。名為垂髻。於夜摩天雨大妙華。名種種莊嚴具。於三十三天雨眾妙香。名為悅意。於四天王天雨天寶衣。名為覆葢。於龍王宮雨赤真珠。名涌出光明。於阿脩羅宮雨諸兵仗。名降伏怨敵。於北鬱單越雨種種華。名曰開敷。餘三天下悉亦如是。然各隨其處。所雨不同。雖彼龍王其心平等。無有彼此。但以眾生善根異故。雨有差別。佛子。如來應正等覺無上法王亦復如是。欲以正法教化眾生。先布身雲彌覆法界。隨其樂欲。為現不同。</p>
</div>
<div class='div-orig'><p>循業發現。猶人間之隨福淺深。</p>
</div>
<div class='div-commentary'><p style="margin-left:1em">如福德人執石為寶。猶業貧者變金為蛇。法無定形。隨心轉變。如迷時菩提為煩惱。悟時煩惱為菩提。但隨迷悟之心。菩提性常不動。夫論一心。獨立絕妙。豈在文賦詞句而廣敷演乎。祗為眾生不了真心。妄起差別。<span class='corr'>但</span>有一法纔生。並為心病。執有成妄。達空成真。如淨名經云。此四魔八萬四千諸煩惱門。而諸眾生為之疲勞。諸佛則以此法而作佛事。是名入一切諸佛法門。菩薩入此門者。若見一切淨妙佛土。不以為喜。不貪不高。若見一切不淨佛土。不以為憂。不礙不沒。生法師云。若投藥失所。則藥反為毒矣。苟曰得愈。毒為藥也。是以大聖為心病之醫王。觸事皆是法之良藥。苟達其一。眾事皆備矣。菩薩既入此門。便知佛土本是就應之義。好惡在彼。於我豈有異哉。</p>
</div>
<div class='div-orig'><p>既達心宗。應當瑩飾。鍊善行以扶持。澄法水而潤澤。</p>
</div>
<div class='div-commentary'><p style="margin-left:1em">華嚴經云。解脫長者言。我<span class='corr'>已</span>入出如來無礙莊嚴解脫門。乃至我見如是等十方各十佛剎微塵數如來。彼諸如來不來至此。我若欲見安樂世界阿彌陀如來。隨意即見。乃至知一切佛及與我心悉皆如夢。知一切佛猶如影像。自心如水。知一切佛所有色相及以自心悉皆如幻。知一切佛及以<span class='corr'>己</span>心悉皆如響。我如是知。如是憶念。所見諸佛。皆由自心。善男子。當知菩薩修諸佛法。淨諸佛剎。積集妙行。調伏眾生。發大誓願。入一切智自在遊戲不可思議解脫之門。得佛菩提。現大神通。遍往一切十方法界。以微細智普入諸劫。如是一切悉由自心。是故善男子。應以善法扶助自心。應以法水潤澤自心。應以境界淨治自心。應以精進堅固自心。應以忍辱坦蕩自心。應以智證潔白自心。應以智慧明利自心。應以佛自在開發自心。應以佛平等廣大自心。應以佛十力照察自心。故知摩尼沈泥。焉能雨寶。明鏡匿垢。曷以照人。猶眾生心久積塵勞似障真性。今雖明達。要假真修。故云設有餘習。還以佛知見治之。則成出纏真如。離垢解脫。究竟清淨矣。</p>
</div>
<div class='div-orig'><p>照世行慈而不謬。先洞三明。</p>
</div>
<div class='div-commentary'><p style="margin-left:1em">三明者。一過去宿命明。二未來天眼明。三現在漏盡明。雖約三世而立三明。<span class='corr'>但</span>是心明。故證道歌云。心鏡明。鑒無礙。廓然瑩徹周沙界。</p>
</div>
<div class='div-orig'><p>觀根授道而無差。須憑十力。</p>
</div>
<div class='div-commentary'><p style="margin-left:1em">十力者。一是處非處力。三業力。三定力。四根力。五欲力。六性力。七至處道力。八宿命力。九天眼力。十漏盡力。此十力者。遍知因果。普照萬法。若窮萬法。根本是心。但了一心。十力如鏡。</p>
</div>
<div class='div-orig'><p>杜源大士。立志高強。</p>
</div>
<div class='div-commentary'><p style="margin-left:1em">直了真心實觀之人如杜源。漸教法學之人如尋流。故圓教初心。<span class='corr'>已</span>超權學之士。如云。以小乘之極極。不如圓教之初初。故心為源。法如流。心為所現。法依於心。則萬法是心之影故。</p>
</div>
<div class='div-orig'><p>或剝皮出髓而誓思繕寫。</p>
</div>
<div class='div-commentary'><p style="margin-left:1em">釋迦如來因地。值無佛世。欲求經法。天帝化為羅剎。言。汝能剝皮為紙。折骨為筆。打骨出髓為墨。我能示汝佛經。菩薩聞之歡喜。遂剝皮折骨。羅剎驚之。遂乃隱身不現。十方有佛現身。為說法要。</p>
</div>
<div class='div-orig'><p>或投巖赴火而志願傳揚。</p>
</div>
<div class='div-commentary'><p style="margin-left:1em">大涅槃經云。有仙人於羅剎求法。羅剎言。汝能捨身。我當為說。仙人遂上高巖。投身直下。羅剎接得。為說偈言。諸行無常。是生滅法。生滅滅<span class='corr'>已</span>。寂滅為樂。則是悟心性之樂。如智度論云。如犢子啾啾鳴喚。見母即止。一切諸法亦復如是。至法性即住。萬法到心。諸緣並絕。</p>
</div>
<div class='div-orig'><p>身燭千燈。瀝懇而唯求半偈。</p>
</div>
<div class='div-commentary'><p style="margin-left:1em">大方便佛報恩經云。昔有轉輪聖王。就婆羅門求法。於身剜成千瘡。注滿膏油。以取上妙細㲲。纏以為炷。點成千燈。供養彼師。求於半偈。於是法師為王說偈曰。夫生輒死。此滅為樂。此樂者。是法樂。大寂滅樂。禪定樂。不同天上天樂。人間識樂。天上樂者。以動踊為樂。雙鎚畫鼓。對舞柘枝。是人間識樂。故智度論頌云。獨坐林樹間。寂然滅諸惡。憺怕得一心。此樂非天樂。</p>
</div>
<div class='div-orig'><p>足翹七日。傾心而為讚華王。</p>
</div>
<div class='div-commentary'><p style="margin-left:1em">釋迦如來因地。於林中翹足七日。以一偈讚底沙如來。偈云。天上天下無如佛。十方世界亦無比。世間所有我盡見。一切無有如佛者。故云。天上天下。唯我獨尊。又云。此事唯我能知。是以心為祕密門。非佛難證。</p>
</div>
<div class='div-orig'><p>更有念法勤苦。祇希一言。懸懸而頓忘寢食。顒顒而不避寒暄。遍界南求。行菩薩之大道。</p>
</div>
<div class='div-commentary'><p style="margin-left:1em">善財童子南行。遍法界參五十三員善知識。得一百十城法門。為求菩薩之道。最先參見文殊初友。<span class='corr'>已</span>悟自心。後漸至諸善知識。皆云我<span class='corr'>已</span>先發菩提心。但求菩薩差別智道。及至彌勒。證一生成佛之果。後彌勒却指歸再見初友文殊。以表前心後心一等。更無差別。始終不出一心。離此別無奇特矣。</p>
</div>
<div class='div-orig'><p>忘身東請。為般若之真源。</p>
</div>
<div class='div-commentary'><p style="margin-left:1em">常啼菩薩東行。於法涌菩薩求學般若。常啼者。常在空閑林。為求般若。未聞般若時。恒常啼泣。故號常啼。及聞空中聲告言。往東行當遇善友開發。遂賣身求供。直至法涌菩薩處。遇菩薩入定。立待定出。仍<span class='corr'>刺</span>血灑地等。後乃得悟法音。頓明般若心要。</p>
</div>
<div class='div-orig'><p>沖䆳幽奇。舉文難述。任身座與肉燈。用海墨而山筆。</p>
</div>
<div class='div-commentary'><p style="margin-left:1em">如法華經中。提婆達多以身為牀座。轉輪聖王剜身千燈。華嚴經云。聚須彌山為筆。以四大海水為墨。不能寫普眼經之一品。斯皆為法忘軀。誓求至道。寧容造次乎。</p>
</div>
<div class='div-orig'><p>藥王燒手。報莫大之深恩。</p>
</div>
<div class='div-commentary'><p style="margin-left:1em">法華經云。藥王菩薩。燃百福莊嚴臂。供養日月淨明德佛。七萬二千歲。乃至云。我捨兩臂。必當得佛金色之身。若實不虗。令我兩臂還復如故。我捨兩臂者。即是捨斷常二見。便得成佛。如華嚴經頌云。一切法不生。一切法不滅。若能如是解。諸佛常現前。不生是不常。不滅是不斷。纔離斷常諸見。自然成佛。論云。見在即凡。情亡即佛。</p>
</div>
<div class='div-orig'><p>普明刎頭。求難思之妙術。</p>
</div>
<div class='div-commentary'><p style="margin-left:1em">大方便佛報恩經云。有婆羅門。於普明王乞頭。王言。我為一切眾生故。願於來世。得大智慧頭。施於汝等。乃至爾時普明王者。即釋迦如來是。佛言。我捨轉輪王頭布施。數滿一千。況餘身分。大凡菩薩捨頭目髓腦。皆為求無上正等正覺之心。此無上心。乃是成佛之妙術也。</p>
</div>
<div class='div-orig'><p>能祛冰執。可定行藏。</p>
</div>
<div class='div-commentary'><p style="margin-left:1em">心外見法。便成執滯。所以首楞嚴經頌云。見聞如幻醫。三界若空華。若洞境明心。則無執想。所以經云。佛言。我於諸法無所執故。得常光一尋。身真金色。</p>
</div>
<div class='div-orig'><p>證自覺之聖智。</p>
</div>
<div class='div-commentary'><p style="margin-left:1em">楞伽經云。佛告大慧。前聖所知。轉相傳授。妄想無性。菩薩摩訶薩。獨一靜處。自覺觀察。不由於他。離見妄想。上上勝進。入如來地。是名自覺聖智相。是以覺自心成聖智。如密嚴經頌云。如地無分別。萬物依以生。藏識亦復然。眾境之依處。如人以<span class='corr'>己</span>手。還自捫其身。亦如象與鼻。取水自霑灑。復似諸嬰孩。以口含其指。如是識分別。現境還自緣。是心之境界。普遍於三有。久修觀行者。而能善通達。內外諸世間。一切唯心現。</p>
</div>
<div class='div-orig'><p>入本住之道場。</p>
</div>
<div class='div-commentary'><p style="margin-left:1em">楞伽經云。大慧復白佛言。如世尊所說。我從某夜得最正覺。乃至某夜入般涅槃。於其中間不說一字。亦不<span class='corr'>已</span>說當說。無說是佛說。大慧白佛言。何言不說是佛說。佛告大慧。我因二法故作是說。一自得法。二本住法。云何自得法。若彼如來所得。我亦得之。無增無減。緣自得法究竟境界。離言說妄想。離文字二趣。云何本住法。謂古先聖道。如金銀等性。法界常住。若如來出世。若不出世。法界常住。如趣彼城道。譬如士夫行曠野中。見向古城平坦正道。即隨入城。受如意樂。仁王經觀空品云。若有修習聽說。如虗空同法性。一切法皆如也。又諸佛所說。但是傳述古佛之教。非自製作。般若論云。須菩提言。如來無所說。此義云何。無有一法。唯獨如來說。餘佛不說。如密嚴經頌云。譬如百川流。日夜常歸往。如地有眾寶。種種色相味。諸有情受用。隨福而招感。如是賴耶識。與諸分別俱。增長於生死。轉依成正覺。故知溺生死河。登菩提座。皆是自心致此昇降。是以先德云。智人求心不求佛。愚人求佛不求心。</p>
</div>
<div class='div-orig'><p>步步而到泥徹底。</p>
</div>
<div class='div-commentary'><p style="margin-left:1em">如香象渡河。步步到底。此喻圓教。不同權漸。如兔馬渡河。故李長者論云。不如一念圓證無生。超彼三乘權學等見。寶積經頌云。文殊大智人。深達法源底。</p>
</div>
<div class='div-orig'><p>箭箭而破的穿楊。</p>
</div>
<div class='div-commentary'><p style="margin-left:1em">如射。若以的為的。多乖少中。若以地為的。無不中者。如以心為的。無不合宗。又養由善射。百發百中。百步穿楊。箭不虗發。故云。但以大乘理對。萬不失一。</p>
</div>
<div class='div-orig'><p>齊襟而唯思舉領。整綱而祇要提綱。</p>
</div>
<div class='div-commentary'><p style="margin-left:1em">況此一心祕密法門。如提綱舉領。撮要而談。亦云單刀直入。夫教中。有顯了說。祕密說。有真實說。方便說。有遮詮。表詮。此是顯了說。真實說。是表詮。直表其心體。不是遮非破執方便之言。故法華經頌云。正直捨方便。但說無上道。顯了說者。如密嚴經頌云。無心亦無境。能所量俱無。但依於一心。如是而分別。又頌云。如火輪垂髮。乾闥婆之城。不了唯自心。妄起諸分別。</p>
</div>
<div class='div-orig'><p>浴滄溟而<span class='corr'>已</span>用諸河之水。爇一塵而皆含眾味之香。</p>
</div>
<div class='div-commentary'><p style="margin-left:1em">大涅槃經云。如人入海中浴。<span class='corr'>已</span>用諸河之水。楞嚴三昧經云。如擣萬種為丸。若爇一塵。具足眾氣。皆喻若了一心。一切法門悉皆冥合。</p>
</div>
<div class='div-orig'><p>如忉利雜林。靡作差殊之見。</p>
</div>
<div class='div-commentary'><p style="margin-left:1em">佛地論云。三十三天有一雜林。諸天和合福力所感。若諸天眾不在此林。宮殿等事共樂時受。勝劣有異。有我我所差別受用。若在此林。若事若受都無勝劣。皆同上妙。無我我所和合受用。能令平等。故名雜林。此由諸天各修平等和合福業增上力故。令彼諸天阿賴耶識變現此林。同處同時同一相狀。由此雜林增上力故。令彼轉識亦同變現。雖各受用而謂無別。是以若達諸法皆心想生。即從世俗門入聖行處。</p>
</div>
<div class='div-orig'><p>猶須彌南面。純舒金色之光。</p>
</div>
<div class='div-commentary'><p style="margin-left:1em">須彌山南面。純現金光。雜色之鳥投入山時。皆同金色。如萬法歸心。皆同心法故。</p>
</div>
<div class='div-orig'><p>作似醉醒。如同夢起。外道授呪於天中。婦人求男於林裏。</p>
</div>
<div class='div-commentary'><p style="margin-left:1em">西天有外道。供養梵天求呪。遂於夢中見天授呪然梵天實不下。<span class='corr'>但</span>託天為增上力。皆是夢心所感如斯事耳。又復聞乎為求子息者。密隱林中。夢見有人共為交集。便得其子。此並是夢中意識所變。但是自心。實無外境。</p>
</div>
<div class='div-orig'><p>無為無事。全當實相之門。唯寂唯深。頓悟法空之旨。</p>
</div>
<div class='div-commentary'><p style="margin-left:1em">千經萬論。正談人空法空。悟入一心之旨。八識之源。此一心八識。微細難知。唯佛能了。且八識心王。以第八阿賴耶識為根本。能生起前之七識。如起信論云。生滅與不生滅和合。非一非異。名阿賴耶識。古德釋云。不生滅心與生滅和合。非一非異者。以七識染法為生滅。以如來藏淨法為不生滅。不生滅心舉體動故。心不離生滅相。生滅之相莫非神解故。生滅不離心相。如是不相離。故名和合為阿賴耶識。以和合故。非一非異。若一即無和合。若異亦無和合。非一非異。故得和合也。又如來藏清淨心動作生滅不相離。故云和合。非謂別有生滅。來與真合。如動水作波。波非外合。謂生滅之心。心之生滅。無相故。心之生滅。因無明成。生滅之心。從本覺起。而無二體。不相捨離。故云和合。如大海水。因風波動。水相風相不相捨離。生與無生若是一者。生滅識相滅盡之時。心神之體亦應隨滅。墮於斷邊。若是異者。依無明風熏動之時。靜心之體不應隨緣。即墮常邊。離此二邊。非一非異。又上所說覺與不覺。二法互熏。成其染淨。既無自體。全是一覺。何者。由無明故成不覺。以不覺義熏本覺故。生諸染法。又由本覺熏不覺故。生諸淨法。依此二義。遍生一切。故言識有二義。生一切法。</p>
</div>
<div class='div-orig'><p>百氏冥歸。萬古難移。據前塵之無體。唯自法之施為。若樂工之弄木偶。如戲場之出技兒。</p>
</div>
<div class='div-commentary'><p style="margin-left:1em">起信疏云。經頌云。佛說如來藏。以為阿賴耶。惡慧不能知。藏即賴耶識。阿賴耶。是梵語。此云我愛執藏。即是一切眾生第八根本識心。第八識心。即如來藏。以一切外道眾生。不能了達。執為藏識。佛言。大慧。七識不流轉。不受苦樂。非涅槃因。大慧。如來藏受苦樂。與因俱。若生若滅。解曰。七識念念生滅無常。當起即謝。如何流轉。自體無成。故不受苦樂。既非染依。亦非無漏涅槃依矣。其如來藏真常普遍。而在六道。迷此能令隨緣成事。受苦樂果。與七識俱。名與因俱。不守自性而成。故七識依此而得生滅。云若生若滅。此明如來藏。即是真如隨緣。故受苦樂等。又云。常與無明七識共俱。無有斷絕。意云。如來藏以隨緣故。名阿賴耶識。故與無明共俱。說大海如阿賴耶。波如無明七識。水即如來藏。云無斷絕者。無始時來。相續不斷故。如來藏者。即所熏之淨性。隨染緣成虗偽等者。即能熏之染幻。識藏即所成賴耶也。為善不善因者。謂此性隨善緣起諸善法。性即為善因。隨不善緣起諸不善法。性即為不善因。受苦樂與因俱者。隨善受樂。性在其中。隨惡受苦。性亦在其中。若生若滅者。循環諸趣。萬死萬生。如技兒等。如人作戲。變改服章。體是一人。初未曾易。故楞伽經頌云。心如工技兒。意如和技者。五識如音樂。妄想觀技眾。所以草堂和尚偈云。樂兒本是一形軀。乍作官人乍作奴。名目服章雖改變。始終奴主了無殊。故知清淨如來藏一點真心。不增不減。湛然常住。以不守自性。隨染淨之緣。遂成凡聖十法界。雖即隨緣。又不失自性。在凡不減。處聖不增。如水隨風作波之時。不失溼性。一切眾生真心亦復如是。隨相轉變。性常不動。故還源觀云。真如之性。法爾隨緣。隨緣之時。法爾歸性。</p>
</div>
<div class='div-orig'><p>縱淺縱深。靡出一心之際。</p>
</div>
<div class='div-commentary'><p style="margin-left:1em">華嚴經云。佛子。菩薩摩訶薩次第遍往諸佛國土神通三昧。乃至於一念頃。一切佛所勤求妙法。然於諸佛出興於世。入般涅槃。如是之相。皆無所得。如散動心了別所緣。心起不知何所緣起。心滅不知何所緣滅。此菩薩摩訶薩亦復如是。不分別如來出世及涅槃相。佛子。如日中陽燄。不從雲生。不從池生。不處於陸。不住於水。非有非無。非善非惡。非清非濁。不堪飲潄。不可穢汙。非有體非無體。非有味非無味。以因緣故而現水相。為識所了。遠望似水。而興水想。近之則無。水想自滅。此菩薩摩訶薩亦復如是。不得如來出興於世及涅槃相。諸佛有相及以無相。皆是想心之所分別。佛子。此三昧名為清淨深心行。菩薩摩訶薩於此三昧入<span class='corr'>已</span>而起。起<span class='corr'>已</span>不失。是知非唯佛教以心為宗。三教所歸。皆云反<span class='corr'>己</span>為上。如孔子家語云。衛靈公問於孔子曰。有語寡人。為國家者。謹之於廟堂之上。則政治矣。何如。子曰。其可也。愛人者則人愛之。惡人者則人惡之。所謂不出圜堵之室而知天下者。知反<span class='corr'>己</span>之謂也。是知若反<span class='corr'>己</span>以徇物。則無事而不歸自心。取捨忘懷。美惡齊旨。是知<span class='corr'>但</span>了一心。無相自顯。則六趣塵牢。自然超越。出必由戶。莫不因斯道矣。如古德云。六道羣蒙自此門出。歷千劫而不返。一何痛矣。所以諸佛驚入火宅。祖師特地西來。乃至千聖悲嗟。皆為不達唯心出要道耳。華嚴經明一念能為無盡之事。故云一心超勝。如經云。一者。佛一跏趺坐遍滿十方無量世界。二。一切諸佛說一義句。悉能開示一切佛法。三。放一光明。悉能遍照一切世界。四。一身中悉能示現一切佛身。五。一處中悉能示現一切世界。六。於一智中。悉能決了一切諸法。無所罣礙。七。一念中悉能遍往十方世界。八。一念中悉現如來無量威德。九。一念中普緣三世佛及眾生。心無雜亂。十。於一念中與去來今一切諸佛體同無二。是為十。還源觀引論云。由依唯識故。境本無體。真空義成故。以塵無有故。本識即不生。由此方知。由心現境。由境顯心。心不至境。境不至心。常作此觀。智慧甚深。唯識序云。離心之境克湮。即識之塵斯在。帶數之名攸顯。唯識之稱兆彰。故得一心之旨。永傳而不窮。八識之燈。恒然而無盡矣。</p>
</div>
<div class='div-orig'><p>任延任促。但當唯識之時。</p>
</div>
<div class='div-commentary'><p style="margin-left:1em">如經云。如是我聞一時佛在舍衛城等。時即是一心唯識之時。故云。一念無量劫。無量劫一念。法華玄贊疏云。如經中說一時者。即是唯識時。說聽二徒心識之上。變作三時相狀而起。實是現在隨心分限。變作短長事緒終說。總名一時。如夢所見。謂有多生。覺位唯心。都無實境。聽者心變三世亦爾。唯意所緣。是不相應行蘊。法界法處所攝。古德言一時者有四。一則不定約剎那。二則不定約相續。三則不定約四時六時八時十二時等。四則不定約成道<span class='corr'>已</span>後年數時節。名為一時。但是聽者根熟。感佛為說。說者慈悲。應機為談。說聽事訖。總名為一時。今不定約剎那等者。聽法之徒根器或鈍。說時雖短。聽解時長。或說者時長。聽者亦久。於一剎那。猶未能解。故非剎那。亦不定說。若約相續者。猶能說者得陀羅尼。說一字義。一切皆了。或能聽者得淨耳意。聞一字時。一切能解。故非相續。由於一會聽者根機有利有鈍。如來神力。或延短念為長劫。或促多劫為短念。亦不定故。總約說聽究竟名時。亦不定說。若約四時六時八時十二時者。一日一月照四天下。長短暄寒。近遠晝夜。諸方不定。恒二天下同起用故。又除<span class='corr'>已</span>下。上諸天等。無此四時及八時等。經擬上地諸方流通。若說四時等。流行不遍故。亦不定說。若約成道<span class='corr'>已</span>後年數時節者。三乘凡聖所見佛身報化年歲短長成道<span class='corr'>已</span>來近遠各不同故。釋曰。上所說不定約剎那時。及相續時。與四時六時八時十二時等。及約成道<span class='corr'>已</span>後年數時節。名為一時者。以根有利鈍。長短不定。上界下界。時節無憑。但說唯心之一時。可為定量。無諸過失。事理相當。既亡去取之情。又絕斷常之見。不唯一時作唯識解。實乃萬義皆歸一心。則稱可教宗。深諧祕旨。能開正見。永滅羣疑。所以經云。一切諸法。以實際為定量。又云。但以大乘而為解說。令得一切種智故知但說大無過。夫言大乘者。即是一心之乘。乘是運載義。若論運載。豈越心耶。又夫不識心人。若聽法看經。但隨名相。不得經旨。如僧崖云。今聞經語。句句與心相應。又釋法聰。因聽慧敏法師說法。得自於心。蕩然無累。乃至見一切境。亦復如是。若不觀心。盡隨物轉。是故大乘入道安心論云。若以有是。為是有所不是。若以無是為是。則無所不是。一智慧門。入百千智慧門。見柱作柱解得柱相。不作柱解。觀心是柱法。無柱相。是故見柱即得柱法。一切形色亦得如是。故華嚴經頌云。世間一切法。但以心為主。隨解取眾相。顛倒不如實。</p>
</div>
<div class='div-orig'><p>大矣圓詮。奇哉正轍。</p>
</div>
<div class='div-commentary'><p style="margin-left:1em">如來圓教。正說一心。經云。三界上下法義唯心。此就世間依報以明心。又云。如如與真際。涅槃及法界。種種意生身。我說為心量。此據出世法體以明心。終窮至實。畢到斯原。隨流感果。還宗了義。故經云。道不離心。心不離道。如十玄門中。由心迴轉善成門者。並是如來藏性清淨真心之所建立。若善若惡。隨心所轉。故云迴轉善成。心外無別境。故言唯心也。若順轉即名涅槃。經云心造諸如來。若逆轉即是生死。經云三界虗妄皆一心作。即生死涅槃。皆不出心矣。</p>
</div>
<div class='div-orig'><p>六神通而焉可變。四辯才而莫能說。</p>
</div>
<div class='div-commentary'><p style="margin-left:1em">法華經云。止止不須說。我法妙難思。以眾生心。是絕待妙。無法可比故。不可以心思。不可以口議。是以達磨西來。默傳心要。為若此。</p>
</div>
<div class='div-orig'><p>攀枝而直到根株。尋水而<span class='corr'>已</span>窮源穴。</p>
</div>
<div class='div-commentary'><p style="margin-left:1em">心為萬法根本。故華嚴經云。菩薩知一切法即心自性。成就慧身不由他悟。若於心外覓法。便向他求。如<span class='corr'>但</span>尋枝派。轉失根源。是以永嘉集云。即心為道者。可謂尋流得源矣。</p>
</div>
<div class='div-orig'><p>傳印而盡繼曹溪。得記而俱成摩竭。</p>
</div>
<div class='div-commentary'><p style="margin-left:1em">韶州曹侯溪。是第六祖能大師住處。示眾云。善惡都莫思量。自然得入心體。湛然常寂。妙用恒沙。故先德云。不得一法。號曰傳心。釋迦成道於摩竭國中。經云。菩薩不行見法。不行聞法等。諸佛疾與授記。故華嚴經頌云。所取不可取。所見不可見。所聞不可聞。一心不思議。但直了自心之時。心外了無所得。即便是得記之時矣。</p>
</div>
<div class='div-orig'><p>可謂履道之通衢。悟宗之真訣。</p>
</div>
<div class='div-commentary'><p style="margin-left:1em">此一心門。能收一切。故云。十方佛土中。唯有一乘法。所以肇論云。天得一以清。地得一以寧。君王得一以治天下。眾生得一以成道。一者道也。天有道以輕清。地有道以寧靜。谷有道以盈滿。草木有道以生長。鬼神有道以靈聖。君王有道執王天下。故知道不可斯須廢之。道即靈知心也。</p>
</div>
<p class='juan'>註心賦卷第四<span class='note-inline'>(終)</span></p>
<div class='div-w'>
<p class='h1'>音釋</p><p>　粤音曰語辭也　治直之反　恢枯迴反　鍵渠演反門鍵　爝音雀炬火也　逗都后反住也止也　罩即教反　迄許訖反至也　殆徒解反近也　瞬舒閏反目動也　㲉苦角反鳥卵　荕音斤荕骨也　憍舉喬反逸怒也　旍子盈反旍旗也　攬盧減反　謬靡幼反訛也　炙之石反　閦初六切　挺徒逞反出也　該古來反咸也備也　溉古代反灌也　壓烏甲反鎮也降也　這音者　繽疋賓反繽紛也　駢部田反　瞥篇滅反　樞昌朱反本也　饉渠刃反饑也　跳徒聊反躍也　醪音勞濁酒也　蘖魚列反曲蘖　恃音市依也　磁疾之反　紇呼吸反又胡吉反　駛疎事反疾也　剌盧達反僻也　揩苦皆反摩揩也　鄙邦美反陋也　餮他結反貪食也　姬與之反王妻別名又居夷反　駟音四　瓢皮霄反　蓽音必　遽其據反急疾也　撻他達反打也　怒乃故反嗔也　綰烏板反繫也　餻音羔　脹音帳腹滿也　㗖徒濫反噉也食也　籤七簾反　黲倉敢反　揖衣入反讓也　褾方小反袖端　鬻音育賣也　噪思號反呼噪也　齅許救反以鼻取氣　仞而振反七尺曰仞　賈音古商賈也　格古伯反式也　紳音申帶也　烹鋪庚反　鍛都換反鍊也　刈魚計反獲也取也　繩音乘索也　悸甚李反心悸也　杌吳鶻反木机也　模莫胡反規也　謫陟革反　蝕音食日月虧　蒭測隅反　訣音決別也　勃蒲沒反星名　彗祥衛反星名　[詷-(一/口)+又]音[网-(ㄨ*ㄨ)+又]謗也　弑施侍反臣殺君曰弑　譏居依反排也　誣音無枉也　僭子念反天命不僭也　沵郎計反妖氣　膚甫無反皮也　閉音蔽　險和儉反㠁也　派疋賣反分派也　泓烏橫反水深也　坦他但反平也　闢皮益反啟也　蔽必袂反掩也　錠音定錫屬　媸初之反妍媸也　杲古老反日出明白也　芒武芳反草端麥芒　釐里之反理也　溢盈訖反滿也　礫盧的反瓦礫也　潯徐林反傍水涯也　敲苦交反擊也　緩胡管反舒也　銛息廉反利也　闃苦臭切寂靜也　梟古堯切鳥名　獍君命反獸名　剔湯力反解骨也　摘陟革反手取也　蔕音帝草木根也　抑於棘反屈也按也　濕失入反水沾也　狹胡甲反　菌渠殞反又求免反　冑直祐反介冑也　矛音牟戈矛也　[怡-台+居]居於反傲也　彖通貫反　衒音縣自媒也　諂丑琰反諂傷也　倏音叔走疾也　爛盧旦反　獺他達反水中獸名　涸移各反水竭也　罥姑泫反掛也　蠅余凌反青虫也　捕皮布反　槁枯老反　橈奴巧反亂也　炳兵永反炳煥明也　嚙魚列反　卒麤鶻反暴也　彝以脂反常也法也　戞居轄反　淵於玄反深也　泳為命反潛行水中　騫音牽　詎音巨豈也　爍晝樂反灼爍也　嚬蒲真反笑也　呻音申呻吟也　隙袪力反壁縫也　諳於含反　㴾蒲鶻反　觴式羊反　侔音牟等也均也　荄音皆草根也　驅匡愚反　殄徒演反滅也　捷慈葉反　緯移貴反經緯也　猗於離反長也倚也　洹胡端反　[木*感]呼感反　啑所甲反　拶資轄反逼拶也　踉音良跳踉也　癲都連反　蹶居月反失脚又走也　潰胡對反散也亂也　躡尼輒反履也　牖胡柳反　鎞邊兮反　晶音精光也　槩古代反平㪷斛槩　縮所六反<span class='corr'>斂</span>也退也　攄良據反木名又初離反　璽斯氏反王印曰璽　甄居延反又側鄰反　萎於為反䔍也　怡與之反和也悅也　㵒扶沸反水溢也　偃於碾反偃仰也　鳧音符野鴨也　循音巡　突徒鶻反　禦魚舉反禁也　恍火廣反　惚呼骨切　蟄直立反　牝扶履反又毗忍反　浸資任切　扞音翰以手扞物　滋子之反水名　確口角反堅固也　圃音布園圃也　[虫*太]音太　<span class='corr'>[虫*末]</span>音<span class='corr'>末</span>　齧魚列反　鏃作木反箭鏃　繢胡對反畵繢也　湻之純反又是倫反沃也清也　鬬都豆反鬬競也　燼疾刃反燭燼也　眇亡沼反　逮音代及也　奧烏到反深也藏也　翥章恕反舉也飛也　鑰音藥關也　貿莫候反交易市賣　顥音皓大也　懆七到反持也志也　矬昨禾反矬短也　痒音養皮痒也　弝音覇弓弝也　曀於計反陰也　纇郎對反麤絲也　剖普后反判也破也　蚌蒱牓反　簣求位反土簣也　探他含反取也　潬大亶反水中沙堆　藪思候反　絞古巧反　蔓音萬　脈牟伯反　範扶減反　趠勅角反遠也　瓚才<span class='corr'>但</span>反又才口反　扄㧓榮反　閦初六反　瘀依倨反血瘀也　彚音謂類也　柑音甘木名　汎敷陷反　攸音由　藁呼勞反　厥居月反其也　湍他端反水湍也　蚇音尺　蠖烏鑊反　慍於閏反怒也　峙直里反住基也　矗初六切又勅六反直貌　迸里更反　灒音讚水濺也　屎式視反　尿奴吊反　榛側詵反　戢阻立反<span class='corr'>斂</span>也止也　檝音接舟檝　醯虗兮反　眚釋幸反　魑丑知反　禰奴禮反　䖟武康反　斵陟莫反　礫郎擊反小石曰礫　䇶音角竹名　貯展呂反　蛙烏華反　鑽子算反錐鑽也　錙子思反　銖音殊分銖也　嘷胡勞反叫也　殞餘准反滅也　洩思列反　巫音無　箴知林反規也棟也　繕時現反　剜烏完反　刎無粉反　捫音門摸也　技其里反　潄蘇奏反又尸候反潄口也　圜音還圜圍　徇亂閏反　湮音因落也沈也　緒徐呂反</p>
</div>
</div><!-- end of div[@id='body'] -->
</body></html>