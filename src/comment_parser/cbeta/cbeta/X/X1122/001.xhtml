<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>沙彌尼律儀要略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1122
<p class='juan'><a id='mulu1' />沙彌尼律儀要略</p><p class="byline">華山隆昌寺司律學沙門　讀體　輯集</p><p style="margin-left:1em">梵語沙彌尼。此翻息慈女。謂息惡行慈。息世染而慈濟眾生也。亦云勤䇿女。亦云求寂女。律儀者。十戒律諸威儀也。</p>

<div class='div-other'><a id='mulu2' />
<p class='h1'>上篇</p>
<div class='div-other'><a id='mulu3' />
<p class='h2'>戒律門</p>
<div class='div-other'><a id='mulu4' /><p style="margin-left:1em">沙彌尼離戒文中。佛言。十六以上。應作沙彌尼。素無瑕穢。貞良完具。無所毀辱。父母見聽。乃得為道。素不貞良。不應為道。石人[匿/虫]病。不應為道。以女人<span class='corr'>姿</span>態難保。悅在須臾。復生惡意。譬如水泡。一起一滅。無有常定。須善觀察。乃可度尼。又佛觀見人間。上至二十八天。下至十八地獄。皆苦無樂。故結戒以訓後生。由是信女剃髮出家。先受十支禁戒。名法同沙彌尼。次與二歲驗學六法。為式叉摩那。俟歲滿學淨。堪入亞僧數者。在二部僧中。乞受比丘尼戒。斯誠正制。比來尼律失宗。時風下邁。而沙彌尼本所受戒未諳。憍慢者多輕二部大僧。愚昧者全失諸門細行。欲光道化以攝尼徒。難可冀也。因<span class='corr'>采</span>十戒。略明制止。俾蒙學知所向方。好心出家者。切意遵行。慎勿違犯。然近為式叉摩那。比丘尼戒之階梯。遠為菩薩戒之根本。因戒生定。因定發慧。庶幾成就聖道。不負初念出家之志矣。若樂廣覽者。自當詳閱律藏全典。</p>
<p style="margin-left:2em">以下十戒條章。依律藏隨字函本文錄出。并無增減。</p>
</div>
<div class='div-other'><a id='mulu5' />
<p class='h3'>第一殺戒</p><p>沙彌尼初戒。不得殺生。慈愍羣生。如父母念子。加哀蠕動。猶如赤子。何謂不殺。護身口意。身不殺人物蚑行喘息之類。而不手為。亦不教人。見殺不食。聞殺不食。疑殺不食。為我殺不食。口不說言。當殺。當害。報怨。亦不得言。死快。殺快。某肥。某瘦。某肉多好。某肉少也。意亦不念當有所賊殺於某快乎。某畜肥。某瘦。哀諸眾生。如<span class='corr'>己</span>骨髓。如父如母。如子如身。等無差特。普等一心。常志大乘。是為沙彌尼始學戒也。</p>
</div>
<div class='div-other'><a id='mulu6' />
<p class='h3'>第二盜戒</p><p>沙彌尼戒。不得盜竊一錢以上。草葉毛米不得取也。主不手與不得取。口不言取。心不念取。目不愛色。耳不愛聲。鼻不盜香。舌不偷味。身不貪衣。心不竊欲。六情無著。常立權慧。則曰不盜。是為沙彌尼戒也。</p>
</div>
<div class='div-other'><a id='mulu7' />
<p class='h3'>第三婬戒</p><p>沙彌尼戒。不得婬妷。何謂不婬。真一清淨。潔身不婬妷。口不說婬。心不念婬。執<span class='corr'>己</span>鮮明。如虗空風無所倚著。身不行婬。目不婬視。耳不婬聽。鼻不婬香。口不婬言。心不存欲。觀身四大本無所有。計地水火風。無我無人無壽無命。何所婬妷。何所著乎。志空無相願。是為沙彌尼戒也。</p>
</div>
<div class='div-other'><a id='mulu8' />
<p class='h3'>第四妄語戒</p><p>沙彌尼戒。不得兩舌惡言。言語安詳。不見莫言見。不聞莫言聞。見惡不傳。聞惡不宣。惡言直避。常行四等。無有非言。言輒說道。不得論說俗事。不講王者臣吏賊事。常歎經法菩薩正戒。志於大乘。不為小學。行四等心。是為沙彌尼戒也<span class='note-inline'>(直避別本均作真譬今依高麗古本改正)</span>。</p>
</div>
<div class='div-other'><a id='mulu9' />
<p class='h3'>第五不飲酒戒</p><p>沙彌尼戒。不得飲酒。不得嗜酒。不得嘗酒。酒有三十六失。失道破家。危身喪命。皆悉由之。牽東引西。持南著北。不能諷經。不敬三尊。輕易師友。不孝父母。心閉意塞。世世愚癡。不值大道。其心無識。故不飲酒。欲離五陰。五欲。六葢。得五神通。得度五道。是為沙彌尼戒也。</p>
</div>
<div class='div-other'><a id='mulu10' />
<p class='h3'>第六不著香花瓔珞戒</p><p>沙彌尼戒。不得持香花自熏飾。衣被履屨不得五色。不得以眾寶自瓔珞。不得著錦繡綾羅綺縠。不得綺視。當著麤服。青。黑。木蘭。及泥洹裏衣。低頭而行。欲除六衰。以戒為香。求誦深法。以為真實。三十二相。以為瓔珞。得植眾好。以為被服。願六神通無礙。六度導人。是為沙彌尼戒也。</p>
</div>
<div class='div-other'><a id='mulu11' />
<p class='h3'>第七不坐高廣大牀戒</p><p>沙彌尼戒。不得坐金銀高牀。綺繡錦被。眾寶綩綖。不得念之。不得教求索好牀榻席。五色畫扇。上好捎拂。不得著臂訓指鐶。真信戒。慚愧施。博聞智慧。一心精專。常求三昧。以為牀榻。心不動搖。眾慧自然。以為坐具。七覺不轉。志於道心。是為沙彌尼戒也。</p>
</div>
<div class='div-other'><a id='mulu12' />
<p class='h3'>第八不歌舞音樂戒</p><p>沙彌尼戒。不得聽歌舞音樂聲。拍手鼓節。不得自為。亦不教人。常自修身。順行正法。不為邪行。一心歸佛。誦經行正。以為法樂。不為俗樂。聽經思惟。深入大義。自不有疾。不得乘車馬象。當念輕舉。入不思議神通之達。以為車乘。度脫八難。是為沙彌尼戒也。</p>
</div>
<div class='div-other'><a id='mulu13' />
<p class='h3'>第九不捉持金寶戒</p><p>沙彌尼戒。不得積聚珍寶。不得手取。不得教人。常自專精。以道為寶。以經為上。以義為妙。解空無相無願為本。至於三脫。不求貪欲。欲離九惱。住道甚久。無窮無極。無有邊際。亦無所住。是為沙彌尼戒也。</p>
</div>
<div class='div-other'><a id='mulu14' />
<p class='h3'>第十不非時食戒</p><p>沙彌尼戒。食不失時。常以時食。不得失度。過日中後。不得復食。雖有甘美無極之味。終不復食。亦不教人犯。心亦不念。假使無上自然食來。亦不得食也。若長者國王。過日中後施。亦不食。終死不犯。常思禪定。一切飲食。雖有所食。裁自支命。欲令一切解深遠願。得十種力。以為飲食。是為沙彌尼戒也。</p>
</div></div></div>
<div class='div-other'><a id='mulu15' />
<p class='h1'>下篇</p>
<div class='div-other'><a id='mulu16' />
<p class='h2'>威儀門</p>
<div class='div-other'><a id='mulu17' /><p style="margin-left:1em">佛制尼眾。律嚴大僧。由其正法係增減故。詳考聖典。其制自明。若沙彌尼。自不知應所施行。不許近圓。以大比丘尼事更難作故。須令熟學知<span class='corr'>已</span>。乃許受具。如不知。而即為授具戒者。則謂佛法易行。亞僧易作。是故沙彌尼。應先崇訓。</p>
<p style="margin-left:2em">以下條則。於大愛道經。沙彌尼離戒文。及第二分比丘尼隨律威儀中節出。又雲棲沙彌要略內。凡沙彌尼可通用者。亦<span class='corr'>采</span>集之。良以末法尼倫。情多懈怠。聞繁則厭。並恐文字生淺。由得刪繁撮要。仍分類聚。以便讀學。間有未備。從義補入一二。其樂廣覧者。自當檢閱全書。</p>
</div>
<div class='div-other'><a id='mulu18' />
<p class='h3'>敬三寶第一</p><p>當敬佛。至心無邪持。頭腦著地。常自懺悔宿世罪惡。○常敬法。心存於道。慈孝於經。○常敬僧。心平不廢。至誠有信。○不得因小事瞋捨三寶。○不得持佛像至大小便處。○不得著不淨履。入佛殿及僧塔中。○始於出家受戒。盡其終身壽命。常當時刻繫憶三寶。○朝暮禮佛發願。願在在生處。具丈夫相。童真出家。即能親近三寶。供養承事。○於近住女。並檀越前。應當讚歎三寶功德。生增人信。○凡著一衣。餐一食。飲一漿。常不忘佛恩。著新衣履時。先當禮佛。受飲食時。先當供佛。恒存慚愧。起知足念。</p>
</div>
<div class='div-other'><a id='mulu19' />
<p class='h3'>敬大沙門第二<span class='note-inline'>(大沙門。即比丘及比丘尼。此總攝二部大僧)</span></p><p>不得喚二部大僧字。○不得盜聽二部大僧說戒。○不得轉行說二部大僧過。○不得見二部大僧過不起。除讀經時。病時。剃髮時。飯時。作眾事時。○不得故作異語觸惱二部大僧。○不得無根瞋謗二部大僧。○不得於二部大僧中挑唆彼此。○不得故惱二部大僧假問經律。○不得罵詈二部大僧。○不得於二部大僧前行。○不得輕侮二部大僧。故意於前戲笑。傚其語言形相行步。○不得伺屏處。見二部大僧過指背。○行時若逢二部大僧。當下道低首旁立。恭讓去<span class='corr'>已</span>。然後方行。</p>
</div>
<div class='div-other'><a id='mulu20' />
<p class='h3'>事師第三</p><p>視和尚阿闍黎如視佛。○當敬於師。常附近之。如法律行。○當如師教。常應和順。○常當早起。勿後師次。自警其心。勿令師呼。○早起時。當先清淨著法衣。禮佛法。却禮師。○欲入戶。先當三彈指。○禮師時。去六尺。問訊。却行出戶。○師坐禪。不應作禮。師經行。不應作禮。師受食。師梳齒。師澡浴。師眠息等。不應作禮。○欲禮拜。若師止之。宜順命勿拜。○師閉戶。不應戶外作禮。欲入戶作禮。應彈指三徧。師不應。應去。○若使出不淨器。不得唾。不得瞋恚。○當誠信於師。盡心給侍。○慈孝於師。心存左右。不去食息。○若行國中。見怪異之事。當啟語師。問其變異。○從師受經。當端心至實。身心口意。無差特如毛髮。○師設使行所至。當疾去疾還。設有人問。沙彌尼汝師在不。當默然直去。不得共相應知。○設有過惡。尋當向師首過。言<span class='corr'>已</span>無狀。○一切當信向於師。若人說師過。即當呵止。○持師飲食。皆當兩手捧。食畢斂器當徐徐。○侍師。不得對面立。不得高處立。不得太遠立。當令師小語得聞。不費尊力。○若請問佛法。當整衣禮拜。合掌諦聽。思惟深入。○若問家常事。不須禮拜。但端立師側。據實申白。○師若身心倦。叫去應去。不得心情不喜。見於顏色。○不得戲坐師座。及臥師牀。著師衣帽等。○師疾病。始終料理。房室。被褥。藥餌。粥食等。一一用心調治。○持衣。授履。洗染。烘曬等。具於律中。茲不煩錄。○凡侍師。不命之座不敢坐。不問不敢對。除自有事欲問。○凡侍立。不得倚壁靠桌。宜端身齊足側立。○師有所使令。宜及時作辦。不得違慢。○凡睡眠。不得先師。除有病緣。白師允憩。○人問師名。當云上某下某。○不得翹足叉腰。安然於師前坐臥。如命坐。師起。即應速起。○守護師物。如<span class='corr'>己</span>身命。不得私自與人。○不得惡眼視師。○不得離師自住。若師命終。若師有緣遠行。不得隨去。應禮白本師。應依止何人。當如師命。即依止住。一切還同事師法無異。若師不指示便命終。須更擇良導依止而住。若師破戒。破見。被僧如法如律治擯。亦應別覓明師依止而住。不得縱情自用。○不得依止比丘僧住。○不得與沙彌同住。○不得隨師住遊境花園。○不得隨師住神廟墳庵。師若住。當作禮如律諫勸。○夏安居時。當隨師近大比丘界住。不得於無比丘住處夏安居。○師或有所施。當恭敬頂禮乃受。若<span class='corr'>已</span>有者當云有。不可妄受。</p>
</div>
<div class='div-other'><a id='mulu21' />
<p class='h3'>隨師出行第四</p><p>不得過歷人家。○不得止住道邊共人語。○不得左右顧視。當低首平目隨師後。○到檀越家。當住一面。師教坐乃坐。○到他寺。師禮佛。或自禮。不得擅自鳴磬。○師受齋。當立出生。齋畢。復當侍立收䞋。○若緣往。當與三人共行。○當與大尼共行。○若與優婆夷共行。應著法衣行。著衣當齊整。○不得反抄衣行。○不得衣纏頸行。○不得跳行。○不得手叉腰行。○不得搖身行。○不得掉臂行。○不得戲笑行。○隨師後行。不得踐師形影。○道傍遇有花菓。不得擅摘。○隨師遐邇往還。不得怨聲言苦。現疲勞相。○若道逢男子。不得視憶。當觀空作不淨想。○若路見俗奇之事。不得失聲讚美。</p>
</div>
<div class='div-other'><a id='mulu22' />
<p class='h3'>入眾第五</p><p>不得爭坐處。○不得於座上遙相呼語笑。○眾中有失儀。當隱惡揚善。不得伐勞顯<span class='corr'>己</span>之功。○不得與大比丘大比丘尼共坐。○不得相形笑。○不得高聲鼻涕嘔吐。○不得佛塔四邊大小便。使臭氣來入。○不得向佛塔大小便。○不得向佛塔舒脚坐。○喫茶湯時。不得隻手作禮。○不得多言。多笑。及呵欠。當以衣袖掩口。○供佛花。取開圓者。不得先嗅。除萎者。方供新者。萎者不得棄地踐踏。宜著屏處。○應為大比丘尼給楊枝澡水等。隨力能為。即當作之。不得偷安。當求勝福。○若聞呼時。即念佛應之。不得云有云是。○凡拾遺物。當白主事比丘尼。○凡上佛殿。當肅容儀。不得放意自便。○不得惡口相調。不得教人作不善語。○不得坐視大眾勞務。避懶偷安。○不得私取招提竹木花菓蔬菜。一切飲食。及一切器物等。○凡自稱。當舉二字法名。不得云我及某甲。○不得因小事爭執。若大事難忍者。亦須心平氣和。以理論辯。不可。則辭而去。若動氣出麤。即非沙彌尼。○入大僧堂。先禮聖僧像。次行十方禮。○若見式叉摩那及沙彌。亦應作禮。</p>
</div>
<div class='div-other'><a id='mulu23' />
<p class='h3'>隨眾食第六</p><p>聞楗椎聲。即當整衣服。○臨食呪願。皆當恭敬。○出生。飯不過七粒。麫不過一寸。饅頭不過指甲許。多則為貪。少則為慳。其餘蔬菜豆腐不出。○凡出生時。默念偈云。汝等鬼神眾。我今施汝供。此食徧十方。一切鬼神共。○凡飲食作五觀想。一計功多少。量彼來處。二忖<span class='corr'>己</span>德行。全缺應供。三防心離過。貪等為宗。四正事良藥。為療形枯。五為成道故。方受此食。○無呵食好惡。○不得以食私所與。若摘與狗。○來益食。不得言不用。若<span class='corr'>已</span>飽。當以手讓却之。○不得爪頭。使風屑落鄰鉢中。○不得含食語。○不得笑談雜話。○不得嚼食有聲。○如挑牙。以袖掩口。○食中或有蟲螘。宜密掩藏之。莫令鄰單見生疑心。○當一坐食。不得食訖離座。更坐食。○不得食訖。以手指刮碗鉢食。○凡食不得太速。不得太遲。○行食未至。不得生煩惱。○或有所需。默然指授。不得高聲大喚。○不得碗鉢作聲。○不得食畢先起。○若違僧制。聞白椎。不得抗拒不服。○飯中有穀。去皮食之。○不得見美味。生貪心。恣口食。○不得偏眾食。○受食時。左手持鉢。右手扶緣。○食未畢。不得先起。須俟結齋同眾而起。○午後不得妄憶其食。當止貪念。謹遵法律。寧死不食。○不得自畜宿食。○不得為他人畜宿食。○不得教餘沙彌尼非時食。</p>
</div>
<div class='div-other'><a id='mulu24' />
<p class='h3'>禮拜第七</p><p>禮拜不得占殿中央。是住持位。○有人禮佛。不得向彼人頭前徑過。○凡合掌。不得十指參差。不得中虗。不得將指插鼻中。須平胸高低得所。○不得非時禮拜。如欲非時禮。須待人靜時。○師禮佛。不得與師並禪。當隨後遠拜。○師拜人。不得與師同拜。○在師前。不得與同類相禮。○在師前。不得受人禮。○<span class='corr'>己</span>手持經像。不得為人作禮。○凡禮拜。須精誠作觀。教列七種。不可不知。○粥飯後。齒木清淨。方行禮敬。○不應著褻衣禮他人。亦不得著褻衣受檀越禮。當恒著縵條袈裟。○詣俗省親。不得作禮俗親眷屬。唯至誠合掌問訊。</p>
</div>
<div class='div-other'><a id='mulu25' />
<p class='h3'>習學經典第八</p><p>宜先學沙彌尼十戒諸威儀。後學脩多羅。不得違越。○凡學經。先須白師。經完。更白師學某經。○不得汙手持經卷。○不得口吹經上塵。○不得案上狼籍卷帙。○不得經案上包藏茶末雜物。○對經典如對佛。○不得借人經看不還。及不加愛重。以致損壞。○不得笑經語。○凡讀經律時。先禮經律三拜。方雙手請卷於案。將開卷。先必合掌誦開經偈。掩卷<span class='corr'>已</span>。仍請供佛像前。作禮三拜乃却。○讀經律案。應淨潔焚爐香。○不得沙彌尼律儀放大乘經上。○不得以帽置經律卷上。○不得二人戲笑讀經律。○讀經不得撫案曲身翹足累踝。○不得高聲動眾。○不得臥讀出聲。</p>
</div>
<div class='div-other'><a id='mulu26' />
<p class='h3'>聽法第九</p><p>當整理衣服。○平視直進。○坐必端嚴。○不得亂語。○不得咳唾。○凡聽法。須聞而思。思而修。不得專記名言。以資談柄。○不得未會稱會。入耳出口。○至說法處。先禮座三拜。方坐。聽竟起身。仍禮三拜。旁立。候說者下座。方回本所。○不得來去無禮。坐久生厭。</p>
</div>
<div class='div-other'><a id='mulu27' />
<p class='h3'>入寺院第十</p><p>凡入寺門。不得行中央。須緣左右邊行。緣左先左足。緣右先右足。○不得無故登大殿遊行。○不得無故登塔。○入殿塔。當右遶。不得左轉。○不得殿塔中涕唾。○遶塔。或三匝七匝。乃至十百。須知徧數。○不得以笠杖等倚殿壁。○不得著木屐。及不淨履。入殿塔中。○不得於佛殿中形相佛像。○不得殿塔中舒脚坐。○不得上塔向窗牗觀望。</p>
</div>
<div class='div-other'><a id='mulu28' />
<p class='h3'>入禪堂隨眾第十一</p><p>不得高聲大語。○輕手揭簾須垂後手。○不得拖鞋作聲。○不得大咳嗽作聲。○凡洗面不得多使水。○漱口吐水。須低頭引水下。不得噴水濺人。○不得二衣苟簡。○不得多作衣服。若有餘。當捨。○不得著類俗家婦女衣飾等。○不得以白帶束腰。○不得不淨手搭衣。○不得將佛燈私就<span class='corr'>己</span>用。○然燈。當以罩密覆。勿令飛蟲投入。○不得閑走。○不得與人結拜親友。○不得於僻處裸形自弄身體。○不得照鏡摩[打-丁+(改-己)]面目畫眉。○上單下單。俱當細行。勿令鄰單動念。○不得單上縫補衣被。</p>
</div>
<div class='div-other'><a id='mulu29' />
<p class='h3'>執作第十二</p><p>當惜眾僧物。○當隨知事者教令。不得違戾。○凡洗菜當三易水。○凡汲水先淨手。○凡用水。須諦視有蟲無蟲。若有蟲。以密羅濾過方用。若嚴冬。不得早濾水。須待日出。○凡燒竈。不得然腐薪。○凡作食。不得帶爪甲垢。○凡棄惡水。不得當道。不得高手揚潑。當離地四五寸。徐徐棄之。○凡掃地。不得迎風掃。不得聚灰土安門扇後。○洗內衣。先須拾去蟣蝨。○夏月用水盆了。須覆令乾。若仰即蟲生。○不得熱湯潑地上。</p>
</div>
<div class='div-other'><a id='mulu30' />
<p class='h3'>入浴第十三</p><p>不得與優婆夷共洗。○不得與婢使共洗。○不得與小兒共洗。○先以湯洗面。從上至下。徐徐洗之。○不得麤躁。以湯水濺他人。○不得浴堂小遺。○不得自視形體隱處。○不得共人語笑。○凡有瘡癬。宜在後浴。或有可畏者。尤宜迴避。○不得恣意久洗。妨礙後人。○脫衣著衣。安詳自在。○湯冷熱。依例擊梆。不得大喚。</p>
</div>
<div class='div-other'><a id='mulu31' />
<p class='h3'>入廁第十四</p><p>欲大小便即行。莫待內逼倉卒。○竹竿上挂直裰。摺令齊整。以手巾或腰絛繫之。一作記認。二防墮地。○須脫換鞋履。不得淨履入廁。○不得與人共廁。○不得上男子廁上。○至當彈指。或謦咳。使內人知。○不得迫促內人使出。○<span class='corr'>已</span>上。復當彈指作聲。令廁中非人知。○不得低頭視下。○不得持草畫地。○不得努氣作聲。○不得隔壁共人語。○不得唾壁。○便畢。當先洗淨。次洗手。未洗手。不得持物。○未洗淨洗手。逢人不得作禮。宜側身避之。○不得沿路行繫衣帶。</p>
</div>
<div class='div-other'><a id='mulu32' />
<p class='h3'>眠臥第十五</p><p>凡處睡不在人前。起不在人後。○不得與大比丘尼同室宿。○不得與同事沙彌尼。及式叉摩那共榻。設無異榻。不得共被。設無異被。須各著襯身衣。○不得入佛塔中止宿。除為守護。○當頭輸佛。○當傴臥。不得伸脚。不得仰向頻伸。○不得裸倮自露。○不得手近不淨處。○凡挂鞋襪小衣等。不得過人頭面。○不得共鄰單說話動眾。○善見律云。臨欲睡時。應先念佛。念法。念僧。念戒。念天。念無常。於六念中。隨一一念。</p>
</div>
<div class='div-other'><a id='mulu33' />
<p class='h3'>圍爐第十六</p><p>不得交頭接耳說話。○不得彈垢膩火中。○不得烘焙鞋襪。○不得向火太久。妨後人。稍煖。便宜歸位。</p>
</div>
<div class='div-other'><a id='mulu34' />
<p class='h3'>在房中住第十七</p><p>更相問訊。須知大小。○四分律云。沙彌以生年為次第。若生年等者。以出家年月為次第。謙和為高尚。其沙彌尼亦爾。○欲持燈火入。預告房內知。云火入。欲滅燈火。預問同房人。更用燈否。○不得口吹燈火。應徐却炷令熄。○滅燈後。不得高聲念誦。○若有病人。當慈心始終看之。○有人睡。不得打物作響。及高聲語笑。○不得無故入他房院。○不得咳唾室中淨地及四壁。○不得與伴戲論說世間不急之事。</p>
</div>
<div class='div-other'><a id='mulu35' />
<p class='h3'>止檀越家第十八</p><p>有異座當坐。不宜雜坐。○不得左右顧視。○不得與婢共私語。○人問經。當知時。慎勿為非時之說。○若與男子說法。不得低聲密語。不得多語。○不得誑說佛法。亂答他問。自賣多聞。求彼恭敬。○不得詐現威儀。假糚禪相。○主人設食。雖非法會。亦勿失儀軌。○不得至竈下坐食。○不得雜坐酒席。○不得空室內。或屏處。與男子共坐共語。○不得書疏往來及假借等。○不得送盒禮。傚白衣往還。○不得結拜白衣人作父母姊妹兄弟。○不得管人家務。○不得說僧中過。○若詣俗省親。當先入堂中禮佛。或家堂聖像前。端莊問訊。次父母眷屬等。一一問訊。○不得向父母說師法嚴。出家難。寂寥淡泊。艱辛苦屈等事。宜為說佛法。令生信增福。○不得與親族小兒等。久坐久立。雜話語笑。○不得與優婆夷相看形體大笑。○不得獨至舍後。○無犯夜行。○若天晚作宿。當獨處一榻。多坐少臥。一心念佛。事訖即還。不得留連。</p>
</div>
<div class='div-other'><a id='mulu36' />
<p class='h3'>乞食第十九</p><p>當與老成人俱。若無人俱。當知所可行處。○到人門戶。宜審舉措。不得失威儀。○家無女人。不可入門。○若欲坐。先當瞻視座席。有刀兵不宜坐。有寶物不宜坐。○欲說經。當知所應說時。不應說時。○不得說與我食。令爾得福。○不得哀求苦索。○不得廣談因果。望彼多施。○不得專向熟情施主家。及熟情庵院處索食。</p>
</div>
<div class='div-other'><a id='mulu37' />
<p class='h3'>入聚落第二十</p><p>有三寶事。及看病等切緣方入。無切緣不得入。即入。亦覓如法者伴。○不得馳行。○不得搖臂行。○不得旁視人物行。宜端身平目直視而行。○不得共小年談笑行。○不得與男人前後互行。○不得與男僧前後互行。○不得與醉人狂人前後互行。○或逢尊宿親識。俱立下旁。先意問訊。○或逢戲幻奇怪等事。俱不宜看。○或遇官府。不論大小。俱宜迴避。○或遇鬬諍者。亦遠避之。不得住看。○凡遇水坑水缺。不得跳越。有路當遶行。無路。眾皆跳越。則得。○不得回寺誇張所見奇事。</p>
</div>
<div class='div-other'><a id='mulu38' />
<p class='h3'>市物第二十一</p><p>勿爭貴賤。○若為人所犯。方便避之。勿從求直。○<span class='corr'>已</span>許甲物。雖復更賤。勿捨彼取此。令主有恨。○慎勿保任致愆負。</p>
</div>
<div class='div-other'><a id='mulu39' />
<p class='h3'>凡所施行不得自用第二十二</p><p>出入行來。當先白師。○作新法衣。當先白師。著新法衣。當先白師。○剃頭當先白師。○疾病服藥。當先白師。○作眾僧事。當先白師。○欲有私具紙筆之類。當先白師。○若諷經起。當先白師。○若人以物惠<span class='corr'>己</span>。當先白師。師許受方受。己欲以物惠人。當先白師。師聽方送。○人從<span class='corr'>己</span>借物。當先白師。師聽方與。<span class='corr'>己</span>欲借人物。當先白師。師聽方借。○白師聽不聽。皆當作禮。不聽。不得有恨意。○不得立門望視。及以指插口中。</p>
</div></div></div>
<p class='juan'>沙彌尼律儀要略<span class='note-inline'>(終)</span></p>
<div class='div-w'><a id='mulu40' />
<p class='h1'>說戒法儀</p><p style="margin-left:1em"><span class='note-inline'>(每至黑白月十五日。清晨知事稟白堂頭。今日誦戒。和尚令侍者命書記書簡輪請闍黎知事送簡入闍黎寮。問訊出命直日者在比丘堂前擊鐘。或擊鼓三下。集諸比丘依戒次列定。輪差二比丘一人執香。一人執磬。入闍黎寮迎闍黎陞座。迎請率諸比丘禮三拜闍黎係是菩薩尊臘不必謝眾。若是比丘。便當謝眾。如菩薩戒本前後同。迎請侍座坐。舉讚)</span>。</p>
<p>禪宗正法。非戒無防。堅持潔白。保心王識。相行溫良。儀表堂堂。利濟戒生香。</p>
<p style="margin-left:1em">香雲葢菩薩摩訶薩。</p>
<p style="margin-left:1em"><span class='note-inline'>(稽首禮諸佛。引請擊魚同闍黎梵舉)</span>。</p>
<p style="margin-left:1em"><span class='note-inline'>(戒序。并問清淨法。闍黎鳴尺白)</span>。</p>
<p style="margin-left:1em"><span class='note-inline'>(比丘戒相。梵舉逐句同誦)</span>。</p>
<p style="margin-left:1em"><span class='note-inline'>(誦畢引請送闍黎歸寮。諸比丘入和尚方丈禮拜)</span>。</p>
</div>
<div class='div-w'>
<p class='h1'>音釋</p>
<div class='div-note'>[匿/虫]<p><span class='note-inline'>(女力切音匿蟲食病)</span>。</p>
態<p><span class='note-inline'>(他代切音貸態度也)</span>。</p>
諳<p><span class='note-inline'>(烏含切音庵知也熟聞也)</span>。</p>
蠕<p><span class='note-inline'>(音輭同蝡蟲行貌)</span>。</p>
蚑<p><span class='note-inline'>(音祇)</span>。</p>
髓<p><span class='note-inline'>(悉委切骨中脂也)</span>。</p>
蛈<p><span class='note-inline'>(音逸)</span>。</p>
輒<p><span class='note-inline'>(音徹每事即然也)</span>。</p>
嗜<p><span class='note-inline'>(常利切音視嗜欲喜之也)</span>。</p>
縠<p><span class='note-inline'>(胡谷切音斛輕紗細縛也)</span>。</p>
綩<p><span class='note-inline'>(委遠切音宛纁色衣)</span>。</p>
綖<p><span class='note-inline'>(以然切冕前後垂覆)</span>。</p>
捎<p><span class='note-inline'>(所交切音筲)</span>。</p>
拂<p><span class='note-inline'>(敷勿切音髴拂去塵埃也)</span>。</p>
釧<p><span class='note-inline'>(尺絹切臂環也)</span>。</p>
鐶<p><span class='note-inline'>(戶關切音還)</span>。</p>
唆<p><span class='note-inline'>(桑何切音梭)</span>。</p>
唾<p><span class='note-inline'>(湯臥切口液也)</span>。</p>
褥<p><span class='note-inline'>(如欲切音辱坐褥也)</span>。</p>
餌<p><span class='note-inline'>(音耳食也)</span>。</p>
䞋<p><span class='note-inline'>(初親切音襟䞋錢也)</span>。</p>
摘<p><span class='note-inline'>(陟草切音謫手取也)</span>。</p>
楗<p><span class='note-inline'>(巨偃切音鍵限門也)</span>。</p>
椎<p><span class='note-inline'>(直追切音追擊也)</span>。</p>
慳<p><span class='note-inline'>(丘閑切悋也)</span>。</p>
麫<p><span class='note-inline'>(莫見切音眄麥末也)</span>。</p>
饅<p><span class='note-inline'>(謨官切音瞞麪食也)</span>。</p>
療<p><span class='note-inline'>(力弔切音料療治也)</span>。</p>
嚼<p><span class='note-inline'>(才爵切齧也)</span>。</p>
螘<p><span class='note-inline'>(語綺切與蟻同)</span>。</p>
踝<p><span class='note-inline'>(戶瓦切音跨足踝也)</span>。</p>
濺<p><span class='note-inline'>(音贊汙洒也)</span>。</p>
罩<p><span class='note-inline'>(陟教切籠也)</span>。</p>
裸<p><span class='note-inline'>(耶果切赤體也)</span>。</p>
濾<p><span class='note-inline'>(音慮)</span>。</p>
蟣<p><span class='note-inline'>(音幾蝨子也)</span>。</p>
蝨<p><span class='note-inline'>(音瑟齧人蟲也)</span>。</p>
瘡<p><span class='note-inline'>(初莊切音倉瘡痍也)</span>。</p>
癬<p><span class='note-inline'>(息淺切音鮮乾瘍也)</span>。</p>
裰<p><span class='note-inline'>(丁括切音掇補裰破衣也)</span>。</p>
摺<p><span class='note-inline'>(質涉切摺疊也)</span>。</p>
絛<p><span class='note-inline'>(音韜纓飾也)</span>。</p>
襯<p><span class='note-inline'>(初親切音襯近身衣也)</span>。</p>
倮<p><span class='note-inline'>(魯果切赤體也)</span>。</p>
襪<p><span class='note-inline'>(勿發切音韈足衣也)</span>。</p>
糚<p><span class='note-inline'>(音莊粉飾也)</span>。</p>
</div></div>
</div><!-- end of div[@id='body'] -->
</body></html>