<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禮念彌陀道場懺法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1467-A 重刊禮念彌陀道場懺法序</p><p>余觀古今論念佛往生者。多誇自力。所謂唯心淨土不往而往。自性彌陀不成而成之類也。竊意斯論似輕佛力也。夫佛也者。其體明淨。無幽不燭。或有人雖不知佛之所以為佛。但隨人言稱南無佛。其人<span class='corr'>已</span>於如來妙觀察智中。成就佛地正因之謂蓮生瑤池矣。譬如游魚吞鈎。雖不知鈎之所以為鈎其魚。<span class='corr'>已</span>入鈎者之手矣。故知佛之一字即覺海之一鈎也。</p>
<p>大都大天源延聖寺高麗三藏法師旋公。久默斯要。偶觀金時王子成所撰彌陀懺法。其開誘之術。與公兼濟之心。若合符契。仍損<span class='corr'>己</span>資。委其同志比丘祖栢。旁募眾緣。鳩工入梓。以傳諸遠。俾余為之序引。余曰未曾有也。佛有八萬四千相好光明。徧照十方世界念佛眾生。攝取不捨。何如吾三藏公以文字般若。攝取眾生。其光亘於萬古盛大。俾見者聞者。同登不退轉地。永祝聖人金剛無量壽域。可謂能下覺海之一鈎者也。</p>
<p style="margin-left:1em">旹至順三年七月　　日</p>
<p style="margin-left:4em">大都大覺住持日本國沙門至道序</p>
</div>
<div class='div-xu'><a id='mulu2' />
<p class='h1'>No. 1467-B 彌陀懺讚</p><p class="byline">奉政大夫翰林修撰同知制誥趙秉文撰</p><p>極樂居士王慶之集淨土因緣為懺文。閑閑居士稽首讚曰。未曾有也。昔有達官事一道人。謹甚親友。或勸之曰。公聰明特達。何至作此闒冗事。公謝不敏。勸者愈力。公曰。若等果以余為聰明特達。而復事彼是。必有質於我者矣。彌陀淨土諸經稱讚者不一。歷代名士歸依者甚眾。可以無疑矣。至於太白樂天東坡山谷。皆知尊嚮。其亦可謂聰明特達者非耶。宿植善根者。不待余言而了。不然。如小兒觀戲。隨長者笑可也。更或未然。但觀此懺。思過半矣。乃敬而為之讚曰。</p>

<div class="lg regular"><div class='lg-row'>眾生見佛　秪是一心　佛度眾生</div>
<div class='lg-row'>不離大願　心猶鏡然　交光涉入</div>
<div class='lg-row'>願猶地然　有種即生　汝且觀此</div>
<div class='lg-row'>諸大幻師　陽燧取日　方諸承月</div>
<div class='lg-row'>本無去來　緣有彼此　當知淨土</div>
<div class='lg-row'>亦復如是　又如二人　出門相背</div>
<div class='lg-row'>一人適燕　一人適越　乃至終身</div>
<div class='lg-row'>各不相值　苟為相求　萬里咫尺</div>
<div class='lg-row'>佛愛眾生　如母憶子　子若逃逝</div>
<div class='lg-row'>雖憶何為　子若念母　決定見母</div>
<div class='lg-row'>我觀彌陀　作慈母想</div>
</div>
<div class="lg regular"><div class='lg-row'>為佛長子　一切菩薩　是我眷屬</div>
<div class='lg-row'>無量法財　隨意充足　孰有智者</div>
<div class='lg-row'>甘受貧苦　捨極樂土　戀閻浮提</div>
<div class='lg-row'>發心還家　須知道路　極樂居士</div>
<div class='lg-row'>是汝導師　當知此懺　諸資粮具</div>
<div class='lg-row'>稽首十力　為我證明　敬告佛子</div>
<div class='lg-row'>當作此觀</div>
</div></div>
<div class='div-xu'><a id='mulu3' />
<p class='h1'>No. 1467-C 彌陀懺序</p><p class="byline">儒林郎應奉翰林文字同知制結兼夔王府</p><p class="byline">文學記室參軍武騎尉賜緋魚袋李純甫撰</p><p>天地之中。凡有血氣。皆有鬪心。更相噉食。其苦無量。幸而為人。差似樂者。僻在蠻夷。亦相屠害。與苦相應。又幸而生於中國。其樂頗勝。試考於古史。兵饑疫癘。苦相居多。又幸而老於治世。誠可樂也。其困窮微賤疲羸殘癈之屬。猶有不勝其苦者。至於大幸富足貴豪康強聰慧之徒。其樂為何如哉。或嗜欲未滿其志。或憂患遽及於身。尚且不免悲思驚嘆。有自以為苦者。佛說眾生世界為苦趣。此真實語也。故學佛者先修苦行。經無數劫。求寂滅樂。未得少分。然則何以疾度此苦厄。徑至樂地耶。佛大慈悲。開方便門云。此西方有無量壽佛國。名極樂。眾生起一念信心。持彼佛名號。即得往生。同無量壽。更無老病死者。神通智慧。與無數劫修行者。等無有異。故名極樂。此又真實語也。自佛教東行。陰修密證者。不可勝數。但昧者不知耳。近讀極樂居士結集西方淨土懺文法門。乃學佛者之捷徑。屬予讚嘆。故亦以真實語識之。</p>
<p>崇慶二年中春望日序</p>

<div class="lg regular"><div class='lg-row'>啟運彌陀道場懺法一心</div>
<div class='lg-row'>歸命十方三世一切諸佛</div>
</div>
<ul class="">
<li><img src="../images/X74p0077_01.gif" alt="X74p0077_01.gif"/>南無過去毗婆尸佛</li>

<li><img src="../images/X74p0077_02.gif" alt="X74p0077_02.gif"/>南無尸棄佛</li>

<li><img src="../images/X74p0077_03.gif" alt="X74p0077_03.gif"/>南無毗舍浮佛</li>

<li><img src="../images/X74p0077_04.gif" alt="X74p0077_04.gif"/>南無拘留孫佛</li>

<li><img src="../images/X74p0077_05.gif" alt="X74p0077_05.gif"/>南無拘那含牟尼佛</li>

<li><img src="../images/X74p0077_06.gif" alt="X74p0077_06.gif"/>南無迦葉佛</li>

<li><img src="../images/X74p0077_07.gif" alt="X74p0077_07.gif"/>南無教主釋迦牟尼佛</li>

<li><img src="../images/X74p0077_08.gif" alt="X74p0077_08.gif"/>南無西方阿彌陀佛</li>

<li><img src="../images/X74p0077_09.gif" alt="X74p0077_09.gif"/>南無當來彌勒尊佛</li>
</ul></div>No. 1467
<p class='juan'><a id='mulu4' />禮念彌陀道場懺法卷第一</p><p class="byline">極樂居士王　子成　集并序</p>
<div class='div-xu'><a id='mulu5' /><p style="margin-left:1em"><span class='note-inline'>(立此彌陀懺法者。廣則恐其文繁。略則慮其義闕。如常禮念應赴。只讀大字。若推本末因緣。須尋小注。庶得廣略兩存自他俱益。一帙十卷。例皆倣此)</span>。</p>
<p>原夫釋迦大覺出慈旨。以叮嚀讚彼彌陀運悲心而廣博發四十八之誓願。願願度生。開一十六之觀門。門門攝化。救提溺者。越苦海之迅航。指導迷人。出輪迴之捷徑。高超三界。逈出四流。十方接引諸群生。九品護持。如一子。又聞古今善士緇素名人感應尤多。往生非一。方抱圓頂。宜追慧遠之高風。儒履道冠。可慕遺民之雅範。啟芳懷玉。壽終而化佛迎歸。張抗吳瓊。命盡而金僊引去。善和具屠牛之業。尚往玉池。仲舉負害命之怨。亦生金地。慈光照處。地獄為之崩隤。聖號持時。天魔為之悚懼。不思議佛力。無障礙神通。一聲滅八十億劫罪愆。一念獲八十億劫功德。是以世尊觀彼方之緣會。在此界之有情。特開往生一門。教入念佛三昧。日修片時之少善。後為萬劫之資粮。現世則白業頓增。惡緣漸息。人敬而神祐。禍去而福來梁氏女目盲而重明。馮夫人身病而復差。邵希文神遊而脫難。劉慧仲夢魘而無驚。此乃身前之効也。臨終則免赴黃泉。更無黑業。緩則一日至于七日。急則十聲至于一聲。面覩白玉毫。身乘紫金座。閻王不敢召。化佛自來迎。直歸極樂之鄉。永別幽冥之路。范婆瞻聖像於戶外。曇鑒得運華於缾中。烏長王天樂盈空。隋文后異香滿空。此乃往生之徵也。過世則名除鬼簿。位列佛階。丘冢現祥。輝骨骸為舍利。拋閻浮之短景。居安養之長年。化生菡萏。華中託質。芙蓉池內勢至觀音為其勝友。馬鳴龍樹結作法朋。雖名往生凡夫。便是不退佛子。前唐善導垂語向五雲堂中。後魏曇鸞現形於七寶舫內。此乃身後之驗也。壽盡臨終之感應傳廣。聊陳生前身後之禎祥。文繁略載。凡夫心劣。用自力以難成。法藏願強。仗他威而易就。自他二利。悲智兩全。幸當末法之時。此教大弘之際。今則愚將管見。強發毫端。頗依梁武懺之規儀。粗闡彌陀教之功德。千佛備列。眾聖全彰。十方調御共力消殃。三世如來同緣懺罪。削阿鼻之恐怖。說淨土之莊嚴。三塗路上教箇箇廻程。九品池邊使人人進步。流通十卷懺法。度脫三世眾生。經云。梵語阿彌陀。此云無量壽。或云無量光。梵語須摩提。此云極樂國。或云安樂剎。若受持讀誦為過去者。救拔惡趣。為現在者。增福消災。為未來者。教修淨土。廣於三界。偏及四生。或行十惡業。見聞則霧散。若犯五無間。禮念則雲消。引一切有情化生。度無量眾生成佛。蒙此懺力。受彼佛恩。西方淨土一譯。往生無上菩提。兩手分付。請威加護偈曰。</p>

<div class="lg regular"><div class='lg-row'>集此彌陀禮念懺　欲於濁世救群生</div>
<div class='lg-row'>同超三界出輪迴　盡令離苦生極樂</div>
<div class='lg-row'>自恩福薄智慧淺　凡愚學寡文荒踈</div>
<div class='lg-row'>發揮淨土讚彌陀　捧土培山蠡酌海</div>
<div class='lg-row'>懺法廣大才輕微　慚恐不契諸佛心</div>
<div class='lg-row'>我今清淨身口意　焚香哀請道場中</div>
<div class='lg-row'>仰告三世與十方　彌陀淨土諸三寶</div>
<div class='lg-row'>惟願不捨大慈悲　神通法力冥加護</div>
<div class='lg-row'>願賜觀音甘露辯　下筆盈軸如智覺</div>
<div class='lg-row'>上契諸聖下契機　集成懺法度有情</div>
<div class='lg-row'>眾生見聞喜信受　流通傳布遍十方</div>
<div class='lg-row'>廣度一切眾生界　盡未來際恒無盡</div>
<div class='lg-row'>若有十惡無間罪　遇此懺法滅無餘</div>
<div class='lg-row'>現在皆具五功能　過去咸蒙八解脫</div>
<div class='lg-row'>臨終悉願往西方　共覩彌陀成佛道</div>
</div></div>
<div class='div-other'><a id='mulu6' />
<p class='h1'>啟請三寶</p><p>今日道場幽顯大眾。仰啟三身四智圓明十號之尊。八藏五乘微妙一真之教。悲增智增之菩薩。有學無學之應真。遍法界之龍天。盡虗空之賢聖。伏冀不捨慈悲之願。惟垂照鑒之心。今<span class='note-inline'>(日夜)</span>建淨土道場。示群生歸向。陳斯勝會。露以丹誠。蓋以<span class='note-inline'>(某甲)</span>等<span class='note-inline'>(某甲字請各自稱名。後皆例此)</span>三界受身循環。豈離於六道。一雲乘質漂流。未出於四生人間八苦。交煎天上。五衰共惱。不有大慈悲父。孰開真解脫門。欲修九品之真歸。須懺多生之惡業。而況圓明妙體。本唯一心。虗幻浮生。妄為眾罪。罪唯妄起。隨惡緣而乃成。妄以真除。因善念而得滅。幸望同業大眾。各收異念攀緣。盡出苦輪。同生樂國。今依釋迦遺教禮懺法門。召請聖賢。願垂感降。</p>

<ul class="">
<li>南無一心奉<span class="corr">請</span>靈山不滅鶴樹常存千百億化身釋迦牟尼佛</li>

<li>南無一心奉請光明普照壽命難思四十八願阿彌陀佛</li>

<li>南無一心奉請一生兜率三會龍華當來下生彌勒尊佛</li>

<li>南無一心奉請五峯聖主七祖佛師大聖文殊師利菩薩</li>

<li>南無一心奉請如來長子法界願王大聖普賢菩薩</li>

<li>南無一心奉請普門示現願力弘深大聖觀世音菩薩</li>

<li>南無一心奉請念佛三昧攝化眾生大聖大勢至菩薩</li>

<li>南無一心奉請菩提高廣大智宏深清淨大海眾菩薩</li>

<li>南無一心奉請十方盡虗空界一切諸佛<span class="note-inline">(一拜)</span></li>

<li>南無一心奉請十方盡虗空界一切尊法<span class="note-inline">(一拜)</span></li>

<li>南無一心奉請十方盡虗空界一切賢聖<span class="note-inline">(一拜)</span></li>
</ul><p style="margin-left:1em;text-indent:-1em">又復一心奉請十方盡虗空界一切三寶無量賢聖<span class='note-inline'>(一拜)</span>。</p>
<p>今日道場幽顯大眾。<span class='corr'>已</span>請三寶。處瀝丹誠。披露積愆。願求禮懺。<span class='note-inline'>(某甲)</span>等志心歸投西方淨土極樂世界阿彌陀佛。</p>

<ul class="">
<li>歸依西方三寶第一</li>

<li>決疑生信第二</li>

<li>引教比證第三</li>

<li>往生傳錄第四</li>

<li>極樂莊嚴第五</li>

<li>禮懺罪障第六</li>

<li>發菩提心第七</li>

<li>發願往生第八</li>

<li>求生行門第九</li>

<li>總為禮佛第十</li>

<li>自慶第十一</li>

<li>普皆迴向第十二</li>

<li>囑累流通第十三</li>
</ul></div>
<div class='div-other'><a id='mulu7' />
<p class='h1'>○歸依西方三寶第一</p><p style="margin-left:1em"><span class='note-inline'>(夫歸依西方三寶者。我佛隨根授道。應物現形。廣演修多羅。偏讚彌陀國。因緣際會。感應道交。凡心專想於西方。真身定降於瞻部。其猶葉公畫龍而龍現。子晉吹鳳而鳳來。蓋凡聖以交通。由志誠之冥會。是以慈恩首稱十勝。智者明辨十疑。太白子瞻共說勸生之偈。樂天子厚因述願徃之文。優曇花之一開。不知幾劫。浮木孔之相值。何啻千生。獲利尤多。用功極鮮。是以六方共讚。十剎同宣。主勝願強。緣深悲重。欲知淨土求生路。當入彌陀禮懺門)</span>。</p>
<p>今日道場同業大眾。宜各人人攝心諦聽。今為憐愍一切眾生無明覆心迷於淨土。戀著三界不求往生。六道輪迴漂流生死。為斯顛倒無信凡夫。集諸經論。教修往生西方淨土極樂世界度生道場禮懺法門。良為凡夫垢重貪愛昏迷。造罪恣情。不怖泥犁痛苦長劫。平生放逸。但嗜奢華。不知修進。臨終苦逼。方始歸依。縱欲處誠。注心何地。荒忙失志。無法可憑。甘入三塗。可悲可愍。無依無怙。無趣無歸。今乃遣愚昧者。起信求生。令智慧者決疑悟道。所有我等無始至今。不信歸依西方三寶。不求厭離濁世五燒。不了自心起惑造業。或五逆十惡破齋犯戒。具諸不善。生死輪迴。至於今日。皆因從昔以來不覺不知不聞不見。不親師友。不逢經教。不識因果。妄起毀謗。自作教他。見作隨喜。業障所使。都無信受。一切種種障難因緣。阻往生行。斷成佛種。墮失聖胎。漂沉惡趣。未來生死無有盡期。不得往生。不得解脫。皆因我等罪業牽纏愚迷顛倒。不信阿彌陀佛。不信往生淨土。身口意業侮慢訶毀。或時見聞。心則輕笑。見人禮念。惡心毀謗。破他善事不肯勸修。惱亂行者。讚歎邪師。設爾信者進退猶豫。無決定心。身在道場。心緣世務。口談淨土。意戀閻浮。雖手掐念珠。而心懷毒惡。外境則違順繁興。內心則愛憎迭起。唯有虗言。全無實行。善未積於毫釐。惡<span class='corr'>已</span>成於山嶽。不仗三歸。難除五怖。如是等罪無量無邊。求哀禮懺。願乞除滅。相與志心。等一痛切。五體投地。歸依世間大慈悲父。</p>

<ul class="">
<li>志心歸命西方淨土極樂世界一切佛寶<span class="note-inline">(一拜)</span></li>

<li>志心歸命西方淨土極樂世界一切法寶<span class="note-inline">(一拜)</span></li>

<li>志心歸命西方淨土極樂世界一切僧寶<span class="note-inline">(一拜)</span></li>
</ul>
<div class="lg regular"><div class='lg-row'>西方諸三寶　我等與眾生　志心歸命禮</div>
<div class='lg-row'>願生安樂國</div>
</div><p style="margin-left:1em;text-indent:-1em">又復歸依如是西方淨土極樂世界一切三寶無量賢聖<span class='note-inline'>(一拜)</span>。</p>
<p>今日道場同業大眾。重加志誠。一心諦聽。無量壽經云。彌勒菩薩白佛言。世尊。於此娑婆世界。有幾不退菩薩。生無量壽佛國。佛告彌勒。於此世界。有六十七億不退菩薩。往生彼國。一一菩薩<span class='corr'>已</span>曾供養諸佛。次如彌勒者也。諸小行菩薩及修習少功德者不可稱計。皆當往生。不但我剎諸菩薩往生。十方世界無量佛國。其往生者甚多無數。像法決疑經說。佛滅度後。正法五百年。持戒堅固。像法一千年。禪定堅固。末法一萬年。念佛堅固。准法王本記釋迦碑文。<span class='corr'>已</span>有二千餘年。入末法來數百餘載。故知正是眾生念佛堅固。彌陀度生時緣<span class='corr'>已</span>至。如經所說。此界眾生。我等大眾。根緣成熟。機感相應。遇斯懺法。往生無量。是知念佛福生。禮懺罪滅。求生淨土。萬無遺一。宜各諦信佛言。厭離娑婆。忻求極樂。相與志心。五體投地。歸依世間大慈悲文。</p>

<ul class="">
<li>歸依十方盡虗空界一切諸佛<span class="note-inline">(一拜)</span></li>

<li>歸依十方盡虗空界一切尊法<span class="note-inline">(一拜)</span></li>

<li>歸依十方盡虗空界一切賢聖<span class="note-inline">(一拜)</span></li>
</ul>
<div class="lg regular"><div class='lg-row'>願共諸眾生　往生安樂國　志心歸命禮</div>
<div class='lg-row'>西方彌陀佛</div>
</div><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>今日道場同業大眾。無量壽經云。娑婆世界共爭不急之事。於此劇惡極苦之中。勤身營務。以自給活。無尊無卑。無貧無富。少長男女共憂錢財。有無同然。憂思適等。併營愁苦。思念積慮。為心走使。無有安時。心常念惡。口常言惡。身常行惡。曾無一善。不信先聖諸佛經法。不信行道可得度世。不信死後神明更生。不信作善得善為惡得惡。心中閉塞。意不開解。大命將終。悔懼交至。不預修善。臨終方悔。悔之於後。將何及乎。如是世人難可具盡。故自然三塗無量苦惱。展轉其中。世世累劫無有出期。難得解脫。痛不可言。是為五大惡五痛五燒。勤苦如是。譬如大火焚燒人身。汝今諸天人民及後世人。得佛經語。當熟思之。能於其中。端心正行。齋戒清淨。一日一夜。勝在無量壽國為善百歲。所以者何。彼佛國土無為自然。皆積眾善。無毛髮之惡。佛言。我哀愍汝等諸天人民。甚於父母念子。今我於此世作佛。降化五惡。消除五痛。絕滅五燒。宜各人人志誠遵奉。相與志心。五體投地。歸依世間大慈悲父。</p>

<ul class="">
<li>歸依十方盡虗空界一切諸佛<span class="note-inline">(一拜)</span></li>

<li>歸依十方盡虗空界一切尊法<span class="note-inline">(一拜)</span></li>

<li>歸依十方盡虗空界一切賢聖<span class="note-inline">(一拜)</span></li>
</ul>
<div class="lg regular"><div class='lg-row'>願共諸眾生　往生安樂國　志心歸命禮</div>
<div class='lg-row'>西方彌陀佛</div>
</div><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>今日道場同業大眾。前略明厭離娑婆五痛五燒過患<span class='corr'>已</span>竟。次乃忻求極樂。三歸三寶。志誠諦聽。陀羅尼雜集經云。爾時世尊告諸比丘。西方安樂世界。今現有佛。號阿彌陀。若有四眾。能正受持彼佛名號。以此功德。臨欲終時。阿彌陀佛即與大眾。往此人所。令其得見。見<span class='corr'>已</span>尋生慶悅。倍增功德。以是因緣。所生之處。永離胞胎穢欲之形。純處鮮妙寶蓮華中。自然化生。具大神通。光明赫弈。爾時恒沙諸佛。皆共讚彼安樂世界<span class='note-inline'>(下文偈略經廣例皆倣此)</span>。</p>

<div class="lg regular"><div class='lg-row'>佛教於阿難　西方禮三寶　彼此遙見聞</div>
<div class='lg-row'>無量壽經說</div>
</div><p style="margin-left:1em"><span class='note-inline'>(無量壽經云。佛告阿難。汝起。更整衣服。合掌恭敬。禮無量壽佛十方國土諸佛如來。常共稱揚讚歎彼佛無著無礙。於是阿難起整衣服。正身西向。恭敬合掌。五體投地。禮無量壽佛。白言。世尊。願見彼佛安樂國土及諸菩薩聲聞之眾。說是語已。即時無量壽佛放大光明。普照一切諸佛世界等。爾時阿難即見無量壽佛威德巍巍。如須彌山王。高出一切諸世界上。相好光明靡不照曜。此會四眾一時悉見。彼見此土亦復如是。爾時佛告阿難及慈氏菩薩。汝見彼國從地已上。至淨居天。其中所有微妙嚴淨。自然之物。為悉見不。阿難對曰。唯然已見。汝寧復聞。無量壽佛大音宣布一切世界。化眾生不。阿難對曰。唯然已聞。彼國人民乘百千由旬七寶宮殿。無所障礙。遍至十方供養諸佛。汝等復見不。對曰已見。云云（出服字號）)</span>。</p>

<div class="lg regular"><div class='lg-row'>夫人韋提希　引導未來人　求生極樂國</div>
<div class='lg-row'>十六觀經說</div>
</div><p style="margin-left:1em"><span class='note-inline'>(觀無量壽經云。時韋提希見佛世尊。自絕瓔珞。舉身投地。號泣向佛。白言。世尊。唯願世尊。為我廣說無憂惱處。我當徃生。不樂閻浮提濁惡世也。此濁惡世。地獄餓鬼畜生盈滿。多不善聚。願我未來不聞惡聲。不見惡人。今向世尊。五體投地。求哀懺悔。惟願佛日教我觀於清淨業處。爾時世尊放眉間光。其光金色。遍照十方無量世界。還住佛頂。化為金臺。如須彌山。十方諸佛淨妙國土。皆於中現。或有國土。七寶合成。復有國土。純是蓮華。復有國土。如自在天宮。復有國土如玻璃鏡。十方國土皆於中現。有如是等無量諸佛國土。嚴顯可觀。令韋提希見。時韋提希白佛言。世尊。是諸佛土。雖復清淨皆有光明。我今樂生極樂世界阿彌陀佛所。唯願世尊。教我思惟。教我正受。時無量壽佛住立空中。觀音勢至侍立左右。爾時韋提希見無量壽佛已。接足作禮。白佛言。世尊。我今因佛神力故。得見無量壽佛及二菩薩及彼國土。若佛滅後。諸眾生等。濁惡不善。五苦所逼。云何當見阿彌陀佛極樂世界。佛言。善哉。快問此事。阿難汝當受持。廣為多眾。宣說佛語。如來今者。教韋提希及未來世一切眾生。觀於西方極樂世界。以佛力故。當得見彼清淨佛國。如執明鏡自見面像。見彼國土極妙樂事。心歡喜故。應時即得無生法忍。佛告韋提希。汝是凡夫。心想羸劣。未得天眼。不能遠觀。諸佛如來有異方便。令汝得見。佛告韋提希。汝及眾生。應當專心繫念一處。想於西方。云何作想。凡作想者。一切眾生自非生盲。有目之徒皆見日沒。當起想念。正坐西向。諦觀於日。令心堅住。專想不移。見日欲沒。狀如懸皷。既見日已。閉目開目。皆令明了。是為日想。名曰初觀。次作水觀地觀樹觀。乃至下品第十六觀。廣如經說。爾時世尊說是語時。韋提希與五百侍女。聞佛所說。應時即見極樂世界廣長之相。得見佛身及二菩薩。心生歡喜。歎未曾有。豁然大悟。逮無生法忍。五百侍女發菩提心。願生彼國。世尊悉記。皆當徃生。行此三昧者。現身得見無量壽佛及二大士。但聞佛名二菩薩名。除無量刧生死之罪。何況憶念。若念佛者。當知此人是人中芬陀利華。觀音勢至為其勝友。當坐道場。生諸佛家（出豈字號）)</span>。</p>

<div class="lg regular"><div class='lg-row'>造惡中夭人　念佛或供養　復增其壽命</div>
<div class='lg-row'>決定王經說</div>
</div><p style="margin-left:1em"><span class='note-inline'>(大乘聖無量壽決定光明王如來經云。佛告妙吉祥菩薩言。今此閻浮提世界中人。壽命百歲。於中多有造諸惡業。而復中夭。妙吉祥菩薩。若有眾生。得見此經。功德殊勝。及聞名號。如其短命之人。志心書寫受持讀誦供養禮拜。如是之人。復增壽命。滿於百歲。若能持念一百八遍。如此短命眾生。復增壽命。或但聞其名號。志心信受遵崇之者。是人亦得增益壽命（出刻字號）)</span>。</p>

<div class="lg regular"><div class='lg-row'>恐怖縣官者　念二菩薩名　解脫恐怖厄</div>
<div class='lg-row'>彌陀大經說</div>
</div><p style="margin-left:1em"><span class='note-inline'>(阿彌陀三耶三佛薩樓佛檀過度人道經云。佛言。世間人民。善男子善女人。若有急難恐怖縣官事者。但自歸命是蓋樓亘菩薩摩訶那鉢菩薩所。無不得解脫者（出服字號）)</span>。</p>

<div class="lg regular"><div class='lg-row'>昔有四億眾　願生無欲國　同時見淨土</div>
<div class='lg-row'>斷結經中說</div>
</div><p style="margin-left:1em"><span class='note-inline'>(十住斷結經云。爾時世尊。放覺華定意三昧光明。有四億眾。見此瑞色。各生患厭。心自思惟。夫生有死。皆由因緣。死此生彼。牽連不斷。染欲為源。斯由貪愛。我等願生無欲國土。乃得修此覺意三昧。是時世尊知來會者心中所念。而告之曰。西方去此。無數佛土。有佛名無量壽。其土清淨。無婬怒癡。悉同一心。皆由蓮華中生。不因父母情欲而生。純是童男。亦無女人。無大小便。以禪〔脫〕法樂為食。無想念識。共相敬念。如父如母。欲生彼者。可發誓願。時四億眾即於座上。同心發願。求生彼土。爾時世尊即〔於〕覺意三昧光明。照彼國土如來世尊及化生菩薩。其國廣〔傳〕。眾寶雜廁。無三惡道八難之苦。見彼國已。此四億人隨其形壽。皆得同時生彼國土（出能字號）)</span>。</p>

<div class="lg regular"><div class='lg-row'>眾生念彌陀　菩薩常衛護　鬼神不得便</div>
<div class='lg-row'>往生經中說</div>
</div><p style="margin-left:1em"><span class='note-inline'>(禮懺儀十往生經云。若有眾生念阿彌陀佛。願往生者。彼佛即遣二十五菩薩。衛護行者。若行若住。若坐若臥。若晝若夜。一切時一切處。不令惡鬼惡神得其便也（出丁字號）)</span>。</p>

<div class="lg regular"><div class='lg-row'>有善相童女　厭濁禮西方　佛力化為男</div>
<div class='lg-row'>經律異相說</div>
</div><p style="margin-left:1em"><span class='note-inline'>(經律異相云。佛在舍衛國。時有長者女名善信。年始十五。為人慈孝。智慧〔傳〕達。少小常有大願。不樂世俗之事。坐自思念。萬物無常。當歸於死。年壽萬載亦皆當死。天地當壞。何況人身。死後魂神當入惡道。酷毒勤苦。獨當受之。本從何出。忽有瞋恚恐怖愁憂。或時歡喜。有此無常之事。不見來時去至何所。是輩往來無休無息。念我父母諸家兄弟中外親屬。不知罪福貪欲無厭。我年三五。以許他男。諸家兄弟飯食酒肉。受取疋帛。令我身當往受患難。物質<span class='corr'>縛</span>結不可得離。當如之何。為此生老。不如及我。今日清淨。當發上願。求覔安隱長樂宮殿。可以自娛。不宜染濁沒於三塗。不覩光明。長與苦俱。便正一心自誓。持我身命自當有神有靈。知我心誠。爾時天神現於虗空。語善信言。若當自歸西方安隱清淨法國。且當先向十方禮拜。慈心敬意。念必達也。已便不現。爾時善信踊躍歡喜。便自澡浴。燒香散華。向十方禮。叉手自思念一切人。即有天神。於虗空中言。汝當正心向於西方說此一頌。以是讚歎阿彌陀佛。如神所勑。爾時佛與大眾。飛到善信家。於佛前化身為男)</span>。</p>
<p>今日道場同業大眾。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無維衛佛</li>

<li>南無式棄佛</li>

<li>南無隨葉佛</li>

<li>南無拘留秦佛</li>

<li>南無拘邪含佛</li>

<li>南無迦葉佛</li>

<li>南無善德佛</li>

<li>南無無憂德佛</li>

<li>南無栴檀德佛</li>

<li>南無寶施佛</li>

<li>南無無量明佛</li>

<li>南無華德佛</li>

<li>南無相德佛</li>

<li>南無三乘行佛</li>

<li>南無廣眾德佛</li>

<li>南無明德佛</li>

<li>南無金剛不壞佛</li>

<li>南無寶光佛</li>

<li>南無龍尊王佛</li>

<li>南無精進軍佛</li>

<li>南無精進喜佛</li>

<li>南無寶火佛</li>

<li>南無寶月光佛</li>

<li>南無現無愚佛</li>

<li>南無寶月佛</li>

<li>南無無垢佛</li>

<li>南無離垢佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>今日道場同業大眾。願弟子<span class='note-inline'>(某甲)</span>等。從今<span class='corr'>已</span>去。至坐道場。厭離娑婆五痛五燒。忻求極樂三歸三寶。隨願往生西方淨土。發願<span class='corr'>已</span>。歸命禮西方淨土一切三寶。</p>
</div>
<p class='juan'>禮念彌陀道場懺法卷第一</p>
<div class='div-w'>
<div class='div-note'>闒<p><span class='note-inline'>(音塔)</span>。</p>
冗<p><span class='note-inline'>(而瀧切)</span>。</p>
思過<p><span class='note-inline'>(上去)</span>。</p>
燧<p><span class='note-inline'>(音遂)</span>。</p>
適<p><span class='note-inline'>(音釋)</span>。</p>
苟<p><span class='note-inline'>(音狗)</span>。</p>
夔<p><span class='note-inline'>(音逵)</span>。</p>
僻<p><span class='note-inline'>(普擊切)</span>。</p>
疫<p><span class='note-inline'>(音役)</span>。</p>
癘<p><span class='note-inline'>(音例)</span>。</p>
不勝<p><span class='note-inline'>(音升。舉也。下准此)</span>。</p>
嗜<p><span class='note-inline'>(音視)</span>。</p>
遽<p><span class='note-inline'>(其據切急也)</span>。</p>
迅<p><span class='note-inline'>(音信)</span>。</p>
航<p><span class='note-inline'>(胡郎切)</span>。</p>
緇<p><span class='note-inline'>(音之)</span>。</p>
抗<p><span class='note-inline'>(音航)</span>。</p>
隤<p><span class='note-inline'>(杜回切)</span>。</p>
悚<p><span class='note-inline'>(息拱切)</span>。</p>
魘<p><span class='note-inline'>(音靨)</span>。</p>
菡<p><span class='note-inline'>(胡感切)</span>。</p>
萏<p><span class='note-inline'>(徒感切)</span>。</p>
舫<p><span class='note-inline'>(音放)</span>。</p>
培<p><span class='note-inline'>(音裴)</span>。</p>
蠡<p><span class='note-inline'>(音螺)</span>。</p>
宏<p><span class='note-inline'>(戶萌切)</span>。</p>
啻<p><span class='note-inline'>(施智切)</span>。</p>
侮<p><span class='note-inline'>(音武。慢也)</span>。</p>
猶豫<p><span class='note-inline'>(上餘救切)</span>。</p>
迭<p><span class='note-inline'>(徒結切)</span>。</p>
劇<p><span class='note-inline'>(奇逆切)</span>。</p>
弈<p><span class='note-inline'>(音亦)</span>。</p>
唯然<p><span class='note-inline'>(上以水切。諾也)</span>。</p>
中夭<p><span class='note-inline'>(上去。下於兆切)</span>。</p>
酷<p><span class='note-inline'>(苦沃切)</span>。</p>
</div></div>
</div><!-- end of div[@id='body'] -->
</body></html>