<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禮念彌陀道場懺法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu32' />禮念彌陀道場懺法卷第四</p>
<div class='div-other'><a id='mulu33' />
<p class='h1'>○往生<span class='corr'>傳</span>錄第四</p>
<div class='div-other'><a id='mulu34' /><p style="margin-left:1em"><span class='note-inline'>(夫徃生傳錄者。伏為三灾劫。近五濁時。臨入地獄者如牛毛。生蓮池者若麟角。是以釋迦調御遺聖教於閻浮。彌陀世尊度眾生於末法。故得慈光願攝佛力難思。有願必迎。無機不被。我等宿生何幸得遇斯門欲報佛恩。輙集懺法。援引徃生事迹。非敢攻乎異端。依憑傳記明文。寔謂述而不作。欲知安養路。先看徃生人)</span>。</p>
<p>今日道場同業大眾。前<span class='corr'>已</span>引教比證。次明往生傳錄。是以愽來教典。該括古今。開釋疑情。逕超信地。若登彼岸。舟固可忘。來者問津。斯言勿忽。無輙悔墮。悞認疑城。欲求往生。先應禮懺。救拔我等。無始至今。罪障消滅。相與志心。等一痛切。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無世自在王佛</li>

<li>南無西方阿彌陀佛</li>

<li>南無三十六俱胝佛</li>

<li>南無西方現在一切諸佛</li>

<li>南無無量壽佛</li>

<li>南無無量蘊佛</li>

<li>南無無量光佛</li>

<li>南無無量幢佛</li>

<li>南無大自在佛</li>

<li>南無大光佛</li>

<li>南無光燄佛</li>

<li>南無大寶幢佛</li>

<li>南無放光佛</li>
</ul><p>如是等佛。如殑伽沙。住在西方。廣長舌讚佛土功德攝受法門。</p>

<ul class="">
<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>今日道場同業大眾。善根心耳。一一諦聽。定意散心。作觀念佛。一日七朝。一聲十念。依經修持。見聞隨喜。盡得往生。極樂世界各如本傳。</p>
</div>
<div class='div-other'><a id='mulu35' />
<p class='h2'>廬山遠公　結社往生</p><p style="margin-left:1em"><span class='note-inline'>(梁高僧傅第六云。東晉僧惠遠法師。雁門人。居廬山。與劉遺民等僧俗百二十三人。結為蓮社。以修淨土。謂他日生蓮華中也。遺民著文讚頌。感一仙人乘雲聽法空中。或奏清唄。聲御長風。法師澄心觀想。初十年。三覩聖相。而遠公沈厚不言。後七月。遠又見阿彌陀佛身滿虗空圓光之中。有諸化佛。觀音勢至侍立在右。又見水流。光明分十四支。一一支水流注上下。自然演說苦空無常無我妙法。如十六觀經所說。佛告遠曰。我以本願力故。來安慰汝。後七日。當生我國。見僧佛䭾耶舍及慧持曇順住佛之側。向前揖遠曰。法師之志在吾先。何來之遲也。遠自見分明。乃與其徒言之。且曰。始吾居此。幸於淨土。三覩聖相。今復見之。吾生淨土決矣。次日寢疾。至七日。聖眾遙迎。寂然而化。時義熙十二年八月六日也。同會一百二十三人前後皆生淨土。具列碑文)</span>。</p>
</div>
<div class='div-other'><a id='mulu36' />
<p class='h2'>晉闕公則　報現往生</p><p style="margin-left:1em"><span class='note-inline'>(高僧傳云。東晉闕公則。遠公白蓮社中人。已亡友人。於東京白馬寺作忌曰。林木殿宇皆作金色。空中有聲云。我是闕公則。所祈徃生極樂寶國今<span class='corr'>已</span>遂矣。故來相報。言訖不現)</span>。</p>
</div>
<div class='div-other'><a id='mulu37' />
<p class='h2'>天台智者　三昧往生</p><p style="margin-left:1em"><span class='note-inline'>(往生傳云。天台智者。釋智顗。字德安。頴川人。開皇十七年。帝請授菩薩戒。還山一心在定。他日由定起。謂弟子智越曰。吾之幻質。且夕云滅。汝於石城。嚴持香花。俟吾以謝此報身。及顗至施牀。西向專念。彌陀佛與二菩薩。及於淨土化佛與菩薩來相遮護。又命侍者。讀無量壽經。一心靜聽經竟。乃顧大眾。合掌讚曰。四十八願莊嚴淨土。花池寶樹易到無人。火車相現。一念改悔者。尚得徃生。況戒定熏修。聖行道力。實不。唐捐。豈不生耶。又囑弟子。多然香燭。又挹三衣鉢杖。置於身側。有欲進齋食者。師曰。能無攀緣。即真齋矣。又索香湯。漱淨舌根。說十如四不生十法界三觀四智四無量六波羅蜜等法。僧有問其所證。師曰。吾不領眾。必淨六根。為他損<span class='corr'>己</span>。退歸五品位耳。又曰。人命將終。聞鍾磬聲。增其正念汝宜鳴磬。以增吾念。即見彌陀觀音勢至聖眾幡花來迎。於彌陀像前。端坐終焉。弟子等迎歸佛隴嵓。大業元年九月。煬帝遣使。入山設忌。齋集僧。開石室。唯見空榻而<span class='corr'>已</span>)</span>。</p>
</div>
<div class='div-other'><a id='mulu38' />
<p class='h2'>後魏曇鸞　神異往生</p><p style="margin-left:1em"><span class='note-inline'>(徃生傳云。後魏壁谷僧曇鸞。初自陶隱居。得仙經十卷。鸞忻然自得。以為神仙必可致也。後遇僧菩提留支。問云。佛道有長生乎。能却老為不死乎。支云。長生不死。吾佛道也。遂以十六觀經與之云。汝可誦此。則三界無復生。六道無復徃。其為壽也。有劫石焉。有河沙焉。沙石之數有限。壽量之數無窮。此吾金仙氏之長生也。鸞深信之。遂焚仙經。而專修觀經。雖寒暑之變疾病之來。亦不懈怠。魏主憐其志尚。又嘉其自行化他流傳甚廣。號為神鸞。一日告弟子云。地獄諸苦不可以不懼。九品淨業不可以不修。因令弟子高聲念阿彌陀佛。鸞向西閉目。叩頭而亡。是時僧俗同聞絃管之聲從西而來。良久乃止。至唐貞觀三年四月八日。道俗集其寺。為如來降生之日。且見鸞法師於空中乘七寶船。指道綽曰。汝于淨土。堂宇<span class='corr'>已</span>成。<span class='corr'>但</span>唯報命未盡耳。復見化佛菩薩飄飄在空。眾乃驚歎。大生信服。雖無種眾。闡提亦所服之)</span>。</p>
</div>
<div class='div-other'><a id='mulu39' />
<p class='h2'>前唐少康　放光往生</p><p style="margin-left:1em"><span class='note-inline'>(徃生傳下卷。睦州釋少康。貞之初至洛下白馬寺。見殿中文字累放光明。探取之。乃善導西方化導文也。康曰。若於淨土有緣。當使此文再發光明。言未<span class='corr'>已</span>。光乃閃爍。遂至長安善導影堂。大陳蔫獻。善導於空中曰。汝依吾事。利樂有情。則汝之功。同生安養。又逢一僧謂曰。汝欲化人。當徃新定。言訖遂隱。新定今嚴州也。至彼人尚無識者。康乃乞錢。誘小兒與之。約曰。阿彌陀佛是汝本師。能念一聲。與汝一錢。小兒務得其錢。隨聲念之。後月餘小兒念佛求錢者眾。康乃云。念佛十聲。乃與爾錢。小兒從之。如此一年。無長少貴賤。凡見康者。則稱阿彌陀佛。以故念佛之人。盈於道路。後康於烏龍山。建淨土。道場。康外座令人面西。康先唱阿彌陀佛。次眾人。和之。康唱。時眾見一佛從其口出。連唱十聲。則有十佛。若聯珠狀。康云。汝見佛。不如見佛者。決生淨土。其禮佛人數千。亦有竟不見者。後囑眾人。當於安養。起增邊心。於閻浮提。起厭離心。又云。汝等此時能見光明。真我弟子。遂放異光。數道而亡)</span>。</p>
</div>
<div class='div-other'><a id='mulu40' />
<p class='h2'>啟芳圓果　聞鍾往生</p><p style="margin-left:1em"><span class='note-inline'>(徃生傳云。唐初州僧啟芳圓果二法師。精心觀想淨土。後五月。於觀想中。同覺身臨七寶大池。間有大寶帳。身入其中。見觀音勢至坐二大寶蓮華。下有蓮華。彌滿千萬。見阿彌陀佛。從西來坐一最大蓮華。迭出光明。相照芳等。禮佛問云。閻浮眾生依經教念佛得生此不。佛云。如念我名。皆生我國。無有一人念而不生者。又聞。釋迦佛與文殊菩薩。稱讚淨土。其前又有大殿。殿有三道寶階。第一道純白衣。第二道僧俗相半。第三道唯僧無俗。佛指之謂。芳等云。此皆南閻浮提念佛眾生。遂生於此。汝宜自勉。芳果既寤。歷與其徒言。後五月二人無病。遽聞鍾聲。他人不聞。芳果云鍾聲乃我事。頃刻二人同終)</span>。</p>
</div>
<div class='div-other'><a id='mulu41' />
<p class='h2'>台州懷玉　金臺往生</p><p style="margin-left:1em"><span class='note-inline'>(徃生傳云。懷玉丹丘人。注想淨業。近四十年。天寶元年。玉念佛間。忽見西方聖眾。數若恒沙。中有一人。手擎銀臺前以示玉。玉曰。如玉者。本望金臺。何為銀臺耶。臺乃隱。人亦隱。於是彌加精苦。至三七日。向之擎臺者。復來告云。法師以精苦故。得升上品。又云。上品徃生必先見佛。可<span class='corr'>趺</span>坐以俟佛。來未旋踵間。異光照室。又三日。異光再發玉曰。若聞異香。我報身即盡。次日書偈云。清淨皎潔無塵垢。蓮華化生為父母。我經十劫修道。來出示閻浮厭眾苦。一生苦行超十劫。願離娑婆歸淨土。偈畢。香氣。四來弟子有見佛與二菩薩共乘金臺。傍千百化佛自西而下迎玉。玉恭敬合掌。含笑長歸)</span>。</p>
</div>
<div class='div-other'><a id='mulu42' />
<p class='h2'>相州道昂　樂西往生</p><p style="margin-left:1em"><span class='note-inline'>(續高僧傳第二十卷云。唐相州寒陵山釋道昴。未詳姓氏。志結西方。願生安養。後自如命極。預於春首。告諸有緣。至八月初。當來取別。未測其言也。期月既臨。一無所患。齋時即陞高座。身含奇相。爐發異香。援引四眾。授菩薩戒。詞理要切。聞者寒心。於時七眾圍繞。昂目高視。乃見天眾繽紛。絃管繁雜。空中有清音遠徹。告於眾曰。兜率天樂。下迎昂公。昂曰。天道乃生死根本。由來非願。我常祈心淨土。如何此誠不從遂耶。言訖。便覩天樂上騰。須臾還滅。便見西方香華伎樂充塞如團雲。飛湧而來。旋環頂上。舉眾皆見。昂曰。大眾好住。今西方靈相來迎。事須聞徃。言訖。但見香爐墜手。於高座上。端然而終。即貞觀七年八月也)</span>。</p>
</div>
<div class='div-other'><a id='mulu43' />
<p class='h2'>隋二沙彌　同時往生</p><p style="margin-left:1em"><span class='note-inline'>(徃生傳云。隋并州文水縣開化寺。有二沙彌。其少者語其長者言。兄作淨土業。莫閑過日。其長從之。同念阿彌陀佛。纔經五年。其長沙彌先死。徃生淨土。見阿彌陀佛。坐百寶蓮華。作紫金色。既瞻禮<span class='corr'>已</span>。不勝忻慶。即白佛言。弟子有一小同學。今在閻浮提中。同作行業不委。得生此土以不。世尊報言。汝本無心。念吾名號。是彼教汝。汝既得生。彼何疑矣。放汝還去。勤行淨業。正念我名。三年<span class='corr'>已</span>後。共彼同來。遂即還活。小沙彌聞。悲喜流淚。不捨晝夜。專心念佛。既至三年。二沙彌心眼開明。即見彌陀與諸聖來迎。大地震動。又見天花遍滿虗空。此二沙彌見<span class='corr'>已</span>。忽然無病。一時命終。同徃淨土。大業十二年也)</span>。</p>
</div>
<div class='div-other'><a id='mulu44' />
<p class='h2'>明州可久　報信往生</p><p style="margin-left:1em"><span class='note-inline'>(徃生傳云。明州僧可久。常誦法華經。故號久法華。平生修淨土業。元祐八年。八十一坐化。三日却還。說淨土事。興十六觀經所說一同。見蓮華臺。皆標合生者姓名。一紫金臺標云。大<span class='corr'>宋</span>城都府廣教院熏法華。<span class='corr'>已</span>坐其中。又以金臺標云。明州孫十二郎。合生其中。又一金臺標云。久法華。又一銀臺標云。明州徐道姑。語訖復化。去五年。徐道姑卒。異香滿室。又十二年。孫十二郎卒。天樂盈空)</span>。</p>
</div>
<div class='div-other'><a id='mulu45' /><p>今日道場同業大眾。如上所說。僧眾往生。今為僧者。當自念云。我為出家人。了達生死。乃本分事不應。如此汩沒塵俗。一日大限到來。有何倚賴。雖作世善。不免輪迴。如修淨土。速脫生死。面見彌陀。方是出家事畢。又轉以化人。以<span class='corr'>己</span>為名僧。必信從其言。所為利益無有窮<span class='corr'>已</span>。必上品往生。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無拘樓孫佛</li>

<li>南無拘那含牟尼佛</li>

<li>南無迦葉佛</li>

<li>南無師子佛</li>

<li>南無明炎佛</li>

<li>南無牟尼佛</li>

<li>南無妙華佛</li>

<li>南無華氏佛</li>

<li>南無善宿佛</li>

<li>南無導師佛</li>

<li>南無大臂佛</li>

<li>南無大力佛</li>

<li>南無宿王佛</li>

<li>南無修藥佛</li>

<li>南無名相佛</li>

<li>南無大明佛</li>

<li>南無炎肩佛</li>

<li>南無照曜佛</li>

<li>南無日藏佛</li>

<li>南無月氏佛</li>

<li>南無眾炎佛</li>

<li>南無善明佛</li>

<li>南無無憂佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
</div>
<div class='div-other'><a id='mulu46' />
<p class='h2'>長安淨真　授記往生</p><p style="margin-left:1em"><span class='note-inline'>(徃生傳云。唐長安尼淨真。住積善寺。衲衣乞食。一生無嗔。誦金剛經十萬遍。專精念佛。顯慶五年七月染疾。語弟子曰。五日內。十度見阿彌陀佛觀音勢至菩薩。僧眾不可稱數。如來放光。照吾身及室內。咸皆洞明。又兩度見極樂國土莊嚴之事。寶樓閣池。雜色蓮華。開敷水上。金沙德水。諸天童子遊戲池中。聞殊香芬郁。亦見紫金臺。聞天音樂。千萬諸佛皆真金色。與吾授記。當得作佛。吾得上品徃生。言訖。跏<span class='corr'>趺</span>而逝。光照一寺)</span>。</p>
</div>
<div class='div-other'><a id='mulu47' />
<p class='h2'>丹陽道瑗　佛現往生</p><p style="margin-left:1em"><span class='note-inline'>(徃生傳云。劉宋丹陽尼道瑗。少聰悟。成戒之後。研味三藏。尤得其要。大造佛像。以廣福業。又造金無量壽像一軀。願憑其福。接置西方。明年夏四月十一日。像於眉間。大放光明。照寺內盡。如金色。於金色中。無量壽佛與瑗記曰。汝捨此報。必遂依我。當善護持。勿生疑慢。瑗得其記。彌增感悅。於其月望日。就其像前。端坐入滅)</span>。</p>
</div>
<div class='div-other'><a id='mulu48' />
<p class='h2'>洛陽悟性　中品往生</p><p style="margin-left:1em"><span class='note-inline'>(徃生傳云。尼悟性。浴陽人。於衡州。遇照闍梨。發願念佛。因大曆六年入廬山。忽病。聞空中音樂。尼曰。我得中品上生。見同念佛人。西方盡有蓮華也。身皆金色。時年二十四)</span>。</p>
</div>
<div class='div-other'><a id='mulu49' />
<p class='h2'>尼大明月　聞香往生</p><p style="margin-left:1em"><span class='note-inline'>(徃生傳云。汾州平遙度脫寺。名尼大明月師。玄中寺綽禪師。學念佛三昧。以為真極。每欲稱念阿彌陀佛。必換淨衣。口含沉香。燒眾名香。熏所居室。三年不斷。臨終舉寺。咸覩聖眾。奇光光中。聞沉水香。尋卒)</span>。</p>
</div>
<div class='div-other'><a id='mulu50' /><p>今日道塲同業大眾。如上所說。尼眾往生。今為尼者。當發願云。常奉三歸。恒除五障。又能精心觀想。不久見佛。此報身盡。必定往生。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無提沙佛</li>

<li>南無明耀佛</li>

<li>南無持髻佛</li>

<li>南無功德明佛</li>

<li>南無示義佛</li>

<li>南無燈曜佛</li>

<li>南無興盛佛</li>

<li>南無藥師佛</li>

<li>南無善濡佛</li>

<li>南無白毫佛</li>

<li>南無堅固佛</li>

<li>南無福威德佛</li>

<li>南無不可壞佛</li>

<li>南無德相佛</li>

<li>南無羅睺佛</li>

<li>南無眾主佛</li>

<li>南無梵聲佛</li>

<li>南無堅際佛</li>

<li>南無不高佛</li>

<li>南無作明佛</li>

<li>南無大山佛</li>

<li>南無金剛佛</li>

<li>南無將眾佛</li>

<li>南無無作佛</li>

<li>南無珍寶佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
</div>
<div class='div-other'><a id='mulu51' />
<p class='h2'>烏長國王　見佛往生</p><p style="margin-left:1em"><span class='note-inline'>(徃生傳云。烏長國王。萬機之暇。謂群臣曰。朕為人主。不免生老病死無常之苦。六趣輪迴。誰分貴賤。聞西方佛國。誓願棲神。於是日夜。精勤念佛行道。廣行布施。利樂眾生。每日設一百僧齋。王與后妃。親手行食。時請名僧。咨扣妙法。三十餘年。精專無替。一日宮中見彌陀佛西方聖眾來迎。祥瑞不一。端坐示滅。神色怡悅)</span>。</p>
</div>
<div class='div-other'><a id='mulu52' />
<p class='h2'>學士張抗　持課往生</p><p style="margin-left:1em"><span class='note-inline'>(徃生傳云。晉翰林學士張抗平生積善。信重佛門。誓課大悲心十萬遍。願生西方。課畢。年遇六十。忽寢疾。唯念阿彌陀佛。謂家人云。西方淨土。元只在堂屋西間之內。阿彌陀佛座蓮華上。翁兒在蓮華池。金池地上。禮佛嬉戲。言訖。念佛而亡。翁兒乃孫子名。方三二歲而亡矣)</span>。</p>
</div>
<div class='div-other'><a id='mulu53' />
<p class='h2'>晉劉遺民　摩頂往生</p><p style="margin-left:1em"><span class='note-inline'>(徃生傳云。東晉逸士。劉程之。字仲思。號遺民。依遠公共修淨土。專坐禪。作觀想法。方半歲。即於定中。見佛光照耀。又地皆金色。居山十五年。末年又於想念佛中。見阿彌陀佛身紫金色毫散照。埀手下接。以臨其室。程之慰幸。悲泣自陣曰。安得如來為我摩頂。以衣覆我。佛乃為摩其頂。引袈裟以覆之。他日想念。又見身入七寶大池。蓮華清白相間。其水湛湛。如無邊岸。中有一佛。頂有圓光。胸有卍字。指池水曰。八功德水。汝可飲之。程之飲水。甘美盈口。乃還猶覺。異香發於毛孔。乃曰。淨土之緣至矣。廬阜諸僧皆來會。程之對佛像。焚香再拜。祝曰。我以釋迦遺教。故知有阿彌陀佛。此香當先供養釋迦如來。次供養阿彌陀佛。復供養法華會中佛菩薩眾。以至十方佛菩薩眾。願令一切有情。俱生淨土。祝畢。與眾話別。面西端坐。<span class='corr'>斂</span>手氣絕。年五十九)</span>。</p>
</div>
<div class='div-other'><a id='mulu54' />
<p class='h2'>信士牧鄉　執幡往生</p><p style="margin-left:1em"><span class='note-inline'>(徃生傳云。唐信士鄭牧卿。<span class='corr'>滎</span>陽人。舉家奉佛。母及姊妹同祈淨方。至開元二十一年。因疾困篤。有醫人及同道者。咸勸喻謂。且進魚肉。以救羸軀。痊復之後。修持淨戒。不亦可乎。牧卿曰。噫如此浮生。縱因葷穢而得痊乎。終歸磨滅。不奉佛禁。而惜微命何為。確然不許。遂嚴佛事。手執幡脚香爐。一心稱念阿彌陀佛。復作是言。丈夫一心不退。願徃西方。奄然長徃。異香充庭。隣里共知。舅氏夢寶池花敷。見牧卿合掌趨上。時當五十九)</span>。</p>
</div>
<div class='div-other'><a id='mulu55' />
<p class='h2'>京兆房翥　勸化往生</p><p style="margin-left:1em"><span class='note-inline'>(彌陀感應圓云。唐房翥。京兆人。暴死至陰府。見閻羅王。王曰。據案簿君。曾勸一老人念佛。<span class='corr'>已</span>生淨土。君承此福。亦合生淨土。故來相見。翥曰。先許金剛經萬卷。巡禮五臺。未欲徃生。王曰。誦經巡禮。固為好事。不如早生淨土。王知意不可奪。乃放還。以此知勸人修者。非徒徃生。又感動幽冥也)</span>。</p>
</div>
<div class='div-other'><a id='mulu56' />
<p class='h2'>宋郡希文　神遊脫難</p><p style="margin-left:1em"><span class='note-inline'>(龍舒文云。鎮江郡彪。字希文。為士人時。夢至一官府。人皆稱安撫。彪自喜曰。豈非予及第後作安撫乎。行至前見一宮員。問曰。汝知汝未及第。因不對曰。不知令引彪去。看見一大鑊煑蛤蜊。見彪乃作人聲。叩彪姓名。彪遂念阿彌陀佛。方念一聲。蛤蜊皆變作黃雀飛去。彪後果及第。至安撫使。以此見殺生阻人前程。不可不誡。又見佛力廣大。不可不誡。又見佛力廣大。不可不敬。官職自有。定分不可苟求)</span>。</p>
</div>
<div class='div-other'><a id='mulu57' />
<p class='h2'>參軍仲回　問疑往生</p><p style="margin-left:1em"><span class='note-inline'>(徃生傳云。王仲回。光州司士參軍也。無為郡人。因陳本郡。圬垾水利。大司農得其實請。朝廷推恩。乃有是命。其為徃信厚。未甞與人校短長。天衣懷禪師住鑯佛道場時。亦甞諸問。而鄉里以善人稱之。既而信向淨土。<span class='corr'>但</span>未具深心耳。至元祐初。問余曰。經典多教。念彌陀生淨土。祖師則云。心即是淨土。不用更生西方。其不同何耶。答曰。實際理地。無佛無眾生。無樂無苦。無壽無夭。又何淨穢之有。豈得更以生不生為心耶。此理奪事也。然而處此界者。是眾生乎。是佛乎。若是佛境界。則非眾生。又何苦樂壽夭淨穢之有哉。試自忖思。或未出眾生之境。則安可不信教典。志心念彌陀。而求生淨土哉。淨則非穢。樂則無苦。壽則無夭矣。於無念中起念。於無生中求生。此以事奪理也。故維摩經云。雖知諸佛國及與眾生空。而常修淨土。教化於群生。又問如何得念不間斷。答曰。一信之後。更不再疑。即是不間斷也。司士忻躍而去。至二年十二月旦之夕。余守丹陽郡。忽夢司士云。向蒙指示淨土。今<span class='corr'>已</span>得生。特來相謝。乃再拜而去。翌日召丹徒。令陣安止語其夢。蓋陳令深信淨土故也。後數日。得司士之子進士術。哀計乃知信。然又聞司士未亡七日<span class='corr'>已</span>前。預知時至。與鄉舊為別。余弟仵亦在坐。屢有見謝之語。然則司士決生淨土矣。元祐四年四月八日。無為<span class='corr'>揚</span>傑述)</span>。</p>
</div>
<div class='div-other'><a id='mulu58' /><p>今日道場同業大眾。如上所說。男眾往生。今為士丈夫。當自念云。光陰迅速。幻身難保。不如每朝以頃刻之暇。修西方法門。現世可以消災。身後更無苦趣。若發大菩提心。轉以化人。其為福報。豈易量耶。身後必得往生。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方呵彌陀佛</li>

<li>南無當來彌勒佛</li>

<li>南無七佛</li>

<li>南無十方十佛</li>

<li>南無三十五佛</li>

<li>南無五十三佛</li>

<li>南無百七十佛</li>

<li>南無莊嚴劫千佛</li>

<li>南無賢劫千佛</li>

<li>南無星宿劫千佛</li>

<li>南無十方菩薩</li>

<li>南無十二菩薩</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
</div>
<div class='div-other'><a id='mulu59' />
<p class='h2'>隨文皇后　異香往生</p><p style="margin-left:1em"><span class='note-inline'>(徃生徵驗傳云。隋文帝后。雖居王宮。深厭女質。常誦阿彌陀佛。至臨終時。異香滿室。從空而至。文帝問闍提三藏。是何祥瑞。答曰。西方有佛。號阿彌陀。皇后。業高。神生彼國。況聖教分明。無致疑矣)</span>。</p>
</div>
<div class='div-other'><a id='mulu60' />
<p class='h2'>荊王夫人　立化往生</p><p style="margin-left:1em"><span class='note-inline'>(龍舒文云。荊王夫人。元祐間。與婢妾精修西方。唯一妾懈怠。夫人斥去。其妾悔悟。精進久之。謂他妾云。吾今夜當生西方。是夜異香滿室。無疾而終。明日同事之妾。告夫人云。昨夜夢。化去之妾。託致起居云。夫人訓責我修西方。今以獲徃生。感德無量。夫人云。使我亦夢。乃可信耳。其夜夫人夢見。亡妾敘謝如前。夫人云。西方可到不。妾云可到。但從妾行。夫人隨之。見池溏廣大紅白蓮華大小相間。或榮或悴。種種不同。夫人問云。何以如此。妾云。此皆世間發念修西方人也。纔發一念。池內便生蓮華一朵。若願心精進。則華日日敷榮。以至大如車輪。若願心退轉。則華日日萎悴。以至殞滅。次見一人坐蓮華上。其衣飄<span class='corr'>揚</span>散去。寶冠瓔珞莊嚴其身。夫人問云。何人也。妾云<span class='corr'>揚</span>傑也。又見一人坐於華上。妾云馬玗也。夫人云。我當生何處。妾引行數里。許遙望見一金壇。金碧照曜。妾云此夫人化生處。乃上品上生。夫人既覺。防問楊馬所在。傑<span class='corr'>已</span>亡。而玗無恙。是知精進不退者。雖身在娑婆之內。其神<span class='corr'>已</span>在淨土矣。後夫人於生日。秉爐焚香。望觀音閣。而立子孫方具獻壽之儀。<span class='corr'>已</span>立化矣)</span>。</p>
</div>
<div class='div-other'><a id='mulu61' />
<p class='h2'>夫人馮氏　病差往生</p><p style="margin-left:1em"><span class='note-inline'>(龍舒文云。馮氏夫人。名法信。贈少師諱詢之女。適陳宣使。陳思敬少多疾。及嫁疾尤甚。醫者以為不可療。往見慈受深禪師。問愈疾之方。深教以持齋誦佛。夫人盡去葷血。及莊飾之奉。衣掃塔服。專以西方為念。行坐語默。動靜皆西方也。剎那之次。念秋毫之善。酌水獻華。誦經行道。一以為西方之津粮。十年間無惰容。心安體徤。神氣昌旺。人皆尊向之。一日忽書偈云。隨緣任業許多年。枉作老牛為耕田。打疊身心早歸去。免教鼻孔受人穿。族黨恠之。夫人云。行即西歸。何恠之有。乃臥疾。微有喘息。忽矍然而起云。吾神遊淨土。面禮彌陀。觀音左願。勢至右盻。百千萬億清淨佛子。稽首慶我來生其國。若宮殿林沼。光明神麗。與華嚴經及十六觀經所說一同。明日安然化去。家人聞妙香芬馥。不類人間。及三日茶毗。舉戶如生)</span>。</p>
</div>
<div class='div-other'><a id='mulu62' />
<p class='h2'>觀音縣君　侍女往生</p><p style="margin-left:1em"><span class='note-inline'>(龍舒文云。觀音縣君。姓吳氏。其夫都官員外郎呂宏。亦悟佛理。夫婦各齋戒清修。吳氏有二侍女。亦絕葷血。勤力助為勝業。其一頗好禪理。既病。猶怡然笑話而逝。如委脫然。其一奉戒尅苦。或終月不食。但日飲吳氏所呪觀音淨水一盞而<span class='corr'>已</span>。忽見金蓮捧足者三。數日見其膝。又數日見其身。又數日見其面目。其中乃阿彌陀佛。左右則觀音勢至也。又悉見其堂殿國界皎如指掌。曉然知其為淨土。問其詳。則云。彼皆清淨男子。經行遊樂。無女人也。又問。彼佛如何說法。云我得天耳。故但見問答指顧。而不能聞所說也。如是者三年。未甞一瞬不在目前。忽感疾。自言。徃生乃終。吳氏事觀音有靈感。每於淨室。列置缾缶數十。以水注滿。手持楊枝誦呪。必見觀音放光入缾缶中。病苦者飲水輙愈。所呪水積歲不壞。大寒不凍。世號觀音縣君)</span>。</p>
</div>
<div class='div-other'><a id='mulu63' />
<p class='h2'>信女梁氏　目明往生</p><p style="margin-left:1em"><span class='note-inline'>(徃生傳云。唐清信女。梁氏。括州人也。宿殃所鍾。雙目無見。遇僧勸令念佛。一聞教誨。係心相續。三年之後。兩目洞開。無復纖翳。所患既痊。勤苦彌切。至貞觀三年二月中。不豫。自知報盡。臨終之時。合村共見阿彌陀佛與諸大士幡華降迎。遂終于世)</span>。</p>
</div>
<div class='div-other'><a id='mulu64' />
<p class='h2'>溫文靜妻　辭親往生</p><p style="margin-left:1em"><span class='note-inline'>(徃生傳云。唐并州晉陽縣溫文靜妻。先患半身不遂。寢臥床枕。其夫告曰。終朝臥地。何不念佛。其妻問曰。念何佛。夫曰。念阿彌陀佛。妻奉教而念。二年之中。精志不絕。罪障消殄。彼佛現前。金光洞徹。備覩聖妙之事。於是極懷悲愧。謝其夫曰。長病多時。惱亂不少。蒙教念佛。感應殊異。後日報終。當徃生彼國。請告父母兄弟諸親。設齋取別。文靜初未信之。試集親賓。一依請請。齋訖。信女辭曰。今隨佛後。徃生西方。惟願父母親屬。勤心念佛。於後生來。念佛一門功德不可思議。言罷。即正坐西向。自稱佛號。舉家齊念。見佛來迎。寂然而終)</span>。</p>
</div>
<div class='div-other'><a id='mulu65' />
<p class='h2'>姚范行婆　佛候往生</p><p style="margin-left:1em"><span class='note-inline'>(徃生傳云。姚行婆。上都人。貞觀年中。因范行婆勸念阿彌陀佛。臨終時見佛來迎。乃曰。未與范行娑別。請佛暫駐相待。佛處。虗空。候范行婆至。手執香爐。奄然而逝)</span>。</p>
</div>
<div class='div-other'><a id='mulu66' />
<p class='h2'>世子童女　勸母往生</p><p style="margin-left:1em"><span class='note-inline'>(法苑珠林云。童安。宋朝魏世子。梁郡人。父子三人俱修西方。唯妻不修。安年十四死。後七日。却迴啟母曰。兒徃西方。父兄及<span class='corr'>己</span>。<span class='corr'>已</span>有蓮華。後當化生。唯母獨無。兒今暫歸相報。至後母依兒教。曰念彌陀。四人盡得徃生安養矣)</span>。</p>
</div>
<div class='div-other'><a id='mulu67' /><p>今日大眾如上所說。女眾往生。今為女眾。當自念云。據佛所言。欲心重者受婦女身。<span class='corr'>已</span>非善業。若不自省。更加嫉妬。貪欲業緣轉深。果報可畏。若能迴心懺悔。絕其非念。仁慈以待婢妾。溫和以禮上下。常念阿彌陀佛。定生極樂世界。若轉化親戚及婢妾。其福報無窮。必上品生。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>
</ul><p>又復歸依十方盡虗空界無量形像優填王金像。栴檀像。阿育王銅像。吳中石像。師子國王像。諸國土中七寶像。真珠像。摩尼寶像。紫磨上色閻浮檀金像。</p>
<p>又復歸依十方如來一切髮塔。齒塔。牙塔。爪塔。頂骨塔。一切身中諸舍利塔。袈裟塔。匙鉢塔。澡缾塔。錫杖塔。如是等為佛事者。</p>
<p>又復歸依諸佛生處塔。得道塔。轉法輪塔。般涅槃塔。多寶佛塔。阿育王所造八萬四千塔。天上塔。人間塔。龍王宮中一切寶塔。</p>
<p>又復。</p>

<ul class="">
<li>歸依十方盡虗空界一切諸佛</li>

<li>歸依十方盡虗空界一切尊法</li>

<li>歸依十方盡虗空界一切賢聖</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
</div>
<div class='div-other'><a id='mulu68' />
<p class='h2'>犯戒雄俊　暴亡往生</p><p style="margin-left:1em"><span class='note-inline'>(徃生徵驗傳云。唐釋雄俊。城都人。善講說。無戒行。所得施利。非法而用。又曾還俗。入軍營殺戮。逃難再入僧中。大曆年中。忽死。見閻羅王。判入地獄。俊高聲曰。雄俊若入地獄。三世諸佛即成妄語。觀經云。下品生者。造五逆罪。臨終十念。尚得徃生。俊雖造罪。不作五逆。若論念佛。不知其數。言訖徃生西方。乘臺而去)</span>。</p>
</div>
<div class='div-other'><a id='mulu69' />
<p class='h2'>販鷄鍾馗　念佛往生</p><p style="margin-left:1em"><span class='note-inline'>(徃生傳云。張鍾馗。同洲人。販雞為業。永徽元年臨終。見宅南群雞集。忽見一人著緋皂。幘駈雞唱言。啄啄。其雞四交。上啄兩眼。出血在牀。至苦時。值普光寺僧導令。鋪聖像。念阿彌陀佛。忽聞異香。奄然而逝)</span>。</p>
</div>
<div class='div-other'><a id='mulu70' />
<p class='h2'>屠牛善和　十念往生</p><p style="margin-left:1em"><span class='note-inline'>(徃生傳云。唐張善和。殺牛為業。臨終見牛數頭作人言。云汝殺我。善和大恐。告妻云。急請僧來救我。僧至云。十六觀經說。若人臨終。地獄相現。志心十稱南無阿彌陀佛。即得徃生淨土。善和不暇取香爐。即以左手擎火。右手捻香。面西專切念佛。未滿十聲。乃云。我見阿彌陀佛從西而來。與我寶座。言訖而終)</span>。</p>
</div>
<div class='div-other'><a id='mulu71' />
<p class='h2'>冤鬼仲舉　急念往生</p><p style="margin-left:1em"><span class='note-inline'>(龍舒文云。仲舉。姓陳。又名仙龍。舒郡望江人也。甞妄殺人。後見鬼現仙。畏懼急急。念阿彌陀佛。鬼不敢近。仲舉念佛不<span class='corr'>已</span>。鬼遂不現。後常念佛。臨終坐化。後半年。附本家孫女名妙光云。我因念彌陀。<span class='corr'>已</span>生極樂世界。舉動言語。一如平生。親戚相知。皆來看至。兩三日。家人云。惜乎你在生時。不曾傳得。喜神供養。仲舉遂現。儼然如平生。唯面帶少顏。蓋西方長生不老。其頭如佛之螺髻。望江人周憲叔。於王日休處。言之)</span>。</p>
</div>
<div class='div-other'><a id='mulu72' />
<p class='h2'>瘤病吳瓊　一聲往生</p><p style="margin-left:1em"><span class='note-inline'>(又臨安府仁和吳瓊。先為僧。後還俗。前後兩娶。生二子。屠沽無所不為。常與人作厨。子每殺雞鴨等物命以手持起叨云。阿彌陀佛子好脫此身去。遂殺之。連稱佛數聲。每切肉時。一面切肉。一面念阿彌陀佛。常念不輟。教村中人。念經修懺。及勸人念阿彌陀佛。後眼上生瘤。如雞子大。乃憂怖。造一草庵。分散其妻子。晝夜念佛修懺。紹興二十三年秋。告村中人云。瓊來戌時去也。人皆笑之。將用椀鉢鍋子盡與人。次日晚。報諸道友。行婆云。瓊去時將至盡來。與瓊高聲念佛。相助將布衫。當酒飲了。即寫頌云。似酒皆空。問甚禪宗。今日珍重。明月清風。端坐合掌。念佛叨一聲。佛來即化去)</span>。</p>
</div>
<div class='div-other'><a id='mulu73' /><p>今日道場同業大眾。如上所說。造惡行兇。冤業病苦。亦得往生。勸罪惡人。當自念云。我平生罪惡既多。一旦<span class='corr'>瞑</span>目之後。將如之何。須急懺悔迴心。念阿彌陀佛。發大願云。願我見佛。得道之後。盡度從生。以來所害眾生。皆生淨土。相與志心。等一痛切。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無華日佛</li>

<li>南無軍力佛</li>

<li>南無華光佛</li>

<li>南無仁愛佛</li>

<li>南無大威德佛</li>

<li>南無梵王佛</li>

<li>南無量明佛</li>

<li>南無龍德佛</li>

<li>南無堅步佛</li>

<li>南無不虗見佛</li>

<li>南無精進德佛</li>

<li>南無善守佛</li>

<li>南無歡喜佛</li>

<li>南無不退佛</li>

<li>南無師子相佛</li>

<li>南無勝知佛</li>

<li>南無法氏佛</li>

<li>南無喜王佛</li>

<li>南無妙御佛</li>

<li>南無愛作佛</li>

<li>南無德臂佛</li>

<li>南無香象佛</li>

<li>南無觀視佛</li>

<li>南無雲音佛</li>

<li>南無善思佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>今日道場同業大眾。如上往生傳中所說人等。<span class='corr'>已</span>離穢土。俱趣淨方。孕七寶池。捨脆胎苦。不歷三祗。便成佛道。今欲速超生死。得涅槃常樂。無出往生一門矣。</p>
</div></div>
<p class='juan'>禮念彌陀道場懺法卷第四</p>
<div class='div-w'>
<div class='div-note'>麟<p><span class='note-inline'>(音隣)</span>。</p>
唄<p><span class='note-inline'>(音貝)</span>。</p>
揖<p><span class='note-inline'>(伊入切)</span>。</p>
顗<p><span class='note-inline'>(音蟻)</span>。</p>
穎<p><span class='note-inline'>(余頃切)</span>。</p>
俟<p><span class='note-inline'>(牀史切)</span>。</p>
施牀<p><span class='note-inline'>(上式支切設也)</span>。</p>
捐<p><span class='note-inline'>(音緣)</span>。</p>
挹<p><span class='note-inline'>(音邑)</span>。</p>
煬<p><span class='note-inline'>(音樣)</span>。</p>
榻<p><span class='note-inline'>(音塔)</span>。</p>
綽<p><span class='note-inline'>(昌約切)</span>。</p>
探<p><span class='note-inline'>(音貪取也)</span>。</p>
寤<p><span class='note-inline'>(音悟)</span>。</p>
踵<p><span class='note-inline'>(之隴切)</span>。</p>
昂<p><span class='note-inline'>(五剛切)</span>。</p>
援<p><span class='note-inline'>(音園)</span>。</p>
姑卒<p><span class='note-inline'>(下子律切)</span>。</p>
郁<p><span class='note-inline'>(於六切)</span>。</p>
[髟/目]<p><span class='note-inline'>(音鬘)</span>。</p>
濡<p><span class='note-inline'>(音儒)</span>。</p>
替<p><span class='note-inline'>(音剃)</span>。</p>
怡<p><span class='note-inline'>(為支切)</span>。</p>
嬉<p><span class='note-inline'>(許其切)</span>。</p>
阜<p><span class='note-inline'>(扶九切)</span>。</p>
榮<p><span class='note-inline'>(音螢)</span>。</p>
噫<p><span class='note-inline'>(於其切)</span>。</p>
葷<p><span class='note-inline'>(音熏)</span>。</p>
確<p><span class='note-inline'>(苦角切)</span>。</p>
翥<p><span class='note-inline'>(章庶切)</span>。</p>
彪<p><span class='note-inline'>(悲幽切)</span>。</p>
蛤<p><span class='note-inline'>(音閤)</span>。</p>
蜊<p><span class='note-inline'>(音利)</span>。</p>
圬<p><span class='note-inline'>(音烏)</span>。</p>
垾<p><span class='note-inline'>(音[(白-日+田)/廾])</span>。</p>
翌<p><span class='note-inline'>(於計切)</span>。</p>
訃<p><span class='note-inline'>(音赴)</span>。</p>
仵<p><span class='note-inline'>(音五)</span>。</p>
斥<p><span class='note-inline'>(音尺)</span>。</p>
萎<p><span class='note-inline'>(於為切)</span>。</p>
悴<p><span class='note-inline'>(秦醉切)</span>。</p>
殞<p><span class='note-inline'>(于敏切)</span>。</p>
玕<p><span class='note-inline'>(音盂)</span>。</p>
恙<p><span class='note-inline'>(音樣)</span>。</p>
衣掃<p><span class='note-inline'>(上去著也)</span>。</p>
旺<p><span class='note-inline'>(于放切)</span>。</p>
喘<p><span class='note-inline'>(音舛)</span>。</p>
矍<p><span class='note-inline'>(居<span class='corr'>縛</span>切)</span>。</p>
盻<p><span class='note-inline'>(匹莧切)</span>。</p>
蛻<p><span class='note-inline'>(音稅)</span>。</p>
缶<p><span class='note-inline'>(方負切)</span>。</p>
括<p><span class='note-inline'>(古活切)</span>。</p>
係心<p><span class='note-inline'>(上音計)</span>。</p>
駐<p><span class='note-inline'>(音注)</span>。</p>
戮<p><span class='note-inline'>(音六)</span>。</p>
幘<p><span class='note-inline'>(音責)</span>。</p>
仙<p><span class='note-inline'>(呼煙切)</span>。</p>
瘤<p><span class='note-inline'>(音溜)</span>。</p>
娶<p><span class='note-inline'>(音趣)</span>。</p>
輟</div></div>
</div><!-- end of div[@id='body'] -->
</body></html>