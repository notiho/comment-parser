<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禮念彌陀道場懺法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />禮念彌陀道場懺法卷第二</p>
<div class='div-other'><a id='mulu9' />
<p class='h1'>○決疑生信第二</p><p style="margin-left:1em"><span class='note-inline'>(嗟夫眾生疑多學寡。障重福輕。如無開導之文。豈解求生之法。今則假施問答。權設主賓。為決疑情。令生諦信耳)</span>。</p>
<p>今日道場同業大眾。前歸依西方三寶<span class='corr'>已</span>竟。次乃決疑生信。普為眾生。無始至今。種種疑惑。各各在心。所以不肯求生淨土。縱欲求生。不知法門。多修雜善人天有漏華報因果。不出輪迴。受其生死。苦惱無量。為此四眾。今於諸聖教中。採摭眾生種種疑惑。一一釋之。稱讚疏云。因則唯修一日七日。果則永得阿鞞䟦致。如是境界。駭人耳目。若佛在日。或正法中。眾生福勝。信智深厚。聞佛一說。諦信無疑。奈以像末法中有情福劣信智淺薄。聞如是法。便生疑謗。故釋迦世尊說此經時。即有十方十殑伽沙諸佛如來。現大神變。發誠諦言。證我世尊所說非謬。仍自今有無信之人。聞修西方淨土業者。撥之為邪謗法之愆。云何不怖。凡是三寶弟子。應須諦信佛語。如為臣者必信王言。若為子者必信父訓。若其不信。豈得名為忠臣孝子。若四眾等以佛為師。不信佛語。便非佛子。乃是魔民。如是之人。深可怖畏。而諸眾生所以不能深信經語有此疑者。皆由無明惑故。妄起顛倒。因疑惑故。墮三惡道。悔何所及。大眾當依佛語。如教修行。不得疑惑。所有我等無始至今。一切疑惑重罪業障。若不懺除。無由往生。宜各人人如救頭然。求哀禮懺。速令清淨未作之罪。不敢更作。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無世自在王佛</li>

<li>南無西方阿彌陀佛</li>

<li>南無十殑伽河沙數俱胝佛</li>

<li>南無東方現在一切諸佛</li>

<li>南無不動佛</li>

<li>南無山幢佛</li>

<li>南無大山佛</li>

<li>南無山光佛</li>

<li>南無妙幢佛</li>
</ul><p>如是等佛。如殑伽河沙。住在東方。自佛淨土。各各示現廣長舌相。遍覆三千大千世界。周匝圍遶。說誠諦言。汝等有情皆應信受。如是稱讚不可思議佛土功德一切諸佛攝受法門。</p>

<ul class="">
<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>今日道場同業大眾。宜加用心。攝耳諦聽。疑障消除。身心解脫。願離三塗。求生九品。過去生死。劫石難量。未來輪迴。芥城何盡。惟願三心勵志。十念成功。此方生緣既謝。彼界妙境即現。祥雲後捧。淨侶前迎。剎那頃即得往生。僧祇劫常居安養。今則決疑生信。次第開陳問曰。稱讚疏云。如何口念心思即得往生西方淨土。答曰。心則緣佛境界。憶持不忘。口則稱佛名號。分明不亂。如是心口內外相應。若念一句阿彌陀佛。能滅八十億劫生死之罪。成就八十億劫殊勝功德。一句尚爾。何況十句百句千句萬句。如是一日一月一年一生。行住坐臥。晝夜精勤。何罪垢而不消亡。何功德而不增長。何因不生極樂國。何緣不見彌陀佛。譬如嬰兒。或有所怖。發聲號呼。喚其父母。父母慈悲。聞子喚聲。諸事且置。急來救護。今時五濁惡世眾生。常被生老病死三塗等苦之所逼切。既覺知<span class='corr'>已</span>。即生驚怖。以真實心。高聲稱念彼佛名號。以求救護。阿彌陀佛有天耳通。必定遠見。有也心通。必定遠知。佛之慈悲不同人間癡愛。父母等視。眾生猶如一子。決定親來。垂慈接引。所以然者。良以西方無量壽佛願力深重。常以光明名號。攝化眾生。我等佛子。今既與佛本願相應。理必如是。勿生疑慮。若諸眾生以志誠心。一念十念。一日七日。承佛願力。皆得往生。</p>
<p>今日道場同業大眾。當起勇猛心殷重心志誠心決定心不退轉心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無勇施佛</li>

<li>南無清淨佛</li>

<li>南無清淨施佛</li>

<li>南無娑留那佛</li>

<li>南無水天佛</li>

<li>南無堅德佛</li>

<li>南無栴檀功德佛</li>

<li>南無無量菊光佛</li>

<li>南無光德佛</li>

<li>南無無憂德佛</li>

<li>南無那羅延佛</li>

<li>南無功德華佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又<span class='corr'>復</span>歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>問曰。決疑集云。但見性悟道。復超生死。何須繫念。彼佛求生化方耶。</p>
<p>答曰。通昧他心聖凡安測知。非正遍授記應難。真修行人當自審察。如人飲水。冷暖自知。諸仁者當觀自<span class='corr'>己</span>行解。見性悟道。受如來記。紹祖師位。能如馬鳴龍樹。不得無礙辯才。證法華三時。能如天台智者。不宗說皆通行解兼備。能如忠國師壽禪。不此諸大士。皆明垂言教。深勸往生。蓋是自利利他。豈肯悞人自悞。況大雄讚歎。金口叮嚀。希從昔賢。仰稟佛勑。定不謬悞。又當自忖量。臨命終時。生死去住。定得自在。不自無始來惡業重障。定不現前。不此一報身定脫輪迴。不天上人間。十方世界隨意寄託。定無滯礙。不若也了了自信得及。何善如之。若其未然。莫以一時貢高却致。永劫沈墜。自失善利。將復尤誰。嗚呼哀哉。何嗟及矣。古德云。有為雖偽弃之。則功行不成。無為雖真趣之。則聖果難尅。剎那悟道。要須長劫煉磨。頓悟一心。必假圓修萬行。誠哉是言也。今則末世悠悠之徒。學寡疑多。妄肆臆說。自悞悞人。所謂可憐愍者。</p>
<p>今日道場同業大眾。相與志心。五體投地。歸命世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無蓮華光遊戲神通佛</li>

<li>南無財功德佛</li>

<li>南無德念佛</li>

<li>南無善名功德佛</li>

<li>南無紅燄幢王佛</li>

<li>南無遊步功德佛</li>

<li>南無寶華遊步佛</li>

<li>南無<span class="corr">寶</span>蓮華善住娑羅樹王佛</li>

<li>南無鬪戰勝佛</li>

<li>南無善遊步佛</li>

<li>南無周匝莊嚴功德佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>問曰</p>
<p class="lg-abnormal"><div class='lg-row'>十方皆淨土　云何獨指西</div>
</p><p>答曰</p>
<p class="lg-abnormal"><div class='lg-row'>願強教主勝　諸經共讚推</div>
</p><p style="margin-left:1em"><span class='note-inline'>(十疑論第四云。問曰。等是念佛。求生一佛淨土。何不十方佛土中隨念一佛。何須偏念西方阿彌陀佛。答曰。凡夫無智。不敢自專之。用佛語故。偏念阿彌陀佛。云何用佛語。云釋迦大師一代聖教。處處唯勸眾生專心偏念阿彌陀佛。求生西方極樂世界。如無量壽觀經等。七十六種因緣。殷勤指授。求生西方極樂世界。其餘諸佛一切淨土。雖一經兩經略勸往生。未若彌陀佛國處處經論勸令往生。是故偏念也。如隨願往生經云。普廣菩薩問佛。十方悉有淨土。世尊何故偏讚西方彌陀淨土。專遣往生。佛告普廣。閻浮眾生心多濁亂。為此偏讚西方一佛淨土。使諸眾生專心一境。易得往生。若總念一切佛者。念佛境寬。則心散漫。三昧難成。故不得往生。又求一佛功德與一切佛功德無異。以同一佛法性故。為此念阿彌陀佛。即念一切佛。生一淨土。即生一切淨土。故華嚴經云。一切諸佛身。即是一佛身。一心一智慧力無畏亦然。又云。譬如淨滿月。普應一切水。影像雖無量。本月未曾二。如是無礙智成就等正覺。應現一切剎佛。身無有二)</span>。</p>
<p>問曰</p>
<p class="lg-abnormal"><div class='lg-row'>自疑宿業重　十念功德微</div>
</p><p>答曰</p>
<p class="lg-abnormal"><div class='lg-row'>千年萬株木　一火變成灰</div>
</p><p style="margin-left:1em"><span class='note-inline'>(十疑論第八。問曰。眾生無始以來。造無量業。今生一形。不逢善知識。又復作一切罪。無惡不造。云何臨終十念成就即得往生。出過三界結業之事。云何可通。答曰。眾生無始以來。善惡業種。多少強弱。並不得知。但能臨終遇善知識。十念成就者。皆是宿善業強。始得遇善知識。十念成就。若惡業多者。善知識尚不能逢。何可論十念成就。又汝以無始以來惡業為重。十念為輕者。今以道理三種。校量輕重不定不在時節久近多少。云何為三。一者在心。二者在緣。三者在決定。在心者。造罪之時。從自虗妄顛倒生。念佛者從善知識。聞說阿彌陀佛真實功德名號。生一虗一實。豈得相比。譬如萬年暗室。日光暫至。而暗頓滅。豈以久來之暗。不能滅耶。在緣者。造罪之時。從虛妄癡暗。心緣虗妄。境界顛倒。生念佛之心。從聞佛清淨真實功德名號。緣無上菩提心。生一真一偽。豈得相比。譬如有人被毒箭中。箭深毒磣。傷肌破骨。一聞滅除藥皷。即箭出毒除。豈以箭深毒磣而不肯出也。在決定者。造罪之時。以有間心。有後心也。念佛之時。以無間心。無後心。遂即捨命。善心猛利。是以即生。譬如十圍之索千夫不制。童子揮劒。須臾兩分。又如千年積柴。一豆火焚。少時即盡。又如有人一生<span class='corr'>已</span>來修十善業。應得生天。臨終之時。起一念邪見。即墮阿鼻地獄。惡業虗妄。以猛利故。尚能排一生之善業。令墮惡道。豈況臨終猛心念佛。真實無間。善業不能排無始惡業。得生淨土。無有是處。又云。一念念佛。滅八十億劫生死之罪。為念佛時。心猛利故。伏滅惡業。決定得生。不須疑也。上古相傳。判十念成就。作別時意者。此定不可。又那先經云。國王問那先沙門言。人在世間。作惡至百歲。臨終時念佛。死後得生佛國。我不信是語。那先答曰。如持百枚大石置於船上。因船故不沒人。雖有本惡。一時念佛。不入泥犁中。其小名沒者。不置船上。如人作惡。不知念佛便入泥犁中。又何疑也)</span>。</p>
<p>問曰</p>
<p class="lg-abnormal"><div class='lg-row'>具縛凡夫輩　焉能生彼池</div>
</p><p>答曰</p>
<p class="lg-abnormal"><div class='lg-row'>自力經多劫　佛威頃刻時</div>
</p><p style="margin-left:1em"><span class='note-inline'>(十疑論第五。問曰。具<span class='corr'>縛</span>凡夫惡業厚重。一切煩惱。一毫未斷。西方淨土。出過三界。具縛凡夫云何得生。答曰。有二種緣。一者自力。二者他力。故十住婆沙論云。於此世界修道有二種。一者難行道。二者易行道。難行道者。在於五濁惡世。於無量佛時。求阿鞞䟦致。甚難可得。此難無數塵沙。說不可盡。略述其五。一者外道相似善。亂菩薩法。二者無賴惡人破他勝德。三者顛倒善果能壞梵行。四者聲聞自利。障於大慈。五者唯有自力。無他力持。譬如跛人步行。一曰不過數里。極大辛苦。謂自力也。易行道者。謂信佛語教。修念佛三昧。願生淨土。乘阿彌陀願力攝持。決定得生。如人水路行。藉船力故。須臾即至千萬里。謂他力也。若言具<span class='corr'>縛</span>凡夫。不得生者。同跛人義也。論又云。劣夫從輪王。一日周行四天下。非是自力。輪王力也。今則舉自心之信。足登釋迦之教船。展方便之輕帆。安精進之正[木*(刀/巴)]。從眾聖引迎之路。乘彌陀願力之風。泛念佛三昧之法流。到極樂淨方之彼岸矣)</span>。</p>
<p>問曰</p>
<p class="lg-abnormal"><div class='lg-row'>天宮樂不少　何須堅勸西</div>
</p><p>答曰</p>
<p class="lg-abnormal"><div class='lg-row'>五衰并十劣　不是久長時</div>
</p><p style="margin-left:1em"><span class='note-inline'>(慈恩通讚云。問曰。慈氏天宮快樂不少。勝侶頗多。何須堅勸往生西方。答曰。若論兜率。即勝人間。乃並西方。全成微劣。勝劣既異。彼此各殊。勸生西方。捨劣求勝也。勝劣有異者。淨土十勝。天宮十劣。淨土十勝者。一化主所居勝。二所化命長勝。三國非界繫勝。四淨方無欲勝。五女子不居勝。六修行不退勝。七淨方非穢勝。八國土莊嚴勝。九念佛攝情勝。十十念往生勝。天宮十劣者。一所居國土劣。二所化壽促劣。三界繫攝屬劣。四彼天有欲劣。五男女雜居劣。六修行有退劣。七穢方非淨劣。八國土莊嚴劣。九善念攝情劣。十修行勞苦劣。又雖壽四千歲。<span class='corr'>己</span>命欲終時。有五衰相現。一則頭上華萎。一則腋下汙出。三則起坐不定。四則氣力衰微。諸天勉。其眷屬。五則多諸掉舉。有斯十劣五衰。所以勸生彼國。又問曰。諸天妙樂。壽劫長遠。足得修行。人中積善。亦自超越。乃至於修羅龍鬼三塗惡趣。正可㧞苦。利生何必。專務求生極樂耶。答曰。欲界諸天躭著妙樂。醉於放酒。視東忘西。貪迷放逸者多。發心修善者少。福盡即墮。如箭射空。色界諸天雖獨行無交。而未盡形累。無色界天亦不出輪迴。經中判為難地。<span class='corr'>傅</span>大士云。饒經八萬劫終。是落空亡。又楞嚴經說。十種仙類別得生理。壽千萬歲。休止深山。或大海島。絕於人境。報盡還來。散入諸趣。唯有淨土一門侶聖賢。於剎那超三界。而常樂故。云國非界繫勝也（出寂照集）)</span>。</p>
<p>問曰</p>
<p class="lg-abnormal"><div class='lg-row'>兜率祈生好　內院更無迴</div>
</p><p>答曰</p>
<p class="lg-abnormal"><div class='lg-row'>誰如師子覺　外院尚躭迷</div>
</p><p style="margin-left:1em"><span class='note-inline'>(十疑論第七云。問曰。彌勒菩薩一生補處即得成佛。上品十善得生彼處。見彌勒菩薩。何須求生西方。答曰。求生兜率。理若相似。若約比校。大有優劣。先論二種。一者縱持十善。恐不得生。何以得知。彌勒上生經云。行眾三昧。深入正受。方始得生。更無方便接引之義。不如彌陀本願力光明力。但有念佛眾生。攝取不捨。二者如釋迦佛。在世之時。大有眾生。見佛不得聖果者。如恒河沙彌勒出世亦爾。大有不得聖果者。未如彌陀淨土但生彼國<span class='corr'>已</span>悉得無生法忍。未有一人退落三界。為生死業<span class='corr'>縛</span>也。又聞西國傳云。有三菩薩修兜率。一名無著。二名世親。三名師子覺。約云。先生兜率。見彌勒者。即來相報。師子覺先亡。數年無報。次世親亡。三年乃來報云。天宮日長。我生兜率。禮彌勒佛。聽其說法。即來相報。<span class='corr'>已</span>三年也。問師子覺如何。云生兜率外院。戀著天樂。即不曾見佛。且以菩薩而修兜率。猶有戀著。不見佛者。此輪迴根本。是知兜率難修有墜。非比西方易修無墜也。又白蓮集先師讚毀疑第四云。問曰。慈恩法師千佛一數。製上生經䟽讚。內院云。生天宮有七易。生淨土有十難。聖師所說必不悞人。未審如何和會。答曰。爾只知慈恩上生疏。不知慈恩通讚疏。彼通讚疏云。淨土有十勝。天宮有十劣。却勸人求生淨土。聖師製述豈自相違。蓋為演教隨機各示方便。此與世尊親說彌陀等經勸生西方。又說上生經。勸生內院。意旨何異耶。眾生機緣不同。佛土攝受亦異。譬如有人生緣在南。具舟欲往吳越。治裝問程。智者應酬所問。豈可却讚陸地之便。稱秦蜀之利哉。如此則只增惑亂。不應利益。通方達士隨願知歸。淺見狐疑。強生矛楯。所謂醍醐上昧。為世所珍。遇斯等人。翻成毒藥。普勸後人。勿以管見窺天蠡心測海。疑謗佛土。自結苦因。深誡之哉。深誡之哉。又即司空大師念佛三昧儀云。興宗皇帝御書問曰。西方極樂世界。今世凡夫合求生不。余忝對曰。夫人居浮世。如客寄旅亭。設得盡百年。亦如經一瞬。根被六塵外坌。識遭三火內焚。況無實樂可貪。縱有虗華何戀。是故西賢東哲繼武聯蹤。攷攷厭處於塵寰。念念忻趣於佛境。或上祈慈氏。願往天宮。西禱彌陀。求生淨土。皆超凡之㨗徑。俱入聖之要門。若就彼境以論。則一處見異。報化雙彰。或約自心面辨。則二義說殊。易難兩具。非此兜率定化定易。非彼淨土定報定難。謂兜率經中說有他方來會諸大菩薩住天冠中故。若欲求生化兜率天。〔則〕有七易。若欲求生報兜率天。則具多難。以兜率天通報通化故。求生者有易有難。西方淨土亦有二種。一化淨土。經許凡夫二乘生故。二報淨土。論說女人二乘無故。若欲求生報佛淨土。准上生經疏。則有十難。若欲求生化佛淨土。准諸經說。還有十易。一彌陀願重得生易。（經諸經）二極樂不逆得生易。（無量壽經）三十方諸佛攝受易。（稱讚淨土經）四東方一佛助成易。（藥師本願經）五二大聖者來迎易。（無量壽經）六八大菩薩引去易。（亦藥師經）七奉行十願得生易。（華嚴經行願品）八書寫一經得生易。（決定光明經）九散善迴向得生易。（大寶積經）十少時念佛得生易。（十六觀經）以極樂上通報通化故。求生者有易有難。今我皇帝陛下。生在人中。獲居王位。將今世果。驗前世因。必<span class='corr'>已</span>曾發大菩提心。必<span class='corr'>已</span>曾修大菩薩行。雖境強情逸。時時應有於虧違。而信逼志堅。念念常思其善利。早年<span class='corr'>已</span>曾分受菩薩戒。今歲再曾全受近住戒。兼常念八菩薩。亦恒持大悲心。又於諸處廣作善利。建寺即經。齋僧作福。若直求生報佛淨土。是則實難。若秖求生西方化土願見化身無量壽佛。理甚相應。不為越分。以經疏說。若受佛戒。經於一日乃至七日。供佛筵僧。起塔建寺。書經造像念八菩薩。持大悲心。迴向願生。西方極樂世界。一切皆得。如願徃生。生<span class='corr'>已</span>即得見無量壽佛及八菩薩。於無上道。更不退轉。更不復墮三惡道中。其間苦惱一切並無。富貴莊嚴不可勝說。唯願專信勤持。無得懷疑。擬進擬退。（自餘凡庶例此知之）)</span>。</p>
<p>問曰</p>
<p class="lg-abnormal"><div class='lg-row'>彌勒龍華會　逢期亦出離</div>
</p><p>答曰</p>
<p class="lg-abnormal"><div class='lg-row'>五十六萬載　終是下生遲</div>
</p><p style="margin-left:1em"><span class='note-inline'>(念佛鏡。問曰。當來彌勒下生之時。三會說法。度諸眾生。得阿羅漢果。何以不願求生。云何求生彌陀淨土。答曰。彌勒未下生來。不可待得。何以得知。上生經中所說。釋迦牟尼佛入涅槃後。經五十六億七千萬年。然始下生。又下生經云。海水減至三千由旬。彌勒乃出。准法王本記。釋迦涅槃<span class='corr'>已</span>來。始有二千餘年。全未擬來。不可候待。眾生命短。恐沈苦海。多劫受殃。不值彌勒。今阿彌陀佛現在說法。住極樂世界。廣度眾生。歸依西方。早證道果矣)</span>。</p>
<p>今日道場同業大眾。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無普光佛</li>

<li>南無普明佛</li>

<li>南無普淨佛</li>

<li>南無多摩羅跋栴檀香佛</li>

<li>南無栴檀光佛</li>

<li>南無摩尼幢佛</li>

<li>南無歡喜藏摩尼寶積佛</li>

<li>南無一切世間樂見上大精進佛</li>

<li>南無摩尼幢燈光佛</li>

<li>南無慧炬照佛</li>

<li>南無海德光明佛</li>

<li>南無金剛牢強普散金光佛</li>

<li>南無大強精進勇猛佛</li>

<li>南無大悲光佛</li>

<li>南無慈力王佛</li>

<li>南無慈藏佛</li>

<li>南無栴檀窟莊嚴勝佛</li>

<li>南無賢善首佛</li>

<li>南無善意佛</li>

<li>南無廣莊嚴王佛</li>

<li>南無金剛華佛</li>

<li>南無寶盖照空自在王佛</li>

<li>南無空虗寶華光佛</li>

<li>南無琉璃莊嚴王佛</li>

<li>南無普現色身光佛</li>

<li>南無不動智光佛</li>

<li>南無降伏諸魔王佛</li>

<li>南無才光明佛</li>

<li>南無智慧勝佛</li>

<li>南無彌勒仙光佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>問曰</p>
<p class="lg-abnormal"><div class='lg-row'>厭苦生極樂　豈是有慈悲</div>
</p><p>答曰</p>
<p class="lg-abnormal"><div class='lg-row'>欲得治他病　先須還自醫</div>
</p><p style="margin-left:1em"><span class='note-inline'>(十疑論第一云。問曰。諸佛菩薩以大悲為業。若欲救度眾生。秖應願生三界。於五濁三塗中。救苦眾生。因何求生淨土。自安其身。捨離眾生。則是無大慈悲。專為自利。障菩提道。天台智者答曰。菩薩有二種。一者久修行菩薩道。得無生忍者。實當所責。二者未得<span class='corr'>已</span>還。及初發心凡夫。凡夫菩薩者。要須常不離佛忍力成就。方堪處三界內。於惡世中。救苦眾生。故智度論云。具<span class='corr'>縛</span>凡夫有大悲心。願生惡世。救苦眾生者。無有是處。何以故。惡世界煩惱。自強無忍力。心隨境轉。聲色所<span class='corr'>縛</span>。自墮三塗焉。能救眾生。假令得生人中。得作國王大臣富貴自在。縱遇善知識。不肯信用。貪迷放逸。廣造眾罪。乘此惡業。一入三塗。經無量劫。從地獄出。受貪賤身。若不逢善知識。還墮地獄。如此輪迴。至於今日。故維摩經云。自疾不能救。豈能救諸疾人。又智度論云。譬如二人各有親眷為水所溺。一人情急。直入水救。為無方便。彼此俱沒。一人有方便。往取船筏。乘之救接。悉得脫水溺之難。新發意菩薩亦復如是。未得忍力。不能救眾生。為此常須近佛。得無生忍<span class='corr'>已</span>。方能救眾生。如得船者也)</span>。</p>
<p>問曰</p>
<p class="lg-abnormal"><div class='lg-row'>臨終佛現處　邪正如何知</div>
</p><p>答曰</p>
<p class="lg-abnormal"><div class='lg-row'>天魔不敢現　是佛更休疑</div>
</p><p style="margin-left:1em"><span class='note-inline'>(白蓮集云。問曰。善境現時。其事不定。或邪或正。臨終現時。如何辨明。苟若不識。如何去取。答曰。念佛往生之人。得諸佛護念。故魔不敢現。現者定是佛境故。稱揚諸佛功德經云。若有得聞無量壽如來名者。一心信樂。持諷誦念。其人當得無量之福。永當遠離三塗之厄。臨命終時。一心信樂。念不忘捨。阿彌陀佛將諸比丘往人前。魔終不能毀壞斯等正覺之心。所以者何。其佛世尊興立大悲。誓度一切無量眾生。亦復護持十方世界一切眾生)</span>。</p>
<p>問曰</p>
<p class="lg-abnormal"><div class='lg-row'>無量人將化　彌陀豈遍知</div>
</p><p>答曰</p>
<p class="lg-abnormal"><div class='lg-row'>如月處虗空　處處蒙光輝</div>
</p><p style="margin-left:1em"><span class='note-inline'>(龍舒文云。問曰。修行精進者。臨終之時。佛與菩薩來迎。且如十方世界。有無量眾生精進焉。能皆知期。而往迎乎。答曰。佛身如月。影現眾水。水清而現。故無前後去來。故古人云。大願聖人從淨土來。來實無來。深心凡夫。往淨土去。去實無去。彼不來此。此不往彼。而凡聖會遇。兩得交際。彌陀光明如大圓月。徧現十方。水清而靜。則月現金體。月非趣水而遽來。水濁而動。則月無定光。月非捨水而遽去。在水則有清濁動靜。在月則無取捨去來矣)</span>。</p>
<p>問曰</p>
<p class="lg-abnormal"><div class='lg-row'>西方十萬億　路遠恐難歸</div>
</p><p>答曰</p>
<p class="lg-abnormal"><div class='lg-row'>夢魂遊萬里　何況仗佛威</div>
</p><p style="margin-left:1em"><span class='note-inline'>(十疑論第九云。問曰。西方去此十萬億佛剎。凡丈劣弱。云何可到。答曰。為對凡夫肉眼生死心量說耳。西方去此十萬億佛剎。<span class='corr'>但</span>使眾生淨土業成者。臨終在定之心。即是淨土受生之心。動念即生淨土。所以觀經云。彌陀佛國去此不遠。又業力不可思議。一念即生彼。不須愁遠。又如人夢。身雖在牀。而心意識遍至他方。一切世界如平生不異也。生淨亦亦爾。動念即生。不須疑也。又彌陀鈔。間曰。觀經云。西方不遠。且西方去此十萬億佛剎。今云不遠者何也。答曰。有二義。一往生不遠。觀經云。如彈指頃即得往生彼國。二相迎不遠。經云。臨命終時。阿彌陀佛與諸聖眾現在其前。又遠近相對信念。即近不信。即遠也)</span>。</p>
<p>問曰</p>
<p class="lg-abnormal"><div class='lg-row'>若負殺生債　冤業豈能離</div>
</p><p>答曰</p>
<p class="lg-abnormal"><div class='lg-row'>往生成佛後　同度更無疑</div>
</p><p style="margin-left:1em"><span class='note-inline'>(龍舒文云。問曰。人平生為惡。殺害眾生。苦虗人民。臨死念佛。亦得往生。其所殺所害之眾生。懷冤枉之心。何時而可解乎。答曰。生淨土得道之後。皆能度脫一切怨親。豈不勝怨怨相報彼此無出期者乎)</span>。</p>
<p>問曰</p>
<p class="lg-abnormal"><div class='lg-row'>臨終十念往　何假預修持</div>
</p><p>答曰</p>
<p class="lg-abnormal"><div class='lg-row'>人生有壽夭　十橫恐難知</div>
</p><p style="margin-left:1em"><span class='note-inline'>(慈恩通讚云。問曰。臨終作善。便得往生。何假預前修諸勝業。答曰。人生壽夭。難測短長。或即病困昏迷。或即非時奄逝。既闕生前之善。難逃後世之殃。預作善緣。恐防斯咎。群疑論云。十種命終。不得念佛。一則善友未必相遇。二則或疾苦纏身。不遑念佛。三或偏風失語。不得稱名。四或狂亂失心。注想難尅。五或俄逢水火。不暇志誠。六或輙遇豺狼。無其善友。七或臨終惡友壞彼信心。八或飽食過多。昏迷致命。九或軍作。鬪戰。奄爾輪迴。十或忽墮高巖。傷中身命。如此不得待臨終十念也)</span>。</p>
<p>今日道場同業大眾。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒</li>

<li>南無世淨光佛</li>

<li>南無善寂月音妙尊智王佛</li>

<li>南無龍種上尊王佛</li>

<li>南無日月光佛</li>

<li>南無日月珠光佛</li>

<li>南無慧幡勝王佛</li>

<li>南無師子吼自在力王佛</li>

<li>南無妙音勝佛</li>

<li>南無常光幢</li>

<li>南無觀世燈佛</li>

<li>南無慧威燈王佛</li>

<li>南無法勝王佛</li>

<li>南無須彌光佛</li>

<li>南無須曼那華光佛</li>

<li>南無優曇鉢羅華殊勝佛</li>

<li>南無大慧力王佛</li>

<li>南無阿閦毗歡喜光佛</li>

<li>南無無量音聲王佛</li>

<li>南無山海慧自在通王佛</li>

<li>南無大通光佛</li>

<li>南無才光佛</li>

<li>南無金海光佛</li>

<li>南無一切法常滿王佛</li>

<li>南無寶海佛</li>

<li>南無寶英佛</li>

<li>南無寶成佛</li>

<li>南無寶光佛</li>

<li>南無寶幢幡佛</li>

<li>南無寶光明佛</li>

<li>南無阿閦佛</li>

<li>南無大光明佛</li>

<li>南無無量音佛</li>

<li>南無大名稱佛</li>

<li>南無得天安隱佛</li>

<li>南無正音聲佛</li>

<li>南無無限淨佛</li>

<li>南無月音佛</li>

<li>南無無限名稱佛</li>

<li>南無月光佛</li>

<li>南無無垢光佛</li>

<li>南無淨光佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>問曰</p>
<p class="lg-abnormal"><div class='lg-row'>蓮苞住胎日　苦樂定難知</div>
</p><p>答曰</p>
<p class="lg-abnormal"><div class='lg-row'>如在夜摩天　妙樂不思議</div>
</p><p style="margin-left:1em"><span class='note-inline'>(白蓮集云。問曰未審花中受苦受樂耶。答曰。花中住處。如忉利天夜摩天所受快樂故。寶積經第十八云。譬如三十三天夜摩天等。八百由旬。或五百由旬。宮殿之內。遊戱歡樂。我見極樂世界人住胎者。如夜摩天處於宮殿)</span>。</p>
<p>問曰</p>
<p class="lg-abnormal"><div class='lg-row'>智者心是佛　愚人愛往西</div>
</p><p>答曰</p>
<p class="lg-abnormal"><div class='lg-row'>根緣有利鈍　演教各隨機</div>
</p><p style="margin-left:1em"><span class='note-inline'>(寂照集云。問曰。六祖壇經云。凡愚不了自性。不識身中真佛。西方願東。東方願西。悟人在處一種。誌公云。智者知心是佛。愚人愛往西方。若果是真正法門。何故二大士排遣。答曰。佛說法有隱顯。教有權實。人根有利鈍。祖師有抑<span class='corr'>揚</span>。譬如受疾不同。處方還異。今有病熱發黃。方大狂亂。有善醫者。必以寒藥治之。豈可却讚乳石桂附有除寒起廢之功耶。有偏見人。聞寒藥有治熱之功。遂云乳石桂附永不可用。豈不謬哉。祖師單傳心印。誌公方讚大乘直指人心見性成佛。佛法雙亡。不立文字。當時人尚未信受。豈可又教人念佛求生也。圓機達士固自無疑。求法初心定生猶豫。但得意忘言。融通了解。自無矛楯也)</span>。</p>
<p>問曰</p>
<p class="lg-abnormal"><div class='lg-row'>無想是泥洹　有想即為癡</div>
</p><p>答曰</p>
<p class="lg-abnormal"><div class='lg-row'>誰留十六觀　佛語敢生疑</div>
</p><p style="margin-left:1em"><span class='note-inline'>(白蓮集云。問曰。般舟經云。是我心作佛。是我心見佛。心有想為癡。無想是泥洹。今起想想佛。豈不為癡耶。答曰。機差教別。聖意難思。遮表多門。文旨非一。或就理遮。情隨有想。而皆非或簡境對治。約行須明違順。順即善淨之想。違即惡染之想。若淨想想善。則善境現。若染想想惡。則惡境現。故方等賢護經云。惡欲想女。夢見於女。善欲想佛。夢見於佛。令謂二想同名。則善惡天隔。不可聞想。一槩厭之。若苟厭之。則違佛謗法。違佛則非為佛子謗法則入十方泥犁。可不慎乎。況此觀行是三世諸佛淨業正因。一切凡夫成聖。元胎安得輕易而不遵哉)</span>。</p>
<p>問曰</p>
<p class="lg-abnormal"><div class='lg-row'>女人論中說　不許生蓮池</div>
</p><p>答曰</p>
<p class="lg-abnormal"><div class='lg-row'>蓮池纔到者　轉女化男兒</div>
</p><p style="margin-left:1em"><span class='note-inline'>(白蓮集云。問曰。論士女人及根缺不生。此云何通。答曰。此界女人求者得生。生彼國時。轉為男子)</span>。</p>
<p>問曰</p>
<p class="lg-abnormal"><div class='lg-row'>亦有修行者　不樂見阿彌</div>
</p><p>答曰</p>
<p class="lg-abnormal"><div class='lg-row'>宿無緣種故　障重有何疑</div>
</p><p style="margin-left:1em"><span class='note-inline'>(白蓮集云。問曰。亦有人不樂生極樂者何也。答曰。宿無緣種故。執見分別故。不樂也)</span>。</p>
<p>問曰</p>
<p class="lg-abnormal"><div class='lg-row'>設如不信敬　毀謗有何非</div>
</p><p>答曰</p>
<p class="lg-abnormal"><div class='lg-row'>阻他求生者　多劫墮泥犁</div>
</p><p style="margin-left:1em"><span class='note-inline'>(大乘懺悔儀第三卷云。問曰。設爾不信。有何過失。答曰。稱<span class='corr'>揚</span>諸佛功德經云。其有不信。讚歎稱<span class='corr'>揚</span>阿彌陀佛名號功德。而毀謗者。是人命終。具足五劫。墮阿鼻獄。具受眾苦。又作餓鬼百千萬劫。乃至畜生百千萬劫。常為刀等之所害也。（出得字號）又大彌陀經云。其有人民。男子女人聞阿彌陀佛聲不信。有者不信經語。不信有比丘僧。心生狐疑。都無所信者。皆故從惡道中。來生愚癡。不解宿命。殃惡未盡。尚未當度脫。故心中狐疑。不信向耳。又甘露疏云。徵驗傳說。大歷年中。衡州有一夫。曰張瑗。以謗毀故。病而身爛。每至日晚。見金剛力士身長三丈許。著大坑中。受極苦惱。經於數旬。作牛吼聲。舌墮而卒。瑗有兄弟數人。為喜其謗。總皆身爛舌墮。相次而終。此類甚多。不能具述。經傳所說深可怖畏)</span>。</p>
<p>今日道場同業大眾。相與志心。五體投地。歸依世間大慈悲父。</p>

<ul class="">
<li>南無教主釋迦牟尼佛</li>

<li>南無西方阿彌陀佛</li>

<li>南無當來彌勒佛</li>

<li>南無日光佛</li>

<li>南無無量寶佛</li>

<li>南無蓮華最尊佛</li>

<li>南無身尊佛</li>

<li>南無金光佛</li>

<li>南無梵自在王佛</li>

<li>南無金光明佛</li>

<li>南無金海佛</li>

<li>南無龍自在王佛</li>

<li>南無一切花香自在王佛</li>

<li>南無樹王佛</li>

<li>南無勇猛執持牢仗棄捨戰鬪佛</li>

<li>南無內豐珠光佛</li>

<li>南無無量香光佛</li>

<li>南無師子響佛</li>

<li>南無大強精進勇力佛</li>

<li>南無過去堅住佛</li>

<li>南無皷音王佛</li>

<li>南無日月英佛</li>

<li>南無超出眾華佛</li>

<li>南無世燈明佛</li>

<li>南無休多易寧佛</li>

<li>南無寶輪佛</li>

<li>南無常滅度佛</li>

<li>南無淨覺佛</li>

<li>南無無量寶華明佛</li>

<li>南無須彌步佛</li>

<li>南無寶蓮華佛</li>

<li>南無一切眾寶普集佛</li>

<li>南無法輪眾寶普集豐盈佛</li>

<li>南無樹王豐長佛</li>

<li>南無圍遶特尊德淨佛</li>

<li>南無無垢光佛</li>

<li>南無日光佛</li>

<li>敬禮過去無數劫諸佛大師海德如來</li>

<li>敬禮無量無邊盡虗空界無生法身菩薩　無漏色身菩薩　發心菩薩　無邊身菩薩</li>

<li>敬禮興正法馬鳴菩薩</li>

<li>敬禮與像法龍樹菩薩</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩</li>
</ul><p style="margin-left:1em;text-indent:-1em">又復歸依如是十方盡虗空界一切三寶無量賢聖<span class='note-inline'>(一拜)</span>。</p>
<p>今日道場同業大眾。如上問答。<span class='corr'>已</span>經開示。疑障消除。心意泰然。<span class='corr'>已</span>信之後。更不再疑。從今<span class='corr'>已</span>去。至於往生。願弟子<span class='note-inline'>(某甲)</span>等。承是懺悔。所生功德。速生淨土。同成佛果。受無盡樂。</p>
</div>
<p class='juan'>禮念彌陀道場懺法卷第二</p>
<div class='div-w'>
<div class='div-note'>駭<p><span class='note-inline'>(使楷切)</span>。</p>
勵<p><span class='note-inline'>(音例)</span>。</p>
跛<p><span class='note-inline'>(布火切)</span>。</p>
[木*(刀/巴)]<p><span class='note-inline'>(徒可切)</span>。</p>
瞬<p><span class='note-inline'>(音舜)</span>。</p>
處三<p><span class='note-inline'>(上音杵下居止也。准此)</span>。</p>
奄<p><span class='note-inline'>(音掩)</span>。</p>
遑<p><span class='note-inline'>(音皇)</span>。</p>
豺<p><span class='note-inline'>(音柴)</span>。</p>
傷中<p><span class='note-inline'>(下去)</span>。</p>
楯<p><span class='note-inline'>(食尹切)</span>。</p>
</div></div>
</div><!-- end of div[@id='body'] -->
</body></html>