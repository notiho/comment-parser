<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經合論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu35' />大方廣佛新華嚴經合論卷第十七</p><p class="byline">唐于闐國三藏沙門實叉難陀譯經</p><p class="byline">唐太原方山長者李通玄造論</p><p class="byline">唐福州開元寺沙門志寧釐經合論</p>
<div class='div-pin'>
<p class='h2'>世主妙嚴品第一之十</p>
<div class='div-orig'><p>【經】爾時如來師子之座眾寶妙華輪臺基陛及諸戶牖如是一切莊嚴具中一一各出佛剎微塵數菩薩摩訶薩其名曰海慧自在神通王菩薩摩訶薩雷音普震菩薩摩訶薩眾寶光明髻菩薩摩訶薩大智日勇猛慧菩薩摩訶薩不思議功德寶智印菩薩摩訶薩百目蓮華髻菩薩摩訶薩金燄圓滿光菩薩摩訶薩法界普音菩薩摩訶薩雲音淨月菩薩摩訶薩善勇猛光明幢菩薩摩訶薩如是等而為上首有眾多佛剎微塵數同時出現此諸菩薩各興種種供養雲所謂一切摩尼寶華雲一切蓮華妙香雲一切寶圓滿光雲無邊境界香燄雲日藏摩尼輪光明雲一切悅意樂音雲無邊色相一切寶燈光燄雲眾寶樹枝華果雲無盡寶清淨光明摩尼王雲一切莊嚴具摩尼王雲如是等諸供養雲有佛世界微塵數彼諸菩薩一一皆興如是供養雲雨於一切道場眾海相續不絕現是雲<span class='corr'>已</span>右遶世尊經無量百千帀隨其方面去佛不遠化作無量種種寶蓮華師子之座各於其上結跏趺坐是諸菩薩所行清淨廣大如海得智慧光照普門法隨順諸佛所行無礙能入一切辯才法海得不思議解脫法門住於如來普門之地巳得一切陀羅尼門悉能容受一切法海善住三世平等智地巳得深信廣大喜樂無邊福聚極善清淨虗空法界靡不觀察十方世界一切國土所有佛興咸勤供養爾時海慧自在神通王菩薩摩訶薩承佛威力普觀一切道場眾海即說頌言。</p>
</div>
<div class='div-commentary'><p style="margin-left:1em">【論】如來座內眾經云如來師子之座眾寶妙華輪臺基陛及諸戶牖如是一切莊嚴具中一一各出佛剎微塵數菩薩摩訶薩於此段中義分為二一述眾來意二長科經文一述眾來意者是中其意有三一明諸菩薩是古佛舊行二明今佛契同三明古今不二為門所坐之座合古所行菩薩行依舊故如下頌中諸佛所悟我巳知常以法身為座體以普賢萬行為莊嚴以無作大悲之智為座上佛前佛後佛皆同此也明今佛契同古跡定眾生狐疑是故須來是名為如來自行與古同因眾為座體體是法界所行行亦是法界以此無礙自在故座身是正報座上莊嚴是行所招依報今還從本行報得之果內還出本自行因菩薩眾也亦明因果不二體故如法界品如來師子之座普徧法界為座體故第二長科經文者從爾時如來師子座<span class='corr'>已</span>下有二十九行經<span class='note-inline'>(四百九十言今二十五行)</span>於中其義有七一明座上莊嚴出眾二列所出眾名三來眾與供四其眾遶佛致敬五致敬<span class='corr'>已</span>昇座而坐六歎來眾之德七乘威說頌從此<span class='corr'>已</span>下有十菩薩各說二十行頌歎如來成道福智依正及往昔所修之因任其後哲隨文隨義稱歎不煩更釋此一段明今佛合古行古行合今佛明座外普賢之眾是佛利他之行座內之人是佛自行所契普賢之眾此之大眾古今一切諸佛同道更無二路眾生乘之即名乘不思議乘如來乘最勝乘無上乘至於道場此以一切法皆為道場也以法界為場地諸波羅蜜為人功治一切垢本自淨故治無明成根本智故教文弘廣略申體意隨文讚歎任在後賢此十箇頌中向下歎佛十波羅蜜及十地有二十行頌自餘皆二十行也准知。</p>
</div>
<div class='div-orig'><p>【經】</p>

<div class="lg regular"><div class='lg-row'>諸佛所悟悉<span class='corr'>已</span>知　如空無礙皆明照</div>
<div class='lg-row'>光徧十方無量土　處於眾會普嚴潔</div>
<div class='lg-row'>如來功德不可量　十方法界悉充滿</div>
<div class='lg-row'>普坐一切樹王下　諸大自在共雲集</div>
<div class='lg-row'>佛有如是神通力　一念現於無盡相</div>
<div class='lg-row'>如來境界無有邊　各隨解脫能觀見</div>
<div class='lg-row'>如來往昔經劫海　在於諸有勤修行</div>
<div class='lg-row'>種種方便化眾生　令彼受行諸佛法</div>
<div class='lg-row'>毗盧遮那具嚴好　坐蓮華藏師子座</div>
<div class='lg-row'>一切眾會皆清淨　寂然而住同瞻仰</div>
<div class='lg-row'>摩尼寶藏放光明　普發無邊香燄雲</div>
<div class='lg-row'>無量華纓共垂布　如是座上如來坐</div>
<div class='lg-row'>種種嚴飾吉祥門　恒放燈光寶燄雲</div>
<div class='lg-row'>廣大熾然無不照　牟尼處上增嚴好</div>
<div class='lg-row'>種種摩尼綺麗窻　妙寶蓮華所垂飾</div>
<div class='lg-row'>恒出妙音聞者悅　佛坐其上特明顯</div>
<div class='lg-row'>寶輪承座半月形　金剛為臺色燄明</div>
<div class='lg-row'>持髻菩薩常圍遶　佛在其中最光耀</div>
<div class='lg-row'>種種變化滿十方　演說如來廣大願</div>
<div class='lg-row'>一切影像於中現　如是座上佛安坐</div>
</div><p>爾時雷音普震菩薩摩訶薩承佛威力普觀一切道場眾海即說頌言。</p>

<div class="lg regular"><div class='lg-row'>世尊往集菩提行　供養十方無量佛</div>
<div class='lg-row'>善逝威力所加持　如來座中無不覩</div>
<div class='lg-row'>香燄摩尼如意王　填飾妙華師子座</div>
<div class='lg-row'>種種莊嚴皆影現　一切眾會悉明矚</div>
<div class='lg-row'>佛座普現莊嚴相　念念色類各差別</div>
<div class='lg-row'>隨諸眾生解不同　各見佛坐於其上</div>
<div class='lg-row'>寶枝垂布蓮華網　華開踊現諸菩薩</div>
<div class='lg-row'>各出微妙悅意聲　稱讚如來坐於座</div>
<div class='lg-row'>佛功德量如虗空　一切莊嚴從此生</div>
<div class='lg-row'>一一地中嚴飾事　一切眾生不能了</div>
<div class='lg-row'>金剛為地無能壞　廣博清淨極夷坦</div>
<div class='lg-row'>摩尼為網垂布空　菩提樹下皆周徧</div>
<div class='lg-row'>其地無邊色相殊　真金為末布其中</div>
<div class='lg-row'>普散名華及眾寶　悉以光瑩如來座</div>
<div class='lg-row'>地神歡喜而踊躍　剎那示現無有盡</div>
<div class='lg-row'>普與一切莊嚴雲　恒在佛前瞻仰住</div>
<div class='lg-row'>寶燈廣大極熾然　香燄流光無斷絕</div>
<div class='lg-row'>隨時示現各差別　地神以此為供養</div>
<div class='lg-row'>十方一切剎土中　彼地所有諸莊嚴</div>
<div class='lg-row'>今此道場無不現　以佛威神故能爾</div>
</div><p>爾時眾寶光明髻菩薩摩訶薩承佛威力普觀一切道場眾海即說頌言。</p>

<div class="lg regular"><div class='lg-row'>世尊往昔修行時　見諸佛土皆圓滿</div>
<div class='lg-row'>如是所見地無盡　此道場中皆顯現</div>
<div class='lg-row'>世尊廣大神通力　舒光普雨摩尼寶</div>
<div class='lg-row'>如是寶藏散道場　其地周迴悉嚴麗</div>
<div class='lg-row'>如來福德神通力　摩尼妙寶普莊嚴</div>
<div class='lg-row'>其地及以菩提樹　遞發光音而演說</div>
<div class='lg-row'>寶燈無量從空雨　寶王間錯為嚴飾</div>
<div class='lg-row'>悉吐微妙演法音　如是地神之所現</div>
<div class='lg-row'>寶地普現妙光雲　寶炬燄明如電發</div>
<div class='lg-row'>寶網遐張覆其上　寶枝襍布為嚴好</div>
<div class='lg-row'>汝等普觀於此地　種種妙寶所莊嚴</div>
<div class='lg-row'>顯示眾生諸業海　令彼了知真法性</div>
<div class='lg-row'>普徧十方一切佛　所有圓滿菩提樹</div>
<div class='lg-row'>莫不皆現道場中　演說如來清淨法</div>
<div class='lg-row'>隨諸眾生心所樂　其地普出妙音聲</div>
<div class='lg-row'>如佛座上所應演　一一法門咸具說</div>
<div class='lg-row'>其地恒出妙香光　光中普演清淨音</div>
<div class='lg-row'>若有眾生堪受法　悉使得聞煩惱滅</div>
<div class='lg-row'>一一莊嚴悉圓滿　假使億劫無能說</div>
<div class='lg-row'>如來神力靡不周　是故其地皆嚴淨</div>
</div><p>爾時大智日勇猛慧菩薩摩訶薩承佛威力普觀一切道場眾海即說頌言。</p>

<div class="lg regular"><div class='lg-row'>世尊凝睟處法堂　炳然照耀宮殿中</div>
<div class='lg-row'>隨諸眾生心所樂　其身普現十方土</div>
<div class='lg-row'>如來宮殿不思議　摩尼寶藏為嚴飾</div>
<div class='lg-row'>諸莊嚴具咸光耀　佛坐其中特明顯</div>
<div class='lg-row'>摩尼為柱種種色　真金鈴鐸如雲布</div>
<div class='lg-row'>寶堦四面列成行　門闥隨方咸洞啟</div>
<div class='lg-row'>妙華繒綺莊嚴帳　寶樹枝條共嚴飾</div>
<div class='lg-row'>摩尼纓珞四面垂　智海於中湛然坐</div>
<div class='lg-row'>摩尼為網妙香幢　光燄燈明若雲布</div>
<div class='lg-row'>覆以種種莊嚴具　超世正知於此坐</div>
<div class='lg-row'>十方普現變化雲　其雲演說徧世間</div>
<div class='lg-row'>一切眾生悉調伏　如是皆從佛宮現</div>
<div class='lg-row'>摩尼為樹發妙華　十方所有無能匹</div>
<div class='lg-row'>三世國土莊嚴事　莫不於中現其影</div>
<div class='lg-row'>處處皆有摩尼聚　光燄熾然無量種</div>
<div class='lg-row'>門牖隨方相間開　棟宇莊嚴極殊麗</div>
<div class='lg-row'>如來宮殿不思議　清淨光明具眾相</div>
<div class='lg-row'>一切宮殿於中現　一一皆有如來坐</div>
<div class='lg-row'>如來宮殿無有邊　自然覺者處其中</div>
<div class='lg-row'>十方一切諸眾會　莫不向佛而來集</div>
</div><p>爾時不思議功德寶智印菩薩摩訶薩承佛威力普觀一切道場眾海即說頌言。</p>

<div class="lg regular"><div class='lg-row'>佛昔修治眾福海　一切剎土微塵數</div>
<div class='lg-row'>神通願力所出生　道場嚴淨無諸垢</div>
<div class='lg-row'>如意珠王作樹根　金剛摩尼以為身</div>
<div class='lg-row'>寶網遐施覆其上　妙香氛氳共旋遶</div>
<div class='lg-row'>樹枝嚴飾備眾寶　摩尼為榦爭聳擢</div>
<div class='lg-row'>枝條密布如重雲　佛於其下坐道場</div>
<div class='lg-row'>道場廣大不思議　其樹周迴盡彌覆</div>
<div class='lg-row'>密葉繁華相庇映　華中悉結摩尼果</div>
<div class='lg-row'>一切枝間發妙光　其光徧照道場中</div>
<div class='lg-row'>清淨熾然無有盡　以佛願力如斯現</div>
<div class='lg-row'>摩尼寶藏以為華　布影騰輝若綺雲</div>
<div class='lg-row'>帀樹垂芳無不徧　於道場中普嚴飾</div>
<div class='lg-row'>汝觀善逝道場中　蓮華寶網俱清淨</div>
<div class='lg-row'>光燄成輪從此現　鈴音鐸響雲間發</div>
<div class='lg-row'>十方一切國土中　所有妙色莊嚴樹</div>
<div class='lg-row'>菩提樹中無不現　佛於其下離眾垢</div>
<div class='lg-row'>道場廣大福所成　樹枝雨寶恒無盡</div>
<div class='lg-row'>寶中出現諸菩薩　悉往十方供事佛</div>
<div class='lg-row'>諸佛境界不思議　普令其樹出樂音</div>
<div class='lg-row'>如昔所集菩提道　眾會聞音咸得見</div>
</div><p>爾時百目蓮華髻菩薩摩訶薩承佛威力普觀一切道場眾海即說頌言。</p>

<div class="lg regular"><div class='lg-row'>一切摩尼出妙音　稱揚三世諸佛名</div>
<div class='lg-row'>彼佛無量神通事　此道場中皆現覩</div>
<div class='lg-row'>眾華競發如纓布　光雲流演徧十方</div>
<div class='lg-row'>菩提樹神持向佛　一心瞻仰為供養</div>
<div class='lg-row'>摩尼光燄悉成幢　幢中熾然發妙香</div>
<div class='lg-row'>其香普熏一切眾　是故其處皆嚴潔</div>
<div class='lg-row'>蓮華垂布金色光　其光演佛妙聲雲</div>
<div class='lg-row'>普蔭十方諸剎土　永息眾生煩惱熱</div>
<div class='lg-row'>菩提樹王自在力　常放光明極清淨</div>
<div class='lg-row'>十方眾會無有邊　莫不影現道場中</div>
<div class='lg-row'>寶枝光燄若明燈　其光演音宣大願</div>
<div class='lg-row'>如佛往昔於諸有　本所修行皆具說</div>
<div class='lg-row'>樹下諸神剎塵數　悉共依於此道場</div>
<div class='lg-row'>各各如來道樹前　念念宣揚解脫門</div>
<div class='lg-row'>世尊往昔修諸行　供養一切諸如來</div>
<div class='lg-row'>本所修行及名聞　摩尼寶中皆悉現</div>
<div class='lg-row'>道場一切出妙音　其音廣大徧十方</div>
<div class='lg-row'>若有眾生堪受法　莫不調伏令清淨</div>
<div class='lg-row'>如來往昔普修治　一切無量莊嚴事</div>
<div class='lg-row'>十方一切菩提樹　一一莊嚴無量種</div>
</div><p>爾時金燄圓滿光菩薩摩訶薩承佛威力普觀一切道場眾海即說頌言。</p>

<div class="lg regular"><div class='lg-row'>佛昔修習菩提行　於諸境界解明了</div>
<div class='lg-row'>處與非處淨無疑　此是如來初智力</div>
<div class='lg-row'>如昔等觀諸法性　一切業海皆明徹</div>
<div class='lg-row'>如是今於光網中　普徧十方能具演</div>
<div class='lg-row'>往劫修治大方便　隨眾生根而化誘</div>
<div class='lg-row'>普使眾會心清淨　故佛能成根智力</div>
<div class='lg-row'>如諸眾生解不同　欲樂諸行各差別</div>
<div class='lg-row'>隨其所應為說法　佛以智力能如是</div>
<div class='lg-row'>普盡十方諸剎海　所有一切眾生界</div>
<div class='lg-row'>佛智平等如虗空　悉能顯現毛孔中</div>
<div class='lg-row'>一切處行佛盡知　一念三世畢無餘</div>
<div class='lg-row'>十方剎劫眾生時　悉能開示令現了</div>
<div class='lg-row'>禪定解脫力無邊　三昧方便亦復然</div>
<div class='lg-row'>佛為示現令歡喜　普使滌除煩惱闇</div>
<div class='lg-row'>佛智無礙包三世　剎那悉現毛孔中</div>
<div class='lg-row'>佛法國土及眾生　所現皆由隨念力</div>
<div class='lg-row'>佛眼廣大如虗空　普見法界盡無餘</div>
<div class='lg-row'>無礙地中無等用　彼眼無量佛能演</div>
<div class='lg-row'>一切眾生具諸結　所有隨眠與習氣</div>
<div class='lg-row'>如來出現徧世間　悉以方便令除滅</div>
</div><p>爾時法界普音菩薩摩訶薩承佛威力普觀一切道場眾會海<span class='corr'>已</span>即說頌言。</p>

<div class="lg regular"><div class='lg-row'>佛威神力徧十方　廣大示現無分別</div>
<div class='lg-row'>大菩提行波羅蜜　昔所滿足皆令見</div>
<div class='lg-row'>昔於眾生起大悲　修行布施波羅蜜</div>
<div class='lg-row'>以是其身最殊妙　能令見者生歡喜</div>
<div class='lg-row'>昔在無邊大劫海　修治淨戒波羅蜜</div>
<div class='lg-row'>故獲淨身徧十方　普滅世間諸重苦</div>
<div class='lg-row'>往昔修行忍清淨　信解真實無分別</div>
<div class='lg-row'>是故色相皆圓清　普放光明照十方</div>
<div class='lg-row'>往昔勤修多劫海　能轉眾生深重障</div>
<div class='lg-row'>故能分身徧十方　悉現菩提樹王下</div>
<div class='lg-row'>佛久修行無量劫　禪定大海普清淨</div>
<div class='lg-row'>故令見者心歡喜　煩惱障垢悉除滅</div>
<div class='lg-row'>如來往修諸行海　具足般若波羅蜜</div>
<div class='lg-row'>是故舒光普照明　克殄一切愚癡暗</div>
<div class='lg-row'>種種方便化眾生　令所修治悉成就</div>
<div class='lg-row'>一切十方皆徧往　無邊際劫不休息</div>
<div class='lg-row'>佛昔修行大劫海　淨治諸願波羅蜜</div>
<div class='lg-row'>是故出現徧世間　盡未來際救眾生</div>
<div class='lg-row'>佛無量劫廣修治　一切法力波羅蜜</div>
<div class='lg-row'>由是能成自然力　普現十方諸國土</div>
<div class='lg-row'>佛昔修治普門智　一切智性如虗空</div>
<div class='lg-row'>是故得成無礙力　舒光普照十方剎</div>
</div><p>爾時雲音淨月菩薩摩訶薩承佛威力普觀一切道場眾會海<span class='corr'>已</span>即說頌言。</p>

<div class="lg regular"><div class='lg-row'>神通境界等虗空　十方眾生靡不見</div>
<div class='lg-row'>如昔修行所成地　摩尼果中咸具說</div>
<div class='lg-row'>清淨勤修無量劫　入於初地極歡喜</div>
<div class='lg-row'>出生法界廣大智　普見十方無量佛</div>
<div class='lg-row'>一切法中離垢地　等眾生數持淨戒</div>
<div class='lg-row'><span class='corr'>已</span>於多劫廣修行　供養無邊諸佛海</div>
<div class='lg-row'>積集福德發光地　奢摩他藏堅固忍</div>
<div class='lg-row'>法雲廣大悉<span class='corr'>已</span>聞　摩<span class='corr'>已</span>果中如是說</div>
<div class='lg-row'>燄海慧明無等地　善了境界起慈悲</div>
<div class='lg-row'>一切國土平等身　如佛所治皆演暢</div>
<div class='lg-row'>普藏等門難勝地　動寂相順無違反</div>
<div class='lg-row'>佛法境界悉平等　如佛所淨皆能說</div>
<div class='lg-row'>廣大修行慧海地　一切法門咸徧了</div>
<div class='lg-row'>普現國土如虗空　樹中演暢此法音</div>
<div class='lg-row'>周徧法界虗空身　普照眾生智慧燈</div>
<div class='lg-row'>一切方便皆清淨　昔所遠行今具演</div>
<div class='lg-row'>一切願行所莊嚴　無量剎海皆清淨</div>
<div class='lg-row'>所有分別無能動　此無等地咸宣說</div>
<div class='lg-row'>無量境界神通力　善入教法光明力</div>
<div class='lg-row'>此是清淨善慧地　劫海所行皆備闡</div>
<div class='lg-row'>法雲廣大第十地　含藏一切徧虗空</div>
<div class='lg-row'>諸佛境界聲中演　此聲是佛威神力</div>
</div><p>爾時善勇猛光幢菩薩摩訶薩承佛威力普觀一切道場眾會海<span class='corr'>已</span>即說頌言。</p>

<div class="lg regular"><div class='lg-row'>無量眾生處會中　種種信解心清淨</div>
<div class='lg-row'>悉能悟入如來智　了達一切莊嚴境</div>
<div class='lg-row'>各起淨願修諸行　悉曾供養無量佛</div>
<div class='lg-row'>能見如來真實體　及以一切諸神變</div>
<div class='lg-row'>或有能見佛法身　無等無礙普周徧</div>
<div class='lg-row'>所有無邊諸法性　悉入其身無不盡</div>
<div class='lg-row'>或有見佛妙色身　無邊色相光熾然</div>
<div class='lg-row'>隨諸眾生解不同　種種變現十方中</div>
<div class='lg-row'>或見無礙智慧身　三世平等如虗空</div>
<div class='lg-row'>普隨眾生心樂轉　種種差別皆令見</div>
<div class='lg-row'>或有能了佛音聲　普徧十方諸國土</div>
<div class='lg-row'>隨諸眾生所應解　為出言音無障礙</div>
<div class='lg-row'>或見如來種種光　種種照耀徧世間</div>
<div class='lg-row'>或有於佛光明中　復見諸佛現神通</div>
<div class='lg-row'>或有見佛海雲光　從毛孔出色熾然</div>
<div class='lg-row'>示現往昔修行道　令生深信入佛智</div>
<div class='lg-row'>或見佛相福莊嚴　及見此福所從生</div>
<div class='lg-row'>往昔修行諸度海　皆佛相中明了見</div>
<div class='lg-row'>如來功德不可量　充滿法界無邊際</div>
<div class='lg-row'>及以神通諸境界　以佛力故能宣說</div>
</div><p>爾時華藏莊嚴世界海以佛神力其地一切六種十八相震動所謂動徧動普徧動起徧起普徧起踊徧踊普徧踊震徧震普徧震吼徧吼普徧吼擊徧擊普徧擊此諸世主一一皆現不思議諸供養雲雨於如來道場眾海所謂一切香華莊嚴雲一切摩尼妙飾雲一切寶燄華網雲無邊種類摩尼寶圓光雲一切眾色寶真珠藏雲一切寶栴檀香雲一切寶蓋雲清淨妙聲摩尼王雲日光摩尼纓珞輪雲一切寶光明藏雲一切各別莊嚴具雲如是等諸供養雲其數無量不可思議此諸世主一一皆現如是供養雲雨於如來道場眾海靡不周徧如此世界中一一世主心生歡喜如是供養其華藏莊嚴世界海中一切世界所有世主悉亦如是而為供養其一切世界中悉有如來坐於道場一一世主各各信解各各所緣各各三昧方便門各各修習助道法各各成就各各歡喜各各趣入各各悟解諸法門各各入如來神通境界各各入如來力境界各各入如來解脫門如於此華藏世界海十方盡法界虗空界一切世界海中悉亦如是。</p>
</div>
<div class='div-commentary'><p style="margin-left:1em">【論】從爾時華藏莊嚴世界海<span class='corr'>已</span>下有二十一行經<span class='note-inline'>(三百六十二言今十八行半)</span>明動地興供於此一段經文其意有七一明舉世界之名二推佛神力地六震動三世主興供歡喜四明以此例同多土五明佛徧興於世六明世主各隨自解七明法會興供普同十方問曰何為地動答曰其地動大意有五一此會大眾得道二智人出現三智人去世四世間災變五得道歡悅此明大眾獲益歡悅故地動推佛神力者明師弟之敬推德於上問曰何故於此段中地動興供答曰為至此中一段明初會中常隨佛眾當境之內神天眾及如來座內古今諸佛同因眾菩提樹內流光眾并如來宮殿內大悲眾如是當佛自眾來集復得益及賀佛出興心歡喜故眾心喜動故地亦隨心動故此明初會當境之內大集一終然後面門放光普集他土亦來此會此是無自他中他也以明化儀主伴此乃龍行雲應法事合然為化眾生軌模如是以真法性塵剎普周一剎那之中三世同際還以一多相容不同門該括如是放光集眾意令知佛境界相參無二<span class='corr'>已</span>上是初成正覺顯示五位行門一終因果此一部之經總有六重因果一從世主妙嚴品及至華藏世果品五品經明初成正覺顯示五位行門報得及示現入法一重因果二毗盧遮那品是古佛因果引古證今明佛佛相襲道不虗來三第二會普光明殿顯示十信因果四從須彌之頂直至離世間品顯菩薩證修因果五入法界品明古今本法不思議因果此是一切諸佛共所乘宗為一切佛之本體眾生同具只為迷之六覺城東會明顯示菩薩利生行門善知識攝生形狀法則進修因果若但說其法在行猶迷此經設教及行證修前後六度總舉解行證修因果令使啟蒙易解不滯其功。</p>
</div></div>
<p class='juan'>大方廣佛新華嚴經合論卷第十七</p>
<div class='div-w'>
<p class='h2'>音切</p>
<div class='div-note'>基<p><span class='note-inline'>(居之切)</span>。</p>
陛<p><span class='note-inline'>(傍禮切)</span>。</p>
牖<p><span class='note-inline'>(焉久切)</span>。</p>
跏<p><span class='note-inline'>(加音)</span>。</p>
趺<p><span class='note-inline'>(夫音)</span>。</p>
綺<p><span class='note-inline'>(去倚切)</span>。</p>
麗<p><span class='note-inline'>(郎計切)</span>。</p>
填<p><span class='note-inline'>(田音)</span>。</p>
瑩<p><span class='note-inline'>(烏定切)</span>。</p>
凝<p><span class='note-inline'>(魚陵切)</span>。</p>
睟<p><span class='note-inline'>(宣醉切)</span>。</p>
炳<p><span class='note-inline'>(彼永切)</span>。</p>
鈴<p><span class='note-inline'>(令音)</span>。</p>
鐸<p><span class='note-inline'>(徒各切)</span>。</p>
闥<p><span class='note-inline'>(他達切)</span>。</p>
繒<p><span class='note-inline'>(疾陵切)</span>。</p>
棟<p><span class='note-inline'>(都弄切)</span>。</p>
氛<p><span class='note-inline'>(符分切)</span>。</p>
聳<p><span class='note-inline'>(息勇切)</span>。</p>
擢<p><span class='note-inline'>(直角切)</span>。</p>
覆<p><span class='note-inline'>(敷救切)</span>。</p>
庇<p><span class='note-inline'>([(白-日+田)/廾]至切)</span>。</p>
暎<p><span class='note-inline'>(於敬切)</span>。</p>
響<p><span class='note-inline'>(許兩切)</span>。</p>
競<p><span class='note-inline'>(渠敬切)</span>。</p>
薰<p><span class='note-inline'>(許云切)</span>。</p>
狐<p><span class='note-inline'>(戶吳切)</span>。</p>
遞<p><span class='note-inline'>(特計切)</span>。</p>
模<p><span class='note-inline'>(莫胡切)</span>。</p>
總<p><span class='note-inline'>(作孔切)</span>。</p>
</div></div></div>
</div><!-- end of div[@id='body'] -->
</body></html>