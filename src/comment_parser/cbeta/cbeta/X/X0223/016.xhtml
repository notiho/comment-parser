<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經合論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu34' />大方廣佛新華嚴經合論卷第十六</p><p class="byline">唐于闐國三藏沙門實叉難陀譯經</p><p class="byline">唐太原方山長者李通玄造論</p><p class="byline">唐福州開元寺沙門志寧釐經合論</p>
<div class='div-pin'>
<p class='h2'>世主妙嚴品第一之九</p>
<div class='div-orig'><p>【經】復次出現寶光主海神得以等心施一切眾生福德海眾寶莊嚴身解脫門不可壞金剛幢主海神得巧方便守護一切眾生善根解脫門不襍塵垢主海神得能竭一切眾生煩惱海解脫門恒住波浪主海神得令一切眾生離惡道解脫門吉祥寶月主海神得普滅大癡闇解脫門妙華龍髻主海神得滅一切諸趣苦與安樂解脫門普持光味主海神得淨治一切眾生諸見愚癡性解脫門寶燄華光主海神得出生一切寶種性菩提心解脫門金剛妙髻主海神得不動心功德海解脫門海潮靁音主海神得普入法界三昧門解脫門爾時出現寶光主海神承佛威力普觀一切主海神眾而說頌言。</p>

<div class="lg regular"><div class='lg-row'>不可思議大劫海　供養一切諸如來</div>
<div class='lg-row'>普以功德施羣生　是故端嚴最無比</div>
<div class='lg-row'>一切世間皆出現　眾生根欲靡不知</div>
<div class='lg-row'>普為弘宣大法海　此是堅幢所欣悟</div>
<div class='lg-row'>一切世間眾導師　法雲大雨不可測</div>
<div class='lg-row'>消竭無窮諸苦海　此離垢塵入此門</div>
<div class='lg-row'>一切眾生煩惱覆　流轉諸趣受眾苦</div>
<div class='lg-row'>為其開示如來境　普水宮神入此門</div>
<div class='lg-row'>佛於難思劫海中　修行諸行無有盡</div>
<div class='lg-row'>永截眾生癡惑網　寶月於此能明入</div>
<div class='lg-row'>佛見眾生常恐怖　流轉生死大海中</div>
<div class='lg-row'>示彼如來無上道　龍髻悟解生欣悅</div>
<div class='lg-row'>諸佛境界不思議　法界虗空平等相</div>
<div class='lg-row'>能淨眾生癡惑網　如是持味能宣說</div>
<div class='lg-row'>佛眼清淨不思議　一切境界悉該覽</div>
<div class='lg-row'>普示眾生諸妙道　此是華光心所悟</div>
<div class='lg-row'>魔軍廣大無央數　一剎那中悉摧滅</div>
<div class='lg-row'>心無傾動難測量　金剛妙髻之方便</div>
<div class='lg-row'>普於十方演妙音　其音法界靡不周</div>
<div class='lg-row'>此是如來三昧境　海潮音神所行處</div>
</div><p>復次普發迅流主河神得普雨無邊法雨解脫門普潔泉㵎主河神得普現一切眾生前令永離煩惱解脫門離塵淨眼主河神得以大悲方便普滌一切眾生諸惑塵垢解脫門十方徧吼主河神得恒出饒益眾生音解脫門普救護眾生主河神得於一切含識中恒起無惱害慈解脫門無熱淨光主河神得普示一切清涼善根解脫門普生歡喜主河神得修行具足施令一切眾生永離慳著解脫門廣德勝幢主河神得作一切歡喜福田解脫門光照普世主河神得能令一切眾生襍染者清淨瞋毒者歡喜解脫門海德光明主河神得能令一切眾生入解脫海恒受具足樂解脫門爾時普發迅流主河神承佛威力普觀一切主河神眾而說頌言。</p>

<div class="lg regular"><div class='lg-row'>如來往昔為眾生　修治法海無邊行</div>
<div class='lg-row'>譬如霈澤清炎暑　普滅眾生煩惱熱</div>
<div class='lg-row'>佛昔難宣無量劫　以願光明淨世間</div>
<div class='lg-row'>諸根熟者令悟道　此普潔神心所悟</div>
<div class='lg-row'>大悲方便等眾生　悉現其前常化誘</div>
<div class='lg-row'>普使淨治煩惱垢　淨眼見此深歡悅</div>
<div class='lg-row'>佛演妙音普使聞　眾生愛樂心歡喜</div>
<div class='lg-row'>悉使滌除無量苦　此徧吼神之解脫</div>
<div class='lg-row'>佛昔修習菩提行　為利眾生無量劫</div>
<div class='lg-row'>是故光明徧世間　護神憶念生歡喜</div>
<div class='lg-row'>修昔修行為眾生　種種方便令成熟</div>
<div class='lg-row'>普淨福海除眾苦　無熱見此心欣慶</div>
<div class='lg-row'>施門廣大無窮盡　一切眾生咸利益</div>
<div class='lg-row'>能令見者無慳著　此普喜神之所悟</div>
<div class='lg-row'>佛昔修行實方便　成就無邊功德海</div>
<div class='lg-row'>能令見者靡不欣　此勝幢神心悟悅</div>
<div class='lg-row'>眾生有垢咸淨治　一切怨害等生慈</div>
<div class='lg-row'>故得光照滿虗空　普世河神見歡喜</div>
<div class='lg-row'>佛是福田功德海　能令一切離諸惡</div>
<div class='lg-row'>乃至成就大菩提　此海光神之解脫</div>
</div><p>復次柔輭勝味主稼神得與一切眾生法滋味令成就佛身解脫門時華淨光主稼神得能令一切眾生受廣大喜樂解脫門色力勇健主稼神得以一切圓滿法門淨諸境界解脫門增益精氣主稼神得見佛大悲無量神通變化力解脫門普生根果主稼神得普現佛福田令下種無失壞解脫門妙嚴環髻主稼神得普發眾生淨信華解脫門潤澤淨華主稼神得大慈愍濟諸眾生令增長福德海解脫門成就妙香主稼神得廣開示一切行法解脫門見者愛樂主稼神得能令法界一切眾生捨離懈怠憂情等諸惡普清淨解脫門離垢光明主稼神得觀察一切眾生善根隨應說法令眾會歡喜滿足解脫門爾時柔輭勝味主稼神承佛威力普觀一切主稼神眾而說頌言。</p>

<div class="lg regular"><div class='lg-row'>如來無上功德海　普現明燈照世間</div>
<div class='lg-row'>一切眾生咸救護　悉與安樂無遺者</div>
<div class='lg-row'>世尊功德無有邊　眾生聞者不唐捐</div>
<div class='lg-row'>悉使離苦常歡喜　此是時華之所入</div>
<div class='lg-row'>善逝諸力皆圓滿　功德莊嚴現世間</div>
<div class='lg-row'>一切眾生悉調伏　此法勇力能明證</div>
<div class='lg-row'>佛昔修治大悲海　其心念念等世間</div>
<div class='lg-row'>是故神通無有邊　增益精氣能觀見</div>
<div class='lg-row'>佛徧世間常現前　一切方便無空過</div>
<div class='lg-row'>悉淨眾生諸惑惱　此普生神之解脫</div>
<div class='lg-row'>佛是世間大智海　放淨光明無不徧</div>
<div class='lg-row'>廣大信解悉從生　如是嚴髻能明入</div>
<div class='lg-row'>如來觀世起慈心　為利眾生而出現</div>
<div class='lg-row'>示彼恬怡最勝道　此淨華神之解脫</div>
<div class='lg-row'>善逝所修清淨行　菩提樹下具宣說</div>
<div class='lg-row'>如是教化滿十方　此妙香神能聽受</div>
<div class='lg-row'>佛於一切諸世間　悉使離憂生大喜</div>
<div class='lg-row'>所有根欲皆治淨　可愛樂神斯悟入</div>
<div class='lg-row'>如來出現於世間　普觀眾生心所樂</div>
<div class='lg-row'>種種方便而成熟　此淨光神解脫門</div>
</div><p>復次吉祥主藥神得普觀一切眾生心而勤攝取解脫門栴檀林主藥神得以光明攝取眾生俾見者無空過解脫門離塵光明主藥神得能以淨方便滅一切眾生煩惱解脫門名稱普聞主藥神得能以大名稱增長無邊善根海解脫門毛孔現光主藥神得大悲幢速赴一切病境界解脫門破闇清淨主藥神得療治一切盲冥眾生令智眼清淨解脫門普發吼聲主藥神得能演佛音說諸法差別義解脫門蔽日光幢主藥神得能作一切眾生善知識令見者咸生善根解脫門明見十方主藥神得清淨大悲藏能以方便令生信解解脫門普發威光主藥神得方便令念佛滅一切眾生病解脫門爾時吉祥主藥神承佛威力普觀一切主藥神眾而說頌言。</p>

<div class="lg regular"><div class='lg-row'>如來智慧不思議　悉知一切眾生心</div>
<div class='lg-row'>能以種種方便力　滅彼羣迷無量苦</div>
<div class='lg-row'>大雄善巧難測量　凡有所作無空過</div>
<div class='lg-row'>必使眾生諸苦滅　栴檀林神能悟此</div>
<div class='lg-row'>汝觀諸佛法如是　往昔勤修無量劫</div>
<div class='lg-row'>而於諸有無所著　此離塵光所入門</div>
<div class='lg-row'>佛百千劫難可遇　若有得見及聞名</div>
<div class='lg-row'>必令獲益無空過　此普稱神之所了</div>
<div class='lg-row'>如來一一毛孔中　悉放光明滅眾患</div>
<div class='lg-row'>世間煩惱皆令盡　此現光神所入門</div>
<div class='lg-row'>一切眾生癡所盲　惑業眾苦無量別</div>
<div class='lg-row'>佛悉蠲除開智照　如是破闇能觀見</div>
<div class='lg-row'>如來一音無限量　能開一切法門海</div>
<div class='lg-row'>眾生聽者悉了知　此是大音之解脫</div>
<div class='lg-row'>汝觀佛智難思議　普現諸趣救羣生</div>
<div class='lg-row'>能令見者皆從化　此蔽日幢深悟了</div>
<div class='lg-row'>如來大悲方便海　為利世間而出現</div>
<div class='lg-row'>廣開正道示眾生　此見方神能了達</div>
<div class='lg-row'>如來普放大光明　一切十方無不照</div>
<div class='lg-row'>令隨念佛生功德　此發威光解脫門</div>
</div><p>復次布華如雲主林神得廣大無邊智海藏解脫門擢幹舒光主林神得廣大修治普清淨解脫門生芽發曜主林神得增長種種淨信芽解脫門吉祥淨葉主林神得一切清淨功德莊嚴聚解脫門垂布燄藏主林神得普門清淨慧恒周覽法界解脫門妙莊嚴光主林神得普知一切眾生行海而興布法雲解脫門可意靁聲主林神得忍受一切不可意聲演清淨音解脫門香光普徧主林神得十方普現昔所修治廣大行境界解脫門妙光迥曜主林神得以一切功德法饒益世間解脫門華果光味主林神得能令一切見佛出興常敬念不忘莊嚴功德藏解脫門爾時布華如雲主林神承佛威力普觀一切主林神眾而說頌言。</p>

<div class="lg regular"><div class='lg-row'>佛昔修習菩提行　福德智慧悉成滿</div>
<div class='lg-row'>一切諸力皆具足　放大光明出世間</div>
<div class='lg-row'>悲門無量等眾生　如來往昔普淨治</div>
<div class='lg-row'>是故於世能依益　此擢幹神之所了</div>
<div class='lg-row'>若有眾生一見佛　必使入於深信海</div>
<div class='lg-row'>普示一切如來道　此妙芽神之解脫</div>
<div class='lg-row'>一毛所集諸功德　劫海宣揚不可盡</div>
<div class='lg-row'>諸佛方便難思議　淨葉能明此深義</div>
<div class='lg-row'>我念如來於往昔　供養剎塵無量佛</div>
<div class='lg-row'>一一佛所智漸明　此燄藏神之所了</div>
<div class='lg-row'>一切眾生諸行海　世尊一念悉了知</div>
<div class='lg-row'>如是廣大無礙智　妙莊嚴神能悟入</div>
<div class='lg-row'>恒演如來寂妙音　普生無等大歡喜</div>
<div class='lg-row'>隨其解欲皆令悟　此是靁音所行法</div>
<div class='lg-row'>如來示現大神通　十方國土皆周徧</div>
<div class='lg-row'>佛昔修行悉令見　此普香光所入門</div>
<div class='lg-row'>眾生譣詖不修德　迷惑沈流生死中</div>
<div class='lg-row'>為彼闡明眾智道　此妙光神之所見</div>
<div class='lg-row'>佛為業障諸眾生　經於億劫時乃現</div>
<div class='lg-row'>其餘念念常令見　此味光神所觀察</div>
</div><p>復次寶峯開華主山神得入大寂定光明解脫門華林妙髻主山神得修習慈善根成熟不可思議數眾生解脫門高幢普照主山神得觀察一切眾生心所樂嚴淨諸根解脫門離塵寶髻主山神得無邊劫海勤精進無厭怠解脫門光照十方主山神得以無邊功德光普覺悟解脫門大力光明主山神得能自成熟復令眾生捨離愚迷行解脫門威光普勝主山神得拔一切苦使無有餘解脫門微密光輪主山神得演教法光明顯示一切如來功德解脫門普眼現見主山神得令一切眾生乃至於夢中增長善根解脫門金剛堅固眼主山神得出現無邊大義海解脫門爾時開華帀地主山神承佛威力普觀一切主山神眾而說頌言。</p>

<div class="lg regular"><div class='lg-row'>往修勝行無有邊　今獲神通亦無量</div>
<div class='lg-row'>法門廣闢如塵數　悉使眾生深悟喜</div>
<div class='lg-row'>眾相嚴身徧世間　毛孔光明悉清淨</div>
<div class='lg-row'>大慈方便示一切　華林妙髻悟此門</div>
<div class='lg-row'>佛身普現無有邊　十方世界皆充滿</div>
<div class='lg-row'>諸根嚴淨見者喜　此法高幢能悟入</div>
<div class='lg-row'>歷劫勤修無懈倦　不染世法如虗空</div>
<div class='lg-row'>種種方便化羣生　悟此法門名寶髻</div>
<div class='lg-row'>眾生盲闇入險道　佛哀愍彼舒光照</div>
<div class='lg-row'>普使世間從睡覺　威光悟此心生喜</div>
<div class='lg-row'>昔在諸有廣修行　供養剎塵無數佛</div>
<div class='lg-row'>令眾生見發大願　此地大力能明入</div>
<div class='lg-row'>見諸眾生流轉苦　一切業障恒纏覆</div>
<div class='lg-row'>以智慧光悉滅除　此普勝神之解脫</div>
<div class='lg-row'>一一毛孔出妙音　隨眾生心讚諸佛</div>
<div class='lg-row'>悉徧十方無量劫　此是光輪所入門</div>
<div class='lg-row'>佛徧十方普現前　種種方便說妙法</div>
<div class='lg-row'>廣益眾生諸行海　此現見神之所悟</div>
<div class='lg-row'>法門如海無邊量　一音為說悉令解</div>
<div class='lg-row'>一切劫中演不窮　入此方便金剛目</div>
</div><p>復次普德淨華主地神得以慈悲心念念普觀一切眾生解脫門堅福莊嚴主地神得普現一切眾生福德力解脫門妙華嚴樹主地神得普入諸法出生一切佛剎莊嚴解脫門普散眾寶主地神得修習種種諸三昧令眾生除障垢解脫門淨目觀時主地神得令一切眾生常遊戲快樂解脫門金色妙眼主地神得示現一切清淨身調伏眾生解脫門香毛發光主地神得了知一切佛功德海大威力解脫門寂音悅意主地神得普攝持一切眾生言音海解脫門妙華旋髻主地神得充滿佛剎離垢性解脫門金剛普持主地神得一切佛法輪所攝持普出現解脫門爾時普德淨華主地神承佛威力普觀一切主地神眾而說頌言。</p>

<div class="lg regular"><div class='lg-row'>如來往昔念念中　大慈悲門不可說</div>
<div class='lg-row'>如是修行無有<span class='corr'>已</span>　故得堅牢不壞身</div>
<div class='lg-row'>三世眾生及菩薩　所有一切眾福聚</div>
<div class='lg-row'>悉現如來毛孔中　福嚴見<span class='corr'>已</span>生歡喜</div>
<div class='lg-row'>廣大寂靜三摩地　不生不滅無來去</div>
<div class='lg-row'>嚴淨國土示眾生　此樹華神之解脫</div>
<div class='lg-row'>佛於往昔修諸行　為令眾生銷重障</div>
<div class='lg-row'>普散眾寶主地神　見此解脫生歡喜</div>
<div class='lg-row'>如來境界無邊際　念念普現於世間</div>
<div class='lg-row'>淨目觀時主地神　見佛所行心慶悅</div>
<div class='lg-row'>妙音無限不思議　普為眾生滅煩惱</div>
<div class='lg-row'>金色眼神能了悟　見佛無邊勝功德</div>
<div class='lg-row'>一切色形皆化現　十方法界悉充滿</div>
<div class='lg-row'>香毛發光常見佛　如是普化諸眾生</div>
<div class='lg-row'>妙音普徧於十方　無量劫中為眾說</div>
<div class='lg-row'>悅意地神心了達　從佛得聞深敬喜</div>
<div class='lg-row'>佛毛孔出香燄雲　隨眾生心徧世間</div>
<div class='lg-row'>一切見者皆成熟　此是華旋所觀處</div>
<div class='lg-row'>堅固難壞如金剛　不可傾動踰須彌</div>
<div class='lg-row'>佛身如是處世間　普持得見生歡喜</div>
</div><p>復次寶峯光耀主城神得方便利益眾生解脫門妙嚴宮殿主城神得知眾生根教化成熟解脫門清淨喜寶主城神得常歡喜令一切眾生受諸福德解脫門離憂清淨主城神得救諸怖畏大悲藏解脫門華燈燄眼主城神得普明了大智慧解脫門燄幢明現主城神得普方便示現解脫門盛福威光主城神得普觀察一切眾生令修廣大福德海解脫門淨光明身主城神得開悟一切愚闇眾生解脫門香髻莊嚴主城神得觀如來自在力普徧世間調伏眾生解脫門寶峯光目主城神得能以大光明破一切眾生障礙山解脫門爾時寶峯光耀主城神承佛威力普觀一切主城神眾而說頌言。</p>

<div class="lg regular"><div class='lg-row'>導師如是不思議　光明徧照於十方</div>
<div class='lg-row'>眾生現前悉見佛　教化成熟無央數</div>
<div class='lg-row'>諸眾生根各差別　佛悉了知無有餘</div>
<div class='lg-row'>妙嚴宮殿主城神　入此法門心慶悅</div>
<div class='lg-row'>如來無量劫修行　護持往昔諸佛法</div>
<div class='lg-row'>意常承奉生歡喜　妙寶城神悟此門</div>
<div class='lg-row'>如來昔<span class='corr'>已</span>能除遣　一切眾生諸恐怖</div>
<div class='lg-row'>而恒於彼起慈悲　此離憂神心悟喜</div>
<div class='lg-row'>佛智廣大無有邊　譬如虗空不可量</div>
<div class='lg-row'>華目城神斯悟悅　能學如來之妙慧</div>
<div class='lg-row'>如來色相等眾生　隨其樂欲皆令見</div>
<div class='lg-row'>燄幢明現心能悟　習此方便生歡喜</div>
<div class='lg-row'>如來往修眾福海　清淨廣大無邊際</div>
<div class='lg-row'>福德幢光於此門　觀察了悟心欣慶</div>
<div class='lg-row'>眾生愚迷諸有中　如世生盲卒無覩</div>
<div class='lg-row'>佛為利益興於世　清淨光神入此門</div>
<div class='lg-row'>如來自在無有邊　如雲普徧於世間</div>
<div class='lg-row'>乃至現夢令調伏　此是香幢所觀見</div>
<div class='lg-row'>眾生癡闇如盲瞽　種種障蓋所纏覆</div>
<div class='lg-row'>佛光照徹普令開　如是寶峯之所入</div>
</div><p>復次淨莊嚴幢道場神得出現供養佛廣大莊嚴具誓願力解脫門須彌寶光道場神得現一切眾生前成就廣大菩提行解脫門靁音幢相道場神得隨一切眾生心所樂令見佛於夢中為說法解脫門雨華妙眼道場神得能雨一切難捨眾寶莊嚴具解脫門清淨燄形道場神得能現妙莊嚴道場廣化眾生令成熟解脫門華纓垂髻道場神得隨根說法令生正念解脫門雨寶莊嚴道場神得能以辯才普雨無邊歡喜法解脫門勇猛香眼道場神得廣稱讚諸佛功德解脫門金剛彩雲道場神得示現無邊色相樹莊嚴道場解脫門蓮華光明道場神得菩提樹下寂然不動而充徧十方解脫門妙光照耀道場神得顯示如來種種力解脫門爾時淨莊嚴幢道場神承佛威力普觀一切道場神眾而說頌言。</p>

<div class="lg regular"><div class='lg-row'>我念如來往昔時　於無量劫所修行</div>
<div class='lg-row'>諸佛出興咸供養　故獲如空大功德</div>
<div class='lg-row'>佛昔修行無盡施　無量剎土微塵等</div>
<div class='lg-row'>須彌光照菩提神　憶念善逝心欣慶</div>
<div class='lg-row'>如來色相無有窮　變化周流一切剎</div>
<div class='lg-row'>乃至夢中常示現　靁幢見此生歡喜</div>
<div class='lg-row'>昔行捨行無量劫　能捨難捨眼如海</div>
<div class='lg-row'>如是捨行為眾生　此妙眼神能悟悅</div>
<div class='lg-row'>無邊色相寶燄雲　現菩提場徧世間</div>
<div class='lg-row'>燄形清淨道場神　見佛自在生歡喜</div>
<div class='lg-row'>眾生行海無有邊　佛普彌綸雨法雨</div>
<div class='lg-row'>隨其根解除疑惑　華纓悟此心歡喜</div>
<div class='lg-row'>無量法門差別義　辯才大海皆能入</div>
<div class='lg-row'>雨寶嚴具道場神　於心念念恒如是</div>
<div class='lg-row'>於不可說一切土　盡世言詞稱讚佛</div>
<div class='lg-row'>故獲名譽大功德　此勇眼神能憶念</div>
<div class='lg-row'>種種色相無邊樹　普現菩提樹王下</div>
<div class='lg-row'>金剛彩雲悟此門　恒觀道樹生歡喜</div>
<div class='lg-row'>十方邊際不可得　佛坐道場智亦然</div>
<div class='lg-row'>蓮華步光淨信心　入此解脫深生喜</div>
<div class='lg-row'>道場一切出妙音　讚佛難思清淨力</div>
<div class='lg-row'>及以成就諸因行　此妙光神能聽受</div>
</div><p>復次寶印手足行神得普雨眾寶生廣大歡喜解脫門蓮華光足行神得示現佛身坐一切光色蓮華座令見者歡喜解脫門最勝華髻足行神得一一心念中建立一切如來眾會道場解脫門攝諸善見足行神得舉足發步悉調伏無邊眾生解脫門妙寶星幢足行神得念念中化現種種蓮華網光明普雨眾寶出妙音聲解脫門樂吐妙音足行神得出生無邊歡喜海解脫門栴檀樹光足行神得以香風普覺一切道場眾會解脫門蓮華光明足行神得一切毛孔放光明演微妙法音解脫門微妙光明足行神得其身徧出種種光明網普照耀解脫門積集妙華足行神得開悟一切眾生令生善根海解脫門爾時寶印手足行神承佛威力普觀一切足行神眾而說頌言。</p>

<div class="lg regular"><div class='lg-row'>佛昔修行無量劫　供養一切諸如來</div>
<div class='lg-row'>心恒慶悅不疲厭　喜門深大猶如海</div>
<div class='lg-row'>念念神通不可量　化現蓮華種種香</div>
<div class='lg-row'>佛坐其上普遊往　紅色光神皆覩見</div>
<div class='lg-row'>諸佛如來法如是　廣大眾會徧十方</div>
<div class='lg-row'>普現佛通不可議　最勝華神悉明矚</div>
<div class='lg-row'>十方國土一切處　於中舉足若下足</div>
<div class='lg-row'>悉能成就諸羣生　此善見神心悟喜</div>
<div class='lg-row'>如眾生數普現身　此一一身充法界</div>
<div class='lg-row'>悉放淨光雨眾寶　如是解脫星幢入</div>
<div class='lg-row'>如來境界無邊際　普雨法雨皆充滿</div>
<div class='lg-row'>眾會覩佛生歡喜　此妙音聲之所見</div>
<div class='lg-row'>佛音聲量等虗空　一切音聲悉在中</div>
<div class='lg-row'>調伏眾生靡不徧　如是栴檀能聽受</div>
<div class='lg-row'>一切毛孔出化音　闡揚三世諸佛名</div>
<div class='lg-row'>聞此音者皆歡喜　蓮華光神如是見</div>
<div class='lg-row'>佛身變現不思議　步步色相猶如海</div>
<div class='lg-row'>隨眾生心悉令見　此妙光明之所得</div>
<div class='lg-row'>十方普現大神通　一切眾生悉開悟</div>
<div class='lg-row'>眾妙華神於此法　見<span class='corr'>已</span>心生大歡喜</div>
</div><p>復次淨喜境界身眾神得憶佛往昔誓願海解脫門光照十方身眾神得光明普照無邊世界解脫門海音調伏身眾神得大音普覺一切眾生令歡喜調伏解脫門淨華嚴髻身眾神得身如虗空周徧住解脫門無量威儀身眾神得示一切眾生諸佛境界解脫門最勝光嚴身眾神得令一切飢乏眾生色力滿足解脫門淨光香雲身眾神得除一切眾生煩惱垢解脫門守護攝持身眾神得轉一切眾生愚癡魔業解脫門普現攝化身眾神得普於一切世主宮殿中顯示莊嚴相解脫門不動光明身眾神得普攝一切眾生皆令生清淨善根解脫門爾時淨喜境界身眾神承佛威力普觀一切身眾神眾而說頌言。</p>

<div class="lg regular"><div class='lg-row'>我憶須彌塵劫前　有佛妙光出興世</div>
<div class='lg-row'>世尊於彼如來所　發心供養一切佛</div>
<div class='lg-row'>如來身放大光明　其光法界靡不充</div>
<div class='lg-row'>眾生遇者心調伏　此照方神之所見</div>
<div class='lg-row'>如來聲震十方國　一切言音悉圓滿</div>
<div class='lg-row'>普覺羣生無有餘　調伏聞此心歡慶</div>
<div class='lg-row'>佛身清淨恒寂滅　普現眾色無諸相</div>
<div class='lg-row'>如是徧住於世間　此淨華神之所入</div>
<div class='lg-row'>導師如是不思議　隨眾生心悉令見</div>
<div class='lg-row'>或坐或行或時住　無量威儀所悟門</div>
<div class='lg-row'>佛百千劫難逢遇　出興利益能自在</div>
<div class='lg-row'>令世悉離貧窮苦　最勝光嚴入斯處</div>
<div class='lg-row'>如來一一齒相間　普放香燈光燄雲</div>
<div class='lg-row'>滅除一切眾生惑　離垢雲神如是見</div>
<div class='lg-row'>眾生染惑為重障　隨逐魔徑常流轉</div>
<div class='lg-row'>如來開示解脫道　守護執持能悟入</div>
<div class='lg-row'>我觀如來自在力　光布法界悉充滿</div>
<div class='lg-row'>處王宮殿化眾生　此普現神之境界</div>
<div class='lg-row'>眾生迷妄具眾苦　佛在其中常救護</div>
<div class='lg-row'>皆令滅惑生喜心　不動光神所觀見</div>
</div><p>復次妙色那羅延執金剛神得見如來示現無邊色相身解脫門日輪速疾幢執金剛神得佛身一一毛如日輪現種種光明雲解脫門須彌華光執金剛神得化現無量身大神變解脫門清淨雲音執金剛神得無邊隨類音解脫門妙臂天主執金剛神得現為一切世間主開悟眾生解脫門可愛樂光明執金剛神得普開示一切佛法差別門咸盡無遺解脫門大樹靁音執金剛神得以可愛樂莊嚴具攝一切樹神解脫門師子王光明執金剛神得如來廣大福莊嚴聚皆具足明了解脫門密燄吉祥目執金剛神得普觀察險惡眾生心為現威嚴身解脫門蓮華摩尼髻執金剛神得普雨一切菩薩莊嚴具摩尼髻解脫門爾時妙色那羅延執金剛神承佛威力普觀一切執金剛神眾而說頌言。</p>

<div class="lg regular"><div class='lg-row'>汝應觀法王　法王法如是　色相無有邊</div>
<div class='lg-row'>普現於世間　佛身一一毛　光網不思議</div>
<div class='lg-row'>譬如淨日輪　普照十方國　如來神通力</div>
<div class='lg-row'>法界悉周徧　一切眾生前　示現無盡身</div>
<div class='lg-row'>如來說法音　十方莫不聞　隨諸眾生類</div>
<div class='lg-row'>悉令心滿足　眾見牟尼尊　處世宮殿中</div>
<div class='lg-row'>普為諸羣生　闡揚於大法　法海漩澓處</div>
<div class='lg-row'>一切差別義　種種方便門　演說無窮盡</div>
<div class='lg-row'>無邊大方便　普應十方國　遇佛淨光明</div>
<div class='lg-row'>悉見如來身　供養於諸佛　億剎微塵數</div>
<div class='lg-row'>功德如虗空　一切所瞻仰　神通力平等</div>
<div class='lg-row'>一切剎皆現　安坐妙道場　普現眾生前</div>
<div class='lg-row'>燄雲普照世　種種光圓滿　法界無不及</div>
<div class='lg-row'>示佛所行處</div>
</div><p>復次普賢菩薩摩訶薩入不思議解脫門方便海入如來功德海所謂有解脫門名嚴淨一切佛國土調伏眾生令究竟出離有解脫門名普詣一切如來所修具足功德境界有解脫門名安立一切菩薩地諸大願海有解脫門名普現法界微塵數無量身有解脫門名演說徧一切國土不可思議數差別名有解脫門名一切微塵中悉現無邊諸菩薩神通境界有解脫門名一念中見三世劫成壞事有解脫門名示現一切菩薩諸根海各入自境界有解脫門名能以神通力化現種種身徧無邊法界有解脫門名顯示一切菩薩修行法次第門入一切智廣大方便爾時普賢菩薩摩訶薩以自功德復承如來威神之力普觀一切眾會海<span class='corr'>已</span>即說頌言。</p>

<div class="lg regular"><div class='lg-row'>佛所莊嚴廣大剎　等於一切微塵數</div>
<div class='lg-row'>清淨佛子悉滿中　雨不思議最妙法</div>
<div class='lg-row'>如於此會見佛坐　一切塵中悉如是</div>
<div class='lg-row'>佛身無去亦無來　所有國土皆明現</div>
<div class='lg-row'>顯示菩薩所修行　無量趣地諸方便</div>
<div class='lg-row'>及說難思真實理　令諸佛子入法界</div>
<div class='lg-row'>出生化佛如塵數　普應羣生心所欲</div>
<div class='lg-row'>入深法界方便門　廣大無邊悉開演</div>
<div class='lg-row'>如來名號等世間　十方國土悉充徧</div>
<div class='lg-row'>一切方便無空過　調伏眾生皆離垢</div>
<div class='lg-row'>佛於一切微塵中　示現無邊大神力</div>
<div class='lg-row'>悉坐道場能演說　如佛往昔菩提行</div>
<div class='lg-row'>三世所有廣大劫　佛念念中皆示現</div>
<div class='lg-row'>彼諸成壞一切事　不思議智無不了</div>
<div class='lg-row'>佛子眾會廣無限　欲共測量諸佛地</div>
<div class='lg-row'>諸佛法門無有邊　能悉了知甚為難</div>
<div class='lg-row'>佛如虗空無分別　等真法界無所依</div>
<div class='lg-row'>化現周行靡不至　悉坐道場成正覺</div>
<div class='lg-row'>佛以妙音廣宣暢　一切諸地皆明了</div>
<div class='lg-row'>普現一一眾生前　盡與如來平等法</div>
</div><p>復次淨德妙光菩薩摩訶薩得徧往十方菩薩眾會莊嚴道場解脫門普德最勝燈光照菩薩摩訶薩得一念中現無盡成正覺門教化成熟不思議眾生界解脫門普光師子幢菩薩摩訶薩得修習菩薩福德莊嚴出生一切佛國土解脫門普寶燄妙光菩薩摩訶薩得觀察佛神通境界無迷惑解脫門普音功德海幢菩薩摩訶薩得於一眾會道場中示現一切佛土莊嚴解脫門普智光照如來境菩薩摩訶薩得隨逐如來觀察甚深廣大法界藏解脫門普覺悅意聲菩薩摩訶薩得親近承事一切諸佛供養藏解脫門普清淨無盡福威光菩薩摩訶薩得出生一切神變廣大加持解脫門普寶髻華幢菩薩摩訶薩得普入一切世間行出生菩薩無邊行門解脫門普相最勝光菩薩摩訶薩得能於無相法界中出現一切諸佛境界解脫門爾時淨德妙光菩薩摩訶薩承佛威力普觀一切菩薩解脫門海<span class='corr'>已</span>即說頌言。</p>

<div class="lg regular"><div class='lg-row'>十方所有諸國土　一剎那中悉嚴淨</div>
<div class='lg-row'>以妙音聲轉法輪　普徧世間無與等</div>
<div class='lg-row'>如來境界無邊際　一念法界悉充滿</div>
<div class='lg-row'>一一塵中建道場　悉證菩提起神變</div>
<div class='lg-row'>世尊往昔修諸行　經於百千無量劫</div>
<div class='lg-row'>一切佛剎皆莊嚴　出現無礙如虗空</div>
<div class='lg-row'>佛神通力無限量　充滿無邊一切劫</div>
<div class='lg-row'>假使經於無量劫　念念觀察無疲厭</div>
<div class='lg-row'>汝應觀佛神通境　十方國土皆嚴淨</div>
<div class='lg-row'>一切於此悉現前　念念不同無量種</div>
<div class='lg-row'>觀佛百千無量劫　不得一毛之分限</div>
<div class='lg-row'>如來無礙方便門　此光普照難思剎</div>
<div class='lg-row'>如來往劫在世間　承事無邊諸佛海</div>
<div class='lg-row'>是故一切如川騖　咸來供養世所尊</div>
<div class='lg-row'>如來出現徧十方　一一塵中無量土</div>
<div class='lg-row'>其中境界皆無量　悉住無邊無盡劫</div>
<div class='lg-row'>佛於曩劫為眾生　修習無邊大悲海</div>
<div class='lg-row'>隨諸眾生入生死　普化眾會令清淨</div>
<div class='lg-row'>佛住真如法界藏　無相無形離諸垢</div>
<div class='lg-row'>眾生觀見種種身　一切苦難皆鎖滅</div>
</div><p>復次海月光大明菩薩摩訶薩得出生菩薩諸地諸波羅蜜教化眾生及嚴淨一切佛國土方便解脫門雲音海光離垢藏菩薩摩訶薩得念念中普入法界種種差別處解脫門智生寶髻菩薩摩訶薩得不可思議劫於一切眾生前現清淨大功德解脫門功德自在王淨光菩薩摩訶薩得普見十方一切菩薩初詣道場時種種莊嚴解脫門善勇猛蓮華髻菩薩摩訶薩得隨諸眾生根解海普為顯示一切佛法解脫門普智雲日幢菩薩摩訶薩得成就如來智永住無量劫解脫門大精進金剛䐡菩薩摩訶薩得普入一切無邊法印力解脫門香燄光幢菩薩摩訶薩得顯示現在一切佛始修菩薩行乃至成就智慧聚解脫門大明德深美音菩薩摩訶薩得安住毗盧遮那一切大願海解脫門大福光智生菩薩摩訶薩得顯示如來徧法界甚深境界解脫門爾時海月光大明菩薩摩訶薩承佛威力普觀一切菩薩眾莊嚴海<span class='corr'>已</span>即說頌言。</p>

<div class="lg regular"><div class='lg-row'>諸波羅蜜及諸地　廣大難思悉圓滿</div>
<div class='lg-row'>無量眾生盡調伏　一切佛土皆嚴淨</div>
<div class='lg-row'>如佛教化眾生界　十方國土皆充滿</div>
<div class='lg-row'>一念心中轉法輪　普應羣情無不徧</div>
<div class='lg-row'>佛於無量廣大劫　普現一切眾生前</div>
<div class='lg-row'>如其往昔廣修治　示彼所行清淨處</div>
<div class='lg-row'>我覩十方無有餘　亦見諸佛現神通</div>
<div class='lg-row'>悉坐道場成正覺　眾會聞法共圍遶</div>
<div class='lg-row'>廣大光明佛法身　能以方便現世間</div>
<div class='lg-row'>普隨眾生心所樂　悉稱其根而雨法</div>
<div class='lg-row'>真如平等無相身　離垢光明淨法身</div>
<div class='lg-row'>智慧寂靜身無量　普應十方而演法</div>
<div class='lg-row'>法王諸力皆清淨　智慧如空無有邊</div>
<div class='lg-row'>悉為開示無遺隱　普使眾生同悟入</div>
<div class='lg-row'>如佛往昔所修治　乃至成於一切智</div>
<div class='lg-row'>今放光明徧法界　於中顯現悉明了</div>
<div class='lg-row'>佛以本願現神通　一切十方無不照</div>
<div class='lg-row'>如佛往昔修治行　光明網中皆演說</div>
<div class='lg-row'>十方境界無有盡　無等無邊各差別</div>
<div class='lg-row'>佛無礙力發大光　一切國土皆明顯</div>
</div></div>
<div class='div-commentary'><p style="margin-left:1em">【論】<span class='corr'>已</span>上諸眾皆悉如上以義科文隨義稱歎教門弘大不用文繁得意即得此初會之內四十七眾之中<span class='corr'>已</span>前七眾前<span class='corr'>已</span>釋訖。</p>
</div></div>
<p class='juan'>大方廣佛新華嚴經合論卷第十六</p>
<div class='div-w'>
<p class='h2'>音切</p>
<div class='div-note'>漩<p><span class='note-inline'>(全音)</span>。</p>
澓<p><span class='note-inline'>(伏音)</span>。</p>
㵎<p><span class='note-inline'>(古雁切)</span>。</p>
霈<p><span class='note-inline'>(普貝切)</span>。</p>
輭<p><span class='note-inline'>(而兗切)</span>。</p>
恬<p><span class='note-inline'>(徒亷切)</span>。</p>
怡<p><span class='note-inline'>(與之切)</span>。</p>
檀<p><span class='note-inline'>(徒干切)</span>。</p>
栴<p><span class='note-inline'>(之連切)</span>。</p>
療<p><span class='note-inline'>(力弔切)</span>。</p>
盲<p><span class='note-inline'>(莫耕切)</span>。</p>
蠲<p><span class='note-inline'>(古玄切)</span>。</p>
擢<p><span class='note-inline'>(直角切)</span>。</p>
幹<p><span class='note-inline'>(古案切)</span>。</p>
饒<p><span class='note-inline'>(如招切)</span>。</p>
燄<p><span class='note-inline'>(以贍切)</span>。</p>
譣<p><span class='note-inline'>(虛檢切)</span>。</p>
詖<p><span class='note-inline'>(彼義切)</span>。</p>
怠<p><span class='note-inline'>(徒改切)</span>。</p>
帀<p><span class='note-inline'>(子合切)</span>。</p>
闢<p><span class='note-inline'>(蒲益切)</span>。</p>
懈<p><span class='note-inline'>(戒音)</span>。</p>
倦<p><span class='note-inline'>(渠卷切)</span>。</p>
染<p><span class='note-inline'>(而琰切)</span>。</p>
戲<p><span class='note-inline'>(虛義切)</span>。</p>
旋<p><span class='note-inline'>(徐專切)</span>。</p>
踰<p><span class='note-inline'>(羊朱切)</span>。</p>
瞽<p><span class='note-inline'>(公五切)</span>。</p>
綸<p><span class='note-inline'>(力脣切)</span>。</p>
譽<p><span class='note-inline'>(余恕切)</span>。</p>
矚<p><span class='note-inline'>(之欲切)</span>。</p>
騖<p><span class='note-inline'>(亡句切)</span>。</p>
</div></div></div>
</div><!-- end of div[@id='body'] -->
</body></html>