<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經合論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='pin'>
<p class='juan'><a id='mulu173' />大方廣佛新華嚴經合論卷第一百十七</p><p class="byline">唐于闐國三藏沙門實叉難陀譯經</p><p class="byline">唐太原方山長者李通玄造論</p><p class="byline">唐福州開元寺沙門志寧釐經合論</p>
<div class='div-pin'>
<p class='h2'>入法界品第三十九之三十</p>
<div class='div-orig'><p>【經】</p>
<p class="lg-abnormal"><div class='lg-row'>此是大悲清淨智　利益世間慈氏尊</div>
<div class='lg-row'>灌頂地中佛長子　入如來境之住處</div>
<div class='lg-row'>一切名聞諸佛子　<span class='corr'>已</span>入大乘解脫門</div>
<div class='lg-row'>遊行法界心無著　此無等者之住處</div>
<div class='lg-row'>施戒忍進禪智慧　方便願力及神通</div>
<div class='lg-row'>如是大乘諸度法　悉具足者之住處</div>
<div class='lg-row'>智慧廣大如虗空　普知三世一切法</div>
<div class='lg-row'>無礙無依無所取　了諸有者之住處</div>
<div class='lg-row'>善能解了一切法　無性無生無所依</div>
<div class='lg-row'>如鳥飛空得自在　此大智者之住處</div>
<div class='lg-row'>了知三毒真實性　分別因緣虗妄起</div>
<div class='lg-row'>亦不厭彼而求出　此寂靜人之住處</div>
<div class='lg-row'>三解脫門八聖道　諸蘊處界及緣起</div>
<div class='lg-row'>悉能觀察不趣寂　此善巧人之住處</div>
<div class='lg-row'>十方國土及眾生　以無礙智咸觀察</div>
<div class='lg-row'>了性皆空不分別　此寂滅人之住處</div>
<div class='lg-row'>普行法界悉無礙　而求行性不可得</div>
<div class='lg-row'>如風行空無所行　此無依者之住處</div>
<div class='lg-row'>普見惡道羣生類　受諸楚毒無所歸</div>
<div class='lg-row'>放大慈光悉除滅　此哀愍者之住處</div>
<div class='lg-row'>見諸眾生失正道　譬如生盲踐畏途</div>
<div class='lg-row'>引其令入解脫城　此大導師之住處</div>
<div class='lg-row'>見諸眾生入魔網　生老病死常逼迫</div>
<div class='lg-row'>令其解脫得慰安　此勇健人之住處</div>
<div class='lg-row'>見諸眾生嬰惑病　而興廣大悲愍心</div>
<div class='lg-row'>以智慧藥悉除滅　此大醫王之住處</div>
<div class='lg-row'>見諸羣生沒有海　沈淪憂迫受眾苦</div>
<div class='lg-row'>悉以法船而救之　此善度者之住處</div>
<div class='lg-row'>見諸眾生在惑海　能發菩提妙寶心</div>
<div class='lg-row'>悉入其中而濟拔　此善漁人之住處</div>
<div class='lg-row'>恒以大願慈悲眼　普觀一切諸眾生</div>
<div class='lg-row'>從諸有海而拔出　此金翅王之住處</div>
<div class='lg-row'>譬如日月在虗空　一切世間魔不蜀</div>
<div class='lg-row'>智慧光明亦如是　此照世者之住處</div>
<div class='lg-row'>菩薩為化一眾生　普盡未來無量劫</div>
<div class='lg-row'>如為一人一切爾　此救世者之住處</div>
<div class='lg-row'>於一國土化眾生　盡未來劫無休息</div>
<div class='lg-row'>一一國土咸如是　此堅固意之住處</div>
<div class='lg-row'>十方諸佛所說法　一座普受咸令盡</div>
<div class='lg-row'>盡未來劫恒悉然　此智海人之住處</div>
<div class='lg-row'>徧遊一切世界海　普入一切道場海</div>
<div class='lg-row'>供養一切如來海　此修行者之住處</div>
<div class='lg-row'>修行一切妙行海　發起無邊大願海</div>
<div class='lg-row'>如是經於眾劫海　此功德者之住處</div>
<div class='lg-row'>一毛端處無量剎　佛眾生劫不可說</div>
<div class='lg-row'>如是明見靡不周　此無礙眼之住處</div>
<div class='lg-row'>一念普攝無邊劫　國土諸佛及眾生</div>
<div class='lg-row'>智慧無礙悉正知　此具德人之住處</div>
<div class='lg-row'>十方國土碎為塵　一切大海以毛滴</div>
<div class='lg-row'>菩薩發願數如是　此無礙者之住處</div>
<div class='lg-row'>成就總持三昧門　大願諸禪及解脫</div>
<div class='lg-row'>一一皆住無邊劫　此真佛子之住處</div>
<div class='lg-row'>無量無邊諸佛子　種種說法度眾生</div>
<div class='lg-row'>亦說世間眾技術　此修行者之住處</div>
<div class='lg-row'>成就神通方便智　修行如幻妙法門</div>
<div class='lg-row'>十方五趣悉現生　此無礙者之住處</div>
<div class='lg-row'>菩薩始從初發心　具足修行一切行</div>
<div class='lg-row'>化身無量徧法界　此神力者之住處</div>
<div class='lg-row'>一念成就菩提道　普作無邊智慧業</div>
<div class='lg-row'>世情思慮悉發狂　此難量者之住處</div>
<div class='lg-row'>成就神通無障礙　遊行法界靡不周</div>
<div class='lg-row'>其心未嘗有所得　此淨慧者之住處</div>
<div class='lg-row'>菩薩修行無礙慧　入諸國土無所著</div>
<div class='lg-row'>以無二智普照明　此無我者之住處</div>
<div class='lg-row'>了知諸法無依止　本性寂滅同虗空</div>
<div class='lg-row'>常行如是境界中　此離垢人之住處</div>
<div class='lg-row'>普見羣生受諸苦　發大仁慈智慧心</div>
<div class='lg-row'>願常利益諸世間　此悲愍者之住處</div>
<div class='lg-row'>佛子住於此　普現眾生前　猶如日月輪</div>
<div class='lg-row'>徧除生死暗　佛子住於此　普順眾生心</div>
<div class='lg-row'>變現無量身　充滿十方剎　佛子住於此</div>
<div class='lg-row'>徧遊諸世界　一切如來所　無量無數劫</div>
<div class='lg-row'>佛子住於此　思量諸佛法　無量無數劫</div>
<div class='lg-row'>其心無厭倦　佛子住於此　念念入三昧</div>
<div class='lg-row'>一一三昧門　闡明諸佛境　佛子住於此</div>
<div class='lg-row'>悉知一切剎　無量無數劫　眾生佛名號</div>
<div class='lg-row'>佛子住於此　一念攝諸劫　但隨眾生心</div>
<div class='lg-row'>而無分別想　佛子住於此　修習諸三昧</div>
<div class='lg-row'>一一心念中　了知三世法　佛子住於此</div>
<div class='lg-row'>結跏身不動　普現一切剎　一切諸趣中</div>
<div class='lg-row'>佛子住於此　飲諸佛法海　深入智慧海</div>
<div class='lg-row'>具足功德海　佛子住於此　悉知諸剎數</div>
<div class='lg-row'>世數眾生數　佛名數亦然　佛子住於此</div>
<div class='lg-row'>一念悉能了　一切三世中　國土之成壞</div>
<div class='lg-row'>佛子住於此　普知佛行願　菩薩所修行</div>
<div class='lg-row'>眾生根性欲　佛子住於此　見一微塵中</div>
<div class='lg-row'>無量剎道場　眾生及諸劫　如一微塵內</div>
<div class='lg-row'>一切塵亦然　種種咸具足　處處皆無礙</div>
<div class='lg-row'>佛子住於此　普觀一切法　眾生剎及世</div>
<div class='lg-row'>無起無所有　觀察眾生等　法等如來等</div>
<div class='lg-row'>剎等諸願等　三世悉平等　佛子住於此</div>
<div class='lg-row'>教化諸羣生　供養諸如來　思惟諸法性</div>
<div class='lg-row'>無量千萬劫　所修願智行　廣大不可量</div>
<div class='lg-row'>稱揚莫能盡　彼諸大勇猛　所行無障礙</div>
<div class='lg-row'>安住於此中　我合掌敬禮　諸佛之長子</div>
<div class='lg-row'>聖德慈氏尊　我今恭敬禮　願垂顧念我</div>
</p></div>
<div class='div-commentary'><p style="margin-left:1em">【論】<span class='corr'>已</span>上八十九行頌是善財童子重頌前慈氏菩薩所居樓閣住處并歎慈氏菩薩之德如文具明。</p>
</div>
<div class='div-orig'><p>【經】爾時善財童子以如是等一切菩薩無量稱揚讚歎法而讚毗盧遮那莊嚴藏大樓閣中諸菩薩<span class='corr'>已</span>曲躬合掌恭敬頂禮一心願見彌勒菩薩親近供養乃見彌勒菩薩摩訶薩從別處來無量天龍夜叉乾闥婆阿脩羅迦樓羅緊那羅摩[目*候]羅伽王釋梵護世及本生處無量眷屬婆羅門眾及餘無數百千眾生前後圍遶而共來向莊嚴藏大樓觀所善財見<span class='corr'>已</span>歡喜踊躍五體投地時彌勒菩薩觀察善財指示大眾歎其功德而說頌曰。</p>

<div class="lg regular"><div class='lg-row'>汝等觀善財　智慧心清淨　為求菩提行</div>
<div class='lg-row'>而來至我所　善來圓滿慈　善來清淨悲</div>
<div class='lg-row'>善來寂滅眼　修行無懈倦　善來清淨意</div>
<div class='lg-row'>善來廣大心　善來不退根　修行無懈倦</div>
<div class='lg-row'>善來不動行　常求善知識　了達一切法</div>
<div class='lg-row'>調伏諸羣生　善來行妙道　善來住功德</div>
<div class='lg-row'>善來趣佛果　未曾有疲倦　善來德為體</div>
<div class='lg-row'>善來法所滋　善來無邊行　世間難可見</div>
<div class='lg-row'>善來離迷惑　世法不能染　利衰毀譽等</div>
<div class='lg-row'>一切無分別　善來施安樂　調柔堪受化</div>
<div class='lg-row'>諂誑瞋慢心　一切悉除滅　善來真佛子</div>
<div class='lg-row'>普詣於十方　增長諸功德　調柔無懈倦</div>
<div class='lg-row'>善來三世智　徧知一切法　普生功德藏</div>
<div class='lg-row'>修行不疲厭　文殊德雲等　一切諸佛子</div>
<div class='lg-row'>令汝至我所　示汝無礙處　具修菩薩行</div>
<div class='lg-row'>普攝諸羣生　如是廣大人　今來至我所</div>
<div class='lg-row'>為求諸如來　清淨之境界　問諸廣大願</div>
<div class='lg-row'>而來至我所　去來現在佛　所成諸行業</div>
<div class='lg-row'>汝欲皆修學　而來至我所　汝於善知識</div>
<div class='lg-row'>欲求微妙法　欲受菩薩行　而來至我所</div>
<div class='lg-row'>汝念善知識　諸佛所稱歎　令汝成菩提</div>
<div class='lg-row'>而來至我所　汝念善知識　生我如父母</div>
<div class='lg-row'>養我如乳母　增我菩提分　如醫療眾疾</div>
<div class='lg-row'>如天灑甘露　如日示正道　如月轉淨輪</div>
<div class='lg-row'>如山不動搖　如海無增減　如船師濟渡</div>
<div class='lg-row'>而來至我所　汝觀善知識　猶如大猛將</div>
<div class='lg-row'>亦如大商主　又如大導師　能建正法幢</div>
<div class='lg-row'>能示佛功德　能滅諸惡道　能開善趣門</div>
<div class='lg-row'>能顯諸佛身　能守諸佛藏　能持諸佛法</div>
<div class='lg-row'>是故願瞻奉　欲滿清淨智　欲具端正身</div>
<div class='lg-row'>欲生尊貴家　而來至我所　汝等觀此人</div>
<div class='lg-row'>親近善知識　隨其所修學　一切應順行</div>
<div class='lg-row'>以昔福因緣　文殊令發心　隨順無違逆</div>
<div class='lg-row'>修行不懈倦　父母與親屬　宮殿及財產</div>
<div class='lg-row'>一切皆捨離　謙下求知識　淨治如是意</div>
<div class='lg-row'>永離世間身　當生佛國土　受諸勝果報</div>
<div class='lg-row'>善財見眾生　生老病死苦　為發大悲意</div>
<div class='lg-row'>勤修無上道　善財見眾生　五趣常流轉</div>
<div class='lg-row'>為求金剛智　破彼諸苦輪　善財見眾生</div>
<div class='lg-row'>心田甚荒穢　為除三毒刺　專求利智犂</div>
<div class='lg-row'>眾生處癡暗　盲冥失正道　善財為導師</div>
<div class='lg-row'>示其安隱處　忍鎧解脫乘　智慧為利劒</div>
<div class='lg-row'>能於三有內　破諸煩惱賊　善財法船師</div>
<div class='lg-row'>普濟諸含識　令過爾燄海　疾至淨寶州</div>
<div class='lg-row'>善財正覺日　智光大願輪　周行法界空</div>
<div class='lg-row'>普照羣迷宅　善財正覺月　白法悉圓滿</div>
<div class='lg-row'>慈定清涼光　等照眾生心　善財勝智海</div>
<div class='lg-row'>依於直心住　菩提行漸深　出生眾法寶</div>
<div class='lg-row'>善財大心龍　昇於法界空　興雲霔甘澤</div>
<div class='lg-row'>生成一切果　善財然法燈　信炷慈悲油</div>
<div class='lg-row'>念器功德光　滅除三毒暗　覺心迦羅邏</div>
<div class='lg-row'>悲胞慈為肉　菩提分肢節　長於如來藏</div>
<div class='lg-row'>增長福德藏　清淨智慧藏　開顯方便藏</div>
<div class='lg-row'>出生大願藏　如是大莊嚴　救護諸羣生</div>
<div class='lg-row'>一切天人中　難聞難可見　如是智慧樹</div>
<div class='lg-row'>根深不可動　眾行漸增長　普蔭諸羣生</div>
<div class='lg-row'>欲生一切德　欲問一切法　欲斷一切疑</div>
<div class='lg-row'>專求善知識　欲破諸惑魔　欲除諸見垢</div>
<div class='lg-row'>欲解眾生縛　專求善知識　當滅諸惡道</div>
<div class='lg-row'>當示人天路　令修功德行　疾入涅槃城</div>
<div class='lg-row'>當度諸見難　當截諸見網　當枯愛欲水</div>
<div class='lg-row'>當示三有道　當為世依怙　當作世光明</div>
<div class='lg-row'>當成三界師　示其解脫處　亦當令世間</div>
<div class='lg-row'>普離諸想著　普覺煩惱睡　普出愛欲泥</div>
<div class='lg-row'>當了種種法　當淨種種剎　一切咸究竟</div>
<div class='lg-row'>其心大歡喜　汝行極調柔　汝心甚清淨</div>
<div class='lg-row'>所欲修功德　一切當圓滿　不久見諸佛</div>
<div class='lg-row'>了達一切法　嚴淨眾剎海　成就大菩提</div>
<div class='lg-row'>當滿諸行海　當知諸法海　當度眾生海</div>
<div class='lg-row'>如是修諸行　當到功德岸　當生諸善品</div>
<div class='lg-row'>當與佛子等　如是心決定　當斷一切惑</div>
<div class='lg-row'>當淨一切業　當伏一切魔　滿足如是願</div>
<div class='lg-row'>當生妙智道　當開正法道　不久當捨離</div>
<div class='lg-row'>惑業諸苦道　一切眾生輪　沈迷諸有輪</div>
<div class='lg-row'>汝當轉法輪　令其斷苦輪　汝當持佛種</div>
<div class='lg-row'>汝當淨法種　汝能集僧種　三世悉周徧</div>
<div class='lg-row'>當斷眾愛網　當裂眾見網　當救眾苦網</div>
<div class='lg-row'>當成此願網　當度眾生界　當淨國土界</div>
<div class='lg-row'>當習智慧界　當成此心界　當令眾生喜</div>
<div class='lg-row'>當令菩薩喜　當令諸佛喜　當成此歡喜</div>
<div class='lg-row'>當見一切趣　當見一切剎　當見一切佛</div>
<div class='lg-row'>當成此佛見　當放破暗光　當放息熱光</div>
<div class='lg-row'>當放滅惡光　滌除三有苦　當開天趣門</div>
<div class='lg-row'>當開佛道門　當示解脫門　普使眾生入</div>
<div class='lg-row'>當示於正道　當絕於邪道　如是勤修行</div>
<div class='lg-row'>成就菩提道　當修功德海　當渡三有海</div>
<div class='lg-row'>普使羣生海　出於眾苦海　當於眾生海</div>
<div class='lg-row'>消竭煩惱海　令修諸行海　疾入大智海</div>
<div class='lg-row'>汝當增智海　汝當修行海　諸佛大願海</div>
<div class='lg-row'>汝當咸滿足　汝當入剎海　汝當觀眾海</div>
<div class='lg-row'>汝當以智力　普飲諸法海　當覲諸佛雲</div>
<div class='lg-row'>當起供養雲　當聽妙法雲　當興此願雲</div>
<div class='lg-row'>普遊三有室　普壞眾惑室　普入如來室</div>
<div class='lg-row'>當行如是道　普入三昧門　普遊解脫門</div>
<div class='lg-row'>普住神通門　周行於法界　普現眾生前</div>
<div class='lg-row'>普對諸佛前　譬如日月光　當成如是力</div>
<div class='lg-row'>所行無動亂　所行無染著　如鳥行虗空</div>
<div class='lg-row'>當成此妙用　譬如因陀網　剎網如是住</div>
<div class='lg-row'>汝當悉往詣　如風無所礙　汝當入法界</div>
<div class='lg-row'>徧往諸世界　普見三世佛　心生大欣慶</div>
<div class='lg-row'>汝於諸法門　<span class='corr'>已</span>得及當得　應生大喜躍</div>
<div class='lg-row'>無貪亦無厭　汝是功德器　能隨諸佛教</div>
<div class='lg-row'>能修菩薩行　得見此奇特　如是諸佛子</div>
<div class='lg-row'>億劫難可遇　況見其功德　所修諸妙道</div>
<div class='lg-row'>汝生於人中　大獲諸善利　得見文殊等</div>
<div class='lg-row'>無量諸功德　<span class='corr'>已</span>離諸惡道　<span class='corr'>已</span>出諸難處</div>
<div class='lg-row'><span class='corr'>已</span>超眾苦患　善哉勿懈怠　<span class='corr'>已</span>離凡夫地</div>
<div class='lg-row'><span class='corr'>已</span>住菩薩地　當滿智慧地　速入如來地</div>
<div class='lg-row'>菩薩行如海　佛智同虗空　汝願亦復然</div>
<div class='lg-row'>應生大欣慶　諸根不懈倦　志願恒決定</div>
<div class='lg-row'>親近善知識　不久悉成滿　菩薩種種行</div>
<div class='lg-row'>皆為調眾生　普行諸法門　慎勿生疑惑</div>
<div class='lg-row'>汝具難思福　及以真實信　是故於今日</div>
<div class='lg-row'>得見諸佛子　汝見諸佛子　悉獲廣大利</div>
<div class='lg-row'>一一諸大願　一切咸信受　汝於三有中</div>
<div class='lg-row'>能修菩薩行　是故諸佛子　示汝解脫門</div>
<div class='lg-row'>非是法器人　與佛子同住　設經無量劫</div>
<div class='lg-row'>莫知其境界　汝見諸菩薩　得聞如是法</div>
<div class='lg-row'>世間甚難有　應生大喜慶　諸佛護念汝</div>
<div class='lg-row'>菩薩攝受汝　能順其教行　善哉住壽命</div>
<div class='lg-row'><span class='corr'>已</span>生菩薩家　<span class='corr'>已</span>具菩薩德　<span class='corr'>已</span>長如來種</div>
<div class='lg-row'>當昇灌頂位　不久汝當得　與諸佛子等</div>
<div class='lg-row'>見苦惱眾生　悉置安隱處　如下如是種</div>
<div class='lg-row'>必獲如是果　我今慶慰汝　汝應大忻悅</div>
<div class='lg-row'>無量諸菩薩　無量劫行道　未能成此行</div>
<div class='lg-row'>今汝皆獲得　信樂堅進力　善財成此行</div>
<div class='lg-row'>若有敬慕心　亦當如是學　一切功德行</div>
<div class='lg-row'>皆從願欲生　善財<span class='corr'>已</span>了知　常樂勤修習</div>
<div class='lg-row'>如龍布密雲　必當霔大雨　菩薩起願智</div>
<div class='lg-row'>決定修諸行　若有善知識　示汝普賢行</div>
<div class='lg-row'>汝當好承事　慎勿生疑惑　汝於無量劫</div>
<div class='lg-row'>為欲妄捨身　今為求菩提　此捨方為善</div>
<div class='lg-row'>汝於無量劫　具受生死苦　不曾事諸佛</div>
<div class='lg-row'>未聞如是行　汝今得人身　值佛善知識</div>
<div class='lg-row'>聽受菩提行　云何不歡喜　雖遇佛興世</div>
<div class='lg-row'>亦值善知識　其心不清淨　不聞如是法</div>
<div class='lg-row'>若於善知識　信樂心尊重　離疑不疲厭</div>
<div class='lg-row'>乃聞如是法　若有聞此法　而興誓願心</div>
<div class='lg-row'>當知如是人　<span class='corr'>已</span>獲廣大利　如是心清淨</div>
<div class='lg-row'>當得近諸佛　亦近諸菩薩　決定成菩提</div>
<div class='lg-row'>若入此法門　則具諸功德　永離眾惡趣</div>
<div class='lg-row'>不受一切苦　不久捨此身　往生佛國土</div>
<div class='lg-row'>常見十方佛　及以諸菩薩　往因今淨解</div>
<div class='lg-row'>及事善友力　增長諸功德　如水生蓮華</div>
<div class='lg-row'>樂事善知識　勤供一切佛　專心聽聞法</div>
<div class='lg-row'>當行勿懈倦　汝是真法器　當具一切法</div>
<div class='lg-row'>當修一切道　當滿一切願　汝以信解心</div>
<div class='lg-row'>而來禮敬我　不久當普入　一切諸佛會</div>
<div class='lg-row'>善哉真佛子　恭敬一切佛　不久具諸行</div>
<div class='lg-row'>到佛功德岸　汝當往大智　文殊師利所</div>
<div class='lg-row'>彼當令汝得　普賢深妙行</div>
</div><p>爾時彌勒菩薩摩訶薩在眾會前稱讚善財大功德藏善財聞<span class='corr'>已</span>歡喜踊躍身毛皆豎悲泣哽噎起立合掌恭敬瞻仰遶無量帀以文殊師利心念力故眾華纓絡種種妙寶不覺忽然自盈其手善財歡喜即以奉散彌勒菩薩摩訶薩上時彌勒菩薩摩善財頂為說頌言。</p>

<div class="lg regular"><div class='lg-row'>善哉善哉真佛子　普策諸根無懈倦</div>
<div class='lg-row'>不久當具諸功德　猶如文殊及與我</div>
</div><p>時善財童子以頌答曰。</p>

<div class="lg regular"><div class='lg-row'>我念善知識　億劫難值遇　今得咸親近</div>
<div class='lg-row'>而來詣尊所　我以文殊故　見諸難見者</div>
<div class='lg-row'>彼大功德尊　願速還瞻覲</div>
</div></div>
<div class='div-commentary'><p style="margin-left:1em">【論】第五爾時善財童子以如是等一切菩薩無量稱揚讚歎法<span class='corr'>已</span>下是善財欲見彌勒菩薩彌勒從外而來為大眾歎善財功德分此明菩薩常以不居自報隨俗攝生所有隨後之眾是所攝之眾化來至果餘如文自明。</p>
</div>
<div class='div-orig'><p>【經】爾時善財童子合掌恭敬重白彌勒菩薩摩訶薩言大聖我<span class='corr'>已</span>先發阿耨多羅三藐三菩提心而我未知菩薩云何學菩薩行云何修菩薩道大聖一切如來授尊者記一生當得阿耨多羅三藐三菩提若一生當得無上菩提則<span class='corr'>已</span>超越一切菩薩所住處則<span class='corr'>已</span>出過一切菩薩離生位則<span class='corr'>已</span>圓滿一切波羅蜜則<span class='corr'>已</span>深入一切諸忍門則<span class='corr'>已</span>具足一切菩薩地則<span class='corr'>已</span>遊戲一切解脫門則<span class='corr'>已</span>成就一切三昧法則<span class='corr'>已</span>通達一切菩薩行則<span class='corr'>已</span>證得一切陀羅尼辯才則<span class='corr'>已</span>於一切菩薩自在中而得自在則<span class='corr'>已</span>積集一切菩薩助道法則<span class='corr'>已</span>遊戲智慧方便則<span class='corr'>已</span>出生大神通智則<span class='corr'>已</span>成就一切學處則<span class='corr'>已</span>圓滿一切妙行則<span class='corr'>已</span>滿足一切大願則<span class='corr'>已</span>領受一切佛所記則<span class='corr'>已</span>了知一切諸乘門則<span class='corr'>已</span>堪受一切如來所護念則<span class='corr'>已</span>能攝一切佛菩提則<span class='corr'>已</span>能持一切佛法藏則<span class='corr'>已</span>能持一切諸佛菩薩祕密藏則<span class='corr'>已</span>能於一切菩薩眾中為上首則<span class='corr'>已</span>能為破煩惱魔軍大勇將則<span class='corr'>已</span>能作出生死曠野大導師則<span class='corr'>已</span>能作治諸惑重病大醫王則<span class='corr'>已</span>能於一切眾生中為最勝則<span class='corr'>已</span>能於一切世主中得自在則<span class='corr'>已</span>能於一切聖人中最第一則<span class='corr'>已</span>能於一切聲聞獨覺中最增上則<span class='corr'>已</span>能於生死海中為船師則<span class='corr'>已</span>能布調伏一切眾生網則<span class='corr'>已</span>能觀一切眾生根則<span class='corr'>已</span>能攝一切眾生界則<span class='corr'>已</span>能守護一切菩薩眾則<span class='corr'>已</span>能談議一切菩薩事則<span class='corr'>已</span>能往詣一切如來所則<span class='corr'>已</span>能住止一切如來會則<span class='corr'>已</span>能現身一切眾生前則<span class='corr'>已</span>能於一切世法無所染則<span class='corr'>已</span>能超越一切魔境界則<span class='corr'>已</span>能安住一切佛境界則<span class='corr'>已</span>能到一切菩薩無礙境則<span class='corr'>已</span>能精勤供養一切佛則<span class='corr'>已</span>與一切諸佛法同體性<span class='corr'>已</span>繫妙法繒<span class='corr'>已</span>受佛灌頂<span class='corr'>已</span>住一切智<span class='corr'>已</span>能普生一切佛法<span class='corr'>已</span>能速踐一切智位大聖菩薩云何學菩薩行云何修菩薩道隨所修學疾得具足一切佛法悉能度脫所念眾生普能成滿所發大願普能究竟所起諸行普能安慰一切天人不負自身不斷三寶不虗一切佛菩薩種能持一切諸佛法眼如是等事願皆為說爾時彌勒菩薩摩訶薩觀察一切道場眾會指示善財而作是言諸仁者汝等見此長者子今於我所問菩薩行諸功德不諸仁者此長者子勇猛精進志願無雜深心堅固恒不退轉具勝希望如救頭然無有厭足樂善知識親近供養處處尋求承事請法諸仁者此長者子曩於福城受文殊教展轉南行求善知識經由一百一十善知識<span class='corr'>已</span>然後而來至於我所未曾暫起一念疲懈諸仁者此長者子甚為難有趣向大乘乘於大慧發大勇猛擐大悲甲以大慈心救護眾生起大精進波羅蜜行作大商主護諸眾生為大法船渡諸有海住於大道集大法寶修諸廣大助道之法如是之人難可得聞難可得見難得親近同居共行何以故此長者子發心救護一切眾生令一切眾生解脫諸苦超諸惡趣離諸險難破無明暗出生死野息諸趣輪度魔境界不著世法出欲淤泥斷貪鞅解見縛壞想宅絕迷道摧慢幢拔惑箭撤睡蓋裂愛網滅無明渡有流離諂幻淨心垢斷癡惑出生死諸仁者此長者子為被四流漂汩者造大法船為被見泥沒溺者立大法橋為被癡暗昏迷者然大智燈為行生死曠野者開示聖道為嬰煩惱重病者調和法藥為遭生老死苦者飲以甘露令其安隱為入貪恚癡火者沃以定水使得清涼多憂惱者慰喻使安繫有獄者曉誨令出入見網者開以智劒住界城者示諸脫門在險難者導安隱處懼結賊者與無畏法墮惡趣者授慈悲手拘害蘊者示涅槃城界蛇所纏解以聖道著於六處空聚落者以智慧光引之令出住邪濟者令入正濟近惡友者示其善友樂凡法者誨以聖法著生死者令其趣入一切智城諸仁者此長者子恒以此行救護眾生發菩提心未嘗休息求大乘道曾無懈倦飲諸法水不生厭足恒勤積集助道之行常樂清淨一切法門修菩薩行不捨精進成滿諸願善行方便見善知識情無厭足事善知識身不疲懈聞善知識所有教誨常樂順行未曾違逆諸仁者若有眾生能發阿耨多羅三藐三菩提心是為希有若發心<span class='corr'>已</span>又能如是精進方便習諸佛法倍為希有又能如是求菩薩道又能如是淨菩薩行又能如是事善知識又能如是如救頭然又能如是順知識教又能如是堅固修行又能如是集菩提分又能如是不求一切名聞利養又能如是不捨菩薩純一之心又能如是不樂家宅不著欲樂不戀父母親戚知識但樂追求菩薩伴侶又能如是不顧身命唯願勤修一切智道應知展轉倍更難得諸仁者餘諸菩薩經於無量百千萬億那由他劫乃能滿足菩薩願行乃能親近諸佛菩提此長者子於一生內則能淨佛剎則能化眾生則能以智慧深入法界則能成就諸波羅蜜則能增廣一切諸行則能圓滿一切大願則能超出一切魔業則能承事一切善友則能清淨諸菩薩道則能具足普賢諸行爾時彌勒菩薩摩訶薩如是稱歎善財童子種種功德令無量百千眾生發菩提心<span class='corr'>已</span>告善財言善哉善哉善男子汝為饒益一切世間汝為救護一切眾生汝為勤求一切佛法故發阿耨多羅三藐三菩提心善男子汝獲善利汝善得人身汝善住壽命汝善值如來出現汝善見文殊師利大善知識汝身是善器為諸善根之所潤澤汝為白法之所資持所有解欲悉<span class='corr'>已</span>清淨<span class='corr'>已</span>為諸佛共所護念<span class='corr'>已</span>為善友共所攝受何以故善男子菩提心者猶如種子能生一切諸佛法故菩提心者猶如良田能長眾生白淨法故菩提心者猶如大地能持一切諸世間故菩提心者猶如淨水能洗一切煩惱垢故菩提心者猶如大風普於世間無所礙故菩提心者猶如盛火能燒一切諸見薪故菩提心者猶如淨日普照一切諸世間故菩提心者猶如盛月諸白淨法悉圓滿故菩提心者猶如明燈能放種種法光明故菩提心者猶如淨目普見一切安危處故菩提心者猶如大道普令得入大智城故菩提心者猶如正濟令其得離諸邪法故菩提心者猶如大車普能運載諸菩薩故菩提心者猶如門戶開示一切菩薩行故菩提心者猶如宮殿安住修習三昧法故菩提心者猶如園苑於中遊戲受法樂故菩提心者猶如舍宅安隱一切諸眾生故菩提心者則為所歸利益一切諸世間故菩提心者則為所依諸菩薩行所依處故菩提心者猶如慈父訓導一切諸菩薩故菩提心者猶如慈母生長一切諸菩薩故菩提心者猶如乳母養育一切諸菩薩故菩提心者猶如善友成益一切諸菩薩故菩提心者猶如君主勝出一切二乘人故菩提心者猶如帝王一切願中得自在故菩提心者猶如大海一切功德悉入中故菩提心者如須彌山於諸眾生心平等故菩提心者如鐵圍山攝持一切諸世間故菩提心者猶如雪山長養一切智慧藥故菩提心者猶如香山出生一切功德香故菩提心者猶如虗空諸妙功德廣無邊故菩提心者猶如蓮華不染一切世間法故菩提心者如調慧象其心善順不獷㑦故菩提心者如良善馬遠離一切諸惡性故菩提心者如調御師守護大乘一切法故菩提心者猶如良藥能治一切煩惱病故菩提心者猶如坑穽陷沒一切諸惡法故菩提心者猶如金剛悉能穿徹一切法故菩提心者猶如香篋能貯一切功德香故菩提心者猶如妙華一切世間所樂見故菩提心者如白旃檀除眾欲熱使清涼故菩提心者如黑沈香能熏法界悉周徧故菩提心者如善見藥王能破一切煩惱病故菩提心者如毗笈摩藥能拔一切諸惑箭故菩提心者猶如帝釋一切主中最為尊故菩提心者如毗沙門能斷一切貧窮苦故菩提心者如功德天一切功德所莊嚴故菩提心者如莊嚴具莊嚴一切諸菩薩故菩提心者如劫燒火能燒一切諸有為故菩提心者如無生根藥長養一切諸佛法故菩提心者猶如龍珠能銷一切煩惱毒故菩提心者如水清珠能清一切煩惱濁故菩提心者如如意珠周給一切諸貧乏故菩提心者如功德瓶滿足一切眾生心故菩提心者如如意樹能雨一切莊嚴具故菩提心者如鵞羽衣不受一切生死垢故菩提心者如白氎線從本<span class='corr'>已</span>來性清淨故菩提心者如快利犂能治一切眾生田故菩提心者如那羅延能摧一切我見敵故菩提心者猶如快箭能破一切諸苦的故菩提心者猶如利矛能穿一切煩惱甲故菩提心者猶如堅甲能護一切如理心故菩提心者猶如利刀能斬一切煩惱首故菩提心者猶如利劒能斷一切憍慢鎧故菩提心者如勇將幢能伏一切諸魔軍故菩提心者猶如利鋸能截一切無明樹故菩提心者猶如利斧能伐一切諸苦樹故菩提心者猶如兵仗能防一切諸苦難故菩提心者猶如善手防護一切諸度身故菩提心者猶如好足安立一切諸功德故菩提心者猶如眼藥滅除一切無明瞖瞙故菩提心者猶如鉗鑷能拔一切身見<span class='corr'>刺</span>故菩提心者猶如臥具息除生死諸勞苦故菩提心者如善知識能解一切生死縛故菩提心者如好珍財能除一切貧窮事故菩提心者如大導師善知菩薩出要道故菩提心者猶如伏藏出功德財無匱乏故菩提心者猶如涌泉生智慧水無窮盡故菩提心者猶如明鏡普現一切法門像故菩提心者猶如蓮華不染一切諸罪垢故菩提心者猶如大河流引一切度攝法故菩提心者如大龍王能雨一切妙法雨故菩提心者猶如命根任持菩薩大悲身故菩提心者猶如甘露能令安住不死界故菩提心者猶如大網普攝一切諸眾生故菩提心者猶如罥索攝取一切所應化故菩提心者猶如鉤餌出有淵中所居者故菩提心者如阿伽陀藥能令無病永安隱故菩提心者如除毒藥悉能消歇貪愛毒故菩提心者如善持呪能除一切顛倒毒故菩提心者猶如疾風能卷一切諸障霧故菩提心者如大寶洲出生一切覺分寶故菩提心者如好種性出生一切白淨法故菩提心者猶如住宅諸功德法所依處故菩提心者猶如市肆菩薩商人貿易處故菩提心者如鍊金藥能治一切煩惱垢故菩提心者猶如好蜜圓滿一切功德味故菩提心者猶如正道令諸菩薩入智城故菩提心者猶如好器能持一切白淨法故菩提心者猶如時雨能滅一切煩惱塵故菩提心者則為住處一切菩薩所住處故菩提心者則為壽行不取聲聞解脫果故菩提心者如淨琉璃自性明潔無諸垢故菩提心者如帝青寶出過世間二乘智故菩提心者如更漏鼓覺諸眾生煩惱睡故菩提心者如清淨水性本澄潔無垢濁故菩提心者如閻浮金暎奪一切有為善故菩提心者如大山王超出一切諸世間故菩提心者則為所歸不拒一切諸來者故菩提心者則為義利能除一切衰惱事故菩提心者則為妙寶能令一切心歡喜故菩提心者如大施會充滿一切眾生心故菩提心者則為尊勝諸眾生心無與等故菩提心者猶如伏藏能攝一切諸佛法故菩提心者如因陀羅網能伏煩惱阿脩羅故菩提心者如婆樓那風能動一切所應化故菩提心者如因陀羅火能燒一切諸惑習故菩提心者如佛支提一切世間應供養故。</p>
</div></div>
<p class='juan'>大方廣佛新華嚴經合論卷第一百十七</p>
<div class='div-w'>
<p class='h2'>音切</p>
<div class='div-note'>擐<p><span class='note-inline'>(患音)</span>。</p>
撤<p><span class='note-inline'>(丑列切)</span>。</p>
汩<p><span class='note-inline'>(古沒切)</span>。</p>
飲<p><span class='note-inline'>(於禁切)</span>。</p>
㑦<p><span class='note-inline'>(郎計切)</span>。</p>
穽<p><span class='note-inline'>(靜音)</span>。</p>
笈<p><span class='note-inline'>(居業切)</span>。</p>
氎<p><span class='note-inline'>(徒葉切)</span>。</p>
鋸<p><span class='note-inline'>(九御切)</span>。</p>
矛<p><span class='note-inline'>(莫矦切)</span>。</p>
鉗<p><span class='note-inline'>(巨淹切)</span>。</p>
鑷<p><span class='note-inline'>(疑業切)</span>。</p>
餌<p><span class='note-inline'>(二音)</span>。</p>
椰<p><span class='note-inline'>(耶音)</span>。</p>
[卯/貝]<p><span class='note-inline'>(莫侯切)</span>。</p>
拒<p><span class='note-inline'>(其呂切)</span>。</p>
</div></div></div>
</div><!-- end of div[@id='body'] -->
</body></html>