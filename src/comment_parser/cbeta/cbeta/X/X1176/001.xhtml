<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨土全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1176-A 淨土全書序</p><p>蓋聞願生淨土者。必先淨其心。其心淨則其土淨也。欲淨其心者。必專精其法。其法專則其功純也。往生淨土之書。實浩且繁。其持名之專。用功之精。莫尚於王龍舒淨土文矣。余昔甞閱其書。每置卷三歎。欲廣流通。俾九州四海若緇若素。若男若女。有厭離娑婆極苦。而忻羨安養極樂者。皆得攝百千萬億三昧於一念佛三昧中。十二時間。純而弗雜。約而易操。力省功倍。期孚效速。華開見佛。永脫輪迴。則此書誠為破障之前陣。割惑之利鋒。淨域之寶筏。入聖之要津。與茲棲水俞惠公居士。復原本龍舒。愽綜經論。彚為全書。既以自利。兼以利他。觀其直捷信向願力弘厚。可謂入海而取明月之珠。登山而採連城之璧。無以加矣。刻成。乞余一言。以為序。余固知法專而后功純。功純而后心淨。心淨而后土淨。其將旦暮而遇之也。寧止多善根多福德多因緣而<span class='corr'>已</span>哉。</p>
<p style="margin-left:1em">康熈三年仲秋之月　報恩琇頭陀　題</p>
</div>
<div class='div-xu'><a id='mulu2' />
<p class='h1'>No. 1176-B 淨土全書序</p><p>安養國法王子之言曰。淨念相繼。得三摩地。即淨土心。不必淨土歟。曰勢至菩薩欲入於微塵內。轉根本法輪。識淨土成住有因也。曹溪大師之言曰。東方人求生西方。西方人求生何國。即求生不必往生歟。曰盧祖。慮人於一真界。起爾我諍端。明淨土跬步可到也。是故黃童白叟不論年。華屋蓽門不論地。動靜閒忙不論時。無人非念佛人。無地非念佛地。無時非念佛時。然則一切人是佛本來人。一切地是佛降生地。一切時是佛成道時。聲聲是佛聲。念念是佛念。龍舒居士於淨土三昧。倏然而起。歡喜合掌。而告我言。棲水善里。有大長者。現淨清身。與我某甲。分座說法。令諸眾生。同行佛行。同堅佛願。同證佛心。同生佛土。靈山老人為作證明。山僧不覺手舞足蹈。敬書是語於其簡端。</p>
<p style="margin-left:1em">康熈甲辰初冬日靈隱弘禮題於直指堂中</p>
</div>
<div class='div-xu'><a id='mulu3' />
<p class='h1'>No. 1176-C 淨土全書序</p><p>禪宗自達磨西來。派傳五葉。燈續千秋。其間大智利根。一聞徹悟。妙證無上者固多。若凡夫之人。根器頑鈍。雖菩提種子當身具足。而雲深霧重。推盪不開。對以痴漢。廼欲以棒喝喚醒。是猶以盲詔盲。累劫難明。安在其為大慈父耶。釋迦如來為是特說彌陀一經。單指念佛往生。前哲如慧遠。首結蓮社。中峯深懷淨土。宣暢念佛法門。向慕西方極樂。大抵從凡夫所貪着處。猛然善誘。解者不敢以為非。昧者深以為可喜。蓋無智無愚大共極便之途也。柰何末法浸衰。本原漸晦。即知念佛可以往生。究不識所念何佛。遂令西方有億萬之遙。苦海無回頭之樂。豈知所謂念佛者非徒以齒舌也。念念是心。念念是佛。纔一動念。西方即爾現前。纔一現前。是名極樂世界。然則念佛往生之說。其諸即心即佛之謂與。以為提宗。離念何處尋宗。以為直證。舍佛將何作證。是知列祖傳燈。頓超生死。眾生篤信。遂脫輪迴。其歸一也。近代蓮池大師重開捷徑。啟廸愚迷。今復澤邈而誨湮矣。茲寶蓮俞君。慮安養之虗懸。憫塵沙之罔覺。仰企龍舒之懿訓。宏參經傳之元詮。彚為一書。其文愽而不繁。其義括而無隱。殆以嗣揚至教。而廣接群蒙于弗墜者哉。予不敏。諷覧終編。頓生歡喜。而為之言。</p>
<p style="margin-left:1em">康熈乙巳仲春既望狀元四明史大成謹序</p>
</div>
<div class='div-xu'><a id='mulu4' />
<p class='h1'>No. 1176-D 淨土全書序</p><p>淨土之說。肇自阿彌陀佛。慈願弘開。彰于釋迦牟尼佛。特告阿難。其言非妄。故西土傳教。流入中華。翕然遵信。如響應聲。至晉慧遠祖師及劉遺民諸君。結蓮社百餘人。篤信專修。其中感佛來迎。脫生淨土者。不勝屈指。嗣後隋有智者。魏有曇鸞。唐有善導五會臺岩。大振宗風。迨宋永明省常慈照諸師。勸修益勵。及王龍舒先生。嚮往愈堅。修持愈篤。臨終立化。淨土之歸較然矣。自利利他。著淨土文十三卷。以詔來學。歲久板翳。呂元益重為刊梓。欲壽其傳。刊至四卷第九第十板。迸出舍利三顆。見之呂師說序中。章章可攷。此皆精誠所感。示現神通。孰謂佛法無靈騐耶。明蓮池大師。亦每每導人。念佛往生。其教稍廣。予生也晚。間甞竊聞其說。而未悉其指。近得龍舒淨土文。䖍誦詳覧。恍然見先生一片婆心。真法寶中度世之慈航也。然此書大都接引中下居多。其文浩繁。恐根鈍者不能豁然生信。竊不自揣。括其要旨。畫為淨土定式。刊板流通。普勸道俗。猶慮淨土之蘊未大備也。更慱<span class='corr'>采</span>諸經及餘尊宿所緒論。輯為全書。以擴見聞。所以啟人之信。破人之疑。鼓邁往之志。䇿銳進之階者。視前哲為粗備。冀令娑婆世界眾生。人人信向七寶池中。蓮花日日發生。庶幾淨土一門。永播恒沙于無量焉爾。</p>
<p style="margin-left:1em">康熈三年甲辰仲夏　寶蓮道人俞行敏謹題</p>
</div>
<div class='div-xu'><a id='mulu5' />
<p class='h1'>No. 1176-E 勸修淨土啟</p><p>竊以學佛初機。大悲自菩薩心印。利他要行。誘進乃淨業勝因。晉社羣贒。願偕生於極樂。十方海眾。宜彚㧞於娑婆。痛生死之難逃。嘆無常之甚速。敢不景仰。前哲鼓倡當來。勸一人以至多人。布沙門之法施。念一佛以至億佛。適淨土之慈航。勉爾同儕。深植善本。常為道侶。勤䇿真功。一夫退惰。則恊力提撕。一子遐昇。則交相接引。庶使眾生不永滯乎迷途。且令善信咸慶登夫寶所。若徒知而不修。累葉常沉黑獄。苟推<span class='corr'>已</span>而行化。現身即是彌陀。敢冀弘仁。轉加喚醒。立時下手。猛地回頭。一生遂補佛處。曠刼不染纖塵。斯誠超脫輪迴之捷徑。而直馳安養之康衢也。</p>
<p>寶蓮道人謹啟</p>
</div>
<div class='div-xu'><a id='mulu6' />
<p class='h1'>No. 1176-F 淨土文序</p><p>阿彌陀如來。以大願力。攝受羣品。繫念甚簡。證果甚速。或者疑之。余甞為之言。阿彌陀佛即汝性是。極樂國土即汝心是。眾生背覺合塵。淪於七趣。立我與佛天地懸隔。佛為是故。慈悲方便開示悟入。現諸無量如幻三昧。莊嚴其國。備極華好。復以辯智而為演說。令諸眾生歡喜愛樂。於日用中。能發一念。念彼如來。欲生其國。即此一念清淨堅固。還性所有。與佛無異。當是念時。不起於坐。阿彌陀佛極樂國土悉皆現前如是修習。乃至純熟。幻身壞時。此性不壞。金蓮華臺。由性種生。往生其中。如歸吾廬。諸佛菩薩即我眷屬。性無異故。自相親愛。友人龍舒王虗中。端靜簡潔。愽通羣書。訓傳六經諸子數十萬言。一旦捐之。曰是皆業習。非究竟法。吾其西方之歸。自是精進。惟佛惟念。年且六十。布衣蔬茹。重趼千里。以是教人。風雨寒暑。弗皇恤閒居。日課千拜。夜分乃寢。面目奕奕有光。望之者。信其為有道之士也。紹興辛巳秋。過家君於宣城。留兩月。始見其淨土文。凡修習法門。與感驗章著。具有巔末。將求信道。鋟木傳焉。諉予序其書。故為之題其端云。虗中名日休。</p>
<p>十月旦。狀元歷陽張孝祥序。</p>
</div>
<div class='div-xu'><a id='mulu7' />
<p class='h1'>No. 1176-G 重刊龍舒淨土文序</p><p>華嚴經云。信為道元功德母。長養一切諸善根。然世之所謂修淨土者。不可以不信也。淨土乃西方極樂世界。其中種種殊勝莊嚴。阿彌陀經載之詳矣。阿彌陀乃彼中之佛。未成佛以前。有四十八願。願願度人。眾生願生彼國者。一稱其名。隨念往生。末世之人。皆於命終氣絕之後。令他人稱念十聲。謂之十念。何益於事。却不知於平日諸惡莫作眾善奉行。念念不離西方淨土。念念願見彼佛彌陀。直至命終。不差不亂。蓮臺上品。決定化生。五濁惡世。更不再入。但闡提之人不信有之。被惡業昏翳。既不能自修。又障他人修。此入地獄如箭射。誠可憫也。譬如遐邦絕域之人。居處服食。極其荒凉。安知有中國富貴快樂。一旦或有語之者。咸以為妄。其中乃至一人聽而信之。念慕中國。大厭彼土。願身沒而生焉。今生中國之人。豈無若輩乎。此世界中。豈無遐邦絕域乎。既有南贍部洲。便有西方淨土。捨此生彼。亦理之常。烏得而不信哉。諸佛無妄語。佛語不誤人。先賢達士及禪門宗師亦多修淨土。惟龍舒王居士信之篤。修之勤。正念現前。臨終明白。淨土之歸無疑矣。自利利他。又作淨土文十三卷。引三教經書為證。方便利益。開導後人。可謂一念萬年。歲久板翳。不任披閱。吾侄呂元益。遜齋自號。康廬隱客。乃先兄道山左丞之子。夙植善本。來生我家。行<span class='corr'>己</span>立身。靡不在道。饑寒病苦。周恤有恒。道釋諸經印施饒益。修行淨業。惟<span class='corr'>已</span>自知發心。重為刊梓。欲壽其傳。願一切眾生。悉歸淨土。刊至第四卷第九第十板。鐵筆有礙。迸出舍利三顆。嵌罅深隱。光彩熣燦。眾驚異焉。此皆阿彌陀佛悲智示現。龍舒居士願力不泯。吾侄信心堅固所致。謂佛法無靈騐。西方無淨土可乎。</p>
<p>延祐三年。歲次丙辰中秋。同修淨土信士。奉訓大夫前江淮等處財賦都總府副總管古壽呂師說。書於潯陽寓舍之信堂。</p>
</div>
<div class='div-xu'><a id='mulu8' />
<p class='h1'>No. 1176-H 重刊龍舒淨土文序</p><p>予甞閱龍舒淨土文。知王居士之用心。普度一切。兼攝三乘。而其接中下二根之功為最多。何者。葢此事本來現成。不假修證。纔涉有想。便落第二義。而世之人。不皆上根利器也。非示以起信修持之方。證以現世感應之跡。則其能無所緣。而發心者鮮矣。此淨土文。乃修行之捷徑。如肯心信受。則無論根器利鈍。持習淺深。現世末後均得證果。誠世之所不可無者。或者以十聲念佛。恐未能深入三昧。觀想不純。未必臨終受用。殊不知世界皆從想生。遂成幻有。何況專修淨土者。終身禮拜注念。而不能隨意往生。必無是理也。惟直截根原之士。頓空諸幻者。無需乎此。而一切初地學人。舍是則如盲。不任杖倀倀何之。予故謂。居士接中下二根之功為最多。在在處處不可無此書也。</p>
<p>萬曆二年歲次甲戌仲秋吉日。紫雲山人宗門後學操守經書。</p>
</div>
<div class='div-xu'><a id='mulu9' />
<p class='h1'>No. 1176-I 佛祖因緣</p><p>鼓音王經云。過去久遠劫中。有國名妙喜。王名憍尸迦。祖父清泰國王。父月上轉輪王。母殊勝妙顏。皇后生三子。長曰月明。次曰憍尸迦。三曰帝眾。時有一佛出世。號世自在王如來。憍尸迦棄舍國位。投佛出家。名曰法藏比丘。恭對如來。發四十八種廣大行願。普度十方一切眾生。若一願不滿者。誓不作佛。是時諸天散華。大地震動。空中讚言。決定成佛<span class='note-inline'>(號阿彌陀)</span>。</p>
<p>悲華經云。往昔刼中。有轉輪王。名無諍念。大臣寶海為善知識。同于寶藏佛所發願。輪王云。我作佛時。在於清淨安樂世界。攝受一切眾生。大臣云。我作佛時。在於五濁苦惱世界。度脫一切眾生。無諍念王者。阿彌陀佛是也。寶海大臣者。釋迦牟尼佛是也。似此君臣道合。名為攝折二門。是故阿彌陀佛在彼淨土。接引眾生。釋迦牟尼佛在此娑婆。教化眾生。</p>
<p style="margin-left:1em"><span class='note-inline'>(柔輭自墮者。宜以攝受法門化之。如說安養功德莊嚴等。剛強自是者。宜以折伏法門度之。如說娑婆苦難昇沉等)</span>。</p>
</div>
<div class='div-xu'><a id='mulu10' />
<p class='h1'>No. 1176-J 菩薩因緣</p><p>悲華經又云。爾時寶藏如來。復告第一不眴太子。<span class='note-inline'>(即轉輪王之子)</span>今當號汝為觀世音。無量壽佛般涅槃。<span class='note-inline'>(此云入寂<span class='corr'>滅</span>)</span>後當成佛道。號普光功德山如來。又告第二尼摩太子。次當作佛。號善住功德寶王如來。汝以願力。取清淨土。復號汝為大勢至。</p>
<p>大阿彌陀經云。佛言。彼佛<span class='note-inline'>(即阿彌陀)</span>至般泥洹<span class='note-inline'>(即涅槃)</span>時。觀世音菩薩乃當作佛。掌握化權。教化度脫十方世界諸天人民。以至蜎飛蠕動之類。皆令得泥洹之道。轉相教化度脫。一如大師阿彌陀佛。無有窮極。復往無央數劫。乃般泥洹。其次大勢至作佛。掌握化權。教化度脫。一如阿彌陀佛。經歷刼數。永無般泥洹時。</p>
</div>
<div class='div-other'><a id='mulu11' />
<p class='h1'>淨土全書目次</p>
<ul class="">
<li>卷上
<ul class="">
<li>序</li>

<li>佛祖因緣</li>

<li>菩薩因緣</li>

<li>淨土原始</li>

<li>淨土起信</li>

<li>淨土定式</li>

<li>修持要約</li>

<li>淨土扶迷</li>
</ul></li>

<li>卷下
<ul class="">
<li>淨土果證<span class="note-inline">(沙門往生類　王臣往生類　處士往生類　尼眾往生類　婦女往生類　惡人往生類　畜生往生類)</span></li>

<li>念佛現應</li>
</ul></li>
</ul><p>淨土全書目次<span class='note-inline'>(終)</span></p>
</div>No. 1176
<p class='juan'><a id='mulu12' />淨土全書卷上</p><p class="byline">宋國學進士　王龍舒先生　著</p><p class="byline">後學　俞行敏惠公甫　重輯</p>
<div class='div-other'><a id='mulu13' />
<p class='h1'>淨土原始</p><p>經言。西方淨土以七寶莊嚴。常清淨自然。無一切穢雜。故名淨土。其人皆蓮華中生。長生不老。其景序常春。無復寒暑。大受快樂。無一切苦惱。故名極樂世界。其佛梵語。名阿彌陀者。此云無量。以我佛光明。照見十方世界。無有限量。凡念佛眾生。無不知之故。又名無量光佛。我佛壽命。與其國中人民壽命。皆無有限量。雖恒河沙劫。亦無有盡故。又名無量壽佛。我佛有大誓願<span class='note-inline'>(誓願見後)</span>度人。其威神不可思議故。至心信向念其名號者。西方七寶池中。即生蓮華一朵。他日於其中託生。直脫輪迴之外。更得阿鞞跋致<span class='note-inline'>(華言不退轉)</span>。</p>
<p>彌陀經云。極樂國土。七重欄楯。七重羅網。七重行樹。皆是四寶。周帀圍繞。又有七寶池。八功德水。充滿其中。池底純以金沙布地。四邊階道。金銀琉璃玻瓈合成。上有樓閣。亦以金銀琉璃玻瓈硨磲赤珠碼碯。而嚴飾之。池中蓮華。大如車輪。青色青光。黃色黃光。赤色赤光。白色白光。微妙香潔。又常作天樂。黃金為地。晝夜六時。雨天曼陀羅華。又有種種奇妙雜色之鳥。白鶴孔雀。鸚鵡舍利。迦陵頻伽。共命之鳥。是諸眾鳥。晝夜六時。出和雅音。其音演暢五根五力。七菩提分。八聖道分。如是等法。其土眾生。聞是音<span class='corr'>已</span>。皆悉念佛念法念僧。是諸眾鳥。非罪報所生。皆是阿彌陀佛欲令法音宣流。變化所作。又微風吹動諸寶行樹。及寶羅網。出微妙音。譬如百千種樂同時俱作。聞是音者。自然皆生念佛念法念僧之心。</p>
<p>又云。若善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸聖眾。現在其前。是人終時。心不顛倒。即得往生阿彌陀佛極樂國土。</p>
<p>大彌陀經云。阿彌陀佛剎中。皆自然七寶相間為地。或純以一寶為地。光色照耀。奇妙清淨。超越十方一切世界。其國恢廓曠蕩。不可窮盡。地皆平正。無須彌山及金剛圍一切諸山。亦無大海小海及坑坎井谷。亦無幽暗之所。無地獄餓鬼畜生。以至蜎飛蝡動之類。無諸龍鬼神。亦無雨露。惟有自然流泉。亦無寒暑。氣象常春。清快明麗。不可具言。</p>
<p>阿彌陀佛。講堂精舍。皆自然七寶相間而成。復有七寶。以為樓觀欄楯。復以七寶。為之瓔珞。懸飾其側。復以白珠明月珠摩尼珠。為之交絡。徧覆其上。殊特妙好。不可勝言。其餘菩薩聲聞所居宮宇。亦復如是。</p>
<p>彼諸天及世人。衣服飲食。華香瓔珞。傘葢幢幡。微妙音樂。隨意而現。</p>
<p>所居宮宇樓閣。稱其形色。高下大小。或以一寶二寶。乃至無量眾寶。悉化現而成。然宮宇有隨意高大。浮于空中。若雲氣者。有不能隨意高大。止在地上。如世間者。其故非他。能隨意者。乃前世求道時。慈心精進。益作諸善。德厚所致。不能隨意者。乃求道時。不慈心精進。德薄所致。所以別進有勤惰。德有大小。示眾見之。</p>
<p>其內外復有自然流泉及諸池沼。與自然七寶俱生。有純一寶池者。其底沙亦以一寶。若黃金池者。底白銀沙。水晶池者。底琉璃沙。珊瑚池者。底琥珀沙。二寶為一池者。底沙亦以二寶。若三寶四寶。以至七寶。共為一池者。其底亦如是。</p>
<p>此諸寶池。有方四十里者。有方五六十里者。展轉漸大。以至方二萬四百八十里。皆菩薩聲聞諸上善人生長之所。若彼佛池。其方倍此。</p>
<p>是諸池者。皆八功德水。湛然盈滿。清淨香潔。味如甘露。十方無央數世界。諸天人民。以至蜎飛蝡動之類。往生阿彌陀佛剎者。皆于七寶池蓮華中化生。自然長大。亦無乳養。皆食自然之食。</p>
<p>諸菩薩聲聞諸上善人。有時浴于其中。意欲令水沒足。水即沒足。欲令至膝至腰。以至於頸。水亦如是。欲令其水如初。即亦如初。調和冷煖。無不順適。開神悅體。滌蕩情慮。清明澄潔。瑩若無形。</p>
<p>既出浴<span class='corr'>已</span>。各坐一蓮華上。自然微風徐動。吹諸寶樹。或作音樂。或作法音。吹諸寶華。皆成異香。散諸菩薩聲聞之上。諸菩薩聲聞。有欲聞法音者。有欲聞樂音者。有欲聞華香者。有皆不欲聞者。其欲聞者。輙獨聞之。不欲聞者。寂無所聞。各適其意。自然快樂。</p>
<p>隨往進修。有在地講經者。誦經者。自說經者。口授經者。聽經者。念經者。思道者。坐禪一心者。經行者。仍有在虗空中講經者。誦經者。自說經者。口授經者。聽經者。念經者。思道者。坐禪一心者。經行者。其間有未得須陀洹者。因是得須陀洹。未得斯陀含者。因得斯陀含。未得阿那含者。因得阿那含。未得不退轉地菩薩者。乃得不退轉地菩薩。各隨其質而有所得。</p>
<p>諸寶池中。其水轉相灌注。不疾不徐。波揚無量自然妙聲。或作說佛聲。或作說法聲。或作說僧聲。或作說寂靜聲。說空無我聲。說大慈悲聲。說波羅蜜聲。說十力無畏不共法聲。說諸通慧聲。說無所作聲。說不起滅聲。說無生忍聲。乃至說甘露灌頂一切妙法等聲。聞者喜悅無量。發清淨心。無諸分別。正直平等。成熟善根。永不退于無上菩提。</p>
<p>于彼世界。不復聞于地獄餓鬼畜生夜叉。殺生偷盜鬪諍惡口兩舌。如是等一切惡聲。聞且絕無。況有其實。但有自然清淨之音。自然快樂之事。是故其剎名曰極樂。</p>
<p>池岸上有無數栴檀香樹。吉祥果樹。華果恒芳。異香流布。又有天優鉢羅華。鉢曇摩華。拘牟頭華。芬陀利華。雜色光茂。彌覆水上。</p>
<p>復有七種寶樹。其純一寶樹者。根莖枝葉花果。皆以一寶。若二寶三寶。乃至七寶為一樹者。根莖枝葉花果亦復如是。是諸寶樹。種種各自異行。行行相植。列數百千重。間以寶池亦復如是。乃至周徧世界。榮色光耀。不可勝視。清風時發。自成微妙音聲。無可比者。</p>
<p>復有種種自然妙樂。而其音聲無非妙法。清暢嘹喨。微妙和雅。</p>
<p>諸往生者。其飯食時。有欲金鉢銀鉢者。有欲水晶琉璃珊瑚瑪瑙。或明月珠摩尼珠白玉紫金等鉢者。皆隨其意。化現在前。百味飲食。充滿其中。多亦不餘。少亦不缺。食<span class='corr'>已</span>自然化去。再欲食時。復現如前。</p>
<p>所欲衣服。隨念即至。不假裁縫擣染浣濯。</p>
<p>諸菩薩聲聞眾。其面目。皆端正靜好。其材性。皆智慧勇健。其所欲言。皆豫相知意。心所存念。無非道德。形于談說。無非正事。動合禮義。穆若弟兄。轉相教令。欽悅承受。意皆潔清。無所貪染。淫泆嗔怒愚痴之態。盡絕無餘。樂從經道。啟廸慧性。通其宿命。又有道場樹。高一千六百由旬。四布枝葉。八百由旬。根入寶地。五百由旬。及一切眾寶。自然合成。華果敷榮。作無量百千殊麗之色。于其樹上。或時微風徐動。演出無量妙法音聲。其聲流布。徧諸佛剎。眾生聞者得深法忍。住不退轉地。無其耳病。以至成就無上菩提。若有眾生。見此樹者。乃至成佛。于其中間。不生眼病。聞樹香者。不生鼻病。食樹果者。舌亦無病。樹光照者。身亦無病。觀想樹者。心得清涼。遠離貪等煩惱之病。皆得甚深法忍。住不退轉地。</p>
<p>復有無量寶網彌覆其剎。又有自然德風徐動。不寒不暑。溫柔和輭。不疾不遲。吹諸寶網。及諸寶樹。演發無量微妙法音。流布萬種清雅德香。其有聞者。塵勞垢息。自然不生。風觸其身。自然快樂。其間欲作佛者。即令修菩薩行。以至成佛。既成佛<span class='corr'>已</span>。其有宿願度生。則以弘誓功德。入他方生死界中。作獅子吼。說法度脫。爾時阿彌陀佛。以威神力。令彼教化一切眾生。度脫十方無央數諸天人民。以至蜎飛蝡動之類。往生其剎者。不可勝數。作聲聞得泥洹道者。亦不可勝數。作菩薩以至成佛者。亦不可勝數。如是寶剎。皆阿彌陀佛願力無邊。威神廣大。功德圓滿。自然化現。無窮無極。不可思議。晝夜一劫。說不能盡。今為汝等。略言之耳。</p>
<p>十方世界諸天人民。有至心欲生阿彌陀佛剎者。別有三輩。其上輩生者。捨家棄欲。而作沙門。心無貪慕。持守經戒。行六波羅蜜。修菩薩業。一向專念阿彌陀佛。修諸功德。是人則于夢中。見佛及諸菩薩聲聞。其命欲終時。佛與聖眾。悉來迎致。即于七寶水池蓮華中化生。為不退轉地菩薩。所居七寶宮宇。在于空中。去佛所為近。</p>
<p>其中輩生者。雖不能往作沙門。大修功德。常信受佛語。發無上菩提之心。專向念佛。隨力修善。奉持齋戒。起立塔像。飯食沙門。懸繒然燈。散華燒香。以此回向。願生其剎。命欲終時。佛亦化現其身。與諸大眾。在其人前。即隨往生。亦住不退轉地。次于上輩生者。</p>
<p>其下輩生者。不能作諸功德。不發無上菩提之心。每日十聲念佛。願生其剎。命欲終時。亦夢見佛。遂得往生。所居七寶宮宇。惟在于地。去佛所為遠。</p>
<p>若不能大精進禪定。盡持經戒。必修十善。一不殺生。二不偷盜。三不邪婬。四不調欺。五不飲酒。六不兩舌。七不惡口。八不妄語。九不嫉妬。十不貪欲。不靳吝。不嗔恨。不邪見。篤于孝順。謹于誠信。信受佛語。晝夜思維阿彌陀佛。是人命終。心不顛倒。即得往生。永不退于無上菩提。</p>
<p>其次齋戒清淨。一心常念阿彌陀佛。欲生其剎。十晝夜不斷絕者。命終。必得往生。縱不能十晝夜。當絕慮去憂。勿與家事。勿近婦人。端身正心。斷除愛欲。齋戒清淨。至心憶念彼佛。誦持名號。止一晝夜。不斷絕者。勝于阿彌陀剎中為善百歲。所以者何。以彼剎中人悉為善。無毫髮之惡。若此世界中。為惡極多。為善極少。能自修治。其功勝彼。命終亦得往生。</p>
<p>若有善男子善女人。發菩提心。持諸禁戒。堅守不犯。饒益眾生。所作善緣。悉以施與。令得安樂。常憶念佛及彼剎境界。是人命終往生。賢聖圍繞。速聞無上妙法。</p>
<p>諸往生者。皆具足三十二相。究竟深入妙法要義。諸根明利。其初鈍根者。成就二忍。利根者得不可計無生忍。皆當一生遂補佛處。</p>
<p>復無三種過失。一者心無虗妄。二者住不退轉。三者善無唐捐。所以生于彼者。有進無退。直至成佛。</p>
<p>若有眾生。修諸功德。願生彼剎。後有悔心。亦復疑惑。不信有彼佛剎。不信有往生者。其人雖爾。續有念心。暫信暫不信。志意猶豫。無所專據。臨命終時。佛乃化現其身。令彼目見。口雖不能言。其心即喜。乃悔不勉作諸善。以悔過故。亦生彼剎。惟不能前至佛所。方入其剎邊地。見七寶城。即入其中。于蓮華中受身。自然長大。飲食亦皆自然。其快樂如忉利天人。惟于城中。經五百歲。不得見佛。不見菩薩諸聲聞眾。無由供養。以此為苦。示其小謫。是故彼剎名為胎生。當知生疑惑者。失大利益。</p>
<p>世間人民。前世為善。常行佛道者。乃得聞阿彌陀佛名號。固非凡人。若不生信心。亦不信佛語者。乃惡道中來。餘殃未盡。愚痴不解。未當解脫。</p>
<p>又于劇惡極苦之中。勤身營務。以自給濟。無貴賤貧富。無少長男女。皆憂財物。累念積慮。為心走使。無時安息。有田憂田。有宅憂宅。有牛馬六畜奴婢衣食什物。悉共憂之。尊貴豪富。既有斯患。嬰結于心。若貧窮下劣。常苦困乏。無田宅。亦憂欲其有田宅。無牛馬六畜等物。亦憂欲其皆有。適有一物。復缺一物。適有是事。復缺是事。勤苦若此。休息無時。不達于道德。迷沒于嗔怒。貪恨于貨色。坐斯不得道。當入苦惡趣。展轉數千億劫。無有出期。痛不可言。極可哀愍。</p>
<p>今語汝等。世間之事。擇其善者。勤而行之。愛欲榮華。不可常保。生老病死痛苦。惡露不淨。無可樂者。宜自決斷。端身正行。益作諸善。洗除心垢。言行忠信。表裏相應。既得自度。轉相拯濟。雖現世勤苦。亦須臾之間。後生淨土。快樂無極。長與道德合明。永拔生死根本。吾哀世人教誨切至。正法難聞。當勤精進。超生淨剎。永離五趣。若不信悟。無益其人。大命將至。悔亦何及。</p>
<p>又云。無量無數劫以前。有世自在王佛出。化度眾生。是時有大國王。往聽說法。遂有覺悟。乃捨國王之位。而往修行。號曰法藏比丘。即阿彌陀佛也。對世自在王。發四十八願。願願度人。中一願云。我作佛時。十方無央數世界眾生。至心信樂。欲生我國。十聲念我名號。而不生者。我不作佛。是我佛自有誓願度人。惟假人之十念。以表歸依之心。故人至心信向。念其名號者。現世必蒙福佑。消除災障。身後必往生極樂世界。若念名號時。一心觀想阿彌陀佛之形像。臨命終時。必見佛之真身。前來接引。又一願云。十方無央數世界女人。聞我名號。喜悅信樂。發菩提心。厭惡女身。壽終之後。來生我剎。其身不復為女。以我佛威神廣大。無所不在。而人心念。與佛純熟。則自然感通。故佛現其身也。</p>
<p>又云。阿彌陀佛。歷大阿僧祇劫。行菩薩行。忍力成就。不計眾苦。常以和顏愛語。饒益眾生。善護口業。不譏他過。善護身業。不失律儀。善護意業。清淨無染。口中常出栴檀之香。身諸毛孔。出優鉢羅華香。無量眾生。聞此香者。皆發無上菩提之心。手中常出一切衣服。一切飲食。一切幢旛寶葢。一切音樂。及一切最上所需之物。以此施惠眾生。令生歡悅。以行教化。故致無量無數眾生。發無上菩提之心。如是善行。無量無邊。說不能盡。歷無量無數百千萬億劫。功德圓滿。威神熾盛。方得成就所願。而入佛位。是以十方無央數世界諸天人民。以至蜎飛蝡動之類。無所不度。所以一念歸依。遂生其國。皆于七寶池蓮華中化生。皆受自然清虗之身。無極之壽。徧彼剎中。皆諸上善人。無有婦女。皆壽命無央數劫。皆洞視徹聽。遙相瞻見。遙相聞語聲。皆求善道者。無復異人也。</p>
<p>又云。釋迦佛一日容顏異常。侍者阿難。怪而問之。佛言善哉。汝所問者。勝于供養一天下聲聞緣覺。及布施諸天人民。以至蜎飛蝡動之類。雖至累劫。猶百千萬倍。不可以及。所以者何。以諸天帝王人民。乃至蜎飛蝡動之類。皆因汝所問。而得度脫之道。以此觀之。是釋迦佛。初欲說阿彌陀佛之時。其存于心而形于色者。<span class='corr'>已</span>異于平日。則阿彌陀佛。所以感諸佛者。固<span class='corr'>已</span>非常。況于感一切眾生者乎。觀其初發願偈云。我至成佛時。名聲超十方。人天欣得聞。俱來生我剎。地獄鬼畜生。亦生我剎中。是則凡在三界六道輪迴之內者。無所不度可知<span class='corr'>已</span>。是以此經云。阿彌陀佛。現在西方極樂世界。又在十方世界。教化無央數諸天人民。以至蜎飛蝡動之類。莫不過度解脫者。是其所以廣度眾生。無有窮極。而人一念歸依。遂生其國。無足疑也。</p>
<p>又云。彌勒菩薩白佛言。世尊。于此世界。有幾何不退轉地菩薩。往生阿彌陀佛剎。佛言。此世界有七百二十億不退轉地菩薩。往生彼剎。及諸小菩薩。修習少功德者。不可勝計。不但我剎。他方佛剎。乃至十方無量佛剎中。其往生者甚多。不可復計。</p>
<p>又云。佛言。天地之間。五道昭明。恢廓浩渺。業報相生。轉相承受。美惡慘毒。皆自當之。善人行善。從樂入樂。從明入明。惡人行惡。從苦入苦。從暗入暗。世人昧此。惡道不絕。故有自然地獄餓鬼禽獸蜎飛蝡動之類。展轉其中。累劫無由出離。惟修淨土。直得超去。</p>
<p>無量壽經云。爾時韋提希號泣。白佛言。世尊。願為我廣說無憂惱處。我當往生。不樂閻浮濁惡世也。于是世尊放眉間光。徧照十方世界諸佛國土。皆于中現。時韋提希見<span class='corr'>已</span>。向佛言。是諸佛土。雖復清淨。皆有光明。我今惟願生極樂世界阿彌陀佛所。</p>
<p>又云。上品上生者。若有眾生。願生彼國者。發三種心。即便往生。一者至誠心。二者深心。三者迴向發願心。復有三種眾生。當得往生。一者慈心不殺。具諸戒行。二者讀誦大乘方等經典。三者修行六念。迴向發願。願生彼國。具此功德。一日乃至七日。即得往生。生彼國時。此人精進勇猛。故阿彌陀如來。與觀世音大勢至。無數化佛。百千比丘聲聞大眾。無量諸天。觀世音菩薩。執金剛臺。與大勢至菩薩。至行者前。阿彌陀佛。放大光明。照行者身。與諸菩薩。授手迎接。行者見<span class='corr'>已</span>。歡喜踊躍。自見其身。乘金剛臺。隨從佛後。如彈指頃。往生彼國。見佛菩薩色身。眾相具足。演說妙法。聞<span class='corr'>已</span>。即悟無生法忍。經須臾間。歷侍諸佛。徧十方界。於諸佛前。次第授記。還至本國。得無量百千陀羅尼門。</p>
<p>上品中生者。不必讀誦方等經典。善解義趣。于第一義。深信因果。不謗大乘。以此功德。迴向求生極樂。命欲終時。阿彌陀佛。與觀音勢至無量大眾眷屬圍繞。持金剛臺。至行者前。讚言。法子。汝行大乘。解第一義。是故我今來迎接汝。與千化佛。一時授手。行者自見。坐紫金臺。如一念頃。即生彼國七寶池中。此紫金臺。如大寶華。經宿則開。佛及菩薩。俱時放光。照行者身。目即開明。即下金臺。禮佛合掌。經于七日。應時即于阿耨多羅三藐三菩提。得不退轉。應時即能飛行。徧至十方。歷侍諸佛。修諸三昧。經一小劫。得無生忍。</p>
<p>上品下生者。<span class='corr'>亦</span>信因果。不謗大乘。但發無上道心。以此功德。迴向求生極樂國。命欲終時。阿彌陀佛及觀音勢至。與諸眷屬。持金蓮華。化作五百佛。來迎此人。五百化佛。一時授手。讚言。法子。汝今清淨。發無上道心。我來迎汝。即自見身。坐金蓮華。坐<span class='corr'>已</span>華合。隨世尊後。即得往生。七寶池中。一日一夜。蓮華乃開。七日之中。乃得見佛雖見佛身。于眾好相。心不明了。三七日後。乃了了見。遊歷十方。供養諸佛。于諸佛前。聞甚深法。經三小劫。得百法明門。住歡喜地。</p>
<p>中品上生者。若有眾生。受持五戒。不造五逆。無眾過患。以此善根。迴向求生極樂世界。臨命終時。阿彌陀佛。與諸眷屬圍繞。放金光色。至其人所。演說苦空無常無我。讚歎出家。得離眾苦。行者見<span class='corr'>已</span>。心大歡喜。自見<span class='corr'>己</span>身。坐蓮華臺。䠆脆合掌。為佛作禮。未舉頭頃。即得往生極樂世界。蓮華尋開。當華敷時。聞眾音聲。讚歎四諦。應時即得阿羅漢道。三明六通。具八解脫。</p>
<p>中品中生者。若有眾生。若一日一夜。受持八齋戒。一日一夜。持沙彌戒。一日一夜。持具足戒。威儀無缺。以此功德。迴向求生極樂國。命欲終時。見阿彌陀佛。與諸眷屬。放金光色。持七寶蓮華。至行者前。行者自聞。空中有聲。讚言。善男子。如汝善人。隨順三世諸佛教法。我來迎汝。行者自見。坐蓮華上。蓮華即合。生于極樂世界。在寶池中。經于七日。蓮華乃敷。開目合掌。讚歎世尊。聞法歡喜。得須陀洹。經半劫<span class='corr'>已</span>。成阿羅漢。</p>
<p>中品下生者。若有善男子善女人。孝養父母。行世仁慈。命欲終時。遇善知識。為其廣說阿彌陀佛國土樂事。亦說法藏比丘四十八願。聞此事<span class='corr'>已</span>。尋即命終。譬如壯士屈申臂頃。即生極樂世界。生經七日。遇觀音勢至。聞法歡喜。過一小劫。成阿羅漢。</p>
<p>下品上生者。或有眾生。作眾惡業。雖不誹謗方等經典。如此愚人。多造惡業。無有慚愧。命欲終時。遇善知識。為說大乘十二部經首題名字。以聞如是諸經名故。除却千劫極重惡業。智者復教合掌叉手。稱南無阿彌陀佛。稱佛名故。除五十億劫生死之罪。爾時彼佛即遣化佛化觀音勢至。至行者前。讚言。善男子。汝稱佛名故。諸罪消滅。我來迎汝。行者即見。化佛光明。徧滿其室。即便命終。乘寶蓮華。隨化佛後。生寶池中。經七七日。蓮華乃敷。當華敷時。大悲觀世音菩薩。放大光明。住其人前。為說甚深十二部經。聞<span class='corr'>已</span>信解。發無上道心。經十小劫。具百法明門。得入初地。</p>
<p>下品中生者。或有眾生。毀犯五戒八戒及具足戒。偷僧祗物。盜現前僧物。不淨說法。無有慚愧。以諸惡業而自莊嚴。如此罪人。以惡業故。應墮地獄。命欲終時。地獄眾火。一時俱至。遇善知識。以大慈悲。為說阿彌陀佛十力威德。廣讚彼佛光明神力。亦讚戒定慧解脫知見。此人聞<span class='corr'>已</span>。除八十億劫生死之罪。地獄猛火。化為清涼風。吹諸天華。華上皆有化佛菩薩。迎接此人。如一念頃。即得往生七寶池蓮華內。經于六劫。蓮華乃敷。觀音勢至以梵音聲。安慰彼人。為說大乘甚深經典。聞此法<span class='corr'>已</span>。應時即發無上道心。</p>
<p>下品下生者。或有眾生。作不善業。五逆十惡。具諸不善。如此愚人。以惡業故。應墮惡道。經歷多劫。受苦無窮。如此愚人。臨命終時。遇善知識。種種安慰。為說妙法。教令念佛。此人苦逼。不遑念佛。善友告言。汝若不能念者。應稱無量壽佛。如是至心令聲不絕。具足十念。稱南無阿彌陀佛。稱佛名故。于念念中。除八十億劫生死之罪。命終之時。見金蓮華。猶如日輪。住其人前。如一念頃。即得往生極樂世界。于蓮華中。滿十二大劫。蓮華方開。觀音勢至以大悲音聲。為其廣說諸法實相。除滅罪法。聞<span class='corr'>已</span>歡喜。應時即發菩提之心。</p>
<p>大悲經云。佛言。我滅度後。北天竺國。有比丘名祁婆迦。修習無量種種最勝菩提善根。<span class='corr'>已</span>而命終。生于西方。過百千億世界無量壽國。于彼佛所。種諸善根。後當作佛。號無垢光。</p>
<p>菩薩生地經云。佛言。時摩差竭得不起法忍。五百清信士。二十五清信女。皆得不退轉地。壽終俱生無量壽佛清淨國。</p>
<p>淨土傳云。阿彌陀佛。與觀世音大勢至二菩薩。悲憫眾生。乘大願船。泛生死海。就此娑婆世界。呼引眾生。上大願船。送至西方。若信心肯往。雖有罪惡。亦必得生彼土。經云。佛能度一切眾生。不能度一切不信之人。葢信者一念也。身壞時惟一念而<span class='corr'>已</span>。一念到處。則無不到。況佛與菩薩。又招引人往生乎。</p>
<p>華嚴行願品云。是人臨命終時。最後剎那。一切諸根悉皆散壞。一切親屬悉皆捨離。一切威勢悉皆退失。乃至象馬車乘珍寶一切無復相隨。惟此願王。不相捨離。於一切時。引導其前。一剎那中。即得往生極樂世界。是故汝等聞此願王。莫生疑念。應當諦受。</p>
<p>藥王菩薩本事品云。聞是經典。如說修行。於此命終。即往安樂世界。阿彌陀佛。大菩薩眾。圍繞住處。生蓮華中寶座之上。</p>
<p>法華經云。若人散亂心。入於塔廟中。一稱南無佛。皆<span class='corr'>已</span>成佛道。</p>
<p>大智度論云。佛是無上法王。諸大菩薩以為法臣。諸臣所尊重者。惟佛法王也。有諸菩薩。自念往昔謗般若墮惡道。受無量苦。復經無量劫來。雖修餘行。不能得出苦海。後遇善知識。教念阿彌陀佛。即得除滅罪障。超生淨土。我今應當禮謝阿彌陀佛。何以故。父母親友人天王等。不能度我出離苦海。惟阿彌陀佛願力攝受。是以得出苦海。偈云。若人願作佛。心念阿彌陀。即得為現身。故我歸命禮。</p>
<p>無為楊傑次公。少登高科。明禪門宗旨。謂眾生根有利鈍。即其近而易知。簡而易行者。唯西方淨土。但一心觀念。仗佛願力。直生安養。<span class='note-inline'>(即淨土)</span>故華嚴經載解脫長者子云。知一切佛。猶如影像。自心如水。我若欲見安樂世界阿彌陀如來。隨意即見。是知眾生注念。定見阿彌陀佛。若生彼土。則無眾苦。般舟三昧經云。䟦陀和菩薩問釋迦佛云。未來眾生。云何得見十方諸佛。佛教令念阿彌陀佛。即見十方一切諸佛。又大寶積經云。若他方眾生。聞無量壽如來名號。乃至能發一念淨信。歡喜愛樂。所有善根。迴向願生其國者。隨願往生。得不退轉。此皆佛言也。不信佛言。何言可信。不生淨土。何土可生。蘇東坡云。次公晚年。作監司太字。畫丈六阿彌陀佛像。隨行供養觀念。至壽終時。感佛來迎。端坐而化。其辭世頌曰。生亦無可戀。死亦無可捨。太虗空中之乎者也。將錯就錯西方極樂。</p>
<p>釋迦佛在世時。有翁婆二人。用糓一斗記數。念阿彌陀佛。願生西方。佛云。我別有方法。令汝念佛。一聲得多糓之數。乃教以念西方極樂世界三十六萬億一十一萬九千五百同名同號阿彌陀佛。<span class='note-inline'>(出寶王論)</span>甞以秈糓校之。一合千八百粒。此數乃二千石之數。佛自以此教二老人。則其功德甚大可知矣。</p>
<p style="margin-left:1em"><span class='note-inline'>(真言字。本非佛國字。乃譯經者所用。人以其字難識而不讀。佛初說時。止有音聲。今存其聲音。用易識之字代之。又世間點句多差。今用藏經兩處點句一同。更不須疑。誦此呪者。阿彌陀佛。常在其頂。不令冤家為害。現世安穩。命終任意往生。若滿二十萬徧。即菩提芽生。三十萬徧。不久面見阿彌陀佛。今依藏經點句載覽)</span>。</p>
<p class="dharani">南謨阿彌多婆夜哆　拖伽哆　夜哆隸　夜哆阿彌里　都婆毗　阿彌里哆　悉躭婆毗　阿彌里哆　毗加蘭帝　阿彌里哆　毗加蘭哆　加彌膩　伽伽那　止哆加唎　娑婆訶</p>
</div>
<div class='div-other'><a id='mulu14' />
<p class='h1'>淨土起信</p><p style="margin-left:1em">王龍舒云。予徧覽藏經。及諸傳記。取其意為淨土文。無一字無所本。幸勿以人微而忽其說。欲人人共曉。故其言直而不文。</p>
<p>淨土之說。多見于日用之間。而其餘功。乃見于身後。不知者。止以為身後之事而<span class='corr'>已</span>。殊不知其大有益于生前也。何則。佛之所以訓人者。無非善。與儒教之所以訓人。何以異哉。故其以淨土為心。則見于日用之間者。意之所念。口之所言。身之所為。無適而非善。善則為君子為大賢。現世則人敬之神祐之。福祿可增。壽命可永。庸人稍知佛理者。世必目之為善人。此其效也。由是言之。則從佛之言。而以淨土為心者。孰謂無益于生前乎。或曰。從孔子之言。而以儒教為心。豈不益于生前。何必淨土哉。曰此世間法耳。非出世間法。世間法則不出于輪迴。出世間法則直脫輪迴之外。淨土既益于生前。又益于身後者。以其兼世間出世間法故也。</p>
<p>淨土之說。有理有跡。論其理。則見于日用之間。而未常離。前篇所言是也。論其跡。則見于三時一茶之頃。而不必終日泥十念法門是也。葢修持法門有九品。人人皆可以修。雖罪惡之人。佛亦不棄。迴心向善。即為善故。雖屠宰之人。放下屠刀。亦可以修。所以修者不難。亦不妨一切俗事。故在官不妨職業。在士不妨修讀。在商賈不妨販賣。在農人不妨耕種。在公門不妨事上。在僧徒不妨參禪。凡一切所為。皆不相妨。故曰。其修持工夫。見于三時一茶之頃耳。遂可以為萬萬劫不壞之資。用力甚易。而收功甚大。人何為而不修乎。及此不修。可痛惜哉。可痛惜哉。</p>
<p>人驟聞淨土之景象。多不信之。無足怪也。葢處此娑婆濁世。惟知生長于胞胎。不知彼有蓮華之化生。壽不過百年。不知彼有河沙之壽數。衣食必由于營作。不知彼有自然之衣食。快樂常雜于憂惱。不知彼有純一之快樂。遂將佛之所言。等于幻妄。而不之信。殊不思佛切戒人以妄語。必不自妄語以誑人。其言可信。無足疑者。故先賢云。佛言不信。何言可信。況自古及今。修此者感應甚多。猶不可以不信者也。</p>
<p>世有專于參禪者云。惟心淨土。豈復更有淨土。自性阿彌。不必更見阿彌。此言似是而非也。何則。西方淨土有理有跡。論其理。則能淨其心。故一切皆淨。誠為惟心淨土矣。論其跡。則實有極樂世界。佛丁寧詳復言之。豈妄語哉。人人可以成佛。所謂自性阿彌者。固不妄矣。然猝未能至此。譬如良材可以雕刻物像。而極其華麗。必加以雕刻之功。然後能成。不可遽指良材。而遂謂極物像之華麗也。又或信有淨土。而泥惟心之說。謂現前即是西方。不足生者。謂參禪悟性。超佛越祖。阿彌不足見者。皆失之矣。何則。此言甚高。竊恐不易到。彼西方淨土無貪無戀。無嗔無痴。吾心能無貪戀無嗔痴乎。彼西方淨土思衣得衣。思食得食。欲靜則靜。欲去則去。吾思衣而無衣。則寒惱其心。思食而無食。則饑惱其心。欲靜而不得靜。則羣動惱其心。欲去而不得去。則繫累惱其心。是所謂惟心淨土者。誠不易到也。彼阿彌陀佛。福重山海。力挈天地。變地獄為蓮華。易于反掌。觀無盡之世界。如在目前。吾之福力。尚不能自為。常恐宿業深重。墜于地獄。況乃變作蓮華。隔壁之事猶不能知。況乃見無盡世界乎。是所謂自性阿彌者。誠不易到也。然則吾心可以為淨土。而猝未能為淨土。吾性可以為阿彌。而猝未能為阿彌。烏得忽淨土而不修。捨阿彌而不欲見乎。故修西方。見佛而得道則甚易。若止在此世界。欲參禪悟性。超佛越祖為甚難。況修淨土者。不礙于參禪。何參禪者。必薄淨土而不修也。大阿彌陀經云。十方有無量菩薩。往生阿彌陀佛國。彼菩薩尚欲往生。我何人哉。不欲生彼。是果勝于諸菩薩乎。不仰藉阿彌陀佛慈力。往生彼國。又果勝于阿彌陀佛乎。由此言之。惟心淨土自性阿彌者。高而寡效。修未到者。誤人多矣。不若脚踏實地。持誦修行。則人人必生淨土。徑脫輪迴。與虗言無實者。天地相遠矣。</p>
<p>淨土或問云。今禪者見修淨土。鄙之為愚夫愚婦。此非鄙愚夫愚婦也。乃鄙文殊普賢馬鳴龍樹也。何以故。觀佛三昧經文殊菩薩偈云。願我命終時。滅除諸障礙。面見彌陀佛。往生安樂剎。華嚴行願品普賢菩薩偈云。願我臨欲命終時。盡除一切諸障礙。面見彼佛阿彌陀。即得往生安樂剎。起信論。馬鳴菩薩。示最勝方便。謂專意念佛。即得往生。終無有退。楞伽經。佛告大慧。大名德比丘。厥號為龍樹。初得歡喜地。往生安樂國。以上略舉四大菩薩。其餘菩薩修淨土者。不可勝紀。下劣凡夫。焉得忽淨土而不修。</p>
<p>參禪一法。固為了悟生死。而設修淨土一法。亦是令眾生了悟生死也。參禪有省。則現世了悟生死。得生淨土。則見阿彌陀佛。而後了悟生死。況即證無生忍。居不退轉地。直至成佛而後<span class='corr'>已</span>。大善知識。未甞不以此教人。初機參學人。何為薄淨土而不修乎。</p>
<p>蓮宗寶鑑云。世人稍利根。便輕視念佛。謂是愚夫愚婦勾當。彼徒見愚夫愚婦。口誦佛名。心遊千里。不知此等。是名讀佛。非念佛也。念從心心思憶而不忘。故名曰念。然人之一心。不思正則思邪。不思理則思欲。今人念念思憶五欲。不覺其非。反以念佛為非。不亦惑之甚哉。</p>
<p>人有不信因果。從而不信淨土者。夫因果烏可以不信乎。要知前世因。今生受者是。要知後世果。今生作者是。若不信此語。何不以目前之事觀之。人生所以有富貴貧賤。有苦樂勞逸。有榮辱壽夭。其禍福種種不同。雖曰天命。天豈私于人哉。葢以其人前生所為有善惡故。今生受報有禍福。是以此身謂之報身。報身者。報我前生所為故。生此身也。以其前生所為不能純乎善故。今生亦不得純受其福報。有富貴而苦夭者。有貧賤而壽樂者。有榮寵而悴辱者。如影隨形。如響應聲。纖毫不差。故云種桃得桃。種李得李。惟種時少。收穫時多。故作善惡時甚小。受禍福之報甚大。故云春種一粒粟。秋收萬顆子。人生為善惡。果報還如此。葢造化自然之理也。此理可信。則淨土之說必可信。何則。二者皆佛言也。佛誠言于因果。必不妄言于淨土。故因不信因果。從而不信淨土者。此可以解其惑矣。</p>
<p>或者疑云。此間念佛。西方七寶池中。如何便生蓮華一朵。曰此不難知也。譬如大明鏡。凡有物來。便現其影。鏡何甞容心哉。以其明而自然耳。阿彌陀佛頂中光明。清淨圓滿。自然照見十方世界。是故此間念佛。西方七寶池自然生蓮華一朵。無足疑也。或又疑念往生真言者。阿彌陀佛常住其頂。若無量世界眾生。念此真言。阿彌陀佛豈能一一徧住其頂乎。曰亦自然耳。譬如天上一月。普現一切水中。豈不自然哉。</p>
<p>人生時。父母妻子。屋宅田園。牛羊車馬。以至檯凳。器皿衣服。及細微帶索等物。不問大小色色。認為<span class='corr'>己</span>物。倉庫既盈。心猶未足。金珠<span class='corr'>已</span>多。營猶未止。舉眼動步。無非愛着。一宿在外。<span class='corr'>已</span>念其家。一僕未歸。<span class='corr'>已</span>憂其失。種種事務。無非掛懷。一旦大限到來。盡皆拋去。雖我此身。猶是棄物。況身外者乎。靜心思之。恍如一夢。古人有言。一日無常到。方知夢裏人。萬般將不去。惟有業隨身。妙哉此言也。予故用其後二句。續成一偈云。萬般將不去。惟有業隨身。但念阿彌陀。定生極樂國。葢業者。謂善業惡業。此皆將得去者。豈可不以淨土為業乎。</p>
<p>昔佛問阿難云。汝欲見地獄人否。阿難云欲見。佛云。身行惡。口言惡。意念惡。此地獄人也。葢謂人生善惡。不過身口意三業。若三業俱惡。是為純黑業。所以入地獄。若三業俱善。則為純白業。乃生天堂。若三業中。有一業善。則為雜業。亦不入地獄。故身意雖惡。而口念佛名。亦一業善。遠勝于三業俱惡。況口念佛時。又能心想佛像。則意業善。端正其身。而手提數珠。則身業善。常能善此三業。以修淨土。必上品生。或曰。人誦佛名。連稱不絕。正如呼一人。頻呼不止。其人必怒。則是專誦佛名者。未足為善也。是不然。眾生自無始以來。口業過惡。積如山海。多誦佛名。以滌蕩之。猶懼不足。豈可以稱呼常人之名為比也。況佛自開此念誦法門。所以誘掖眾生。善其口業。以漸善其身意者。至矣。其謂專誦佛名。未足為善者。世俗愚昧之說。非諸佛誘掖眾生之言。何足齒焉。</p>
<p>據佛所言。口業果報多于身意二業。以發意則未必形于外。出口則遂見矣。舉身為惡。猶有時艱阻。不若口之易發也。且如人有一言稱人或勸人。其人終身受賜。有福及子孫者。一言陷人或唆人。其人終身受害。有累及子孫者。口業豈不重哉。</p>
<p>全持齋戒。又禮佛念佛。讀誦大乘經典。解第一義。以此迴向。願生西方。必上品上生。所謂齋者何哉。不食肉。不飲酒。不淫慾。不食五辛。所謂戒者何哉。殺生偷盜邪婬。是謂身三業。妄言綺語兩舌惡口。是謂口四業。貪慾瞋恨邪見。是謂意三業。總為十戒。若修淨土者。全持十戒。加以如上文所言功德。固上品上生矣。若止持五戒。而修淨土。亦不失中品下生。或下品上生也。若又不能持五戒。豈可以不戒殺生乎。殺生為五戒之首。亦為十戒之首。亦為比丘二百五十戒之首。是不殺則為大善。殺則為大惡。故殺生不可不戒也。凡殺生以資口腹。則口腹之欲何厭。放箸之後。滋味<span class='corr'>已</span>空。而殺業具在。若殺生以待賓。賓則以平日不殺。亦無過責。況其罪<span class='corr'>己</span>自當之。經云。來而獨自來。去而獨自去。輪迴獨自行。果報獨自受。觀此則豈可為人而殺生也。若殺生以祭先祖。豈無素食清羞。孔子雖蔬食菜羮瓜。祭必齋如也。如是何有不可哉。若然香誦經。仗佛力。以為薦㧞。自得超生。故亦不在殺生也。若止能持此不殺之一戒。以修淨土。<span class='corr'>已</span>不在下品生矣。</p>
<p>楞伽經云。有無量因緣。不當食肉。眾生肉本非所宜食。以耳聞目見。慣熟不知其非。如能斷去。固為上也。如不能斷。且食三淨肉而減省。所謂不見殺。不聞殺。不為<span class='corr'>己</span>殺。是也。如食兼味。且去其一。如兩飡皆肉。且一飡以素。人生祿料有數。若此自可延壽。更當為此。眾生念誦資薦。庶可釋冤滅罪。據閻羅王告鄭鄰之言。則至誠為彼念佛。必得超度往生<span class='note-inline'>(觀音感應記云。饒州軍典鄭鄰。誤追至陰府。放還。閻王告云。汝還人間。勉力為善。汝見人殺生。但念阿彌陀佛。與觀世音菩薩。彼得受生。汝亦得福。由此推之。足以見念阿彌陀佛。誠可薦㧞亡者。增延福壽。不獨身後生西方也)</span>。</p>
<p>下品下生者。乃臨終地獄形相<span class='corr'>已</span>現。能至心十念南無阿彌陀佛。則變地獄為蓮華。亦生淨土。良由我佛慈悲至深。威力至大。故能如此。然所謂十念者。乃生前自<span class='corr'>己</span>十聲。念阿彌陀佛。非身後倩人念也。生前自念者。臨命終時。佛與菩薩。自來迎接故。亦必生淨土。或云平生殺害眾生。苦虐人民。臨死念佛。便得往生。其所殺所苦之眾生。懷冤負枉。何時而可解乎。答云。生淨土得道之後。然後度脫一切冤親。豈不勝于冤冤相報彼此無出期者乎。</p>
<p>蓮宗寶鑑云。惡人必不回心念佛。其有念佛者偽也非真念也。若真能一心念佛。即取給於臨終之十念。亦必往生。況善人一心念佛。而有不生西方者乎。我輩既修淨土。止愁不到一心不亂田地。若一心不亂。任他千譏萬謗。當巍巍不動如泰山矣。更何疑哉。</p>
<p>淨土指歸云。欲了生死。修行淨業。當發十種信心。念念不忘。決生淨土。一信佛所說法。金口誠言。真實不虗。二信凡夫在迷識神不滅。六趣循環不息。三信此土修行未得道果不免輪迴。四信未出輪迴雖生天上不免墮落。五信極樂世界眾生生者永無退轉。六信眾生發願願生淨土決定往生。七信一稱佛名能滅八十億劫生死重罪。八信念佛之人阿彌陀佛神通光明攝取不捨。九信念佛之人十方世界恒沙諸佛同以神力時常護念。十信既生淨土壽命無量一生當得無上菩提。于此十種。不能深信。生疑惑者。雖念佛不得往生。又有一種常情。謂念佛乃老年事。方當少壯未暇。及此一旦無常。措手弗及咦。莫待老來方念佛。孤墳多是少年人。今為再設方便。當少壯時。即須信向。每日早晨盥[口*敕]畢。䖍心面西。止用十念工夫。專精念佛十聲。即迴向云。願我臨命終時。往生西方極樂世界。持至半老。加功精進。亦必往生。</p>
<p style="margin-left:1em">是書廼原本龍舒。推廣至教。以補法寶之所未備。凡我善信得是書者。切宜仰體。</p>
<p style="margin-left:1em">佛祖弘慈。公諸同志。轉相勸諭。萬弗束之高閣。及等閒委棄。沉埋法寶。慢褻聖贒。罪莫可逭。戒之戒之。如有遠方善信。欲廣其傳。捐貲重刻。流播十方。功德無量。決定往生。勉之勉之。</p>
</div>
<div class='div-other'><a id='mulu15' />
<p class='h1'>淨土定式</p><p style="margin-left:1em"><span class='note-inline'>(每日早中晚三時。焚香合掌。向西頂禮。兩目上視。儼覩慈顏。先念)</span>。</p>
<p style="margin-left:1em">南謨本師釋迦牟尼佛<span class='note-inline'>(一拜)</span></p>
<p style="margin-left:1em">南謨西方極樂世界阿彌陀佛<span class='note-inline'>(一拜)</span></p>
<p style="margin-left:1em">南謨大悲觀世音菩薩<span class='note-inline'>(一拜)</span></p>
<p style="margin-left:1em">南謨大勢至菩薩<span class='note-inline'>(一拜)</span></p>
<p style="margin-left:1em">南謨一切菩薩聲聞諸上善人<span class='note-inline'>(一拜)</span></p>
<p style="margin-left:1em"><span class='note-inline'>(拜畢。復合掌頂禮。觀想<span class='corr'>己</span>身。在蓮華內。仰對阿彌陀佛丈六金身。在大蓮華金臺上。兩眉中間。向上有白毫一條八稜中空之像。隨念)</span>。</p>
<p style="margin-left:1em">南謨阿彌陀佛<span class='note-inline'>(十聲)</span></p>
<p style="margin-left:1em"><span class='note-inline'>(又觀想觀世音菩薩丈六金身。在大蓮華內。垂手接引。隨念)</span>。</p>
<p style="margin-left:1em">南謨觀世音菩薩<span class='note-inline'>(十聲)</span></p>
<p style="margin-left:1em"><span class='note-inline'>(又觀想大勢至菩薩丈六金身。在大蓮華內。隨念)</span>。</p>
<p style="margin-left:1em">南謨大勢至菩薩<span class='note-inline'>(十聲)</span></p>
<p style="margin-left:1em"><span class='note-inline'>(又觀想徧界菩薩眾俱在蓮華內。隨念)</span>。</p>
<p style="margin-left:1em">南謨一切菩薩聲聞諸上善人<span class='note-inline'>(十聲)</span></p>
<p style="margin-left:1em"><span class='note-inline'>(復頂禮念大悲菩薩讚佛懺罪廻向發願偈一徧)</span>。</p>

<div class="lg regular"><div class='lg-row'>十方三世佛　阿彌陀第一　九品度眾生</div>
<div class='lg-row'>威德無窮極　我今大歸依　懺悔三業罪</div>
<div class='lg-row'>凡有諸福善　至心用迴向　願同念佛人</div>
<div class='lg-row'>感應隨時現　臨終西方境　分明在目前</div>
<div class='lg-row'>見聞皆精進　共生極樂國　見佛了生死</div>
<div class='lg-row'>如佛度一切</div>
</div><p style="margin-left:1em"><span class='note-inline'>(念畢廻向云。弟子某䖍誦聖號。專求臨命終時。仗佛菩薩慈悲接引。往生西方極樂世界　一拜。隨觀想。<span class='corr'>己</span>身。在蓮華內。直達西方。親見我佛菩薩。良久又念)</span></p>
<p style="margin-left:1em">南謨西方極樂世界三十六萬億一十一萬九千五百同名同號阿彌陀佛<span class='note-inline'>(七徧畢)</span>。</p>
<p style="margin-left:1em"><span class='note-inline'>(迴向云。弟子某䖍誦聖號。專為超度。此南閻浮提。今生宿世。祖宗父母。伯叔兄弟。子孫妻女。宗親外戚。僕從使女。師徒朋友。恩主冤家。<span class='corr'>已</span>相識未相識。乃至所殺所食。為絲為綿之眾生。盡生極樂世界。一拜　又念)</span>。</p>
<p style="margin-left:1em">大悲呪<span class='note-inline'>(七徧)</span>　往生呪<span class='note-inline'>(七徧畢)</span>。</p>
<p style="margin-left:1em">迴向云。願我今生臨命終時。仗此二神呪力。往生西方極樂世界。隨觀想<span class='corr'>己</span>身。在蓮華內。直達西方。親見我佛菩薩。良久功畢。餘功誦彌陀經一卷。念佛千聲。或五百聲。或三百聲。隨力念之。不拘多寡。每日如此。專志修持。其往生品地必高。</p>
<p style="margin-left:1em">舊法。早中晚三時修習者。為通緇素而定也。若出家者。無事擾心。應當六時禮誦。若在家者。世事稍暇。亦須三時禮誦。再或冗忙。只早晚亦可。如萬難脫身。早晨一時斷不可缺。</p>
<p style="margin-left:1em">凡念佛者。有默持。有高聲持。有金剛持。然高聲覺太費力。默念又恐昏沉。只是綿綿密密。聲在唇齒之間。乃謂之金剛持。三者隨其意之所之。不必執定。久久自有利益。今之念佛者。只是隨口呌喊。所以不得利益。必須句句出口入耳。聲聲喚醒自心。則自有得力處矣。</p>
<p style="margin-left:1em">若有女人及愚鈍人。不能多記者。只用前段十念工夫亦可。不能誦大悲呪。只誦往生呪。或二十一徧。或四十九徧亦可。不能誦彌陀經。只隨力念佛亦可。總之用工不拘多寡。只在信向不輟。亦必往生。</p>
</div>
<div class='div-other'><a id='mulu16' />
<p class='h1'>修持要約</p><p>平時齋戒潔<span class='corr'>已</span>。清心靜慮。面西安坐。閉目默然。觀想阿彌陀佛真色金身。在西方七寶池中。大蓮華上座。其身長丈六。兩眉中間。向上有白毫一條。八稜中空。光明照耀。金色面與金色身。更不得妄有分毫他念。當令閉眼開眼。悉皆見之。如此久久念心純熟。自然感應。見佛金身。此法最為上等。葢心想佛時。此心即是佛。又勝于口念也。身後必上品上生。</p>
<p>更于行住坐臥。著衣喫飯。一切時中。默然舉念南無阿彌陀佛。即返觀自照。這念佛求生淨土的是誰。良久。又念如是參究工夫。勿令間斷。忽然親見彌陀。盡大地是個西方淨土。</p>
<p>蓮宗寶鑑云。修淨土人。凡欲入觀正念。西向一心。觀想阿彌陀佛而坐。或欲行時。一心觀想阿彌陀佛而行。或欲睡時。一心觀想阿彌陀佛而臥。功深力久。或于正觀念時。即得見之。或于睡夢中見之。但辦至誠。必如所願。</p>
<p>觀經云。觀想阿彌陀佛身相光明。如百千萬億閻浮檀金色。<span class='note-inline'>(閻浮檀金者。極大極美之金也)</span>佛身高六十萬億那由他恒河沙由旬。<span class='note-inline'>(那由他者。萬億也。由旬者。十六里也)</span>眉間白毫。如五須彌山。佛眼如四大海水。清白分明。以無緣慈。攝取眾生。兼觀想觀世音菩薩。身長八十萬億那由他由旬。身紫金色。手掌作五百億雜蓮華色。有八萬四千光。其光柔軟。以此寶手。接引眾生。次觀想大勢至菩薩身。長八十萬億那由他由旬。舉身光明。作紫金色。有緣眾生皆得悉見。隨想<span class='corr'>己</span>身亦在七寶池蓮華內。結跏趺坐。見佛菩薩。并見諸佛。蓮華滿虗空界。如此觀想。善根愈大。倘或未能。且想丈六小像亦可。</p>
<p>大悲懺文云。觀世音菩薩常白佛言。若諸眾生受持大悲神呪。不生諸佛國者。我誓不成正覺。是菩薩全以悲願度人。大勢至菩薩以念佛證無生忍。究其因地。純于念佛上用工。念念無間。打成一片。葢佛者心也。念佛念心。心心不二。佛佛皆然。一念貫通。是真淨土。念佛之旨。大略如斯。遠公祖師得是三昧。以示百二十二人及十八大賢。同修同證。思專想寂。以至究竟。</p>
<p>六祖讚云。念此一句阿彌陀佛。是萬世出世之妙道。成佛作祖之正因。此句是三界人天之眼目。明心見性之慧燈。此句是十方虗空之無際。廣大一性之圓明。此句是五千大藏之骨髓。八萬總持之要門。此句是渡苦海之舟筏。最尊最上之法門。所有四眾弟子。若要心性明朗。時時念想彌陀名號。念滿成功。徑往西方極樂世界。面見彼佛。親承授記。因誓曰。我若妄語誑眾生。自遭拔舌塵沙劫。</p>
<p>永明壽禪師四料揀云。有禪無淨土。十人九錯路。陰境若現前。瞥爾隨他去。無禪有淨土。萬修萬人去。但得見彌陀。何愁不開悟。有禪有淨土。猶如帶角虎。現世為人師。當來作佛祖。無禪無淨土。鐵床并銅柱。萬劫與千生。沒個人依怙。</p>
<p>靈芝法師云。愽地凡夫惑業纏縛。流轉五道。百千萬劫。受諸苦惱。忽聞淨土。志願求生。一日稱名。即超彼國。若人肯念阿彌陀佛。超過一切善根。何則。雖修一切福業。若無正信。求生淨土。皆為小善根也。若念阿彌陀佛。發願求生淨土。是為大善根也。</p>
<p>□□□□。□□□□。億佛念佛。現前當來。必定見佛。如染香人身有香氣。如此繫心。任運常遮一切惡念。設欲作惡。心常下耎。惡不能成。如身有香自然離臭。又復覺心微起惡念。即便憶佛。以佛力故。惡念自息。又若覺他受苦時。以念佛心。憐憫于彼。願其離苦。若斷刑獄。以念佛故。生憫念心。雖依正法。當密作願云。我行王法。非我本心。願生淨土。誓相救濟。</p>
<p>凡修淨土。須是自信自行自辦。工夫努力。向前灼然。要敵他生死始得。若也半信半疑。如何出得輪迴。若是信得及。便從今日。發大勇猛大精進。莫問會與不會。但只執持一句南無阿彌陀佛。如靠一座須彌山相似。搖撼不動。專其心。一其意。或參念。或觀念。或十念。或臆念。或默念。或禮念。念茲在茲。朝也念。暮也念。行也念。坐也念。日日時時。不要放捨工夫。如此把得定。做得主。縱遇苦樂順逆境界現前。只是念阿彌陀佛。無一念退惰心。決定要生西方極樂世界。臨命終時。定生上品。其或力量未充。應須隨力修習。朝昏禮念。縱使家緣冗繁。無忘十念稱名。猛著精彩。積功累行誓畢此生。同登淨域。方為了事。要知此事。決定不在。廣設道場。多點香燭上。決定不在有傳有授。扭揑做作上。決定不在會說會道。廣化人緣上。此等之人。所謂著事相而疎正理。順聲色而背真宗。數他寶而<span class='corr'>已</span>無半錢者也。須是以念佛為正行。而兼修福德。諸惡莫作。眾善奉行。所修一切善根。悉皆回向。願生淨土。自然善果圓成。</p>
<p>有行有願。直入無為。此乃佛祖修淨業之本也。今人皈依佛會。或為病苦。或為報親。或為消災祈福。或為修積來生。皆是了還心愿。只求富貴榮華。誇耀塵世。罕有為自<span class='corr'>己</span>生死。發願念佛。往生淨土者。如此妄想。不合佛祖本願。縱使一生修誦。錯用工夫。臨終不得往生。凡曰作福。盡屬有為。乃世間有漏之因。非出世無為之道。修行佛子。宜善思惟。一念回光。願捨娑婆。往生淨土。譬如游子。久客他鄉。復歸故里。</p>
<p>凡念佛人。塵根未淨。惡念起時。須自檢點。或有慳貪心。嗔恨心。癡愛心。嫉妬心。欺誑心。吾我心。貢高心。謟曲心。邪見心。輕慢心。能所心。及諸隨染所生一切不善之心。設或起時。急須高聲。念佛<span class='corr'>斂</span>念。歸正直下。打併淨盡。勿令相續。所有深信心。至誠心。慈悲心。謙下心。平等心。方便心。忍辱心。持戒心。喜捨心。禪定心。精進心。菩提心。及一切善心。常常守護。但能依法修持。是為淨土正行。</p>
<p>初學對治昏散之心。數息最要。凡欲坐時。先想<span class='corr'>己</span>身。在圓光中。默觀鼻端。想出入息。每一息默念南無阿彌陀佛一聲。方便調息。不緩不急。心息相依。隨其出入。勿令間斷。行住坐臥。常自密密行持。久久純熟。忽爾心眼開通。三昧現前。即是唯心淨土。</p>
<p>天台十疑論云。一切諸佛。悉皆平等。但眾生根鈍。濁亂者多。若不專心係念一佛。則心散漫。三昧難成。故專令念阿彌陀佛。即是一相三昧。寶王論云。修持一相三昧者。當于行住坐臥。係念不忘。縱令昏寐。亦係念而寢。覺即續之。不以餘業間斷。不以貪嗔等間隔。隨犯隨懺悔。念念常清淨圓明。即是一相三昧也。</p>
<p>又須發救度眾生心。發至誠心。發堅固心。發深心。加以禮拜念佛。如此則現世蒙佛加佑。身後必上品上生。救度眾生心者。願生淨土。見佛得道後。救度苦海眾生。非獨度自身也。至誠心者。直心歸向。無邪曲也。堅固心者。堅持精進。更不退轉也。深心者。用心深至直透淨土。如探海底明珠也。三世諸佛。與法界眾生。皆由心造。吾心如是。焉得不上品上生。</p>
<p>人生皆如水泡。生滅不常。或一歲二歲。或一十二十。幸而至五六十。亦為難矣。況世間無非是苦。但不思省。故不覺知。不稱意時。固為苦矣。即或稱意。亦無多時。父母妻兒。或疾病死亡。或殺傷離散。或自<span class='corr'>己</span>大限忽然而至。平生罪惡。豈得全無。自少至老。積累既多。閉眼之後。不免隨業緣去。或墮地獄。受諸極苦。或為畜生。受人宰殺。或生餓鬼。饑火燒身。或入修羅。嗔恨戰鬪。即有善業。得生天上人間。受盡福報。依舊輪迴。漂流汩沒。無有出期。惟西方淨土。最為超脫輪迴之捷徑。更得不退轉。色身難得。趂康徤時。辦此大事。當常作念云。吾自無始以來。輪迴六道。不知有此法門。故不出離。今日知之。豈可不即時下手。年高者固當急急勉力。年少者亦不可因循。平時豫備。工力純熟。臨命終時。徑生極樂世界。視死入地府見閻王。受譴責者。相去萬萬矣。況其工甚易行。盡大藏中。八萬四千法門。無如此之要捷者。而人或不知。可痛惜哉。知而不可。尤可痛惜也。</p>
<p>凡受師友之訓誨。恩地之提挈。交游之禮遇。悉皆告以淨土而為之報。以至與一切人。或一飯一茶。一言一坐。下至僕隷。有事我之勞者。皆以此告之。使脫離苦海。即一切知與不知。識與不識。皆以是化之。使共生淨土。又一切飛禽走獸蜎飛蝡動之類。遇彼宰殺受困時。皆當為念阿彌陀佛數聲。或往生呪數遍云。願汝往生極樂世界。乃至形相不可見者。亦當作是念言。如此則吾善念純熟。臨終上品上生必矣。大慈菩薩勸修西方偈云。能勸二人修。比自<span class='corr'>己</span>精進。勸至十餘人。福德<span class='corr'>已</span>無量。如勸百與千。名為真菩薩。又能過萬數。即是阿彌陀。勸人善道。名為法施。勸修淨土。又法施之最大者。</p>
<p>齋僧供佛。燒香獻花。懸旛建塔。念佛禮懺。種種三寶上崇奉。以此功德。迴向願生西方。或為世間種種利益方便善事。若為子盡孝。為兄友愛。為弟敬長。鄉黨鄰里。姻親相接。以禮相與。以恩以至。事君則盡忠。為官則盡仁。為下則勤以事上。或教導愚迷。或扶助孤弱。或濟急難。或惠貧窮。或修橋砌路。或施藥散食。或減<span class='corr'>己</span>奉養。以利他人。或臨財饒人。以自省約。或教人為善。或讚善止惡。隨力所作。世間一切善事。不拘大小。不拘多少。以此迴向。願生西方。常使一念不斷。念茲在茲。必上品上生。</p>
<p>佛言。欲修淨土。當修三福。一者孝養父母。奉事師長。慈心不殺。修十善業。二者受持三皈。具足眾戒。不犯威儀。三者發菩提心。深信因果。讀誦大乘。解第一義。勸進行者。此三世諸佛。淨業正因。三皈謂皈依佛法僧也。</p>
<p>人子于父母。服勞奉養以安之。孝也。立身行道以顯之。大孝也。勸以念佛法門。俾得往生淨土。大孝之大孝也。奉告世人。父母在堂。早勸念佛。更須教以至誠信向。一心專念。寶積經云。世尊父王。頂禮佛足。一心合掌。而白佛言。云何修行當得佛道。佛言。一切眾生皆即是佛。汝今當念西方世界阿彌陀佛。常勤精進。當得此道。觀此則知為人子者。斷當勸進父母矣。</p>
<p>呂文正公。每晨興禮佛祝云。不信三寶者。幸勿生我家。願子孫世世食祿。護持佛法。後呂氏所出。若公著。若好問。若用中。皆貴顯而奉佛。竟酬所願。況求生淨土。取必于自<span class='corr'>己</span>。而有不可必得者乎。</p>
<p>凡在家菩薩。無檀信之齋供。必須隨順正法。度日資生。或田疇力作。或市井經營。或富有家貲。或日求升斗。勤則不缺。儉則不奢。如此修行。方為佛子。所以潭州黃老常打鐵以修行。居士龐公賣笊篱而養道。喻彌陀畫像為業。戴佛菴發燭資身。可謂一日不作一日不食矣。</p>
<p>善導和尚臨終往生正念文曰。凡一切人命終。欲生淨土。須是不得怕死。常念此身多苦。不淨惡業。種種交纏。若得舍此穢身。超生淨土。受無量快樂。解脫生死苦趣。乃是極稱意之事。如脫獘衣得換珍服。但當放下身心。莫生戀著。凡遇病時。便念無常。一心待死。叮囑家人。及往來問候人。凡來我前。為我念佛。不得說眼前閒雜之話。家中長短之事。亦不須溫言相慰。祝願安樂。若病重將終之際。親屬不得垂淚哭泣。及發嗟嘆懊惱之聲。惑亂心神。失其正念。但一時同聲念佛。待氣盡良久。方可哀泣。纔有絲毫繫戀。便成罣礙。不得解脫。若得明曉淨土之人。頻來䇿勵。極為得力。若依此者。決定往生。斷無疑也。知歸子問曰。平生未念佛人。還用得否。答曰。此法僧人俗人。未念佛人用之。皆得往生。決定無疑。常見世人。平常念佛。禮讚發願。求生西方。甚是勤拳。及至臨病。却又怕死。都不說著往生淨土之事。直待氣消命盡。方始十念鳴鐘。却如賊去關門。濟何事也。生死事大。須是自家著力始得。若一念差錯。歷劫受苦。誰人相代。思之思之。若無事時。常以此法。精進受持。是為臨終大事。</p>
<p>佛言。若人命終之際。豫知時至。正念分明。洗浴著衣。吉祥而逝。光明照身。見佛相好。眾善俱見。定知此人決定往生淨土。</p>
<p>天台十疑論云。臨終念佛。名最後心。其心猛利。一念佛名。即生淨土。葢垂死時。其心猛健決定。勝于百歲行力。故能感佛來迎。即生彼土也。</p>
<p>蓮池大師曰。念佛法門不論男女僧俗。不論貴賤智愚。不論老少疲癃。但一心不亂。隨其功行大小。九品往生。故知世間無有一人不堪念佛。試為眾等言之。若人富貴。受用現成。正好念佛。若人貧窮。家小累少。正好念佛。若人有子。宗祀得託。正好念佛。若人無子。孤身自由。正好念佛。若人子孝。安受供養。正好念佛。若人子逆。免生愛戀。正好念佛。若人無病。趁身康健。正好念佛。若人有病。切近無常。正好念佛。若人年少。精神強健。正好念佛。若人年老。光景無多。正好念佛。若人處閒。心無事擾。正好念佛。若人處忙。忙裏偷閒。正好念佛。若人出家。逍遙物外。正好念佛。若人在家。知是火宅。正好念佛。若人聰明。通曉淨土。正好念佛。若人愚魯。別無所能。正好念佛。若人持律。律是佛制。正好念佛。若人看經。經是佛說。正好念佛。若人參禪。禪是佛心。正好念佛。若人悟道。道須佛證。正好念佛。普勸世人。火急念佛。九品往生。華開見佛。見佛聞法。究竟成佛。始知自心。本來是佛。</p>
<p>真歇了禪師云。捷徑法門。惟有念佛。功高易進。若不念佛而求出離者。終無所獲。普勸清信。一心念佛。求願往生。決矣不悞。</p>
<p>明教大師云。吾勸學道者。若不能頓悟。且把一句阿彌陀佛。常憶常念。常覺常照。何以故。此時縱然未悟。臨命終時。仗彼佛力。必得往生。既得往生。何愁不悟。諸仁者。要知念佛一門。實乃超出餘門之上。</p>
<p>天如祖師云。世人愚昧特甚。教他念佛往生。每自諉凡夫。如何敢望。必待來世再修。不知念佛法門。一念信心。彈指可到。總仗佛力接引。何待來生。先德云。此身不向今生度。更向何生度此身。斯言誠宜三復。</p>
<p>宗本法師。禪宗淨土難易說。今世人提公案做工夫。只期參禪悟道。不願往生淨土。此法何如。答曰。利根上智之人。可以直參實悟。略有差訛。便成大錯。何以故。參禪悟道者難。念佛往生者易。古德云。參禪要了生死。百無二三。念佛求生淨土。萬不失一。正所謂有禪無淨土。十人九錯路也。法門固有八萬四千。總不如一句阿彌陀佛。</p>
</div>
<div class='div-other'><a id='mulu17' />
<p class='h1'>淨土<span class='corr'>扶</span>迷</p>
<div class='div-other'><a id='mulu18' />
<p class='h2'>獅子峯如如顏丙勸修淨業文<span class='note-inline'>(身為苦本覺悟早修)</span></p><p>只這色身。誰信身為苦本。盡貪世樂。不知樂是苦因。浮生易度。豈是久居。幻質非空。總歸磨滅。自未入胞胎之日。寧有這男女之形。只緣地水火風假合而成。不免生老病死彫殘之苦。上無絲線可掛。下沒根株所生。虗浮如水上泡。須曳不久。危脆似草頭露。倐忽便無。長年者不過六七十以皆亡。短命者大都三二十而早夭。又有今日不知來日事。又有上床別了下床時幾多。一息不來。便覺千秋永別。<span class='note-inline'>(雪峰頌。一盞孤燈照夜臺。上床脫了襪和鞋。三魂七魄夢中去。未委明朝來不來)</span>嘆此身無有是處。奈誰人不被他瞞。筋纏七尺骨頭。皮褁一包肉塊。九孔常流不淨。六根恣逞無明。髮毛爪齒聚若堆塵。涕淚津液污如行廁。裏面盡蛆蟲聚會。外頭招蚊虱交攢。沾一災一疾。皆死得人。更大熱大寒。催人易老。眼被色牽歸餓鬼。耳隨聲去入阿鼻。口頭喫盡味千般。死後只添油幾滴。<span class='note-inline'>(長魁詩云。紅紅白白莫相瞞。無位真人赤肉團。敗壞不如猪狗相。只今便作死屍看)</span>此身無可愛惜。諸人當願出離。如何迷昧底。尚逞風流。懵懂漢猶生顛倒。或有骷髏頭上簪花簪草。或有臭皮袋畔帶麝帶香。羅衣罩了膿血囊。錦衣遮却屎尿桶。用盡奸心百計。將謂住世萬年。不知頭痛眼花。閻羅王接人來到。那更鬢斑齒損。無常鬼寄信相尋。個個戀色貪財。盡是失人身捷徑。日日飲酒食肉。無非種地獄深根。眼前圖快活一時。身後受苦辛萬劫。<span class='note-inline'>(淨土文。皮包血肉骨纏筋。顛倒凡夫認作身。到死始知非是我。從前金玉付他人)</span>一旦命根絕處。四大風刀割時。外則脚手牽抽。內則肝腸痛裂。縱使妻兒相惜。無計留君。假饒骨肉滿前。有誰替汝。<span class='note-inline'>(古頌。父母恩深終有別。夫妻義重也分離。人情似鳥同林宿。大限來時各自飛)</span>生底只得悲啼痛切。死者不免神識奔馳。前途不見光明。舉眼全無伴侶。過奈河橋。見之無不悲傷。入鬼門關。到者盡皆悽慘。世上纔經七日。陰間押見十王。曹官抱案沒人情。獄卒持叉無笑面。平生作善者。送歸天道仙道人道。在日作惡者。押入湯塗火塗刀塗。鑊湯沸若崖崩。劒樹勢如山聳。灌銅汁而徧身肉爛。吞銕丸而滿口烟生。遭剉磕則血肉淋漓。人寒氷則皮膚凍裂。身碎業風吹再活。命終羅剎喝重生。人間歷盡百春秋。獄內方為一晝夜。<span class='note-inline'>(延光集。鑊湯爐炭喧幽壞。劍樹刀山聳太清。受罪要終八萬劫獄卒牛頭始放行)</span>魂魄雖歸鬼界。身屍猶臥棺中。或隔三朝五朝。或當六月七月。腐爛則出蟲出血。臭穢則熏地熏天。胖脹不堪觀。醜惡真可怕。催促付一堆野火。斷送埋萬里荒山。昔時<span class='corr'>要</span>悄紅顏。翻成灰燼。今日荒涼白骨。變作泥堆。<span class='note-inline'>(寒山頌。胭脂畫面嬌千樣。龍麝熏衣悄百般。今日風流都不見。綠楊芳草髑髏寒)</span>從前恩愛。到此成空。自昔英雄。如今何在。淚雨灑時空寂寂。悲風動處冷颼颼。夜闌而鬼哭神號。歲久而鵶飡雀啄。荒草畔漫留碑石。綠楊中空掛紙錢。下稍頭難免如斯。到這裏怎生不醒。<span class='note-inline'>(寒山云。雀啄鴉飡皮肉盡。風吹日炙髑髏乾。目前試問旁觀者。自把形骸仔細看)</span>大家具眼。休更埋頭。翻身跳出迷津。彈指裂開愛網。休向鬼窟裏作活計。要知肉團上有真人。是男是女總堪修。若智若愚皆有分。但請迴光返照。便知本體元無。若未能學道參禪。也且勤持齋念佛。捨惡歸善。改往修來。移六賊為六神通。離八苦得八自在。便好替天行化。不妨代佛接人。對眾為大眾宣揚。歸家為一家解說。使處處齊知覺悟。教人人盡免沉淪。上助諸佛轉法輪。下拔眾生離苦海。佛言不信。何言可信。人道不修。他道難修。莫教一日換了皮。縱有千佛難救汝。火急進步。時不待人。各請直下承當。莫使此生空過<span class='note-inline'>(寒山云。百骸潰散離塵泥。一物長靈復是誰。不得此時通線路。骷髏著地幾人知)</span>。</p>
</div>
<div class='div-other'><a id='mulu19' />
<p class='h2'>天台智者大師勸修行人專修淨土</p><p>設問曰。諸佛菩薩以大悲為業。若欲救度眾生。秪應願生三界。于五濁三塗中。救苦眾生。因何求生淨土自安其身。專為自利。障菩提道。智者答曰。菩薩有二種。一者久修行菩薩道。得無生忍者。實當斯責。二者未得<span class='corr'>已</span>還。及初發心凡夫菩薩者。要須常不離佛。忍力成就。方堪處三界內。于惡世界。救苦眾生。故智度論云。具縛凡夫。有大慈心。願生惡世救苦眾生者。無有是處。何以故。惡世界煩惱強。自無忍力。心隨境轉。聲色所縛。自墮三塗。焉能救眾生。假令持戒修福。得生人中。作國王大臣。富貴自在。縱遇善知識。不肯信用。貪迷放逸。廣造眾罪。乘此惡業。一入三塗。經無量劫。從地獄出。受貧賤身。若不逢善知識。還墮地獄。如此輪迴。至于今日。人人皆如是。此名難行道也。故維摩經云。自疾不能救。而能救諸疾人。又智度論云。譬如二人各有親眷。為水所溺。一人情急。直入水救。為無方便力故。彼此俱沒。一人有方便。往取船筏。乘之救接。悉皆得脫水溺之難。新發意菩薩亦復如是。未得忍力。不能救眾生。為此常須近佛。得無生忍<span class='corr'>已</span>。方能救眾生。如得船者。凡夫無力。唯得專念阿彌陀佛。使成三昧。臨終斂念。得生決定。不疑見彌陀佛。證無生忍<span class='corr'>已</span>。還來三界。乘無生忍船。救苦眾生。廣施佛事。任意自在。故論云。遊戲地獄行者。生彼國。得無生忍<span class='corr'>已</span>。還入生死國。教化地獄。救苦眾生。以是因緣。求生淨土。此名易行道也。</p>
</div>
<div class='div-other'><a id='mulu20' />
<p class='h2'>真州長蘆慈覺賾禪師勸參禪人兼修淨土</p><p>夫以念為念以生為生者。常見之所失也。以無念為無念以無生為無生者。邪見之所惑也。念而無念生而無生者。第一義諦也。是以實際理地。不受一塵。則上無諸佛之可念。下無淨土之可生。佛事門中不捨一法。則總攝諸根。葢有念佛三昧。還源要術。示開往生一門。故經云。若人聞說阿彌陀佛執持名號。乃至是人終時。心不顛倒。即得往生阿彌陀佛極樂國土。葢以初心入道。忍力未淳。須託淨緣。以為增上。何則娑婆國土。釋迦<span class='corr'>已</span>滅。彌勒未生。極樂世界阿彌陀佛現在說法。娑婆國土觀音勢至徒仰嘉名。極樂世界彼二上人。親為勝友。娑婆國土諸魔競作。惱亂行人。極樂世界大光明中。決無魔事。娑婆國土邪聲雜亂。女色妖婬。極樂世界水鳥樹林。咸宣妙法。正報清淨。實無女人。然則修行緣具。無若西方。褊見緇流。橫生疑謗。切嘗論之。此方之人。無不厭俗舍之煩喧。慕蘭若之寂靜。故有捨家出家。則殷勤讚歎。而娑婆眾苦。何止俗舍之煩喧。極樂優游。豈止蘭若之寂靜。知出家為美。而不願往生。其惑一也。萬里辛勤。遠求知識者。葢以發明大事。決擇生死。而彌陀世尊願力弘深。一演圓音。無不明契。願參知識。而不欲見佛。其惑二也。叢林廣眾皆樂棲遲。少眾道場不欲依附。而極樂世界一生補處。其數甚多。諸上善人俱會一處。既欲親近叢林。而不慕清淨海眾。其惑三也。此方之人。上壽不過百歲。童癡老耄。疾病睡眠。常居大半。西方之人。壽命無量。一託蓮苞。便獲阿惟越致。<span class='note-inline'>(即不退轉)</span>佛階決定。可期流轉。娑婆促景。而不知淨土長年。其惑四也。若乃位居不退。果證無生。在欲無欲。居塵不塵。方能興無緣慈。運同體悲。迴入塵勞。其有淺聞單慧。或與少善相應。便謂永出四流。高超十地。詆訶淨土。耽戀娑婆。不知自是。何人擬此大權菩薩。其惑五也。若夫信佛言而生淨土。則累繫之所不能拘。劫波之所不能害。謝人間之八苦。無天上之五衰。尚無惡道之名。何況有實。唯顯一乘之法。決定無三。葢解脫之要門。修行之捷徑。無出此矣。是以了義大乘。無不指歸淨土。前賢後聖。自他皆願往生。凡以欲得度人。先須自度故也。嗚呼人無遠慮。必有近憂。一失人身萬劫深悔。故率大海眾。各念彌陀佛。則十萬遙程。不勞而至矣。</p>
</div>
<div class='div-other'><a id='mulu21' />
<p class='h2'>杭州永明壽禪師戒無證悟人勿輕淨土</p><p>設問曰。<span class='corr'>但</span>見性悟道。便超生死。何用繫念彼佛。求生他方。答曰。真修行人。應自審察。如人飲水。冷煖自知。諸仁者當觀自<span class='corr'>己</span>行解見性悟道。能如馬鳴龍樹否。得無礙辯才。證法華三昧。能如天台智者否。宗說皆通。行解兼修。能如忠國師否。此諸大士。皆明垂言教。深勸往生。葢是自利利他。豈肯悞人自悞。況往生傳所載。古今高士事跡。顯著非一。宜勤觀覽。以自照知又當自度。臨命終時。生死去住。定得自在否。自無始來。惡業重障。定不現前。此一報身。定脫輪迴否。三塗惡道。異類中行。出沒自由。定無苦惱否。天上人間。十方世界。隨意寄託。定無滯礙否。若也了了自信得及。何善如之。若其未也。莫以一時貢高却致。永劫沉淪。自失善利。將復誰尤。嗚呼哀哉。何嗟及矣。</p>
</div>
<div class='div-other'><a id='mulu22' />
<p class='h2'>蓮池大師序勸往生</p><p>世尊始成正覺。為諸有情。普演佛乘。既而機難盡投于一乘中。示三乘法。而復于三乘中。出淨土一門。今去佛日遠。進之不能發神解超聖階。退之倀倀乎有淪墜之患。而匪仗此門。其何從疾脫生死。大矣哉。可謂起末世之沉痾。必効之靈藥也。顧古之効多。今之効尠。其咎安在。則亦口淨土。心娑婆。而堅勇明悟。不及前輩云爾。昔有傳往生者。歲久滅沒。予于斷章遺跡中。摘其因果。昭灼者積之成編。俾緇素之流。確知某也。以如是解脫而生某也。以如是純一而生某也。以如是精誠之極感格而生某也。以如是大悲大願而生某也。以如是改過不吝轉業于將墮也而生。某如是上生。某如是中生下生。庶幾乎考古騐今。為淨業者左<span class='corr'>券</span>。客有過我者。閱未數傳。勃然曰。淨土唯心。心外無土。往生淨土寓言也。子以為真生乎哉。寧不乖于無生之旨。予俟其色定。徐而謂曰。談何容易。如以無生而<span class='corr'>已</span>。一切斷滅。不應尚有唯心。果悟無生。則終日生而未嘗生也。且爾<span class='corr'>已</span>盡漏心否乎。對曰不能。噫漏心未盡。則生緣未休。生緣未休。則托質有所。茫茫三界大苦海中。不生淨土而生何土。六道之匍匐。九品之逍遙。相去殆天淵矣。飾虗論而爭高。吾弗為之。即淨土而之佛乘。未嘗間隔絲毫。而奚乖之有。客乃惘然自失。亟請梓焉。</p>
</div>
<div class='div-other'><a id='mulu23' />
<p class='h2'>丞相鄭清之勸修淨土文</p><p>人皆謂。修淨土。不如禪教律。余獨謂。禪教律法門。莫如修淨土。夫真淨明妙。虗徹靈通。凡在智愚。皆具此性。故釋氏以禪教律。假設方便。使之從門而入。俱得超悟。惟無量壽佛。獨出一門。曰修行淨土。如單方治病。簡要直截。一念之專。即到彼岸。不問緇白。皆可奉行。但知為化愚俗。淺近之說。其實則成佛道捷徑之途。今之學佛者。不過禪教律。究竟圓頓莫如禪。非利根上器神領意解者。則未免墮頑空之失。研究三乘莫如教。非得魚忘筌因指見月者。未免鑽故紙之病。護善遮惡莫如律。非身心清淨表裏如一者。未免自纏縛之苦。其不由禪教律而得戒定慧者。唯淨土一門乎。方念佛時。口誦心惟。諸惡莫作。豈非戒繫念淨境。幻塵俱滅。豈非定念實無念。心華湛然。豈非慧人能屏除萬慮。一意西方。則不施棒喝而悟圓頓機。不閱大藏經而得正法眼。不持四威儀中而得大自在。不垢不淨。無纏無脫。當是時也。孰為戒定慧。孰為禪教律。我心佛心。一無差別。此修淨土之極致也。八功德水。金蓮華臺。又何必疑哉。</p>
</div>
<div class='div-other'><a id='mulu24' />
<p class='h2'>廬陵李彥弼夢記</p><p>彥弼。乾道癸巳。家染疫疾。四月五日。彥弼亦病。粥藥不進。至十九日。早夢一人褐衣神貌清癯。以手撫摩彥弼肢體。而呼令速起。彥弼惕然問曰。公何人耶。答曰。予即龍舒也。彥弼因告以疾病。雖欲支持莫能。將何以愈其疾乎。公曰。記省闕仲。雅教汝捷徑否。彥弼曰。然每日持誦阿彌陀佛不輟。公曰。汝起食白粥。即可既寤。索粥食之。病果隨愈。後見龍舒畫像。儼然如夢中見者。彥弼稔聞。居士誨人不倦。所至學者輻輳。謝君以靜逸堂待之。正月十一日。令子姪往承其教。不久回云。居士夜來講書罷。如常持誦禮佛至三鼓。忽厲聲念阿彌陀佛數聲云。佛來接我。言訖立化。是夕邦人有夢。二青衣引公向西而行。傳為勝異。居士未示寂滅前三日。徧囑諸人。勉進道業。有此後不復再見之語。自非功力精深達乎生死者。未易臻此。彥弼一病垂死。荷居士陰賜拯接。遂獲平愈。可謂生死骨肉者矣。或曰。夢因想成。然食白粥之效。安可誣也謹刻公像。并著感應事跡。用廣其傳。非敢飾辭。以惑耳目。伏冀見聞敬信。同霑利益。公姓王。名日休。字虗中。號龍舒居士云。是歲下元。廬陵李彥弼謹記。</p>
</div></div>
<p class='juan'>淨土全書卷上</p>
</div><!-- end of div[@id='body'] -->
</body></html>