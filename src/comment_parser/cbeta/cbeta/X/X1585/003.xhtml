<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈存稿</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu145' />續燈存稾卷第三</p><p class="byline">明　嗣祖沙門東吳　通問　編定</p><p class="byline">笠澤居士華亭　施沛　彚集</p><p class="head1">臨濟宗</p>

<div class='div-other'><a id='mulu146' />
<p class='h2'>大鑑下第二十世</p>
<div class='div-other'><a id='mulu147' />
<p class='h3'>臥龍先禪師法嗣</p>
<div class='div-other'><a id='mulu148' />
<p class='h4'>杭州徑山無準師範禪師</p><p>生於蜀之梓潼。雍氏。九歲依陰平山道欽出家。經書過目成誦。紹熈五年冬登具戒。明年次成都坐夏正法。遇瞎堂高弟堯首座。師請益坐禪之法。堯曰禪是何物坐底是誰。師蒙示誨晝夜體究。一日如廁有省。明年往謁佛照于育王。照問何處人。師曰劍州。照曰帶得劍來麼。師隨聲便喝。照笑曰者烏頭子也亂做。久之復至靈隱。時破菴居第一座。同游石筍菴。菴之道者請益。胡孫子捉不住願埀開示。菴曰。用捉他作麼。如風吹水自然成紋。師侍傍有省。未幾破菴過天童掃塔。師偕往。復拉月石溪同遊台鴈。至瑞巖雲巢留師分座。夜夢偉衣冠者持把茅見授。翌日明州清涼專使至。師受請入院。見所謂伽藍神。茅其姓。衣冠與疇昔所夢無異。陞堂開法。一香供破菴。三年遷焦山。期年遷雪竇。又三年被勅移育王。又三年嵩少林散席徑山。朝命以師補處。明年寺燬。師逆知其數。不動容經意。是年冬十月有旨召入內廷。上御修政殿引見。師奏對詳明。上為色動。賜金襴僧伽黎。復宣詣慈明殿陞座說法。上埀簾而聽。賜佛鑑禪師號。三年寺成。閱六年復燬。而多助雲至。不數年復還舊觀。去寺四十里築室百楹。接待雲水。頟曰萬年正續。正續西數百步結菴一區為歸藏所。上建重閣。祕藏後先所賜御翰。敞室東西偏奉祖師與先世香火。遇始生日為飯僧佛事以贊冥福。葢蜀亂。師之先祀遂絕。祠奉以旌孝慕。上聞嘉歎。僧問。趙州和尚道。三十年前在南方行脚火爐頭有箇無賓主話。直至如今無人舉著。此意如何。師曰舌頭拖地。僧曰畢竟如何是無賓主話。師曰言滿天下。僧曰。祇如玄沙聞得乃曰。者老漢脚跟未點地在。又作麼生。師曰一坑埋却。僧曰。可謂焦磚打著連底凍。赤眼撞著火柴頭。師以拄杖劃一劃。上堂。五峯門下百種全無。禪牀迫窄堂供蕭疎。脚下踏著底破磚頭碎瓦片。面前撞見底王獦獠李麻胡。恁麼薄福住山。真箇孤負老胡良久。雖然如是。更點分明。上堂。一夏<span class='corr'>已</span>滿無事不辦。遂府盋盂。卭州磁碗。上堂。靈山指月。曹溪話月。遞代相傳。證龜成鼈。範上座尋常一張口挂在壁上。今日無端入者行戶。未免拈出多年曆日說似諸人。且要郭大李二鄧四張三知得。江南兩浙春寒秋熱。示眾。若論箇事直是省要。柰何諸人自作艱難自作障礙。所以尋常東廊西廊見諸人和南問訊。山僧便乃低頭相接。其實無他。只要諸人識得長老是西川隆慶府人氏。若也識得。便與諸人打些鄉談說些鄉談。如今且未說你識得長老。且各自知得自家鄉貫也得。淳祐戊申秋師築室明月池上。榜曰退耕。乞老于朝而舊疾適作。三月旦陞堂示眾曰。山僧既老且病。無力得與諸人東語西話。今日勉強出來將從前所說不到底。盡情向諸人面前抖擻去也。遂起身抖衣曰。是多少。十五日集兩序區畫後事。親書遺表及遺書十數。言笑如平時。其徒以遺偈為請。乃執筆疾書曰。來時空索索。去也赤條條。更要問端的。天台有石橋。移頃而逝。停龕二七日。上遣中使降香賜幣。奉全身塟于正續之側。墖曰圓照。</p>
</div>
<div class='div-other'><a id='mulu149' />
<p class='h4'>江州雲居即菴慈覺禪師</p><p>上堂。舉雪峰因閩王問擬欲葢一所佛殿去時如何。峰曰大王何不葢取一所空王殿。王曰請師樣子。峰展兩手。雲門曰。一舉四十九。師頌曰。空王殿樣子。雪峰展兩手。添得老韶陽。一舉四十九。總是面南看北斗。讚船子和尚偈曰。三十餘年在藥山。鬼家活計豈能傳。當時不得夾山老。你且柰煩撐破船。舉葉縣省禪師因僧問如何是密用心處。縣曰閙市裏輥毬子。曰意旨如何。縣曰普請大家看。頌曰。輥毬閙市大家看。一陣清風吹面寒。定亂不須雙刃劍。活人何必九還丹。師甞遊雲居。夜宿瑤田莊。夢安樂神告曰。師於此山只有一粥之緣。明日午後到山晚參罷。會旦過。有二僧相毆。新到例遭擯逐。師竊訝之。後數年雲居虗席。州符起師補處。師忻然承命。且徵前夢。至瑤田莊而寂。</p>
</div>
<div class='div-other'><a id='mulu150' />
<p class='h4'>明州大慈獨菴道儔禪師</p><p>贈製鞋匠偈曰。透底工夫做<span class='corr'>已</span>圓。須知密處自心傳。脚跟著地隨他轉。踏到驢年也未穿。</p>
</div>
<div class='div-other'><a id='mulu151' />
<p class='h4'>杭州靈隱石田法薰禪師</p><p>眉山彭氏子。生而慧敏。三四歲時見佛僧即知禮敬。年十六往從丹稜石龍山法寶院智明出家。二十二薙髮受具戒。遂游方至石霜禮雷遷塔。述偈曰。一念慈容元不隔。何須特地肆乖張。平高就下婆心切。惱得雷公一夜忙。師名由是大著。聞穹窿破菴先禪師道望。遂往叩。菴一見知為法器。室中舉世尊拈華迦葉微笑話。師曰。焦磚打著連底凍。赤眼撞著火柴頭。菴異之。每於日用語默不少假借。師於是決志依棲。與無準範日相激礪。久乃辭去。復遍遊諸老門庭。靈隱松源嶽淨慈肯堂充華藏遯菴演咸稱賞之。後出世蘇之高峯。次遷寒山。鍾山虗席廟堂奏師補處。寶慶初遷淨慈。端平二年復遷靈隱。上堂。一徑直。二周遮。衲僧會得萬別千差。庭前閒縱目。春盡尚餘華。老胡不合過流沙。拍膝一下便下座。上堂。大道體寬無易無難。相頭買帽此土西天。上堂。識得心。山嶽沉。握金成土握土成金。脚前脚後現成行貨。少室峯前交點不過。上堂。石中有玉。沙裏無油。德山臨濟未出常流。却憶寒山子。時臨古渡頭。上堂。見聞覺知行住坐臥。眨上眉毛早<span class='corr'>已</span>蹉過。赤脚唱山歌。路上無人和。上堂。把定重關。諸人性命在山僧手裏。放開一綫。山僧性命在諸人手裏。而今也不把定也不放開。山僧即是諸人諸人即是山僧。三十年後莫道蔣山和泥合水。示眾。劍刃翻身猶是鈍。屋頭問路太無端。楚雞不是丹山鳳。何必臨風刷羽翰。淳祐甲辰三月望示徒曰。但得本莫愁末。喚什麼作本。喚什麼作末。松柏千年青。不入時人意。牡丹一日紅。滿城公子醉。山僧恁麼道。若有不肯底。是我同參。弟子師俊繪師像求贊。有曰末後一句分付廚山。眾訝之。先是師甞建接待院於西溪。曰寶壽。明日忽示疾。又明日退歸寶壽趣辦終焉計。訣眾而逝。窆全身于院後。壽七十五臘五十三。師五遷望剎。閱三十有二年。撙節而足用。審量而計功。雖有大興建。一毫不以干人。而土木金碧在處成就云。</p>
</div></div>
<div class='div-other'><a id='mulu152' />
<p class='h3'>靈隱嶽禪師法嗣</p>
<div class='div-other'><a id='mulu153' />
<p class='h4'>明州天童滅翁天目文禮禪師</p><p>杭之臨安人。姓阮氏。家天目山之麓。又號天目云。師生六歲携籃隨母採桑。俄念携之者誰邪。遂有出家志。年十六依真相寺智月剃落。往淨慈參混源。源舉現成公案放汝三十棒話不契。復謁育王。佛照問恁麼來者那箇是汝主人公。師豁然領旨。一日照問是風動是幡動者僧如何。師曰物見主眼卓豎。照曰不是風動不是幡動甚處見祖師。師曰揭却腦葢。照喜其俊邁命典書記。久之返浙西聽一心三觀于上天竺。時松源嶽唱道饒之薦福。室中問僧不是風動不是幡動。擬議即棒出。師聞之頓忘知解。遂往見之。蒙印可。得盡其旨。辭去巡禮江淮間祖塔。時浙翁琰主蔣山挽師充立僧首座。嘉定五年約齋張公鎡請師開法臨安慧雲。一香為松源嗣。次遷溫之能仁。未幾退歸西丘。節齋趙公慕師高行微服過訪。師亦不問其姓名與語終日而去。翌日奏請師住持淨慈。室中每舉南山筀筍東海烏鱡話。學者擬議師便打。莫有湊泊之者。後遷福泉。陞住天童。上堂。法不孤起仗境方生。境既不生法從何立。龍湫瀉千尺瀑布且不是。境鴈峯聳萬丈高寒且不是法。明眼衲僧到者裏合作麼生。直饒倜儻分明。山僧棒折。也未放在。何故。殺人刀活人劍。上堂。事事無礙。青山掩映斜陽外。法法無差。櫩前古木閙羣鴉。君不見。太原孚上座走天涯。<span class='corr'>揚</span>州五更聞畫角。吹斷落梅華。直至如今未到家。上堂。舉楞嚴經諸可還者自然非汝不汝還者非汝而誰。頌曰。不汝還兮復是誰。殘紅流在釣魚磯。日斜風定無人掃。燕子銜將水際飛。冬至上堂。黃鍾纔起時。九數從頭數。相將幽谷鶯啼。次第雕梁燕語。田父祭勾芒。叢祠敲社鼓。農父狎牛郎。村姑教蠶婦。光陰老盡世間人。冬至寒食一百五。宏智禪師忌上堂。夜明簾外。寶鑑堂前。元無兼帶。豈有偏圓。正恁麼時。畢竟誰居正位。古渡無人霜月冷。蘆華風靜鷺鷥眠。上堂。長頸鳥。喬林不棲橫飛天外。穴鼻牛。山田耕了直上峯頭。天下衲僧仰望不及。何故。嘉州打大象。上堂。投子和尚道。迎之不見其首。隨之罔眺其後。大似徐六擔板。天童則不然。仰之彌高。俯察非遙。橫塘宿鷺斜飛起。幾隻銀瓶挂樹腰。上堂。眾生本不曾迷。夜闌鷄向五更啼。諸佛本不曾悟。秋清鴈度長空去。拍膝一下。西窻昨夜月華明。淳颷<span class='corr'>已</span>到梧桐樹。元宵上堂。昨夜摩騰法師徧點蓮燈助佛光明。直得善信真人失却光彩。太白龍王出來道。我從龍種上尊王佛時住此山。未聞有者箇消息。於是空中打箇閃電。變作滿天黑風暴雨。還委悉麼。我見燈明佛本光瑞如此。僧問牛頭未見四祖時如何。師曰牛頭。曰見後如何。師曰牛頭牛頭。僧問和尚見佛照時如何。師曰石中有玉。曰見松源後如何。師曰沙裏無油。有來上座入方丈曰某甲有狀告投和尚。師曰對頭在那裏。來曰和尚便是。師曰老僧與汝有甚麼冤讐。來無語。師捉住曰冤家冤家。新到相看師問汝名甚麼。僧曰智虎。師退身作怕勢。僧擬議。師便歸方丈。僧問。觀方知彼去去者不至方。意旨如何。師曰前不搆村後不迭店。佛光法照首依師於梁渚。師令往下竺參北峯印公示偈曰。送子參尋有鷲山。諸方多是落前三。自從開異歸同後。圓旨於今亦倦譚。揀境分明妙藥方。餘之分別更須忘。晚風吹落殘紅片。休向枝頭覓舊香。叢林至今傳誦。師尤邃于易。乾淳諸儒大闡道學。師與之遊。直示心法。朱晦庵問毋不敬。師叉手示之。楊慈湖問不欺之力。師答以偈曰。此力分明在不欺。不欺能有幾人知。要明象兔全提句。看取升階正笏時。其曉人類如此。師所閱五剎。通不過八九年。而得閒之歲月多逍遙於梁渚之西丘。羣衲參叩無異領眾時也。將入寂謂侍者曰。誰與我造箇無縫塔。者曰請師塔樣。師良久曰盡力畫不出。遂怡然脫去。闍維弟子收舍利并遺骨祔葬于應菴塔左。壽八十四臘六十八。</p>
</div>
<div class='div-other'><a id='mulu154' />
<p class='h4'>溫州江心石巖希璉禪師</p><p>潮陽馬氏子。上堂。舉廣慧璉禪師與祕監楊公大年夜話次。慧曰祕監曾與甚人道話來。公曰某曾問雲巖諒監寺。兩箇大蟲相齩時如何。諒曰一合相。某曰我祇管看未審恁麼道。還得麼。慧曰者裏則不然。公曰請和尚別一轉語。慧以手作拽鼻勢曰者畜生更[跳-兆+孛]跳在。公於言下脫然無疑。述偈曰。八角磨盤空裏走。金毛師子變作狗。擬欲將身北斗藏。應須合掌南辰後。師曰。內翰攀南辰倚北斗。廣慧轉天關翻地軸。寥寥千古許誰知。斷絃須是鸞膠續。僧問。昔日佛照光禪師因宋孝宗宣問。釋迦佛入山六年所成何事。光曰將謂陛下忘却。此意如何。師答以頌曰。大根大器大熏修。瞥轉機輪向上頭。萬億斯年惟一佛。雪山元不隔龍樓。</p>
</div>
<div class='div-other'><a id='mulu155' />
<p class='h4'>台州瑞嵒雲巢岩禪師</p><p>作經題[米-木+八]字偈曰。以字不成八字非。當陽拈起大家知。釋迦老子舌無骨。黃葉將來嚇小兒。頌靈雲見桃華話曰。三月桃華爛熳紅。靈雲打失主人翁。隨邪逐惡玄沙老。半是真情半脫空。</p>
</div>
<div class='div-other'><a id='mulu156' />
<p class='h4'>華藏無礙覺通禪師</p><p>青苗會上堂。破一微塵出大經。鳶飛魚躍更分明。不將眼看將心看。<span class='corr'>已</span>是重敲火裏冰。淹黑豆。昧平生。直須劫外話豐登。繰成白雪桑重綠。割盡黃雲稻正青。</p>
</div>
<div class='div-other'><a id='mulu157' />
<p class='h4'>杭州淨慈谷源道禪師</p><p>舉丹霞然初參石頭剗佛殿前艸公案。頌曰。石頭剗艸驗英豪。懵懂丹霞眼不高。若解轉身行活路。至今應不累兒曹。</p>
</div>
<div class='div-other'><a id='mulu158' />
<p class='h4'>湖州道場北海悟心禪師</p><p>舉黃檗在鹽官殿上禮佛次。時唐宣宗為沙彌問曰。不著佛求不著法求不著僧求。長老禮拜當何所求。檗曰。不著佛求不著法求不著僧求。常禮如是事。彌曰用禮何為。檗便掌。彌曰太麤生。檗曰者裏是什麼所在說麤說細。隨後又掌。頌曰。曾施三掌觸君王。佛法何曾有寸長。麤行沙門封斷際。至今無地著慚惶。舉唐文宗蛤蜊因緣。頌曰。合水和泥底事忙。被渠點破大乖張。雖然契得君王意。爭奈全身入鑊湯。</p>
</div>
<div class='div-other'><a id='mulu159' />
<p class='h4'>明州雪竇大歇仲謙禪師</p><p>義烏應氏子。幼見傅大士心王銘矢志出家。初參息菴。菴器而抑之曰。汝儒者習氣不除。焉能學道。要到大休大歇田地如木偶人去。師蒙激發益自奮勵。朝夕孳孳不懈。一日忽然有省。遂以大歇自名。後依松源嶽。一日室中舉祕魔擎叉話。師豁然大悟。上堂。舉應菴和尚問密菴如何是正法眼。密曰破沙盆。頌曰。白玉琢成泥彈子。黃金鑄就銕崑崙。千年滯貨無人買。未免如今累子孫。送維那偈曰。興化當年打克賓。叢林千載話猶存。雲黃有棒且高閣。只麼煎茶送出門。</p>
</div>
<div class='div-other'><a id='mulu160' />
<p class='h4'>諾菴肇禪師</p><p>舉松源示眾曰。明眼衲僧因甚打失鼻孔。有賊無贓。[○@●]頌曰。殺人一萬損三千。獨弄單提機不全。萬頃滄波明月夜。一聲短笛釣魚船。題二祖贊曰。覓心無處自欺謾。甘受齊腰深雪寒。三拜起來依位立。誰知徧界是波瀾。華亭懷古偈曰。活計都盧一釣舟。錦鱗入手便抽頭。我來不覩師親訓。柳岸依依蘸碧流。</p>
</div>
<div class='div-other'><a id='mulu161' />
<p class='h4'>湖州道場運菴普岩禪師</p><p>題趙州像贊曰。無端提起七斤衫。多少禪人著意參。盡向青州做窠窟。不知春色在江南。舉洞山冬夜喫果子公案。頌曰。洞山玷辱家風。首座埋沒自<span class='corr'>己</span>。雙雙繡出鴛鴦。千古扶持不起。</p>
</div>
<div class='div-other'><a id='mulu162' />
<p class='h4'>蘇州虎丘蒺藜曇禪師</p><p>初住四明延慶。遷蘇之穹窿震澤普濟鎮江甘露真州長蘆。後至虎丘。上堂。舉僧問香林如何是衲衣下事。林曰臘月火燒山。師曰。兔子何曾離得窟。若有人問延慶如何是衲衣下事。只對他道。就船買得魚偏美。踏雪沽來酒倍香。上堂。念念釋迦出世。時時彌勒下生。頓超天地未分之前。不歷階梯掀翻寶所。便恁麼去。可以開無量法門。可以演百千妙義。驀拈拄杖卓一下。無量法門百千妙義盡向者裏百雜碎了也。還知虎丘落處麼。靠拄杖。祖禰不了。殃及兒孫。頌靈雲見桃華話曰。三月桃華是處開。靈雲雙眼盡塵埃。謝郎重整釣鼇手。未免將身一處埋。</p>
</div>
<div class='div-other'><a id='mulu163' />
<p class='h4'>台州瑞岩少室光睦禪師</p><p>上堂。舉曹山霞禪師因僧侍立次。山曰道者可煞熱。曰是。山曰祇如熱向甚麼處回避。曰向鑊湯爐炭裏回避。山曰祇如鑊湯爐炭裏又作麼生回避。曰眾苦不能到。師頌曰。瞎却頂門三隻眼。鑊湯爐炭裏優遊。若言眾苦不能到。端的何曾有地頭。題四祖像贊曰。破頭峰頂紫雲飛。三却天書老翠微。滯貨雖然無用處。不應分付小孩兒。</p>
</div>
<div class='div-other'><a id='mulu164' />
<p class='h4'>鎮江府金山掩室善開禪師</p><p>上堂。舉密菴破沙盆話。頌曰。法眼拈來早自謾。無端錯對破沙盆。而今徧界難遮掩。殃害叢林及子孫。</p>
</div>
<div class='div-other'><a id='mulu165' />
<p class='h4'>明州雪竇無相範禪師</p><p>上堂。舉趙州和尚曰。纔有是非紛然失心。還有答話分也無。僧舉似洛浦。浦扣齒。又舉似雲居。居曰何必。僧回舉似趙州。州曰南方大有人喪身失命。僧曰請和尚舉。趙州方舉前話。僧指旁僧曰者箇師僧喫却飯了作恁麼語話。師頌曰。坐底見立底。立底見坐底。咄哉老趙州。白日眼見鬼。</p>
</div>
<div class='div-other'><a id='mulu166' />
<p class='h4'>祕監陸游居士</p><p>字務觀。號放翁。山陰人。甞謁松源和尚於靈隱。從容問曰心傳之學可得聞乎。源曰既是心傳豈從聞得。士點首默契。呈偈曰。幾度驅車入帝京。逢僧一例眼雙青。今朝始見宗門別。說有言無要眼聽。</p>
</div></div>
<div class='div-other'><a id='mulu167' />
<p class='h3'>薦福生禪師法嗣</p>
<div class='div-other'><a id='mulu168' />
<p class='h4'>杭州徑山癡絕道沖禪師</p><p>武信長江荀氏子。母郭。生而豐上短下。資性絕人。稍長以進士業應詔不利。遂於梓州妙音院從修證受業。遊成都講肆習經論。紹熈壬子出峽回翔荊楚間。時松源嶽唱道于饒之薦福。師往謁。以歲饑不受。會曹源生出世妙果。師造見。聆入門語有省。參堂俾侍香。朝夕老拳痛棒不少貸。平生知見至是多無影響。曹源徙龜峯師侍行。又三年以偈辭游浙。其言曰。尚餘窮相一雙手。要向諸方痒處爬。至京值松源主靈隱。師復依之。嘉定己卯由徑山第一座應嘉禾光孝請。法嗣曹源。是時此菴元覺菴即逢菴原無相範石谿月等皆在會中。道聞于朝。忠獻衛王以堂帖除蔣山。蔣山諸莊皆瀕江易澇。下田多無秋。師忍饑鳴道行乞養士。居十有三載無倦色。嘉熈己亥侍郎東畎曹公豳帥閩。聞師道望以皷山來聘。未行。雪峯牒至。領事半年而天童詔下。眾集如海。育王虗席。攝住持事。往來兩山。上堂。天童用底來育王用不著。育王用底歸天童用不著。雖然如是。用不著處用有餘。一箭雙鵰隨手落。結夏上堂。圓覺伽藍塵塵有路。坐斷去來頓空今古。那裏十三者邊十五。後先不差毫髮許。堪笑黃面瞿曇。至今不知落處。上堂。有一人一念頓證墮在佛數。有一人累劫闡提不願成佛。且道那箇合受人天供養。良久曰。蝶穿芳徑雙眉溼。蜂掠殘華兩股肥。上堂。盡乾坤大地。無絲毫許大。是汝諸人橫擔拄杖繞四天下行脚。道我無處不到無事不知。且道西天那爛陀寺戒賢論師今日說甚麼法。便下座。上堂。僧問。心佛及眾生。是三無差別。如何是過去心。師曰放待冷來看。曰如何是現在心。師曰你問我答。曰如何是未來心。師曰後次上堂向你道。曰如何是過去佛。師曰去年梅。曰如何是現在佛。師曰今歲柳。曰如何是未來佛。師曰顏色馨香依舊。曰如何是過去差別智。師以拂子擊禪牀左邊。曰如何是現在差別智。師以拂子擊禪牀右邊。曰如何是未來差別智。師以拂子中間點一點。僧曰。心佛眾生無向背。十方剎海一毫收。便禮拜。師曰。過去心不可得。現在心不可得。未來心不可得。三世既不可得。喚甚麼作差別智。若人見得徹去。三世諸佛無一時不在諸人頂[寧*頁]上轉大法輪。更來者裏挨肩竝足討什麼盌。下座。以拄杖一時打散。未幾被旨遷徑山。一日忽陞座辭眾。舉世尊臨入涅槃告眾曰。汝等善觀吾紫磨金色之身。瞻仰取足毋令後悔。今日即有明日即無。師曰。世尊四十九年作盡伎倆。及至臨行之際。求生不得求死不得。山僧今日要行便行要去便去。八臂那吒攔不住。至夜分起坐。移頃而逝。壽八十二臘六十一。茶毗舍利五色者無數。遵遺命奉骨歸葬金陵玉山菴。學者分其半塔於菖蒲田。</p>
</div></div>
<div class='div-other'><a id='mulu169' />
<p class='h3'>天童鏡禪師法嗣</p>
<div class='div-other'><a id='mulu170' />
<p class='h4'>杭州淨慈清溪沅禪師</p><p>上堂。達磨西來一坐具地。被他神光禮了三拜一時占了。致令後代兒孫各自分疆列界。衲僧家撥艸瞻風朝吳暮越。南天台北五臺。拄杖頭艸鞋底。還曾踏著也未。良久曰。切忌踏著。</p>
</div>
<div class='div-other'><a id='mulu171' />
<p class='h4'>荊州公安虎溪錫禪師</p><p>上堂。心心淺處實甚深。道道幽遠無人到。急行踏不著。緩行成錯過。少林幾坐華木春。却憶西來胡達磨。</p>
</div>
<div class='div-other'><a id='mulu172' />
<p class='h4'>福州西禪月潭圓禪師</p><p>開爐上堂。人人盡守甕中天。地覆天翻我不然。直下一槌星火迸。螺江燒却謝郎船。讚豬頭和尚曰。血淋淋。古佛心。幾回提起。誰是知音。</p>
</div>
<div class='div-other'><a id='mulu173' />
<p class='h4'>明州育王寂窻有照禪師</p><p>福之閩縣鄧氏子。從九峯榕菴慧公得度。時枯禪唱道怡山。師往見之。一日禪問曰。自從一見桃華後。直至如今更不疑。那裏是他不疑處。師大笑趨出。禪深肯之。禪遷靈隱師掌內記。<span class='corr'>已</span>而復見大梅石嵒虎丘蒺藜鄮峯無準徑山大歇。諸老皆深器重。以母老歸省。雪峯癡絕留掌記室。閩帥趙公汝愚飫師名。請開法東山大乘。移福之黃檗。時左史竹溪林公希逸從師論心法。拳拳服膺。有詩曰。老來得友如師。少別去伊。誰伴我閒。朝命補江心。後遷玉几。適災變。竭力興建。謁平章賈魏公。聞奏朝廷。降金帛鼎。建舍利寶塔。僧問如何是佛。師曰八吉祥。曰如何是法。師曰六殊勝。曰如何是僧。師曰面目現在。上堂。六塵不惡還同正覺。鵶鳴鵶鵶鵲噪鵲鵲。江北江南潮生潮落。春風三月華艸香。善財何處尋樓閣。喝。上堂。如何是道。木頭。如何是禪。碌磚。古德與麼垂示。十箇五雙恬不為事。殊不知正抓著鄮峯痒處。何故。建造殿宇。恰用得著。</p>
</div>
<div class='div-other'><a id='mulu174' />
<p class='h4'>泉州法石愚谷智禪師</p><p>山居偈曰。栗色伽黎千百結。倚松捫腹看雲飛。有人問我居山趣。向道春深筍蕨肥。</p>
</div>
<div class='div-other'><a id='mulu175' />
<p class='h4'>報恩太古先禪師</p><p>上堂。若論此事。不涉心思意想。非干默照忘懷。要得洞然明白。須是汗下一回。且道汗下後如何。驀喚侍者將扇子來。上堂。夜冷清霜重。風來寒更多。因循時節過。自<span class='corr'>己</span>事如何。拍禪牀。不是知音者。如何舉向他。上堂。衲僧家游方行脚撥艸瞻風。第一須識路徑始得。路徑不錯。東西南北到處為家。稍涉迂回。五里單牌十里雙堠。那裏更在那裏。擲下拄杖。看脚下。</p>
</div>
<div class='div-other'><a id='mulu176' />
<p class='h4'>岊翁淳禪師</p><p>佛誕偈曰。毗嵐毒種毒華開。添得雲門醉後盃。今日柯橋風色惡。淡烟疎雨洗黃梅。<span class='note-inline'>(雜毒海載此偈是西嵒作。誤也)</span></p>
</div></div>
<div class='div-other'><a id='mulu177' />
<p class='h3'>隱靜柔禪師法嗣</p>
<div class='div-other'><a id='mulu178' />
<p class='h4'>蘇州虎丘雙杉元禪師</p><p>舉宋太宗夢神人勸發菩提心。次日問廷臣。菩提心作麼生發。羣臣無對。雪竇代曰實為今古罕聞。別峯印代曰王言如絲其出如綸。師頌曰。萬里謳歌聖化成。條風塊雨樂樵耕。不因嵩嶽三呼後。無象誰知真太平。冷泉兩廊畫壁頌曰。一一塵中堅密身。改頭換面轉精神。誰知東壁打西壁。總是靈山會上人。</p>
</div></div>
<div class='div-other'><a id='mulu179' />
<p class='h3'>徑山珍禪師法嗣</p>
<div class='div-other'><a id='mulu180' />
<p class='h4'>杭州徑山元叟行端禪師</p><p>族臨海何氏。世業儒。母陳氏。師生而秀拔。幼不茹葷。年十二從族叔父茂上人得度于餘杭化城院。十八受具戒。一切文字不由師授。初參藏叟於徑山。叟問甚處人。師曰台州。叟便喝。師展坐具。叟又喝。師收坐具。叟曰放汝三十棒參堂去。師於言下豁然頓悟。一日侍立次。叟曰吾泉南無僧。師曰和尚聻。叟便棒。師接住曰莫道無僧好。叟頷之。命入侍司。洎叟告寂。師至淨慈依石林。鞏處以記室師。嘗自稱寒拾里人。橫川珙居育王。以偈招曰。寥寥天地間。獨有寒山子。師竟不渡江。謁覺菴真於承天。後參雪巖欽於仰山。巖問何處來。師曰兩浙。巖曰因甚語音不同。師曰合取臭口。巖曰。獺徑橋高。集雲峯峻。未識書記在。師拍手曰鴨吞螺螄眼睛突出。巖笑。顧侍者點好茶來。師曰也不消得。居三歲而巖逝。乃還浙右。徑山請居第一座。大德庚子出世湖之資福。特旨賜號慧文正辨禪師。中書平章事張閭公任行宣政院使。首舉師主中天竺。開堂日公率僚屬躳詣座下。皇慶壬子遷靈隱。有旨設水陸大會于金山。命師陞座說法。事竣入覲。加賜佛日普照。陛辭南歸養高于梁渚之西丘。至治壬戌徑山虗席請師補處。師三被金襴之賜。二十年間足不越閫。而慕其道者鱗萃。至無所容。僧問如何是正法眼。師曰十字街頭石敢當。曰只者便是麼。師曰月似彎弓少雨多風。上堂。舉僧問趙州狗子還有佛性也無。州曰無。又僧問狗子還有佛性也無。州曰有。師曰。若以無為究竟。後來因甚道有。若以有為諦當。前面因甚道無。者裏捉敗趙州。許你天上天下。上堂。心不是佛。兔馬有角。智不是道。牛羊無角。驀拈拄杖畫一畫。一夜落華雨。滿溪流水香。上堂。秋風涼。秋夜長。未歸客。思故鄉。拍禪牀。自是不歸歸便得。五湖煙景有誰爭。上堂。邊戍朝鳴角。空山夜答鐘。人人皆共聽。何處不圓通。元宵上堂并謝監收浴主維那。千粒萬粒從一粒生。只者一粒從甚麼處生。千燈萬燈從一燈起。只者一燈從甚麼處起。識得一燈千燈萬燈燈燈不疑。識得一粒千粒萬粒粒粒無礙。三脚驢子弄蹄行。踏破無邊香水海。拈拄杖卓一下。頂門也少者一下不得。師嘗勘一新到曰何方聖者甚處靈祗。僧曰臨朕碪。師曰杜撰禪和如麻似粟。參堂去。又勘一僧曰。棋盤石斫破你腦門。盋盂池浸爛你脚板。僧擬答。師便喝。又勘一僧曰。擘開華嶽連天秀。放出黃河徹底清。即且置。平實地上道將一句來。僧擬開口。師便打。師以呵叱怒罵為慈誘之誨。以不近人情行大公之道。師之利他皆陰為之。沒齒不言。師生於宋寶祐乙卯。以至正辛巳八月四日示微疾。沐浴更衣書偈訣眾曰。本無生滅焉有去來。冰河發焰。鐵樹華開。投筆垂一足而化。留龕七日顏色如生。世壽八十八僧臘七十六。以是月十一日奉全身葬于寂照塔院。</p>
</div></div>
<div class='div-other'><a id='mulu181' />
<p class='h3'>淨慈穎禪師法嗣</p>
<div class='div-other'><a id='mulu182' />
<p class='h4'>溫州江心一山了萬禪師</p><p>族臨川金氏。貌瘠而弱。年十五業程文有聲。然素志出家。弱冠從金谿常樂院思仁者祝髮。俄有靈芝產戶樞。及游方。謁偃溪聞荊叟珏簡翁敬。諸老皆相脗合。東叟領南屏命師掌記。偶經神祠見紙灰旋起。脫然忘所證。亟以白叟。叟詰之。遂蒙印可。遊天台。眾請開法寒岩。瓣香嗣東叟。踰三年遷仙居紫籜。又十年遷疎山。當道議不合即撾退。未幾江淮總統會諸山以開先迎師。師涖事。叢林鼎新。又十年陞住江心。少不適意又輒棄去。寺眾數百懇留。隨至馮公嶺。各涕泣而去。會廬山月㵎明公遣舟迎師歸東溪。明公示寂。開先之眾復以請。師方却之。眾哀懇不以寺事累師。惟乞訓徒。上堂。靜悄悄。閙浩浩。渾不涉階梯。<span class='corr'>已</span>踏向上道。萬里無寸艸。出門便是艸。撞著賣柴翁。便是栽松老。琉璃殿上月團團。珊瑚枝頭日杲杲。上堂。逢堯舜則陳典謨。要立生涯。遇桀紂則用殺伐。盡掃窠臼。吾輩人乾嚗嚗硬糾糾淨躶躶赤灑灑。何曾有許多事。可怪睦州老漢見僧入門便道現成公案放汝三十棒。子細看來也是窮急計生。上堂。拈拄杖。此拄杖子。西天四七東土二三。天下老和尚拈弄不出。今日落在開先手裏。無頭無尾能放能收。離相離名能縱能奪。雖然如是。也只為中下之機。忽遇上上人來時如何。以拄杖畫一畫。放過一著。皇慶元年十一月二十六日遘疾。危坐不近藥。閱七日命具浴。更衣書訣眾語。泊然而逝。闍維收五色舍利如菽不可數計。目睛不燼。鎔以烈焰益晶瑩。齒牙頂骨錚然有聲。時改作豫章烏遮塔。江西行省丞相幹赤命以舊藏世尊舍利奉于中。而遣使分師之目睛舍利貯之銀盒陪葬焉。餘骼舍利分葬東溪。</p>
</div>
<div class='div-other'><a id='mulu183' />
<p class='h4'>明州奉化岳林栯堂益禪師</p><p>溫州人。開法婺之天寧。遷薦福。後主明之太平。復陞彰聖。晚住岳林。上堂。古者道我者裏無法與人只是據款結案。彰聖者裏亦無法與人亦不據款結案。拈拄杖。如何是佛。赤脚踏蓮華。如何是佛向上事。雕梁畫棟。擲下拄杖便歸方丈。二月十五日上堂。擊拂子一下。彰聖今日將三十年前冷灰裏爆出底烏豆換老胡眼睛去也。喝一喝。設有一法過於涅槃。我此一喝不作一喝用。上堂。魯祖面壁。麻谷閉門。二大老雖與天寧相去數百年。今日不免各與二十拄杖。何故。譬如油蠟作燈燭。不以火點終不明。示眾。諸上座出息不保入息。二六時中切莫將身心別處雜用。饒你掉臂也是祖師西來意。脚尖頭也踢出一尊古佛來。不如無事好。上堂。舉黃龍三關話。師曰。黃龍老漢頭匾。所以說漳泉福建話逼真。謾得天下人過。謾漳泉福建人不過。上堂。以手指左邊。者是香爐。指右邊。者是華瓶。能以一義作無量義。以無量義為一義。陳尊宿織蒲鞋。鄧師伯打瓦鼓。上堂。步步是諸人證明處。須是自肯方可歸家穩坐。若不然者。[虫*巢]蛣腹蟹。水母目蝦。上堂。五千四十八卷只作一句道却。遂起身曰。立地待諸人搆取。便下座。臨終偈曰。八十三年什麼巴鼻。拍樹成佛。虗空落地。茶毗舍利瑩然。齒牙數珠不壞。</p>
</div>
<div class='div-other'><a id='mulu184' />
<p class='h4'>婺州雙林雲屋自閒禪師</p><p>括蒼葉氏子。烏巨行禪師之九世孫也。初參荊叟珏於靈隱。次謁東叟穎於淨慈掌記室。一日因撰佛成道疏曰。發見精於午夜。叟曰何不道泯見精於午夜。師不覺股栗汗下如發蒙蔀。徹見叟垂手為人處。後出世雙林。遷智者。皇慶壬子十月二十五日與客語笑次。忽命侍僧取筆書偈而逝。</p>
</div></div>
<div class='div-other'><a id='mulu185' />
<p class='h3'>無方安禪師法嗣</p>
<div class='div-other'><a id='mulu186' />
<p class='h4'>枯木榮禪師</p><p>讚三祖偈曰。風恙纏身世莫醫。家貧遭劫更堪悲。誰知覓罪了無處。正是賊歸空屋時。</p>
</div></div>
<div class='div-other'><a id='mulu187' />
<p class='h3'>育王觀禪師法嗣</p>
<div class='div-other'><a id='mulu188' />
<p class='h4'>杭州徑山佛智晦機元熈禪師</p><p>族豫章唐氏。師與兄元齡俱習進士業。元齡既登第。師從西山明公祝髮。將遊方。其母具白金為裝師。謂財足喪志。即善言辭之。聞物初闡化玉几。往依之。初與語驚異。留侍左右。後謁東叟穎於南屏命掌記。至元間總統楊璉真加奉旨取育王舍利。躬詣師求記述舍利始末。因招與俱。師曰。我有老母。兵後存亡不可知。遂辭歸江西。元齡先以臨江通判從文丞相起兵死難。獨母在堂。師奉之以孝聞。元貞二年出世百丈。居十有二載。至大初應淨慈請入院。日行中書省行宣政院官屬悉迎請發揚宗旨。四方英衲一時輻輳。上堂。雲門道箇普字。盡大地人不柰何。殊不知雲門四稜蹋地。當時若與振威一喝。待他惡發。徐徐打箇問訊道。莫怪觸忤好。非但扶起此老。管取話行天下。上堂。舉太原孚上座聞角聲悟道話。頌曰。琴生入滄海。太史遊名山。從此揚州城外路。令嚴不許早開關。上堂。三界無法何處求心。白雲為蓋流水作琴。古今無間誰是知音。擊拂子。一曲兩曲無人會。雨過夜塘秋水深。上堂。獨坐大雄峯。寒灰撥不紅。一星螢火出。孤鶴過遼東。結制上堂。以手作結布袋勢曰。南山今日結却布袋口了也。汝等諸人各各于其中身心安居平等性智。忽有箇衝開碧落撞倒須彌底。莫道結子不堅密。良久曰。漫天網子百千重。居七載復遷徑山。<span class='corr'>已</span>而杖䇿歸南屏山下。百丈大仰之徒聞師退閒爭來迎請。師不獲<span class='corr'>已</span>遂返仰山居三年。將示寂。手書辭所與遊者。復書偈訣眾。擲筆而化。時延祐六年閏八月十有七日也。世壽八十二。奉全身瘞於金鷄石下。弟子在杭者分爪髮塔於淨慈西隱。</p>
</div></div>
<div class='div-other'><a id='mulu189' />
<p class='h3'>淨慈聞禪師法嗣</p>
<div class='div-other'><a id='mulu190' />
<p class='h4'>杭州徑山雲峯妙高禪師</p><p>福之長溪人。世業儒。母阮。夢池上嬰兒合爪坐蓮華心。手捧得之。覺而生師。因名夢池。神彩秀徹。嗜書力學。尤耽釋典。固請學出世法。依雲夢澤公薙染受具戒。首參癡絕。次見無準。準尤器愛。復之育王見偃溪命掌藏鑰。一日溪舉譬如牛過窻櫺頭角四蹄都過了因甚尾巴過不得。師劃然有省。乃曰鯨吞海水盡露出珊瑚枝。溪許可之。會溪遷南屏師與俱。後出世住宜興大蘆。繼遷江陰勸忠霅川何山。蔣山虗席奉朝命居。歷十有三載。眾踰五千指。德祐乙亥寺被兵軍。士以刃擬師。師延頸曰欲殺即殺吾頭非汝礪刃石。辭色了無怖畏。軍士感化棄刀而去。至元庚辰遷徑山。寺罹回祿。艸剏纔什一。不數年遂還舊觀。示眾。前念是凡。後念是聖。一刀兩段。更莫遲疑。是以涅槃會上廣頟屠兒放下屠刀便言我是千佛一數。然雖如是。若無舉鼎拔山力。千里烏騅不易騎。示眾。言前辨旨。句下明宗。東計山熾然說法。湛瀆水專為流通。者裏搆得未免遞相鈍置。若或尚存觀聽。擾擾怱怱。晨鷄暮鐘。上堂。聲色為無生之鴆毒。受想乃至人之坑穽。者般說話何誰不知。然麤飡易飽細嚼難饑。上堂。世界未形。乾坤泰定。生佛未具。覿體全真。無端鏡容大士。向鷹巢躍出。擘破面皮。早是遭人描邈。那更缺齒老胡不依本分。遙望東震旦國有大乘根器。迢迢十萬里來意在攙行奪市。直得鳳樓鼓響。阿閣鐘鳴。轉喉觸諱。插足無門。合國難追。重遭揭露。新蔣山迫不得<span class='corr'>已</span>。跨他船舷入他界分。新官不理舊事。畢竟如何。拍禪牀一下。戍樓靜貯千峯月。塞艸閒鋪萬里秋。上堂。五峯峭峙。到者須是其人。一鏡當空。無物不蒙其照。祖師基業依然。猶在衲僧活計。何曾變遷。著手不得處正好提撕。措足無門時方堪履踐。直得山雲澹泞㵎水潺湲。一曲無私萬邦樂業。正恁麼時功歸何所。車書自古同文軌。四海如今共一家。戊子春魔事忽作。有譖毀禪宗者。師曰此法門大事吾當忍死爭之。遂趨京。有旨集諸宗徒廷辯。上問。禪以何為宗。師奏。淨智妙圓。體本空寂。非見聞覺知思慮分別所能到。宣問再三。師歷舉西天東土諸祖以至德山臨濟棒喝因緣餘二千言。又宣進榻前與譖者反復論難。譖者辭屈。上大悅。賜食而退。師陛辭南歸。示眾曰。我本深藏巖竇。隱遯過時。不謂日照天臨。難逃至化。又曰。衲破蒙頭萬事休。此時山僧都不會。徑山復災。師謂眾曰吾宿負此山債耳。復竭力營建匯殿坡為池他屋以次落成。癸巳六月十七日書偈而逝。師生於嘉定<span class='corr'>己</span>卯二月十七日。世壽七十五僧臘五十九。塔于寺之西麓。</p>
</div>
<div class='div-other'><a id='mulu191' />
<p class='h4'>湖州何山鐵鏡至明禪師</p><p>福唐長溪王氏子。首謁堯叟蓂于嘉禾天寧。雖蒙䇿勵未有省發。復見偃溪于淨慈。朝參暮叩久之始獲印證。又謁清溪沅藏叟珍。至元辛巳出世何山。移大梅。大德庚子復請歸何山。上堂。著意馳求驢年見面。盡情放下瞥爾現前。香嚴聞擊竹聲徹見本來面目即不問。且道恁麼熱向甚麼處回避。歸堂喫茶去。上堂。原野秋陰寒螿悉吟。楓林落葉片片赤心。達磨頂門。無骨兒孫。海底摸鍼。忽然摸著時如何。誰道龍王宮殿深。上堂。達磨不來東土。官路少人行。二祖不住西天。私酒多人喫。何山門前一條大路。南來北往知是幾多。只是中間一塊石頭未曾有人踏著。眾中莫有踏著者麼。擲下拄杖曰。看脚下。上堂。今朝八月二十五。記得洞山離查渡。落在雲門網子中。有屈至今無處訴。豎起拂子。雲門大師來也。合喫何山手中棒。且道過在什麼處。不合鼓弄人家男女。延祐乙卯十一月初五日呼其徒囑後事。索紙大書曰。絕羅籠。沒回互。大海波澄。虗空獨露。擲筆翛然而逝。壽八十六。</p>
</div>
<div class='div-other'><a id='mulu192' />
<p class='h4'>明州天童止泓鑒禪師</p><p>初住信州真如。移天童。上堂。諸佛不真實。說法度羣生。菩薩有智慧。見性不分明。白雲無心意。灑為世間雨。大地不含情。能長諸艸木。古德與麼提唱。於四諦法中開鑿人天不妨善巧。若據衲僧分上。何啻白雲萬里。上堂。拈拄杖。一有多種。二無兩般。枯桑知天風。海水知天寒。拄杖子聞與麼道。不覺忻忻笑曰。出身猶可易。脫體道應難。擲下拄杖下座。上堂。舉大陽玄禪師問梁山如何是無相道場。山指大士㡧子曰者是吳處士畫底。玄擬進語。山急索曰者是有相底那箇是無相底。玄遂有省。便作禮。山曰何不道取一句。玄曰道即不辭恐上紙筆。山笑曰此語上碑去在。頌曰。真空無相絕名模。空底精兮畫底麤。道即不辭難上紙。西天胡子沒髭鬚。</p>
</div></div>
<div class='div-other'><a id='mulu193' />
<p class='h3'>靈隱濟禪師法嗣</p>
<div class='div-other'><a id='mulu194' />
<p class='h4'>明州天童石門來禪師</p><p>嘗作剪刀頌曰。渾鋼打就冷光浮。兩刃交鋒未肯休。直截當機為人處。何曾動著一絲頭。</p>
</div>
<div class='div-other'><a id='mulu195' />
<p class='h4'>明州雪竇野翁炳同禪師</p><p>新昌張氏子。參大川。一日入室次。川舉臘月火燒山話。師擬開口。川遽拈竹篦拄之。師豁然悟旨。後縛茅仗錫峯。日扃戶書法華。嘗有老來非厭客靜裏欲書經之句。值雪竇虗席。輿議請師。師遜辭。堅請乃赴。送僧之華頂見溪西和尚偈曰。高高峯頂屹雲中。八十溪翁也眼空。相見莫言行脚事。累他雙耳又添聾。壬寅中秋日陞座辭眾而逝。</p>
</div></div>
<div class='div-other'><a id='mulu196' />
<p class='h3'>雙林朋禪師法嗣</p>
<div class='div-other'><a id='mulu197' />
<p class='h4'>杭州靈隱悅堂祖誾禪師</p><p>南康周氏子。端平元年八月一日生。年十三告辭父母依郡之嘉瑞寺偃上人為師薙髮受具。一日閱華嚴經至惟一堅密身一切塵中現。忽有省。即往見別山智於蔣山。問近離何處。師曰江西。山曰馬大師安樂否。師叉手進前曰起居和尚。山俾入侍司。未幾至杭見斷橋倫於淨慈。問臨濟三遭黃檗痛棒是否。師曰是。橋曰因甚大愚肋下築三拳。師曰得人一牛還人一馬。橋頷之。橋逝而柏山介石補其處。一日室中舉庭前柏樹子話。師擬議。石抗聲曰何不道黃鶴樓前鸚鵡洲。師言下頓悟。即命侍香。久之歸廬山東岩。日住圓通延師分座。九江守錢真孫聘師出世西林。至元二十五年遷開先。又遷東林。元貞初奉詔赴闕。入對稱旨。賜璽書。通慧禪師號。并金襴法衣。大德九年陞住靈隱。嘗勘一僧曰。微塵諸佛在你舌頭上。三藏聖教在你脚跟底。何不瞥地。僧罔措。師便喝。又勘一僧曰。釋迦彌勒是他奴。他是阿誰。僧擬對。師便打。一僧新到。師問何處來。僧曰閩中。師曰彼處如何住持。僧曰饑即喫飯困即打眠。師曰錯。僧曰未審和尚此間如何住持。師拂袖歸方丈。居四載而逝。訣眾偈曰。緣會而來。緣散而去。撞倒須彌。虗空獨露。世壽七十五僧臘五十二。</p>
</div></div>
<div class='div-other'><a id='mulu198' />
<p class='h3'>弁山阡禪師法嗣</p>
<div class='div-other'><a id='mulu199' />
<p class='h4'>盧山圓通雪溪逸禪師</p><p>讚興化和尚偈曰。中原一寶有來由。拶得君王引幞頭。到此若無青白眼。當機誰敢謾輕酬。</p>
</div></div>
<div class='div-other'><a id='mulu200' />
<p class='h3'>無鏡徹禪師法嗣</p>
<div class='div-other'><a id='mulu201' />
<p class='h4'>岳州灌溪昌禪師</p><p>山居偈曰。閒來石上翫長松。百衲禪衣破又縫。今日不憂明日事。生涯只在盋盂中。</p>
</div></div>
<div class='div-other'><a id='mulu202' />
<p class='h3'>薦福燦禪師法嗣</p>
<div class='div-other'><a id='mulu203' />
<p class='h4'>支提愚叟澄鑒禪師</p><p>寧德張氏子。參無文於薦福遂許入室。出世白雲。至元二十年世祖勅住支提。賜號通悟明印大師。後將示寂。沐浴更衣書偈曰。八十二年落賺世緣。躍翻筋斗應跡西乾。擲筆危坐而逝。</p>
</div></div>
<div class='div-other'><a id='mulu204' />
<p class='h3'>雪峯信禪師法嗣</p>
<div class='div-other'><a id='mulu205' />
<p class='h4'>紹興府大慶尼了菴智悟禪師</p><p>生於福州王氏。幼孤。年十一白母願出家。禮祥山寺普升得度。誦維摩經至諸佛國土亦復皆空。豁然頓悟。每自歎曰。不求明師決擇。恐成差別虗棄光陰。時北山退漳之南院閒居鼓山西菴。師往參叩。山問曰上座什麼處住。師曰不住南臺江邊。山曰畢竟住在什麼處。師不審便行。山叱曰走作什麼合喫山僧手中棒。師面熱汗下。次日復往請益曰某甲昨日祇對和尚有什麼過。山厲聲曰更來者裏覓過在。師釋然曰。月明照見夜行人。山顧旁僧曰看渠根器不凡。遂印以偈。有相逢若問其中事。風攪螺江浪拍天之句。後出世蘇之西竺。一日癡絕來訪。問曰。子悟處如末山見大愚。忽然撞著灌溪來時如何。師曰大海不讓細流。癡絕一笑而<span class='corr'>已</span>。寶祐六年住大慶。僧問。灌溪道我在臨濟爺爺處得半杓。末山孃孃處得半杓。畢竟是有是無。師曰百華毬子上何用繡紅旗。上堂。拈拄杖。天垂十二闌干角。風滿三千世界中。熱惱變成清淨境。禪心頓覺悟真空。靠拄杖。有甚共語處。上堂。大陽門下日日三秋。明月堂前時時九夏。古人恁麼道。未免坐在者裏。大慶即不然。山轉疑無路。溪回別有村。上堂。柳絮飄風杏華沐雨。好箇生機。快須薦取。以拂子擊禪牀曰。咄。三十年後不得錯舉。</p>
</div></div>
<div class='div-other'><a id='mulu206' />
<p class='h3'>華藏淨禪師法嗣</p>
<div class='div-other'><a id='mulu207' />
<p class='h4'>明州天童西江謀禪師</p><p>被勅住天童歷四十年。貌枯瘁。涖眾孤峻。機語峭拔。音如洪鐘。理宗朝三被寵錫。其示眾曰。春日晴。黃鸝鳴。最親切。誰解聽。癡絕主玉几甞寄偈曰。千丈飛流氣象新。岩前一吼淨無塵。將入滅。顧侍僧曰。一笑翻身。日面月面。閣筆而逝。</p>
</div>
<div class='div-other'><a id='mulu208' />
<p class='h4'>福州雪峯石翁玉禪師</p><p>禮雪峯塔偈曰。入閩早是四旬餘。象骨崖前縛屋居。誰道開平年代後。春疇煙雨幾鋤犁。</p>
</div></div>
<div class='div-other'><a id='mulu209' />
<p class='h3'>徑山珏禪師法嗣</p>
<div class='div-other'><a id='mulu210' />
<p class='h4'>杭州中竺空巖有禪師</p><p>室中嘗垂語曰。黃金鑄就鐵真人。<span class='note-inline'>(東海湧頌曰。錦衣公子醉田家。熟睡柴牀日未斜。熱渴呼漿無所得。便將玉帶換甌茶)</span></p>
</div>
<div class='div-other'><a id='mulu211' />
<p class='h4'>杭州淨慈千瀨善慶禪師</p><p>嚴陵彭氏子。丱歲而孤萍蹤無寄。就舅氏業儒。往見懷楚。楚知為法器。問能出家否。師曰固本願耳。楚遂度之爰具戒品。律身甚嚴。徧歷諸方咸無所證。後聞佛心珏主淨慈。遂往親依。一日聞舉洞山麻三斤話悟旨。出世宜興之保安。遷嘉禾之天寧。後陞淨慈。嘗著扶宗顯正論進。仁宗覽而嘉之。賜金襴袈裟。徽號慧光普照文明通辯。及謝事。築室曰歸休。宴息其間泊如也。至元戊寅八月三日化去。壽七十九。</p>
</div></div>
<div class='div-other'><a id='mulu212' />
<p class='h3'>靈隱泉禪師法嗣</p>
<div class='div-other'><a id='mulu213' />
<p class='h4'>婺州寶林無機和尚</p><p>上堂。舉教中道。居一切時不起妄念。於諸妄心亦不息滅。住妄想境不加了知。於無了知不辨真實。大慧頌曰。荷葉團團團似鏡。菱角尖尖尖似錐。風吹柳絮毛毬走。雨打梨華蛺蝶飛。師曰。大慧和尚可謂桃華李華總成一家。雙林則不然。客舍并州<span class='corr'>已</span>十霜。歸心日夜憶咸陽。無端更度桑乾水。却望并州是故鄉。上堂。蘆華對蓼紅。木落山露骨。彷彿揚州。依希越國。拈拄杖卓一下。為君卓破精靈窟。無位真人赤骨律。</p>
</div></div>
<div class='div-other'><a id='mulu214' />
<p class='h3'>黃龍開禪師法嗣</p>
<div class='div-other'><a id='mulu215' />
<p class='h4'>華藏瞎驢無見和尚</p><p>上堂。舉興化打克賓話。頌曰。興化打克賓。言親語不親。棒頭如雨點。敲出玉麒麟。</p>
</div>
<div class='div-other'><a id='mulu216' />
<p class='h4'>杭州慧雲無傳祖禪師</p><p>上堂。佛佛廣說。大智莫能知。祖祖相傳。凡情詎能測。先天後地成壞長存。入死出生去來不變。於斯薦得<span class='corr'>已</span>涉支離。其或未然。山僧更為下箇註脚。以拂子擊禪牀曰。啼得血流無用處。不如緘口過殘春。</p>
</div>
<div class='div-other'><a id='mulu217' />
<p class='h4'>杭州護國臭菴宗禪師</p><p>上堂。舉豐干謂寒山拾得曰。你與我去遊五臺便是我同流。寒山曰你去遊五臺作麼。干曰禮拜文殊。山曰你不是我同流。師曰。豐干開口不在舌頭上。寒山同坑無異土。檢點將來。兩箇駝子廝撞著。世上應無直底人。上堂。舉岳林振禪師示眾曰。布袋口開還有買底麼。僧曰有。林曰不作賤不作貴作麼生買。僧無語。林曰老僧失利。師曰。岳林設箇問端也甚奇特。及至被人道箇有字。直得東遮西掩囊藏不迭。護國今日布袋開口還有買底麼。良久曰。闌干雖共倚。山色不同觀。</p>
</div></div>
<div class='div-other'><a id='mulu218' />
<p class='h3'>孤峯秀禪師法嗣</p>
<div class='div-other'><a id='mulu219' />
<p class='h4'>福州鼓山皖山正凝禪師</p><p>龍舒太湖人。年十七二親俱喪。投黃州雙泉道瑛剃落。鄂渚開元受具。即游方徧參三祖環菴璉鍾山癡絕沖長蘆南山哲皆不契。後參雙塔無明性。明問達磨九年面壁時如何。師曰有理難伸。被明劈胸一拳。師忽然有省。歎曰。我生平用底遭者老漢一拳瓦解冰消了也。復入閩禮孤峯和尚。峯舉狗子無佛性話。師不能答。踰半載得臻閫奧。乃頌曰。趙州道無。箭不虗發。築著磕著。全活全殺。峯曰你也得只是未在。一日峯舉德山見龍潭話問那裏是德山親到處。師以手掩峯口。即說頌曰。潭不見。龍不現。全身<span class='corr'>已</span>在空王殿。夢回忽聽曉鶯啼。春風落盡桃華片。峯曰。汝今日方知泗洲大聖不在揚州出現。善自護持。遂俾侍香。洎峯遷西禪囊山師皆隨侍。峯歸寂。往依雪峯。霜林果請居板首。寶祐丁巳出世福州釣臺。遷萬歲。久之太傅賈平章魏國公劄請住鼓山。槌拂之下眾盈四千指。士大夫摳衣問道恨識師之晚。上堂。入院方三日。追陪人事忙。燈籠與露柱。密密細商量。且道商量箇什麼。拍禪牀。昨夜碧天風浪靜。一輪明月映螺江。上堂。六月旦。夏巳中。荷華開水面。茘子映山紅。無位真人處處相逢。擬議雲山千萬重。鼓山入院上堂。拈拄杖。颺下住山鈯斧。拈起國師聖箭。卓拄杖。一鏃破三關。機鋒如掣電。左右逢原。全機殺活。直得大頂峯小頂峯望空斫頟。白雲亭湧泉亭笑裏點頭。正與麼時。且道功歸何所。靠拄杖。雕弓<span class='corr'>已</span>挂狼煙息。萬國來朝賀太平。示眾。萬機不到千聖攢眉。正令當行阿誰敢擬。便恁麼會<span class='corr'>已</span>落第二義諦。大似望梅林止渴。有甚快活處。衲僧家將黑豆子換人眼睛。把斷貫索穿人鼻孔。未為分外。且道衲僧見箇甚麼道理。卓拄杖一下。選佛若無如是眼。宗風那得到于今。舉雪峯示眾曰。此事不從唇吻得。不從黃卷上得。不從諸方老宿得。合從什麼處得。也須子細。頌曰。一滴真珠紅潑醅。殷勤相勸兩三回。到頭欲盡東君意。吞却臨行上馬盃。將終集兩序示遺誡。索筆書偈曰。八十四年一夢相似。夢破還空也無些事。端坐而逝。</p>
</div>
<div class='div-other'><a id='mulu220' />
<p class='h4'>婺州雙林一衲介禪師</p><p>讚傅大士偈曰。非儒非道亦非禪。杜撰修行忒可憐。擔閣一身三不了。至今八百有餘年。</p>
</div></div>
<div class='div-other'><a id='mulu221' />
<p class='h3'>容菴海禪師法嗣</p>
<div class='div-other'><a id='mulu222' />
<p class='h4'>葛廬覃禪師</p><p>舉僧問石溪和尚如何是佛。溪曰矮子看戲。頌曰。巍巍丈六紫金容。百戲場中有變通。矮子看來眉卓豎。銕鎚無孔舞春風。</p>
</div></div></div>
<p class='juan'>續燈存稾卷第三</p></div>
</div><!-- end of div[@id='body'] -->
</body></html>