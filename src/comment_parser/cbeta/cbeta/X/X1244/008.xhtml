<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>百丈清規證義記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu338' />百丈叢林清規證義記卷第八</p><p class="byline">唐洪州百丈山沙門　懷海　集編</p><p class="byline">清古杭真寂寺苾蒭　儀潤　證義</p><p class="byline">清越城戒珠寺住持　妙永　校閱</p>
<div class='div-other'><a id='mulu339' />
<p class='h1'>節臘章第八</p>
<div class='div-orig'><p style="margin-left:2em">述曰。僧不序齒。而序臘以別俗也。西域三時。以一時為安居。<span class='note-inline'>(自五月十五日。至九月十五日)</span>出入有禁止。凡禪誦行坐。依受戒先後為次而制以九旬。䇿進於道。以三旬營資身之具。<span class='note-inline'>(共四月)</span>使內外均養。身心俱安。尅期進脩。不捨寸陰。護惜生命。行兼慈忍。旨哉聖訓。萬世永遵。而五竺地廣。暑寒霖潦。氣候之弗齊。故結制有以四月五月十二月。然皆始以十<span class='note-inline'>(四五六)</span>日。因地隨時。惟適之安。或曰坐夏。或曰坐臘。戒臘之義始此。今叢林結夏以四月望。解夏以七月望。此三月為安居。又結冬以十月望。解冬以正月望。以此三月專務禪那。成規久立。化在隨宜。千餘年來周旋規矩。聳觀龍象之筵。主賓唱酧。迭聞獅子之吼。猗歟盛哉。</p>
</div>
<div class='div-other'><a id='mulu340' />
<p class='h2'>安居<span class='note-inline'>(亦各結夏。亦名結制。今先行籌。次安居法)</span></p>
<div class='div-orig'><p>按律所制。安居事詳。今從權便。四月十六日結夏。客堂預日掛牌。<span class='note-inline'>(牌云)</span>安居。</p>
<p>○十五日。知客知會維那。及各堂。將各人名號。戒臘。開齊。以便登冊。再派悅眾。收籌。行籌。迎請。各人認定。庶臨時無有紊亂。其外單沙彌淨人。亦傳掛號<span class='corr'>已</span>。知客令法堂香燈師舖蒲團。<span class='note-inline'>(若無法堂。即在齋堂)</span>量人數多少舖畢。正中上首。方桌一張。供釋迦佛小像一軀。無像即供牌位。<span class='note-inline'>(上寫安居會上。中天教主。本師釋迦牟尼佛)</span>再於右邊。前廊下傍。官桌一張。供韋䭾。住持之座。在佛桌左傍。又堂中央。置小桌一張。可放籌盤。空盤。外有大籌三枝。待行佛。韋䭾。住持三處。如法備<span class='corr'>已</span>。</p>
<p>小食止靜後。知客鳴大鐘三下。眾各搭七衣持具。集法堂。悅眾二人。請住持到。佛前拈香三拜。轉身至韋天。拈香。三問訊<span class='corr'>已</span>。歸位。班首上香<span class='corr'>已</span>。鳴引磬。大眾禮佛三拜。轉身向韋天三問訊。再向上頂禮住持三拜。<span class='note-inline'>(尚云。一拜。拜<span class='corr'>已</span>)</span>各照位坐。住持開示。乃至云。今差悅眾某師行籌。悅眾某師收籌我今集僧後。次第作法。<span class='note-inline'>(律制此處。有一單白羯磨。白<span class='corr'>已</span>)</span>悅眾起立。禮佛三拜。問訊。各拏籌盤。至佛前左右對立。維那將籌盤。放空盤上禮佛三拜。問訊。長跪。取一大籌。雙手橫捧。高聲白云　大清<span class='note-inline'>(某某)</span>幾年。夏三月。安居會上。中天教主。本師釋迦牟尼佛。受第一籌。說<span class='corr'>已</span>。放香爐上。起立一拜。收者以空盤。放彼籌盤上。禮佛三拜。問訊長跪。雙手收籌。置空盤上。再禮佛一拜。然後持盤各行。分左右。從住持上座起。次第而行。受者應蹲身取籌。放於空盤內。如是依次行<span class='corr'>已</span>。再至韋天前。對而立定。維那仍將籌盤。放收盤上。三問訊。雙手捧一大籌。高聲白云　大清<span class='note-inline'>(某某)</span>幾年。夏三月。安居會上。護法韋䭾尊天。受最後籌。說<span class='corr'>已</span>。放在桌上。再一問訊。收籌者。以盤放行籌盤上。向韋天三問訊<span class='corr'>已</span>。雙手取籌。放盤內。再一問訊。收籌人。齊至韋天前。共算人數若干。又說欲<span class='note-inline'>(在會。未在會人)</span>報數。亦查明<span class='corr'>已</span>。末後先行。至佛前。上下兩班站定<span class='corr'>已</span>。維那高聲白云。大清<span class='note-inline'>(某某)</span>年。夏三月。安居會上。座中比邱<span class='note-inline'>(幾)</span>百幾十<span class='note-inline'>(幾)</span>人。沙彌若干人。報<span class='corr'>已</span>。盤放桌上。維那又云。為僧行舍羅竟。<span class='note-inline'>(住持答云)</span>善。<span class='note-inline'>(維那云)</span>爾。<span class='note-inline'>(齊一問訊。歸位)</span>住持云。同居大眾。<span class='corr'>已</span>知此處。今夏有若干人安居。以後誦戒期中。不必行籌。各人收攝身心。九旬之中。努力為道。受籌<span class='corr'>已</span>竟。念偈回向。悅眾鳴引磬。眾念回向偈<span class='corr'>已</span>。各人起座。住持禮佛。問訊韋天<span class='corr'>已</span>。歸方丈。大眾禮佛。問訊韋天<span class='corr'>已</span>。齊上方丈。頂禮和尚。若免。即止。各回本處。知客令香燈。送佛韋天至本處<span class='corr'>已</span>。住持上堂。及眾誦戒。如黑白常儀<span class='note-inline'>(或在十六安居後。上堂。亦可)</span>。</p>
<p>○次日十六。早粥止靜後。鳴大鐘三下。眾集大殿。燒香傳爐。住持拈香。維那舉讚畢。<span class='note-inline'>(出位至中)</span>拈香。展具。禮佛三拜。長跪。合掌。唱云。</p>
<p>釋迦如來。<span class='note-inline'>(二稱)</span>結夏安居。<span class='note-inline'>(眾和畢)</span>維那合掌作白云。</p>
<p>禁足安居。乃如來之儀軌。識心達本。是釋子之行門。道在人行。功由日進。茲者四月十六日。<span class='corr'>屆</span>當我佛結夏安居之辰。雲集眾僧。登臨寶殿諷演秘章。結起期制。自今以後。發十願起三心。開明智性。報四恩。㧞七趣。消滅障緣。受持佛號。存想聖容。不得冒熱遊行。傷害生命。稟七支之戒。皎如冰霜。持三律之儀。淨無瑕穢。定水澄清。慧月朗照。內契真源。外敷梵行。長般若之靈苗。成菩提之妙果。由此法門隆盛。海眾安和。天龍擁護。人物欽崇<span class='note-inline'>(曰竟。一拜。歸位。悅眾鳴引磬。大眾齊唱安居文云)</span>。</p>
<p>大德。一心念。我比丘<span class='note-inline'>(某甲)</span>。今依<span class='note-inline'>(某某)</span>寺。僧伽藍大界內。夏三月結制安居<span class='note-inline'>(三唱竟。眾念大悲呪三遍。繞殿。歸位。次念偈呪)</span>。</p>
<p>眾生無邊誓願度　煩惱無盡誓願斷　法門無量誓願學　佛道無上誓願成</p>
<p class="dharani">唵。鉢囉末憐陀[寧*頁]娑婆訶　<span class='note-inline'>(三唱。三和畢。跪念怡山文<span class='corr'>已</span>。起立結贊云)</span>。</p>
<p>安居期結。道體先成。殷勤發願猛脩行。教論作規繩。戒律圓明。頓證法王身　歡喜地<span class='note-inline'>(三稱)</span>　<span class='note-inline'>(次舉)</span>結夏功德殊勝行<span class='note-inline'>(云云。偈畢。三拜。回堂)</span>。</p>
</div>
<div class='div-commentary'><p style="margin-left:1em">證義曰。結夏安居。自佛制<span class='corr'>已</span>來。不拘宗教。未有不遵者。邇來宗門。置之度外。亦可慨矣。即如列祖提綱一書。載禪宗結夏法語。有九十則。彰彰可考。今略舉數則。以見大意。白雲端云。安居之首。禁足為名。禁足之意。意在進道而護生。真淨文云。十方聚會。三月一結。息狂妄心。除苦惱熱。獲勝清涼。證大寂滅。到波羅岸。出生死轍。以此聖制。故不虗設。又云。茲日夏首。眾僧結制之辰。泐潭山比丘克文。與清淨大眾。踞菩薩乘。脩寂滅行。以大圓覺。為我伽藍。身心安居平等本際。涅槃自性。無繫屬故。今我敬請。不依聲聞。當與十方如來。及大菩薩。三月安居。為脩菩薩無上妙覺大因緣故。離諸垢染。清淨梵行。若能如是。所謂如蓮華不著水。心清淨超於彼。五祖演云。此夏居白雲。禪人偶聚會。三月九旬中。尊卑相倚賴。粥飯與茶湯。精粗隨分耐。逐意習經書。任運行三昧。彼此出家兒。放教肚皮大。石屋珙云。今朝四月十五日。行脚師僧念頭息。草鞋乾晒待秋風。金錫罷遊留靠壁。鸕鷀偏愛守空池。鳳凰豈肯棲荊棘。平生肝胆向人傾。相識猶如不相識。噫。如是說法。豈非禪宗軌範。何今之不然也。</p>
</div></div>
<div class='div-other'><a id='mulu341' />
<p class='h2'>夏中念佛</p>
<div class='div-orig'><p>結夏<span class='corr'>已</span>。欲安禪者。仍照常例坐禪。若不坐禪。即便以念佛為常課。期內每日早課如常。粥後上殿。念楞嚴經中勢至圓通章一遍。大悲十小呪心經一遍。佛號五百聲。回向作梵。唱一者禮敬諸佛十句願偈。三歸依。各回。</p>
<p>○小食止靜後。念十六觀經中雜想觀章一遍。往生呪三遍。佛號五百聲。禮彌陀佛十二拜。三菩薩各一拜。三歸依。各回。</p>
<p>○午飯後。念大懺悔文。佛號五百聲。三歸依。回堂。</p>
<p>○晚課彌陀經。放蒙山。仍照常。</p>
<p>○黃昏止靜後。念十六觀經。上品上生章一遍。往生呪三遍。佛號千聲。拜彌陀十二拜。三菩薩各三拜。三歸依畢。</p>
<p>○凡夏中。嚴禁雜話。并出入等事。犯遮逆者不共住。破重戒者依律治。</p>
<p>○凡禪堂堂師。喜學徤椎法器。并在寺習學經律者聽。</p>
<p>○凡犍椎法器。依次輪擊。</p>
<p>○凡經律論。宜互學習。</p>
<p>○凡不隨眾者依規罰。</p>
<p>○眾欲聽經。維那白住持。請講楞嚴經。餘經亦得。</p>
</div>
<div class='div-commentary'><p style="margin-left:1em">證義曰。結夏安居。乃佛法住世根本。梵網經言。冬夏坐禪。所以清規。以安居。解夏。結冬。解冬。為四大節也。邇來禪宗。只結冬而不結夏。殊違佛制。夫脩行之要。無過禪淨兩途。今既以結冬坐禪。即可以結夏。講經學律等。皆夏中所有事。而以念佛為首務也。</p>
</div></div>
<div class='div-other'><a id='mulu342' />
<p class='h2'>夏中講經<span class='note-inline'>(講律。講論。儀皆同此)</span></p>
<div class='div-orig'><p>將講某經。預日大眾。先具禮儀。面請住持。<span class='note-inline'>(或命某某代講。即轉請某某師)</span>搭衣持具。禮請開講。<span class='note-inline'>(另有講堂規約見後)</span>初開講日。早粥後。法堂香燈。舖設講經法座。<span class='note-inline'>(座前供佛像一。及兩邊聽經桌櫈。若無法堂。即在齋堂。小食過堂後。方可舖設)</span>小食後。鳴大鐘十下。收鐘二下。聽經者。搭衣持具。法堂兩邊站。住持命侍者三人。一傳牌。一傳經。一傳爐。到法堂。行十方圓禮<span class='corr'>已</span>。隨即鳴大鐘鼓。聽經者。持具上方丈。請法師陞座。引磬先行。眾隨後。監院執香居末。到方丈。眾兩邊照位對立。侍者與維那請法師出。登座<span class='corr'>已</span>。監院出位上香。展大具。三拜。次大眾向上。展四折具。三拜<span class='corr'>已</span>。仍引磬前行。眾隨後。監院執香。在大眾後。法師又在後。侍者隨從。到法堂。維那候法師。至中立定。打磬一下。鐘鼓齊歇。隨舉偈云。<span class='note-inline'>(降伏魔力冤。除結盡無餘。聞此妙響音。盡當雲來集)</span>。<span class='note-inline'>(候法師三拜。問訊。偈畢。隨即舉)</span>南無雲來集菩薩摩訶薩。<span class='note-inline'>(四稱。末後於雲來上。加海會二字)</span>法師登座拈香三瓣。維那呼眾頂禮三拜<span class='corr'>已</span>。眾各歸位坐。入定少頃。維那鳴磬三下。<span class='note-inline'>(或鳴手鐘三陣亦可)</span>按磬唱云。<span class='note-inline'>(鐘聲傳三千界內。佛法揚萬億國中。功勳酧帝主深恩。利益報檀那厚德)</span>。<span class='note-inline'>(偈畢舉)</span><span class='note-inline'>(今為講某經說者。舉)</span>南無本師釋迦牟尼佛。<span class='note-inline'>(眾同三稱)</span>次舉開經偈。眾作梵唱<span class='corr'>已</span>。各將經揭開。然後開講。乃至講竟。法師云。<span class='note-inline'>(向下文長。付與來日)</span>。眾唱回向偈云。<span class='note-inline'>(講經功德。沙界難量。情與無情。同圓種智)</span>。偈畢。遂鳴鐘鼓。法師下座。禮座上佛三拜。大眾齊送。法師回方丈登座。大眾作禮三拜。若免送。即止各回本處。期內。自是以後。禮儀小異。不鳴鐘鼓。亦不監院迎請。聽經者。亦不上方丈。唯站法堂俟候。時至。鳴大鐘三下。眾集。用悅眾二人。當值二人。講小座一人。持具至方丈。迎請法師。<span class='note-inline'>(若班首代講。即在本寮請)</span>師登座<span class='corr'>已</span>。當值一人拈香。迎請五人拜。餘皆合掌立。又夏中盛暑免衣。或大眾一拜<span class='corr'>已</span>。即就坐聽講。</p>
<p>建首日。與圓滿日。上供儀如常。唯當各用一疏。疏語應切合所講經義故不備。</p>
</div>
<div class='div-commentary'><p style="margin-left:1em">證義曰。律中謂五夏<span class='corr'>已</span>前。專精戒律。五夏<span class='corr'>已</span>後。方乃聽教參禪。故我釋尊廣說經律。旨歸拈花。至於法流東土。亦先經律而繼禪宗。可見經律與禪宗並重。住世模範。所以冬參夏學。相須而不相違也。今之禪宗。於經律二者。漠不留意。誤矣。至聽經學律。須明五要。第一要信諸佛境界。吾人各具。本無差刖。不生退怯。第二要會歸自<span class='corr'>己</span>。不可說食數寶。第三要虗心樂善。稍有長者。皆師友之。所謂擇其善者而從之。無友不如<span class='corr'>己</span>者。第四要悲愍一切。凡堪以此意相警者。不惜苦口。第五要恕人責<span class='corr'>己</span>。人不如法。發哀愍心。勿見其過。若自生放逸。長憍慢。則斷斷不可。每見世人。欲學經律入講肆者。有種種障難。汝今遇良緣。反慕浮淺。豈不惜哉。又凡講經者。須會佛祖意。莫只依文解義。反障學者見地。當知代佛宣揚。人天矚目。不可忽也。按正法念處經說。凡人間講經。受戒。修道。證果。及舉行佛事。從地神報空神。如是展轉上報三界諸天。乃至諸佛。禪宗秘要云。隨餘法師講維摩經。有李錄事者。死後。其鬼時依附人。共人言論。師問曰。今講此經。感何人聽。答曰。自人頭<span class='corr'>已</span>上。便是鬼神。上及諸天。重級充滿。然見諸天。聞法師酒氣。皆回面而聽。餘。即悔過。不復飲。鬼又曰。非唯此會獨感諸天。但有法事。無不來降。據此。凡作法事。允宜誠敬。</p>
</div></div>
<div class='div-other'><a id='mulu343' />
<p class='h2'>講堂規約<span class='note-inline'>(凡一十二條)</span></p>
<div class='div-orig'><p>夫禪之與教。非有二也。教為禪詮。禪為教髓。執文義而守詮。禪亦為教。離文義而契心。教亦名禪。即行儀以彰真如。依模範而成妙道。善財遍法界參求。釋尊示有學成覺。為參學標榜。作後昆楷模故知由信解以行證。因開示而悟入。典至重矣。非有條章。莫由持守。謹列於左。幸各式遵。</p>

<ul class="">
<li><span class="corr"/>講經期內倘有破根本戒者。飲酒放逸者。諍人我是非者。毀謗講法。及法師同學等者。以上若犯一法。即擯出院。</li>

<li><span class="corr"/>託故在外閑遊。及應經懺者出院。</li>

<li><span class="corr"/>不隨眾者罰。</li>

<li><span class="corr"/>出入衣冠不正者罰。</li>

<li><span class="corr"/>每日早粥後。聽經者到大殿。搭衣誦本經一卷。或禮懺一時。以求消障增慧。</li>

<li><span class="corr"/>每日小食後。請師講經。須齊到聽講。講大座經。三回不到者出堂。</li>

<li><span class="corr"/>別經雜典。槩不許看。違者出堂。</li>

<li><span class="corr"/>預日先細閱大座所講經文。庶聽講時。易於領會。有不解處。下座後請問。如懈怠不看。聽講時。昏沉放逸者出堂。</li>

<li><span class="corr"/>聽經須解義。可期開悟。只圖消文。而不解義。決無悟期。若并文亦不消。隨行逐隊。虗應故事者出堂。</li>

<li><span class="corr"/>講小座。先鳴鐘三下。內外俱到。倘小座講錯含糊處。不得戲咲輕慢。有貢高不聽者罰。</li>

<li><span class="corr"/>講小座人。上方丈告座。乃至大眾前。總告座。大眾亦同站班。當值一人亦上香。小座人須回禮至講完後。仍如前告座。</li>

<li><span class="corr"/>每日輪次小座外。抽籤講小座。以騐日進。除真愚鈍者。</li>
</ul><p>○以上條約。各宜遵守。有疾病者。或尊客等隨喜聽者。不拘常例。年月日。住持某甲重錄。</p>
</div></div>
<div class='div-other'><a id='mulu344' />
<p class='h2'>附座主條約<span class='note-inline'>(凡九條)</span></p>
<div class='div-orig'><p>夫講堂規約。皆學人事。竊謂座主。亦有當守之則。當悉之義。良以講經一事。乃代佛宣揚之時。人天拱聽之地。理宜敬慎。昔阿難結集法藏。登座執筆。感得相好如佛。集經講經。其義一也。是非遠離諸過。豈易為萬一之稱哉。故約例九條以肅威儀。以昭誠敬。</p>

<ul class="">
<li><span class="corr"/>須具大慈悲。誨人不倦。說法平等。無有高下。不擇冤親。不計供養。</li>

<li><span class="corr"/>當著清淨衣。內外俱淨。不得褻衣登座。雖大暑。亦必搭衣。柔和忍辱。并不得因坐久。去衣。</li>

<li><span class="corr"/>澄心寂照。觀諸法空。梵响遠聞。人天交集。當體即假。照空不空。照假非假。當體即中。攝事歸理。才堪入妙理。</li>

<li><span class="corr"/>坐宜端正莊重。不得斜身踞坐。言咲粗野。</li>

<li><span class="corr"/>不得置正義不講。多說枝葉。若發揮奧旨。引喻的確。雖世諦語言。不相違背。</li>

<li><span class="corr"/>凡講經固當提要鈎元。暢明其義。然消文。乃是入手功夫。不可詳義而略文。令淺識茫然不解。</li>

<li><span class="corr"/>不得於所見不真之處。穿鑿附會。或強經就我。貽悞後人。若遇此等處當直言不知。不強其為知。</li>

<li><span class="corr"/>不得因引喻事蹟。縱談婬邪等趣。以法為戲。有尼女在會。更宜慎。</li>

<li><span class="corr"/>不得憚煩偷安。敷衍了事。</li>
</ul><p>○以上各條。乃為明曉經義之法師。防其過咎。若自量經義。不甚了了。則此座豈易登。人天羅列。因果昭彰。各宜慎之。</p>
</div>
<div class='div-commentary'><p style="margin-left:1em">證義曰。天神聽經。<span class='corr'>已</span>見前釋。又凡叢林中。即閒談偶語。亦皆有鬼神來聽察。摭古云。宋光孝安師。住清泰寺。不樂從務。日惟晏坐。儼然在定。偶於定中見二僧倚欄而語。初有天神。擁衛傾聽。久之散去。俄而惡鬼吐罵。仍掃脚跡。安乃出定。詢其故。初論佛法。次及世諦。末談資養。安師以二僧事自礪。終身未甞言及世事。寂後火化。舌根不壞。柔輭如紅蓮花葉。雲棲崇行錄。亦載此事。噫。倚欄而談。尚有神聽。況登講經。可不慎乎。</p>
</div></div>
<div class='div-other'><a id='mulu345' />
<p class='h2'>蘭盆儀軌摘要<span class='note-inline'>(全卷見蘭盆會纂中)</span></p>
<div class='div-other'><a id='mulu346' />
<div class='div-orig'><p>七月十五日。設蘭盆供。預日於山門貼匾云。蘭盆勝會。</p>
<p>○即打掃大殿。并內外丹墀。及辦供器莊嚴諸什物等。一一齊備。</p>
<p>○次日早課。祈禱等事。照元宵解冬例。詳後。茲不贅。早晨。普請成蘭盆壇。丹墀上共設桌五行。每行方桌一張。條桌四張。最上第一行。中間。方桌。供一大錫鉢盂飯。左右四長桌。並列菓品。各十餘盤。第二行中間。供盂蘭盆一座。以經彰名。表法殊勝。盆內旋疊甘美熟蔬菜。二十四色。不得菲淺。兩邊條桌。仍如上式。供菓品等物。第三行中間方桌。供一大碗淨水。碗內浸鮮花幾朵。條桌仍如上式。供菓品等物。第四行中間方桌。供一大瓶荷花。條桌仍如上式。供菓品等物。第五行中間方桌。供設香案。將自恣僧物。置條桌上。條桌仍如上式。安擱餘物。四邊用木柵欄圍。庶食葷酒人不得混入。南北兩傍開小門。可眾僧施主出入。各使二人守之。禁閑闖。<span class='note-inline'>(壇之四邊多貼禁條。其禁條云)</span>。此係清淨供壇。恭迎三寶天神降臨之所。各宜誠敬。凡飲酒喫葷者莫入<span class='note-inline'>(此建壇儀式也)</span>。</p>
<p>△早粥二板後。知客鳴大鐘三下。禪堂即三板止靜。開小靜。大眾搭衣持具。齊入壇<span class='corr'>已</span>。二行者持引導旛。二悅眾鳴引磬。首領執事八人執小旛。到方丈分班。對面立定。鳴引磬四下。住持出室。不拜。即末後先行。二引導旛在小旛前。引磬在和尚前。一侍者執手爐。一侍者捧香碟。隨住持後引導旛入壇。兩角站定。小旛分開。住持至香案前。拈香。維那舉贊。眾和。</p>
</div></div>
<div class='div-other'><a id='mulu347' />
<p class='h3'>淨壇遶經<span class='note-inline'>(即繞誦盂蘭盆經)</span></p>
<div class='div-orig'><p>目連啟教。世尊宣揚。鉢和羅飯利存亡。脫苦往天堂。妙樂無疆。孝行永流芳　南無香雲葢菩薩摩訶薩。<span class='note-inline'>(三稱。住持禮佛畢。接手爐。問訊。舉云)</span>南無大悲觀世音菩薩。<span class='note-inline'>(三稱。維那持淨水杯。舉淨壇偈)</span>菩薩柳頭甘露水　能令一滴遍十方　腥羶穢垢盡蠲除　加持壇場悉清淨　教有密言謹當持誦。<span class='note-inline'>(即舉大悲呪繞壇。悅眾鳴大魚子。大眾同誦。維那酒淨。其四角擺小桌一張。各設蘭盆經一卷。四悅眾在四桌。合掌高聲。同誦。引導旛至大殿堦下。對面而立。小旛前行。和尚接行。一侍者捧香碟隨行。班首隨後。大眾各執事。次序而行。從壇右遶。上殿。從佛右遶而下。持呪洒淨一匝。不止步。即誦佛說盂蘭盆經云云。誦經三遍。遶畢。大眾照課誦位。排班。住持至香案前。經完。侍者接手爐。大眾跪下。合掌。住持合掌祝云)</span>我等同孝志。脩行淨土因。懺除三障罪。報答二親恩。存者獲福壽。亡者得超昇。同生安養國。度盡眾冤親。<span class='note-inline'>(祝<span class='corr'>已</span>一齊起立。俱合掌。維那舉)</span>南無本師釋迦牟尼佛。<span class='note-inline'>(十二拜)</span>南無文殊師利菩薩。<span class='note-inline'>(三拜)</span>南無彌勒菩薩。<span class='note-inline'>(三拜)</span>南無十方諸佛。<span class='note-inline'>(三拜)</span>南無十方菩薩。<span class='note-inline'>(三拜)</span>南無蘭盆啟教大目犍連尊者<span class='note-inline'>(三拜。三皈依竟。三拜而退。各回本處。收衣。抽解。飲茶用點)</span>。</p>
</div></div>
<div class='div-other'><a id='mulu348' />
<p class='h3'>上蘭盆供</p>
<div class='div-orig'><p><span class='note-inline'>(飲茶用點<span class='corr'>已</span>。少頃。即鳴鐘三下。眾皆入壇禮佛三拜。住持拈香。維那舉献供贊。眾齊唱云)</span>。</p>
<p>蘭盆會啟。普度門開。恭迎三寶降臨來。一一坐花臺。唯願慈哀。受我妙香齋　南無齋供養菩薩摩訶薩<span class='note-inline'>(三稱。維那至中拈香<span class='corr'>已</span>。展具三拜<span class='corr'>已</span>。長跪。合掌。白云)</span>。</p>
<p>恭聞法身常寂。本無去以無來。妙智圓融。實非空而非色。靈明絕待。覺海難量。俯潤迷蒙。時彰影響。今屬如來歡喜。僧眾自恣。當為七世父母。施設百味蘭盆。儀遵充國。孝效目連。黍稷唯馨。覺王斯格。願降慈光。受我供養<span class='note-inline'>(白<span class='corr'>已</span>。一拜。起立。舉云)</span>。</p>
<p>三身如來<span class='note-inline'>(眾和)</span>　奉獻蘭盆。上供三寶<span class='note-inline'>(說<span class='corr'>已</span>。執爐白請詞云)</span>。</p>
<p>大雄出世。同赴齋於舍衛城中。正法流行。共應供於匿王宮內。既隨機而現相。亦普濟於羣生。今辰眾等謹設蘭盆。志心頂禮。專申奉獻。</p>
<p>千華臺上。百寶光中。三十二相之能仁。八十種好之大覺。盡十方。遍法界。過現未來。無量佛寶。唯願不捨慈悲。受斯供養　<span class='note-inline'>(三白。三拜。次舉供佛偈。鳴鐘鼓鐺鈸。齊唱三遍。或一遍)</span>。</p>
<p>南無蓮座天人師　威德端嚴無與等　唯願佛寶大慈悲　受此盂蘭盆供養　南無香水海。花藏界。蘭盆供獻真如佛陀耶<span class='note-inline'>(眾唱竟。維那執爐。高聲請法云)</span>　今辰眾等。謹設蘭盆。志心頂禮。專為奉獻。</p>
<p>西乾竺國。白馬䭾來。修多羅了義上乘。十二部真空妙典。盡十方。遍法界。過現未來。無量法寶。唯願不捨慈悲。受斯供養　<span class='note-inline'>(三白。三拜。次舉供法偈。仍鳴鼓鈸等。唱三遍。或一遍)</span>。</p>
<p>南無相應最勝法　成就菩提涅槃果　唯願法寶大慈悲　受此盂蘭盆供養　南無香水海。花藏界。蘭盆供獻。海藏達磨耶。<span class='note-inline'>(眾唱竟。維那執爐高聲請僧云)</span>　今辰眾等。謹設蘭盆。志心頂禮。專為奉獻。</p>
<p>三明八解。五果六通。分身於此界他方。應供於人間天上。盡十方。遍法界。過現未來無量僧寶。唯願不捨慈悲。受斯供養　　<span class='note-inline'>(三白三拜。次舉供僧偈。仍鳴鼓鈸。或三唱。或一唱)</span>　南無自在眾中尊　栴檀林內澄心者　唯願僧寶大慈悲　受此盂蘭盆供養　南無香水海。花藏界。蘭盆供獻福田僧伽耶<span class='note-inline'>(唱竟。維那歸位。住持拈香。悅眾鳴引磬。大眾齊聲緩誦云)</span>。</p>
<p>南無常住十方佛。南無常住十方法。南無常住十方僧。南無本師釋迦牟尼佛。南無藥師琉璃光佛。南無過去覺花定自在王佛。南無清淨蓮花目佛。南無多寶如來。南無寶勝如來。南無妙色身如來。南無廣博身如來。南無離怖畏如來。南無甘露王如來。南無阿彌陀如來。南無世間廣大威德自在光明如來。南無佛說盂蘭盆經。南無大慈地藏王菩薩。南無大悲觀世音菩薩。南無大勢至菩薩。南無護法諸天菩薩。南無伽藍聖眾菩薩。南無歷代祖師菩薩。南無蘭盆會上佛菩薩。南無古往自恣緣覺聲聞僧。南無大孝目犍連尊者。南無三界聖凡幽顯尊神。<span class='note-inline'>(三請<span class='corr'>已</span>。誦變食呪二十一遍。甘露呪七遍。上供文如常。又普供養呪七遍<span class='corr'>已</span>。維那至中。三拈香。展具三拜。問訊長跪。合掌。用鐘鼓。齊聲念)</span>。</p>
<p>南無十方常住三寶<span class='note-inline'>(三稱畢。維那宣疏時。住持與大眾。俱長跪合掌)</span>。</p>
<p>伏以。誦世典蓼莪之章。難罄情於罔極。參聖教蘭盆之旨。敢竭念於熏脩。望度慈航。爰伸誠悃。<span class='note-inline'>(鄉貫寺名。住持等名)</span>眾等切念。早割塵緣。長辭親愛。或嚴慈而早喪。頓乏蒸甞。或星鬢而在堂。永違菽水。無自利利他之行。尚空受於人施。有仰愧俯怍之情。敢置懷於源本。生身既托於親恩。訓教無踰於師德。本始無窮。不遣累劫之宗緒。圓心普度。總超法界之有情。爰披瀝於丹衷。汲水採花而獻供。敬歸依於寶帙。亙天彌地以流恩。盡拔苦輪。咸躋覺道。由是擇於本月某日起。至某日告圓。雲集僧眾。登臨寶殿。諷某經禮某懺。<span class='note-inline'>(或大眾發心。各有持誦。一一齊登)</span>伏願慈光輝映。娑婆無處不圓明。法海汪洋。大地有情俱潤澤。我等多生父母。歷劫親姻。及以師長。並諸眷屬。存者加增福慧。歿者高證蓮胎。普滋一善之良緣。均利恒沙之苦趣。更冀山門寧靜。海眾安和。凡所止作。願皆如意。右疏。恭請三寶證明云云<span class='note-inline'>(若會中有俗姓士女。當更宣俗人所祈之疏云)</span>。</p>
<p>伏以。教演盂蘭。舍衛之芳猷未散。功超天壤。目連之孝行常稱。欲資七世於蓮胎。當禮三身于華座。<span class='note-inline'>(鄉貫寺名。在會士女等名)</span>眾等切念。唱一味之圓音。隨剎土。隨眾生。盡入平等嘉會。演千秋之孝旨。或善男。或信女。咸遵舍衛遺風。仰悲濟之宏猷。救倒懸之極苦。是以於本月某日。恭遇某寺。崇建蘭盆勝會。普超恩有含生<span class='note-inline'>(某等)</span>深追罔極。少答善因。躬叩法筵。仰求慈濟。由是各備香儀。薄陳芹供。仗苾蒭之威德。仰三寶之恩光。超度先靈。福資現在。<span class='note-inline'>(所有各各念誦。皆當一一具錄)</span>伏願。真慈赴感。聖人隨機。一雨普滋。大千蒙潤。俾我等多身父母。歷世親緣。同承冥福之資。俱解三途之苦。歿世證生天之樂。在堂稱難老之春。五福日新。三灾電捲。凡所祈求。願皆果遂。右疏云云<span class='note-inline'>(宣畢一齊起立。眾唱贊云)</span>。</p>
<p>五果百味。香色清新。自恣會上獻能仁。願親出沉淪。普濟幽冥。沙界布陽春　南無普供養菩薩摩訶薩。<span class='note-inline'>(三唱。若此會七日。或五日。三日者。此二疏。待回向化。若但設齋供。而不念誦作會者。此疏即時化。大眾念佛送疏。住持三奠茶。設拜。維那舉回向云)</span>　以此蘭盆供善根　報答父母劬勞恩　存者福樂壽無疆　亡者離苦得超昇　四生九有諸含識　八難三途苦眾生　各各悔過洗瑕疵　盡蒙慈濟出沉淪<span class='note-inline'>(念偈時。住持禮佛三拜。問訊偈畢。引導旛前行。小旛隨後。二悅眾鳴引磬。二侍者執手爐。搆香碟。送住持歸方丈。眾各回本處)</span>。</p>
</div></div>
<div class='div-other'><a id='mulu349' />
<p class='h3'>眾僧受食</p>
<div class='div-orig'><p>上供竟。悅眾將自恣僧物。<span class='note-inline'>(謂檀越所施之物。如手巾。麻線鞋襪等類)</span>安置一處。是日齋堂外。多舖櫈桌碗筯。以便客師受食。其供普果菜。不論客舊。平等普分。於齋堂事。俱齊備<span class='corr'>已</span>。開午梆。鳴大鐘三下。住持搭衣持鉢。先至齋堂坐。大眾搭衣持鉢進堂。坐齊。執事人。先行菓<span class='corr'>已</span>。住持云。<span class='note-inline'>(大眾師。先用供果食畢)</span>方鳴雲板。執事人將蘭盆蔬菜及供飯。勻入大眾菜內。行堂盛菜飯<span class='corr'>已</span>。大眾舉鉢念供養呪。至當願眾生。<span class='note-inline'>(句即改念)</span>　<span class='note-inline'>(過去父母。七世超昇。現在二親。永無病惱。自他饒益存歿沾恩。永離惡道。究竟常樂)</span>。<span class='note-inline'>(念畢出生。不唱五觀。住持云)</span><span class='note-inline'>(大眾先行禪定意。然後受食)</span>。<span class='note-inline'>(大眾入觀。觀自心內外中間。皆不可得。默坐少時。住持白云)</span>大眾受食。<span class='note-inline'>(大眾食畢)</span>維那起坐。將自恣物。<span class='note-inline'>(即手巾襪底線帶之類也)</span>先奉一分和尚位前。頂禮一拜。復同悅眾。將自恣物。分作兩盤。東西各行。從上至下。客舊次第勻分。散畢歸位。結齋<span class='corr'>已</span>。僧值云。<span class='note-inline'>(大眾所食供果。及自恣物。各自藏鉢)</span>。<span class='note-inline'>(或置袖內)</span>眾齊起立捧鉢。各回本處。</p>
</div>
<div class='div-commentary'><p style="margin-left:1em">證義曰。蘭盆大齋。佛敕解夏舉者。謂一夏安居。九旬加行。不階四果。亦得功勳。此日設供。其德大矣。年年行之者。蓋父母結愛。既念念不去心。孝子報恩。須年年不絕供也。又經意。以㧞苦報恩為主。與世俗異。世俗之孝。在順其情。此則兼順其性。世俗之孝。唯資其形。此則兼資其神。世人不知不信。輙曰釋氏無君親。亦未之深考也。夫順性資神之道。固所難明。而形情之間。亦豈遠于人哉。如釋尊謁母於忉利。送父而負棺等。其孝為何如也。梵網經以孝為戒曰。孝順至道之法。四十二章經云。凡人事天地鬼神。不如孝二親。二親。最神也。律中。父母不聽者。不許出家。觀無量壽佛經。首稱孝養父母。為成佛正因。大報恩經。心地觀經。廣說父母恩重。及至孝之法。睒子一經。全彰孝事。地藏因孝母而立誓度生。至於我佛訓弟子。謂父母與補處菩薩等。許弟子減衣鉢之資。養其父母。父母有正信者可恣與之。無正信者。可稍與之。若自無物。許轉化與之。藏中勸孝之語。層見疊出。豈不以孝為。首務哉。特其教。兼於順性資神。固非世法可及耳。今此儀軌。全遵佛敕。誦經猷供。脩懺設斛。俾七世親靈超冥漠之界。出思議之表。冥罰有所不能制。業苦有所不能拘。其法利殊常。豈但五鼎之豐。三猷之勤之孝而<span class='corr'>已</span>。故知教孝之旨。唯佛教為獨深也。以上乃一日簡便行法。若七日五日。當依下會約行之。</p>
</div></div>
<div class='div-other'><a id='mulu350' />
<p class='h3'>蘭盆會約<span class='note-inline'>(凡二十一條)</span></p>
<div class='div-orig'><p>切聞。蘭盆佳節。大施門開。仰憑有力大檀。營辦無遮妙味。法喜遍享乎佛僧。禪悅普資於凡聖。現行財施法施。當來福足慧足。模範次序。條列於左。</p>

<ul class="">
<li><span class="corr"/>每年七月朔。識字者。詣藏主寮。領蘭盆註釋。藏主問名登簿。至初六日。或起佛七。或不舉。但每日講蘭盆經註一時。客堂。山門。俱貼捐資牌。除施主大分外。不拘緇素內外。隨各人所捐供銀。或助飯僧。或為薦先。俱一一開明示眾。以廣度眾之心。方合佛意<span class="note-inline">(期畢。註釋仍還藏主消號)</span>。</li>

<li><span class="corr"/>斯會不拘道俗。皆可入會。念佛聽經。但不許年少尼女入寺。恐壞名聞故。</li>

<li><span class="corr"/>古規用大殿前。丹墀為供壇。上覆篷限。下圍木柵。以在會人。及供物多故。若人物俱少。在殿上亦可。</li>

<li><span class="corr"/>古規白詞。俱維那與住持預熟讀念。近時僧少熟習。故立內壇。用法師表白。以便看文展讀。<span class="note-inline">(俱詳蘭盆儀軌中明。另有流通本行世)</span><span class="corr">但</span>蘭盆經。人人預宜熟習。</li>

<li><span class="corr"/>舊盆鉢可用即用。若無。預製一大盆。用木為之。狀如香亭。底如盆式。中作四格。每格安菜六味。共疊二十四味。皆用熟美。供畢齋僧。盆大方三尺許。其下施架。復製一大錫鉢。可容斗米之飯。供畢齋僧。</li>

<li><span class="corr"/>此會佛敕。唯供三寶。故內壇不似水陸。兼列下堂。</li>

<li><span class="corr"/>凡供事。但取誠敬。不必偽飾富盛。亦不得惜錢物。苟簡太甚。隨人貧富。誠心而行。可也。</li>

<li><span class="corr"/><span class="corr"/>供獻依本經。具五菓百味者。乾菓十。湯菜十。水菓十。瓜笋十。糕餅十。糖色十。油貨十。乾菜十。荳色十。醬貨十。<span class="note-inline">(亦不可太拘。各隨地之宜。備辦可也)</span>次飯。次茶。凡素品皆可供獻。供畢齋僧。但凡佛事。本無定法。若人眾財多。則具百味。供千僧。誦經懺。並可增益。若人寡財乏。但具三菓六菜。乃至只供十僧皆可。所謂富羅天下奇珍。貧竭一<span class="corr">己</span>力量。但取誠敬而<span class="corr">已</span>。</li>

<li><span class="corr"/>新會略同水陸。內壇供佛。<span class="note-inline">(惟無下堂)</span>外壇宜誦華嚴經普賢行願品二十四卷。妙法蓮華經十二部。地藏經十二部。觀無量壽佛經十二部。金剛經二十四部。藥師經二十四部。金光明經十二部。佛說阿彌陀經一百八卷。佛頂尊勝陀羅尼經二十四卷。佛說盂蘭盆經。愈多愈妙。或純禮蘭盆懷七日亦可。</li>

<li><span class="corr"/>此會雖薦父母宗親。兼度六凡。又六道輪迴。互為眷屬。凡夫不識。佛敕放生以助功德。宜廣勸眾施。於圓滿日買放。切不可廢。</li>

<li><span class="corr"/>若禮懺者。十三日起懺。莊嚴沐浴等事。見前念誦規條說。結界更須嚴護。勿令人畜不淨雜物闖入。設有入者。依法重結。</li>

<li><span class="corr"/>懺壇僧眾。不得混雜。如比丘結壇。咸須比丘。若尼眾結壇。俱用尼眾。在家男隨比丘眾。女隨比丘尼。不得混亂。若尼不能主壇。請一二耆年高德比丘。在壇外主懺教之。不得同壇。觀堂香燈。不得混雜亦然。進供壇拈香禮拜。進內壇拈香禮拜。亦然。</li>

<li><span class="corr"/>懺期內登廁時。入浴時。不得以淨衣與觸衣相雜。先脫淨衣。淨鞋。置在淨處。乃著觸衣鞋入廁。次洗淨。洗手畢。脫觸衣觸鞋入浴。乃著淨衣鞋歸堂。洗手面。潄口入壇。</li>

<li><span class="corr"/>期內。不與外人接對。不得私其語言。亦不得看餘教典。</li>

<li><span class="corr"/>上供。用得味熟食。供畢即收。淨抹供桌。唯供香花淨水。</li>

<li><span class="corr"/>此齋供。佛敕在解夏節者。謂僧安居九旬。果新戒淨。堪度餓鬼。凡懺師等。皆須清淨過午。同八關齋。不得遲延時刻。以破齋法。</li>

<li><span class="corr"/>禮懺。五更香到洗面用茶。入壇為第一時。日出吃早粥。粥後二板。入壇為第二時。出壇後。約燃線香一炷。於中抽解<span class="corr">已</span>小食。小食後。入壇為第三時。午飯後。燃行香一炷。於中用二板茶。抽解。止靜<span class="corr">已</span>。再燃坐香半炷。開靜。吃茶。入壇為第四時。出壇後。坐香半炷。用非時漿畢。入壇為第五時。出壇後。用茶。坐香半炷。入壇為第六時。出壇後。安臥養息。</li>

<li><span class="corr"/>出壇後坐香。皆須精脩禪觀。不得縱恣昏沉。倘不能坐香入觀。或默念經呪佛菩薩名俱可。不許放逸高談嘻笑睡眠等。</li>

<li><span class="corr"/>每聞鐘鳴。即抽解盥澡。一聞長鐘。即依次站班。勿得先後參差。</li>

<li><span class="corr"/>觀堂中設案。用香燭桌圍上供。南無蘭盆會上啟教大士。大孝大目揵連尊者蓮座。其中唯許香燈給侍。設有要事。止可依事直說。不得因事。牽發餘語。倘有吃葷酒人閑遊。知客當好語使遠看。不得亂闖。</li>

<li><span class="corr"/>懺至十五日子時。大眾沐浴更衣。乃至獻供臨齋。見前儀軌所說。若無蘭盆懺。用大悲懺或淨土懺可代。</li>
</ul><p>○年月日○住持<span class='note-inline'>(某甲)</span>重錄。</p>
</div>
<div class='div-commentary'><p style="margin-left:1em">證義曰。蘭盆註釋。藏中只見唐圭峯宗密法師疏一卷。後宋依此疏。出孝衡鈔二卷。明末。台宗蕅益法師。出新疏一卷。律宗書玉律師。出合釋一卷。板存昭慶經房。然儀軌規約。久不行矣。世人誤以施鬼神食。為盂蘭盆齋。此訛也。雲棲正訛集云。蘭盆緣起目連。謂七月十五日。眾僧解夏自恣。九旬參學多得道者。此日脩供。其福百倍。非施鬼神食也。施食自緣起阿難。不限七月十五。所用之器。是摩竭國斛。亦非蘭盆。葢一則上奉聖賢。一則下濟餓鬼。悲敬異田。惡可等混。今清規有中元施食之條。則是日獻蘭盆。奉敬三寶。夜施斛食。普濟鬼神。乃兩全之法也。</p>
</div></div></div>
<div class='div-other'><a id='mulu351' />
<p class='h2'>解夏</p>
<div class='div-orig'><p>七月十六日解夏。客堂預日掛牌。<span class='note-inline'>(牌云)</span>明日自恣。</p>
<p>○次日解夏儀式。如結夏同。住持定時<span class='corr'>已</span>。時至。鳴大鐘三下。眾集大殿燒香傳爐。住持拈香。維那舉讚畢。至中拈香。展具。禮佛三拜。長跪。合掌白云　釋迦如來。<span class='note-inline'>(二聲)</span>休夏自恣<span class='note-inline'>(眾和<span class='corr'>已</span>。維那合掌高聲白)</span>。</p>
<p>休夏自恣。誠佛門之要道。懺愆悔過。實僧行之良謀。善因培植。樂果圓證。不凴戒定之航。曷到涅槃之岸。茲者七月十六日。屆當我佛解制休夏之辰。雲集眾僧。登臨寶殿。諷演秘章。解開期制。自今<span class='corr'>已</span>後。破四重。蹈十惡。恣任自陳。起三毒。犯七遮。隨從他說。若見。若聞。若疑。一一須悔。或身。或口。或意。重重當懺。根塵纏縛。聲色牽連。積諸罪累。障閉心源。若不宣揚。何由雪淨。特開懺摩之門。廣滌自他之罪。懺則懺於<span class='corr'>已</span>往。悔則悔其將來。故云。<span class='corr'>已</span>作之罪。願乞消滅。未作之罪。不敢更作。故今解制。自恣懺悔。<span class='note-inline'>(白竟一拜。維那歸位。悅眾鳴引磬。大眾齊唱云)</span>大德。一心念。眾僧。今日自恣。我比丘某甲亦自恣。若見聞疑罪。大德長老哀愍故。語我若見聞疑罪。當如法懺悔　<span class='note-inline'>(三唱竟。或一一說竟大眾念大悲呪三遍繞殿。念畢。各歸本位。維那舉懺悔偈。大眾唱云)</span>往昔所造諸惡業　皆由無始貪瞋癡　從身語意之所生　一切罪根皆懺悔</p>
<p class="dharani">唵。三陁囉伽陀娑婆訶<span class='note-inline'>(三唱<span class='corr'>已</span>。跪念大懺悔文畢。舉回向贊云)</span>。</p>
<p>自恣休夏。佛果圓成。一切業障頓冰清。覺海性圓澄。智慧光明。法界盡蒙恩　南無求懺悔菩薩摩訶薩<span class='note-inline'>(三稱。次舉回向偈云)</span>　解夏功德殊勝行<span class='note-inline'>(云云)</span>　　<span class='note-inline'>(唱偈時。住持禮佛三拜。問訊偈畢。即回方丈。大眾鳴引磬。禮佛三拜。上方丈頂禮和尚。若免。即回堂)</span>是日晚課畢。解制。維那鳴引磬。上方丈。巡寮。告假等事。與解冬同例<span class='note-inline'>(若不據蘭盆勝會。十五日解制告假)</span>。</p>
</div>
<div class='div-commentary'><p style="margin-left:1em">證義曰。解夏自恣者。葢比丘當初夏時。結制安居。不令乞食。名休夏。今朝滿期解制。自知有過。恣其自陳。自不知過。恣任僧舉。故名自恣。或問蓮池師曰。許僧自恣。何謂也。師答曰。有過如病人。舉過如醫王。諱病而惡醫。是名大愚癡。則知有過而舉之之為是矣。或又曰。自舉或可。他人舉之。不畏起爭端乎。答曰。律載僧有過。傍僧白佛。佛召本僧。種種呵責。因制為律。叢林逐日直言。據此也。此遵佛制。非出私意。何有爭端。且世法猶云。君有爭臣。父有爭子。士有爭友。故曰。興王賞直諫之臣。聖主立誹謗之木。況為僧脩出世法。可不須友以成其德乎。若惡直言。則讒謟面諛之人至矣。拒諫飾非。損德敗業。非小失也。因復作頌曰。古自恣。協金蘭。今自恣。生棘<span class='corr'>刺</span>。口談他過忿起諍。目對毗尼盲不視。何恠乎正法衰。魔軍熾。雲棲主人發長嘆。一則傷我心。一則慰我志。君不見。愛禮故存羊。宣尼曾告端木賜。禪宗秘要云。昔闍夜多尊者。至羅閱城。敷揚頓教。謂遍行曰。吾適對眾抑挫。仁者得無惱於衷乎。曰。我憶念七劫前。生常安樂國。師於智者月淨。記我。非久當證斯陀含果。時有大光明菩薩出世。我以老故。䇿杖禮謁。師叱我曰。重子輕父。一何鄙哉。時我自謂無過。請師示之。師曰。汝禮大光明菩薩。以杖倚壁畵佛面。以此過慢。遂失二果。我責躬悔過以來。聞諸惡言。如風如響。況獲飲無上甘露。而反生熱惱耶。噫。此可謂自恣之龜鏡矣。</p>
</div></div>
<div class='div-other'><a id='mulu352' />
<p class='h2'>坐禪</p>
<div class='div-orig'><p>分五。</p>
</div>
<div class='div-other'><a id='mulu353' />
<p class='h3'>早課第一</p>
<div class='div-orig'><p>中秋起。加香。五皷夜巡鳴四板。香燈點燈。司水擔水監值揭帳幔。眾起。維耶鳴香板三擊。眾人下單。抽解。淨面。監值兩邊舖棕韉。各人隨閒禮佛三拜。各歸本位。五板畢。香燈接報鐘三陣。徐徐敲半枝線香。監值灌開水兩壺。用熱水洗杯。將杯提至監值位所。散香散杯。悅眾點手照。監值行開水。眾用開水畢。散香收杯。香燈煞報鐘。掛一板一鐘。當值聞大鐘完。接二板一鐘。監值捲門簾。關門。中擺蒲墩。收中間棕韉。聞大鼓完。接三板一鐘。止靜。當值行小十方禮。禮佛三拜。此中悅眾鳴引磬共四下。當值行禮拜佛畢。悅眾鳴引磬一下。開小靜。監值收中問蒲墩。開門。當值行十方禮。悅眾鳴引磬共十二下。此中監值打板三陣。鳴鐘三擊。接外呼板。眾人上殿。課畢回堂。監值在門外。候眾人歸堂。放下門簾。眾人各於本位前立定。當值行十方禮。到中間一問訊。再向新值問訊交值。監值立本位交監值牌問訊。新監值將門簾拉起。新當值打<span class='corr'>魚</span>一下。眾人出外小解畢。將門簾放下。順行一匝看眾人坐定。然後熄燈歸位。若時早。打<span class='corr'>魚</span>三下止靜。歸位。監值掩門。聞梆聲。當值打<span class='corr'>魚</span>一下開小靜<span class='note-inline'>(或不止靜亦可)</span>。</p>
</div></div>
<div class='div-other'><a id='mulu354' />
<p class='h3'>上午第二</p>
<div class='div-orig'><p>早梆鳴。監值下位捲門簾。提茶壺至楊枝瓶所。司水擔潄口水。維那敲香板三下。眾人放腿。或小淨聽便。即回。候齋堂板鳴。悅眾鳴引磬過堂。香燈打掃佛前及住持位。粥畢回堂散香請散香篦。眾圓禮。當值掛一板一鐘。鳴起香<span class='corr'>魚</span>二下。於西南接散香篦三下。繞至東北又三下。定行香一枝。眾人去衣。脫袍。穿草。鞋徐徐出堂潄口。嚼楊枝畢。監值收杯。當值候香過將半枝。掛二板一鐘。眾人立定。小停寸香。當值至東北角。打催板二下。經行香餘一寸。維那喝起。提香板催行。首領監香緊隨和之。至香六分。維那揮香板下垂。當值打抽解<span class='corr'>魚</span>一下。眾人立定。監值拉起門簾。與散香至門首。一邊一位站定小停一刻。逆巡一匝。維那歸本位卓香板。監值進來擺蒲團。散香師敲散香篦三陣。眾人小解畢歸位。監值關兩邊小門。復敲散香篦一陣。監值放下門簾。散香師回堂順行。交散香牌。卓篦一下問訊。至中央問訊。插散香篦。復至中央問訊。歸位。當值搭衣持具。打三板一鐘止靜。行十方禮。禮佛三拜。悅眾鳴引磬四下。問訊出堂。翻止靜牌。東邊出。西邊進。問訊。至維摩單所。禮和尚一拜。歸位。監值收蒲團關門。舖韀當值推香盤。散香師出位。至中央問訊。從東邊上請香板。西邊下一拱。逆行一匝當值看香到。拉至香盤。悅眾鳴引磬一下。開小靜。<span class='note-inline'>(此節應移在交香板後)</span>維那敲香板三下。放腿。巡香師交巡香牌。至中央問訊。交香板。散香師出位。至中央問訊。從西邊上。請散香篦。至東邊下問訊順行半匝。卓散香一下。當值打經行魚二下。經行香半炷。站板一下。站香寸數。打催板二下。經行香完。鳴魚一下。抽解。監值捲門簾。候交散香。當值鳴魚三下。止靜。監值關門。請香板如上。</p>
</div></div>
<div class='div-other'><a id='mulu355' />
<p class='h3'>下午第三</p>
<div class='div-orig'><p>聞午梆鳴。當值打魚一下。開小靜。維那敲香板三下。穿鞋。著衣畢。悅眾鳴引磬一下。各本在位立。當值出位。行十方禮。翻牌。悅眾鳴引磬。監值鳴板三陣。接鐘三下<span class='note-inline'>(磬三下)</span>。眾禮佛一拜。坐定。聞呼板鳴。擊引磬過堂。飯畢結齋時。監值香燈。司水。先回堂。開門。候眾人回堂圓禮。請散香照前。當值打一板一鐘。鳴起香<span class='corr'>魚</span>二下。定行香一炷。眾潄口。嚼楊枝畢。經行。監值收楊枝杯。用熱水洗。當值候香過將半枝。打二板一鐘。眾立定。監值打茶。候維那歸位卓香板。眾隨便坐下。散香師將散香竹篦靠佛前。然後散杯。監值行茶三四匝。茶畢。散香與監值收杯。關門<span class='corr'>已</span>。然後在監值寮洗杯畢。回堂經行。香完。當值打抽解<span class='corr'>魚</span>一下。眾照前立。維那歸位卓香板。監值開門。拉門簾。舖蒲團散香三陣。小解看淨房無人。再散香一陣。回堂。照前交散香。監值收門簾歸位。當值打三板一鐘。行禮時。悅眾鳴引磬四下。止靜。監值收蒲團。關門。當值推香盤。散香師照前巡香。香到。當值鳴引磬一下。開小靜。巡香師照前交。監值開門。打茶二壺。巡香師散杯。從維那位起。和尚在堂。散杯五個。大悅眾送和尚茶。復散悅眾位。照人散杯。從班首散起。一對一對擺。監值茶來。用簽攪幾攪茶巡四五匝。眾人茶畢。巡香與監值收杯。散香師照前行事。當值鳴<span class='corr'>魚</span>二下。經行香半炷。打站板一下。小停寸香。打催板二下。經行香完。鳴<span class='corr'>魚</span>一下。抽解。候交散香牌。當值鳴<span class='corr'>魚</span>三下。止靜。散香關門。香完。開小靜。吃茶。經行等一一照前行坐。</p>
</div></div>
<div class='div-other'><a id='mulu356' />
<p class='h3'>晚課第四</p>
<div class='div-orig'><p>聞晚梆鳴。當值鳴<span class='corr'>魚</span>一下。開小靜。悅眾鳴引磬。眾立班首出位拱手後悅眾鳴引磬共十二下。監值鳴板三陣。鐘三下。<span class='note-inline'>(磬三下)</span>當值行禮翻牌。聞雲板鳴。眾過堂。當值監值在堂掃地。當值擺蒲團<span class='note-inline'>(舖棕韉)</span>。粥罷回堂。嚼楊枝時。當值監值吃二堂。畢。各搭衣。禮佛三拜。各歸本位。當值鳴報鐘三下。監值收蒲團<span class='note-inline'>(棕韉)</span>。候鳴引磬一下。眾出位站班。當值打報鐘三陣。眾上殿。將課畢。三皈後。監值。香燈。司水。先回開門。監值放兩單幔帳。眾回堂。圓禮。當值打一板一鐘。打抽解<span class='corr'>魚</span>一下。眾束衣抽解。監值在門外。候放門簾。拉起後。眾回堂。盡上單。當值鳴<span class='corr'>魚</span>三下。止靜。歸當值位坐。定香一枝。監值關前後門。靠單順行一匝。然後窻門。上單養息。當值不養息。</p>
</div></div>
<div class='div-other'><a id='mulu357' />
<p class='h3'>夜香第五</p>
<div class='div-orig'><p>當值不見窻外亮影。打<span class='corr'>魚</span>一下。開小靜。香燈下單。點各處燈。監值捲兩單幔帳。開中間門。維那敲香板三下。眾下單。當值定坐香一枝。鳴起香<span class='corr'>魚</span>二下。散香師照前請散香竹篦。當值候香將半枝。打二板。眾人立定。監值打茶。維那歸位。卓香板。隨便坐下。散香師將竹篦靠佛前。散杯在各人手。監值行茶一二匝。散香師。監值師。各收一邊。散香師拿散香。篦在手。順行半匝。復卓一下。當值鳴催板二下。經行。監值關門。香到。當值打抽解<span class='corr'>魚</span>一下。眾人立定。照前行事。監值開門。拉門簾。進擺蒲團。照前散香關門。當值止靜。行禮。悅眾鳴引磬四下。監值關門。巡香請香板。香完。鳴引磬一下。開小靜。交巡香板。香放參。吃畢。當值鳴<span class='corr'>魚</span>二下。經行香半炷。當值鳴站板一下。停香一寸。鳴催板二下。經行。香完鳴<span class='corr'>魚</span>。一下抽解。監值扯門簾。候交散香板。當監值<span class='corr'>魚</span>三下。止靜。散香關門。香完。當值鳴<span class='corr'>魚</span>一下。開小靜。巡香交板。開門。悅眾鳴引磬開大靜。當值行禮。監值打板三陣畢。仍照前散香起香云云。乃至第六枝香。打抽解<span class='corr'>魚</span>。監值舖棕韀鳴擊禮佛三拜。監值放兩單幔帳。眾抽解上單。香燈師點琉璃。熄監值寮燈。監值關前後門戶。復順行一匝。關格子門。熄佛前燈。然後上單。一日事畢。此逐日恒規。初參後學。必須熟記。以便輪行。然此五番。若細全錄。文多一半。此既是略。易可精熟。餘可目視心會。</p>
</div></div>
<div class='div-other'><a id='mulu358' />
<p class='h3'>禪堂規約<span class='note-inline'>(凡三十二條)</span></p>
<div class='div-orig'><p>古規失檢。怠惰成風。時弊多端。提持貴密。雖則現成公案。要須大眾共知。行解相應。則無愧於先宗。道德兼資。乃有利於末學。是在同心。共相遵守。</p>

<ul class="">
<li><span class="corr"/>鐘板參差者。巡寮。跪香。行禮。不服者。出堂。</li>

<li><span class="corr"/>挑唆是非者。交拳。破口者。出堂。</li>

<li><span class="corr"/>除老。病。公事。私自逃單者。掛牌。不許復住。</li>

<li><span class="corr"/>禪堂內外。閒談雜話者罰。靜中响動驚眾者罰。不服者出堂。</li>

<li><span class="corr"/>鳴<span class="corr">魚</span>小板等。參差不清者罰。</li>

<li><span class="corr"/>不顧本分。交頭接耳者。重罰。</li>

<li><span class="corr"/>上堂小參等。各搭衣持具。齊集法堂。次第而立。有問則出。不得參差。違者罰。</li>

<li><span class="corr"/>不滿期。不許出堂。除充公執。私自告假者罰。不遵者重罰。</li>

<li><span class="corr"/>偷看典章者罰。非時私睡者罰。</li>

<li><span class="corr"/>出入不白執事者罰。止靜不到者罰。</li>

<li><span class="corr"/>行香坐香不到者罰。失悞散香巡香者罰。</li>

<li><span class="corr"/>值日交代不清者罰。破壞什物者罰賠。</li>

<li><span class="corr"/>不顧本參。亂逞機鋒者罰。妄作拈頌。評論公案者罰。</li>

<li><span class="corr"/><span class="corr"/>堂中出入。次第而行。違者罰。若攛單亂位。穿堂直過。并無事闖寮者重罰。</li>

<li><span class="corr"/>私借堂內什物出外者罰。</li>

<li><span class="corr"/>滋事失儀。不聽執事規諫者罰。不服者出堂。</li>

<li><span class="corr"/>行坐課誦受食出坡等。不隨眾者罰。</li>

<li><span class="corr"/>檢點他人是非。攪羣亂眾者重罰。</li>

<li><span class="corr"/>警䇿昏散。三香板不下單者罰。</li>

<li><span class="corr"/>故縱昏沉者罰。爭香板者罰。不服者出堂。</li>

<li><span class="corr"/>警䇿後。昏沉如故者立參。再三警䇿。昏沉如故者跪參。不服者出堂。</li>

<li><span class="corr"/>經行縱橫。談笑涕吐。或鞋物作聲者罰。不服者出堂。</li>

<li><span class="corr"/>出外不穿直裰<span class="note-inline">(俗呼海青。亦名偏衫。又號袍子)</span>者罰。</li>

<li><span class="corr"/>有事他出。歸期失限者罰。</li>

<li><span class="corr"/>尊客參堂。各依位次。不得失儀。違者罰。</li>

<li><span class="corr"/>擅入客堂。與人雜話者重罰。</li>

<li><span class="corr"/>開大靜後。語笑者。在監值寮者。在外寮閒闖者罰。</li>

<li><span class="corr"/>私造飲食者罰。<span class="note-inline">(新增)</span>或吃煙者重罰。</li>

<li><span class="corr"/>闖靜者罰。</li>

<li><span class="corr"/>巡香狥情。或以公報私。故打者罰。違者重罰。</li>

<li><span class="corr"/>小恙給假三日。重病者出堂調養。不得故留妨眾。違者罰。</li>
</ul><p>○以上條約。本分攸關。如或不遵。自失善利。同居大眾。戒之勉之。</p>
<p>○年月日○住持<span class='note-inline'>(某甲)</span>重錄。</p>
</div>
<div class='div-commentary'><p style="margin-left:1em">證義曰。禪堂乃陶鑄賢聖之所。了生脫死之場。欲透向上一關。捨此無由得入。所謂十方同聚會。個個學無為。此是選佛場。心空及第歸。是也。既學無為。即應諸緣屏息。專精參究。若仍然散誕。依舊隨情。不但不能學無為。亦恐反增異見。所謂無規矩。不能制其邪。無精勤。不能成其志。是也。經云。因戒生定。因定發慧。二語盡矣。禪宗秘要云。昔有族姓子。出家學道。優波毱多為說法要。尋便見諦。得須陀洹。作是念言。我斷三結。更何求進。遊縱自在。可至七生。尊者告曰。生死之法。甚可惡賤。猶如糞穢。多少皆臭。即便將至旃陀羅村。見一小兒。體生惡瘡蟲血雜出。甚大苦惱。問言。比丘見此兒否。此小兒者。是須陀洹。佛昔在世。有一羅漢。身小患痒。搔之有聲。維那瞋曰。今汝身有蛆蟲瘡耶。宜可出向旃陀羅村。羅漢語言。今汝得罪。莫出斯言。時此維那。即便懺悔。精進脩習。得須陀洹。後自懈怠。不求上進。故生此家。受斯苦惱。小復前行。見有一人。為火所燒。身體焦爛。苦痛難忍。轉更前進復見有人。犯王憲法。以身貫著大木標上。發聲哀號極生苦惱。爾時尊者問比丘言。汝見此二人否。比丘言。唯然<span class='corr'>已</span>見。尊者曰。此前人者。是斯陀含。後所見者。阿那含也。咸皆懶惰。不求上進。故生人中。受斯楚毒。是故汝今。宜自精勤早求解脫。比丘聞<span class='corr'>已</span>。日夜脩學。不久便得阿羅漢道。嗚呼。據此數人。皆有道果。因得少為足。懈怠懶惰。仍墮苦報。今之禪和。纔結幾冬。便言我是老參。何復汲汲於此。未知此老參曾證幾果耶。若不精進脩行。大有。苦報著你在。</p>
</div></div></div>
<div class='div-other'><a id='mulu359' />
<p class='h2'>孟冬貼單</p>
<div class='div-orig'><p>十月初旬。維那命悅眾。令當值。監值。香燈。司水。掃舍宇。揭單票。糊門窻。各單加草。及收拾香板號。籤等事。客堂與維那。預將合寺人名。開清戒臘久近。呈方丈閱過議定充執<span class='corr'>已</span>。命記錄裁單票。書記端楷寫成。東西兩盤排清。不得前後紊亂。上用盤袱界尺壓之。至十四日。客堂於早粥掛牌。<span class='note-inline'>(牌云)</span>貼單。</p>
<p>○侍者將單票兩盤擺法座上。二板。鳴大鐘三下。大眾先集禪坐。維那令當值監值。於佛座左右舖蓆。堂師俱將行李安蓆上。佛前設公位。維那白云。<span class='note-inline'>(今日請和尚。為大眾師貼單)</span>。白已。兩班齊立。悅眾鳴引磬。領二清眾。上方丈。眾云。住持臨座。悅眾云。<span class='note-inline'>(展具頂禮和尚)</span>。禮畢云。<span class='note-inline'>(末後先行)</span>侍者二人。捧單票前行。拂子。拄杖隨後。進堂。住持禮佛。登座。維那舉贊時。到座前拈香三瓣。展大具三拜。起具。歸位。至三稱雲來集菩薩畢。維那云。<span class='note-inline'>(頂禮和尚)</span>。眾展具三禮已。二悅眾次第鳴引磬三陣。住持說法。說竟。眾齊立。班首單條住持貼。貼竟。維那云。<span class='note-inline'>(大眾師禮謝和尚)</span>。住持出堂。維那復云。<span class='note-inline'>(大眾師送和尚)</span>。若免即止。餘者維那貼。兩序。以執大小為次序。同執以戒先後為次序。堂中各照自<span class='corr'>己</span>名位次序安行李。送單。晚課畢。上方丈謝貼單。小食後告香。見前住持章中。</p>
</div>
<div class='div-commentary'><p style="margin-left:1em">證義曰。按梵網經乖尊卑次序戒。及律藏臥具法等。俱明位次。葢兩序論執。同一執論戒。是佛正制今叢林安單。不問戒不問臘。於一執中。先來在前後來在後。似是而非。違佛敕先受戒者在前坐。後受戒者。在後坐之律。</p>
</div></div>
<div class='div-other'><a id='mulu360' />
<p class='h2'>結冬</p>
<div class='div-orig'><p>十月十五日結冬。乃衲子九旬辦道之期也。內外肅嚴。內不放出。外不放入。屏除一切。專精辦道。於早課前。燒香傳爐。大眾雲集。維那舉贊。住持拈香。祝聖祈禱乃至上方丈。住持說法等。並照元旦式。其所別者。此日晚課畢。上祖堂。上方丈。維那鳴引磬。巡寮云。<span class='note-inline'>(結制巡寮。問訊某某師云云)</span>。巡畢回堂。對面展具。三拜。拜畢歸位。少頃。齋堂吃普茶將訖。維那宣共住規約。晚二板。本堂宣堂規。是晚起禪七。</p>
</div>
<div class='div-commentary'><p style="margin-left:1em">證義曰。孟冬結制。正為生死。若不打掃心地明白。只管看鼻頭。做模樣。有甚用處。人看你似參禪及至打開肚裡。黑漫漫地。可憐生不知禪是個甚麼。只管要你去扭揑他。你若肯將偷心頓然放下。到有幾分相應。古人云。做工夫不得力。病在多知多解。穿鑿公案。習氣膠粘。打脫不下。所以不得洞明佛性。若真正為生死的人。無雜用心。一個話頭。如咬鐵丸相似。定要嚼碎。嚼不碎。拚命嚼。寧將身心墮地獄。終不放捨話頭。具如是信力。如是疑情。日深歲久。正眼迸開。光明普照。物物頭頭。了無差別矣。或曰。從上諸祖。多以機用接人。今何授人以死話頭。死工夫。答曰。噫是何言歟。夫參話頭之法。自黃蘗肇端。諸師遵承。而大慧尤主張之。大慧中興濟北之道。豈其機用弗具。而開示來學。以一句話頭。塞其咽喉。消其伎倆。然後顯大機大用。激䇿精進。而獲證者。四十餘人。葢師家機用。學者工夫。必兩相宜。而有成也。若不䇿進其工夫。唯機用接人。則上根利機。當下知歸。能有幾人。中下之流永失法利。而掠虗者。乘風接響。達磨一宗。掃地盡矣夫。達磨西來。九年面壁。可謂壁立萬仞。乃其接引神光。亦用方便。語曰。汝但外息諸緣。內心無喘。心如墻壁。方可入道。此即死工夫之說也。葢工夫不死。情識橫生。非逐名利。即膠知解。雖有機用。將安施乎。故今請安禪結制者。看一個死話頭為正務。幸無以機用公案雜用心也。然所謂看死話頭者。正為用工在話頭上。名看死話頭。非兀然空坐觀靜也。禪宗秘要云。西域崛多法師。遊五臺。至定襄縣。見一僧結菴而坐。法師問曰。汝孤坐奚為。曰。觀靜。師曰。汝出誰門耶。曰。神秀大師。法師曰。我西域異道。最下根者。不墮此見。兀然空坐。於道何益。</p>
</div></div>
<div class='div-other'><a id='mulu361' />
<p class='h2'>起禪七<span class='note-inline'>(不拘何時可起七不專在十月望日)</span></p>
<div class='div-orig'><p>凡起禪七。前一日。維那。悅眾同到庫房。<span class='corr'>商</span>酌一切應用等物。及請護七。酌派<span class='corr'>已</span>。聽悅眾料理。其看香。監香。候方丈示牌。起七日。午飯後。開小靜。維那云。<span class='note-inline'>(今晚起七。上單養息)</span>。晚課。持具上殿。課畢。鳴鐘。禮祖。上方丈。住持說法。開示畢。維那云。<span class='note-inline'>(禮謝和尚)</span>。禮畢。鳴引磬云。<span class='note-inline'>(起七巡寮。問訊某某師云云)</span>。巡畢。回堂。安息。至晚二板前。維那鳴香板三陣。令香燈護七。各理本務。次於齋堂前鳴香板三陣。令各堂寮共集禪堂。眾坐齊。次看香鳴。二板吃。茶茶。畢。維那表堂規云云。表畢。維那令悅眾捧香板。維那送監香板畢。鳴香板三下。眾皆起立。護七師收地上坐位。維那云。<span class='note-inline'>(諸同參師。作禮首座師。西堂師。後堂師。堂主師。香燈師。護七師司水師)</span>。三拜。首座繼云。<span class='note-inline'>(拜維那師)</span>。禮畢。令監香師行禮。次呼寄七師禮佛。拜兩序。<span class='note-inline'>(凡本山法眷。及遠近菴院。來寄七者。即進堂附後。若居士寄七仍安單在外。凡寄七者。二例隨眾。期滿方許出堂。尼女不許進堂。或尊客。或施主。隨喜坐香。不在此例。但不可放逸耳)</span>拜畢。悅眾鳴引磬。一對燈籠。迎請和尚。若住持傳牌。即依牌請班首到。維那云。<span class='note-inline'>(兩序同參師。頂禮某某大師)</span>。禮畢。說法起七。二枝香小點心。四枝香齋堂。用普放參。<span class='note-inline'>(或飯。或麵。隨便)</span>仍厨房人燒煑。護七人照應。六枝香清茶。八枝香每人炒糯米一杯。十枝香養息。養息一枝香。打巡照四板。淨面。各歸位坐。飲糖湯。每人糖餅一個。聞厨下接板。即經行。二三悅眾。輪流上殿應酬課誦大殿繞佛打抽解課完熄燈聞早粥梆開靜<span class='note-inline'>(小粥後二枝香開小靜用)</span>米糕四塊午飯止靜青菓茶四枝香點心六枝香聞晚梆晚課完<span class='note-inline'>(開靜遇堂回堂行香云云)</span>。上單養息。晚起香二板。腐乾一塊<span class='note-inline'>(一夜一日如是)</span>以後六日亦然。<span class='note-inline'>(若期內。施主有零星小食供眾。隨時散之)</span>至圓滿時。悅眾仍領二清眾上方丈。請住持考功解七。或請班首代考解。凡禪七。師家考功唯提本參。學人請益。單問話頭。不許亂統公案　凡站香。香站大半枝。站須雙足並齊。不得八字參差。雙手垂下。不許叉手。行忌袖手。坐忌垂足　凡禪七。乃刻期取證。了辦生死之日。專以參究為事。首眾不得多語。有妨正務。過堂。起香。放香。站香。維那俱鳴香板三下。凡香板式。巡香板。<span class='note-inline'>(長二尺)</span>唯打昏沉。監香板。<span class='note-inline'>(長一尺八寸)</span>兼帶掉舉。班首䇿香。專看工夫。住持看香。唯是直下會取而<span class='corr'>已</span>。故巡香。須是兩手捧持。不許一手垂下。監香一手擎。一手垂。不得將香板拖下。應作供養想。班首則上下不拘。不論昏沉掉舉。盡皆可打。又看香板。<span class='note-inline'>(長二尺二寸)</span>散香竹篦<span class='note-inline'>(長三尺六寸)</span>。</p>
</div>
<div class='div-commentary'><p style="margin-left:1em">證義曰。叢林長年坐香參禪。何為又有禪七。葢欲尅期成辦之意耳。學者於此時。當猛著精彩。較平日。當加倍用心參究。參究者。即參此一箇話頭也。參話頭。不外起疑情。所謂小疑小悟。大疑大悟。不疑不悟。疑。即參也。夫疑之之念。固為覺體之障。而因其勢。而善用之則反可假之。以為破障之術。葢以疑之與悟其機相待。其勢相因。故求悟者。必貴疑也。夫人心之機不凝結。必不能開豁。如隆冬閉塞。實釀泰元。若氣泄。而不完。則其發生。也必無力。故貴疑者。疑。則凝結也。法界之源不深研。必不能遠到。故凡疑者。必深研也。是知疑為悟因。悟為疑果。殆若暗必有明。吸必有呼矣。可無疑乎。可無疑乎。至於由疑而悟。則悟且不存。疑於何有。而鍊磨之功成矣。</p>
</div></div>
<div class='div-other'><a id='mulu362' />
<p class='h2'>解禪七</p>
<div class='div-orig'><p>或一七。或二七。三七。圓滿<span class='corr'>已</span>。方丈傳牌至。維那白眾云云。白畢。鳴引磬。奉和尚命。請某某大師為眾解七。三拜畢。說法解七竟。維那白云。<span class='note-inline'>(多日辛苦。兩序同參師。禮謝首座師云云。乃至護七師。司水師)</span>　禮三拜。洗脚安息。晚課畢。鳴鐘禮祖。上方丈。禮畢巡寮云。<span class='note-inline'>(解七巡寮。問訊某某師云云)</span>。乃至巡畢回堂。餘儀如常。寄七回本處。</p>
</div>
<div class='div-commentary'><p style="margin-left:1em">證義曰。所謂解七者。但解幾七之期。非解參禪也。或曰。參禪之義。<span class='corr'>已</span>聞命矣。然未知參禪之事。起於何時。答曰。楞嚴經云。當在此中。精研妙明。又曰。內外研究。又曰。研究深遠。又曰。研究精猛。非參乎。其中七處徵心。八還辨見。飛光。舉拳。垂手。作喝等。皆示疑也。自後凡教看公案。起疑情。皆從此生。其餘如華嚴經之梵行品。楞伽圓覺等經。皆有禪也。至於言之最詳明者。莫若鵞湖大義禪師云。若人靜坐不用工。何年及第悟心空。又云。直須提起吹毛利。要剖西來第一義。又云。剔起眼睛豎起眉。反覆看渠渠是誰。如是等言。參禪人當書諸紳。雖然。若向語句中。推測穿鑿。情識上。卜度<span class='corr'>摶</span>量。則又錯會其曰用功。曰剖。曰反覆看之意矣。則與靜坐默默者。事不同。而其病同矣。亦不可不辨。要而言之。禪宗門下。無意識領略底禪。無逐叚商量底禪。亦無漸次習得底禪。所以要汝拍盲做將去。不許胡思亂想。妄生知解。若信得過。便如是參究。不必問東問西。葢大事未明。盡千七百。孰非可疑。只要在一則上拚命拶去。若一則過得。百千則。無不過得也。勉之。</p>
</div></div>
<div class='div-other'><a id='mulu363' />
<p class='h2'>解冬</p>
<div class='div-orig'><p>正月十五日。解冬。佛聖前焚香燭。是晚薰墖早課祈禱。乃至陞座。與元旦同。說法畢。維那鳴引磬巡寮云。<span class='note-inline'>(解制巡寮。問訊某某師云云)</span>。巡畢。回堂。行禮。上供等事。仍照朔望例。若告假者。至晚課畢。搭衣持具。先白維那<span class='corr'>已</span>。悅眾領到客堂告假。次領上方丈。排班。候住持臨座。各展具。頂禮和尚三拜。起具。問訊。合掌白云。<span class='note-inline'>(某甲告假)</span>。住持允假。回堂。晚二板後。方丈令侍者到禪堂。白維那云。<span class='note-inline'>(請告假諸師用茶)</span>仍悅眾陪上。吃茶回堂。止靜前行禮。禮圓。仍照位坐。不得閒談雜話。次日早小食。方丈請齋。還香信。回堂。起單。若未到期去。方丈不待齋。香信亦不還。行李不出堂。到期取行李。若私走者。客堂掛逃單牌。<span class='note-inline'>(牌云)</span>今日某時某執某甲。私自逃單。</p>
</div>
<div class='div-commentary'><p style="margin-left:1em">證義曰。佛制從正月十五。至三月十五。是解冬行脚之期。從八月十五。至十月十五。是解夏行脚之期。今禪和多有終年行脚者。殊違佛制。即安居結制者。亦多虗應故事。少有實在行持。雲棲解冬頌曰。庭前爆竹聲初歇。又是上元告假節。彈指流光去不停。衲衣下事何時決。細尋思。堪痛切。各各者回須猛烈。提起陳年舊話頭。直教打破疑團徹。</p>
</div></div>
<div class='div-other'><a id='mulu364' />
<p class='h2'>月分須知</p>
<div class='div-orig'><p><span class='note-inline'>(前八卷詳明者。皆刪出不錄)</span>。</p>
</div>
<div class='div-other'><a id='mulu365' />
<p class='h3'>正月</p>
<div class='div-orig'><p>元旦。預日掛牌。<span class='note-inline'>(牌云)</span>明日恭逢元旦新節。合院大眾師。聞鐘聲。齊詣大殿禮誦。祝釐三日。伏願　　皇圖永固　　帝道遐昌　佛日增輝　法輪常轉。</p>
<p>○元旦。較平日早一炷香。打三板。厨房人。於監齋聖前。掃洒潔淨。擺香案。庫司設供。客堂維那等十人。燒香傳爐至。舉香贊。住持拈香。拜畢。監院拈香。設供。獻茶。化紙。回堂候開靜上殿眾集。燒香傳爐至。維那舉寶鼎爇名香。祈禱祝　　聖。並與首卷祝釐條同。至念楞嚴呪時。悅眾領監院。同十餘人出殿。至四聖前。次第祈禱。初至韋殿。左右分立。二悅眾鳴引磬。先誦善天女呪三遍。監院問訊。拈香。轉出檻外。長跪。大悅眾亦問訊。拈香。展具三拜。長跪。隨舉南無護法韋䭾尊天菩薩三稱畢。此稱鳴鐺鈸鈴鼓。<span class='note-inline'>(下皆同此。但換聖號)</span>大悅眾白云。神功叵測云云。次伽藍。次祖師。次監齋。儀皆同。但改祈禱念誦。並載禪門日誦中。茲不錄。祝四聖畢。回大殿。隨眾繞佛。乃至歸位。大眾向上展具<span class='corr'>已</span>。鳴磬止佛聲。維那押磬舉腔。拜南無本師釋迦牟尼佛十二拜。南無文殊師利菩薩。南無彌勒菩薩。南無十方諸佛。南無十方菩薩。各三拜<span class='corr'>已</span>。不念回向文。即三歸竟。維那高聲云。<span class='note-inline'>(無勞起具)</span>。鳴磬云。頂禮西天東土。歷代祖師三拜。天下宏宗演教諸大善知識三拜　本寺開山老祖三拜。<span class='note-inline'>(以下續禮本枝一派歷代祖師)</span>各人得戒和尚。及壇上諸師三拜　各人剃度恩師三拜　各人代為父母禮佛三拜　頂禮方丈和尚三拜。拜畢。對面展具。維那按磬白云。皇清<span class='note-inline'>(某某幾)</span>年<span class='note-inline'>(幾)</span>月。<span class='note-inline'>(某某)</span>良辰。大眾師雲集。普禮三拜。至第三拜云。<span class='note-inline'>(無勞起具)</span>。即俯伏偈云。<span class='note-inline'>(某某師三拜云云)</span>。內外執事。俱照執事單。次第喝禮畢。云。<span class='note-inline'>(再禮方丈和尚三拜。起具問訊)</span>。雲集祖堂禮祖。禮畢。上方丈。次序對面站定。維那與侍者請住持出。臨座。眾向上排班。維那云。<span class='note-inline'>(展具。頂禮和尚)</span>。禮畢。呼起具。問訊。分班對立。舉贊。乃至說法竟。維那呼<span class='note-inline'>(展具。頂禮和尚)</span>。<span class='note-inline'>(<span class='corr'>已</span>上每月朔望。及諸節日同此。唯元旦)</span>住持即云。<span class='note-inline'>(大眾師同詣大殿前普禮)</span>。眾集。展具。住持云。<span class='note-inline'>(我某甲。與大眾師賀新節。普禮三拜)</span>。首眾繼云。<span class='note-inline'>(頂禮和尚)</span>。禮畢。回堂。兩單對拜。一切內外。不許行私禮。唯除師長。<span class='note-inline'>(結冬。解冬。結夏。解夏。立春等。皆如是)</span>元旦天明。照客到庫房。取喜神紙。知客命鐘頭。鳴鐘三下。知客焚香一把在手。立彌勒前。分與大眾師。人各執香一枝。出山門。次序到喜神方。舉香。舉<span class='corr'>已</span>。插地上。鳴引磬三下。三問訊。化紙元。即化於插香處。次序各歸本處早晨。齋堂饅頭腐湯。<span class='note-inline'>(或年糕。或糰子。或麪。俱可)</span>三板止靜後。即啟請上堂。<span class='note-inline'>(見住持章)</span>上堂畢。殿主於殿傍。設各人同居父母師長。及十方檀那護法等供位。<span class='note-inline'>(或除夕日先設亦可)</span>及菓菜香燭。俱陳列<span class='corr'>已</span>。小食二板茶後。即止靜。鳴鐘三下。大眾分班上普供。供畢回堂。<span class='note-inline'>(宜先派定班數處所。可預讀普供贊。附末)</span>少頃。飲茶抽解<span class='corr'>已</span>。再鳴鐘三下。眾集大殿。誦呪念佛。每日六時。<span class='note-inline'>(或四時)</span>至初三日。早小食止靜後。大眾聞鐘聲。照原班上普供。午飯後。念佛回向。化牌位。凡新年。除夕不放假。禪堂不請茶。日午油腐白米。早晚白腐常米。晚課畢。禮祖上方丈<span class='corr'>已</span>。行堂師到禪堂監值寮。問當值取茶鐘茶壺。晚二板。聞鼓聲。大眾齊至。齋堂。悅眾二人。鳴引磬請和尚至。行堂將茶。次第斟齊。茶果二人合一桌。擺齊<span class='corr'>已</span>。<span class='note-inline'>(或每人一碗亦可)</span>悅眾鳴引磬二下。監院即云。<span class='note-inline'>(和尚請茶。大眾師請茶)</span>。少頃。監院又云。<span class='note-inline'>(和尚請用菓品。大眾師請用果品)</span>。普茶畢。免宣規約。悅眾鳴引磬二下。齊起各回。三板止靜。上殿念普佛。回堂<span class='corr'>已</span>。禪堂放香。至初三日止。仍照常行坐。<span class='note-inline'>(禮塔。掃塔。見第三卷)</span>住持。監院。知客。當分往熟處賀新歲。凡初十內。或諸山遣執。或施護遣使。來賀者。待以六色茶菜。初十外四菜飯。不用茶菓。</p>
<p>凡元旦。小年。除夕。入院等事。客堂於早粥掛牌。<span class='note-inline'>(牌云)</span>大眾師。聞鐘聲。照派名處上普供。</p>
<p>○知客與維那。將眾師分作幾班。每班幾處。分派各處上供人數定。開單實貼齋堂知會。或早或小食。鳴二板。即鳴鐘三下。三板止靜。開小靜。搭衣持具。齊集大殿上供<span class='corr'>已</span>。隨依派分班。各處上供。一班住持拈香。一班監院拈香。其餘或都監。或副寺。或諸班首。皆可代拈香。上供畢。各回本處。凡供菜煑熟得味。不填底。菓用三乾兩水。俱要潔淨。供畢即收。唯供花香淨水。葢佛聖過午不食。常供不收。乃俗人嚴飾。非僧所宜。甚違佛制。</p>
<p>初九。帝釋尊天誕<span class='note-inline'>(即玉帝也)</span>。</p>
</div>
<div class='div-commentary'><p style="margin-left:1em">證義曰。普供世間諸聖凡者。一。正覺世間。佛菩薩等四聖也。二。有情世間。天人脩羅等六凡也。三。器世開。三界依報中。司地。水。火。風等。諸類神祇也。今供四聖中。如彌陀。彌勒。文殊。普賢。觀音。勢至。準提地藏及達磨。百丈。天台。賢首。南山。遠公。乃至齋堂。田園土地等。皆前八卷<span class='corr'>已</span>出者。茲不重錄。凡上四聖供。不用紙元。用則反不敬。上六凡供。須用紙元。又。門神。廁神。田園神等。須用紙元。內唯圊房廁神。但供食。物紙元等。而不念誦。至於父母師長鬼神上供。須念誦用冥錠。此之三例。幸勿混濫也。</p>
</div></div>
<div class='div-other'><a id='mulu366' />
<p class='h3'>附各堂結贊<span class='note-inline'>(除上普供外。亦可隨宜所用)</span></p>
<div class='div-orig'><p><span class='note-inline'>(禪堂)</span>大乘了義。當體全空。見聞知覺即空中。示跡顯金容。精進加功。撒手脫樊籠　南無毗盧遮那佛。</p>
<p><span class='note-inline'>(觀音菩薩)</span>圓通教主。常住洛伽。隨緣赴感總無差。火宅救迷邪。楊枝露洒。一滴遍天涯　南無觀世音菩薩。</p>
<p><span class='note-inline'>(藏經樓)</span>諸佛海會。圓應大千。慈悲愍念濟人天。聖教義幽元。三藏宏宣。解行證金仙　禪悅藏。</p>
<p><span class='note-inline'>(華嚴閣)</span>華嚴海會。舍那如來。蓮花藏海坐花臺。諸佛歎奇哉。萬象昭回。幽暗一時開　華嚴海會佛菩薩。</p>
<p><span class='note-inline'>(戒壇)</span>千華臺上。舍那慈尊。各還本界濟沉淪。心地戒為因。千億佛身。一曲和陽春　南無盧舍那佛。</p>
<p><span class='note-inline'>(藥師殿)</span>藥師佛。延壽王。光臨水月壇場。悲心救苦降禎祥。免難消灾障。懺悔檀那三世罪。願祈福壽綿長。吉星高照沐恩光。如意永安康　消灾延壽藥師佛。</p>
<p><span class='note-inline'>(藥師塔燈)</span>讚禮東方。滿月世界。琉璃妙境非常。焰網輝煌因中誓顯昭彰。藥師佛。大展祥光。滅除眾生灾障。降吉祥。現前眾等歌揚。福壽無疆。現前眾等稱揚。福壽無疆　南無藥師琉璃光如來。</p>
<p><span class='note-inline'>(大悲樓)</span>慈威等濟。同體大悲。通身手眼現千支。演說陀羅尼。諸佛歎奇。功德妙難思　大悲觀世音。</p>
<p><span class='note-inline'>(羅漢)</span>九天漏盡。果證無生。供受人天赴感誠。錫福降祥禎。虎伏龍迎。萬古聳聲名　阿羅漢尊者<span class='note-inline'>(東)</span>。</p>
<p><span class='note-inline'>(羅漢)</span>梵行具足。了解真空。正定遊戲現神通。克振佛家風。聞者歸崇。利濟永無終　阿羅漢尊者<span class='note-inline'>(西)</span>。</p>
<p><span class='note-inline'>(懺堂誌公)</span>鳥巢應跡。梁代尊師。曾於寶華現威儀。山號寶公基。法化難思。萬古懺摩依　度人師。</p>
<p><span class='note-inline'>(普菴祖師)</span>普菴靈應。大德名稱。天龍八部永隨身。地境悉和平。妙法欽聞。善果植升恒　度人師。</p>
<p><span class='note-inline'>(出生臺前)</span>大鵬金翅。鬼子母天。息惡歸拜世尊前。受戒護心源。誓願宏堅。分向曠野邊　生天界。</p>
<p><span class='note-inline'>(米房倉神庫房財神)</span>資緣進道。五正食先。檀那無悋破其慳。信敬植福田。布施涓涓。感應仰龍天　護法藏。</p>
<p><span class='note-inline'>(關帝殿)</span>忠心報國。勇猛丈夫。呵護佛法外魔除。僧眾永安居。進道無虞。萬古作金堤　護法藏。</p>
<p><span class='note-inline'>(三官殿)</span>三官大帝。功德難量。雲臺山上放毫光。賜福降禎祥。赦罪除殃。解厄保安康　護法藏。</p>
<p><span class='note-inline'>(天王殿)</span>持國增長。廣目多聞。匡扶國界定安寧。法苑作金城。擁護僧倫。道化永遠行　護法藏。</p>
<p><span class='note-inline'>(山門門神)</span>報居器界。司戶尊神。願護僧垣保安寧。承佛大威靈。驅邪逐溷。灾障永無侵　護法藏。</p>
<p><span class='note-inline'>(同居人各父母師長位前)</span>叢林寶社。六和同居。父母師恩時憶知。仗凴覺王慈。勉力修持。法食平等施　生天界。</p>
<p><span class='note-inline'>(放生所)</span>胎卵濕化。多劫沉迷。歸依三寶發菩提。籠網永出離。海躍天飛。盡報生忉利　生天界。</p>
</div>
<div class='div-commentary'><p style="margin-left:1em">證義曰。普供。諸家增減不同。然要以誠敬為本。今之叢林。雖依例供献。多草率。從事。或用生冷不可食物。但了人事而<span class='corr'>已</span>。不思供禮從心生。禮節苟簡。其心可知。心既不誠。何勞供献。如是供献。是將誰欺。是直以禮為戲也。其獲咎甚矣普願天下緇素。共反此習。</p>
<p style="margin-left:1em">○正月建寅。曰攝提格。又曰太簇。又曰孟陬。又十一月冬。至一陽生。乃至四月名六陽。今正月。名三陽月也。</p>
</div></div>
<div class='div-other'><a id='mulu367' />
<p class='h3'>二月</p>
<div class='div-orig'><p style="margin-left:1em">初一日。封止火爐。或山寺寒冷。無拘。</p>
<p style="margin-left:1em">二月建卯。曰單閼又曰夾鐘。又云仲春。又稱芳春。</p>
</div></div>
<div class='div-other'><a id='mulu368' />
<p class='h3'>三月</p>
<div class='div-orig'><p style="margin-left:1em">三月建辰日執徐。又曰姑洗。又曰莫春。曰晚春。曰杪春。又稱宿月。</p>
</div></div>
<div class='div-other'><a id='mulu369' />
<p class='h3'>四月</p>
<div class='div-orig'><p style="margin-left:1em">候天氣暖時。僧堂內。下暖簾。上凉簾。單上草並運出　十五日。藥王菩薩誕<span class='note-inline'>(他本作二十八日)</span>。</p>
<p style="margin-left:1em">四月建巳。曰大荒落。又曰仲呂。亦名麥秋。又稱清和。亦名葵月。又稱孟夏初夏等。</p>
</div></div>
<div class='div-other'><a id='mulu370' />
<p class='h3'>五月</p>
<div class='div-orig'><p style="margin-left:1em">端陽節。早課畢。或住持說小參。或命班首秉拂。候方丈傳牌而行。早粥分粽。每人四枚。午梆大殿上供。齋堂吃腐。是月疏浚溝渠。建青苗會。念誦保苗。僧堂內掛帳。</p>
</div>
<div class='div-commentary'><p style="margin-left:1em">證義曰。我宗門中。無一事。無一節。不以說法提撕於人。今錄端午法語一則。以例其餘湛然澄禪師端午上堂云。五月五日天中節。赤口白舌盡消滅。桃符艾虎插滿頭。雄黃菖蒲和酒噎。酩酊不知歲月移。千妖百怪昏驅絕。誰管魔來與佛來。一齊都把腦門揭。大眾。何故如此。不見道。護生須是殺。殺盡始安居。要知殺底道理。趁此良辰。以艾葉為旗。以菖蒲為劍。以猛利心。挺英雄膽。不管是非得失。聖凡真妄。乃至貪瞋癡愛。一切諸煩惱賊提起一刀兩斷。直得淨躶躶。赤洒洒。圓陀陀活潑潑。作箇世出世間大丈夫。兄弟。還有恁麼人。真得恁麼地麼。若不得恁麼地。山僧有箇護身符子。相送去也。拈拄杖云。看。看。太上老君。急急如律令。敕。</p>
<p style="margin-left:1em">○　五月建午曰敦牂。又曰蕤賓。或名天中節。或脩月。又稱皐月。蒲月。艾月。榴月等。夏至一陰生。</p>
</div></div>
<div class='div-other'><a id='mulu371' />
<p class='h3'>六月</p>
<div class='div-orig'><p style="margin-left:1em">六月建未曰協洽。又曰林鍾。又號稱且月。荷月。</p>
</div></div>
<div class='div-other'><a id='mulu372' />
<p class='h3'>七月</p>
<div class='div-orig'><p style="margin-left:1em">二十四日龍樹菩薩誕。</p>
<p style="margin-left:1em">七月建申曰涒灘。又曰夷則。亦名孟秋。又稱相月。巧月等。</p>
</div></div>
<div class='div-other'><a id='mulu373' />
<p class='h3'>八月</p>
<div class='div-orig'><p style="margin-left:1em">二十二日。然燈古佛誕。</p>
<p style="margin-left:1em">八月建酉曰作噩。又曰南呂。或名清秋。又稱壯月。桂月等。</p>
</div></div>
<div class='div-other'><a id='mulu374' />
<p class='h3'>九月</p>
<div class='div-orig'><p style="margin-left:1em">九日重陽。早課畢。說小參。與端午節同。</p>
<p style="margin-left:1em">九月建戌曰閹茂。又曰無射。或名季秋暮秋。深秋。杪秋。又稱元月。菊月等。</p>
<p>又夏秋二熟。至收租時。莊主先點各莊租簿。斗斛等項齊備。次白方丈。赴莊收租。公平正直。不可欺壓佃人。亦不得市恩侵損常住。租畢回寺。將租資賬目。並呈住持閱過入賬。事畢。即獻新上供。大眾吃新加腐。與朔望日同。</p>
</div></div>
<div class='div-other'><a id='mulu375' />
<p class='h3'>十月</p>
<div class='div-orig'><p style="margin-left:1em">初一日開爐。</p>
</div>
<div class='div-commentary'><p style="margin-left:1em">證義曰。開爐乃開各堂之火爐。今借以打禪七為開爐也。</p>
<p style="margin-left:1em">○十月建亥日大淵獻。又曰應鐘。或名孟冬。開冬。小春。亦稱陽月良月等。</p>
</div></div>
<div class='div-other'><a id='mulu376' />
<p class='h3'>十一月</p>
<div class='div-orig'><p style="margin-left:1em">冬至節。客堂預日掛牌。<span class='note-inline'>(牌云)</span>冬至良辰合院大眾師。於早課畢。禮祖。上方丈。</p>
<p style="margin-left:1em">○次日早課傳爐。住持拈香。祈禱。祝　　聖。遶佛歸位。禮釋迦佛十二拜。課畢。禮祖名號<span class='corr'>已</span>。對面展具。雲集。鳴鐘。普禮三拜。到祖堂禮祖。上方丈。住持說法竟。維那云。<span class='note-inline'>(頂禮和尚)</span>禮畢。住持下座云。<span class='note-inline'>(某甲與大眾師拜節)</span>。維那云。<span class='note-inline'>(大眾師頂禮和尚)</span>。禮畢回堂。對面展具。維那云。<span class='note-inline'>(拜某師云云)</span>。班首師云。兩單對拜。普禮三拜。拜畢。侍寮回方丈。頂禮和尚。午梆上七處供。<span class='note-inline'>(大殿。四聖。影堂。老和尚像)</span>齋堂吃腐。或掃墖祀祖。與清明同。</p>
<p style="margin-left:1em">十一月建子日困敦。又曰黃鐘。或名仲冬。亦稱辜月。至月等。</p>
</div></div>
<div class='div-other'><a id='mulu377' />
<p class='h3'>十二月</p>
<div class='div-orig'><p style="margin-left:1em">二十九日。華嚴菩薩誕。</p>
<p>除夕前三日。客堂掛牌云。歲暮在邇。合院佛聖殿堂。并及前後廊廡。內外丹墀。俱洒掃潔淨。</p>
<p>○預日禮墖。詳見前。</p>
<p>○除夕日小食白腐午飯油腐攢菜。早粥掛牌云。合院大眾師聞鼓聲。各處上普供<span class='note-inline'>(見前元旦)</span>。</p>
<p>○下午掛牌云。是晚二板。聞鐘聲。齊詣大殿念普佛。新年三日同此。</p>
<p>○晚課各帶具。課畢。禮祖。上方丈。陞座說法。或普說竟。住持云。<span class='note-inline'>(兩序大眾師。同詣大殿前普禮辭歲)</span>。眾至殿前。對面展具。住持在下。向上展具云。<span class='note-inline'>(我某甲與大眾師辭歲)</span>。首眾即云。<span class='note-inline'>(大眾師頂禮尚尚。普同)</span>三拜。拜畢。大眾到方丈辭歲。頂禮和尚。禮畢。回堂。展具三拜畢。掛鐘板。有師長者。即行私禮<span class='corr'>已</span>。回堂。聞鼓聲。大眾齊至齋堂喫普茶。悅眾鳴引磬請和尚。普茶畢回堂方丈請執事茶。晚二板念普佛。至佛千聲<span class='corr'>已</span>。到各人<span class='note-inline'>(父母師長)</span>位前。住持拈香。眾誦心經往生呪。舉回向贊偈。仍念佛。各歸本位。收佛號。展具。禮佛十二拜。文殊。彌勒。諸佛諸菩薩各一拜。三歸依回堂。開大靜。放香。安息。新年三日同此。餘見前元旦條說。是月歲終結呈諸色簿書。</p>
</div>
<div class='div-commentary'><p style="margin-left:1em">證義曰。古人以除夕當死日。葢一歲盡處。猶一生盡處。昔黃檗禪師云。預先若打不徹。臘月三十日。到來。管取你熱亂。然則正月初一。便理會除夕事不為早。初識人事時。便理會死日事不為早。那堪荏荏苒苒。悠悠揚揚。不覺少而壯。壯而老。老而死況更有不及壯且老者。豈不重可哀哉。故須將除夕無常。時時警惕。自誓自要。不可依舊蹉跎去也。者個打徹一事。不可容易看過。不是通幾本經論當得徹也。不是坐幾炷香。不動不搖。當得徹也。不是解幾則古德問答機緣。作幾首頌古拈古。當得徹也。不是酬對幾句口頭三昧滑溜。當得徹也。古人謂於此事。洞然如桶底驟脫。爽然如大夢得醒更無絲毫疑處。纔有幾分相應。如一僧常於神廟紙爐中宿。有別僧潛入紙爐。俟其來宿。攔胸把住。便問如何是祖師西來意。答云。神前酒臺盤。又一僧。人言其得悟。元沙故與偕行。至水邊。忽推之落水。急問牛頭未見四祖時如何。僧曰。伸脚在縮脚裏。似此二僧。可謂預先<span class='corr'>已</span>打。徹。則胸中七穿八洞千了百當。隨呼隨應。能於倉卒忙遽。做手脚不迭時。出言吐語。如是的當。如是自在。若閒時以意識<span class='corr'>摶</span>量卜度。酬機作頌。非不粲然可觀。至於病到無常。如到了除夕相似。脚忙手亂。一場懡㦬。可不惜哉。願吾人常以此自警方至。八苦交煎總不妨。其或未然。難免自悞。昔天台智者大。師。得法華三昧。習定華頂。忽於後夜。大風雷震。魑魅千羣。狀極可畏。師安心空寂。自然退散。復作父母師僧之形。悲哽流涕。師深念實。相。尋復消殞。至滅度時門人請日。不審師入何位。沒此何生。師曰。吾不領眾。必淨六根。為他損<span class='corr'>己</span>。只五品位耳。又誠維那曰。人命將終聞鐘磬聲。增其止念。惟長惟久。氣盡為期。哭泣喪服。皆不應為。言訖。如入。三昧。噫。智者大師。尚說為他損<span class='corr'>己</span>。況吾輩乎。豈可不自警哉。</p>
<p style="margin-left:1em">○十二月建丑。曰赤奮若。又曰大呂。或名季冬。杪冬。亦稱臘月。除月等。</p>
</div></div></div></div>
<p class='juan'>百丈叢林清規證義記卷第八</p>
</div><!-- end of div[@id='body'] -->
</body></html>