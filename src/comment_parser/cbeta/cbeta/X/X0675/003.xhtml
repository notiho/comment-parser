<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛祖三經指南</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu32' />No. 675-3 佛祖三經指南卷下</p><p class="byline">富沙釋　道霈　述</p>
<div class='div-other'><a id='mulu33' />
<div class='div-other'><a id='mulu34' />
<div class='div-orig'><p>溈山大圓禪師警䇿</p>
</div>
<div class='div-commentary'><p style="margin-left:1em">溈山在長沙府之寧鄉周百四十里溈水出焉故名師諱靈祐大圓其<span class='corr'>諡</span>號也福州長谿人姓趙氏年十五依本郡建善寺法常律師出家嗣往杭州龍興寺習大小乘教二十三往江西參百丈丈一見許之入室侍立次丈問誰師曰某甲丈曰撥爐中有火否師撥之曰爐中無火丈躬起深撥得少火夾示師曰汝道無這箇聻師由是發悟禮謝後因司馬頭陀選得溈山時師為典座丈命師往住持且囑曰吾化緣在此溈山勝境汝當居之嗣續吾宗廣度後學時樺林聞之曰某甲忝居上座典座何得住持丈曰若對眾下得一轉語出格當與住持即指淨瓶問曰不得喚作淨瓶喚作甚麼林曰不可喚作木揬也丈顧問師師踢倒淨瓶便出去丈笑曰第一座輸却山子了也師遂往焉是山峭絕敻無人烟猿猱為伍橡栗為食經五七載而懶安偕數僧自百丈來夾輔之於是禪學者始輻輳焉後又得仰山師資鼓唱家聲大振世稱溈仰宗師見學者懈怠漸成流弊乃著警䇿一篇叢林盛傳之言警䇿者如人重睡警之使寤如馬既疲䇿之使進眾生睡生死大夜怠脩行正路故師作此警䇿之可謂徹困婆心真實相為也其或警而不省䇿而不進則亦自暴自棄而<span class='corr'>已</span>。</p>
</div></div>
<div class='div-other'><a id='mulu35' /><p>大章分二一文二銘文分五節一示色身大患二懲出家流弊三明出家正因四示入道由徑五結勸叮<span class='corr'>嚀</span>今初也。</p>

<div class='div-other'><a id='mulu36' />
<div class='div-orig'><p>夫業繫受身未免形累。</p>
</div>
<div class='div-commentary'><p style="margin-left:1em">業者過去所造善惡二業受身者異熟識<span class='note-inline'>(第八識)</span>為前業所繫而受現在之身業屬因身屬果以因有善惡之殊故果有苦樂之異也形累者生老病死也老子云吾有大患為吾有身是也。</p>
</div>
<div class='div-orig'><p>稟父母之遺體假眾緣而共成。</p>
</div>
<div class='div-commentary'><p style="margin-left:1em">此總明受身此身稟父母精血所成故曰遺體眾緣者四大也謂初則假內四大以生次則假外四大以養故<span class='corr'>曰</span>共成。</p>
</div>
<div class='div-orig'><p>雖乃四大扶持常相違背。</p>
</div>
<div class='div-commentary'><p style="margin-left:1em">此下別明形累四大扶持者謂四大有互相扶持之意也如水得火而不寒火得水而不燥等常相違背者謂四大之性升降動靜互相乖反也既有扶持之功又有違背之害故有生老病死之累也。</p>
</div>
<div class='div-orig'><p>無常老病不與人期朝存夕亡剎那異世。</p>
</div>
<div class='div-commentary'><p style="margin-left:1em">不與人期謂卒然而至也剎那異世謂俄爾隔生也。</p>
</div>
<div class='div-orig'><p>譬如春霜曉露倏忽即無岸樹井藤豈能長久。</p>
</div>
<div class='div-commentary'><p style="margin-left:1em">四喻證上春霜易化曉露易晞世俗共知岸樹者言易隤也大涅槃經云譬如河岸臨峻之樹若遇暴風必當顛墜人亦如是臨老嶮岸死風既至勢不得住井藤者言易斷也經云如人行於曠野大火之中被狂象所逐見一枯井井上有樹樹上有藤其人板藤懸於井中下有三毒龍四毒蛇復有黑白二鼠兼相晈藤四邊毒蜂有蜜少許滴於口中因貪蜜故遂忘其苦曠野喻三界樹喻身藤喻命根象喻無常煞鬼二鼠喻日月井喻黃泉三龍喻三毒四蛇喻四大蜜喻五欲因貪財色等欲遂忘生死大苦。</p>
</div>
<div class='div-orig'><p>念念迅速一剎那間轉息即是來生何乃晏然空過。</p>
</div>
<div class='div-commentary'><p style="margin-left:1em">四句總結上文謂生死轉變甚速當及時進德不可坐以待弊也剎那者言時之極促也此正出警䇿之意警䇿開端即示身重患者以是苦本故也苟不知此意而漫云出家學道動止云為無非髑髏活計適足以益生死業豈能入道哉。</p>
</div></div>
<div class='div-other'><a id='mulu37' />
<p class='h3'>二懲出家流弊</p>
<div class='div-orig'><p>父母不供甘旨六親固以棄離不能安國治邦家業頓指繼嗣緬離鄉黨剃髮稟師內勤克念之功外弘不諍之德逈脫塵世冀期出離。</p>
</div>
<div class='div-commentary'><p style="margin-left:1em">此正明出家下反懲流弊旨美也六親謂伯叔兄弟子孫之親家業頓捐繼嗣謂出家者家業頓棄而無繼嗣之人也緬遠也千二百五十家為鄉五百家為黨克念能念也尚書云惟狂克念作聖亦即遺教所謂不忘念也不諍者僧名和合於一切人中不起諍論也夫人生兩儀間孝養父母愛敬六親安治邦國和睦鄉黨乃至隆家業承宗祧是固所當為者今皆棄去不為而獨剃髮毀形稟師受法者蓋欲內勤外弘期脫塵網以報父母資六親耳彼世俗常行虗假不實纏縛生死寧有了期故甘自棄之此其捨家出家之本旨也。</p>
</div>
<div class='div-orig'><p>何乃纔登戒品便言我是比丘檀越所須喫用常住不解忖思來處謂言法爾合供喫了聚頭喧喧但說人間襍話然則一期趂樂不知樂是苦因。</p>
</div>
<div class='div-commentary'><p style="margin-left:1em">何乃者反責之辭登戒謂受具也忖思來處者佛制比丘凡受食當作五觀一計功多少量彼來處二忖<span class='corr'>己</span>德行全闕應供三防心離過貪等為宗四正事良藥為療形枯五為成道故方受此食今殊不思忖但謂我是比丘法爾合受檀越常住供養也一期猶云一時趂樂即聚頭喧喧等樂是苦因者謂目前放逸之樂適足以感召當來苦果故古云信施一粒米重如須彌山若人不了道披毛帶角還可不懼哉。</p>
</div>
<div class='div-orig'><p>曩劫循塵未甞返省時光淹沒歲月蹉跎受用殷繁施利濃厚動經年載不擬棄離積聚滋多保持幻質。</p>
</div>
<div class='div-commentary'><p style="margin-left:1em">曩劫下四句謂其無返照之功而循塵流轉空度歲月也受用下六句謂其貪著受用而積聚施利保持幻身也。</p>
</div>
<div class='div-orig'><p>導師有勅誡勗比丘進道嚴身三常不足人多於此躭味不休日往月來颯然白首。</p>
</div>
<div class='div-commentary'><p style="margin-left:1em">此承上受用殷繁而言比丘不當如是也進道學道也嚴身資身之具也三不足謂衣食睡三者不可令足衣取蔽形不以文<span class='corr'>采</span>食取支命不貪美味睡以息勞不令縱意何者恐為其所愚蔽妨廢道業也孔子曰食無求飽居無求安亦是此意世人不志於道而多於是三者躭味不休營營求足日往月來不覺老之忽至非三者誤之乎。</p>
</div>
<div class='div-orig'><p>後學未聞旨趣應須愽問先知將謂出家貴求衣食。</p>
</div>
<div class='div-commentary'><p style="margin-left:1em">旨趣謂出家之旨趣也出家旨趣在見性而度生後學或未聞應當愽問先達之人而依之勒求可也既不聞不問將謂出家者惟貴求衣食哉何太錯也。</p>
</div>
<div class='div-orig'><p>佛先制律啟創發蒙軌則威儀淨如氷雪止持作犯束<span class='corr'>斂</span>初心微細條章革諸猥弊毗尼法席曾未叨陪了義上乘豈能甄別可惜一生空過後悔難追。</p>
</div>
<div class='div-commentary'><p style="margin-left:1em">此言其不習律夫律者三學之初門如不習則何由而進道乎啟創發蒙者謂佛所制律開始啟發其蒙昧也以初始出家者身心蒙昧惟知放逸不有律儀何以防閑哉止持作犯即如來所制之律如五篇七聚等所以束<span class='corr'>斂</span>初心者也微細條章即軌則威儀等所以革諸猥弊者也毗尼法席律肆也曾未叨陪謂曾未登律肆之門濫陪清眾也濫陪尚未則疎野可知矣夫律學事行既尚未知上乘玄理豈能甄別乎是徒空度一生雖有後悔又何可及吁惜哉。</p>
</div>
<div class='div-orig'><p>教理未甞措懷玄道無因契悟及至年高臘長空腹高心不肯親附良朋惟知倨傲。</p>
</div>
<div class='div-commentary'><p style="margin-left:1em">此言其不習教夫教者照心之明鏡如不習則心何由悟乎及至下四句出其不習教之過不親良朋逞空腹之高心惟知倨傲恃年臘之高長。</p>
</div>
<div class='div-orig'><p>未諳法律戢<span class='corr'>斂</span>全無或大語高聲出言無度不敬上中下座婆羅門聚會無殊碗鉢作聲食畢先起去就乖角僧體全無起坐忪諸動他心念不存些些軌則小小威儀將何束<span class='corr'>斂</span>後昆新學無因倣傚纔相覺察便言我是山僧未聞佛教行持一向情存麤糙。</p>
</div>
<div class='div-commentary'><p style="margin-left:1em">此出其不習律之過律所以束<span class='corr'>斂</span>初心律既不諳則戢<span class='corr'>斂</span>何有大語高聲無忌憚也出言無度言出非法不能自節也不敬上中下座無尊卑次序也婆羅門外道也戒經云我佛法中先受戒者在前坐後受戒者在後坐莫如外道痴人坐無次第碗鉢作聲者不念餓鬼苦也食畢先起者忽大眾也去就乖角者不合禮法非僧體也起坐忪諸者動他念也忪諸麤遽貌不存軌則下總結諸過覺察猶警䇿也山僧謂山野之僧不識禮貌蓋拒諫飾非之詞麤糙即上大語高聲等。</p>
</div>
<div class='div-orig'><p>如斯之見蓋為初心慵惰饕餮因循荏苒人間遂成疎野。</p>
</div>
<div class='div-commentary'><p style="margin-left:1em">此總出上二過所由慵者志劣惰者功怠饕者貪食餮者貪財因循者自無憤悱徒隨群逐隊而<span class='corr'>已</span>謂此輩由初心如此遂乃釀成疎野耳荏苒即因循之意。</p>
</div>
<div class='div-orig'><p>不覺躘踵老朽觸事面墻後學咨詢無言接引縱有談說不涉典章或被輕言便責後生無禮瞋心忿起言語該人。</p>
</div>
<div class='div-commentary'><p style="margin-left:1em">言此輩既不閑教律無所用心老病死到來其苦有不可勝言者此明其老苦躘踵行不進之貌面墻言無所知後學下四句皆無知之事或被下四句謂或被輕薄不自知非反動瞋心出言該眾該徧涉也謂出言徧涉人動眾念也。</p>
</div>
<div class='div-orig'><p>一朝臥疾在床眾苦縈纏逼迫曉夕思忖心裏恛惶前路茫茫未知何往從茲始知悔過臨渴掘井奚為自恨早不預脩年晚多諸過咎。</p>
</div>
<div class='div-commentary'><p style="margin-left:1em">此言其病苦眾苦縈纏逼迫者謂大病臨身眾苦交作非止一端也當此之際與死為隣生平之妄想<span class='corr'>已</span>歇壯志<span class='corr'>已</span>灰惟朝夕思忖心裏恛惶不知前路何如耳恛惶驚怖貌前路謂五趣將死悔過如臨渴掘井尚何及哉自恨二句乃悔過之言。</p>
</div>
<div class='div-orig'><p>臨行揮霍怕怖慞惶縠穿雀飛識心隨業如人負債強者先牽心緒多端重處偏墜無常殺鬼念念不停命不可延時不可待人天三有應未免之如是受身非論劫數。</p>
</div>
<div class='div-commentary'><p style="margin-left:1em">此言其死苦謂既無定慧則甘伏死門也揮霍驚惶卒遽之貌縠穿雀飛二句七賢女經云雀來入瓶中以縠覆其口縠穿雀飛去識心隨業走雀喻賴耶瓶喻身縠喻命根謂現陰命根既斷則賴耶舍身而去隨業隨心受形六道也如人負債二句謂業重者先報也心緒多端二句謂心重者偏墜也無常下四句謂時命為行陰遷駛念念不住莫可延待也人天下四句謂非獨人為然凡三有之內均不能免輪轉往反如循環然豈劫數所可論乎三有即三界。</p>
</div>
<div class='div-orig'><p>感傷歎訝哀哉切心豈可緘言遞相警䇿所恨同生像季去聖時遙佛法生疎人多懈怠略申管見以曉後來若不蠲矜誠難輪逭。</p>
</div>
<div class='div-commentary'><p style="margin-left:1em">此總結上文首四句謂目擊流弊感傷切心豈可無言共相警䇿訝發歎聲緘言謂閉口而不言也所恨下四句謂人根怠惰由時數使然也像季者佛正像法各千年末法萬年今當像法之末故曰像季略申下四句正明作警䇿管見古云以管窺豹只見一班蓋謙詞蠲除也矜者持守之嚴也輪逭轉身而逃也謂叮嚀如此更不蠲除舊習矜持素行則生死之苦又安能輪逭乎。</p>
</div></div>
<div class='div-other'><a id='mulu38' />
<p class='h3'>三明出家正因</p>
<div class='div-orig'><p>夫出家者發足超方心形異俗紹隆聖種震懾魔軍用報四恩拔濟三有若不如此濫廁僧倫。</p>
</div>
<div class='div-commentary'><p style="margin-left:1em">發足超方者謂一念發足出家之時志欲逈越塵區高超方外也心形異俗者形異可知心異有四一欲紹隆聖種使佛種不斷且隆盛也二欲震懾魔軍令魔軍退衂邪法損減也三欲報四恩荷恩德也四恩謂父母眾生國王三寶之恩四欲拔三有悲沉淪也蓋四者成佛降魔報恩濟眾之行四行居懷異俗遠矣苟有是形而無是心則是假我衣服而混濫雜廁於僧類之中豈真出家僧寶乎。</p>
</div>
<div class='div-orig'><p>言行荒疎虗霑信施昔年行處寸步不移恍惚一生將何憑恃況乃堂堂僧相容貌可觀皆是夙植善根感斯異報便擬端然拱手不貴寸陰事業不勤功果無因克就豈可一生空過抑亦來業無裨。</p>
</div>
<div class='div-commentary'><p style="margin-left:1em">此明濫廁之意反顯正因出家者不如此也言行二句謂言行相違闕應供之德徒素䬸耳昔年二句謂雖復出家而俗行不改新德無聞恍惚二句謂徒混沌一生德業不脩無善可恃況乃下共十句提獎而勉勵之謂感受美報騐知夙因現前不脩將來何補。</p>
</div>
<div class='div-orig'><p>辭親決志披緇意欲等超何所曉夕思忖豈可遷延過時心期佛法棟梁用作後來龜鏡常以如此未能少分相應。</p>
</div>
<div class='div-commentary'><p style="margin-left:1em">首四句審其出家之意果何為也豈非欲上等諸聖下超凡俗哉固當日夜思忖勉力進道詎可遷延愒玩歲月後四句謂棟梁佛法龜鏡後來二者固心之所期而功力未充尚不得少分相應況怠惰恣情不加策勵又何以酬出家初志哉棟梁謂法門正材龜鏡謂後學師匠。</p>
</div>
<div class='div-orig'><p>出言須涉典章談說乃傍於稽古形儀挺特意氣高閒遠行要假良朋數數親於耳目住止必須擇伴時時聞於未聞故云生我者父母成我者朋友。</p>
</div>
<div class='div-commentary'><p style="margin-left:1em">首四句示自立之德涉典稽古謂不可逞胸臆之論意高氣閒謂不可近流俗之態後六句明取友之功謂行住之間皆資良友啟廸增長見聞須善揀擇也生我父母成我朋友古語也謂父母雖能生我之身而切切偲偲指擿瑕<span class='corr'>纇</span>裁成我之德業者惟善友能然。</p>
</div>
<div class='div-orig'><p>親附善者如霧露中行雖不濕衣時時有潤狎習惡者長惡知見曉夕造惡即目交報歿後沉淪一失人身萬劫不復忠言逆耳豈不銘心者哉。</p>
</div>
<div class='div-commentary'><p style="margin-left:1em">此較量擇友損益謂親附善者雖不見其善而相親相附之間不覺潛消其惡念而默被其德風故云如行霧露中雖不濕衣而時自有潤也狎習惡者雖不見其惡而相狎相習之間不覺自喪其良心而密長其惡見故云曉夕造惡也即目交報現報也歿後沉淪生報及後報也一失人身萬劫不復者涅槃云失人身者如大地土得人身者如爪上土然既失而思復不亦難乎逆耳者古云良藥苦口而利於病忠言逆耳而利於行銘心謂銘刻於心志不忘也師自謂吾所言固是逆耳然實利於行學者可不銘心力踐之哉。</p>
</div>
<div class='div-orig'><p>便能澡心育德晦跡韜名蘊素精神喧囂止絕。</p>
</div>
<div class='div-commentary'><p style="margin-left:1em">此言銘心力踐之効故云便能等澡心育德謂淨三毒養三學晦跡韜名謂隱幻身藏虗名蘊素精神者謂精神蘊蓄而不浮露素潔而無染著澡育之功也喧囂止絕者喧囂俗境也止絕俗境晦韜之功也。</p>
</div></div>
<div class='div-other'><a id='mulu39' />
<p class='h3'>四示入道由徑</p>
<div class='div-orig'><p>若欲參禪學道頓超方便之門。</p>
</div>
<div class='div-commentary'><p style="margin-left:1em">上所明皆撿束身心淬礪志氣之事今正示入道由徑以根有利鈍故分禪教二種此示參禪欲者志樂也禪即達摩所傳最上乘禪所謂直指人心見性成佛者也言頓超方便者以依教修證總屬方便惟參禪一著頓悟自性超諸方便也。</p>
</div>
<div class='div-orig'><p>心契玄津研幾精要決擇深奧啟悟真源。</p>
</div>
<div class='div-commentary'><p style="margin-left:1em">此明參究工夫參究之功捨諸方便直窮理性忽然心與理契謂之心契玄津雖云心與理契秪恐見其粗而不見其精見其泛而不見其要則是膚淺之見豈可顢頇自守必須研窮其幾微而拾粗取精捨泛取要也既得其精要則造理可謂深奧然理雖深奧總是識心所緣之境不是衲僧家駐足處必須精於決擇重重披剝不可坐於深奧所謂玄玄玄處更須訶也至於窮玄徹底無深可入無奧可居功盡合平常乃可謂之啟悟真源名真源者玄津之源也。</p>
</div>
<div class='div-orig'><p>愽問先知親近善友此宗難得其妙切須子細用心。</p>
</div>
<div class='div-commentary'><p style="margin-left:1em">此示其去就謂學者參禪不可師心自是其未得須依師友決擇既得須求師友證據蓋此宗不落格量難得其妙三袒云毫釐有差天地懸隔故須子細未可忽略也。</p>
</div>
<div class='div-orig'><p>可中頓悟正因便是出塵階漸此則破三界二十五有內外諸法盡知不實從心變起悉是假名。</p>
</div>
<div class='div-commentary'><p style="margin-left:1em">此正明悟境可中猶云箇中正因者當人本有之正因佛性也三界總名二十五有別列頌云四洲四惡趣六欲并梵天四禪四空處無想五那含內外諸法即器界身心等破者謂參禪者當其悟時猶如大夢豁然驚覺三界等皆夢中之境豈得不破盡知下出破之所由謂諸法不實皆是自心變現而起<span class='corr'>但</span>有假名而<span class='corr'>已</span>迷時不知認名為實妄生取舍如小兒弄鏡像渴鹿趂陽燄豈不大可笑乎南嶽示徒云一切萬法皆自心生心無所生法無所住若達心地所作無礙非遇上根宜慎辭哉噫可與智者道也。</p>
</div>
<div class='div-orig'><p>不用將心湊泊但情不附物物豈礙人任他法性周流莫斷莫續聞聲見色蓋是尋常這邊那邊應用不闕。</p>
</div>
<div class='div-commentary'><p style="margin-left:1em">此明悟後履踐之功首三句消遣俗境任他二句保任法性聞聲二句功合平常四祖示牛頭云境緣無好醜好醜起於心心若不強名妄情從何起妄情既不起真心任遍知汝但隨心自在無復對治即名常住法身無有變易如次合上三段可知後二句明應用不闕謂今時那畔臨時臨機隨緣出沒無定軌也。</p>
</div>
<div class='div-orig'><p>如斯行止實不枉披法服亦乃酬報四恩拔濟三有生生若能不退佛階決定可期往來三界之賓出沒為他作則此之一學最妙最玄<span class='corr'>但</span>辦肯心必不相賺。</p>
</div>
<div class='div-commentary'><p style="margin-left:1em">此結益激勸之意不退謂心鏡明淨隔陰不昏也佛階謂成佛之階級即三賢十聖也不相賺如法華云我今為汝保任此事終不虗也或謂參究頓悟之人一念不生即名為佛今云頓悟正因始是出塵階漸又云生生若能不退佛階決定可期得無既悟之人猶有退失之虞階漸之脩乎答曰經謂一念不生即名為佛者約悟理言之約事則否首楞嚴云理雖頓悟乘悟併消事非頓除因次第盡是也又僧問溈山曰頓悟之人更有脩否山曰若真悟得本他自知時脩與不脩是兩頭語今初心從緣一念頓悟自理猶有無始習氣未能頓淨但教渠淨除現業流識即是修也不可別有法教渠脩行趨向云云此淨除現業流識一句子古人於水邊林下不知費却多少鹽醬豈可謂一悟便了乎。</p>
</div>
<div class='div-orig'><p>若有中流之士未能頓超且於教法留心溫尋貝葉精搜義理傳唱敷揚接引後來報佛恩德時光亦不虗棄必須以此扶持住止威儀便是僧中法器。</p>
</div>
<div class='div-commentary'><p style="margin-left:1em">此示習教謂參禪單刀直入超諸方便非中下之機所能故令其且於教法留心庶幾聞解信入也教法謂經論貝葉西域用以書經者如此方紙素之類溫尋謂熟文精搜謂窮義傳唱敷揚者謂作大法師弘通正教也接引後來報佛恩德者經云假使頂戴經塵劫身為床座徧三千若不傳法利眾生畢竟無由申報者故唯自利利他如說脩行為報佛恩耳時光下四句謂中下之機必須借教扶持而光陰亦不至虗棄四威儀間自然合度便是僧中法器也法器謂受法之器。</p>
</div>
<div class='div-orig'><p>豈不見倚松之葛上聳千尋託附勝因方能廣益。</p>
</div>
<div class='div-commentary'><p style="margin-left:1em">此結上二段松喻宗教葛喻學人尋八尺也謂葛倚長松而聳千尋之勢僧閑宗教而行廣大之益皆由附託之勝也。</p>
</div>
<div class='div-orig'><p>懇脩齋戒莫謾虧踰世世生生殊妙因果不可等閒過日兀兀度時可惜光陰不求升進徒消十方信施亦乃辜負四恩積累轉深心塵易壅觸途成滯人所輕欺古云彼既丈夫我亦爾不應自輕而退屈若不如此徒在緇門荏苒一生殊無所益。</p>
</div>
<div class='div-commentary'><p style="margin-left:1em">上正明宗教此兼示戒法謂不可徒恃見地弁髦事行也首二句謂齋戒須懇切而脩不得虧缺踰越次二句謂戒根既全則人天勝報永不失耳不可等閒下反覆勸勉之意兀兀無知貌積累轉深者業愈重也心塵易壅者迷益深也餘可知。</p>
</div></div>
<div class='div-other'><a id='mulu40' />
<p class='h3'>五結勸叮嚀</p>
<div class='div-orig'><p>伏望興決烈之志開特達之懷舉措看他上流莫擅隨於庸鄙今生便須決斷想料不由別人。</p>
</div>
<div class='div-commentary'><p style="margin-left:1em">望期望也志決烈則無頑懦脂韋之習懷特達則無卑淺隘狹之量舉措二句論語云見賢思齊焉見不賢而內自省也今生二句古云此身不向今生度更向何生度此身又首楞嚴阿難云將謂如來惠我三昧不知身心本不相代故須自決也。</p>
</div>
<div class='div-orig'><p>息意亡緣不與諸塵作對心空境寂只為久滯不通熟覽斯文時時警䇿。</p>
</div>
<div class='div-commentary'><p style="margin-left:1em">內意既息則外緣自亡無復對待也然心境本自空寂但久為妄情所滯不能豁然通達耳後二句誡勿忘警䇿之意。</p>
</div>
<div class='div-orig'><p>強作主宰莫狥人情業果所牽誠難逃避聲和響順形直影端因果歷然豈無憂懼故經云假使百千劫所造業不忘因緣會遇時果報還自受故知三界刑罰縈絆殺人努力勤脩莫空過日。</p>
</div>
<div class='div-commentary'><p style="margin-left:1em">此備陳三界因果罪福使自戒慎勿狥人情也所造業不忘者經云如暗書字火滅字存果報還自受者如世尊受馬麥之報釋種遭琉璃之誅皆酬遠因也。</p>
</div>
<div class='div-orig'><p>深知過患方乃相勸行持願百劫千生處處同為法侶。</p>
</div>
<div class='div-commentary'><p style="margin-left:1em">首二句謂深知過患故勸行持非虗誑也後二句誓詞謂果能信茲言行茲行則一切時一切處以法相逢為法儔侶蓋志同道合自然會遇也。</p>
</div></div></div>
<div class='div-other'><a id='mulu41' />
<p class='h2'>二銘</p>
<div class='div-orig'><p>乃為銘曰幻身夢宅空中物色。</p>
</div>
<div class='div-commentary'><p style="margin-left:1em">古者盤盂几杖皆有銘以著儆戒之辭今文後繫之以銘其意亦然又重述上文之意猶經中之有應頌也幻身正報也毗婆尸佛偈云身從無相中受生猶如幻出諸形相夢宅依報也謂三界不實猶如夢中之宅空中物色重明上依正夢幻之意謂似有而實無也。</p>
</div>
<div class='div-orig'><p>前際無窮後際寧尅出此沒彼升沈疲極未免三輪何時休息。</p>
</div>
<div class='div-commentary'><p style="margin-left:1em">三界生死若循環然徵之前而無始推之後而無終眾生在此苦海中出沒升沈輪回往反形神疲極矣唯出三界庶幾免之不然不知何時休息也。</p>
</div>
<div class='div-orig'><p>貪戀世間陰緣成質從生至老一無所得根本無明因茲被惑。</p>
</div>
<div class='div-commentary'><p style="margin-left:1em">世間有情世間也陰五陰緣十二因緣一無所得者謂此身乃陰緣假合本無所得但眾生被根本無明所惑故妄生貪戀耳。</p>
</div>
<div class='div-orig'><p>光陰可惜剎那不測今生空過來世窒塞。</p>
</div>
<div class='div-commentary'><p style="margin-left:1em">光陰可惜者古云尺壁非賢寸陰是競故可惜耳剎那不測者四十二章經云人命在呼吸間何可測乎後二句謂今生既空過則來世益窒塞窒塞言心神昏昧愈不通利也。</p>
</div>
<div class='div-orig'><p>從迷積迷皆因六賊六道往還三界匍匐。</p>
</div>
<div class='div-commentary'><p style="margin-left:1em">四句義脩楞嚴首句經云自諸妄想展轉相因從迷積迷以歷塵劫是也後三句經云則汝現前眼耳鼻舌及與身心六為賊媒自劫家寶由此無始眾生世界生纏縛故於器世間不能超越是也釋曰六道正報也即眾生世界三界依報也即器世間往還匍匐即纏縛及不能超越之意匍匐者伏地手行乃眾生迷倒之相也。</p>
</div>
<div class='div-orig'><p>早訪明師親近高德決擇身心去其荊棘。</p>
</div>
<div class='div-commentary'><p style="margin-left:1em">上皆警䇿生死無常迷妄顛倒此方示參禪師者人之模範故古人<span class='corr'>己</span>事未明不憚勤劬䟦涉山川尋師訪友以揀邪辨異袪惑明道終不肯空坐守愚師心自是如雪峰巖頭欽山結友參方三登投子九上洞山後皆成大器謂非師友之力乎故參禪之士須早訪明師高德而親近之庶幾為我決擇真偽撿束身心以剪去其荊棘荊棘毒<span class='corr'>刺</span>也即身心之非及一切不正之弊。</p>
</div>
<div class='div-orig'><p>世自浮虗眾緣豈逼。</p>
</div>
<div class='div-commentary'><p style="margin-left:1em">此恐禪者不達世緣浮虗妄遭逼迫有失正念故此示之百丈大智禪師曰一切法本不自言空不自言色亦不言是非垢淨亦無心繫縛人但人自虗妄計著作若干種解會起若干種知見生若干種愛畏但了諸法不自生皆從自<span class='corr'>己</span>一念妄想顛倒取相而有知心與境本不相到當處解脫一一諸法當處寂滅當處道場。</p>
</div>
<div class='div-orig'><p>研窮法理以悟為則。</p>
</div>
<div class='div-commentary'><p style="margin-left:1em">研窮是參究工夫法理即本分事以悟為則者以悟為式也蓋大道懸<span class='corr'>曠</span>無有程途學者參尋惟當以悟為式不可不及所謂悟者如忘忽憶如夢忽覺如十字街頭遇見親生父母更有何疑此豈可以比擬之知恍惚之見而妄云得悟哉昔大慧杲禪師天資頴利口舌快便諸方皆印可之杲惟自知其未悟掉頭而去曰大丈夫豈肯受這般野狐涎最後參圓悟於天寧乃自要曰若此老更以我為是造無禪論去也悟知其所得未當果示以本分鉗鎚杲乃服膺後於悟言下發明大法透頂透底大機大用為宋葉第一流宗師豈似今人亂自承當妄受人印可師資相誑自誤誤人若大慧可為萬世參禪者之龜鑑也。</p>
</div>
<div class='div-orig'><p>心境俱捐莫記莫憶六根怡然行住寂默。</p>
</div>
<div class='div-commentary'><p style="margin-left:1em">此明初悟時事謂雖知心境本空而心境之影子未消須加捐棄之功不記不憶則六根四儀自然安帖而能成就一相一行三昧也。</p>
</div>
<div class='div-orig'><p>一心不生萬法俱息。</p>
</div>
<div class='div-commentary'><p style="margin-left:1em">由心生故萬法俱生若一心不生則心境不待捐而自空更何法之不息乎遂師云末後一句始到牢關是也。</p>
</div></div>
<div class='div-orig'><p>溈山警䇿<span class='note-inline'>(終)</span></p>
</div></div>
<p class='juan'>佛祖三經指南卷下<span class='note-inline'>(終)</span></p>
</div><!-- end of div[@id='body'] -->
</body></html>