<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經述旨</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu80' />大佛頂如來密因修證了義諸菩薩萬行首楞嚴經卷第八</p><p class="byline">淮海參佛弟子蘊空居士陸西星述旨</p><p class="byline">廣陵後學　陳治道　校定</p>
<div class='div-other'><a id='mulu81' />
<p class='h1'>△三種修行漸次第二十六</p>
<div class='div-orig'><p>阿難如是眾生一一類中<span class='note-inline'>(至)</span>具足如斯虗妄亂想。</p>
</div>
<div class='div-commentary'><p style="margin-left:1em">三漸次功夫。直到等覺地位。皆此法門修入。十二顛倒。即動欲等。</p>
</div>
<div class='div-orig'><p>汝今修證佛三摩地<span class='note-inline'>(至)</span>三者增進違其現業。</p>
</div>
<div class='div-commentary'><p style="margin-left:1em">五辛為助。婬殺為正。緣斷則違。</p>
</div>
<div class='div-orig'><p>云何助因阿難如是世界<span class='note-inline'>(至)</span>當斷世間五種辛菜。</p>
</div>
<div class='div-commentary'><p style="margin-left:1em">段食謂食之有分段者。又謂之摶食人食也。觸食者。鬼神食也。但歆其氣而飽思食者。禪天食也。思之即飽識食者。識天食也。<span class='corr'>但</span>以識想。五辛。楞伽云。葱蒜韭薤興渠。四在中國。一在外國。</p>
</div>
<div class='div-orig'><p>是五種辛熟食發淫<span class='note-inline'>(至)</span>猶如毒蛇如見怨賊。</p>
</div>
<div class='div-commentary'><p style="margin-left:1em">婬如毒蛇。怨賊者。以其能害法身。殺慧命故。</p>
</div>
<div class='div-orig'><p>先持聲聞四棄八棄<span class='note-inline'>(至)</span>第二增進修行漸次。</p>
</div>
<div class='div-commentary'><p style="margin-left:1em">婬欲相襲。偷劫相負。無由禁遏。故禁戒成就。二業永無。</p>
</div>
<div class='div-orig'><p>云何現業如是清淨<span class='note-inline'>(至)</span>是人即獲無生法忍。</p>
</div>
<div class='div-commentary'><p style="margin-left:1em">流則分湛合塵。不流則旋元無偶。遂能反六用之擾。復一真之湛。無生法忍。謂不見有少法生。不見有少法滅。離諸情垢。無作無願。安住是道。名之為忍。</p>
</div>
<div class='div-orig'><p>從是漸修隨所發行<span class='note-inline'>(至)</span>第三增進修行漸次。</p>
</div>
<div class='div-commentary'><p style="margin-left:1em">三增進。一斷辛。二斷婬。三不緣塵。故業淨性明。乃可發行升進聖位。</p>
</div></div>
<div class='div-other'><a id='mulu82' />
<p class='h1'>△增歷聖位第二十七</p>
<div class='div-other'><a id='mulu83' /><p style="margin-left:2em">五十七位。各隨行相立名。</p>

<div class='div-orig'><p>阿難是善男子欲愛乾枯<span class='note-inline'>(至)</span>乾有其慧名乾慧地。</p>
</div>
<div class='div-commentary'><p style="margin-left:1em">地謂地步。言到此地步。入聖有基。所以不能優入聖域者。只抂執心上。執者守而不化之稱。一味乾慧。不如無智無得之為妙。坐忘論云。慧而不用。寔智若愚。益資定慧。雙美無極。所以一味乾慧品為人位之初心。要知乾慧之與金剛乾慧。初無兩心。溫陵之說。近為江左太沖殷公所駁。良有至理。下文云。始獲金剛心中初乾慧地。猶云適得吾體也。非等覺後心也。故甞擬之煉金。三增進中。如金雜沙礦。銷之使盡。只有一味金體。從此加以鹽礬。轉轉明淨。即信住行向等心也。如是鑛盡。即為真金。不復重為鑛矣。到此始見十分精瑩本體。故云始獲金剛心中乾慧初地。謂始終洞徹。因果圓成。如經云。等覺圓明是<span class='corr'>已</span>。金剛乾慧。與前初心。只是一心。的非等覺後心也。</p>
</div></div>
<div class='div-other'><a id='mulu84' />
<p class='h2'>△十信心</p><p style="margin-left:2em">予按十信心即一心也。但重重入妙耳。非有等級之相懸。可以循序而漸進者。</p>

<div class='div-other'><a id='mulu85' />
<p class='h3'>△一信心住</p><p style="margin-left:2em">夫聖位以信為初因。純真無妄之謂信。又相應之謂信。必先審中中圓妙之道。以純真無妄之心體而行之。使心法相應。然後聖域可造也。</p>

<div class='div-orig'><p>欲習初乾未與如來<span class='note-inline'>(至)</span>中道純真名信心住。</p>
</div>
<div class='div-commentary'><p style="margin-left:1em">欲盡乾枯。根境不偶。執心虗明。直到乾慧地。步猶在凡地。未便與如來法流水接。更當審中中道。於如來薩婆海中中流而入。中流謂不落邊際也。如是則圓妙開敷。從真妙圓之中。不立所明。便所發者。皆是真妙。如是則心法相應。而妙信常住。一切妄想。滅盡無餘。中中之道。純真無妄。故名信心住。餘皆由此增進。更無別法。但隨位依真如性。淨治惑習。單複磨鍊。使纖塵不立。即登妙覺矣。</p>
<p style="margin-left:1em">予按十信法門。皆依性而不依慧。此慧而不用也。然慧在性中。所以審中中道者。更是何物。</p>
</div></div>
<div class='div-other'><a id='mulu86' />
<p class='h3'>△二念心住</p>
<div class='div-orig'><p>真信明了一切圓通<span class='note-inline'>(至)</span>得無遺忘名念心住。</p>
</div>
<div class='div-commentary'><p style="margin-left:1em">心真而明。則一切圓通。而陰等不礙。故能洞照宿習。憶念無遺。</p>
</div></div>
<div class='div-other'><a id='mulu87' />
<p class='h3'>△三精進心</p>
<div class='div-orig'><p>妙圓純真真精發化<span class='note-inline'>(至)</span>進超真淨名精進心。</p>
</div>
<div class='div-commentary'><p style="margin-left:1em">妙圓通性。既純既真。則妄習皆化。惟一精明。而進乎真淨。行無雜揉。故名精進。</p>
</div></div>
<div class='div-other'><a id='mulu88' />
<p class='h3'>△四慧心住</p>
<div class='div-orig'><p>心精現前純以智慧名慧心住。</p>
</div></div>
<div class='div-other'><a id='mulu89' />
<p class='h3'>△五定心住</p>
<div class='div-orig'><p>執持智明周徧寂湛寂妙常凝名定心住。</p>
</div></div>
<div class='div-other'><a id='mulu90' />
<p class='h3'>△六不退心</p>
<div class='div-orig'><p>定光發明明性深入唯進無退名不退心。</p>
</div></div>
<div class='div-other'><a id='mulu91' />
<p class='h3'>△七護法心</p>
<div class='div-orig'><p>心進安然保持不失十方如來氣分交接名護法心。</p>
</div></div>
<div class='div-other'><a id='mulu92' />
<p class='h3'>△八迴向心</p>
<div class='div-orig'><p>覺明保持能以妙力<span class='note-inline'>(至)</span>重重相入名迴向心。</p>
</div>
<div class='div-commentary'><p style="margin-left:1em">覺明保持。即護法心也。十方如來。氣分交接。是它來向我。今迴佛慈光。向佛安住。是我去向他。故有雙鏡之喻。</p>
</div></div>
<div class='div-other'><a id='mulu93' />
<p class='h3'>△九戒心住</p>
<div class='div-orig'><p>心光密迴獲佛常凝<span class='note-inline'>(至)</span>得無遺失名戒心住。</p>
</div>
<div class='div-commentary'><p style="margin-left:1em">心光。佛之心光也。既密回於我。則佛之常凝。無上妙淨。我得之矣。此皆無作妙用。復何為哉。故曰。安住無為。無為故無得。無得又何失。名戒心住。戒則有常自修省之意。即此無為無作。有何修省。故戒心自此而住。</p>
</div></div>
<div class='div-other'><a id='mulu94' />
<p class='h3'>△十願心住</p>
<div class='div-orig'><p>住戒自在能遊十方所去隨願名願心住。</p>
</div>
<div class='div-commentary'><p style="margin-left:1em">戒心住故。住戒自在。對境無動。涉事無染。又何適而不可。故遊行十方。而所去隨願。隨願滿足。則無復有願矣。故願心住。</p>
<p style="margin-left:1em">溫陵曰。修行之初。必杜絕愛欲。使心性虗明。然後能入法流。開妙圓性。真性明圓。細習乃現。遂發行治之。使純智無習。又持之以定。使湛寂發光。深入於道。護持不失。斯能迴佛慈光。獲佛淨戒。涉塵不染。所去隨願。此十信之序也。</p>
</div></div></div>
<div class='div-other'><a id='mulu95' />
<p class='h2'>△十住</p>
<div class='div-other'><a id='mulu96' /><p style="margin-left:2em">從信趨<span class='corr'>入</span>。生如來家。依無住智。永不退還。名之為住。</p>
</div>
<div class='div-other'><a id='mulu97' />
<p class='h3'>△一發心住</p>
<div class='div-orig'><p>阿難是善男子以真方便<span class='note-inline'>(至)</span>圓成一心名發心住。</p>
</div>
<div class='div-commentary'><p style="margin-left:1em">真方便妙慧也。十心十信心也。十心頓發。圓成一心。住佛智地。名發心住。溫陵曰。聖位以十信為初因。以十住十行十願十地為漸次。而終於等妙。皆相躡而設。欲令行人從信趨入。而住佛智地。依智起行。濟行以願。由是超三賢。入十聖。登等妙。此修證之序也。</p>
</div></div>
<div class='div-other'><a id='mulu98' />
<p class='h3'>△<span class='corr'>二</span>治地住</p>
<div class='div-orig'><p>心中發明如淨琉璃<span class='note-inline'>(至)</span>履以成地名治地住。</p>
</div>
<div class='div-commentary'><p style="margin-left:1em">心中發明內外精瑩。故有琉璃含金之喻。履是妙心以為真基。名曰治地。如築室者。必須治地。乃可興作。</p>
</div></div>
<div class='div-other'><a id='mulu99' />
<p class='h3'>△三修行住</p>
<div class='div-orig'><p>心地涉知俱得明了遊履十方得無留礙名修行住。</p>
</div>
<div class='div-commentary'><p style="margin-left:1em">心地治成。內外精瑩。一涉所知。無不明了。任運遊行。得無留礙。</p>
</div></div>
<div class='div-other'><a id='mulu100' />
<p class='h3'>△四生貴住</p>
<div class='div-orig'><p>行與佛同受佛氣分<span class='note-inline'>(至)</span>入如來種名生貴住。</p>
</div>
<div class='div-commentary'><p style="margin-left:1em">妙行密契。則妙理冥感。將生佛家為法王族。中陰以喻冥感之理。亡者現陰。<span class='corr'>已</span>謝後陰。未生此人。自求父母。入其胎中。斯則陰信冥通。生為佛種之喻。</p>
</div></div>
<div class='div-other'><a id='mulu101' />
<p class='h3'>△五方便具足住</p>
<div class='div-orig'><p>既遊道胎親奉覺胤<span class='note-inline'>(至)</span>人相不缺名方便具足住。</p>
</div>
<div class='div-commentary'><p style="margin-left:1em">曰如中陰身。曰如胎<span class='corr'>已</span>成。曰表以成人。可見皆是譬喻。</p>
</div></div>
<div class='div-other'><a id='mulu102' />
<p class='h3'>△六正心住</p>
<div class='div-orig'><p>容貌如佛心相亦同名正心住。</p>
</div></div>
<div class='div-other'><a id='mulu103' />
<p class='h3'>△七不退住</p>
<div class='div-orig'><p>身心合成日益滋長名不退住。</p>
</div></div>
<div class='div-other'><a id='mulu104' />
<p class='h3'>△八童真住</p>
<div class='div-orig'><p>十身靈相一時具足名童真住。</p>
</div>
<div class='div-commentary'><p style="margin-left:1em">十身。菩提身。願身。化身。力身。莊嚴身。威勢身。意生身。福身。法身。智身。自方便具足。至童真。名長養聖胎。然皆譬喻之辭。</p>
</div></div>
<div class='div-other'><a id='mulu105' />
<p class='h3'>△九法王子住</p>
<div class='div-orig'><p>形成出胎親為佛子名法王子住。</p>
</div></div>
<div class='div-other'><a id='mulu106' />
<p class='h3'>△十灌頂住</p>
<div class='div-orig'><p>表以成人如大國王<span class='note-inline'>(至)</span>陳列灌頂名灌頂住。</p>
</div>
<div class='div-commentary'><p style="margin-left:1em">大國王太子。則分委國事。剎利諸王世子將付國位。則取大海水。以灌其頂。溫陵曰。發心者必治地。治地乃修行。修行然後生如來家。具覺相同。佛心長道。體圓十身。為佛子任佛事。此十住始終之序也。</p>
<p style="margin-left:1em">予按十住。<span class='corr'>但</span>隨方便立名。於乾慧中。似有增進。然皆無作。功同長養聖胎。俟其自在成就而<span class='corr'>已</span>。</p>
</div></div></div>
<div class='div-other'><a id='mulu107' />
<p class='h2'>△十行</p>
<div class='div-other'><a id='mulu108' /><p style="margin-left:2em">既依普智。住佛所住。遂能繁興妙行。自利利它。十行皆以度為體。</p>
</div>
<div class='div-other'><a id='mulu109' />
<p class='h3'>△一歡喜行</p>
<div class='div-orig'><p>阿難是善男子成佛子<span class='corr'>已</span><span class='note-inline'>(至)</span>十方隨順名歡喜行。</p>
</div></div>
<div class='div-other'><a id='mulu110' />
<p class='h3'>△二饒益行</p>
<div class='div-orig'><p>善能利益一切眾生名饒益行。</p>
</div></div>
<div class='div-other'><a id='mulu111' />
<p class='h3'>△三無嗔行</p>
<div class='div-orig'><p>自覺覺他得無違拒名無嗔恨行。</p>
</div></div>
<div class='div-other'><a id='mulu112' />
<p class='h3'>△四無盡行</p>
<div class='div-orig'><p>種類出生窮未來際三世平等十方通達名無盡行。</p>
</div>
<div class='div-commentary'><p style="margin-left:1em">種類出生。化身周遍。竪遍三世。橫滿十方。無窮盡也。</p>
</div></div>
<div class='div-other'><a id='mulu113' />
<p class='h3'>△五離癡亂行</p>
<div class='div-orig'><p>一切合同種種法門得無差誤名離癡亂行。</p>
</div>
<div class='div-commentary'><p style="margin-left:1em">於法不了曰癡。於行紛錯曰亂。今能一合。於法得無差誤。</p>
</div></div>
<div class='div-other'><a id='mulu114' />
<p class='h3'>△六善現行</p>
<div class='div-orig'><p>則於同中顯現羣異一一異相各各見同名善現行。</p>
</div>
<div class='div-commentary'><p style="margin-left:1em">種種法門。事理無礙。互見隨應。圓融自在。可謂善現。</p>
</div></div>
<div class='div-other'><a id='mulu115' />
<p class='h3'>△七無着行</p>
<div class='div-orig'><p>如是乃至十方虗空<span class='note-inline'>(至)</span>不相留礙名無着行。</p>
</div>
<div class='div-commentary'><p style="margin-left:1em">塵中現剎。名現界。不壞塵相。名現塵。此由善現行中。克擴圓融也。</p>
</div></div>
<div class='div-other'><a id='mulu116' />
<p class='h3'>△八尊重行</p>
<div class='div-orig'><p>種種現前咸是第一波羅蜜多名尊重行。</p>
</div>
<div class='div-commentary'><p style="margin-left:1em">種種所現。皆是般若德性。無作妙力。自在成就第一波羅蜜。金剛經指般若言。</p>
</div></div>
<div class='div-other'><a id='mulu117' />
<p class='h3'>△九善法行</p>
<div class='div-orig'><p>如是圓融能成十方諸佛軌則名善法行。</p>
</div></div>
<div class='div-other'><a id='mulu118' />
<p class='h3'>△十真實行</p>
<div class='div-orig'><p>一一皆是清淨無漏一真無為性本然故名真實行。</p>
</div>
<div class='div-commentary'><p style="margin-left:1em">總括前行。無非真性。本然妙用。相雖萬殊。體為一真。故名真實。如是十行乃至後位。不離前法。而皆相躡。要使行人隨位增進。開擴性覺。淨治惑障。而成熟佛果也。</p>
</div></div></div>
<div class='div-other'><a id='mulu119' />
<p class='h2'>△十迴向</p>
<div class='div-other'><a id='mulu120' /><p style="margin-left:2em">前十住十行。出俗心多。大悲行劣。此須濟以悲願。應俗利生。迴真向俗。迴智向悲。使真俗圓融。智悲不二。進修妙行。至此極矣。</p>
</div>
<div class='div-other'><a id='mulu121' />
<p class='h3'>△一救護眾生離眾生相迴向</p>
<div class='div-orig'><p>阿難是善男子滿足神通<span class='note-inline'>(至)</span>眾生離眾生相迴向。</p>
</div>
<div class='div-commentary'><p style="margin-left:1em">神通滿足。成佛事<span class='corr'>已</span>。當修迴向之行。謂迴無為心。向涅槃路也。葢以迴向之行。悲願最深。然職在度生。而見有眾生可度。即涉有為。金剛經所謂即着我人眾生壽者。故須除滅度相。不見有眾生得滅度者。方為妙也。</p>
</div></div>
<div class='div-other'><a id='mulu122' />
<p class='h3'>△二不壞迴向</p>
<div class='div-orig'><p>壞其可壞遠離諸離名不壞迴向。</p>
</div>
<div class='div-commentary'><p style="margin-left:1em">壞其可壞。遠離一切虗空境界也。遠離諸離。謂離遠離幻。亦復遠離也。得無所離。則除諸幻。而證不壞矣。</p>
</div></div>
<div class='div-other'><a id='mulu123' />
<p class='h3'>△三等一切佛迴向</p>
<div class='div-orig'><p>本覺湛然覺齊佛覺名等一切佛迴向。</p>
</div>
<div class='div-commentary'><p style="margin-left:1em">無壞不壞。無離不離。乃湛然齊佛。</p>
</div></div>
<div class='div-other'><a id='mulu124' />
<p class='h3'>△四至一切處迴向</p>
<div class='div-orig'><p>精真發明地如佛地名至一切處迴向。</p>
</div>
<div class='div-commentary'><p style="margin-left:1em">前覺等一切。則真如體也。此地至一切。則真如界遍也。</p>
</div></div>
<div class='div-other'><a id='mulu125' />
<p class='h3'>△五無盡藏功德迴向</p>
<div class='div-orig'><p>世界如來互相涉入得無罣礙名無盡功德藏迴向。</p>
</div>
<div class='div-commentary'><p style="margin-left:1em">真界真體。二俱圓遍。故涉入無礙。任運發揮。德用無盡。</p>
</div></div>
<div class='div-other'><a id='mulu126' />
<p class='h3'>△六隨順平等善根迴向</p>
<div class='div-orig'><p>於同佛地中各各生清淨因<span class='note-inline'>(至)</span>隨順平等善根迴向。</p>
</div>
<div class='div-commentary'><p style="margin-left:1em">佛地既同。性何殊別。故各各有清淨善根。依用發揮。皆可成佛。</p>
</div></div>
<div class='div-other'><a id='mulu127' />
<p class='h3'>△七隨順等觀眾生迴向</p>
<div class='div-orig'><p>真根既成十方眾生<span class='note-inline'>(至)</span>等觀眾生一切眾生迴向。</p>
</div>
<div class='div-commentary'><p style="margin-left:1em">真性圓融。周遍法界。故十方眾生。皆我本性。我善既成。故能成就一切眾生善根。得無遺失。無有高下。各隨順等觀。</p>
</div></div>
<div class='div-other'><a id='mulu128' />
<p class='h3'>△八真如相迴向</p>
<div class='div-orig'><p>即一切法離一切相<span class='note-inline'>(至)</span>名真如相迴向。</p>
</div>
<div class='div-commentary'><p style="margin-left:1em">二無所着。不即不離。乃真真如地。</p>
</div></div>
<div class='div-other'><a id='mulu129' />
<p class='h3'>△九無縛解脫迴向</p>
<div class='div-orig'><p>真得所如十方無礙名無縛解脫迴向。</p>
</div></div>
<div class='div-other'><a id='mulu130' />
<p class='h3'>△十法界無量迴向</p>
<div class='div-orig'><p>德性圓成法界量滅名法界無量迴向。</p>
</div>
<div class='div-commentary'><p style="margin-left:1em">初證德性。以為齊佛。以為如佛。以為至一切處。皆存量見。則法界性未離有量。及乎德性圓成。可超三賢入十聖矣。</p>
</div></div></div>
<div class='div-other'><a id='mulu131' />
<p class='h2'>△四加行</p>
<div class='div-other'><a id='mulu132' /><p style="margin-left:2em">三賢位極。當於此際。加功行即入聖位。然前云無作功用。到此復有何功行可加。此但優柔厭飫。使自得之而<span class='corr'>已</span>。加行乃不加之加。無功之行。溫陵謂復加功行以求正證。還有商量。</p>

<div class='div-orig'><p>阿難是善男子盡是清淨<span class='note-inline'>(至)</span>次成四種妙圓加行。</p>
</div>
<div class='div-commentary'><p style="margin-left:1em">四十一心。指上乾慧及信住行向各十。為四十一心。</p>
</div></div>
<div class='div-other'><a id='mulu133' />
<p class='h3'>△一煖地</p>
<div class='div-orig'><p>即以佛覺用為<span class='corr'>己</span>心<span class='note-inline'>(至)</span>欲燃其木名為煖地。</p>
</div>
<div class='div-commentary'><p style="margin-left:1em">佛之正覺。不見一人可度。不見少法可得。以此為心。可謂心與佛齊覺。成佛覺矣。然猶未敢以為證以為得也。此時猶如鑽火。欲出未出。將燃其木。但不知火何時而出。木何時而燃。但養此溫煖。以俟火出。名為煖地。儒書中程子曰。到此地位。功夫猶難。大段着方不得。此顏子所以有末由之歎也。</p>
</div></div>
<div class='div-other'><a id='mulu134' />
<p class='h3'>△二頂地</p>
<div class='div-orig'><p>又以<span class='corr'>己</span>心成佛所履<span class='note-inline'>(至)</span>下有微礙名為頂地。</p>
</div>
<div class='div-commentary'><p style="margin-left:1em">前以佛覺為<span class='corr'>己</span>心。此以<span class='corr'>己</span>心成佛行。若依非依。言無所執着也。因果未融。心迹尚滯。然<span class='corr'>已</span>到頂地矣。頂地之上。即是虗空。</p>
</div></div>
<div class='div-other'><a id='mulu135' />
<p class='h3'>△三忍地</p>
<div class='div-orig'><p>心佛二同善得中道如忍事人非懷非出名為忍地。</p>
</div>
<div class='div-commentary'><p style="margin-left:1em"><span class='corr'>己</span>心佛覺。融為一體。故曰二同。因果兩忘。二邊不立。故曰中道。而此中道果覺。將證未證。如忍事人。<span class='corr'>已</span>證則出。未證尚懷。非懷非出。作何情思。曰煖曰頂曰忍。可謂善名狀矣。</p>
</div></div>
<div class='div-other'><a id='mulu136' />
<p class='h3'>△四世第一地</p>
<div class='div-orig'><p>數量消滅迷覺中道二無所目名世第一地。</p>
</div>
<div class='div-commentary'><p style="margin-left:1em">前謂二同。則<span class='corr'>已</span>落數量。見有中道。則猶分迷覺。此俱泯滅。而名亦不立。脫世情量。超於三賢。故名世第一地。</p>
</div></div></div>
<div class='div-other'><a id='mulu137' />
<p class='h2'>△十地</p>
<div class='div-other'><a id='mulu138' />
<p class='h3'>△一<span class='corr'>歡</span>喜地</p>
<div class='div-orig'><p>阿難是善男子於大菩提<span class='note-inline'>(至)</span>盡佛境界名歡喜地。</p>
</div>
<div class='div-commentary'><p style="margin-left:1em">由前四十一心加行妙圓。則如來妙覺。可慶圓成矣。故地名歡喜。</p>
</div></div>
<div class='div-other'><a id='mulu139' />
<p class='h3'>△二離垢地</p>
<div class='div-orig'><p>異性入同同性亦滅名離垢地。</p>
</div>
<div class='div-commentary'><p style="margin-left:1em">異性入同。不見有異也。同性亦滅。不見有同也。見同見異。皆是情垢。此同尚不有。何況有異。故地名離垢。</p>
</div></div>
<div class='div-other'><a id='mulu140' />
<p class='h3'>△三發光地</p>
<div class='div-orig'><p>淨極明生名發光地。</p>
</div></div>
<div class='div-other'><a id='mulu141' />
<p class='h3'>△四焰慧地</p>
<div class='div-orig'><p>明極覺滿名焰慧地。</p>
</div>
<div class='div-commentary'><p style="margin-left:1em">如大火聚。一切緣影悉皆爍絕。故名焰慧。</p>
</div></div>
<div class='div-other'><a id='mulu142' />
<p class='h3'>△五難勝地</p>
<div class='div-orig'><p>一切同異所不能至名難勝地。</p>
</div>
<div class='div-commentary'><p style="margin-left:1em">前異性入同。同性亦滅。猶有能至之境。此為焰慧。爍絕永無邊。徹一切異同。所不能至。故地名難勝。</p>
</div></div>
<div class='div-other'><a id='mulu143' />
<p class='h3'>△六現前地</p>
<div class='div-orig'><p>無為真如性淨明露名現前地。</p>
</div>
<div class='div-commentary'><p style="margin-left:1em">同異不至。則真如之性。明露現前。</p>
</div></div>
<div class='div-other'><a id='mulu144' />
<p class='h3'>△七遠行地</p>
<div class='div-orig'><p>盡真如際名遠行地。</p>
</div>
<div class='div-commentary'><p style="margin-left:1em">遠行則不見涯際。真如無際。現前則局。盡際乃遠耳。</p>
</div></div>
<div class='div-other'><a id='mulu145' />
<p class='h3'>△八不動地</p>
<div class='div-orig'><p>一真如心名不動地。</p>
</div>
<div class='div-commentary'><p style="margin-left:1em">一真常凝。故地名不動。</p>
</div></div>
<div class='div-other'><a id='mulu146' />
<p class='h3'>△九善慧地</p>
<div class='div-orig'><p>發真如用名善慧地<span class='note-inline'>(至)</span>亦目此地名修習位。</p>
</div>
<div class='div-commentary'><p style="margin-left:1em">結前顯後也。自初發信。至超賢入聖。皆修習之事。而此位<span class='corr'>已</span>超八地無功用道。悲智並圓。則修習之功。終畢於此。故此九地名修習位。以結十地之因。次後乃十地之果。</p>
</div></div>
<div class='div-other'><a id='mulu147' />
<p class='h3'>△十法雲地</p>
<div class='div-orig'><p>慈陰妙雲覆涅槃海名法雲地。</p>
</div>
<div class='div-commentary'><p style="margin-left:1em">十地果滿。智悲功圓。無復自利。純是利他。故大悲之陰。充滿法界。無心無緣。而應彼心緣。施行利潤。而本寂無作。稱合如來大寂滅海。故云覆涅槃海。</p>
</div>
<div class='div-orig'><p>如來逆流如是菩薩順行而至覺際入交名為等覺。</p>
</div>
<div class='div-commentary'><p style="margin-left:1em">十地菩薩。混俗利生。與如來同。而所趨順逆。與如來異。蓋如來逆生死流。出同萬物。菩薩順涅槃流。入趨妙覺。但<span class='corr'>已</span>入覺際。則與佛無間矣。入交謂覺際相交也。以其順流。故名等覺。等覺言與佛等也。若逆流而出。妙同萬物。則名妙覺矣。</p>
</div>
<div class='div-orig'><p>阿難從乾慧心至等覺<span class='corr'>已</span><span class='note-inline'>(至)</span>金剛心中初乾慧地。</p>
</div>
<div class='div-commentary'><p style="margin-left:1em">金剛心中。初乾慧地。不特一味乾慧而<span class='corr'>已</span>。一味乾慧但是初因。加以四十一心妙圓加行。涵養純熟。至於等覺地位。方能盡此乾慧之量。故云始獲初心乃因之果也。蓋初之乾慧。譬之蓄火。此則焰慧熾然。充滿大千。然後能盡火之量。到此始得。元初一點蓄火之力。經意似是如此。故環師諸說。皆在所簡。</p>
<p style="margin-left:1em">或問。四十四心皆不言慧者何。曰。戒定與慧。佛之三無漏學也。四十四心之中。審中中道者非慧邪。有時發光發焰者非慧邪。但慧而不用。實智若愚耳。又乾慧即般若。舍是則入聖無繇矣。不用者。韜光不露。乃養道之方也。</p>
</div>
<div class='div-orig'><p>如是重重單複十二方盡妙覺成無上道。</p>
</div>
<div class='div-commentary'><p style="margin-left:1em">複即重義。十二恐宜當作十四。信住行地回向皆十也。四即加行。吳興以二為乾慧等覺。而遺十回向。予意未妥。</p>
<p style="margin-left:1em">又按溫陵重歷諸位之說。竊有疑焉。道之增進也。如土長苗。始培其根。終結其果。一氣呵成。既到果地。不應又復歸根重新。長養一番。方始成熟。況十信十住等位。由淺而深。由生而熟。由勉而安。自有次第重歷。則為爛飯重嚼。何異學生念書<span class='corr'>已</span>熟。又復重溫一遍。大修行人。恐難與童蒙。學究同論也。</p>
</div>
<div class='div-orig'><p>是種種地皆以金剛<span class='note-inline'>(至)</span>清淨修證漸次深入。</p>
</div>
<div class='div-commentary'><p style="margin-left:1em">金剛。即金剛乾慧心也。種種地。十四位也。十喻者。幻人陽燄水月空華谷響乾城夢影像化奢摩他毗婆舍那。此云正觀了法。如此則頓忘情解。纖塵不立。故曰。清淨修證。</p>
</div>
<div class='div-orig'><p>阿難如是皆以三增進故<span class='note-inline'>(至)</span>若他觀者名為邪觀。</p>
</div>
<div class='div-commentary'><p style="margin-left:1em">三增進三漸次也。聖位資之。以成就五十五位。信住地行向為五十。乾慧位及四加行為五十五。</p>
</div>
<div class='div-orig'><p>爾時文殊師利法王子<span class='note-inline'>(至)</span>身心快然得大饒益。</p>
</div>
<div class='div-commentary'><p style="margin-left:1em">阿難自敘。大眾聞經獲益。開示密印。至增上妙理。通指前經奧義。印證藏心。清淨含覆。一切決了。是謂密印般怛囉義也。以明心見性為因。等妙極證為果。情解兩忘。心慮灰凝。細惑頓斷。是謂禪那進修。增上妙理。修道所斷俱生細惑。大乘八地永伏。至佛地方斷。小乘分二果。分為九地。地各九品。初果斷欲界前六品而證二果。斷後三品而證三果。斷上三界各九品而證無學。今此增上頓斷。故言三界六品。其餘三品必須佛地方斷。雖三果能斷九品。特分段漸伏而<span class='corr'>已</span>。</p>
</div></div></div></div>
<div class='div-other'><a id='mulu148' />
<p class='h1'>△精研七趣品第二十八</p>
<div class='div-other'><a id='mulu149' /><p style="margin-left:2em">前說真淨妙心。本來周徧。則法界一真。萬物一體。宜無諸趣之異。其如方今現有。乃常情所疑故。或執諸趣而迷妙圓之體。或執妙圓而撥諸趣之業。以致失錯墮落。故特請問。欲人詳明。而知所戒備也。</p>
</div>
<div class='div-other'><a id='mulu150' />
<p class='h2'>△獄趣</p>
<div class='div-other'><a id='mulu151' />
<div class='div-orig'><p>世尊若此妙明真淨妙心<span class='note-inline'>(至)</span>為是眾生妄習生起。</p>
</div>
<div class='div-commentary'><p style="margin-left:1em">自妄發生。非本來有。</p>
</div>
<div class='div-orig'><p>世尊如寶蓮香比丘尼<span class='note-inline'>(至)</span>歡喜頂戴謹潔無犯。</p>
</div>
<div class='div-commentary'><p style="margin-left:1em">不斷三業。各各有私。眾同分中。非無定處。</p>
</div>
<div class='div-orig'><p>佛告阿難快哉斯問<span class='note-inline'>(至)</span>男女二根自然流液。</p>
</div>
<div class='div-commentary'><p style="margin-left:1em">性動於內曰情。故情為內分。情人之陰氣。有欲者也。因諸愛染而起。能滋愛水。潤業潤生。輪迴不斷。職由於此。</p>
</div>
<div class='div-orig'><p>阿難諸愛雖別流結是同<span class='note-inline'>(至)</span>自然從墜此名內分。</p>
</div>
<div class='div-commentary'><p style="margin-left:1em">水性潤下。故情積之業。多從淪墜。</p>
</div>
<div class='div-orig'><p>阿難外分即是眾生分外<span class='note-inline'>(至)</span>自然超越此名外分。</p>
</div>
<div class='div-commentary'><p style="margin-left:1em">意緣於外曰想。故想為外分。想人之陽氣。有冀者也。故因渴仰而復。以陽積故。能生勝氣。吳興云。外分不出三界。雖云聖境冥現。但是勝氣之習。非真聖境也。</p>
</div>
<div class='div-orig'><p>阿難一切世間生死相續<span class='note-inline'>(至)</span>無食無飲經百千劫。</p>
</div>
<div class='div-commentary'><p style="margin-left:1em">雖得水飲。亦化為火。故能害<span class='corr'>己</span>。</p>
</div>
<div class='div-orig'><p>九情一想下洞火輪<span class='note-inline'>(至)</span>重生無間二種地獄。</p>
</div>
<div class='div-commentary'><p style="margin-left:1em">洞火輪即入熱獄。入風火交過地。謂超寒獄入熱獄。熱獄第八。曰五無間。</p>
</div>
<div class='div-orig'><p>純情即沉入阿鼻獄<span class='note-inline'>(至)</span>更生十方阿鼻地獄。</p>
</div>
<div class='div-commentary'><p style="margin-left:1em">阿鼻此云無間。謂受罪苦具身量劫數壽命五者。皆無遮間。名五無間。此惟情量最重者墜入。劫壞乃出。若兼謗大乘等罪。此劫雖壞。更入十方阿鼻地獄。永無出期。</p>
</div>
<div class='div-orig'><p>循造惡業雖則自招眾同分中兼有元地。</p>
</div>
<div class='div-commentary'><p style="margin-left:1em">答前問。為有定處。純情所造。雖則自招。同業所感。不無定處。各隨元由也。</p>
</div>
<div class='div-orig'><p>阿難此等皆是眾生自業所感造十習因受六交報。</p>
</div></div>
<div class='div-other'><a id='mulu152' />
<p class='h3'>△十因</p><p style="margin-left:2em">十習之業。皆先言所感之境。次言所報之事。</p>

<div class='div-orig'><p>云何十因阿難一者婬習<span class='note-inline'>(至)</span>菩薩見欲如避火坑。</p>
</div>
<div class='div-commentary'><p style="margin-left:1em">如來為導師。故色目以警之。菩薩為行人。故深怖以避之。二習具彼此。與交字相暎。</p>
</div>
<div class='div-orig'><p>二者貪習交計發於相吸<span class='note-inline'>(至)</span>菩薩見貪如避瘴海。</p>
</div>
<div class='div-commentary'><p style="margin-left:1em">貪因愛心計着。吸取而發。吸積風為寒風。結水為氷。故有積寒凍裂之境。吒吒波波羅羅。忍寒之聲。青赤白蓮。寒氷之色。此為寒氷地獄。</p>
</div>
<div class='div-orig'><p>三者慢習交陵發於相持<span class='note-inline'>(至)</span>菩薩見慢如避巨溺。</p>
</div>
<div class='div-commentary'><p style="margin-left:1em">慢者自見自是。先<span class='corr'>己</span>後人。謂上無可事之君。下無可使之民。中無可交之友。輕世傲物。浩然長往。如水之馳流不息。莫可挽回。驕佚奔波。馳流不息之像也。慢為魔民。魔能害物。故血河灰河。熱沙毒海。以成其毒。慢能滋痴。堅明立礙。故融銅灌鐵。以食其報。癡水西國水名。</p>
</div>
<div class='div-orig'><p>四者瞋習交衝發於相忤<span class='note-inline'>(至)</span>菩薩見瞋如避誅戮。</p>
</div>
<div class='div-commentary'><p style="margin-left:1em">心屬火。氣屬金。瞋者以心使氣。而反動其心。加之衝擊牴牾。則心火轉盛。金氣轉剛。故曰。心熱發火鑄氣為金也。斷刑曰宮。肉刑曰割。</p>
</div>
<div class='div-orig'><p>五者詐習交誘發於相調<span class='note-inline'>(至)</span>菩薩見詐如畏豺狼。</p>
</div>
<div class='div-commentary'><p style="margin-left:1em">詐習因奸智起惡。而漸漸滋蔓。如水浸田。草木滋長。由調引相延。故感繩木延引之報。</p>
</div>
<div class='div-orig'><p>六者誑習交欺發於相罔<span class='note-inline'>(至)</span>見諸虗妄如臨毒壑。</p>
</div>
<div class='div-commentary'><p style="margin-left:1em">見習有五。一薩迦耶。此云身見。謂執身有我。種種計着。二邊見。於一切法。執斷執常。三邪見。邪悟錯解。撥無因果。四見取。非果計果。如以非想為涅槃。五戒禁取。非因計因。如以持牛犬戒為生天因。五者總名惡見。順邪反正。故云發於違拒。出生相反。由其違反。故感王吏執證之境。權作推鞠之報。路人相見。一去一迴。喻所見違反也。五惡見能陷法身。故名見坑。</p>
</div>
<div class='div-orig'><p>九者枉習交加發於誣謗<span class='note-inline'>(至)</span>菩薩見枉如遭霹靂。</p>
</div>
<div class='div-commentary'><p style="margin-left:1em">排擠剉也。漉瀝也。衡橫也。謂迫蹙其體。瀝漉其血。又以迫隘苦具。橫衝而度。</p>
</div>
<div class='div-orig'><p>十者訟習交諠發於藏覆<span class='note-inline'>(至)</span>如戴高山履於巨海。</p>
</div>
<div class='div-commentary'><p style="margin-left:1em">訟非官訟。公發其覆之謂也。</p>
</div></div>
<div class='div-other'><a id='mulu153' />
<p class='h3'>△六報<span class='note-inline'>(六報多有不可曲解。故但存其本文)</span></p>
<div class='div-orig'><p>阿難一切眾生六識造業<span class='note-inline'>(至)</span>受無量苦經無量劫。</p>
</div></div>
<div class='div-other'><a id='mulu154' />
<p class='h3'>△極重</p>
<div class='div-orig'><p>六根各造及彼所作兼境兼根是人則入八無間獄。</p>
</div></div>
<div class='div-other'><a id='mulu155' />
<p class='h3'>△次重即八熱獄</p>
<div class='div-commentary'><p style="margin-left:1em">同於六根。具造十因。兼境兼根。名惡業同造。其罪極重。故入阿鼻。具五無間。各造則有先後間歇。故為次重。入八無間。有心而不及犯。則不兼境。無心而誤犯。則不兼根。故作特犯兼二者。</p>
</div>
<div class='div-orig'><p>身口意三作殺盜婬是人則入十八地獄。</p>
</div>
<div class='div-commentary'><p style="margin-left:1em">三重罪以不遍六。不具十故。又次於前十八鬲子地獄。皆大獄所分。又次重。</p>
</div>
<div class='div-orig'><p>三業不兼中間或為一殺一盜<span class='note-inline'>(至)</span>則入三十六地獄。</p>
</div></div>
<div class='div-other'><a id='mulu156' />
<p class='h3'>△稍輕</p>
<div class='div-orig'><p>見見一根單犯一條是人則入一百八地獄。</p>
</div></div>
<div class='div-other'><a id='mulu157' />
<p class='h3'>△次輕</p>
<div class='div-orig'><p>由是眾生別作別造<span class='note-inline'>(至)</span>獄想發生非本來有。</p>
</div>
<div class='div-commentary'><p style="margin-left:1em">上文五節。惡業不同。即別作別造也。所感獄報。各從其類。即入同分地也。妄想發生。並酬阿難前所疑問。</p>
</div></div></div>
<div class='div-other'><a id='mulu158' />
<p class='h2'>△鬼趣<span class='note-inline'>(六報之後。罪畢受形)</span></p>
<div class='div-orig'><p>復次阿難是諸眾生<span class='note-inline'>(至)</span>後還罪畢受諸鬼形。</p>
</div>
<div class='div-commentary'><p style="margin-left:1em">非破律儀。無正犯也。犯菩薩戒。無正因也。毀佛涅槃。無正果也。三者不正。諸餘皆邪。故為墮獄入鬼。</p>
</div>
<div class='div-orig'><p>若於本因貪物為罪<span class='note-inline'>(至)</span>則妙圓明本無所有。</p>
</div></div>
<div class='div-other'><a id='mulu159' />
<p class='h2'>△畜生趣</p>
<div class='div-orig'><p>復次阿難鬼業既盡<span class='note-inline'>(至)</span>生於世間多為咎徵。</p>
</div>
<div class='div-commentary'><p style="margin-left:1em">㐫事前驗。如商羊舞水。</p>
</div>
<div class='div-orig'><p>畜魅之鬼畜死報盡<span class='note-inline'>(至)</span>生於世間多為食類。</p>
</div>
<div class='div-commentary'><p style="margin-left:1em">充餽之物。</p>
</div>
<div class='div-orig'><p>綿幽之鬼幽消報盡生於世間多為服類。</p>
</div>
<div class='div-commentary'><p style="margin-left:1em">吞蚌狐貂馬牛之物。</p>
</div>
<div class='div-orig'><p>和精之鬼和消報盡生於世間多為應類。</p>
</div>
<div class='div-commentary'><p style="margin-left:1em">社燕寒鴈之類。</p>
</div>
<div class='div-orig'><p>明靈之鬼明消報盡生於世間多為休徵。</p>
</div>
<div class='div-commentary'><p style="margin-left:1em">麟鳳之類。</p>
</div>
<div class='div-orig'><p>依人之鬼人亡報盡生於世間多為循類。</p>
</div>
<div class='div-commentary'><p style="margin-left:1em">猶犬鷄豚之類。馴服於人者。</p>
</div>
<div class='div-orig'><p>阿難是等皆以業火乾枯<span class='note-inline'>(至)</span>皆為浮虗妄想凝結。</p>
</div></div>
<div class='div-other'><a id='mulu160' />
<p class='h2'>△人趣</p>
<div class='div-orig'><p>復次阿難從是畜生<span class='note-inline'>(至)</span>生人道中參合達類。</p>
</div>
<div class='div-commentary'><p style="margin-left:1em">文明達三類。皆便巧雜伎。世智辨聰者。非大賢大聖也。</p>
</div>
<div class='div-orig'><p>是等皆以宿債畢酬<span class='note-inline'>(至)</span>此輩名為可憐愍者。</p>
</div></div>
<div class='div-other'><a id='mulu161' />
<p class='h2'>△仙趣</p>
<div class='div-orig'><p>阿難復有誤人不依正覺<span class='note-inline'>(至)</span>報盡還來散入諸趣。</p>
</div></div>
<p class='juan'>大佛頂如來密因修證了義諸菩薩萬行首楞嚴經卷第八</p></div>
</div><!-- end of div[@id='body'] -->
</body></html>