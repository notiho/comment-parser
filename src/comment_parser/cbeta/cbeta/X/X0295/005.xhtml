<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經述旨</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu55' />大佛頂如來密因修證了義諸菩薩萬行首楞嚴經卷第五</p><p class="byline">淮海參佛弟子蘊空居士陸西星述旨</p><p class="byline">廣陵後學　孟應麟　校定</p>
<div class='div-other'><a id='mulu56' />
<p class='h1'>△見結知解第十七</p>
<div class='div-orig'><p>阿難白佛言世尊如來<span class='note-inline'>(至)</span>云何是中更容他物。</p>
</div>
<div class='div-commentary'><p style="margin-left:1em">言此根塵識三。譬如交蘆。互相依倚。其體全空。既無自性。則隨緣轉變。故於知見立知識之心。則結而為無明之本。知見無知識之妄。則解而入涅槃真淨之門。既曰真淨。豈容立知。總示妄結。依根塵識起。但妄識不立。則妄結自解。</p>
</div>
<div class='div-orig'><p>爾時世尊重宣此義而說偈言。</p>
</div></div>
<div class='div-other'><a id='mulu57' />
<p class='h1'>△宣義說偈第十八</p>
<div class='div-orig'><p>真性有為空緣生故如幻無為無起滅不實如空華。</p>
</div>
<div class='div-commentary'><p style="margin-left:1em">言真性之中。有為之法皆空。則根塵本空。而緣生之法。皆如幻矣。緣生之法如幻。則起滅之法亦無起滅之法。既無可見。妄識元無。故識性虗妄。猶如空華。亂起亂滅。實無自性。</p>
</div>
<div class='div-orig'><p>言妄顯諸真妄真同二妄。</p>
</div>
<div class='div-commentary'><p style="margin-left:1em">妄法既無。真亦不立。若言妄顯真。真還同妄。</p>
</div>
<div class='div-orig'><p>猶非真非真云何見所見中間無實性是故若交蘆。</p>
</div>
<div class='div-commentary'><p style="margin-left:1em">以真同妄。是以真為非真也。真尚非之為非。云何見中復存所見乎。當知俱無實體。若交蘆然。</p>
</div>
<div class='div-orig'><p>結解同所因聖凡無二略<span class='note-inline'>(至)</span>發明更解脫。</p>
</div>
<div class='div-commentary'><p style="margin-left:1em">結解二句牒。同是六根。更非他物。汝觀下牒。根塵無體。但因妄結。迷晦下頌知見立知四句。</p>
</div>
<div class='div-orig'><p>解結因次第六解一亦亡根選擇圓通入流成正覺。</p>
</div>
<div class='div-commentary'><p style="margin-left:1em">六解則根㧞。一亡則湛圓。選得圓根。則入聖流成正覺矣。</p>
</div>
<div class='div-orig'><p>陀羅微細識習氣成暴流真非真恐迷我常不開演。</p>
</div>
<div class='div-commentary'><p style="margin-left:1em">阿陀羅此云執持。謂執持種子。發起現行。即第八梨耶初起之相。故曰微細。含藏種子為習氣。積生識浪為瀑流。湛由是分。結由是起。此識依真如合生滅。雜乎真妄之間。故曰真非真。若以為真。恐迷妄習而自認。以為非真。恐迷自性而外求。故權小教中。常不開演。</p>
</div>
<div class='div-orig'><p>自心取自心非幻成幻法<span class='note-inline'>(至)</span>幻法云何立。</p>
</div>
<div class='div-commentary'><p style="margin-left:1em">一切諸法。惟心所現。而於中取着。妄成根結。是自心取自心。非幻成幻法也。由妄取故。有幻非幻。若不妄取。非幻亦無。非幻尚無。幻法何有。幻法不立。則根塵頓淨。圓通現前矣。</p>
</div>
<div class='div-orig'><p>是名妙蓮華金剛王寶覺<span class='note-inline'>(至)</span>一路涅槃門。</p>
</div>
<div class='div-commentary'><p style="margin-left:1em">此之法門。于淨不着。于染不汙。名妙蓮華。根境結惑。擬之即銷。故名金剛王寶覺。即為無為。忘情絕解。名如幻三昧。依此進修。一彈指間。可超無學。而入圓位。阿毗達磨此云無比法。十方如來逈出生死。速證寂常。莫不由斯。故曰十方薄伽梵一路涅槃門薄伽梵佛尊號。</p>
</div></div>
<div class='div-other'><a id='mulu58' />
<p class='h1'>△綰巾示結第十九</p>
<div class='div-orig'><p>於是阿難及諸大眾<span class='note-inline'>(至)</span>若欲除結當于結心。</p>
</div>
<div class='div-commentary'><p style="margin-left:1em">巾體本同。因結有異。譬汝六根。同一妙明。真性因逐妄隨緣。遂成六結。隔閡不通。無復成一。若能隨根。脫粘內伏。六既融一。一亦斯亡。然欲解此結。左右偏掣。終不能解。左右偏掣。喻二邊皆不能破無明根本。如凡夫外道。以斷常為二邊。二乘菩提以空有為二邊。雖云斷伏。猶存中結。故解結者。當于結心。解即分散。於結心者。知見立知。即無明本。觀於中。道是謂結心。</p>
</div></div>
<div class='div-other'><a id='mulu59' />
<p class='h1'>△選擇圓通第二十</p><p style="margin-left:2em">隨汝心中。選擇六根。一結若除。塵相自滅。諸幻銷亡。不真何待。</p>

<div class='div-orig'><p>阿難我說佛法從因緣生<span class='note-inline'>(至)</span>退藏密機冀佛冥授。</p>
</div>
<div class='div-commentary'><p style="margin-left:1em">我說佛法。從因緣生。所謂因緣非取世間。六度等事。和合粗相也。如來發明世出世法。世謂六凡。出世法謂四聖。知其本因。從所緣出。知此十界。皆由於心。隨無明之染緣。則生九界。隨教行之淨緣。則出佛界。是故隨汝心中。選擇六根。根結若除。塵相自滅。諸妄銷亡。不真何待。此根初解先得人空者。了煩惱結。皆由着我。於我無障。離煩惱障。是得人空也。空性圓明。成法解脫者。了所知結。皆由着法。於法無着。離所知障。是得法空也。名法解脫。人法雙忘。是名俱空。而俱空亦泯。心無所起。是從正受。得無生忍。吳興曰。人空是見惑。法空是思惑。所得密言。還同本悟。即前心猶未達六解一亡義也。言本悟若此。而未能徹悟。則與未聞何異。故願如來成就。最後開示。</p>
</div>
<div class='div-orig'><p>爾時世尊普告眾中<span class='note-inline'>(至)</span>從何方便入三摩地。</p>
</div>
<div class='div-commentary'><p style="margin-left:1em">十八界即是六根開合。七大統攝。於此前文。使汝生死輪轉。安樂妙常。同是六根。更非他物。以後二十五菩薩。各舉所證。</p>
</div>
<div class='div-orig'><p>憍陳那五比丘即從座起<span class='note-inline'>(至)</span>如我所證音聲為上。</p>
</div>
<div class='div-commentary'><p style="margin-left:1em">此阿陳等以聲塵悟入者。四諦謂苦寂滅道。</p>
</div>
<div class='div-orig'><p>優波尼沙陀即從座起<span class='note-inline'>(至)</span>如我所證色因為上。</p>
</div>
<div class='div-commentary'><p style="margin-left:1em">此以色塵悟入者。</p>
</div>
<div class='div-orig'><p>香嚴童子即從座起<span class='note-inline'>(至)</span>如我所證香嚴為上。</p>
</div>
<div class='div-commentary'><p style="margin-left:1em">此以香塵悟入者。</p>
</div>
<div class='div-orig'><p>藥王藥上二法王子<span class='note-inline'>(至)</span>如我所證味因為上。</p>
</div>
<div class='div-commentary'><p style="margin-left:1em">此以味塵悟入者。</p>
</div>
<div class='div-orig'><p>䟦陀婆羅并其同伴<span class='note-inline'>(至)</span>如我所證觸因為上。</p>
</div>
<div class='div-commentary'><p style="margin-left:1em">此以觸塵悟入者。</p>
</div>
<div class='div-orig'><p>摩訶迦葉及紫金光比丘尼<span class='note-inline'>(至)</span>如我所證法因為上。</p>
</div>
<div class='div-commentary'><p style="margin-left:1em">此以法塵悟入者。</p>
</div>
<div class='div-orig'><p>阿那律陀即從座起<span class='note-inline'>(至)</span>旋見循元斯為第一。</p>
</div>
<div class='div-commentary'><p style="margin-left:1em">此以眼根悟入者。</p>
</div>
<div class='div-orig'><p>周利槃特迦即從座起<span class='note-inline'>(至)</span>反息循空斯為第一。</p>
</div>
<div class='div-commentary'><p style="margin-left:1em">此以鼻根悟入者。</p>
</div>
<div class='div-orig'><p>憍梵鉢提即從座起<span class='note-inline'>(至)</span>還味旋知斯為第一。</p>
</div>
<div class='div-commentary'><p style="margin-left:1em">此以舌根悟入者。</p>
</div>
<div class='div-orig'><p>畢陵伽婆蹉即從座起<span class='note-inline'>(至)</span>純覺遺身斯為第一。</p>
</div>
<div class='div-commentary'><p style="margin-left:1em">此以身根悟入者。知此深痛不數句。知即覺也。言雖以覺覺痛。而我清淨覺心。一味純覺。無有覺痛之痛覺。如是則痛痛之覺。皆緣妄起直。須遺去幻身。純守本覺。以故攝念未久。身心忽空。緣此以證無學。</p>
</div>
<div class='div-orig'><p>須菩提即從座起<span class='note-inline'>(至)</span>旋法歸無斯為第一。</p>
</div>
<div class='div-commentary'><p style="margin-left:1em">此以意根悟入者。諸相入非。謂諸相皆入於非相非相實相也。</p>
</div>
<div class='div-orig'><p>舍利弗即從座起<span class='note-inline'>(至)</span>光極知見斯為第一。</p>
</div>
<div class='div-commentary'><p style="margin-left:1em">此以眼識悟入者。眼識明利故。一見即通。識清淨故。種種通利。心無際故。見覺圓明。</p>
</div>
<div class='div-orig'><p>普賢菩薩即從座起<span class='note-inline'>(至)</span>分別自在斯為第一。</p>
</div>
<div class='div-commentary'><p style="margin-left:1em">此以耳識悟入者。心聞發明。內證也。分別自在。外用也。</p>
</div>
<div class='div-orig'><p>孫陀羅難陀即從座起<span class='note-inline'>(至)</span>明圓滅漏斯為第一。</p>
</div>
<div class='div-commentary'><p style="margin-left:1em">此以鼻識悟入者。前數息依根。所以攝心。此觀息依識。所以駐心。息由風火而起。鼓煩惱濁。故其狀如烟。六交見火燒。息能為異烟紫焰。皆煩濁所發。淨觀發明。則煩濁斯銷。故內明外虗。而烟銷成白。及乎漏盡。無復煩惱。內瑩發光。故出入息。悉為光明。</p>
</div>
<div class='div-orig'><p>富樓那彌多羅尼子<span class='note-inline'>(至)</span>消滅諸漏斯為第一。</p>
</div>
<div class='div-commentary'><p style="margin-left:1em">此以舌識悟入者。富那說法第一。辨才無礙。因以除魔滅漏。皆舌識之力也。何謂轉輪。佛以身口意三輪。應物無滯音聲。即口輪也。</p>
</div>
<div class='div-orig'><p>優波離即從座起<span class='note-inline'>(至)</span>一切通利斯為第一。</p>
</div>
<div class='div-commentary'><p style="margin-left:1em">此以身識悟入者。性業謂殺盜婬。事根於性者。遮業謂支末愆失。因過遮止者。波離律中得度。皆以身識。欽承三千八萬。毫無差失。</p>
</div>
<div class='div-orig'><p>大目犍連即從座起<span class='note-inline'>(至)</span>久成清瑩斯為第一。</p>
</div>
<div class='div-commentary'><p style="margin-left:1em">此以意識悟入者。因緣深義。謂非世間和合粗相。乃發明世出世法。故因之發心。得大通達神通如意也。旋湛者。從意識而入妙湛。故久成清瑩通力圓明清淨自在也。</p>
</div>
<div class='div-orig'><p>烏芻瑟摩於如來前<span class='note-inline'>(至)</span>登無上覺斯為第一。</p>
</div>
<div class='div-commentary'><p style="margin-left:1em">此以火大悟入者。多婬之人。本由煖觸。生為欲火。死為業火。業力增盛。成猛火聚。徧觀四大。皆是觸塵之境。百體四肢。地也。諸冷煖氣。即水火風也。三昧既著。故曰神光內凝。以多欲人火大徧盛。故化欲火。而成智火。</p>
</div>
<div class='div-orig'><p>持地菩薩即從座起<span class='note-inline'>(至)</span>成無上道斯為第一。</p>
</div>
<div class='div-commentary'><p style="margin-left:1em">此以地大悟入者。身界二塵。乃至刀兵。皆是地大所造之色。即為因緣所生之法。與塵無差。空也。本如來藏妙真如性。自性不觸。謂知其虗妄發塵。故毫無染觸。塵銷智圓。乃成無上知覺。</p>
</div>
<div class='div-orig'><p>月光童子即從座起<span class='note-inline'>(至)</span>圓滿菩提斯為第一。</p>
</div>
<div class='div-commentary'><p style="margin-left:1em">此以水大悟入者。</p>
</div>
<div class='div-orig'><p>琉璃光法王子即從座起<span class='note-inline'>(至)</span>傳一妙心斯為第一。</p>
</div>
<div class='div-commentary'><p style="margin-left:1em">此以風大悟入者。傳一妙心者。知風力無依。萬動皆妄。而能獨證本覺無動也。</p>
</div>
<div class='div-orig'><p>虗空藏菩薩即從座起<span class='note-inline'>(至)</span>妙力圓明斯為第一。</p>
</div>
<div class='div-commentary'><p style="margin-left:1em">此以空大悟入者。於同發明。謂於圓洞心。內瑩發光。而交徹融攝也。以珠表色。以鏡表心。色從心造。全體是心。故放寶光。灌十方等。</p>
</div>
<div class='div-orig'><p>彌勒菩薩即從座起<span class='note-inline'>(至)</span>得無生忍斯為第一。</p>
</div>
<div class='div-commentary'><p style="margin-left:1em">此以識大悟入者。圓成實三性也。一徧計所執性。橫執眾生壽者我及我故。乃至情非情異。有實體性故。周徧計度也。二依他記性。計有因緣。世間和合。建立名相。執此假相。定從種出。雖無我執。自然種性。假色心等為種。生五蘊等法也。圓成實性。即無漏智體。真空法界也。識以圓明。入圓成實者。由妙圓識心。證入實智。不復迷識逐境種種計著也。</p>
</div>
<div class='div-orig'><p>大勢至法王子與其同倫<span class='note-inline'>(至)</span>得三摩地斯為第一。</p>
</div>
<div class='div-commentary'><p style="margin-left:1em">此以根大悟入者。念屬意根。意根若淨。諸根自攝。故無選擇。念佛得忍者。謂以淨念蠲。濁想正受滅邪受。邪濁既遣。心境空寂。一切不生。名無生忍。如此則自性佛土淨故。可攝行人歸也。觀經曰。夫念佛者。不得一彈指間念世五欲。是謂繫念。脫能如此一無間襍。則無量性光自然發明。所謂不假方便自得心開者也。</p>
</div></div>
<p class='juan'>大佛頂如來密因修證了義諸菩薩萬行首楞嚴經卷第五</p>
</div><!-- end of div[@id='body'] -->
</body></html>