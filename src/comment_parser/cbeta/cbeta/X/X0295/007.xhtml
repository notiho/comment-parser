<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經述旨</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu64' />大佛頂如來密因修證了義諸菩薩萬行首楞嚴經卷第七</p><p class="byline">淮海參佛弟子蘊空居士陵西星述旨</p><p class="byline">廣陵後學　龔延庚　校定</p>
<div class='div-other'><a id='mulu65' />
<p class='h1'>△攝持軌則第二十四</p><p style="margin-left:2em">承前卷阿難問攝持軌。則前示內攝。此示外攝。</p>

<div class='div-orig'><p>阿難汝問攝心我今先說<span class='note-inline'>(至)</span>張於門側左右安置。</p>
</div>
<div class='div-commentary'><p style="margin-left:1em">當陽正位。寂場真主也。彌勒當來真主也。觀音上同下合真主也。金剛降魔斷障真主也。帝釋梵王有力外護也。烏芻火頭金剛。藍地青面金剛。軍茶利金剛之異名。毗俱胝三目持鬟髻者。頻那夜迦猪頭象鼻三使者。</p>
</div>
<div class='div-orig'><p>又取八鏡覆懸虗空<span class='note-inline'>(至)</span>身心明淨猶如琉璃。</p>
</div>
<div class='div-commentary'><p style="margin-left:1em">毗奈耶。即毗尼願也。</p>
</div>
<div class='div-orig'><p>阿難若此比丘本受戒師<span class='note-inline'>(至)</span>汝問道場建立如是。</p>
</div>
<div class='div-commentary'><p style="margin-left:1em">以上壇儀。多言表法。表者備物以見意。如執雉執騖下茶奠鴈之類。必先具是物。非空言也。溫陵之解亦佳。云所宗者。華嚴大論的非郢說。今不復贅。</p>
</div>
<div class='div-orig'><p>阿難頂禮佛足而白佛言<span class='note-inline'>(至)</span>放光如來宣說神呪。</p>
<p class="dharani">南無薩怛他蘇伽多耶<span class='note-inline'>(至)</span>娑婆訶<span class='note-inline'>(二十七)</span></p>
</div>
<div class='div-commentary'><p style="margin-left:1em">是名白傘蓋悉怛多六字。乃呪心也。溫陵謂。此呪四百十八<span class='corr'>已</span>前。但是皈依三寶。及敘呪功力求願加被之事。至跢姪他以後九句。乃秘密心呪。前云一時常行一百八遍者。此而<span class='corr'>已</span>矣。此諸佛密語。神智妙用。總無量義。持無量法。摧邪立正。殄惡生善。故曰陀囉尼。此云總持。時師傳誦。多有訛謬。少俟嚴加訂正。今具<span class='corr'>已</span>後九句。</p>
</div>
<div class='div-orig'><p class="dharani">摩訶悉怛多般怛囉跢姪<span class='note-inline'>(至)</span>虎[合*牛]都嚧甕泮娑婆訶</p>
</div>
<div class='div-commentary'><p style="margin-left:1em">跢姪他。華即說呪曰。</p>
</div>
<div class='div-orig'><p>阿難是佛頂光聚悉怛多<span class='note-inline'>(至)</span>悉皆滅除更無毫髮。</p>
</div>
<div class='div-commentary'><p style="margin-left:1em">四棄即前四重犯。尼加觸<span class='corr'>八</span>覆隨為八。</p>
</div>
<div class='div-orig'><p>阿難若有眾生<span class='note-inline'>(至)</span>一切災厄悉皆消滅。</p>
</div>
<div class='div-commentary'><p style="margin-left:1em">支提云可供養處。即淨剎之通稱。脫闍此云幢。</p>
</div>
<div class='div-orig'><p>阿難在在處處國土眾生<span class='note-inline'>(至)</span>恒令此人所作如願。</p>
</div></div>
<div class='div-other'><a id='mulu66' />
<p class='h1'>△修證三摩第二十五</p>
<div class='div-other'><a id='mulu67' />
<div class='div-orig'><p>阿難即從座起頂禮佛足<span class='note-inline'>(至)</span>佇佛慈音瞪瞢瞻仰。</p>
</div>
<div class='div-commentary'><p style="margin-left:1em">聖位極果曰涅槃。初因曰乾慧。入信住行向及四加行曰四十四心。<span class='note-inline'>(見華嚴經)</span>即信解行住。目曰修行。復進十地。名入地中。是名初證。及到涅槃。名為妙覺。乃極證也。</p>
</div>
<div class='div-orig'><p>爾時世尊讚阿難言<span class='note-inline'>(至)</span>及大涅槃二轉依號。</p>
</div>
<div class='div-commentary'><p style="margin-left:1em">妙性之中。本來圓離。由迷妄相因。故有修有證。於是轉大覺。而名菩提。轉生死而依涅槃。名二依號。生滅名妄。故下有十二種顛倒之因。滅妄名真。故下有修行漸次諸位。</p>
</div>
<div class='div-orig'><p>阿難汝今欲修真三摩地<span class='note-inline'>(至)</span>建立世界及諸眾生。</p>
</div>
<div class='div-commentary'><p style="margin-left:1em">性明心。真如妙體也。即前所謂妙性圓明者。至於明圓。則因明發性。而生妄見。由是從畢竟無相之真。成究竟有相之妄。然此有之所有。皆非因之所因。何者。妙性圓明。離諸名相。本來無有住所住相。本此無住之中。熾然建立世界。得非妄乎。</p>
</div>
<div class='div-orig'><p>迷本圓明是生虗妄<span class='note-inline'>(至)</span>由是故有眾生顛倒。</p>
</div>
<div class='div-commentary'><p style="margin-left:1em">修行之人。直下圓觀真性。將欲旋復。希冀之心。<span class='corr'>已</span>非真真如性矣。何者。舉心即非。動念即乖。況非真以求復乎。非真求復。宛成非相。心而非心。法而非法。生而非生。住而非住。於諸有中。宛轉發生。生力發明。重以成業。同業相感。<span class='note-inline'>(相滅相生)</span>因於殺盜婬三者。婬欲故相生。殺盜故相滅。以此業果相續故。有眾生顛倒。</p>
</div>
<div class='div-orig'><p>阿難如何名為世界顛倒<span class='note-inline'>(至)</span>變化眾生成十二類。</p>
</div>
<div class='div-commentary'><p style="margin-left:1em">是有所有。即前之此有所有也。既有所有。則自然而成分段。有分段故有方位。有方位故有界限。由是而界立焉。界立則非因而成所因。無住而成所住。是以遷流不常。過去者不留。現在者尚存。未來者相續。因此而成三世。三世四方和合相涉。涉乎其間者。悉從其變。此世界顛倒之由也。</p>
</div>
<div class='div-orig'><p>是故世界因動有聲<span class='note-inline'>(至)</span>窮十二變為一旋復。</p>
</div>
<div class='div-commentary'><p style="margin-left:1em">雷行雨施。品物流行。故動則有聲有色。香因色有。觸舌為味。意根之法。由是以生。六亂妄想。以成業性。三世四方和合相涉。十二區分。由此輪轉。窮十二變。葢自無明緣行。行緣識。以至老死。終而復始。故曰。窮十二變。為一旋復。</p>
</div>
<div class='div-orig'><p>乘此輪轉顛倒相故<span class='note-inline'>(至)</span>若非有想若非無想。</p>
</div>
<div class='div-commentary'><p style="margin-left:1em">此十二類輪轉顛倒。下為別明。</p>
</div></div>
<div class='div-other'><a id='mulu68' />
<p class='h2'>△一卵生</p>
<div class='div-orig'><p>由因世界虗妄輪迴動顛倒故和合氣成<span class='note-inline'>(至)</span>魚鳥龜蛇其類充塞<span class='note-inline'>(羯羅藍此云凝滑胎卵未分之相)</span>。</p>
</div>
<div class='div-commentary'><p style="margin-left:1em">卵惟想生。若龜鼈之類。則其想益明。想體輕舉。想多升沉。故曰。飛沉亂想。名動顛倒。卵以氣交。故曰。和合氣成。陰符云。禽之制在氣。</p>
</div></div>
<div class='div-other'><a id='mulu69' />
<p class='h2'>△二胎生</p>
<div class='div-orig'><p>由因世界雜染輪迴欲顛倒故和合滋成<span class='note-inline'>(至)</span>人畜龍仙其類充塞<span class='note-inline'>(遏蒲曇此云胞卵胎漸分之相也)</span>。</p>
</div>
<div class='div-commentary'><p style="margin-left:1em">胎因情有。雜染即情也。情生於愛。名欲顛倒。胎以精交。名和合滋成。情有偏正。名橫竪亂想。橫則龍畜。竪指人仙。仙以胎成。乃身外之身。</p>
</div></div>
<div class='div-other'><a id='mulu70' />
<p class='h2'>△三濕生</p>
<div class='div-orig'><p>由因世界執著輪迴趣顛倒故和合煖成<span class='note-inline'>(至)</span>含蠢<span class='corr'>蝡</span>動其類充塞<span class='note-inline'>(蔽尸此云軟肉濕生之初相也)</span>。</p>
</div>
<div class='div-commentary'><p style="margin-left:1em">濕以合感。執著即合也。合以愛滯。觸境趨附。名趣顛倒。濕以陽生。名和合煖成。所趣無定。名翻復亂想。故感蠢蝡之類。十生皆本於淫欲。而起於情想。以迷情愈妄。故化理愈乖。以至蕩為空散。頑為木石。妄末雖殊。妄本則一。</p>
</div></div>
<div class='div-other'><a id='mulu71' />
<p class='h2'>△四化生</p>
<div class='div-orig'><p>由因世界變易輪迴假顛倒故和合觸成<span class='note-inline'>(至)</span>轉蛻飛行其類充塞<span class='note-inline'>(羯南名硬肉蛻即成體無軟相也)</span>。</p>
</div>
<div class='div-commentary'><p style="margin-left:1em">化以離應。變易即離也。離謂離此托彼。名假顛倒。觸謂觸類而變。故名和合觸成。轉故趣新。名為新故亂想。蛻謂蛻故趨新也。如蟲為蝶。雀為蛤丸。以不同形。而相禪皆轉蛻也。自此以下皆稱羯南。乃諸類之通稱。</p>
<p style="margin-left:1em">釋子界澄疏。卵以想緣。合業妄動。名動顛倒。飛沉唯氣。即動業之力也。故感卵為緣。生為魚鳥。胎因情有。雜染欲情也。以滋液生。有橫有竪。故緣胎而成人畜。濕惟緣合。執著趣赴。所赴無定。故合濕為緣。生為蠢蝡。化以虗假。不待於緣。由業力強故。變易轉蛻。此四生者。以業緣俱勝。相合為類。而分四種。疏以滋作蔓解。今易之。</p>
</div></div>
<div class='div-other'><a id='mulu72' />
<p class='h2'>△五有色</p>
<div class='div-orig'><p>由因世界留礙輪迴<span class='note-inline'>(至)</span>休咎精明其類充塞。</p>
</div>
<div class='div-commentary'><p style="margin-left:1em">真性融湛。本無留礙。亦非光耀。由迷滯故。成留礙輪迴。障失融湛。妄合明著。粘湛發光。以成精耀。此一切精靈神物。有所依憑。而勒顯道者。皆其類也。</p>
</div></div>
<div class='div-other'><a id='mulu73' />
<p class='h2'>△六無色</p>
<div class='div-orig'><p>由因世界銷散輪迴<span class='note-inline'>(至)</span>空散銷沉其類充塞。</p>
</div>
<div class='div-commentary'><p style="margin-left:1em">厭有著空。滅身歸無。名銷散輪迴。迷漏無聞。名惑顛倒。厭有歸無。則依晦昧為空。故和合暗成。而名陰隱亂想。此有想無色。而不無業體。故亦稱羯南。體合空昧。識附陰隱。故稱空散銷沉。如鬼尸附體之類。倐有倐無。</p>
</div></div>
<div class='div-other'><a id='mulu74' />
<p class='h2'>△七有想</p>
<div class='div-orig'><p>由因世界罔象輪迴<span class='note-inline'>(至)</span>神鬼精靈其類充塞。</p>
</div>
<div class='div-commentary'><p style="margin-left:1em">資中云。或如外道凡夫祠禱神明。托附影像。終身奉事。志慕靈通。因果相酬。故生其類。予謂憶成。謂思憶人間血食。故托附影像。以求供養。</p>
</div></div>
<div class='div-other'><a id='mulu75' />
<p class='h2'>△八無想</p>
<div class='div-orig'><p>由因世界愚鈍輪迴<span class='note-inline'>(至)</span>土木金石其類充塞。</p>
</div>
<div class='div-commentary'><p style="margin-left:1em">不了諦理。愚鈍之極。則痴頑無知。精神化為土木金石。無復情想。如華表生精。黃頭化石。又如望夫化石。長弘之血為碧。或其類乎。</p>
<p style="margin-left:1em">釋子界澄疏。有色者。由緣偏勝。從果立生。精耀流礙得。即業果之色也。故有休咎吉凶之殊。無色者。銷散陰隱。以業力強。不待緣故。有想者。惟業所生。故罔象虗無。由想結沉凝。不待緣合。而精明為鬼。無想者。以情業弱。故愚鈍痴頑。此但緣故。為金石草木。此四生者。以業緣偏勝。相離為類。故分為四種。</p>
</div></div>
<div class='div-other'><a id='mulu76' />
<p class='h2'>△九非有色</p>
<div class='div-orig'><p>由因世界相待輪迴<span class='note-inline'>(至)</span>以蝦為目其類充塞。</p>
</div>
<div class='div-commentary'><p style="margin-left:1em">水母以水沫為體。以蝦為目。本非有色。待物成色。不能自用。待物成用。迷失天真。緜著浮偽。彼此異質。染緣相合。故曰因依。雖有色。而實非有色也。</p>
</div></div>
<div class='div-other'><a id='mulu77' />
<p class='h2'>△十非無色</p>
<div class='div-orig'><p>由因世界相引輪迴<span class='note-inline'>(至)</span>呪詛厭生其類充塞。</p>
</div>
<div class='div-commentary'><p style="margin-left:1em">邪業相引。使性情顛倒。而乘呪托識。不由生理。妄隱呼召。即世間邪術呪詛精魅厭物。因而生有者。</p>
</div></div>
<div class='div-other'><a id='mulu78' />
<p class='h2'>△十一非有想</p>
<div class='div-orig'><p>由因世界合妄輪迴<span class='note-inline'>(至)</span>異質相成其類充塞。</p>
</div>
<div class='div-commentary'><p style="margin-left:1em">二妄相合。性情罔昧。異質相成。生理迴互。如彼蒲盧。本為桑蟲。非有餘想而成蜂想。</p>
</div></div>
<div class='div-other'><a id='mulu79' />
<p class='h2'>△十二非無想</p>
<div class='div-orig'><p>由因世界怨害輪迴<span class='note-inline'>(至)</span>皆遭其食其類充塞。</p>
</div>
<div class='div-commentary'><p style="margin-left:1em">怨害相酬。傷殺相反。生理怪誕。棄絕倫義。故感梟鏡之類。</p>
<p style="margin-left:1em">釋子界澄疏。非有色成色者。以無待有。偽為因依。彼業力微故。必假於緣。如水母以蝦為目。非無色成色者。以有引無。呼召成體。由緣業俱微。故受生時。必資於呪詛。非有想成想者。彼業微故。妄取他緣。如蒲盧附翼為蜂。非無想成想者。如梟鏡之類。附離他緣非有想。以此四生。以緣力俱微。附離成化故。分為四種。以上十二類生。俱緣業有原薄。感果有勝劣。故三四十二。以是為差。惟世尊能窮眾生輕重業性。將明流轉之因。故示顛倒之性。</p>
</div>
<div class='div-orig'><p>是名眾生十二種類。</p>
</div>
<div class='div-commentary'><p style="margin-left:1em">此皆不了妙覺明心。迷陷情欲。積妄發生。隨妄輪轉。非正修行。不能免脫。至第八卷。方示除妄修證之法。</p>
</div></div></div>
<p class='juan'>大佛頂如來密因修證了義諸菩薩萬行首楞嚴經卷第七</p>
</div><!-- end of div[@id='body'] -->
</body></html>