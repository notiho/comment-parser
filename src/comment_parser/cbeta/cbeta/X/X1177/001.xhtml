<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>角虎集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1177-A 選刻角虎集小序</p><p>如是我聞。一時佛在舍衛國祇樹給孤獨園。與大比邱僧千二百五十人俱。爾時世尊。不待眾請。而自說阿彌陀經。乃至一心不亂。全經大要。在此四字。如維摩經隨其心淨即佛土淨。亦為此下註脚耳。迨至末後拈花。又道。我四十九年。未曾說着一字。時百萬人天叵測。惟金色頭陀。在旁破顏一笑。世尊乃云。吾有正法眼藏。涅槃妙心。付囑摩訶迦葉。引誘後代兒孫。分門立戶。宗禪者。則笑淨土為著相。修淨者。則譏禪宗為豁空。於是。馬鳴大士。愍諸羣執未達圓宗。因造大乘起信論。分析三細六麤。旨歸唯心淨土。自法流震旦。東林則有遠公。仰宗經論。默契大乘。結集高賢十八。同修念佛三昧。社中諸友。俱得往生。東南淨土法門。遠公始也。及初祖西來。又云。不立文字。直指人心見性立地成佛。時諸義學沙門。莫不反目側視。止得可祖一人。言下承當。始明教外別傳之旨。六代而至大鑑。南能北秀。頓漸分岐。賢首台慈。遞相各立。於是。永明智覺禪師。紹彌陀願海。闢普賢行門。糾集三宗。同歸一貫。極力主張唯心淨土。故有角虎之喻。世推永明。乃東土第一流宗師。一言一行。孰敢思議者哉。自炎宗而至昭代。如天衣懷。真歇了。楊無為。天如則。楚石琦。紫栢憨山。雪關天界。一一皆宗門鉅哲。又何曾有禪淨彼此之分者耶。是以。濟能禪師。窺諸後學信疑不決。遂蒐羅列代傑出宗師要語。則則旨歸淨土者。編集成書。號曰角虎。令宗禪者。不敢輕淨土。修淨者。無復貶禪宗。述而不作。利益殊深。且自得此秘寶。二十年來未曾釋手。實為八道之助。夫言不妙不名至言。理不圓不稱至理。今是編。言真理直。豈非昏衢慧炬。禪淨之指南也歟。本無法姪。一見此書。恨讀為晚。即捐衣鉢。鏤板流通。利益甚普。但此集。原本殘缺。未具全文。因見今之禪侶。欣簡厭繁者多。於是不揣蒙昧。刪去繁枝。留其節要。俾一言之下。性地開明。半卷之中。義天朗耀。頓見自心之佛不待花開。返照常寂之光原非別土。豈為小補。實屬大緣。所冀見聞咸皆信受。遞相勸讀。展轉傳持。同報佛恩。用資凡品。庶不負著述之本懷。捐刻之雅意。云爾。</p>
<p>八十老朽心旦。盥手敬題於海幢之重來結集軒。</p>
</div>
<div class='div-other'><a id='mulu2' />
<p class='h1'>角虎集目次</p>
<ul class="">
<li>卷上
<ul class="">
<li>死心新禪師<span class="note-inline">(臨濟宗)</span></li>

<li>慧海儀禪師</li>

<li>楚石琦禪師</li>

<li>商州張無盡居士</li>

<li>濟川馮居士</li>

<li>天界信禪師</li>

<li>天如則禪師</li>

<li>空谷隆禪師</li>

<li>天奇瑞禪師</li>

<li>古音琹禪師</li>

<li>天童悟禪師</li>

<li>徑山信禪師</li>

<li>鄧尉藏禪師</li>

<li>雲頂能禪師</li>

<li>真歇了禪師<span class="note-inline">(曹洞宗)</span></li>

<li>宏智覺禪師</li>

<li>萬松秀禪師</li>

<li>萬安恩禪師</li>

<li>大方遷禪師</li>

<li>大方通禪師</li>

<li>達觀可禪師</li>

<li>憨山清禪師</li>

<li>壽昌經禪師</li>

<li>永覺賢禪師</li>

<li>湛然澄禪師</li>
</ul></li>

<li>卷下
<ul class="">
<li>博山來禪師</li>

<li>雪關誾禪師</li>

<li>覺浪盛禪師</li>

<li>石雨方禪師</li>

<li>西遁祈居士</li>

<li>本覺真禪師<span class="note-inline">(雲門宗)</span></li>

<li>天衣懷禪師</li>

<li>圓照本禪師</li>

<li>明教嵩禪師</li>

<li>法雲秀禪師</li>

<li>法雲通禪師</li>

<li>慈受深禪師</li>

<li>楊傑無為居士</li>

<li>茫仲淹文公</li>

<li>永明壽禪師<span class="note-inline">(以下法眼宗溈仰宗)</span></li>

<li>文喜無著禪師</li>

<li>白香山居易</li>

<li>文潞公彥博</li>

<li>王古侍郎</li>

<li>王龍舒日休</li>

<li>陳瓘侍制</li>

<li>錢象祖丞相</li>

<li>江公望司諫</li>

<li>廬山遠祖<span class="note-inline">(以下古今尊宿)</span></li>

<li>慧思禪師</li>

<li>智者大師</li>

<li>慈照宗主</li>

<li>僊潭愚禪師</li>

<li>優曇宗主</li>

<li>楚峰善奇禪師</li>

<li>斷雲徹禪師</li>

<li>雲棲大師</li>

<li>荷葉道人</li>

<li>香光子</li>
</ul></li>
</ul></div>No. 1177
<p class='juan'><a id='mulu3' />角虎集卷之上</p><p class="byline">古越雲頂山一壑沙門　濟能　纂輯</p><p class="byline">白雲峰溪隱門人　上喻　較閱</p>
<div class='div-other'><a id='mulu4' />
<p class='h1'>臨濟宗</p>
<div class='div-other'><a id='mulu5' />
<p class='h2'>隆興府黃龍死心悟新禪師<span class='note-inline'>(嗣黃龍祖心禪師)</span></p><p>師。韶川王氏子。生有紫肉幕左肩。右袒如僧伽黎。壯年出家。至黃龍謁晦堂。堂竪拳問曰。喚作拳頭則觸。不喚作拳頭則背。汝喚作甚麼。師罔措。經二年方領解。然尚于談辯。一日堂遽曰。住住。說食豈能飽人。師窘乃曰。某到此。弓折箭盡。望和尚慈悲。指箇安樂處。堂曰。一塵飛而翳天。一芥墮而覆地。安樂處。政忌上座許多骨董。直須死却無量劫來偷心。乃可耳。師趨出。他日聞知事捶行者。而迅雷忽震。即大悟。趨見晦堂。忘納其履。即自譽曰。天下人。總是參得底禪。某是悟得底。堂笑曰。選佛得甲科。何可當也。因號死心叟。有乞末後句者。示偈曰。末後一句子。直須心路絕。六根門既空。萬法無生滅。於此徹其源。不須求解脫。平生愛罵人。只為長快活。師常作勸修淨土語。有云。彌陀甚易念。淨土甚易生。參禪人最好念佛。根機或鈍。恐今生未能大悟。且假彌陀願力。接引往生。又云。汝若念佛不生淨土。老僧當墮拔舌地獄。</p>
</div>
<div class='div-other'><a id='mulu6' />
<p class='h2'>東京慧海儀禪師<span class='note-inline'>(嗣法雲杲禪師)</span></p><p>師上堂云。無相如來示現身。破魔兵眾絕纖塵。七星斜暎風生處。四海還歸舊主人。諸仁者。大迦葉靈山會上。見佛拈華。投機微笑。須菩提聞佛說法。深解義趣。涕淚悲泣。且道。笑者是。哭者是。不見道。萬派橫流總向東。超然八面自玲瓏。萬人膽破沙場上。一箭雙鵰落碧空。有學人問曰。願生淨土。未審實有淨土否。師曰。經云。欲得淨土。當淨其心。隨其心淨。即佛土淨。若心清淨。所在之處。皆為淨土。譬如生國王家。決定紹王基業。發心向佛道。是生淨佛國其心若不淨。在所生處。皆是穢土。淨穢在心。不在國土也。</p>
</div>
<div class='div-other'><a id='mulu7' />
<p class='h2'>海鹽州天寧楚石梵琦禪師<span class='note-inline'>(嗣徑山元叟端禪師)</span></p><p>師。四明人。俗姓朱氏。世居象山。母張氏。夢日墮懷而生。師在襁褓中。有神僧撫之曰。此兒佛日也。因小字曇曜。九歲依族祖晉翁洵師于湖之崇恩薙染。十六受具。閱楞嚴有省。參元叟於徑山。問如何是言發非聲。色前不物。叟遽曰。言發非聲。色前不物。速道速道。師擬進語。叟振威一喝。師乃錯愕而退。<span class='corr'>已</span>而應書大藏之選。至京師崇天門。一夕聞樵樓上皷聲。豁然大悟。述偈曰。崇天門外鼓騰騰。驀劄虗空就地崩。拾得紅爐一片雪。却是黃河六月冰。後出世海鹽報國等剎。遷郡之天寧。上堂。舉僧問乾峰。十方薄伽梵。一路涅槃門。未審。路頭在甚麼處。峰以拄杖畫一畫云。在者裏。師曰。白雲萬里。僧舉前話問雲門。門曰。扇子[跳-兆+孛]跳。上三十三天。築着帝釋鼻孔。東海鯉魚打一棒。雨似盆傾。師曰。白雲萬里。忽有人出來問。天寧與麼批判。還愜得二大老意麼。向他道白雲萬里。呵呵呵。囉囉哩。剎剎塵塵知幾幾。十字街頭石敢當。忽然吸竭溟滄水。你輩茄子瓠子。那裏知得。拍禪牀便起。師自幼。知有西方彌陀教法。清晨十念。求生淨土。未甞一日少懈。及住天寧。築室西偏。專志於淨業。因號西齋焉。室中置一小牀。日趺坐默觀。大蓮華出現。其華莖葉充滿法界。有一如來。相好端嚴坐其上。眉間白毫。放出光明。其光所照樓臺池沼。行樹欄楯。眾寶間錯。水鳥天樂。皆演苦空無我之法。見觀世音大勢至。在其左右。清淨海眾。前後圍遶。皆得不退轉地。從定而起。返觀觀者。空空不可得。不可得亦不可得耳。洪武初三。被召說法。皇情大悅。未幾。於天界寺示寂。沐浴更衣。書偈曰。真性圓明。本無生滅。木馬夜鳴。西方日出。書畢。謂其屬夢堂噩公曰。師兄我去矣。公曰。子去何之。曰。西方。公曰。西方有佛。東方無佛耶。師厲聲一喝。泊然而化。師平生著懷淨土百韻詩。七言律。併諸雜咏。行世。</p>

<div class="lg regular"><div class='lg-row'>我佛真身不可量　大人陪後有輝光</div>
<div class='lg-row'>食時竝是天肴饍　行處無非聖道場</div>
<div class='lg-row'>庭下碧流微吐韻　殿前瑤草細吹香</div>
<div class='lg-row'>十方一等莊嚴剎　終說西方出異方</div>
</div>
<div class="lg regular"><div class='lg-row'>却聖金繩寶界遙　樓臺一一倚雲霄</div>
<div class='lg-row'>黃鶯韻美春長在　玉樹枝榮歲不凋</div>
<div class='lg-row'>流水有聲隨岸轉　好花無數逐風飄</div>
<div class='lg-row'>野人自選歸來日　何待諸賢折簡招</div>
</div>
<div class="lg regular"><div class='lg-row'>未歸極樂尚閻浮　漂泊風塵更幾秋</div>
<div class='lg-row'>殘夢頻驚蕉葉雨　故鄉只在藕花洲</div>
<div class='lg-row'>屈伸臂頃無多地　高占人羣最上頭</div>
<div class='lg-row'>二大士心憐老病　何妨擕手入瓊樓</div>
</div>
<div class="lg regular"><div class='lg-row'>遙指家鄉落日邊　一條歸路直如弦</div>
<div class='lg-row'>空中韻奏般般樂　水上花開朵朵蓮</div>
<div class='lg-row'>雜樹枝莖成百寶　羣居服食勝諸天</div>
<div class='lg-row'>吾師有願當垂接　不枉翹勤五十年</div>
</div>
<div class="lg regular"><div class='lg-row'>將參法會禮金仙　漸逐香風出寶蓮</div>
<div class='lg-row'>紅肉髻光流不盡　紫金身相照無邊</div>
<div class='lg-row'>重重樹網垂平地　一一花臺接遠天</div>
<div class='lg-row'>諸佛界中希有事　了如明鏡現吾前</div>
</div>
<div class="lg regular"><div class='lg-row'>本性彌陀一句子　金烏玉兔解提撕</div>
<div class='lg-row'>須臾入海還飛上　頃刻昇天又落西</div>
<div class='lg-row'>除却晝明并夜暗　更無聖悟與凡迷</div>
<div class='lg-row'>勸君歸去不歸去　愁殺春山蜀鳥啼</div>
</div>
<div class="lg regular"><div class='lg-row'>說著無常事事輕　饑餐渴飲懶經營</div>
<div class='lg-row'>一心不退思安養　萬善同修憶永明</div>
<div class='lg-row'>淨洗念珠重換線　堅持佛號不停聲</div>
<div class='lg-row'>妄緣盡逐空花落　閒向風前月下行</div>
</div>
<div class="lg regular"><div class='lg-row'>學佛先須學苦空　心期妄盡障消融</div>
<div class='lg-row'>直居十二因緣外　橫截三千世界中</div>
<div class='lg-row'>湛碧無痕開鏡面　純青絕點出蓮叢</div>
<div class='lg-row'>男兒到此方奇特　快樂逍遙物我同</div>
</div>
<div class="lg regular"><div class='lg-row'>金作層樓玉作臺　琉璃田地絕纖埃</div>
<div class='lg-row'>惟心淨土無高下　自性彌陀不去來</div>
<div class='lg-row'>紅日初非天外沒　白蓮只在意根栽</div>
<div class='lg-row'>眾生障重須存想　想極情亡眼豁開</div>
</div>
<div class="lg regular"><div class='lg-row'>莫將胎獄比花池　早向池中占一枝</div>
<div class='lg-row'>却坐大花成佛子　何須慈母浴嬰兒</div>
<div class='lg-row'>口餐法喜真餚饍　心得明門妙總持</div>
<div class='lg-row'>般若臺前定回日　令人長憶雁門師</div>
</div>
<div class="lg regular"><div class='lg-row'>多言極樂向西尋　究竟不離清淨心</div>
<div class='lg-row'>空影入池皆碧玉　日光穿樹盡黃金</div>
<div class='lg-row'>事如夢幻雖非實　理到圓常却甚深</div>
<div class='lg-row'>八萬四千真相好　請君危坐扣靈襟</div>
</div>
<div class="lg regular"><div class='lg-row'>衣不傷蠶食不畊　水邊林下好修行</div>
<div class='lg-row'>身心快樂無諸苦　依正莊嚴在一生</div>
<div class='lg-row'>念念佛光從口發　時時天樂遍空鳴</div>
<div class='lg-row'>却嫌鞋襪霑泥滓　千葉蓮華向足擎</div>
</div>
<div class="lg regular"><div class='lg-row'>娑婆苦海泛慈舟　此岸能超彼岸不</div>
<div class='lg-row'>直指迷源須念佛　橫波徑度免隨流</div>
<div class='lg-row'>千生萬劫常安泰　五趣三途盡罷休</div>
<div class='lg-row'>縱使身沾下下品　也勝豪貴王閻浮</div>
</div>
<div class="lg regular"><div class='lg-row'>勞生能有幾光陰　徤只須臾病又侵</div>
<div class='lg-row'>常恐浮雲蔽西日　須營淨舍學東林</div>
<div class='lg-row'>可憐世上愚癡輩　不及花間智慧禽</div>
<div class='lg-row'>寶樹亦能談妙法　何妨坐聽罷參尋</div>
</div>
<div class="lg regular"><div class='lg-row'>家在西頭白玉京　老來難遣故鄉情</div>
<div class='lg-row'>每瞻雲際初三月　先注華間第一名</div>
<div class='lg-row'>密密疎疎琪樹影　來來往往水禽聲</div>
<div class='lg-row'>紅樓紫殿春長好　縱有丹青畵不成</div>
</div><p style="margin-left:4em">獨庵禪師贊曰</p>

<div class="lg regular"><div class='lg-row'>默坐西齋觀佛境　緣師實證面無慚</div>
<div class='lg-row'>聲香味觸常三昧　多少禪流只解談</div>
</div><p style="margin-left:4em">蘧菴宗大師贊曰</p>
<p>念佛三昧。羣經所宣。諸佛共讚。諸大菩薩共修。實禪門往哲之所留意也。若永明之萬善同歸集。慈覺之葦江集。皆指淨業。為入道之至要。可不信乎。世之學佛者。乍聞即空之說。不能精究。而泥於一轍。則視修淨業者。為淺鄙而輒詆排之。是排諸佛羣經諸祖也。其無知亦甚矣。西齋和尚。禪門之上達也。觀其自童幼至於耆年。孜孜以淨業為務。精修密鍊。不舍晝夜。發為歌詩數千首。皆三昧心中之所流出。宗說兼暢。教禪混融。掃蕩建立。變化萬殊。未可以一轍觀也。夫以西齋材識之淵博。學者未易窺其涯涘。其留心淨土。有若此者。然則念佛三昧其可忽與。</p>
<p style="margin-left:4em">又雲栖老人贊曰</p>
<p>本朝第一流宗師。無尚于楚石矣。築石室扁曰西齋。有西齋淨土詩三卷。今止錄十餘首。以見大意。彼自號禪人。而淺視淨土者。可以深長思也。</p>
</div>
<div class='div-other'><a id='mulu8' />
<p class='h2'>丞相張商英居士<span class='note-inline'>(嗣兜率悅禪師)</span></p><p>公。字天覺。號無盡。首謁東林總。總詰所見。與<span class='corr'>己</span>符合。因印可。後謁兜率悅公。與悅語至更深。論及宗門事。悅曰。東林既印可運使。運使與佛祖言教。有少疑否。公曰。有。悅曰。疑何等語。公曰。疑香嚴獨脚頌。德山托鉢話。悅曰。既於此有疑。其餘安得無耶。祇如巖頭言末後句。是有耶是無耶。公曰。有。悅大笑。便歸方丈閉却門。公一夜睡不穩。至五更下牀。觸翻溺器。乃大徹。猛省前話。遂有頌曰。鼓寂鐘沉托鉢回。巖頭一拶語如雷。果然秪得三年活。莫是遭他受記來。遂叩方丈門曰。某<span class='corr'>已</span>捉得賊來了。悅曰。賊在甚處。公無語。悅曰。都運且去。來日相見。翌日公遂舉前頌。悅乃謂曰。參禪秪得命根不斷。依語生解。如是之說。公<span class='corr'>已</span>深悟。然至極微細處。使人不覺不知。墮在區宇。乃作頌證之。公甞著發願文云。自歎。身居相位。意樂空門。思此世界。五濁亂心。眾惡雜性。無正觀力。無了因力。本性彌陀。惟心淨土。不能悟達謹遵釋迦世尊金口之教。耑念西方極樂世界阿彌陀佛。求彼世尊大願大力。加被攝受。待報滿時。往生極樂。猶如順水乘舟。不勞自力而到矣。</p>
</div>
<div class='div-other'><a id='mulu9' />
<p class='h2'>給事馮楫濟川居士<span class='note-inline'>(嗣龍門佛眼遠禪師)</span></p><p>公。自壯薉徧參。後依佛眼。一日同眼。經行法堂。偶童子趨庭吟曰。萬象之中獨露身。眼拊公背曰。好聻。公於是契入。後會大慧禪師。就明慶開堂。舉藥山參石頭馬祖得悟因緣。慧拈罷。公隨至方丈曰。適來和尚所舉底因緣。某理會得了。慧曰。你如何會。公曰。恁麼也不得。蘇嚕娑婆訶。不恁麼也不得。㗭哩娑婆訶。恁麼不恁麼總不得。蘇嚧㗭哩娑婆訶。慧印之以偈曰。梵語唐言。打成一塊。咄哉俗人。得此三昧。公後知卬州。所至宴晦無倦。自詠曰。公事之餘喜坐禪。少曾將脇到牀眠。雖然現出宰官相。長老之名四海傳。自此號不動居士。公少有俊聲。中太學魁選。作場屋文字。多用圓覺經語。明悟理性。欽伏士論。而又徧參禪林。深達五家宗派。晚年篤信彌陀教法。晝夜不寐。專意淨業。作西方禮三卷。彌陀懺一集。在鄉郡建淨土會。感香爐中舍利。應現毫光亘天。甞以俸資造大藏經。及四大部。各四十八。分施諸山。表佛本願。一日感懷。和淵明歸去來韻。譚淨土法門。辭曰。</p>
<p>歸去來兮。蓮社<span class='corr'>已</span>開胡不歸。念吾年日就衰邁。況世態之堪悲。想東林之遺蹟。有先賢之可追。趂餘生之尚在。悔六十之前非。如新沐之彈冠。類浴罷而振衣。滌塵垢以趨潔。造妙道之離微。顧瞻前路。歸心若奔。入慈悲室。登解脫門。萬境俱寂。一真獨存。爐香滿炷。淨水盈樽。望西方以修觀。祈速覩於慈顏。入念佛之三昧。覺身心之輕安。超九蓮之上品。閉六趣之幽關。會精神於正受。杜耳目之泛觀。俟此報之云盡。指極樂而徑還。循寶樹以經行。踐華園而盤桓。歸去來兮。唯淨土之可遊。念閻浮之濁惡。捨此土而何求。喜有壽之無量。曾何苦以貽憂。與上善人同會。友補處為朋儔。池具七寶。黃金為舟。地平布於瑠璃。無高下之坑丘。樂音起於風樹。佛聲發於水流。聞者咸念三寶。忻塵緣之自休。<span class='corr'>已</span>矣乎人生如夢。能得幾時。胡為名利之縈留此。一報看盡兮將焉之。浮世皆幻境。樂土真佳期。布蓮種於池內。長念佛以培耔。冀臨終時而佛迎。垂敘別而留詩。從此地地增進。決證菩提何用疑。</p>
<p>居士。悲智二嚴。法施靡倦。非乘願示現者。詎能如是耶。後以給事中。出師瀘南。率道俗作繫念會。及知卬州。令後廳設高座。望闕肅拜。著僧衣登座。謝官吏。橫柱杖按膝而化。</p>
</div>
<div class='div-other'><a id='mulu10' />
<p class='h2'>天界孚中懷信禪師<span class='note-inline'>(嗣法天童坦禪師)</span></p><p>師。明之奉化姜氏子。往五臺披剃。參竺西坦禪師。西知是法器。厲色待之。不與交一言。師疑益熾。一日西上堂。舉興化打克賓話問師。師曰。俊哉師子兒。西頷之。後隨侍天童。付師衣拂。遂主席焉。及遷住補陀天竺永祚等寺。元末。住大龍翔。會明太祖兵下金陵。寺僧散去。師獨趺坐。執兵者滿前。杖投而拜。帝甞幸其寺。師說法要。嘉師言行純懿。特改龍翔。為大天界。師平生密修淨土。值中秋有修淨業者。求師開示。師說二偈云。紫翠漸看搖落盡。月明尤復愛中秋。好求慈父還鄉去。雁呌長空動客愁　終日毋忘一百八。彌陀念得口頭滑。念得心頭是口頭。自然生死和根拔。一日沐浴更衣趺坐。書偈曰。平生為人戾契。七十八年漏洩。今朝散手西行。萬里晴空片雪。書畢而逝。</p>
</div>
<div class='div-other'><a id='mulu11' />
<p class='h2'>蘇州獅子林天如惟則禪師<span class='note-inline'>(嗣法中峰國師〔客問曰。永明禪師云〕)</span></p><p>有禪無淨土。十人九蹉路。無禪有淨土。萬修萬人去。看他此等語言。主張淨土。無少寬容。無乃自屈其禪。而過讚淨土耶。此疑非小。師其為我辯之。</p>
<p>師云。大哉問也。當知永明非過讚也。深有功於宗教者也。余甞涉躐淨土諸書。稍知其概。本是易行易入之方。亦是難說難信之法。所以釋迦慈父現在世時。為諸弟子。說彌陀經。預知末法眾生少能信向。故引六方諸佛。出廣長舌。說誠實言。以起其信。以破其疑。及於經末。因諸佛所讚。乃復自言。當知我於五濁惡世。行此難事。為一切世間。說此難信之法。是為甚難。此皆苦口丁寧。勸人信向矣。且大悲世尊。垂救末劫。凡金口所宣。一偈一句。而人非人等。莫不信受奉行。獨於淨土之說。其間有疑者何哉。良由淨土教門。至廣至大。淨土修法。至簡至易。以其廣大而簡易故。聞者不能不疑焉。所謂廣大者。一切機根攝收都盡。上至等覺位中一生補處菩薩。亦生淨土。下至愚夫愚婦。與夫五逆十惡無知之徒。臨終但能念佛悔過。歸心淨土者。悉獲往生也。所謂簡易者。初無艱難勞苦之行。又無迷誤差別之緣。但持阿彌陀佛四字名號。由此得離娑婆。得生極樂。得不退轉。直至成佛而後<span class='corr'>已</span>也。其廣大既如彼。其簡易又如此。則知永明之讚。深有意焉。而非過也。</p>
<p>問曰。佛祖出世。為度眾生。大事既明。當行佛教隨類化身。今悟達之士。求生淨土。則厭苦趣樂。不顧他人。此非吾所願也。</p>
<p>師云。見卯而求時夜。何太早計耶。汝將謂一悟之後。習漏永除。便得不退轉耶。更無徧學佛法。修行證果等事耶。便可上齊諸佛。入生入死。不受障緣之所撓耶。審如是。則諸大菩薩。修六度萬行。動經恒河沙數劫者。反有愧於汝矣。古云。聲聞尚有出胎之昧。菩薩亦有隔陰之昏。況近時薄解淺悟。而自救不了者乎。縱有悟處深遠。見地高明。行解相應。志在度人者。奈何未登不退。力用未充。居此濁惡。化此剛強。此亦先聖之所未許。如以未完不固之舟。濟多人於惡海。自他俱溺。其理必然。故往生論云。欲遊戲地獄門者。必生彼土。得無生忍<span class='corr'>已</span>。還入生死。救苦眾生。以此因緣。求生淨土。又先聖有云。未得不退轉位。不可混俗度生。未得無生法忍。要須常不離佛。譬如嬰兒常不離母。又如弱羽只可<span class='corr'>傅</span>枝。今此國中四惡苦趣。因果牽纏。外道邪魔。是非扇亂。美色淫聲之相惑。惡緣穢觸之交侵。既無現佛可依。又被境緣所撓。初心悟達之人。尠有不遭其退敗者。所以世尊殷勤指歸極樂者。良有以也。蓋彼彌陀現在說法。樂土境緣。種種清淨。倘依彼佛。忍力易成。高證佛階。親蒙授記。然後出化眾生。去來無礙也。以是之故。雖上根利器。猶願托生。況汝中下之輩。初得發明者乎。豈不見觀佛三昧經中。文殊自敘宿因。謂得念佛三昧當生淨土。世尊復記之曰。汝當往生極樂世界。又不見。華嚴經中。普賢勸進善財童子海會大眾。以十大願王。導歸極樂。又不見。入楞伽經中。授記龍樹偈曰。南天竺國中。大名德比丘。厥號為龍樹。能破有無宗。世間中顯我無上大乘法。得初歡喜地。往生安樂國。又不見。起信論中。馬鳴菩薩。有求生之願。無量壽論。天親菩薩。有願往之心。又不見。大寶積經中。印許淨飯王及七萬釋種。同生安養。十六觀經中。指示韋提夫人及五百侍女。同覲彌陀。且淨飯韋提等。皆是現得無生法忍。西竺似此之流。不可得而勝數矣。東土。如廬山遠公。合社高人。天台賢首諸宗尊者。自行化他。曰僧曰俗。同生淨土者。又可得而勝數耶。淨飯國王。佛之父也。七萬釋種。佛之親屬也。淨土之生。倘無利益。佛忍自誤其父與親屬乎。向謂得無生法忍者。可許混俗度生。今其父王親屬。既得此忍。而尚記往生。則如來護持保養之意。豈不深且遠乎。多見今之禪者。不究如來之了義。不知達磨之玄機。空腹高心。習為狂妄。見修淨土。則笑之曰。彼學愚夫愚婦之所為。何其鄙哉。余甞論其非。鄙愚夫愚婦也。乃鄙文殊普賢龍樹馬鳴等也。非特自迷正道。自失善根。自喪慧身。自亡佛種。且成謗法之業。又招鄙聖之殃。佛祖視為可哀憐者。於是永明和尚。深憐而痛哀之。剖出心肝。主張淨土。既以自修。又以化世。故其臨終預知時至。乃有種種殊勝相現。舍利鱗砌於身。豈特永明為然。如死心新禪師。真歇了禪師。天衣懷禪師。圓照本禪師。慈受深禪師。南嶽思禪師。法照禪師。淨靄禪師。淨慈大通禪師。天台懷玉禪師。梁道珍禪師。唐道綽禪師。毗陵法真禪師。姑蘇守訥禪師。北磵簡禪師。天目禮禪師。諸大老等。皆是禪門宗匠。究其密修顯化。發揚淨土之旨。則不約而同。豈特諸大老為然。余甞聞一老宿言曰。合五家之宗派。盡天下之禪僧。悟與未悟。無有一人不歸淨土者。因問其故。乃曰。如百丈大智海禪師。是江西馬祖傳道之的子。天下叢林。依他建立。從古至今。無一人敢議其非。天下清規。依他舉行。從始至末。無一事敢違其法。看他為病僧念誦之規云。集眾同聲。稱念南無阿彌陀佛。或百聲。或千聲。回向伏願云。諸緣未盡。早遂輕安。大命難逃。徑歸安養。又津送亡僧。大眾念誦回向伏願云。神超淨域。業謝塵勞。蓮開上品之華。佛授一生之記。至於茶毗之際。別無所為。但令維那。引聲高唱南無西方極樂世界大慈大悲阿彌陀佛。如是十唱。而大眾十和。總名之曰十念也。唱畢復回向云。上來稱揚十念。資助往生。此非淨土之指歸乎。自百丈以來。凡所以津送亡僧。皆依此法。然則所謂合五家之宗派。盡天下之禪僧。無有一人不歸淨土者。豈不然與。要知百丈祖師立法之意。亦豈無所據而然耶。汝既不會祖師之意。又自不發省覺之心。妄謂悟達之士不願往生。則天下禪者之執。莫汝若矣。</p>
<p>問曰。同居淨土。其類甚多。今偏指極樂。而又偏讚其境勝緣勝。何耶。</p>
<p>師曰。經云。彼國眾生。無有眾苦。但受諸樂。故名極樂。今以娑婆對而比之。此則血肉形軀。有生皆苦。彼則蓮華化生。無生苦也。此則時序代謝。衰老日侵。彼則寒暑不遷。無老苦也。此則四大難調。多生病患。彼則化體香潔。無病苦也。此則七十者稀。無常迅速。彼則壽命無量。無死苦也。此則親情愛戀。有愛必離。彼無父母妻子。無愛別離苦也。此則仇敵冤讐。有冤必會。彼則上善聚會。無冤憎會苦也。此則困苦饑寒。貪求不足。彼此衣食珍寶受用現成。此或醜穢形骸。根多缺漏。彼則端嚴相貌。體有光明。此則輪轉生死。彼則永證無生。此有四趣之苦。彼無三惡之名。此則丘陵坑坎。荊棘為林。土石諸山。穢惡充滿。彼則黃金為地。寶樹參天。樓聳七珍。華敷四色。此則雙林<span class='corr'>已</span>滅。龍華未來。彼則無量壽尊現在說法。此則觀音勢至。徒仰虗名。彼則與二上人。親為勝友。此則羣魔外道。惱亂正修。彼則佛化一統。魔外絕蹤。此則媚色妖媱。迷惑行者。彼則正報清淨。實無女人。此則惡獸魑魅。交扇邪聲。彼則水鳥樹林。咸宣妙法。二土較量。境緣迥別。而樂邦之勝。其數無窮。未暇悉舉也。其境勝者。可以攝眾生取淨之情。其緣勝者。可以助生者修行之力。雖同居淨類甚多。唯極樂修行緣具。故偏指也。</p>
<p>問曰。一生造惡。臨終念佛。帶業得生。又無退轉。此彌陀願力。誠乎不可思議矣。然則我於生前。且做世間事業。直待臨終。然後念佛可乎。</p>
<p>師曰。苦哉苦哉。何等愚謬之言也。砒霜酖酒。毒中之毒。今汝此言。毒於砒霜酖酒者也。非特誤賺自<span class='corr'>己</span>。又且誤賺天下若僧若俗善男信女。皆此言也。向所謂逆惡凡夫。臨終念佛者。乃是宿有善根福德因緣。方遇知識。方得念佛。此等僥倖。萬萬人中無一個半個。汝將謂人人臨終有此僥倖哉。豈不見羣疑論云。世間有十種人。臨終不得念佛。一者善友未必相遇故無勸念之理。二者業苦纏身。不遑念佛。三者或徧風失語。不能稱佛。四者狂亂失心。注想難成。五者或遭水火。不暇至誠。六者遭遇豺狼。無復善友。七者臨終惡友。壞彼信心。八者飽食過度。昏睡至死。九者軍陣鬪戰。奄忽而亡。十者忽墜高巗。傷壞性命。如此等十種之事。皆是尋常耳聞眼見。不論僧俗男女。人皆有之。或宿業所招。現業所感。忽爾眼前不容迴避。儞又不是神通聖人。有宿命通。能知臨終有業無業。又不是有他心天眼。能知臨終好死惡死。如上十種惡緣。忽然遭著。一種便休了也。便做手脚不得了也。便有知識活佛圍繞。救儞不得了也。便須隨業受報。向三塗八難中。受苦受罪。到那時要聞佛名。不聞了也。直饒儞無此惡緣。只是好病而死。亦未免風刀解體。四大分離。如生龜脫殻。螃蠏落湯。痛苦逼迫。怕怖慞惶。念佛不得了也。更饒儞無病而死。又或世緣未了。世念未休。貪生怖死。擾亂胸懷。若是俗人。又兼家私未明。後事未辦。妻啼子哭。百種憂煎。念佛不得了也。更饒儞未死以前。只有些少病痛在身。忍疼忍苦。呌喚呻吟。問藥求醫。祈禱懺悔。雜念紛飛。念佛不得了也。更饒儞未病以前。只是年紀老大。衰相現前。困頓龍鐘。愁嘆憂惱。只向個衰老身上。左安右排。念佛不得了也。更饒儞未老以前。政是少壯之日。政好念佛之時。稍或狂心未歇。俗務相關。東攀西緣。胡思亂想。業識茫茫。念佛不得了也。更饒儞清閑自在。有志修行。稍於世相之中。照不破。放不下。把不定。坐不斷。忽遭些子境界現前。一個主人。隨他顛倒。念佛不得了也。儞看他老病之時。少壯清閑之日。稍有一事掛心。早是念佛不得。況待臨終時哉。何況儞更道且做世間事業。儞真癡人。說此癡話。敢保儞錯用身心了也。且世間世業。如夢如幻。如影如響。那一件有實效。那一件替得生死。縱饒廣造伽藍。多增常住。攀求名位。交結官豪。儞將謂多做好事。殊不知犯了如來。不體道本。廣造伽藍等戒。豈不見道。有為之功。多諸過咎。天堂未就。地獄先成。生死未明。皆成苦本。眼光落地。受苦之時。方知平生所作。盡是枷上添枷。鎻上添鎻。鑊湯下增柴炭。劒樹上助刀鎗。袈裟下失却人身。萬劫難復。鐵漢聞之。也須淚落。祖師如此苦口勸人。曾許儞且做事業。待臨終方念佛乎。當思。人生在世。能有幾時。石火電光。<span class='corr'>眨</span>眼便過。趂此未老未病之時。抖擻身心。撥棄世事。得一日光景。念一日佛名。得一時工夫。修一時淨業。由他臨命終時。好死惡死。我之盤纏。預辦了也。我之前程。穩穩當當了也。若不如此。後悔難追。</p>
</div>
<div class='div-other'><a id='mulu12' />
<p class='h2'>杭州正傳院空谷景隆禪師<span class='note-inline'>(嗣白蓮安禪師)</span></p><p>師。蘇之洞庭陳氏子。為童時。不茹葷。趺坐若禪定。從弁山嬾雲受業。參禪湖海禪伯。如古拙輩。靡不參謁。往天目禮祖塔。忽有省。因造嬾雲剖露。雲印可之。師示眾云。向上一著者。悟徹之後。結角羅紋殺著一槌所謂末後一句也。言語說不到。只用活機手段調治。而至百丈再參馬祖。祖正用此機。臨濟再參黃檗。檗亦用此機。臨濟打洛浦。亦此機也。後於夾山棒下。方始瞥地。興化打克賓。亦此機也　示修淨土語云。優曇和尚。令提念佛的是誰。汝今不必用此等法。只平常念去。但令身心閑淡。默念不忘。靜閙閑忙。一而無二。忽然觸境遇緣。打著轉身一句。始知寂光淨土不離此處。阿彌陀佛不越自心。</p>
</div>
<div class='div-other'><a id='mulu13' />
<p class='h2'>天奇本瑞禪師<span class='note-inline'>(嗣寶峰瑄禪師)</span></p><p>師。南昌江氏子。隨父為商。至荊門。聞無說能和尚道法。遂往師之。後即披剃。領看一歸何處話頭。參究數年。偶患痢疾甚重。有同參提大慧患背疽因緣。豁然大悟。往見寶峰。遂蒙印證。出世示眾云。汝等。從今發決定心。晝三夜三。舉定本參。看他是個甚麼道理。務要討個分曉。日久歲深。不煉昏沉。昏沉自退。不除散亂。散亂自絕。純一無雜。心念不生。忽然會得。如夢而醒。覆看從前。俱是虗幻。當體本來。現成萬象森羅。全機獨露。於這大明國裏。也不枉為人。向此法門。也不枉為僧。却來隨緣度日。豈不暢哉。豈不快哉。示修淨土者云。終日念佛。不知全是佛念。如不知。須看個念佛的是誰。眼就看定。心就舉定。務要討個下落。</p>
</div>
<div class='div-other'><a id='mulu14' />
<p class='h2'>建寧府斗峰古音淨琴禪師<span class='note-inline'>(嗣壽堂松禪師)</span></p><p>師。郡之建陽蔡氏子。年二十七。禮赤石山主出家。便問曰。人言明心見性。莫不是我心起處。便覺知者麼。石曰。此妄心。非真心也。若認此心。是認賊為子。師曰。恁麼則我乃無心耶。石曰。是汝知無所知。覺無所覺者。師聞直下頓脫身心。獨見自性。非知非不知。非覺非不覺。遇泉州靜晃禪師。教看萬法歸一公案。後入蜀。經南陽雞鳴河。中途大悟。參壽堂於巫山寺。遂承印可。有醍醐集行世。又作念佛警䇿文云。一句阿彌陀佛。宗門頭則公案。譬如騎馬拄杖。把穩生涯一段。不拘四眾人等。持之悉有應驗。行住坐臥之中。一句彌陀莫斷。須信因深果深。直教不念自念。若能念念不空。管取念成一片。當念認得念人。彌陀與我同現。便入念佛三昧。親證極樂內院。蓮臺標註姓名。極功之者自見。親見彌陀授記。便同菩薩作伴。直至無上菩提。永劫隨心散誕。依得此道歸來。決定成佛不欠。</p>
</div>
<div class='div-other'><a id='mulu15' />
<p class='h2'>天童密雲圓悟禪師<span class='note-inline'>(嗣龍池傳禪師)</span></p><p>師。常州宜興蔣氏子。甫離襁褓。氣度莊凝。不妄言動。八歲。興世相無常之感。恒誦佛號。長事耕穫。偶得六祖壇經。時釋鋤而觀之。始知宗門事。一日過山徑。忽見積薪。恍然有省。二十九歲。安置家室。遂依龍池祝髮。二六時中。看得心境兩亡。與古人天地同根。萬物一體語。不能契合。因請益。池曰。汝若到者田地。便乃放身倒臥。師益昏惑。一日過銅棺山。豁然大悟。會池移錫燕都。師往省。池問。離老僧三載。還有新會處麼。師曰。一人有慶。萬民樂業。池曰。汝又作麼生。師曰。某甲特特來。省覲和尚。池曰。念子遠來。放汝三十棒。師珍重便出。於是南還。後池再住龍池。師往覲。池上堂舉拂問曰。諸方還有者個麼。師震威一喝。池曰。好一喝。師連喝兩喝歸位。池顧師曰。更喝一喝看。師即出法堂。池歸方丈。師隨入曰。適來觸忤和尚。池乃撾鼓上堂。授師衣拂。迨池示寂。師守龕三載。繼席開法。次住台之通玄。和之金粟。明之天童。有四會語錄行世。為濟宗中興云。示眾。蓮華蓮子。教中取喻。吾儕一念心花發明。悟徹本來面目。故云花開見佛悟無生。豈非花開為因。見佛為果。喻如蓮花一開。蓮子即露。豈如餘花收。而後結子耶。正如心花一開。面曰即顯矣。花開為因。面目為果。面目本具。豈待花開而後有耶。僧問。某甲欲念佛。得否。師曰。儞且參禪。待悟了道。正好念佛。古人所謂得訣歸來。好看書也。</p>
</div>
<div class='div-other'><a id='mulu16' />
<p class='h2'>徑山雪嶠圓信禪師<span class='note-inline'>(嗣龍池傳禪師)</span></p><p>師。自號青獅翁。浙之鄞人也。朱姓。九歲。聞誦彌陀經水鳥樹林悉皆念佛念法念僧。自此發心。至二十九歲出家。便行脚。每日癡呆。惟有一個不明白的念頭。二年苦無入處。後訪秦望山妙禎山主。主舉他心僧因緣。一僧參心。曰那裏來。僧曰天竺來。心曰。我聞有三天竺。儞那一竺來。速道速道。其僧無語。師自是疑情頓發。次日。揑柱杖至石頭上。高提曰。那一竺來。速道速道。忽前後際斷。如空中迸出日輪。說偈曰。石貼背脊骨。翻身脇肋骨。仔細思量來。動也動不得。復喝一喝曰。張三殺人。李四償命。往天台尋人印證。抬頭見古雲門三字。乃大悟。途中作偈曰。一上天台雲更深。脚跟踏斷草鞋繩。比丘五百無踪影。見得他時打斷筋。謁雪棲蓮大師。呈偈曰。不解西方不學禪。<span class='note-inline'>(棲着語。低聲低聲)</span>偶來塵世却隨緣。<span class='note-inline'>(解也。學也)</span>三間茅屋傍溪住。<span class='note-inline'>(溪深路滑)</span>兩扇竹窗關月眠<span class='note-inline'>(春色滿園關不住)</span>碎盡衲衣那有結。<span class='note-inline'>(爭似寸絲不掛)</span>養長頭髮欲成顛。<span class='note-inline'>(成顛亦不惡)</span>自從會得吾師意。<span class='note-inline'>(胡餅裏詞汁)</span>白雪飄飄六月天。<span class='note-inline'>(夏行冬令。寒暑不正)</span>棲云。曾為浪子偏憐客。一片苦心具見之矣。見處則高徹。更加精進。再振雙髻之風。續祖慧命。師受教以頭陀行。住雙髻峰。繼參龍池幻有和尚。受具戒。一日。師著草鞋。直入方丈。池云。儞草鞋猶未脫也。師云。何處見我草鞋來。池微笑。師呈偈云。數載龍池三度登。重重話語舌生冰。草鞋分付虎狼去。雙髻峰頭一個僧。池頷之。遂記莂。師住徑山開法。上堂云。也大奇。也大奇。無情說法不思議。彈指頃。石虎咬殺青田雞。燈籠露柱。忍俊不禁[跳-兆+孛]跳上。鵬搏峰頂。揚聲大吼。且道。吼個什麼。功德池中添個月。滿林光彩可追隨　示王季和法語云。居士一向念佛。不信參禪。今何又信參禪。放過念佛。是何心行。如此修行。入憎愛法。非為生死求見佛性人也。古人云。禪外不談淨土。當會此意好。雲棲在念佛。雲棲不在便參禪。如此猶豫不決。安能了脫生死。只是儞當初錯會雲棲了也。不知念佛處句句皆禪。汝是不會。師有故鄉人名性海。從儒入釋。初剃染。造師求開示。師字以伴樵。因其志修淨土。說偈勗之云。<span class='note-inline'>(性海無波下一撓。千華覆頂伴漁樵。林間散誕成蓮社。石上提撕好掛瓢。昔日衣冠懸碧漢。今朝杖履渡溪橋。法門得入多生幸。拈出摩尼破寂寥)</span>師後住廬山開先。嘉禾東塔。會稽雲門寺。一日辭眾法語云。小兒曹。生死路上須逍遙。皎月冰霜。曉吃盃茶。坐脫而去了。遂飄然長逝。</p>
</div>
<div class='div-other'><a id='mulu17' />
<p class='h2'>鄧尉山漢月法藏禪師<span class='note-inline'>(嗣天童悟禪師)</span></p>
<div class='div-other'><a id='mulu18' /><p>師。梁溪蘇氏子。年十五。依五牧山德慶庵披剃。受戒於雲棲。見高峰語錄。參萬法歸一話。會窗外有二僧。夾籬折大竹。聲若迅雷。頓得心空。作偈曰。一口棺材三隻釘。聲聲斧子送平生。自從薤露悲歌斷。贏得朝朝暮栢青。聞天童悟和尚。出世金粟。師䇿杖從之。命師為第一座。童上堂。舉僧問古德曰。朗月當空時如何。德曰。猶是堦下漢。僧曰。請師接上堦。德曰。月落後相見。童乃顧師曰。且道。月落後又如何相見。師便出法堂。童便下座。次日童上堂。師問。海眾雲從。慈霖天霔。現躍飛騰即不問。如何是驅雷掣電的句。童便喝。師曰。恁麼則金粟華開。寶林果熟去也。童又喝。師禮拜歸眾。後開法于杭之安隱。後住玄墓聖恩禪寺。</p>
<p>師示眾云。求生淨土。法門最廣。八萬四千。無不該攝。不過仗求生兩字。願王所生。至於行門。則單取緊峭。無滲漏者為上。故持經次於持呪。持呪次於作觀。作觀次於持名。持六字。不如持四字。蓋於持名減省。易於成功故也。然持名之法。撥珠課誦。又涉泛漾。雖念而寬。不得成就。須是極力四字佛名。一句追一句。一聲頂一聲。若一日乃至七日。念至虗空粉碎。五蘊冰消。謂之一心不亂。此便是淨業<span class='corr'>已</span>成。往生自在矣。凡欲入期念追頂佛者。先當受此戒圖。懺悔清淨。故空心識。極力念去。方得成功。</p>
</div>
<div class='div-other'><a id='mulu19' />
<p class='h3'>開示念佛齋戒偈</p><p>聞道信心肯念佛。善化成風同一轍。家家戶戶木魚聲。女女男男數珠撥。此是西方最勝因。金色彌陀是後身。莊嚴不在添珠玉。戒酒持齋做善人。念佛不戒酒。智慧何處有。心隨酒狂亂。北面向南走。若是修心真。先須淨其口。念佛不喫素。業在佛難度。佛是清淨王。如何染瑕污。念佛不作善。蓮華生石岸。水因八德感。切勿無滋灌。所以佛勸念佛人。十善堅行五戒真。布施兼修六度業。步步金沙不染塵。貪嗔癡。癡是根。酒能癡魅最明人。若是明人先斷酒。一滴不霑是好手。三十六失古來聞。努力勸君牢堅守。重重說。太饒舌。只要君家信得及。我一同門淨業人。君亦如來親骨血。殷勤書此結良緣。同願當來齊作佛。</p>
</div>
<div class='div-other'><a id='mulu20' />
<p class='h3'>追頂念佛法</p><p>大凡念佛。不可泛泛漾漾。今日也彌陀。明日也彌陀。夾雜穢心。寬磨歲月。不得成就。平日也道自寬自信。及至臨終不得力。致使噬臍之悔。反疑佛法無靈。謗大法輪。墮極惡道。此種。只為生前不曾親遇人指出要旨。自家錯解一心不亂四字所誤。夫一心不亂者。只以一句佛名。極力追頂。猛之又猛。情識一斷。則過去事思量不來。未來事卜度不著。現在境。心識不攬。三心斷絕。謂之前後際斷。此因追極念極。一聞一見。觸境遇緣。逗斷心路。直得虗空粉碎。大地平沉。物我同消。一法不立目前。如大圓鏡中所現森羅萬象。了無一物可指擬。分別蕩然。身心如雲去來。此個光境。名為一心不亂。到此便無心可亂故也。見得此境之後。縱使五蘊三毒。時中出現。亦是浮雲水泡。故云五蘊浮雲空去來。三毒水泡虗出沒。便是六度萬行體中圓境界。若不得到此境界。雖有暫時清淨。亦是小歇場。清淨時便有。動亂時便失。動亂時且失。何況臨終極痛極苦時哉。痛苦尚當不得。何況悶絕時耶。所以平生小小靜境。是心意識邊事。至悶絕時。則意識聰明主宰。都用不著耳。近來一輩。善講西方。善勤功課者。皆不曾做到悶絕工夫。到乎死來。便自失守。致手忙脚亂者多矣。吾人不可不知此弊也。若要脫得此弊。除是大勇猛人。照彌陀經云。若有善男子善女人。聞說阿彌陀佛。執持名號。若一日若二日若三日若四日若五日若六日若七日。一心不亂。其人臨命終時。阿彌陀佛與諸聖眾。現在其前。是人終時。心不顛倒。即得往生阿彌陀佛極樂國土。舍利弗。我見是利。故說此言。若有眾生。聞是說者。應當發願生彼國土。可見。佛所親指極則功夫。不過執持四字佛名。一句頂一句。一聲追一聲。如猛將提刀追賊相似。努力直前。無少憩息。如此工夫。不是窮年累月寬做得來的。亦不是做到老死方纔著緊成的。只在徤時。一日間一做。做斷心識。得前光境。便可放下休歇。或隨俗庸庸滾過日子。此點消息。自然打不開觸不散。每遇境緣逆順奇特處。自然參前倚衡。不勞用工。念佛抵敵。便是極快活人。現今目前。便是極樂世界。山光水聲無非佛法。所以臨命終時。便無痛苦。設有痛苦亦不礙心。到悶絕時。正與當初前後際斷時一樣。歸根貼體。如水歸水。似空合空。豈不自在。是知功夫。不在佛名功德上著脚。只在追頂極力四字上。成功耳。吾勸同門善友。依法念一日看。若一日不成。將養一日。再念或連念。二日消停。再念或連念。三日四日。以至七日。或一月中猛念。一日七日者。我佛寬約程期也。若念處不緊。以致一七不成。調養精神。七之再七。以必得一心不亂為則。若不得此決。不能一生便到淨土。只好種因。以待他世成功矣。一心不亂。正是<span class='corr'>己</span>躬徵驗工夫。徹頭軌則也。此因淨土文多。無非接引之法。不爬著痒處。故忍俊不禁。不顧人微言輕。一為唱出經中的要。惟真修淨土者。幸勿以好名相誚。試念到一心不亂處。點頭自肯。方是蓮華骨肉也。</p>
</div>
<div class='div-other'><a id='mulu21' />
<p class='h3'>調將法</p><p>凡做追頂念佛工夫。不論僧尼道俗。皆可勇為。<span class='corr'>但</span>須男女分壇。不得溷濫。入期之先。隔宿夫婦分單。小牀清臥。五更沐洗入壇。放空心識。關閉外緣。杜門絕事。作禮三拜之後。一總不須多禮。就於佛前。先受戒圖。或<span class='corr'>已</span>受者。即羯磨清淨。眾中推一有智者為首領。調理大眾。提起阿彌陀佛四字。一追一頂。緊緊念去。不可高聲傷氣。不可逼氣動火。不可嘿努傷血。不可輕鬆養識。不可沉靜墮昏。坐半枝小香。立半枝小香。行半枝小香。復坐半枝小香。週而復始。均勻不斷。飲食入廁更衣等事。一例是佛。不得說話。早粥小食中齋夜粥。隨時腐菜小菜。勿得繁費生心。但只四字佛。如高山放水。[漓-禸]湧有力。遮攔不住。放捨不得。自然意地流注心識。無從棲泊。念至二更時分。若倦極。不妨各各就單睡。一覺起來。依舊從前再念。一日或兩日。若念急。身心俱倦。不妨大放一日一夜。沉睡到醒。醒來。酸湯白飯。稀粥精蔬。但不可生心緣念。遽起塵勞。如覺精神抖擻重新念起。再一日二日消息行之。念念相應。心心不換。如直念到七日。或覺厭倦。不妨出期俟徤再起。蓋以做工夫法。不可受昏沉散亂打攪。若為怕昏。只管排遣。正與昏沉作對轉鬪。轉多不如放身一睡。昏沉自滅。若怕掉舉打攪。只管排遣。正與掉舉作對。轉鬪轉多。不如亦放身一睡。身心既安。掉舉便滅。極時一放。正是心境歇處。纔醒轉來。精神自旺。拈起話頭。十分精彩。目前雪淨。一聲一色。正是打斷心識處。妙不可言。此是山僧親證其益者。願生西方之士。不可不信。但不可藉此貪睡耳。須知做工夫到極處。若不放歇。生起陰魔。或生病苦。皆為太執。不會調將之過。主其事者。須細思之。</p>
</div></div>
<div class='div-other'><a id='mulu22' />
<p class='h2'>雲頂氷懷濟能禪師<span class='note-inline'>(嗣三峰梵伊致禪師)</span></p><p>師。山陰朱氏子。自幼知念佛。了生死為事。年十九出家。遂參湛然和尚于顯聖。稟金粟密和尚戒。領看乾矢橛話。後抵姑蘇北禪。參漢月老和尚。見堂中省發者。惕然生愧。即勇猛用功。一日方飯食。舉頭見窗扇。忽有省。漢下堂問曰。聞汝有個入處。儞作麼生入。師以足頓地。漢云。儞這一脚。與馬祖踏倒水潦和尚。是同是別。師曰。同與別。總沒交涉。漢竪竹篦云。喚作竹篦則觸。不喚作竹篦則背。又作麼生。師曰。蒲團流入長江水。漢云。儞如今方可做工夫也。時三峰梵伊和尚。瑞光頂目和尚。為兩堂首座。師親遭煆煉。偶天氣晴和。師步溪濵。見桃花盛開。頓釋前疑。得入濟宗堂奧。即拈偈云。昔年落在葛藤裏。今日方纔出得伊。從茲坐破千峰月。換却時人眼與眉。遂遁跡廬山數載。復游歷諸方。歸隱姚江雲頂山。自號一壑子。</p>
<p>師。晚年。以淨土一門深入。有示修淨業法語云。</p>
<p>念佛者。單提一句彌陀。直趨向上事也。永明云。學道之法。別無奇特。只要洗滌六根門頭無量劫來業識種子。斯言盡之矣。蓋人生于五欲場中。譬如好色。則有色之影子。落在六根門頭。深入八識田裏時。常起現見聞覺知之間。生情生愛。放捨不得。起種種惑。生種種著。造種種業。受種種苦。皆影子為之因。影子即種子也。又即習氣也。佛知習氣之難除。故教人執持一句彌陀。耑心念去。習氣漸融。心光漸露。本分漸證。念念不<span class='corr'>已</span>。必至習氣全消。根種自斷。自然與諸佛。把臂共行。同一鼻孔出氣豈非一句了然超百億乎。色之一欲既爾。聲香味觸。例此可知。</p>
<p>華嚴經云。若人欲知佛境界。當淨其意如虗空。遠離妄想及諸趣。令人所向皆無礙。佛境界者。人人本有。個個現成。只緣塵情障蔽。變為業海。今欲翻業海為佛境界。先須淨其意。意淨。則常在佛境界中過日矣。意之所以不得其淨者。總係妄想及諸趣污之耳。欲遠離者。宜痛加鞭䇿。一心不亂執持佛名。莫論是非窮達。但信佛言。淨念相繼。句句分明。念之永久。必然化妄想為烏有。變諸趣成解脫矣。</p>
<p>淨土法門。看之似易。持之實難。蓋由學習者少。疑惑者多。故此微妙法門。少能信向。所以彌陀經稱為難信之法。夫佛之深旨。令人借西方之彌陀。證本分之彌陀。借西方之淨土。證本分之淨土。證得本分淨土彌陀。則西方亦是本分佛土。不特西方是本分佛土。即東方穢土及一切眾生。亦是本分淨土。本分彌陀。乃至十方世界。無一微塵所非我本分佛土也。這般妙用。總在一句彌陀上。發其根。啟其源。是為一淨一切淨。一證一切證。此一法門。旨深意遠。非博學久造者。不能洞達耳。</p>
<p>西方名極樂世界。乃稱性之樂也。衣食現成。樓臺備具。寶池隨意。天樂盈空。無炎暑之逼。人無凍寒之裂體。微風吹動。煩惱捐消。花雨繽紜。天香馥郁。有禽鳥說法故。迷者亦悟。有上善為儔故。邪者亦正。光明晝夜。幽惑頓除。清淨見聞智慧增長。河沙三昧。不求而證。無盡妙用。豈俟久修。且無退墮之虞。而有精進之喜。是以十方佛讚。誠大乘不思議之門庭。竟使三界橫超。直登八地。豈權乘二乘之可比乎。若也耑志西方。七日之內。得一心不亂。便臻不退之地。撒手過日。如孤月朗於中天。微塵不侵。似蓮華出於穢土。末後收場。立亡坐脫。逍遙極樂世界。與阿彌陀佛無異也。</p>
<p>悟後。更能念佛。以生西方。便得盡數種邊際之妙。一生於此界。便無所不知不曉。能窮諸法之根源矣。是謂同佛得諸智慧之邊際也。一親近彌陀。凡心地上一切煩惱。現行及種子。悉皆斷盡。是謂同佛空諸煩惱之邊際也。一華嚴五地菩薩。猶徧學一切世間法。以便化導。生西方者。一切如塵若沙。障乎化導等惑。斷盡無餘。是謂同佛破諸塵沙之邊際也。一切所難斷者無明。釋迦老子。萬劫千生所修為此。今生淨土者。即得頓斷無明。速登等覺。是謂同佛斷諸無明之邊際也。一生西方者。履地如水。履水如地。種種變化。無所不能。是謂同佛具諸神通之邊際也。一聞妙法音。洞徹性理淵底。了了無礙。稱性快樂。是謂同佛見諸性體之邊際也。一承佛神力。具解脫力。難行能行。難化能化。難伏能伏。菩提行願。無不能修。無不能滿。更有無量妙用。無量妙莊嚴。是謂同佛證諸妙行之邊際也。到此地位。名為生如來家。同佛受用。若明心見性之後。而便歇手。無志於西方淨土者。是住聲聞之化城。終不克入如來之寶所矣。</p>
<p>凡人。一念不覺。迷此大事。打失金剛鼻孔。便變為雜染之妄念。此念。纔萌於內。現於六根門頭。無非雜染之事。由是。外所感者。皆為雜染穢土矣。一方世界既穢。十方世界亦成穢土。將無量妙義。百千法門。俱變為荊棘。目所見。耳所聞。頭頭法法。盡成煩惱之境。是以眾生被其纏縛。受無量苦。而不得解脫也。佛開微妙捷徑。令人信步而行。可以斷得此苦。轉得此心。直須百事丟開。單提一句彌陀。閒忙不輟。習之歲月。自然純一無雜。純之又純。便得一念純真。便是一念清淨。一念清淨故。六根亦清淨。內之身心。既得清淨。外感西土世界。亦得清淨。擴而充之。十方世界。亦皆清淨。洒洒然不落四句百非。俱為出格妙用。而在在清淨矣。果然如是。則為父清淨。而能行其慈。為子清淨。而能盡其孝。為君清淨。而能用其明。為臣清淨。而能效其良。為僧清淨。而能成其道。為俗清淨。而能素其位。順境中清淨。逆境中亦清淨。至若婆須密女之行貪亦清淨。無厭國王之作嗔亦清淨。勝熱婆羅門之肆痴亦清淨矣。一切煩惱無明。俱化為清淨。婬坊酒肆亦清淨。到此境界。方好魔宮虎穴。天上人間。拍手橫行。悲歌樂舞。作自在漢去也。然則念佛能生西方。破生死出三界。超纏縛脫火坑。顯本分露爪牙。其力大矣哉。有此捷徑。而不能由。甚至反相排貶。是真顛倒凡夫。愚迷種子。最可憐憫者哉。</p>
<p>念佛一門。深入取如來無盡藏之法則也。此固人人本具。因被塵緣覆障。不能自見。須念佛以揭顯之。如貧乏者。知有寶藏所在。則必耑心致志。下死工夫。鍬之鋤之。浮坭既盡。寶藏自現。大富長者。由斯而稱。是知一句彌陀。行坐不離。苦樂無間。心心相續。口耳分明。進進不<span class='corr'>已</span>。念之既切。塵障頓開。登堂入室。便好受用。此無盡藏也。雖末法時世。參禪之人。儘多入處。只是難得。不出其位。若能即念佛。而操履向上。可為守彌約而功彌深矣。如死心新。天如則。圓照本。慈受深。真歇了。永明壽諸大老。係五宗梁棟。俱向此一門。而取如來藏。所以深入於此。渣滓自然消融。無明自然淨盡。六根自然清淨。業海自然乾枯。生死自然寂滅。三昧自然現前。六通自然具足。彼岸自然超登。功德自然成<span class='corr'>辦</span>。徹因徹果。自利利他。同生西方。入不退地。古德云。都攝六根。淨念相繼。不過七七日。便成三昧。三昧既成。悉皆解脫。任我取之無窮。用之不竭也。雲棲云。齊諸聖於片言。越三祗於一念。其惟念佛功德歟。如此直截痛快。不涉支離。頓超有漏之因。永證無為之果。殊勝法門。吾願與大地眾生。向這裏入。或問所為西方淨土。其義何居。</p>
<p>師答云。淨土者。即是工夫操鍊到極處。渣滓化盡。不容一點垢穢。真到聖凡皆盡。真偽俱忘。始是真淨土。始是吾人安身立命處。言西方者。具有八義。</p>
<p>以五色論之。西方為白色。無諸染污。此潔白之象也。修淨土者。以一句彌陀。滌身口意三業。此淨其因也。因淨則果亦淨。故念佛者。臨終生西方。正因果相符也。</p>
<p>以四季論之。東方為生長之地。春象也。西方為生熟之地。秋象也。猶如凡夫發心於東方。從念佛中往生。乃成熟道果於西方耳。</p>
<p>以五行論之。東方屬木。西方屬金。木遇斧斤刳削。轉頑木為棟梁。凡夫猶如頑木。肯一心繫念西方佛號。儼然受斧斤雕琢。自能轉凡成聖。而道德完備矣。</p>
<p>以八卦論之。東方為震。震。動象也。動則生諸苦惱。故娑婆世界。謂之苦海。西方為兌。兌。豫悅之象也。故西方名安養世界。又名極樂土也。</p>
<p>以二曜論之。日為陽。天象也。月為陰。地象也。此二者。皆昇於東沒於西。故人宜則之。勤修淨業。求歸西方。是即天地人三才一貫之道。</p>
<p>東方人。與木相似。逢春則抽牙發幹。逢秋則葉落枝凋。此榮枯盛衰。猶如眾生則娑婆苦海中。受生死成敗得失之累。若西方則與金相似。金則歷萬劫而不壞。處垢穢而不變。入水火而不移。以故生西方者。稱為極樂。超生死脫三界也。</p>
<p>東方有為之國也。若衣若食。若宮室。若器用等。皆須人力營辦。始得成就。又欲樂之鄉也。凡居此者。皆貪五欲之樂。迷失本來清淨面目。若西方無為之國也。思衣衣至。思食食來。種種天然受用。不煩力作。又性樂之鄉也。生淨土者。享稱性之樂。照見五蘊皆空。</p>
<p style="margin-left:1em">問。盡情放捨。古云。便可悟得。睡中主。何不用此直捷工夫。而乃教人煩苦念佛。向支離中求耶。</p>
<p>答。盡情放捨。甚是容易。只是世人不能放捨。亦不會放捨。若擬心欲放。越多其事。擬心欲捨。愈多其累。只為凡夫在心意識邊作活計。欲用心意識。而放捨萬緣。如螢火燒須彌山。終不能焚。唯大徹大悟人。能善用之。餘俱不能也。所以莫若向念佛一門深入。不管他放與不放。捨與不捨。但只高聲念去念到。百尺竿頭懸崖撒手。情緣不斷而斷。氣質不化而化。便可橫身倒臥。來去自由。現在亦清泰故鄉矣。</p>
<p style="margin-left:1em">問。威音那畔父母未生前。亦可名淨土否。亦可名自性彌陀否。</p>
<p>答。威音那畔父母未生前。固是真淨土。真自性彌陀。但著此閒名不得。若一著此閒名。便是穢土。而非淨土。便是凡夫。而非彌陀。娑婆世界眾生。只因這些名字。去不得忘不掉。故將本來清淨法界彌陀佛。變作五濁惡世凡夫也。若能胸中無此骨董。自然窮則變。變則通。通處見自性彌陀。即證唯心淨土時節也。</p>
<p style="margin-left:1em">問。禪師得大了。當向常寂光中過日可也。何必求生西方。然後謂有益乎。</p>
<p>答。禪師真有大力量者。到放捨身命。<span class='corr'>已</span>得常寂光中少分受用。然而習氣尚重。進步維艱故。智如盧舍那佛。亦須百劫煉心。若智不如者。未有不被逆境打失。所以求生彌陀之報土。親近彌陀之報身。先保其無有退轉。更加精進。庶可直入佛階。</p>
<p style="margin-left:1em">問。此土亦有池沼花木等可樂。彼土池沼花木等。亦不過如此。何得便言西方為稱性之所現乎。</p>
<p>答。凡夫有兩端執情難化。盡落在生死輪迴故。此土所有境界。皆從對待而現。有成有壞。稱為生滅之境。若生彼土<span class='corr'>已</span>。離三界之對待。超生死出輪迴。是以誠於中形於外。由吾人操履到真偽兩忘田地。外之所現池沼花木種種。不落真偽重重。可觀稱性之真境。稱性之快樂。絕無榮枯盈涸等事。絕非對待而成。絕不墮於生滅之法。固不可以凡心測以思議求也。豈此土可比歟。</p>
<p style="margin-left:1em">問。聞之。念佛者。亦得入法界淨土。何等名為法界淨土。更作何修而得入。若本來清淨。何用念佛。若本來穢惡。何因念佛便得清淨耶。</p>
<p>答。法界本來清淨。因眾生心中紛雜無量。法隨心變。而為穢界。今能提起一句佛名。萬緣放下。儼如啞女持箒。二六時中打掃。得乾乾淨淨。所為念極心空。心空則雜染亦空。雜染既空。復為本來清淨法界。此實澄濁而清。轉穢為淨。到這田地。生死也是淨土。天堂地獄也是淨土。高山下地也是淨土。榮辱昇沉。是非得失。總是淨土。盡十方世界。俱是淨土。故名法界淨土。皆由念佛功用。而得入此。豈非捷徑耶。</p>
<p style="margin-left:1em">問。入法界淨土者。第八識<span class='corr'>已</span>得空否。若未得空。何名法界淨土。</p>
<p>答。此但少分淨耳。焉能空第八識。若要全淨。直至成佛。第八識始空。故曰金剛道後異熟空也。</p>
<p style="margin-left:1em">問。法界淨土。屬四土中之那一土。</p>
<p>答。據斷惑未盡。是方便有餘土。亦是少分常寂光土。若入此。愈鍊愈精。愈修愈淨。直至成佛。始名全居常寂光土。</p>
<p style="margin-left:1em">問。既有法界淨土可生。何必教人求生西方淨土。</p>
<p>答。十方世界。雖是個法界淨土。而眾生力量淺薄。焉能證入。由是。佛開方便門示人。且從西方而入。西方乃彌陀之報土也。身高六十萬億那由他恒河沙數由旬。乃彌陀之報身也。報身必居報土。學道人。思到佛果菩提者。必須親近其報身。深聞其妙法。始證得法界淨土之究竟也。所以一方入得。十方世界方可入。一方清淨。則十方世界俱清淨。一方成極樂世界。十方世界。亦成極樂矣。</p>
<p style="margin-left:1em">問。聞師開示。念佛不許默念。若稟薄之人。實不能晝夜高聲而念。學古人所謂音聲在唇舌之間。綿綿念去。此法何如。</p>
<p>答。默念者。力弱氣昏。易於懈怠。且不能感發他人也。更兼雜聲妄想。乘便打入。豈能成就淨業乎。但果係稟薄。不能高聲念者。亦許用此法。然須心心返照。決志西方。日新又新耳。</p>
<p style="margin-left:1em">問。高聲念佛者。不用記數得否。</p>
<p>答。初入步者。必須每日記數。以課其程。則不致怠惰。若無定數。或有時念。有時不念。忻懨相乘。忙閒相間。易生放逸。淨業難成也。惟久修之士。則記數也好。不記數也好。便當把一句彌陀。如握太阿劍相似。有萬夫不當之勇。直破重圍。勦盡盜賊。自然到清淨世界耳。</p>
<p style="margin-left:1em">問。造道之人。貴在一了一切了。胸中無依倚無緣念。今頻頻念佛。有緣念也。有依倚也。何名一了一切了。</p>
<p>答。此不過以楔出楔。以毒攻毒耳。見世人之念聲色貨利者。即被聲色貨利所縛。而壞於其中。乃至念種種者。莫不皆然。佛憫眾生心念不能放捨故。將一句彌陀。換却世人情念。此所謂以出世之念。易世間之念。以功德之念。易罪業之念。以解脫之念。易纏縛之念。以安樂之念。易危險之念。如巧匠偷梁換柱。淘汰得眾生雜念消亡。而此念佛之一念。亦歸無何有之鄉矣。古云。渡河須用筏。到岸不須舟。更何依倚緣念之有。</p>
<p style="margin-left:1em">問。人多說參禪是直捷之程。念佛是迂曲之路。然否。</p>
<p>答。參禪在深深放下。念佛在句句全提。提放雖殊。功用則一。若善做工夫者。迂曲處皆直捷。不會做工夫者。直捷處亦成迂曲也。事在當人不必疑法門之優劣。古德云。單提不用別參。求則又見得。念佛一路。容易下手。直捷為甚。請細思之。</p>
<p style="margin-left:1em">問。邇來有一踏到底漢子。貶念佛。為鈍根人生涯。此說何如。</p>
<p>答。口說一踏到底。纔移一步。便有許多牽絆觸著。無明現前。稱不得為了事漢。且由不知一句彌陀之力故。視作鈍根生涯耳。若也。會得速證阿惟越致話頭。脚根纔穩當耳。甚矣哉。今非昔比。不足怪也。</p>
<p style="margin-left:1em">問。修淨土者。將一切學習熟。境蘊在胸中。可憶念否。</p>
<p>答。念佛不能成三昧者。正坐此。過未熟之境。欲習其熟故。不肯放下。<span class='corr'>已</span>習之境。常恐忘失。憶念不<span class='corr'>已</span>。其弊最深。乃至受人之恩怨。必欲報之而後<span class='corr'>已</span>。雖至死地。亦所甘心。若能易此憶念。執持一句佛名。將所學所習熟境。盡情放下。付諸流水行雲。日久月深。自然打成一片淨土矣。</p>
<p style="margin-left:1em">問。念佛求生西方。可看佛法及儒書否。</p>
<p>答。一切佛法。及諸義理。雖皆有助於進修。若不明曉淨土法門閫奧。及信不懇切者。須急看淨土經書。以決其修持之向。若其餘典籍。不宜雜用乎。心反成障道因緣也。是故一心不亂。為修淨土之宗旨。成三昧之大關。</p>
<p style="margin-left:1em">問。如來教人求生西方。又教人回入娑婆。此等文意相違。其故何也。</p>
<p>答。汝。不觀上文說不違安養之句乎。蓋初發菩提心者。生西方極樂國中。涵養熏炙多時。惑障全盡。慧門廣闢。神通朗發。位登不退。然後出化眾生。去來無礙也。故久住極樂者。佛又令他回入娑婆。以度眾生。然亦不違安養。棲神于此。分身回入。隨類化現耳。是知。或勸人舍娑婆而生淨土。或勸人舍淨土而入娑婆。無非觀機逗教。隨根鍛鍊。自他俱利。菩薩之道完具。佛道有何難哉。此是釋迦老子。與無量壽尊。度眾生絕妙好方法也。</p>
<p style="margin-left:1em">問。此一法門。橫超三界。既聞命矣。末法眾生。誠恐自生障礙。未審。有何弊端。</p>
<p>答。修淨土者。有十種弊。為障礙法門。一者信之不篤。二者行之不勇。三者發願不深。四者悠悠默念。五者心緣世事。六者愛憎不除。七者旁及內外經典。八者好吟咏分心。九者閒講雜話。十者無一心不亂。靜功刻期取證。若真切做工夫者。決不使一有所犯。剔起眉毛。追頂念去。自然現在見本性彌陀。報盡歸西方蓮土耳。</p>
</div></div>
<div class='div-other'><a id='mulu23' />
<p class='h1'>曹洞宗</p>
<div class='div-other'><a id='mulu24' />
<p class='h2'>真州長蘆真歇清了禪師<span class='note-inline'>(嗣丹霞淳禪師)</span></p><p>師。西蜀左綿安昌雍氏子。襁褓入寺。見佛喜動眉睫。十一歲。依聖果寺清俊道人出家。又七年登講場。尋棄講力禪。傲然以行。道俗遮留不顧。至沔漢。扣丹霞室。霞問。如何是空劫<span class='corr'>已</span>前自<span class='corr'>己</span>。師擬對。霞曰。你閙在且去。一日登鉢盂峰。豁然契悟。徑歸侍立。霞掌曰。將謂你知有。師欣然拜之。霞翌日上堂曰。日照孤峰翠。月臨溪水寒。祖師玄妙訣。莫向寸心安。便下座。師直前曰。今日陞座更瞞某不得也。霞曰。你試舉我今日陞座看。師良久。霞曰。將謂你瞥地。師便出。後住杭州臯亭山光孝寺。及溫州江心寺。大振洞上之宗。道幾半天下。又弘念佛法門。兼以自修。作淨土說。有云。洞下一宗。皆務密修。其故何也。良以念佛法門。徑路修行。正按大藏。接上上根器。傍引中下之機。又云。宗門大匠。<span class='corr'>已</span>悟不空不有之法。秉志孜孜於淨業者。得非淨業之見佛。尤簡易於宗門乎。又云。乃佛乃祖。在教在禪。皆修淨業。同歸一源。入得此門。無量法門悉皆能入。又曰。一心不亂。兼含理事。若事一心。人皆可以行之。由持名號。心不亂故。如龍得水。似虎靠山。此即楞嚴憶佛念佛。現前當來必定見佛。去佛不遠。不假方便。自得心開。連攝中下二根之義也。若理一心。亦非他法。但將阿彌陀佛四字。做個話頭。二六時中。直下提撕。不以有心念。不以無心念。不以亦有亦無心念。不以非有非無心念。前後際斷。一念不生。不涉階梯。徑超佛地。</p>
<p>或曰。惟心淨土。人人本具。何不直下承當。反求之於十萬億剎之外耶。師答曰。若會得唯心淨土。豈但十萬億國。微塵剎土亦未為遠。豈不見普賢菩薩。干一毛空中行一步。過不可說佛剎微塵數世界。李長者云。無邊剎海。自他不隔於毛端。十世古今。始終不離於當念。故彌陀世尊。直示心中之一物耳。若指心之全體。不但唯心淨土。地獄天宮唯心所現。經曰。十方虗空。生汝心內。猶如片雲點太清裏。</p>
<p>問曰。既是圓通無礙。如何定指西方。師答曰。只為法界圓融故。法法不離本位也。乃作淨土宗要云。淨土不離眾生心。是三無別。極樂遍在一切處。舉一全收。如帝釋殿上。千珠寶網。千珠光影。咸入一珠。一珠光影。徧入千珠。雖珠珠互徧。此珠不可為彼珠。彼珠不可為此珠。參而不雜。離而不分。一一徧彰。亦無方所。彌陀淨土。即千珠之一。十萬佛國。一佛一國土。各千珠之一。聖人善巧方便。示人專念阿彌陀佛。乃千珠直指一珠。見一佛即見十方諸佛。亦見九界眾生。微塵剎海。十際古今。一印頓圓。了無餘法矣。師故專意西方。一日無病而化。</p>
</div>
<div class='div-other'><a id='mulu25' />
<p class='h2'>明州天童宏智覺禪師<span class='note-inline'>(嗣丹霞淳禪師)</span></p><p>師。十八遊方。至汝州。謁成枯木。甚器之。一日聞僧誦蓮華經。至父母所生眼悉見三千界。瞥然有省。即詣丈室。陳所悟。成指臺上香合曰。裏面是甚麼物。師曰。是甚麼心行。成曰。汝悟處又作麼生。師以手畫一圓相呈之。復拋向後。成曰。弄泥團漢。有甚麼限。師曰錯。成曰。別見人始得。師應諾諾。即造丹霞。霞問。如何是空劫<span class='corr'>已</span>前自<span class='corr'>己</span>。師曰。井底蝦蟇吞却月。三更不借夜明簾。霞曰。未在更道。師擬議。霞打一拂子曰。又道不借。師言下釋然。遂作禮。霞曰。何不道取一句。師曰。某甲今日失錢遭罪。</p>
<p>王侍制以寧。有悟入。嘗問道於師。師令讀起信論。而未見其本。及謫官天台。始於隣僧處得之。披閱再三。竊有疑焉。是書為大乘人作。破有棄空。一法不留之書也。末章。以繫念彌陀求生淨土為言。以寧有疑未決。晚過雪峰問真歇。歇曰。實際理地。不受一塵。萬行門中。不捨一法。子欲壞世間相。棄有著空。然後為道也。始豁然有得於心。乃知師之指示往生淨土一門。直橫截死生之要道也。</p>
</div>
<div class='div-other'><a id='mulu26' />
<p class='h2'>中都報恩從容庵萬松行秀禪師<span class='note-inline'>(嗣雪巖滿禪師)</span></p><p>師。禮淨土贇公。剃落受具戒。挑囊謁萬壽。參勝默老人。默。教看長沙轉自<span class='corr'>己</span>歸山河大地話。半載全無入由。默曰。我願你遲會。一日有省。復出見雪巖滿公於磁州大明。公知法器。留入記室。二年復請益玄沙未徹語。巗曰。待汝額頭生出角來。脚手生出爪牙來。然後討棒喫。一日見雞飛。乃大悟曰。今日不惟捉敗玄沙備老虎。亦乃捉敗長沙岑大蟲也。巗曰。不怕我笑你那。由是語言相契。以頌送之曰。洞雲深黑。宗眼窮的。蹭步銀山。峻橫鐵壁。叢林正秀一花時。兔角杖頭轟霹靂。師承印可。居中都仰山棲隱禪寺。晚住報恩。退居從容庵。示眾。機輪轉處。智眼猶迷。寶鏡開時。纖塵不受。開拳不落地。應物善知時。兩刃相逢時。如何回互。示眾。向上一機。鶴冲霄漢。當陽一路。鷂過新羅。直饒眼似流星。未免口如扇擔。且道。是何宗旨。師三閱藏教。旁通百家。恒修淨土法門。編祖燈錄六十二卷。又撰淨土書若干。以斷人念佛之疑。俾三業虔恭。深心彌陀。作樂土之遊也。</p>
</div>
<div class='div-other'><a id='mulu27' />
<p class='h2'>順德萬安廣恩禪師<span class='note-inline'>(嗣古冀暉公禪師)</span></p><p>師。族賈氏。世居洺水張華里。祝髮於荊鎮法雲寺堅公。依暉公和尚受具。兼承心印。退藏臨城山。閉門絕食。誦持大悲章句。勤劬精進。時隆冬冽寒。霍氏兒。出郊樵採于榛莾中。獲桃二枚。鮮潔可愛。獻師啖之。自是所求益驗。火莫之焚。暴莫之害。以至雞啄香而爇。牛受戒而馴。甘泉復<span class='corr'>已</span>涸之井。斗米供萬人之食。甘陵治古塔基。得石文。預識師名。民有始發心布施。既而中變者。歸視篋笥。蓮花滿帙。起敬起信。世人覩此靈異。皆以賈菩薩呼之。師建淨土道場。作白蓮花會。規模一以廬山遠公為式。燕都萬壽寺。開資戒大會。萬松禪師。特延師。登壇說戒。大洒甘露。四眾歡喜。得未曾有。</p>
</div>
<div class='div-other'><a id='mulu28' />
<p class='h2'>懷慶龍崗大方如遷禪師<span class='note-inline'>(嗣少室大章書禪師)</span></p><p>師。別號松谷。生<span class='corr'>陝</span>西岐山縣。族李氏。幼喜事佛。每至佛寺則如舊居。愛戀忘歸。年十七出家。禮無蹤本公剃染。居三載。憤悱操方。遠訪知識。首參悅庵喜和尚授具。指示向上一路。全其參究。至忘寢食。尋入青峰山。吊影單棲。有所開悟。參大章於少林。蒙印可。有針頭玉線海底鐵牛。年來日夜辛勤。到此方符宗趣。囑令保守。永世吾家。直須際會時緣。可播凋零祖道。師既得法<span class='corr'>已</span>。仍回京師。游諸講肆。深窮性相宗旨。後抵懷慶。鄭世子讓國。潛修白業。創建精舍。延師晏居。時四方學者。聞風遠至。日益集。後應大都慈雲庵請。大唱宗風。復開堂千佛寺。萬指圍繞。萬曆庚寅。奉聖母皇太后懿旨。大慈壽寺。開淨土不二法門。化及遐邇。篤信念佛緇素輩。歸心樂邦。而獲往生者。實師之力也。</p>
</div>
<div class='div-other'><a id='mulu29' />
<p class='h2'>順德崇恩大方祖通禪師<span class='note-inline'>(嗣金山寶禪師)</span></p><p>師。內丘唐氏子。幼入社學讀書。因見雲水道人。皓首長髯。色若孺子。與先生論養生之術。言及字學。曰。古之造字者。皆識道也。且如宼字。从完从女者。言人于本來完固體上。不知謹守。而反引賊入宼。自劫家寶者。莫甚乎女也。故會意缺守。加女而為宼。師一聞此語。膽戰心寒。凡避色如避蛇虺。後聞父母與之婚。半夜逃走。至鵲山九仙洞。禮興化明禪師剃度。自此心安定志。惟以生死是念。復慨大事未明。依開元小山和尚。住少林。朝參暮請。山令看趙州栢樹子機緣。師參久不得。山曰。我只願汝久參遲會。一日隨師。同太守吳蓬巗。看漢封三栢山。以手指栢。謂師曰。畢竟喚作甚麼。師豁然有省。通身汗下。山曰。子不疑耶。速道速道。師呈偈曰。鼻祖西來意。庭前栢樹子。原來秪這是。天地惟一指。山笑而印之。太守執師手。喟然嘆曰。吾鄉又開一甘露門矣。師猶深藏厚養。因母病歸里。事親以盡人子之禮。及事竣。小山<span class='corr'>已</span>歸西。因嗣金山寶禪師。就本鄉崇恩寺開堂。歸依如市。槩示以念佛往生淨土。謂得生淨土。大事自然了却。不怕走向那裏去也。至衝衢。盤結草廬。開厨飯眾。門人欲置產業。師止之曰。吾平生。內有法喜禪悅。不減佛祖。外有衣鉢經書。滿眼富貴。乃為衲僧家本分活計。此外又豈肯以家產自累。桎梏形骸耶。矧古人深山裏。钁頭邊。折脚鐺中煑脫粟飯。富不過知足。一世不求人。貴不過清閑。何須印如斗。今有茅廬數楹。僅避風雨。翻憶古人塚間樹下者。則有餘也。竟不從。壽七十三。微示小恙。有居士。夢師辭謝西行。忽寤告家人曰。大方和尚西歸矣。及入寺觀之。果吉祥而逝。</p>
</div>
<div class='div-other'><a id='mulu30' />
<p class='h2'>達觀真可紫栢禪師<span class='note-inline'>(嗣少室潤禪師)</span></p><p>師。句曲沈氏子。性雄猛。慷慨激烈。不喜見婦人。年十七剃髮遊方。聞誦張拙偈。至斷除妄想重增病。趨向真如亦是邪。大疑。一日齋次忽悟乃曰。使我在臨濟德山座下。一掌便醒。安用如何若何。遊京師。明神宗重之。恢復楞嚴寺等。凡一十五所。刻書冊大藏。及古尊宿語若干。荷法剛毅。受嫉。忽妖書發。師罹難。拷訊時。神色自如。持議甚正。以衰老殘軀。備嘗笞楚。抵死不屈。入獄。法司定罪欲死師。師說偈曰。一笑由來別有因。那知大塊不容塵。從茲收拾娘生足。鐵橛花開不待春。又曰。世法如此。久住何為。乃索浴罷。囑侍者曰。吾去矣。端坐而逝。</p>
<p>示眾曰。念佛法門。最為簡便。但如今念佛之人。都無定志。所以千百人念佛。無有一兩人成就者。這一句佛。一切菩薩天人。若生西方者。莫不因此而度苦海。然念佛心。真不真。勘騐關頭。直在歡喜煩惱兩處取證。其真假之心。歷然可辨。大抵真心念佛人。於歡喜煩惱中。必然念念不間斷。是以煩惱也動他不得。懽喜也動他不得。二者既不能動。生死境上自然不驚怖。今人念佛。些小喜怒到前。阿彌陀佛便撇在惱後了。如何能得念佛靈騐。若依我念佛。能於憎愛關頭。不昧此句。阿彌陀佛而現前。日用不能受用。臨終不得生西方者。我舌根必然破爛。若不依我法行。則念佛無有靈騐。過在于汝。與我無干。</p>
<p>師問僧。汝念佛無間斷否。曰。合眼睡時便忘了。師震威呵曰。合眼便忘。如此念佛。念一千年也沒幹。自今而後。直須睡夢中念佛不斷。方有出苦分。若睡夢中。不能念佛忘記了。一開眼時。痛哭起來。直向佛前。叩頭流血。或念千聲。或念萬聲。盡自家力量便罷。如此做了三二十番。自然大昏睡中。佛聲即不斷矣。且世上念佛底人。或三十年。或盡形壽念佛。及到臨時。却又無用。此是生前睡夢中。不曾有念頭故也。人生如覺。人死如夢。所以夢中念得佛的人。臨死自然不亂也。</p>
<p>生西方之義。在平生持念。至于臨命終時。一心不亂。<span class='corr'>但</span>知娑婆是極苦之場。淨土是極樂之地。譬如魚鳥。身在籠檻之中。心在籠檻之外。念佛。以娑婆為籠檻。以淨土為空水。厭慕純熟。故捨命時。心中娑婆之欲。了無芥許所以。無論其罪之輕重。直住無疑耳。倘平生念佛雖久。乃至捨命。娑婆欲習不忘。淨土觀想不一。如此等人。亦謂念佛可以帶業往生淨土。以義裁之。往生必難。故廬山。先造法性論。次開白蓮社。非無以也。蓋法性不明。則情關不破。情關不破。則身心執受。終不能消釋。以執受未消釋故。于飲食男女之欲根。斷不能拔。所以口念彌陀。心馳欲境。如先以破身心之方。教之漸習而熟。則能了知身心皆非吾有。此解若成。則身心執受。雖未頓破。然較之常人。高明遠矣。其方。莫若毗舍浮佛傳心前半偈。最為捷要。或先持千萬遍。五百萬過。三百萬過。持數完滿。徐為持偈者開解之。自然身心橫計。便大輕了。此計既輕。即以持偈之心。持阿彌陀佛。專想西方。至捨命時。娑婆欲念。不待著力而自然空。何以故。乘解專想故。古德云。先了身心非有。此智既開。專心念佛。求生淨土。凡人念佛。我敢保無一人不生淨土者。此義。亦本廬山先造法性論。開眾生知解。次建蓮社。成眾生之行而來也。</p>
<p>偈曰。</p>
<p>心淨佛土淨。心穢此土穢。淨穢既在心。如何別尋理。但觀心未生。淨穢在何處。此觀若透徹。眾罪自消滅。不待蓮花開。香光從口出。南無阿彌陀。佛即自心覺。覺即情不生。情生成殺佛。殺佛墮地獄。難生蓮花國。能使情不生。彌陀自來迎。蓮花為胞胎。永不作眾生。念佛雖不難。難破逆順關。逆順關若破。始面彌陀顏。</p>
</div>
<div class='div-other'><a id='mulu31' />
<p class='h2'>曹溪澄印德清禪師<span class='note-inline'>(嗣少室禪師)</span></p>
<div class='div-other'><a id='mulu32' /><p>師。別號憨山。全椒蔡氏子。母洪氏。夙供觀音菩薩祈請生。師以重胞顯。隣嫗驚相告。知不凡矣。甫朞。風痁且死。母號呼菩薩。許捨出家。尋愈。送入長干報恩寺西林長老披剃。依雲谷禪師。住天界。師拈念佛是誰公案。猛參十旬。疽發於背。乃自哀禱佛前。許誦華嚴十部。告假一夕。旦起疽平矣。益自勵。北遊。參徧融嘯巗大千之嵩山。謁初祖面壁處。郡守陳公。刻肇論屬師校。師于不遷論。久疑旋嵐偃嶽。後忽從梵志非昔人句。而豁然了悟曰。快哉。諸法真無去來也。即下禪牀禮佛。則無起動相。揭簾見舞葉。則無搖動相。撒溺。則無流動相。生來死去之疑。從此永釋。乃書偈曰。生死晝夜。水流花謝。今日乃信。鼻孔向下。明旦。同參妙峰見而怪之曰。且喜有住山本錢了會。伏牛法光禪師。具宗門作用。師請益。曰。無奇特。只離心意識參。出聖凡路學。師往憨山住。一日粥罷經行。介爾立定。不見身心世界。唯一大光明圓滿。無邊山河大地。影現其中。比覺覓身心了不可得。即說偈曰。瞥然一念狂心歇。內外根塵俱洞徹。翻身觸破太虗空。萬象森羅從起滅。自此湛然度日。一切聲色無礙。知見頓空。師常以修西方法要示眾。有云。</p>
<p>淨土一門。往往士大夫。談說專為中下根設。殊不知。此門三根普攝。無機不收。最為廣大。且又簡而易行。即古之祖師。悟道之後。回心向淨土者不少。如永明中峰諸大禪師。非一人也。但修行念佛。有上中下三根不同。故淨土九品。亦因根有別也。然淨土有三種者。一常寂光土。二實報莊嚴土。三方便有餘土。此即凡聖同居土。且此三土。修因不同故。多感各別。試略言之。</p>
<p>一常寂光土。即圓覺經所云大光明藏。此中聖凡平等。依正不分。唯佛法身。湛然常寂。乃諸佛所證。法身境界。此唯從上諸祖。一念頓悟法身。妙契同體。入佛境界者所居。此正上上根人之淨土。</p>
<p>二實報莊嚴土。此即二十重華藏世界。乃報身佛所居。單為十地菩薩轉大法輪之淨土。即二乘聲聞不見不聞。此即法華會上諸授記之人。待多劫修因。將來所感。此中一分之淨土。此殊非尋常易易可到也。</p>
<p>三方便有餘土。亦名凡聖同居土。此正九品分別。乃彌陀之化土也。以華藏世界。有二十重。從第一重至第十三重。為娑婆世界。乃十三重之中心主剎。其極樂土。與娑婆正等。從中至西。華葉邊際。故云過十萬億佛土之外。與娑婆並列者。以十方佛土。獨有娑婆為穢惡。土石諸山。雜穢充滿。三途八難。眾苦所聚。名為堪忍。眾生剛強。最難調化。故我釋迦文佛。縱以十善。化導人天。亦在生死之中。未出輪迴。若參禪悟心。又難頓悟。故設念佛求生淨土一門。名為橫超三界。以仗阿彌陀佛因中願力。凡念佛者。彌陀定來接引。生彼淨土。故易生耳。此雖未斷煩惱。以但得生彼國。見佛聞法。居不退地。永不落三界生死。從此發願。再來三界度生。則來去自在。不被生死苦惱覊留。所以永明禪師說。但得見彌陀。何愁不開悟。是也。此一法門。一生精誠可辦。一得生彼。頓脫生死。永出輪迴。況參禪了生死難。念佛了生死易。只要當人一念真實。肯切苦心耳。</p>
</div>
<div class='div-other'><a id='mulu33' />
<p class='h3'>示念佛切要</p><p>念佛求生淨土一門。元是要了生死大事。故云念佛了生死。今人發心因。要了生死。方纔肯念佛。只說佛可以了生死。若不知生死根株。畢竟向何處念。若念佛的心。斷不得生死根株。如何了得生死。如何是生死根株。古人云。業不重不生娑婆。愛不斷不生淨土。是知愛根乃生死根株。以一切眾生。受生死之苦。皆愛慾之過也。推此愛根。不是今生有的。也不是一二三四生有的。乃自從無始。最初有生死以來。生生世世。捨身受身。皆是愛欲流傳。直至今日。翻思從前。何曾有一念暫離此愛根耶。如此愛根種子。積劫深厚。故生死無窮。今日方纔發心念佛。只望空求生西方。連愛是生死之根的名字也。不知何曾有一念斷著。既不知生死之根。則念佛一邊念生死根只聽長。如此。念佛與生死。兩不相關。這等任你如何念。念到臨命終時。只見生死愛根現前。那時方知念佛。不得力。却怨念佛無靈騐。悔之遲矣。故勸今念佛的人。先要知愛是生死根本。而今念佛。念念要斷這愛根。即日用現前在家念佛。眼中見的。兒女子孫。家緣財產。無一件不是愛的。則無一事無一念不是生死活計。如全身在火坑中一般。不知正念佛時。心中愛根。未曾一念放得下。直如不念佛時。只說念不切。不知愛是主宰。念佛是皮面。如此佛只聽念。愛只聽長。且如兒女之情現前時。回光看看。這一聲佛。果然敵得這愛麼。果然斷得這愛麼。若斷不得這愛。畢竟如何了得生死。以愛緣多生習熟。念佛纔發。心甚生疎。又不切實。因此不得力。若目前愛境。主張不得。則臨命終時。畢竟主張不得。故勸念佛人。第一要知為生死心切。要斷生死心切。要在生死根株上。念念斬斷。則念念是了生死之時也。何必待到臘月三十日。方纔了得。晚之晚矣。所謂目前都是生死事。目前了得生死空。如此念念真切。刀刀見血。這般用心。若不出生死。則諸佛墮妄語矣。故在家出家。但知生死心。便是出生死的時節也。豈更有別妙法哉。即到雲棲山中。書一偈示眾云。</p>
<p>念佛本是超生死。先須要識生死心。癡愛便是生死根。不㧞其根難解脫。癡愛即是念佛心。即將念佛斷癡愛。癡愛若能念念斷。心心彌陀全身現。即此便是真精進。不可一念暫忘却。淨土就在淨心中。不得向外別尋覓。</p>
</div>
<div class='div-other'><a id='mulu34' />
<p class='h3'>示西印淨公等。有云</p><p>世人。但知祖師門下以悟為上。悟心本意。要出生死耳。念佛豈不是出生死法耶。參禪者。多未必出。而念佛者。出生死無疑。所以然者。參禪要離想。念佛專在想。以眾生久沉妄想。離之實難。若即染想而變淨想。是以毒攻毒。博換之法耳。故參究難悟。念佛易成。若果為生死心切。以參究心念佛。又何患一生不了生死乎。</p>
<p>若當人。果為生死心切。念念如捄頭燃。只恐一失人身百劫難復。要將此一聲佛咬定定要敵過妄想一切處。念念現前。不被妄想牽纏遮障。如此下苦功夫。久久純熟。自然相應如是不求成片。而自成一片矣。</p>
<p>佛祖修行之要。唯有禪淨二門。兼以萬行莊嚴。是為正修行路。比來學人。參禪者。多被邪師過謬。引入邪見稠林。墮我慢魔增外道種。是大可憂。況十無一人得解脫處。似此不唯自誤。抑且誤人。可不懼哉。是故。老人極力主張淨土真修。最為要妙。然念佛雖易。世人不知。都輕視為尋常。殊不知為真實出生死之要路。但不知念佛時。須先將自<span class='corr'>己</span>胸中。一切煩惱妄想。貪嗔癡愛。種種雜亂念頭。一齊放下。放到無可放處。單提一句彌陀過日。能如此用心。念到臨命終時一心不亂。便是超生死生淨土之時節也。</p>
</div></div>
<div class='div-other'><a id='mulu35' />
<p class='h2'>壽昌無明慧經禪師<span class='note-inline'>(嗣廩山忠禪師)</span></p><p>師。諱慧經。號無明。撫州崇仁裴氏子。母初產難。祖父誦金剛經。遂得娩。因名慧經。頴異不羣。形儀蒼古。若逸鶴凌空。天性澹然。無所嗜好。九歲入鄉校。便問浩然之氣。師異之。居恒無意於人間世者。年十七遂棄筆硯。慨然有向道志。偶入居士舍。見案頭金剛經。閱輒終卷。如獲故物。士奇之。由此斷葷酒。決出世志。時蘊空禪師。說法廩山。遂往依之。執勞三載。不違師訓。甞疑金剛經四句偈。一日見傳大師頌曰。若論四句偈。應當不離身。師不覺灑然。有徧界放光明之句。偶閱大藏一覧。至宗眼品。始知有教外別傳之旨。至於五宗差別。竊又疑之。迷悶八箇月。愚愚若魯。人以患癡。久之有省。於是。切有參究志。遂辭廩山。至峨峰深處。誅茅以居。誓不發明大事。決不出此山。三年人無知者。因閱傳燈。有僧問興善。如何是道。善曰。大好山。師於是。疑情頓發。至忘寢食。一日。因搬石堅不能動。極力一推。豁然大悟。衝口說偈曰。欲參無上菩提道。急急疏通大好山。知道始知山不好。翻身跳出祖師關。歸呈廩山。山為印證。後住壽昌。親自開田。日供三百眾。暮歸即說法要。末後預知時。乃誡曰。古人護惜常住。猶如命根。老僧不惜身命。為安常住。吾自此不復砌石矣。手書遍辭遠近道侶。勉以叩<span class='corr'>己</span>真參。遂端坐而化。憨山謂。師峻節孤風。誠足以起末俗。至其精進忍力。當求之於古人。雖影不出山。而聲光遠及。果言不謬也。師示曰。學佛道者。第一不得住學地。要行到佛祖田地始得。故善財參一百餘城。但言我先發菩提心。云何教我學菩薩道。如云無有一法可得。名菩提心。從上諸祖所得。豈有少法可得也。故僧問九峰䖍曰。祖祖相傳。復傳何事。峰曰。釋迦慳。迦葉富。僧問。如何是釋迦慳。峰曰。無物與人。僧曰。如何是迦葉富。峰曰。國內孟甞君。僧曰。畢竟傳底事作麼。峰曰。百歲老人分夜燈。你仔細看。是有學是無學。雖然如是。直是行到。方知有此事。但行不學。十有九到。<span class='corr'>但</span>學不行。十無一到。學行兩全。十修十到。故釋迦六年苦行。達磨九年面壁。馬祖二十年不開口。趙州八十歲猶行脚。古今得此旨者。筆言難盡。一箇個都是實行上。做一時打破漆桶。自然頭頭上合。物物上明。古今用不盡底。到手了也。要用時。果如貧婆[打-丁+婪]草。隨手拈來。不行但學。縱在三藏腹中穿下過。千七百則透將來。及乎定業到時。未免一場熱閙。想無別念。只是啊㖿。然定業者何。即是無始熟用之境也。雖知此咎。盡力掃除。愈加紛雜。行力不久。雖然進修。又不知不覺。</p>
<p>打合混作一塊去也。若要定業冤家散去。第一不得打埋他。<span class='corr'>但</span>把箇敵生死的話頭。頓在面前必然。胡思洞裏。這些閒神。野鬼妖狐。怪類魔眾。都近不得也。昔槃特伽尊者。曾持掃帚二十年。生死心破。證無生忍。安有盡力行持者。而不瞥地耶。切莫恣肄言易。山僧三十年來。著實力行。尚自走作。何況不下死工夫。得成就哉。故汾陽云。古人二三十年。方纔成辦。況乎今時。予每向人前。不敢言易。不是用實力。曾覷破古人巴鼻。安敢說這箇話。定不是饒舌瞞人。瞞人之罪。定非輕也。眾等若肯發心。從善財本分上用底。諸師話頭上做將去。憤然一念。弗計遠近年月。管取有日。如雲開見月。大地光輝。就解向佛。未行到處。把關下寨。攔擋野狐。揀辨是非。入平等際。却不被六師牽入社火隊。誘壞後昆。污凟先聖。真師子兒。一撥便轉。決擇種性。若非飲光別傳印子上的。縱是足踏蓮花。頭垂寶葢。辯若懸河。橫身宇宙。一定當面便吐。何則。祇要選取一箇。定乾坤底手段。沒渣滓的心腸。扶振宗風。作將來眼。佛法千生莫遇。祖道萬世難逢。某幸緣一遇。如獲無孔鐵鎚。身心迷悶有年。忽於大好山過。如得至寶。忻躍未<span class='corr'>已</span>。迨至今時。用度不盡。伏冀當來好心珍重。師常淨土法門示人。念佛偈曰。</p>

<div class="lg regular"><div class='lg-row'>念佛人要心淨　淨心念佛淨心聽</div>
<div class='lg-row'>心即佛兮佛即心　成佛無非心淨定</div>
<div class='lg-row'>念佛人要殷勤　淨念相繼佛先成</div>
<div class='lg-row'>佛心充滿于法界　一念無差最上乘</div>
<div class='lg-row'>心念佛絕狐疑　狐疑淨盡即菩提</div>
<div class='lg-row'>念念不生無繫累　十方三界普光輝</div>
<div class='lg-row'>念即佛佛即念　萬法歸一生靈燄</div>
<div class='lg-row'>靈燄光中發異苗　自然不落諸方便</div>
<div class='lg-row'>念佛心即淨土　淨心諸佛依中住</div>
<div class='lg-row'>念佛心勝萬緣空　空心早上無生路</div>
<div class='lg-row'>念佛人要心正　正心一似玻璃鏡</div>
<div class='lg-row'>十方明淨物難逃　萬象森羅心地印</div>
<div class='lg-row'>念佛人要真切　切心念佛狂心歇</div>
<div class='lg-row'>歇却狂心佛現前　光輝一似澄潭月</div>
<div class='lg-row'>波瀾浩蕩不相干　聖凡示現離生滅</div>
<div class='lg-row'>念佛心聽時節　時節到時心自悅</div>
<div class='lg-row'>似遭網打破大散關　如失珠抒教黃河竭</div>
<div class='lg-row'>見有是利不思議　非為饒舌為君說</div>
<div class='lg-row'>念佛心須猛究　直下念中追本有</div>
<div class='lg-row'>非因念佛得成佛　佛性亘然長不朽</div>
<div class='lg-row'>剔起眉毛須自看　瞥然親自忘前咎</div>
<div class='lg-row'>念佛人有因由　信心不與法為儔</div>
<div class='lg-row'>參禪講解全不顧　直下心明始便休</div>
<div class='lg-row'>露地牛畊翻大地　漫天網收攝貔貅</div>
<div class='lg-row'>生擒活捉威天下　越祖超宗異路頭</div>
<div class='lg-row'>普勸念佛參禪者　莫把家親當怨讐</div>
</div></div>
<div class='div-other'><a id='mulu36' />
<p class='h2'>福州皷山永覺元賢禪師<span class='note-inline'>(嗣壽昌經禪師)</span></p>
<div class='div-other'><a id='mulu37' /><p>師。建寧蔡氏子。為庠生時。讀書山剎。偶聞僧偈思出塵。參壽昌於董巗。呈南泉斬猫頌。昌曰。此事。不可於一機一境上取。則須是百匝千重。垂手直過。尚當遇人。所謂身雖<span class='corr'>已</span>在清霄外。猶更將身入眾藏。是參學眼也。因勉看雲門乾屎橛。年四十棄家。依壽昌落髮。一日遇昌田中。歸逆問曰。如何是清淨光明身。昌振衣而立。師曰。秪此更別有。昌拂衣便行。師入方丈禮拜。不及啟口。昌連打三棒曰。向後不得草草。作禮而退。師偶聞僧誦曰。諸佛罄欬。俱共彈指。乃徹見壽昌用處。有偈曰。金雞啄破碧琉璃。萬歇千休秪自知。穩臥片帆天正朗。前山無復雨鳩啼。住皷山。猶信六字彌陀。為末法津梁。乃宗雲棲。撮念佛旨要。以示眾。</p>
</div>
<div class='div-other'><a id='mulu38' />
<p class='h3'>一淨土教源</p><p>昔佛。為一大事因緣。出現於世。說種種法。普逗羣機。不過去其習氣之穢。以還我本來之淨而<span class='corr'>已</span>。<span class='corr'>但</span>機既不一。教亦千殊。求其修持最易。入道最穩。收功最速者。則莫如淨土一門也。淨土者何。謂。太虗空中。國土森列。有淨有穢。眾生心淨則生淨土。心濁則生濁土。生濁土。則障累日深。善法難成。生淨土。則障累日蠲。善法易就。故學道之士。必須揀其淨穢。即淨土之中。亦有種種差別。其最為殊勝者。則西方極樂世界也。此世界。乃阿彌陀佛無量願力。無量功德之所成就故。其功德莊嚴。大非諸方之所能擬。其中有事有理。修者不應偏廢。何謂事。經中所列淨土一切事相。是也。何謂理。了知一切事相不出一心。是也。雖曰唯心淨土。而不妨有極樂世界。以世界即一心之所現也。雖曰本性彌陀。而不妨有極樂教主。以教主即本性之所成也。雖寂然無生。而不妨熾然有生。以往生而本自無生也。高明之士。多樂於談理。而詆笑事行。中下之流。多執於事行。而迷昧實理。全不知理無事外之理。事乃理中之事。執理而廢事。反有落空之禍。執事而迷理。猶有往生之益。豈可慕空談而受實禍哉。</p>
</div>
<div class='div-other'><a id='mulu39' />
<p class='h3'>二念佛正信</p><p>修此法門。首要正信。三世諸佛諸大菩薩。以及歷代祖師。並由此信而後能入。若無此信。則遲疑而不決定。虗浮而不真實。毋論其不肯修習。即肯修習。而若有若無。或作或輟。無斬釘截鐵之能。無射石沒羽之意。豈能成就。此希有功德哉。蓋緣我等凡夫心暗識劣。束於近習。不能知遠大之域。幽微之境。纔見非常之事。便疑而不敢信。所以凡夫秪當確遵佛言。佛以大慈悲心大智慧心。說誠實語。絕無虗誑。佛言不信。何言可信乎。所信佛言。凡有二門。一信其理。二信其事。信其理者。信我心便是淨土。我性便是彌陀也。信其事者。信西方果有淨土。西方果有彌陀也。雖有其理。而全理成事。如海印之能現萬象。雖有其事。而全事是理。如萬象之不離海印。亦一亦二。非一非二。如是信解。名為正信。如信理而不信事。信事而不信理。是謂偏信。非正信也行人若未得如是正信。必須博問先知。廣考經論。則羣疑自然冰釋。正信自然現前。方能發起大願。䇿起大行。直取菩提。不在身後矣。有等。天資高妙。纔看經論。便謂渠得正信。却被習累牽倒。不能轉動一步。不知此但浮解。非為正信也。如信虎能噬人。豈敢輕攖。如信鴆能毒人。豈敢輕甞。今甘遭噬毒之禍。而不之悔。則不信孰甚焉。倘是特達丈夫。便請從茲放下。</p>
</div>
<div class='div-other'><a id='mulu40' />
<p class='h3'>三念佛正行</p><p>淨業行人。既具正信。當修正行。依真歇云。將這句佛。當個話頭。二六時中。直下提撕。不以有心念。不以無心念。不以亦有亦無心念。不以非有非無心念。前後際斷。一念不生。不涉階梯。超登佛地。此理持也。若事持者。專其志一其慮。秪將一句彌陀佛。靠著如一座須彌山相似。搖撼不動。朝也如是念。暮也如是念。行也如是念。坐也如是念。應緣接物。也如是念。縱遇順逆境界。也如是念。淨念相繼。自得心開。與前理持者。未甞少異。若未得心開。臨命終時。定生彼國。亦非中下之品矣。如或力量不及。工夫未純。必須隨力修習。或晨昏禮念。或清晨十念。積功累德。漸培善果。要在信願堅固。臨終必獲往生。<span class='corr'>但</span>品位稍卑。見佛稍遲矣。然似榜末登第。要亦不惡也。</p>
</div>
<div class='div-other'><a id='mulu41' />
<p class='h3'>四兼修眾福</p><p>淨業行人。專念阿彌陀佛名號。必須廣修諸福。以為之助。觀無量壽經云。欲生彼國者。當修三福。一者孝養父母。奉事師長。慈心不殺。修十善業。二者。受持三皈。足具眾戒。不犯威儀。三者。發菩提心。深信因果。讀誦大乘。勸進行者。此三種業。三世諸佛淨業正因。肇法師云。有為雖偽。棄之則佛道難成。無為雖真。執之則慧性不朗。汝今欲修念佛三昧求生淨土。速成佛果菩提者。須是專以念佛為正行。更以福德為兼修。晨夕。常勤供養三寶。禮拜懺悔。布施持戒。潔白三業。增修淨緣。所修一切善根。悉皆回向淨土。成就念佛功德。可謂順水行船。更加艣棹矣。</p>
</div>
<div class='div-other'><a id='mulu42' />
<p class='h3'>五念佛正願</p><p>慈照導師云。有行無願。其行必孤。有願無行。其願必虗。行願雙資。方登寶地。故凡念佛者。必發正願。正願者。非願人天福報也。非願權乘小果也。非願我一人得生淨土得證菩提也。乃是願一切眾生。同生淨土。同證菩提也。此願一發。即能具無量功德。能消無量業垢。能破無量魔網。永為成佛真種。即所謂菩提心也。故行人。宜日日如是發。時時如是發。願力堅固。無有變異。則一切萬善悉成。淨土正因。菩提妙行矣。又何慮其不往生乎。</p>
</div>
<div class='div-other'><a id='mulu43' />
<p class='h3'>六臨終正念</p><p>淨業之功。雖積於平日。而臨終最後一念。最為緊要。蓋以生淨生穢。入聖入凡。唯此一念。為之轉移也。每見念佛之人。尋常俱說求生淨土。及臨命終時。多無正念。或貪生怕死。戀此皮囊。或目顧妻兒。難忍分別。或繫綴家財。放捨不下。或因境界不順。抱恨而終。或因病苦逼迫。飲痛而去。既失正念。甘從淪墮。我今勸。行人到此。秪要諦信經文。堅凝正念。百般放下。念佛待盡。嗚呼。死門事大。頃刻來生。一念差錯。歷劫受苦。可不慎哉。</p>
</div></div>
<div class='div-other'><a id='mulu44' />
<p class='h2'>紹興雲門湛然圓澄禪師<span class='note-inline'>(嗣大覺念禪師)</span></p><p>師。會稽夏氏子。母夢僧而娠。長而親沒。窶甚。充郵卒。因錯投公牒被攝。懼辱走投隱峰。峰示念佛是誰。三日夜有省。遂往天荒山妙峰和尚處剃髮。偶聞僧論傅大士法身偈。便能記持經書。解一切義理。尋往雲棲受具。返即掩關寶林。因憶乾峰舉一不得舉二話。乃大發明。頌曰。舉一舉二別端倪。個裏元無是與非。雪曲調高人會少。獨許韶陽和得齊。二老何曾動舌。諸方浪自攢眉。擬議鷂過新羅。刻舟求劍元迷。詣雲棲棲。舉高峰海底泥牛話。師推出傍僧曰。大眾證明。棲頷之。又火浴僧回。棲問。亡僧遷化後。向甚麼處去。師出曰。謝和尚掛念。棲休去。慈舟念禪師。自北京來說法止風塗。師以所悟求證呈偈。相印可。遂定師資之禮焉。開法雲門廣孝。上堂。雲門扇子[跳-兆+孛]跳。今日拈來好笑。云何露柱懷胎生個兒子。高叫大眾。且道。是何音響。還有人知消息麼。若無人知山僧代通去也。作哇哇聲曰。諸人若還解笑。一切不曾欠少。若欲更問。如何驢年去也。未了眾中還有問話的麼。若有出來秪要打草驚蛇。僧纔出。師曰。真是一場業地。捉拄杖下座。師平生。勤修淨業。作。</p>
<p style="margin-left:3em">念佛歌云</p>

<div class="lg regular"><div class='lg-row'>百行無如念佛好　念佛之人少煩惱</div>
<div class='lg-row'>忙閑不廢用工夫　他日免受閻王考</div>
<div class='lg-row'>行也念住也念　行住之中著方便</div>
<div class='lg-row'>法法頭頭本現成　何須更問娘生面</div>
<div class='lg-row'>坐也念臥也念　散亂昏沉打一片</div>
<div class='lg-row'>圓淨明珠照大千　此界他方都踏遍</div>
<div class='lg-row'>極樂國去不遙　目前一念可頓超</div>
<div class='lg-row'>落華流水演真諦　有情妄謂隔雲霄</div>
<div class='lg-row'>七重樹寶間錯　琉璃為地黃金閣</div>
<div class='lg-row'>香風吹體適溫和　飯食訖<span class='corr'>已</span>作天樂</div>
<div class='lg-row'>我將極樂比娑婆　娑婆世界有八苦</div>
<div class='lg-row'>世人不信聽我宣　一一為君從頭數</div>
<div class='lg-row'>一生二老三多病　愛別離兮不長命</div>
<div class='lg-row'>冤憎會兮人怎逃　求不得兮五陰盛</div>
<div class='lg-row'>此之八苦亘古今　欲免除是悟無生</div>
<div class='lg-row'>不爾饒住非非想　那能逃得死生侵</div>
<div class='lg-row'>我將娑婆比極樂　二者相較真不若</div>
<div class='lg-row'>此土事事屬無常　彼方法法皆正覺</div>
<div class='lg-row'>九品蓮黃金臺　曠劫彌陀發願來</div>
<div class='lg-row'>若有眾生稱我字　一念花中長聖胎</div>
<div class='lg-row'>生極樂無他方　彌陀切勿論閒忙</div>
<div class='lg-row'>工夫純熟心花發　大地山河盡放光</div>
<div class='lg-row'>念佛好須及早　勿使光陰暗棄了</div>
<div class='lg-row'>屈指低頭論古今　英雄多少埋青草</div>
<div class='lg-row'>君不見王龍舒　一生勸人念阿彌</div>
<div class='lg-row'>臨終立化顯靈驗　筆尖頭上現神珠</div>
<div class='lg-row'>又不見荊夫人　時同婢妾誦真經</div>
<div class='lg-row'>身雖未出娑婆界　上品蓮華標姓名</div>
</div></div>
<p class='juan'>角虎集上卷</p></div>
</div><!-- end of div[@id='body'] -->
</body></html>