<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>角虎集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu45' />角虎集卷下</p>
<div class='div-other'><a id='mulu46' />
<p class='h2'>廣信博山無異元來禪師<span class='note-inline'>(嗣壽昌經禪師)</span></p><p>師。舒城沙氏子。生而白衣重包。葷血酒漿。不入於口。十六遊金陵。聽講法華。喟然嘆曰。求之在我。豈可循文逐句哉。遂禮五臺靜庵剃髮。參壽昌數載。後居一室。聞護法神倒地。不覺心開。呈偈曰。玉山誘一言。心恢語路絕。幾多玄解會。如沸湯澆雪。沒巴鼻金針。好因緣時節。梅蕊綻枯枝。桃花開九月。觸目如休辯。別。急水灘頭拋探篙。溺殺無限英雄客。昌額之。遂記莂師禪淨雙修。每示眾云。單提一句彌陀。當以信行願為資糧。信得自心有成佛底種子。信有淨土可生。信我將來必定見佛。畢竟成佛也。行者念念無間。如人行路直至。到家乃可。願則願自<span class='corr'>己</span>生淨土。更願盡大地人。同生淨土耳。</p>
<p>行人。念佛正當發願往生。不可接目前淨土。大方之家。安可滯一隅。謂之心淨土淨。正所謂乘大海。認浮漚為全潮者。不亦迷乎。雲棲師翁云。執事而背理。類蒙童讀古聖之書。執理而背事。比貧士獲豪家之<span class='corr'>券</span>。夫蒙童讀書。雖不解義。而終有開曉之時。貧士獲<span class='corr'>券</span>。縱堆積如山。終無管業之理。果將一句彌陀。念教不念自。念究竟到一心不亂。則惟心之理。不言可喻。又何妨發願往生乎。達惟心之境。終日生。而不妨無生。終日無生。而不妨往生也。又何況念空真空。生徹無生乎。</p>
</div>
<div class='div-other'><a id='mulu47' />
<p class='h2'>廣信瀛山雪關智誾禪師<span class='note-inline'>(嗣博山來禪師)</span></p><p>師。上饒傅氏子。八歲辭寡母。依景德傳公出家。傳。矜師體羸。教以頂禮觀音大士。忽夢手摩其頂。肢骨漸強。泛覽羣書。奭然意解。一日。見壇經火燒海底句。疑之參博山。默究船子藏身公案。偶見槽廠拽磨。忽然磨鼻拽脫。遂有省。呈偈曰。直下相逢處。由來絕覆藏。舌頭元是肉。嚼破也無妨。山可之。余集生居士。問永明禪淨四料揀餘即不問。如有禪有淨土。為當參學。事畢旋取西方。為復直下單提。潛續淨念。就中不無抗互在。請和尚。特為現前淨眾。放開一線道。</p>
<p>師答云。永明大師。深憫此事。垂手拯㧞。使知真禪宗。即是真淨土。惟心之外無別佛。真淨土即是真禪宗。惟佛之外無別心。以心佛不可岐。而二之。禪淨不可離而異之。故揀云。有禪有淨土。猶如戴角虎。現世為人師。當來作佛祖。苟見真虎。似不必有角。亦能噬人。苟悟真禪。似不必修淨。亦能成佛。然虎既獰。而復有角。虎愈雄威。禪既通。而兼有淨。禪愈發明。以沉空守寂之枯禪。不若提醒念佛。亦得三昧故。復揀云。無禪有淨土。萬修萬人去。以靠實踏穩之淨土。遠勝狂解失心。何關正悟。故復揀云。有禪無淨土。十人九錯路。其無禪無淨。原是毛道凡夫。既永無開悟之機。復迷却往生之路。宜其苦受在鉄牀銅柱之間。自取輪迴。佛亦難救。故佛闢淨土一門。圓收廣攝。苟具信行願三種。則雖不悟惟心不見真佛。若肯持名念佛。所謂纔稱寶號。即投種於蓮胎。一發信心。便標名於金地。以戒善雖享天宮之福樂。下品亦能勝其人。以蜎蠕雖墮飛走之微軀。佛光亦能觸其類。臨終十念。旃陀羅帶業往生。舌吐蓮華。鸚鵡鳥。立亡奇特。是知念佛普被三根。聖凡齊遊四土。漫天布網撈摝。大地羣靈。苦海駕橋。度盡有緣種類。永明往矣。誰作梯航。余謂。雲棲大師。悲心智廣。乘願再來。禪淨互融為一貫。宗教博綜為圓乘。昔金華宋景濂學士。悟前身為半塘書經長老即壽師。脫胎應現。然則二百餘年以來。永明老人。安得久潛化迹。倦於津梁。而徑篾聞其影響乎。今觀彌陀疏鈔。博採廣羅。抽宗鏡之精華。釀成美味。換禪門之格調。振起蓮宗。所謂滔天之際。尚作慈舟。大夜方沉。猶為寶炬。此永明而遯入雲棲。藏真禪於淨土。移少室於東林。非具眼者。曷能辨其來繇知其作略。可謂埜色更無山隔斷。天光直與水相通。佛不云乎。制之一處。無事不辦。此可證也。</p>
</div>
<div class='div-other'><a id='mulu48' />
<p class='h2'>杭州徑山覺浪道盛禪師<span class='note-inline'>(嗣東苑鏡禪師)</span></p>
<div class='div-other'><a id='mulu49' /><p>師。建寧張氏子。十九歲見大父歸寂。自疑曰。這一點靈明。向甚麼處去。一日聞猫呌。有省。遂往瑞巗剃落。參博山於董巗受具。是冬。謁東苑。苑細究其生平參證處。及徵詰五家門堂差別之旨。師恣意披其所見。苑感嘆曰。不期子乃能深入此秘密法門。吾壽昌這枝慧命。屬子流布去也。遂付以衣拂。師願廣悲深。匡時救弊。甞提六字公案。弘揚淨土法門。以示眾云。</p>
</div>
<div class='div-other'><a id='mulu50' />
<p class='h3'>念佛直指圖</p><div><img src='../images/X62p0210_01.gif' alt='X62p0210_01.gif' /></div>
<p>佛祖之所以異於人者。以其善用心。與占地步。而端趨向也。佛法之要。莫過於參禪念佛。持呪修觀。習經論持戒善也。而念佛三昧。最為尊特。葢人秪有一心。既此一心。全提心佛。則一切妄念雜念。皆攝歸於不亂之正念。無始業識種子。悉融化。為獨露之真心。不別參公案。而話頭自親。不細審戒律。而梵行自淨。不修觀法。而諦理自成。不持呪心。而神功自顯。不分別名義。而旨趣自臻。不涉歷階梯。而地步自到。正以全提心佛。萬法皈依。不假方便。自得頓超。更無傍瞥偷心。而能分心。劫奪其快捷。此法門。自遠公開宗。結社於廬山。如十八高賢輩各感應。及臨終見佛。聖境現前。而得往生者無筭。是皆一生取辦。不待來世再修。所謂一句。了然超百億。不歷僧祗獲法身也。嗣是長安善導<span class='note-inline'>(光明法師)</span>。南嶽承遠<span class='note-inline'>(般舟和尚)</span>。雲峰法照<span class='note-inline'>(五會法師)</span>。新定少康<span class='note-inline'>(臺岩法師)</span>。永明延壽<span class='note-inline'>(智覺禪師)</span>。昭慶省常<span class='note-inline'>(圓淨法師)</span>。長蘆宗賾<span class='note-inline'>(慈覺禪師)</span>。至我雲棲蓮池大師。中興淨業。集眾大成。為第八祖。正予所謂。結束百千三昧法門。指歸一句念佛要旨。披六度而嚴法身。攝羣機而趣正覺。開化之盛。誠耀古彌今矣。蓋以念佛念心如投胎帝王。即是王子。即登王位。其用心之圓。地步之高。趣向之上。非同臣僚從科第。而漸次進取。始得親近尊貴也。故吾特作此圖。以百丈禪師全提向上之正令。以明馬祖即心即佛之宗旨。參合靈山極樂二如來之直指人心見性成佛之秘要也。</p>
</div>
<div class='div-other'><a id='mulu51' />
<p class='h3'>元旦茶話</p><p style="margin-left:1em">問。念佛法門。亦可見性成佛乎。</p>
<p>師曰。此當念喚醒主人公。直指人心見性成佛之全提宗旨也。參禪雖為直指。悟入者難。惟念佛乃真圓頓法。古人指念佛為捷徑。猶未盡其善。捷徑。雖異於曲路岐途。未免從門外而入。今主人現坐堂皇之上。自呼自醒。豈有含元殿上之人。更覓長安之捷路乎。故吾以念佛即念心使常住真心。圓明淨炤。不向外馳求。則超出聖凡善惡是非大小偏圓諸對待之外矣。今人。不知自心念自佛。強立西方許多名相。轉使此心王。向諸心所法上。比量較計。是令殿上帝王降階而與羣臣黎庶。較貴賤也。是復令殿上帝王。轉向士庶位中。求科第進取。而後再進王位也。夫此內紹宗旨。不繇臣僚功勳而入。所謂諸三昧中之王三昧。既謂之王三昧。何可與心所法。及諸名相。六度萬行。差別進修相比量哉。今日無真念佛者。皆主持蓮宗之人。悞此心王之佛。流落他鄉耳。如主人在家中坐。忽有客從外來。呼主人在家否。若真正主人合應曰。儞喚我作甚麼。若此時自<span class='corr'>己</span>作主不得。却向外亂走。客復呼曰。主人儞歸家來。與儞說話。彼主人聞呼之急。愈走遠去。如人追賊相似。愈呼愈趕。不著且不計千山萬水。拋家棄土去。又安得自悟主人元在家常住坐乎。嗚呼大地眾生。皆是昧自<span class='corr'>己</span>主人。棄家亂走者。惟我彌陀慈父。念此眾生如一子。念念欲呼彼在家中住坐。莫向外馳求也。</p>
<p style="margin-left:1em">問。今人既拋家外走。呼之不回。亦要設法比喻。令其歸家。不亦有捷徑之路乎。</p>
<p>師曰。善。此亦喻言。人走在他鄉。須歲月始得歸家。不見達麼云一念旋機。還同本得乎。此眾生。心迷家外走。如人身子睡在牀上。夢馳萬里之外。或見天堂之極樂。或見地獄之極苦。或見刀兵水火。賊盜劫殺。或迷妻子名利恩愛。或於冤家業障。罪犯臨身。或於朝廷邊塞軍國大事。不勝憂悲苦惱。驚魂駭魄。大呌救苦。阿彌陀佛驚回大夢。原來身子猶在牀上。雖則通身汗下。亦不曾移寸步出故鄉也。安可以他鄉實法會耶。故曰。念念呼醒夢中人。自悟本無生死心。今人睡熟沉酣。不能自醒。必須眷屬親友。呼之推之。錐之劄之。伶俐人。一呼便醒。沉重人。再如推呼。若更睡死沉迷。如皮下無血漢。不免深錐痛劄。入於骨髓。而究其必死之疾。如果死而不返。此一念佛心。猶足為九轉還丹。起死回生。肉白骨而返靈魂。惜乎。世人不知念佛之靈騐如此。</p>
<p style="margin-left:1em">問。吾師不惜廣長舌。為古今迷倒。痛說此法。秪如念佛。即是念心。何不令人念心為直指乎。</p>
<p>師曰。眾生心多不淨。止以妄想愛欲多。牽入輪迴生死。此等妄想愛欲之心。不是地獄心。即是餓鬼心。不是畜生心。即是修羅心。不是五逆十惡心。即是貪嗔妬痴。貢高我慢。殺盜婬妄。僭竈篡亂之心。此心何可念哉。世間最可念者。父母有時照應不著。或病患之至。雖呌爺娘。不能免其苦。至若妻子恩愛。兄弟朋友之好。子女玉帛。珍寶車馬。宮室土地。乃至萬乘之尊。極品之貴。一旦生死禍患。毫無能救。返而求之。最親莫若自<span class='corr'>己</span>。身手頭目。耳鼻口舌。互相愛護。一朝目昏耳聾。手攣脚硬。咽硬舌結。氣息不通。則心志神魂。皆顛倒迷亂。而不能作主。況身外之法。何可念哉。身外之法。既不可念。則心上之法。如平日能文章。能詩偈。能道理。能經濟世事。能明經教妙義。能參公案機鋒。及到一口氣不來時。畢竟心思不及。擬議不能。惟有自<span class='corr'>己</span>這念佛心。自為主宰。始得自由自在。超超乎聖凡善惡。生死妄業之外。豈非百丈所謂靈光獨耀。<span class='corr'>迥</span>脫根塵。體露真常。即如如佛乎。</p>
<p>此一心念佛。是諸三昧中三昧王。如悉達太子。投胎于淨飯王夫人腹中。纔生下地。<span class='corr'>已</span>是天上天下獨尊。亦便是飯王太子。父王之天下國家。皆是太子所有何用如臣子。從一科一第。取功名爵位。以至極品。而後始有國土哉。秪此一念。妙圓真心。天然尊貴。逈絕聖凡。真是佛頂門上生出。秪恐不是真佛種子。不愁成佛不解說法不獲莊嚴也。且如何是真佛種子。即此一心不亂。真能時時現前。念念相續。自然成就。如是功德莊嚴。又安肯如諸小教漸門。修一功立一行。斷一惑進一品。漸漸積功德歷階梯。而後到極地也。若謂我不曾修六度萬行。何以能成就國土莊嚴。不知一滴之水。投于大海。則收盡百川之味。一心投於圓覺。則統眾德而大備。爍羣昏而獨照。一針中於太極。則範圍天地。而不過。曲成萬物而不遺。所謂銷我憶劫顛倒想。不歷僧祗獲法身。與彈指圓成八萬門。一超直入如來地者。惟此最上一乘妙心。足當此旨。</p>
<p>我此念佛三昧法門。獨取一心之純粹精。如大易之乾卦六爻。上下內外。無非一純粹精。更無生尅制化。及諸變易反覆之雜體。所以謂之純。亦不<span class='corr'>已</span>大明終始時。乘六龍以御天。纔見有潛。見愓躍飛亢。便有六首。不能用九矣。惟不見六龍之有首。則純一統天。乃見天則之不雜也。此念佛三昧法門。獨大易重乾。足以比喻。其餘六子。及八八六十四卦。皆陰陽六錯。破體不純。不可謂時乘六龍以御天。亦惟念佛王三昧法門。可配善財童子純一無雜之心。能入一真法界毗盧藏身之三昧。是故阿彌陀佛。在極樂為無量光。在華嚴。則是法界藏身之王中主。于宗門。則可以配天然尊貴。還鄉盡是兒孫。事祖父從來不出門。而常寂光土清淨法身。亦不必推爺在裏頭也。豈非天上天下。向上全提之妙旨哉。</p>
</div>
<div class='div-other'><a id='mulu52' />
<p class='h3'>念佛要旨</p><p>諸佛。甞覺不迷。如日輪當空。更無迷昧。眾生。甞迷不覺。如色想在夢更無覺明。是故念佛最為直捷。以念念喚醒。自家主人公。則不復迷於根塵識界之生死輪轉也。所謂眼若不睡。諸夢自除。心若不異。萬法一如。此葢念佛一心不亂。如獅子哮吼。象王蹴踏。有何妖狐怪獸。能當其聲勢而不消滅乎。然念佛。貴念念無間。純一不雜。自能作主。不為妄想所遷。則神純臻化。速成三昧矣。</p>
</div>
<div class='div-other'><a id='mulu53' />
<p class='h3'>念佛以全提一心成淨土說</p><p>法界一切含生。元同一個心性。只因一念妄動。遂自各成異途。所以念善則從善。念惡則從惡。念有則墮有。念空則沉空。念妄則逐妄輪迴。念真則歸真常住。是故。眾生因念動處。而向外流轉。諸佛亦因念動處。而向<span class='corr'>己</span>歸還。馳之遠者。愈散而愈迷。返之近者。愈收而愈悟。所以迷者亦有深淺。悟者亦有頓漸。收者亦有權實。求者亦有速遲。種種設化投機。無非即念接引。然百千三昧法門。其最捷最頓。直指全提之法。莫過於自心念自佛。自佛念自心。為因果不二。本始同源之妙也。況人以一心為本。萬法為用。苟能一心自念自佛。則念念頓超自覺聖智。又有何法。不從吾自心之佛而發揮哉。乃至百千方便。互相攻擊。無非欲令眾生。發真歸元。不為妄想之所轉耳。至于說彌陀經。更不分真別妄。較實論權。並無頓漸偏圓之可拘。亦無始終大小之可判。直是全提一心不亂。清淨解脫之法。使彼一切有見無見常見斷見之凡夫小乘邪人外道。一一皆得頓發自心。超越世出世法。而成就不可思議功德也矣。</p>
<p>世人。孰知此經大旨。妙在不立依真起妄。返妄歸真之語。但敘彼佛現在說法。其極樂世界依正報相。有如是樓閣階道水鳥行樹。有如是聲聞緣覺菩薩眾會。皆是如來一心清淨行願之所作也。若有善根之人。發願往生。執持名號。毋論一日七日。但能一心不亂。自然頓斷生死命根。現前感應。道交即時。親見彼佛及諸聖眾。豈非臨終西方境分明在目前。乃吾自心佛性現量所成就之功德莊嚴哉。而六方諸佛。恐此土眾生深信不及。蓋以一向聞佛說法。種種教人觀察修習六度萬行。然後始得到佛境界。如何此會但教一心持名。不假方便。即得成就如是莊嚴。所以出廣長舌。異口同音。稱讚我佛一心持名之法。是眾生難信之法。是諸佛難行之事。汝等眾生。常信一心念佛。是諸佛<span class='corr'>已</span>會成就不可思議功德之所護念者也。</p>
<p>若能深信一心持名。則心心清淨。念念解脫。根根塵塵週徧法界。皆成莊嚴淨土矣。豈非十世古今始終不離於當念。微塵剎海自他。不隔於毫端哉。我佛正以一切眾生病。在多知多見。若更立知見。而破知見。反生知見。而病其知見也。是故但教彼一心持名。不假觀行。自成觀行之功。不假破立。自成破立之因。若於一心不亂之中。復作念而無念。無念而念等解。不亦大失其一心不亂正旨乎。又況以寂照能所。止觀是非之名言分別。反惹起他五濁眾生邪見邪緣。而誤其自心清淨現量之正法乎。</p>
<p>余所謂念佛之法。妙在全提。當人本心自性。不可思議威力。使其念念憤烈。時時逼真。自然超越世間。以獲自在殊勝。豈不與教外別傳。不立文字之旨相參哉或有信此言。是直指之妙。可以普攝三根而歸正覺。何淨土蓮花。乃有九品之次第乎。雖此一心自覺聖智。法門元無等級。其如眾生根性。有大小之別哉。若能了此全提一心之旨。則知千紅萬紫不異春光。萬派千流皆同濕性。至於水漲船高。泥多佛大。又在行力之勤惰。與信願之淺深耳△當知。六道凡夫。必須念此心佛。始得疾了生死。二乘聲聞。必須念此心佛。始得疾越偏空。大乘菩薩。必須念此心佛。始得疾超法界。是故普賢長子。亦必念此心佛。始得圓滿華藏之莊嚴也。嗚呼。如此自念心佛。須深信此不可思議解脫法門。始得轉身一路。身裏出門之生機也。不則正好參研雲棲大師彌陀疏鈔。其中融通藏海。透徹化機。而廣大悉備。無所不極其至矣。</p>
</div></div>
<div class='div-other'><a id='mulu54' />
<p class='h2'>佛日石雨方禪師<span class='note-inline'>(嗣湛然澄禪師)</span></p><p>師云。念佛有多種。有漸。有頓。有頓中漸。有漸中頓。如今人油口念佛。雖然也不知觀相。也不識西方。他後直至善惡業報盡時。這一句油口彌陀。也用得著。若是頓念的人。直下持名。或一日。或七日。念得一心不亂。不獨死後往生。即現身彌陀。全身顯現。更有要識念佛是誰的人。隨念隨扣。扣到無可扣處。忽然撞著。此便是頓中漸念的人。頓中頓者。也不管儞西方東土。也不管儞靜念散心。只要一句念得著。便是好手。所謂若人散亂心。入於塔廟中。一稱南無佛。皆<span class='corr'>已</span>成佛道。雖然古人為甚麼。又道。念佛一聲漱口三日參。</p>
</div>
<div class='div-other'><a id='mulu55' />
<p class='h2'>越州西遁居士祁淨迢<span class='note-inline'>(嗣三宜禪師)</span></p><p>公。字季超。居學校中。有出塵想。尋訪知識。研窮個事多年。既契旨乎言外。遂印心於三宜和尚。惡祖庭秋晚襲其位者。多有解無行。因編宗門崇行錄以勵之。每以淨土一法作末後句。晨夕念佛。求生西方。為淨社。撰緣起云。淨土一門。吾佛宣之於先。諸聖僧修於後。其為度生死寶筏昭昭矣。自法運下衰。狂慧之流起而掃之。方自負。高玄超越。不知<span class='corr'>已</span>入斷常二見。而莫之救也。請試言之。夫掃淨土者。大抵引心淨土淨之說。以為惟心淨土<span class='corr'>已</span>耳。豈更有一土。為吾所往生乎哉。葢以心為谿達空虗之心。而<span class='corr'>已</span>病於斷。以土為心外實有之土。而<span class='corr'>已</span>病于常。不知言心則山河大地。正吾心也。心淨則山河大地。正吾淨心也。此之謂惟心淨土。而心淨土淨也。若如狂慧之徒。則但許有空空之淨心。而不許有即心之淨土。是推土于心之外矣。豈非外道之見乎。掃念佛者。大抵引有念成邪。無念成聖之說。以為一念不生足矣。何更多此一念。以執持名號乎。彼蓋以為頑空灰滅之無。而<span class='corr'>已</span>病於斷。以念為實有自性之念。而<span class='corr'>已</span>病于常。不知妙無。原非斷滅。則妙有即妙無也。諸念。本無自性。則見性即無念也。此所謂聖邪之分。在有無之間也。若如狂慧之說。則<span class='corr'>但</span>知滅念為無念。而不知即念之無念。是撥有於無之外矣。又豈非外道之見乎。茲有憫此二念之徒。慨然語予曰。世誠不乏盲修淨土。不悟惟心土者。然其病猶易治也。惟拾禪宗之餘唾。昧大慈之方便。負莾蕩之狂見。入外道之罥網。病在膏<span class='corr'>肓</span>。治之較難。故療之須亟。吾將合禪淨。融事理。挽頹風。報佛恩。公其為我作緣起。告之眾善。予曰。吾素志也。佛說淨土一門。乃大方便。速脫生死之妙法也。若能信得此念佛者。即是彌陀法界全身。即是無量諸佛法界全身。則彌陀接引願力。即吾人念佛之力。吾人念佛之力。即彌陀接引願力。原無彼此。亦非感應。如大海中漚。東沒西湧。有何間隔。有何程途乎哉。蓋此一念。原具如是不思議神通妙用。惜乎。人人自有。不自知耳。若于知生知死處。不能無疑。急宜深信。此一門將一句彌陀。靠定如一座須彌山相似。八風萬緣。推引不動則念念是彌陀放光。時時是彌陀說法。永明云。萬修萬人去。非欺我也。如或偶然失手。將一座須彌山。一推推倒大地。平沉虗空粉粹。且道。諸佛彌陀。與大眾立在何處笑笑。</p>
<p>居士。又作淨土偈小序云。常見狂慧之流。倚禪宗輕淨土。人謂其不識淨土之旨也。余謂其正不識禪宗之妙。夫既知禪宗。則婬坊酒肆。無非道場。豈七寶莊嚴。獨非道場乎。樵歌牧唱。皆演般若。豈金口宣揚。獨非般若乎。粗言細語。皆第一義。豈執持名號。獨非第一義乎。古大老。即偶有呵斥念佛者。獨不見其呵佛罵祖耶。若見其斥念佛。便謂是掃淨土。則呵佛祖。是亦掃禪宗矣。是皆死於古人言句中者也。故吾謂真悟禪宗之人。必圓禪淨之旨。而不墮偏見。執偏見者。必非悟禪之流也。</p>
<p style="margin-left:1em">一壑子曰。衲僧行履。如空中鳥跡。水面魚踪。有時一口吞盡千佛萬佛。有時千聲萬聲不離這一佛。其機其用。神妙難思。如博山老漢。得蓮池法音。唱無明曲調。和之者。有雪關誾覺浪盛等。以至散木一枝。覆葢天下個個妙樹。嘉猷深明的旨。剎剎見如來。那伽常在定者。而瀛山更有云。持名念佛。以一心不亂為宗。乃一種緊峭簡捷工夫。妙在提頭知尾。就路還家。程途億萬。七日可期。往生一念。相應圓頓。即名成佛。可謂尋龍捉脈。擒賊滅魁。徑中之徑也。靈谷有云。念念攝六根。淨極光通達。念念不空過。能滅諸有苦。念念妙蓮花。因果全一致。念念無生忍。身心如幻化。念念心花開。九品齊見佛。念念無量壽。元不住涅槃。念念法中王。于法常自在。念念我全提。更無如佛者。嗟乎。靈谷之風翻巨浪。瀛山之雪滿長安。殆為學地中人。出一身冷汗。透骨泌心去也。厥功厥德。豈淺鮮者哉。</p>
</div></div>
<div class='div-other'><a id='mulu56' />
<p class='h1'>雲門宗</p>
<div class='div-other'><a id='mulu57' />
<p class='h2'>秀州本覺守一法真禪師<span class='note-inline'>(嗣圓照本禪師)</span></p><p>師。江陰沈氏子。著澄江淨土道場記云　天台鳳師。學智者教傳于澄江人。既順化矣。乃念茲世於諸度門。孰為善巧最徑要者。惟淨土法門。為得其歸。於是資彼樂施。敬嚴像設。建立道場。教人修行念佛三昧。與眾祈嚮。仍屬予以記之。予謂。淨土之說。經論尚矣。諸師訓辨。亦<span class='corr'>已</span>詳矣。報騐間發。不吾欺也。世猶有疑焉者。葢以無明自障。理事不融故。按法華云。若人散亂心。入於塔廟中。一稱南無佛。皆<span class='corr'>已</span>成佛道。況復一心不亂。於此求生。何獨不然哉。且見善不明。用心不一。則彼雖世間萬法。何往而不疑。何修而可至。獨吾佛之說也哉。要之惟當信受而<span class='corr'>已</span>。不應疑其有無也。然則淨土果有耶。曰。不也。果無耶。曰。不也。亦有亦無耶。曰。不也。非有非無耶。曰。不也。是則淨土果烏乎在。離此諸見。即名淨土。即見如來。若聞是說。不驚不怖不畏。當知是人決定得生。而無所生。以非莊嚴而莊嚴也。信心清淨。一念華開。全體現前。眾相具足。是心即佛補處何疑。<span class='corr'>已</span>度生滅。得無量壽。其或於此未能信解。餘方便中九品具在<span class='note-inline'>(云云)</span>。</p>
</div>
<div class='div-other'><a id='mulu58' />
<p class='h2'>越州天衣義懷禪師<span class='note-inline'>(嗣雪竇顯禪師)</span></p><p>師。世業漁。母夢星隕于屋。<span class='corr'>已</span>而娠。兒稚時。坐船尾。得魚輒放去。父呵笞之。不為介意。長遊京師。遂依景德寺薙染。謁金鑾善。不契。復謁葉縣省。又不契。東遊至翠峰。謁明覺。覺問。汝名甚麼。曰。義懷。覺曰。何不名懷。義曰。當時致得。覺曰。誰為汝立名。曰受戒來十年矣。覺曰。汝行脚却費多少草鞋。曰和尚莫謾人好。覺曰我也沒量罪過儞作麼生。師無語。覺打曰。脫空漫語漢出去。尋為水頭。因汲水折擔。忽悟。作投機偈曰。一二三四五六七。萬仞峰頭獨足立。驪龍頷下奪明珠。一言勘破維摩詰。覺聞拊几稱善。</p>
<p>師甞修淨土。勤以勵人。室中問學者云。若言舍穢取淨。厭此欣彼。則是取舍之情。眾生妄想。若言無淨土。則違佛語。修淨土者。當如何修。眾無語。復自答云。生則決定生。去則實不去。又云。譬如雁過長空。影沉寒水。雁絕遺踪之意。水無留影之心。</p>
</div>
<div class='div-other'><a id='mulu59' />
<p class='h2'>東京慧林宗本圓照禪師<span class='note-inline'>(嗣天衣懷禪師)</span></p><p>師。無錫管氏子。謁天衣。衣舉天親從彌勒內宮而下。無著問云。人間四百年。彼天為一晝夜。彌勒于一時中。成就五百億天子。證無生法忍。未審。說甚麼法。天親曰。秪說這個法。如何是這個法。師久而開悟。性喜寢。鼻息齁齁。聞者厭之。白于衣。衣曰。此子。吾家精進幢也。汝輩他日當依賴之。宋神宗最重師。甞召對。師翛然自如。無所加損。出都日。王公貴人送者。車騎相屬。師誨之曰。歲月不可把玩。老病不與人期。惟勤修勿怠。是真相為。聞者莫不感動　出世瑞光。開堂日。集眾擊皷。皷旋于地。圓轉震嚮。眾驚却。有僧出曰。此和尚法雷。震地之祥也。言畢。失僧所在。自是法席日盛。眾恒五百。師平居。密修淨業。雷峰才法師。神遊淨土。見一花殊麗問之。曰。待淨慈本禪師耳。又資福曦公。至慧林禮足施金而去。人詰其故。曰。吾定中見金蓮花。人言以俟本公。有問。師傳直指。何得蓮境標名。答曰。雖在宗門。亦以淨土兼修耳。後臨終。安坐而逝。<span class='corr'>諡</span>圓照大師。</p>
<p style="margin-left:1em">雲棲大師贊曰。蓋兼之義有二。足躡兩船之兼。則誠為不可。圓通不礙之兼。何不可之有。況禪外無淨土。則即土即心。原非二物也。其圓照之謂乎。</p>
</div>
<div class='div-other'><a id='mulu60' />
<p class='h2'>杭州佛日明教契嵩禪師<span class='note-inline'>(嗣洞山聰禪師)</span></p><p>師。藤州鐔津人。姓李。七歲出家。十三得度。明年受具戒。十九遊方。常夜頂戴觀世音菩薩像。而誦其號。必滿十萬乃寢。自是。世間經書章句。不學而能。得法于洞山。作原教論十萬餘言。以抗宗韓排佛之說。讀者畏服。後居永安蘭若。著禪門定祖圖。傳法正宗記。輔教編。以萬言書上進。宋仁宗嘉賞。令編次八藏。賜號明教大師。晚住佛日山中。作懷淨土詩云。</p>

<div class="lg regular"><div class='lg-row'>耽閑戀綠潭　高超弄芳餌　何事卑王侯</div>
<div class='lg-row'>其心越天地　皇皇古皇道　勞生自拘繫</div>
<div class='lg-row'>不如歸去來　乘風拂衣袂</div>
</div>
<div class="lg regular"><div class='lg-row'>金仙白玉京　去去何縹緲　樓臺十二層</div>
<div class='lg-row'>玲瓏汎雲表　銀湟月為波　萬頃即池沼</div>
<div class='lg-row'>芙蕖發異葩　佳音頻伽鳥　頓與人間遙</div>
<div class='lg-row'>所思空杳杳</div>
</div>
<div class="lg regular"><div class='lg-row'>空虗澄遠煙　霽色含秋景　思深每盤桓</div>
<div class='lg-row'>駐目西峰頂　明月初團圞　可照佳人影</div>
<div class='lg-row'>美人來不來　雲霞渺林嶺</div>
</div><p>熙寧五年六月四日。晨興寫偈曰後夜月初明。吾今獨自行。不學大梅老。貪聞鼯鼠聲。至中夜而化。闍維不壞者五。頂耳舌童真。及常所持數珠。頂骨出舍利。紅白晶潔。狀如大菽。</p>
</div>
<div class='div-other'><a id='mulu61' />
<p class='h2'>東京法雲法秀禪師<span class='note-inline'>(嗣天衣懷禪師)</span></p><p>師。見李伯時善畫馬。呵曰。汝士大夫以畫名。矧又畫馬。期人誇妙。妙入馬腹中。亦足懼。伯時遂絕筆。師勸畫觀音贖過。黃魯直。工艶詞。師亦詆呵之。魯直笑曰。又當置我馬腹耶。師曰。汝以艶語。動天下人婬心。不止馬腹。正恐生泥犁耳。黃悚然悔謝。遂信心求道。</p>
<p>示眾云。參學人。難得明心見性。猶須念佛。禮佛以作了事人活計何耶。蓋為了手的人持誦。則業障愈了。滯塞愈空。情識愈乾。心境愈寂。自性彌陀愈明。作用愈大。機輪愈活。說法愈無碍。惟心淨土愈顯。愈廣。愈受用究竟。若到佛果極頭田地也。只因圓滿。得個自性彌陀。惟心淨土。非別有所加也。</p>
</div>
<div class='div-other'><a id='mulu62' />
<p class='h2'>東京法雲善本大通禪師<span class='note-inline'>(嗣慧林圓照本禪師)</span></p><p>師。族董氏。漢仲舒之裔也。大父琪。父溫。皆官于潁。遂為潁人。母禱白衣大士。乃得師。及長博極羣書。清修無仕宦意。與弟善思。往京師地藏院。選經得度習毗尼。東遊至姑蘇。禮圓照於瑞光。照特顧之。于是契旨。經五稔益躋微奧。照令依圓通秀師。又盡其要。元豐間。被旨住法雲。賜號大通。僧問。寶塔元無縫。如何指示人。師曰。烟霞生背面。星月遶簷楹。曰如何是塔中人。師曰。竟日不知清世事。長年占斷白雲鄉。曰向上更有事也無。師曰。太無厭生。問若論此事。譬如兩家著碁。學人上來請師一著。師曰。早見輸了也。僧曰錯。師曰。是。僧曰。進前無路也。師卓拄杖一下曰。爭奈這個何。僧曰。秪如黑白未分時。又作麼生。師曰。且饒一著。問百尺竿頭如何進步。師曰。險。曰便怎麼去。又作麼生。師曰。百雜碎上堂。上不見天下不見地。逼塞虗空。無處迴避。為君明破即不中。且向南山看鼈鼻。擲拄杖下座。後歸杭州象塢。修淨業。定中見阿彌陀佛。示金色身。一旦告門人曰。止有三日在。至期趺坐念佛。西向而化。</p>
</div>
<div class='div-other'><a id='mulu63' />
<p class='h2'>東京慧林懷深慈受禪師<span class='note-inline'>(嗣長蘆信禪師)</span></p><p>師。壽春夏氏子。生而祥光現舍。文殊堅禪師。聞師始生。往訪之。師見堅輒笑。母許出家。十四割愛祝髮。後四年訪道方外。依淨照於嘉禾資聖。照舉良遂見麻谷因緣。問曰。如何是良遂知處。師若洞明。出住資福。履滿戶外。蔣山佛鑑懃禪師。行化至茶退。師引巡寮。到千人街坊。鑑問。既是千人坊為甚麼。秪有一人。師曰。多虗不如少實。鑑曰。恁麼那。師赧然請益。鑑曰。資福知是般事便休。師曰。某實未穩。望和尚不外。鑑舉倩女離魂話。反覆窮之。大豁疑礙。呈偈曰。秪是舊時行履處。等閑舉著便誵訛。夜來一陣狂風起。吹落桃花知幾多。鑑拊几曰。這底豈不是活祖意。未幾住焦山。師謂修行捷徑。無越淨土。建西方道場。苦口勸眾。甞著念佛頌。</p>
</div>
<div class='div-other'><a id='mulu64' />
<p class='h2'>禮部楊傑無為居士<span class='note-inline'>(嗣天衣懷禪師)</span></p><p>居士。字次公。歷參諸名宿。晚從天衣遊。衣每引老龐機語。令參究深造。後奉祠太山。一日雞初鳴。覩日如盤湧。忽大悟。乃別老龐偈曰。男大須婚。女大須嫁。討甚閑工夫。更說無生話。書寄衣。衣稱善。會芙容楷禪師。公曰。與師相別幾年。蓉曰。七年。公曰。學道來。參禪來。蓉曰。不打這皷笛。公曰。恁麼則空遊山水百無所能也。蓉曰。別來未久。善能高鑒。公大笑。甞有云。大凡學道之人。十二時中。甞須照顧。不見南泉道三十年。看一頭水牯牛。若犯人苗稼。擿鼻拽回。如今變成露地白牛。躶躶地。放他不肯去。諸人長須著精采。不可說禪道之時。便有個照帶的道理。洗菜作務之時。不可便無知也。如雞抱卵。若是拋離起去。暖氣不接。不成種子。如今萬境森羅。六根煩動。略失照顧。便致喪身失命。不是小事。公弘闡西方教觀。接引未來。多有法語。垂後。</p>
<p>公。晚年繪彌陀丈六尊像。隨行觀念。將終之日。感佛來迎。端坐而化。辭世偈曰。生亦無可戀。死亦無可捨。太虗空中。之乎者也。或問公何往。公曰生西方去。或難之曰。若生西方。則又錯也。公曰。將錯就錯。西方極樂。</p>
<p style="margin-left:1em">雲棲大師贊曰。讀無為子頌。所謂參禪見性。而復以淨土為歸者也。至于將錯就錯一語。蘊籍不少。嗚呼。安得人間才士。咸就此一錯也。</p>
</div>
<div class='div-other'><a id='mulu65' />
<p class='h2'>文正公范仲淹居士<span class='note-inline'>(嗣法宗道者)</span></p><p>公。字希文。讀書長白山中。一日于寺中。得窖金。覆之不取。及為樞密參知政事。語僧出金修寺。公宿傳舍。獲故經一卷。名十六羅漢因果頌。藏經所未錄也。付諸梓而為序曰。此頌文。一尊者七首。皆悟本成佛之言。予讀之。一頌一悟。方知人世有無邊聖法。大藏遺焉。公守吳日。瑯琊覺禪師謁之。留數日。贈以偈曰。連朝共話釋疑團。豈謂浮生半日閒。直欲與師閒到老。盡收識性入玄關。時有宗道者。見雪竇後。超放自如。後忽自檢居壽春。不出。常口誦彌陀。以掃箒自淨其居。公往見之。問曰。住山多年。有何旨趣。宗曰。山中住。獨掩柴門無別趣。三個柴頭品宇煨。不用援毫文彩露。公曰。如何是西來大意。宗曰。雲開山月露。雨過竹風凉。又問。終日念佛。當過甚麼。宗舉掃箒作舞勢。公豁然領旨。常修淨業。以養聖胎。臨終之日。謂家人曰。吾昨夜夢。池中蓮花皆作金色。即當隨師西去矣。泊然而逝。</p>
</div></div>
<div class='div-other'><a id='mulu66' />
<p class='h1'>法眼宗</p>
<div class='div-other'><a id='mulu67' />
<p class='h2'>永明智覺延壽禪師<span class='note-inline'>(嗣天台韶國師)</span></p><p>師。餘杭王氏子。姿品異常。二嚴具備。禪淨雙修。嘗輯佛祖玄要。為宗鏡錄一百卷。中有四料揀。</p>
<p>一曰。有禪無淨土。十人九蹉路。陰境若現前。瞥爾隨他去。謂單明理性。不願往生。流轉娑婆。則有退墮之患。陰境者。於禪定中。陰魔發現也。如楞嚴所明。於五陰境。起五十種魔事。其人初不覺知魔著。亦言自得無上涅槃。迷惑無知。墮無間獄者。是也。</p>
<p>二曰。無禪有淨土。萬修萬人去。但得見彌陀。何愁不開悟。謂未明理性。但願往生。乘佛力故。速登不退。</p>
<p>三曰。有禪有淨土。猶如戴角虎。現世為人師。來生作佛祖。既深達佛法。故可為人天師。又發願往生。速登不退腰纏十萬貫。騎鶴上揚州。</p>
<p>四曰。無禪無淨土。鉄牀并銅柱。萬劫與千生。沒個人依怙。既不明佛性。又不願往生。永劫沉淪。何由出離。欲超生死速登不退者。于此四種。擇善行之。</p>
<p>師。生平乘大願船。廣度羣品。世皆尊為宗門赤幟。淨土白眉。曾持法華經一萬三千部。著詩偈賦等九十七卷。度弟子一千七百人。授戒約萬餘人。印施彌陀塔四十萬本。勸人禮念。放諸生命。不可勝數。聲被異國。高麗王。遣僧致書。敘門弟子禮。問道于師。受印記者。三十六人。臨終預知時至。晨起焚香告眾。趺坐而逝。茶毗。舍利鱗砌。塔於淨慈山中。後有僧自臨川來。經年遶其塔。人問故。曰。我病入冥。見殿左供一僧像王。勤致禮敬。審詢其人。則曰此杭州永明壽禪師也。凡死者。皆經冥府。此師<span class='corr'>已</span>徑生西方上上品矣。王重其德。故禮敬耳。閱世七十有二。坐四十二夏　師。昔著神棲安養賦云。</p>
<p>彌陀寶剎。安養嘉名。處報土而極樂。於十方而最清。二八觀門。修定意而冥往。四十大願。運散心而化生。爾乃畢世受持。一生歸命。仙人乘雲而聽法。空界作唄而讚詠。紫金臺上身登。而本願非虗。白玉毫中神化。而一心自慶。詳夫廣長舌讚。十剎同宣。但標心而盡契。非率意而虗傳。地軸迴轉。天花散前。一念花開。見佛而皆登妙果。千重光照。證法而盡廁先賢。考古推今。往生非一。運來而天樂盈空。時至而異香滿室。一真境內現相。而雖仗佛威。七寶池中覩境。而皆從心出。故知聖旨難量。感應猶長。變凡成聖而頃刻。即迷為悟而昭彰。探出秘書。真是長生之術。指歸淨剎。永居不死之鄉。更有出世高人。處塵大士。焚身然臂以發行。掛胃捧心而立軌。仙樂來迎而弗從。天童請命而不喜。或火烈山頂。光明境裏。絕聞惡趣之名。永拋胎獄之鄙。眼開舌固而立騐。牛觸雞鵮而忽止。處鉄城而拒王勑。須徇丹心。坐蓮臺而賴佛恩。難拋至理。其或誹謗三寶。破壞律儀。逼風刀解體之際。當業鏡照形之時。忽遇知識現不思議。劒林變七重之行樹。火車化八德之蓮池。地獄消沉。湛爾而怖心全息。天花飛引。俄然而化佛迎之。慧眼明心。香爐墮手。應讖而蓮花不萎。得記而寶林非久。奇哉。佛力難思。古今未有。</p>
<p style="margin-left:1em">問。經云。觀身實相。觀佛亦然。一念不生。天真頓朗。何得唱他佛號。廣誦餘經。高下輪迴。前後生滅。既妨禪定。但徇音聲。水動珠昏。寧當冥合。</p>
<p>答。夫聲為眾義之府。言皆解脫之門。一切趣聲。聲為法界。經云。一一諸法中。皆含一切法。故知一言音中。包羅無外。十界具足。三諦理圓。何得非此重彼。離相求真。不窮動靜之源。遂致語默之失。故經云。一念初起。無有初相。是真護念。未必息念消聲。方冥實相。是以莊嚴門內。萬行無虧。真如海中。一毫不捨。且如課念尊號。教有明文。唱一聲而罪滅塵沙。具十念而形棲淨土。拯危㧞難。殄障消冤。非但一期暫㧞苦津。託此因緣。終投覺海。故文殊般若經云。眾生愚鈍。觀不能解。但令念聲相續。自得往生佛國。智論云。譬如有人初生墮地。即如日行千里。足一千年。滿中七寶。以用施佛。不如有人於後惡世。稱一佛聲。其福過彼。增一阿含經云。若有眾生。善心相續。稱佛名號。如一[愨-心+牛]牛乳頃。所得功德。過不可思議。無能量者。華嚴經云。住自在心念佛門。知隨自心所有欲樂。一切諸佛現其像。故寶王論云。浴大海者。<span class='corr'>已</span>用於百川。念佛名者。必成於三昧。亦猶清珠下於濁水。濁水不得不清。念佛投於亂心。亂心不得不佛。既契之後。心佛雙亡。雙亡定也。雙照慧也。定慧既均。亦何心而不佛。何佛而不心。心佛既然。則萬境萬緣。無非三昧也。誰復患之。於起心動念。高聲稱佛哉。故業報差別經云。高聲念佛誦經。有十種功德。一能排睡眠。二天魔驚怖。三聲遍十方。四三塗息苦。五外聲不入。六令心不散。七勇猛精進。八諸佛歡喜。九三昧現前。十生於淨土。羣疑論云。問。名字性空。不能詮說諸法。教人專稱佛號。何異說食充饑乎。答。若言名字無用。不能詮諸法體。亦應喚火水來。是知。筌蹄不空。魚兔斯得。故使梵王啟請轉正法輪。大聖應機。弘宣妙旨。人天凡聖。咸稟正言。五道四生。並遵遺訓。聽聞讀誦。利益弘深。稱念佛名。往生淨土。亦不得唯言名字虗假。不有詮說者乎。</p>
<p style="margin-left:1em">問。行道念佛與坐念。功德如何。并禮拜有功德耶。</p>
<p>答。譬如逆水張帆。猶云得往。更若張帆順水。速疾可知。坐念一聲。尚乃八十億劫罪消。行念功德。豈知其量。若禮拜。則屈伏無明。深投覺地。致敬之極。如樹倒山崩。業報差別經云。禮佛一拜。從其膝下。至金剛際。一塵一轉輪王位。獲十種功德。一者得妙色身。二出言人信。三處眾無畏。四諸佛護念。五具大威儀。六眾人親附。七諸天愛敬。八具大福報。九命終往生。十速證涅槃。達自心虗通無閡。隨心現量。禮於一佛。即禮一切佛。禮一切佛。即是禮一佛。以佛法身體用融通故。禮一拜。徧通法界。如是香華種種供養。例同於此。六道四生。同作佛想。文殊云。心不生滅故。敬禮無所觀。內行平等。外順修敬。內外冥合。名平等禮。略引祖教。理事分明。不可滅佛意而毀金文。據偏見而傷圓旨。</p>
<p style="margin-left:1em">問。唯心淨土。周徧十方。何得託質蓮臺。寄形安養。而興取捨之念。豈達無生之門。欣厭情生。何成平等。</p>
<p>答。唯心佛土者。了心方生。如來不思議境界經云。三世一切諸佛。皆無所有。唯依自心。菩薩若能了知諸佛。及一切法。皆唯心量。得隨順忍。或入初地捨身。速生極樂淨佛土中。故知識心方生唯心淨土。著境秪墮所緣境中。既明因果無差。乃知心外無法。又平等之門。無生之旨。雖即仰教生信。其奈力量未充。觀淺心浮。境強習重。須生佛國。以仗勝緣。忍力易成。速行菩薩道。起信論云。眾生初學是法。欲求正信。其心怯弱。以住於此婆婆世界。自畏不能常值諸佛。親承供養。懼謂信心難可成就。意欲退者。當知。如來有勝方便。攝護信心。謂以專意念佛因緣。隨願得生他方佛土。常見於佛。永離惡道。如修多羅說。若人專念阿彌陀佛。所修善根。迴向願生彼國。即得往生。常見佛故。終無有退。若觀彼佛真如法身。常勤修習。畢竟得生。住正定故。往生論云。遊戲地獄門者。生彼國土。得無生忍<span class='corr'>已</span>。還入生死國。教化地獄。救苦眾生。以此因緣。求生淨土。</p>
<p style="margin-left:1em">問。一生習惡積累因深。如何臨終十念頓遣。</p>
<p>答。是心雖時頃少。而心力猛利。如火如毒。雖少能作大事。是垂死時。心決定勇徤。故勝百歲行力。是後心名為大心。及諸根事急故。如人入陣不惜身命。名為徤。故知善惡無定。因緣體空。跡有昇沉。事分優劣。真金一兩。勝百兩之疊華。爝火微光。爇萬仞之[卄/積]草。</p>
<p>師又云。深嗟。末世誑說一禪。只學虗頭。全無實解。步步行有。口口談空。自不責業力所牽。更教人撥無因果。便說飲酒食肉。不礙菩提。行盜行婬。無妨般若。生遭王法。死陷阿鼻。受得地獄。業消又入畜生餓鬼。百千萬劫。無解脫期。除非一念回光。立即翻邪為正。若不自懺自悔。自度自修。諸佛出來。也無救儞處。<span class='note-inline'>(須如垂死時。心決定勇猛。而後可)</span>。</p>
<p style="margin-left:1em">問。<span class='corr'>但</span>見性悟道。便超生死。何用繫念彼佛。求生他方。</p>
<p>答。真修行人。應自審察。如人飲水。冷煖自知。今存龜鑑。以破多惑。諸仁者。當觀自<span class='corr'>己</span>行解。見性悟道。受如來記。紹祖師位。能如馬鳴龍樹否。得無礙辯才。證法華三昧。能如天台智者否。宗說皆通。行解兼修。能如忠國師否。此諸大士。皆明垂言教。深勸往生。葢是自利利他。豈肯悞人自悞。況大雄讚嘆。金口丁寧。希從昔賢。恭稟佛勅。定不謬悟也。仍往生傳所載。古今高士事迹。顯著非一。宜勤觀覽。以自照知。又當自度。臨命終時。生死去住。定得自在否。自無始來。惡業重障。定不現前。此一報身。定脫輪迴否。三塗惡道異類中行。出沒自由。定無苦惱否。天上人間。十方世界。隨意寄託。定無滯礙否。若也了了自信得及。何善如之。若其未也。莫以一時貢高。却致永劫沉淪。自失善利。將復尤誰。嗚呼哀哉。何嗟及矣。</p>
<p style="margin-left:1em">問。心外無佛。見佛是心。云何教中。說有化佛來迎。生諸淨土。</p>
<p>答。法身真佛。本無生滅。從真起化。接引迷根。以化即真。真應一際。即不來不去。隨應物心。又化體即真。說無來去。從真流化。現有往還。即不來相而來。不見相而見也。不來而來。似水月之頓呈。不見而見。猶行雲之忽現。</p>
<p style="margin-left:1em">問。如上所說。真體即湛然不動。相即不來而來。正是心外有他佛來迎。云何證自心是佛。</p>
<p>答。此乃是本願功德力故。令彼有緣眾生。專心想念。能令自心見佛來迎。不是諸佛實遣化身而來迎接。但是有緣。時機正合。能令自心見佛來迎。則佛身湛然常寂。無去無來。眾生識心。託佛本願力。一念變化。有去有來。如鏡面像。似夢施為。鏡中之形。非內非外。夢中之事。不有不無。但是心生。非關佛化。</p>
<p style="margin-left:1em">問。心外無法。佛不去來。何有見佛及來迎之事。</p>
<p>答。唯心念佛。以唯心觀。徧該萬法。既了境唯心了心即佛。故隨所念。無非佛矣。般舟三昧經云。如人夢見七寶。親屬歡喜。覺<span class='corr'>已</span>追念。不知在何處。如是念佛。此喻唯心所作。即有而空。故無來去。又如幻非實。則心佛兩亡。而不無幻相。則不壞心佛。空有無閡。即無去來。不妨普見。見即無見。常契中道。是以佛實不來。心亦不去。感應道交。唯心自見。遮那佛土。匪局東西。若正解了然。習累俱殄。理量雙備。親證無生。既歷聖階。位居不退。即不厭生死苦。六道化羣生。如信心初具。忍力未圓。欲拯沉淪。實難俱濟。無船救溺。翅弱高飛。臥沉痾而欲離良醫。處襁褓而擬拋慈母。久遭沉墜。必死無疑。但得陷<span class='corr'>己</span>之虞。未有利他之分。又按諸經云。生安養者。緣強地勝。蓮華化生。頓生如來之家。盡受菩提之記。觸耳常聞大乘之法。差肩皆鄰補處之人念念虗玄。心心靜慮。煩惱燄滅。愛欲泉枯。尚無惡趣之名。豈有輪迴之事　如上略述法利無邊。聖境非虗。直談匪謬。何乃愛河浪底。沉溺無憂。火宅燄中。焚燒不懼。密織癡網。淺智之刃莫能揮。深種疑根。汎信之力焉能㧞。遂即甘心伏意。幸禍樂災。却非清淨之邦。顧戀恐畏之世。燋蛾爛繭。自處餘殃。籠鳥鼎魚。翻稱快樂。故知佛力不如業力。邪因難趣正因。且未脫業身。終縈三障。既不愛蓮臺化質。應須胎藏稟形。若受肉身。全身是苦。既沉三界。寧免輪迴。今於八苦之中。略標生死二苦。一生苦者。攬精血為體。處生熟藏中。四十二變。而成幻質。上壓穢食。下薰臭坑。飲冷若冰河。吞熱如爐炭。宛轉迷悶。不可具言。及至生時。眾苦無量。觸手墮地。如活剝牛皮。逼窄艱難。似生脫龜殻。銜冤抱恨。擬害母身。纔觸熱風。苦緣頓忘。嬰孩癡騃。水火橫亡。脫得成人。有營身種。業田既熟。愛水頻滋。無明發生。苦芽增長。膠粘七識。籠罩九居。如旋火論。循環莫<span class='corr'>已</span>。二死苦者。風刀解身。火大燒體。聲虗內顫。魄悸魂驚。極苦併生。惡業頓現。千愁鬱悒。萬怖慞惶。乃至命謝氣終。寂然孤逝。幽塗黯黯。冥路茫茫。與昔冤讐。皎然相對。號天扣地。求脫無門。隨業淺深。而歷諸趣。或倒生地獄。或陰受鬼形。忍饑渴而長劫號咷。受罪苦而徧身燋爛。未脫二十五有。善惡之業靡亡。追身受報。未曾遺失。生死海濶。業道難窮。聲聞尚昧出胎。菩薩猶昏隔陰。況具縛生死底下凡夫。寧不被生苦所羈。死魔所繫。祇由不信佛經。後世為人。更深困劇。不能得生千佛國土。是故我說無量壽佛國土。易往易取。淨土一門。可通入路。當知自行難圓。他力易就。如劣士附輪王之勢。飛遊四天。凡質假仙藥之功。昇騰三島。實為易行之道。疾得相應。慈旨叮寧。須銘飢骨。</p>
<p style="margin-left:1em">問。六念法門。十種觀相。雖稱助道。徇想緣塵。瞥起乖真。何如淨念。</p>
<p>答。無念一法。眾行之宗。微細俱亡。惟佛能淨。故經云。三賢十聖住果報。惟佛一人居淨土。況居凡地。又在初心。若無助道之門。正道無由獨顯。且六念之法。能消魔幻。增進功德。扶筞善根。十觀之門。善離貪著。潛清濁念。密契真源。皆入道之要津。盡修禪之妙軌。似杖有扶危之力。如船獲到岸之功。力備功終。船杖俱捨。</p>
<p style="margin-left:1em">問。龐居士云。事上說佛國。此去十萬里。大海渺無邊。動即黑風起。往者雖千萬。達者無一二。忽遇本來人。不在因緣裏。如何通會。而證往生。</p>
<p>答。若提宗考本。尚不說有佛有土。豈言達之不達乎。所以天真自具。不涉因緣。匪動絲毫。常冥真體。若約事論。故非一等。九品往生。上下俱達。或遊化國。見佛應身。或生報土。覩佛真體。或一夕而便登上地。或經劫而方證小乘。或利根鈍根。或定意散意。或悟遲速。根機不同。或華開早晚。時限有異。今古具載。凡聖俱生。行相昭然。明證目驗。故釋迦世尊。親記文殊。當生阿彌陀佛土。位登初地。大經云。彌勒菩薩問佛。未知此界有幾許不退菩薩。得生彼國。佛言。此娑婆世界。有六十七億不退菩薩。皆得往生。香臺寶樹。易到無人。火車相見。一念改悔者。尚乃往生。況戒定慧薰修行道力。終不唐捐。佛梵音聲。終不誑人。稱讚淨土經云。十方恒河沙諸佛。出廣長舌相。徧覆大千。證得往生。豈虗搆哉。</p>
<p style="margin-left:1em">問。觀經明十六觀門。皆是攝心修定。觀佛相好。諦了圓明。方階淨域。如何散心而能化往。</p>
<p>答。九品經文。自有昇降。上下該攝。不出二心。一定心。如修定習觀。上品往生。二專心。<span class='corr'>但</span>念名號。眾善資熏。回向發願。得成末品。仍須一生歸命。盡報精修。坐臥之間。常面西向。當行道禮敬之際。念佛發願之時。懇苦翹誠。無諸異念。如就刑戮。若在狴牢。怨賊所追。水火所逼。一心求救。願脫苦輪。速證無生。廣度含識。紹隆三寶。誓報四恩。如斯志誠。必不虗棄。如或言行不稱。信力輕微。無念念相續之心。有數數間斷之意。恃此懈怠。臨終望生。但為業障所遮。恐難值其善友。風火逼迫。正念不成。何以故。如今有因。臨終是果。應預因實果則不虗。聲和則響順。形直則影端故也。如要臨終十念成就。但預辦津梁。合集功德回向。此時念念不虧。即無慮矣。夫善惡二輪。苦樂二報。皆三業所造。四緣所生。六因所成。五果所攝。若一念心瞋恚邪淫。即地獄業。慳貪不施。即餓鬼業。愚癡闇蔽。即畜生業。我慢貢高。即修羅業。堅持五戒。即人業。精修十善。即天業。證悟人空。即聲聞業。知緣性離。即緣覺業。六度齊修。即菩薩業。真慈平等。即佛業。若心淨。即香臺寶樹。淨剎化生。心垢。則丘陵坑坎。穢土稟質。皆是等倫之果。能感增上之緣。是以離自心源。更無別體。華嚴經云。譬如心王寶。隨心見眾色。眾生心淨故。得見清淨剎。大集經云。欲淨汝界。但淨汝心。故知。一切歸心。萬法由我。欲得淨果。但行淨因。如水性趨下。火性騰上。勢數如是。何足疑焉。</p>
<p style="margin-left:1em">雲棲老人贊曰。永明。佩西來直指心印。而刻意淨土。自利利他。廣大行願。光昭於萬世。其下生之慈氏歟。其再生之善導歟。</p>
</div></div>
<div class='div-other'><a id='mulu68' />
<p class='h1'>溈仰宗</p>
<div class='div-other'><a id='mulu69' />
<p class='h2'>杭州無著文喜禪師<span class='note-inline'>(嗣仰山寂禪師)</span></p><p>師。嘉禾語溪人。姓朱氏。生而有異志。七歲出家。常習律聽教。後謁大慈山性空禪師。空曰。子何不徧參乎。師直往五臺山華嚴寺。至金剛窟禮謁。遇一老翁牽牛而行。邀師入寺。翁呼均提。有童子應聲出迎。翁縱牛。引師陞堂。堂宇皆耀金色。翁踞床。指繡墩命坐。翁曰。近自何來。師曰。南方。翁曰。南方佛法如何住持。師曰。末法比丘。少奉戒律。翁曰。多少眾。師曰。或三百。或五百。師却問。此間佛法如何住持。翁曰。龍蛇混雜。凡聖同居。師曰。多少眾。翁曰。前三三。後三三。翁呼童子。致茶并進酥酪。師食之。覺心意開爽。翁拈起玻璃盞。問曰。南方還有這個否。師曰。無。翁曰。尋常將甚麼喫茶。師無對。師覩日色稍晚。遂問翁。擬投一宿。得否。翁曰。汝有執心在。不得宿。師曰。某甲無執心。翁曰。汝曾受戒否。師曰。受戒久矣。翁曰。汝若無執心。何用受戒。師辭退。翁令童子相送。師問童子前三三後三三是多少。童召大德。師應諾。童曰。是多少。師復問曰。此為何處。童曰。此金剛窟般若寺也。師悽然悟彼翁者即文殊也。不可再見。即稽首童子。願乞一言為別。童說偈曰。面上無嗔供養具。口裏無嗔吐妙香。心裏無嗔是珍寶。無垢無染是真常。言訖。均提與寺俱隱。但見五色雲中。文殊乘金毛師子往來。忽有白雲。自東方來。覆之不見。師因駐錫五臺。後參仰山。頓了心契。令充典座。文殊甞現於粥鑊上。師以攪粥篦便打曰。文殊自文殊。文喜自文喜。殊乃說偈曰。苦瓠連根苦。甜瓜徹蔕甜。修行三大劫。却被老僧嫌。一日有異僧。來求齋食。師減<span class='corr'>己</span>分饋之。仰山預知。問曰。適來果位人至。汝給食否。師曰。輟<span class='corr'>已</span>回施。師曰。汝大利益。</p>
<p>師。閱經論。慕文殊發願偈云。願我命終時。滅除諸障礙。願見阿彌陀。往生安樂剎。矢心淨土。每示人云。參禪乃悟明心地。吾之心地既明。即明佛之心。是先得彌陀之心也。便當修諸行門。求生淨土。備其莊嚴。全其受用。謂之得後智。方成一尊古佛。蓋真理即悟而頓圓。妄情息之而漸盡。頓圓如初生孩子。一日而肢體<span class='corr'>已</span>全。漸修如長養成人。多年而志氣方立。所以目前能橫說竪說。棒喝圓相。機辯自在者。或遇逆順境界。不知不覺。對境生心。故習難忘。未免滲漏。如云予四十年用心。尚有走作處。此古人誠諦之語。而不自欺欺人者也。高處正在于此。欲違生死之惡緣。須認菩提之捷徑。耑心念佛。為前途要津。乃末後之關鍵也。因此略明其義。有二。</p>
<p>一稱名念。如觀佛三昧經云。文殊白佛言。我念過去世。常生淨土。得百千億念佛三昧門。又文殊說般若經云。欲入一行三昧。應處空閑。捨諸亂意。不取相貌。繫念一佛。專稱名字。隨佛方所。端身正向。能于一佛。念念相續。即是念中。能見過去現在諸佛。何以故。念一佛功德。與念無量佛功德無二。皆成一如。成最正覺。如是盡知恒沙諸佛法界。無差別相。于念念中。觀眉間白毫之相。右旋婉轉。猶如秋月。內外通明。如白琉璃筒。亦如暗中明星。觀成不成。皆滅九十億那由他恒河沙微塵數劫生死重罪。常蒙攝授也。而況句句分明。心心返照者乎。二實相念。文殊菩薩云。不生不滅。不去不來。非名非相。是名為佛。如自觀身實相。觀佛亦然等。思惟諸佛平等法身。一切善根中。其業最勝。一切諸佛身。惟是一法身。念一佛時。即念一切佛。無一土不淨矣。</p>
<p>師曰。衲子家。具大根器。獲大徹悟。而復求生淨土。為圓普賢萬行。祈早成佛果者也。教中云。先悟毗盧法界。後入普賢行門。如善財參文殊。殊作象王迴顧。而善財言下頓徹。末後見普賢。為說十大願王。導歸極樂。圓滿萬行者。此一大榜樣也。是以悟達之士。尚須念佛求生安養。生安養者。得不退地。即證諸大三昧。發種種神通。現無量身。持無量香花。往無量世界。供養無量諸佛。嘆贊無量諸佛。向無量諸佛前禮敬。懺悔一切罪障。隨喜一切功德。請轉一切法輪。勸一切諸佛。久住世間。常隨一切諸佛。學甚深法。恒順一切眾生。皆獲饒益。所作功德。普皆迴向。如是等普賢行門。悉得圓滿。即造道場。降伏魔軍。為大法王。隨類度生。似善財童子。分身無數百俱胝。智慧廣大徧十方。普利一切眾生界也。何如。</p>
<p>師。將順寂。告眾趺坐而化。白光照室。竹木同色。塔于靈隱山之西塢。後遭寇發師塔。肉身不壞。爪髮俱長。錢武肅王異之。重加封<span class='corr'>瘞</span>。</p>
</div></div>
<div class='div-other'><a id='mulu70' />
<p class='h1'>古尊宿</p>
<div class='div-other'><a id='mulu71' />
<p class='h2'>小傅白居易香山居士</p><p>公。字樂天。久參佛光。得心法兼稟寶戒。牧杭州。訪鳥巢和尚。乃問。禪師坐處甚危險。師曰。老僧有甚危險。侍郎險尤甚。曰。弟子。位鎮江山。何險之有。師曰。薪火相交。識性不停。得非險乎。又問。如何是佛法大意。師曰。諸惡莫作。眾善奉行。曰。三歲孩兒。也解恁麼道。師曰。三歲孩兒雖道得。八十老人行不得。公遂作禮而去。凡守任處。多訪祖道。凡為文。動關教化。無不贊美佛乘。命工繪西方淨土景。頂禮發願。以偈贊曰。極樂世界清淨土。無諸惡道及眾苦。願如我身老病者。同生無量壽佛所。</p>
<p>公。在東林寺。臨水坐。有詩云。昔為東掖垣中客。今作西方社裏人。手把楊枝臨水坐。閑思往事似前身。</p>
</div>
<div class='div-other'><a id='mulu72' />
<p class='h2'>潞公文彥博居士</p><p>公。字寬夫。及第守洛陽。甞致齋往龍安寺。瞻禮聖像。忽見像壞墮地。略不加敬。但瞻視而出。傍有僧曰。何不作禮。公曰。像既壞。吾將何禮。僧曰。先德道。譬如官路土。人掘以為像。智者知路土。凡人謂像生。後時官欲行。還將像填路。像本不生滅。路亦無新故。公聞之有省。由是慕道。甚力念佛。期生淨土。晨香夜坐。每發願曰。願我甞精進。勤修一切善。願成了心宗。廣度諸含識。每見一切人。勸令念佛。誓結十萬人。緣同生淨土。如如居士。有頌贊曰。知公膽氣大如天。願結西方十萬緣。不為一身求活計。大家齊上渡頭船。公臨終。安然念佛而化。</p>
</div>
<div class='div-other'><a id='mulu73' />
<p class='h2'>侍郎王古居士</p><p>公。字敏仲。東都人。稟性仁慈。大弘佛教。祖父七世。戒殺放生。尊宿叢林淵藪。甞過謁論道。參黃龍翠巗晦堂楊岐輩。深契宗旨。又慕淨土法門之勝。作直指淨土決疑集三卷。又纂集諸經論。備陳往生淨土要門。精勤念佛。數珠未甞去手。有僧神遊淨土。見侍郎與葛繁大夫同在焉。公有云。彌陀心內眾生。新新攝化。眾生心中淨土。念念往生。托質蓮胎。不離當處。神超多剎。豈出身心。念本性之無量光。本來無念。生唯心之安養國。真實無生。自廬山諸賢之後。繼此道以助揚者。惟公與楊次公著名。皆生安養。</p>
</div>
<div class='div-other'><a id='mulu74' />
<p class='h2'>國學王日休龍舒居士</p><p>公。字虗中。為國學進士。作六經訓傳數十萬言。一旦捐之曰。是皆業習。非究竟法。吾其為西方歸乎。參黃龍徑山。有契。甞修淨業。年六十。布衣蔬茹重趼千里。以之誨人。閒居持戒甚嚴。坐必宴寂。臥必冠帶。面目奕奕有光。曰課千拜。夜分乃寢。作淨土文勸世。將卒三日前。徧別親識。有不復相見之語。至期。讀書罷。如常禮念。忽厲聲稱阿彌陀佛。唱言佛來迎我。屹然立化。如植木矣。邦人有夢二青衣引公西行者。自是家家供事云。</p>
<p>居士曰。真性如鏡。一切有生者如影。是真性中。所現之影也。影有去來。而鏡常自若。眾生有生滅。而真性如如。生滅既除。真性乃現。所謂野色更無山隔斷。天光直與水相連。</p>
<p>居士曰。孟子。謂夫仁者亦在乎熟之而<span class='corr'>已</span>矣。故君子無終日之間違仁。造次必于是。顛沛必于是。能爾也。則無所往而不為仁矣。修淨土者亦然。凡起居飲食。語默動靜。皆不忘淨土。則此身雖居五濁。而其心<span class='corr'>已</span>在淨土矣。樝菴云。落日之形似鼓懸。跏趺端坐面西邊。身雖未到華池上。先送心歸極樂天。正此之謂也。</p>
</div>
<div class='div-other'><a id='mulu75' />
<p class='h2'>侍制了翁陳瓘居士</p><p>公。字瑩中。南劒人。少登上第。居官鯁直。後<span class='corr'>諡</span>忠肅。常謫守台州。叩天台宗旨。甚契。及謁靈源清公。執聞見以求解會。清曰。執解為宗。何日偶諧。公乃開悟。寄師偈曰。書堂兀兀萬幾休。日暖風柔草木幽。誰識二千年底事。如今只在眼睛頭。公撰四明延慶淨土記。備陳西方因果念佛三昧。常與人談惟心淨土。略云。釋迦文方便至深。阿彌陀說法無間。解脫長者。不往安樂土。普賢大士。親覩無量光。向實際之中。要在不往而往。于方便之內。何妨去<span class='corr'>已</span>還來。機熟感深。足須成辦。</p>
</div>
<div class='div-other'><a id='mulu76' />
<p class='h2'>丞相錢象祖止菴居士</p><p>居士。字公相。錢塘人。問道於保寧全禪師。又參護國此菴元禪師。師曰。欲究此事。須得心法兩忘乃可。法執未忘。契理亦非悟也。公曰。纔涉唇吻。便落意思如何。師曰。本自無瘡。勿傷之也。公渙然有得。自左丞相歸。日修淨業。一旦示微疾。書偈曰。菡萏香從佛國來。琉璃地上絕纖埃。我心清淨超于彼。今日遙知一朵開。後三日。僧有問疾者。公曰。我不貪生。不怖死。不生天。不為人。惟求生淨土耳。言訖。跏趺而逝。後有人夢空中云。錢丞相<span class='corr'>已</span>生西方蓮宮。為慈濟菩薩。</p>
</div>
<div class='div-other'><a id='mulu77' />
<p class='h2'>司諫江公望居士</p><p>公。字民表。釣臺人。智識高朗。蔬食清修。為諫官。直言無諱。名著一時。酷嗜宗門。參善知識有會處。晚年專修淨業。且石刻所著念佛方便文。以醒世。甞書於家塾云。利根之人。念念不生。心心無所。六根杳寂。諸識銷落。法法全真。門門絕待。瞥爾遂成真如實觀。初機後學。一心攝念。如來即使營辦家事。種種作務。亦自不相妨礙。若能都攝六根。淨念相繼。不過旬日。便成三昧。是故上根大器。一念直超。平展之流。善觀方便。</p>
<p>公有子。早亡。託夢云。大人修道。功業<span class='corr'>已</span>成。冥府有金字額。題云　嚴州江公望。身居言責。志慕苦空。躬事焚修。心無愛染。動靜不違佛法。語默時契宗風。名脫閻浮。身歸淨土。後知廣德軍。一旦無疾面西。端坐而化。</p>
<p style="margin-left:1em">一壑子曰。蓋舉緣即用而忘機得體。混融境致而暗合機輪。如月落潭無影。雲生山有衣者。溈仰家風也。若夫法眼門庭。箭鋒相拄。句意合機。重重華藏交參。一一網珠圓瑩。以至風柯月渚。顯露真心。烟靄雲林。宣明妙法。故永明壽禪師。出宗鏡錄。合禪淨為一家。而無著喜禪師。慕五臺風。示念佛有二義。更若古尊宿白香山錢止菴等。莫不了了于個中。復爾慇慇乎淨土。是知。參禪向千蹊萬徑裏。得一條直路。到家甚便矣。然到家之後。貧從自寠。富從自鉅。苟無制馭折衷之法。則無明習氣。淘汰不淨。情根識蒂。黏帶不清。殊乏精扃嚴鍵。遠到深蟠。所以貴念這一句佛。聲聲喚醒主人翁。直欲情念乾枯。心境俱寂。方是個露地白牛。古德云。見道方修道。正此意也。況乎念佛為甚深法門。念得心垢脫去一分。則智光顯現一分。便見一佛出世。脫去無量心垢。顯現無量智光。照見無量諸佛。於是念無窮盡。證法亦無窮盡。皆由佛為總持一切法故耳。有志之士。切勿儱侗。將趙州一轉語。作休免牌。可憐他錯認趙州作用。未曾覻著古人同一鼻孔出氣者在。</p>
</div></div>
<div class='div-other'><a id='mulu78' />
<p class='h1'>古今尊宿</p>
<div class='div-other'><a id='mulu79' />
<p class='h2'>廬山東林慧遠圓悟大師<span class='note-inline'>(蓮宗始祖)</span></p><p>師。雁門人。性賈氏。博綜六經。尤善莊老。聞道安法師講般若經。豁然大悟。遂與弟慧持。投簪落髮。常以大法為<span class='corr'>己</span>任。安嘆曰。使道流中國者。其在遠乎。師至潯陽。愛廬山閒曠。可以息心。舉杖叩地曰。有泉當住。忽泉湧出。感山神現夢。一夕雷雨。材木自至。太守驚異。奏立東林寺。名其殿曰神運。師聞陶九州得文殊瑞像。溺於江者多年。遂至江濵虔禱。像果浮出。迎供殿中。每謂入道要門。惟念佛為最。與高僧鉅儒百四十人結蓮社。以修淨業。六時禮誦西方三聖。三十年迹不入俗。送客以溪為界。若越界即有虎鳴。因號虎溪。師克勤淨土。入定於般若臺一十八日。見蓮池會上佛菩薩等。水流光明。演說妙法。佛言。汝七日後。當生我國。出定謂門人曰。吾始居此。三覩聖相。今復再見。往生淨土決矣。至期。端坐入寂。太守與諸弟子。奉全身葬于西嶺。諡正覺大師凝寂之塔。師著念佛三昧詩序云。念佛三昧者何。思專想寂之謂也。思專則志一不撓。想寂則氣虗神朗。氣虗則智恬其照。神朗則無幽不徹。斯二者。乃是自然之玄符。會一而致用也。是故靖恭閒宇。而感物通靈。御心惟正。動而入微。此假修以凝神。積習以移性。猶或若茲。況夫尸居坐忘。冥懷至極。智落宇宙。而闇蹈大方者哉。請言其始。菩薩初登道位。甫窺玄門。體寂無為。而無弗為。及其神變也。則令修短革常度。巨細互相違。三光迴景。以移照天地。卷而入懷矣。又諸三昧。其名甚眾。功高易進。念佛為先。何者。窮玄極寂尊號。如來神體合變。應不以方。故令入斯定者。昧然忘知。即所緣以成鑒。鑒明則內照交暎。而萬象生焉。非耳目之所暨。而聞見行焉。于是。覩夫淵凝虗鏡之體。則悟靈相湛一。清明自然。察夫玄音之叩心聽。則塵累每消。滯情融朗。非天下之至妙。孰能與於此哉。以茲而觀。一覿之感。乃發久習之深覆。豁昏俗之重迷。若以匹夫眾定之所緣故。不得語其優劣。居可知也。是以奉誠諸賢。咸思一揆之契。感寸陰之頹影。懼來儲之未積。于是。洗心法堂。整襟清向。夜分忘寢。夙宵惟勤。庶夫貞詣之功。以通三乘之志。臨津濟物。與九流而同往。仰援超步㧞茆之興。俯引弱進垂䇿其後。以此覽眾篇之揮翰。豈徒文詠而<span class='corr'>已</span>哉。</p>
</div>
<div class='div-other'><a id='mulu80' />
<p class='h2'>南岳慧思禪師</p><p>師。武津人。姓李氏。頂有肉髻。一夕夢梵僧勸出家。即辭親入道。及受具戒。習坐禪。日一食。聞北齊慧文禪師。道法大行。乃往事之。授以心觀之訣。三七日<span class='corr'>已</span>。放身倚壁。豁然大悟。獲宿智通。得法華三昧。偈曰。頓悟心源開寶藏。隱顯靈通現真相。獨行獨坐常巍巍。百億化身無數量。縱令逼塞滿虗空。看時不見微塵相。可笑物兮無比況。口吐明珠光晃晃。尋常見說不思議。一語標名言下當。師至南嶽衡陽。值一處林泉勝異。語眾云。吾前身居此。今當復為寺。俾掘之。基址猶存。道化彌盛。當發願往生。夢感彌陀說法。瓶水自滿。靈瑞重重。陳主致敬。稱為大禪師。誌公令人傳語曰。何不下山化度眾生。目視雲漢作麼。師曰。三世諸佛。被我一口吞却。何處更有眾生可化。其機用如此。將順寂。集門人曰。汝當不惜身命。常修法華般舟念佛三昧。方等懺法。無常迅速。宜各勉之。端坐唱佛來迎。合掌而逝。異香滿室。顏色如生。</p>
</div>
<div class='div-other'><a id='mulu81' />
<p class='h2'>天台修禪智者大師</p><p>師。字德安。姓陳氏。頴川人。誕時祥光燭隣。目重瞳。眉八彩。膚不受垢。自少見像必禮。遇僧必拜。十八出家。性樂習禪。通法華奧典。後往禮南嶽思大禪師。思曰。昔靈鷲同聽法華經。今復來矣。即示以普賢道場四安樂行。師入觀三七日。誦經至藥王品曰。是真精進。是名真法供養如來。身心豁然。見靈山一會。儼然未散。以所證白思。思曰。非汝弗證。非吾莫識。此乃法華三昧前方便。初旋陀羅尼也。汝可傳燈。莫作最後斷佛種人。于是。弘法金陵。屈伏名匠。晚入天台。降魔進行。兩朝君臣。恭稟盛化。煬帝尊師。號為智者。開拓鴻基。傋立一家教觀。篤志西方。勸人進修淨業。所有著述。皆門人灌頂。日記萬言。而編結之。總目為天台教。</p>
<p>師云。諸佛教理既明。非觀行無以復性。乃依一心三諦之理。<span class='note-inline'>(真俗中)</span>示三止三觀。一一觀心。念念不可得。先空次假後中。離二邊而觀一心。如雲外之月者。此乃別教之行相也　又云。破一切惑。莫盛乎空。建一切法。莫盛乎假。究竟一切性。莫大乎中。故一中一切中。無假無空而不中。空假亦爾。即圓教之行相也。</p>
<p>行者。念佛之時。意根為因。白毫圓光為緣。所起之念。即所生法。諦觀念佛心起。即是假名。體之即空。洞鑒此心。有如來藏。離邊顯中。若根若塵。並是法界諸佛眾生。一念普應。即邊而中。無佛無念。此乃大乘圓修三觀念佛法門也。可謂無相無空無不空。即是如來真實相　厥後。大弘台教者。稱四明尊者法智大師為第一。</p>
<p style="margin-left:1em">尊者。法名知禮。述妙宗傳教觀。常燃四指供佛。求生西方。更欲焚身歸淨土。楊億文公。致書苦勸住世。數年後。于歲旦。建光明懺。期七日內往生。至五日。召眾說法。驟稱佛號數百聲。奄然坐化。趙清獻公抃。為塔銘。</p>
<p style="margin-left:1em">有䇿眾觀行云。觀雖深妙。本被初心。若能進功。何憂不就。縱未入品。為因亦強。生至彼邦。得預大會。所見依正。微妙難思。速入聖階。度生亦廣。永異事善及小乘行。得往生者。如此土人宿圓修者。於諸座席。見相殊常。聞法易悟。以此類彼。功在妙宗。但為戒福不精。無往生願。故在穢土。聞法入真。須懼娑婆不常值佛。縱遇善友。色心不勝。難發我心。況塵境麤強。誠為險處。故雖外加事懺。內勤理觀。正助雙行。加願要制。必於寶剎。速證無生。</p>
<p>智者。化緣既畢。至新昌大石佛前。示疾。唱觀無量壽佛經題竟。復曰。四十八願。莊嚴淨土。華池寶樹。易往無人。火車相現。一念改悔者。尚得往生。況戒定熏修。聖行道力者乎。吾諸師友。侍從觀音。皆來迎我。言訖。唱三寶名。趺坐而逝。如入三昧。</p>
</div>
<div class='div-other'><a id='mulu82' />
<p class='h2'>澱山白蓮子元慈照宗主</p>
<div class='div-other'><a id='mulu83' /><p>師。自號萬事休。崑山茅氏子。母柴氏。夢佛入門而生。因名佛來。父母早亡。投本州延祥寺出家。習止觀禪法。一日聞鴉聲。頌曰。二十餘年紙上尋。尋來尋去轉沉吟。忽然聽得慈鴉呌。始信從前錯用心。于是。發廣度願。慕廬山蓮社遺風。勸人念佛。代為法界眾生。禮佛懺悔。祈生安養。後往澱山湖。剏白蓮懺堂。勤修淨業。述圓融四土三觀選佛圖。開示蓮宗眼目。逆順境中。未嘗動念。隨方勸化。即成頌文。目曰西行集。又著彌陀節要。證道歌。風月集。行世。宋高宗。詔至德壽殿。說淨土法。特賜淨業導師慈照宗主。甞發誓言。願大地人。普覺妙道。以四字為定名之宗。導人專念彌陀。回生淨土。風化大振。後於鐸城。告眾曰。吾化緣<span class='corr'>已</span>畢。時當行矣。言訖。合掌示寂。茶毗。舍利無數。塔於松江。<span class='corr'>諡</span>最勝之塔。</p>
<p>師云。上根智人。悟此深理。當運虗空平等心。無我人眾生壽者相。知無我人。誰受輪轉。亦無身心受彼生死。是名離相念佛三昧。是則念念彌陀出世。處處極樂現前。如此念者。無念之念。念則真如。無生之生。生則實相。無一法本有。無一法始成。自他互收。事理無碍。塵塵具足。剎剎全彰。</p>
<p>師云。念佛人。臨終有三疑。不生淨土。一者。疑我生來作業極重。修行日淺。恐不得生。二者。疑我欠人債負。或有心願未了。及貪嗔癡未息。恐不得生。三者。疑我雖念彌陀。臨命時。恐佛不來迎接。有此三疑。因疑成障。失其正念。不得往生。故念佛之人。切要諦信佛經明旨。勿生疑心而<span class='corr'>已</span>。</p>
</div>
<div class='div-other'><a id='mulu84' />
<p class='h3'>臨終四關</p><p>師云。凡夫雖有信心念佛緣。為宿業障重。合墮地獄。乘佛力故。於牀枕間。將輕換重。若也無智人。不了此事。却言我今念佛。又有病<span class='corr'>苦</span>。反謗彌陀。因此一念惡心。徑入地獄。此是一關也。</p>
<p>二者。雖則持戒念佛緣。為口談淨土。意戀娑婆。不求出世善根。怕死貪生。呼神喚鬼。緣此心邪。無佛攝護。因慈流浪墮落三塗。是二關也。</p>
<p>三者或因服藥。須用酒鯹。或被親情遞相逼勸。此人無决定信。喪失善根。臨終追赴王前。任王判斷。是為第三關也。</p>
<p>四者。臨終之際。繫綴資財。愛戀眷屬。失却正念。墮鬼趣中。守護家庭。宛如在日。是為四關也。是以修淨土者。當蠲浮思妄想。念念彌陀。全身放下。但能堅此一念。便可碎彼四關。則淨土非遙矣。</p>
</div></div>
<div class='div-other'><a id='mulu85' />
<p class='h2'>仙潭法鏡若愚禪師</p><p>師。居雲川。建無量壽閣。勸道俗念佛。精勤三十年。與則章禪師為友。叅念佛公案有省。嘗作偈曰。空裏千山羅網。夢中七寶蓮池。踏得西方路穩。更無一點狐疑。將順世。夢一神人告曰。汝同學則章。得普賢行願三昧。<span class='corr'>已</span>生淨土。彼正待汝耶。師乃沐浴更衣。端坐對眾云。淨土現前。吾當行矣。書偈而化。</p>
<p>偈曰。</p>
<p>本是無家可得歸。雲邊有路許誰知。溪光搖落西山月。正是仙潭夢斷時。</p>
</div>
<div class='div-other'><a id='mulu86' />
<p class='h2'>廬山善法普度優曇宗主</p><p>師。丹陽蔣氏子。家世事佛。弱冠出家。初參龍華寶山慧禪師。深器之。後歷叩諸方。得省。述念佛警要。為蓮宗寶鑑十卷。天童東巗圓應日禪師。深加嘆賞。繼開法于京都法王寺。灌頂國師捧其書。呈進御覧。降旨稱美。有開導人天。續佛慧命。融真混俗。振復東林之語。</p>
<p>師。示眾云。蓋聞。恒河沙數眾如來。彌陀第一。十方微塵諸佛剎。極樂是歸。淨土為解脫之門。念佛乃正心之要。故知。集羣賢而結社。有其旨焉。指西方而示人。端其趣也。因該果海。果徹因源。從聞思修登三摩地。憑信行願入法界門。是以一興念而萬靈知。信心生而諸佛現。纔稱寶號。<span class='corr'>已</span>投種於蓮胎。一發菩提。即標名於金地。有緣斯遇。自悟自修。淺信不持。大愚大錯。八十億劫之重罪。廓爾烟消。十萬億剎之遐方。倐如羽化。想念專注。即觀心而見佛身。心境交參。即因門而成勝地。十方淨穢卷舒。同在於毫端。一性包融浩博。該羅於法界。是則諸佛與眾生交徹。淨土與穢土冥通。彼此互收。事理無礙。方知神游億剎。實生乎自<span class='corr'>己</span>心中。孕質九蓮。豈逃於剎那際內。嗟乎識昏障重。信寡疑多。自甘永劫沉淪。深痛一生虗喪。須信非憑佛力。截業惑以無由。不遇此門。脫生死而無路。誓同諸佛。敢傚前修。勸勉後賢。亟崇斯道。<span class='corr'>已</span>發願。今發願。當發願。事事而回向彌陀。若<span class='corr'>已</span>生。若今生。若當生。念念而皆歸淨土。欲取一生事辦。便向這裏留心。齊登極樂妙門。速成念佛三昧。咦。最初一步要分明。直至西方無異路。</p>
<p>正身端坐。掃除緣累。截斷塵情。瞠開兩睛。外不著境。內不住定。回光一照。內外俱寂。然後密密舉念南無阿彌陀佛三五聲。回光自看云。見性則成佛。畢竟那個是我本性阿彌陀。却又照覷看。只今舉底這一念。從何處起。覷破這一念。復又覷破這覷底是誰。如此急切做工夫。勿令間斷。惺惺不昧。四威儀中。亦如是舉。如是看如是參。忽然了得盡大地。是個西方。萬象森羅。無非自<span class='corr'>己</span>。入無功用行。名實報莊嚴土。能圓一切種智矣。</p>
<p>執持一句佛名。念茲在茲。綿綿密密。如雞抱卵。常教暖氣相接。更加智照。則知淨土即是此心。把得定。做得主。靠得穩。無一念變異心。無一念退惰心。無一念雜染心。直至盡生。永無別念。決定要生極樂世界。果能如是用功。無明習漏。自然淨盡無餘。臨終定生西方上品。</p>
</div>
<div class='div-other'><a id='mulu87' />
<p class='h2'>楚峰善奇禪師</p><p>師。鳳陽人。姓雷氏。十七歲出家。看無字話有省。遍參知識。得法於東源明際和尚。化行江南。每以念佛公案示人。最稱直捷。一旦集眾。焚香端坐。三呼佛號而逝。</p>
<p>示眾云。若了自心本來是佛者。高山平地總西方。其或未然。切切以生死大事為<span class='corr'>己</span>任。將一句佛名。用心提撕。[拚-ㄙ+ㄊ]捨世間利名恩愛等事。抖擻精神。努力參究。務要討個明白。以徹悟為期。凝定身心。回光返照。念得目前空牢牢地。胸中虗碧碧地。澄澄然湛湛然也。到此更須痛加一拶。疑團粉碎。當下冰消。豁開頂門。洞明正眼。不覺自肯點頭。始知涅槃生死。淨土穢邦。俱為剩語。雖然如是。正好再見天下老和尚。掃除悟跡。別立生涯。不受人瞞。任運無礙。證入不思議解脫三昧境中。同佛受用　或曰。即心是佛。何勞更念佛歟　師曰。只為當人不了自心是佛。枉入生死迷流。所以祖家曲垂方便。令人參究自心。則知念佛念心。念心念佛。念念不忘心心無間。忽爾念到心思路絕處。當體空寂時。無念無心。無心無念。心念既無。佛亦不可得矣。無心之心。方是真心。無念之念。始名正念。無佛之佛。可謂無量壽佛矣。果能于此洞徹。火宅亦是清涼。塵塵契妙。法法該宗。故知直提此六字心經。乃識心達本之要門。超生脫死之捷徑也。慎勿當面蹉過。</p>
</div>
<div class='div-other'><a id='mulu88' />
<p class='h2'>斷雲智徹禪師</p><p>師云。我等。因生不知來處。死不知去處。發心參禪。究竟念佛。要明此一件生死大事。用報四恩。拔濟三有。須知古人做工夫法則。夫修淨土。固為玄妙之門。亦有捷徑宜識。汝等念佛一聲。或三五七聲。默默返問這一聲佛從何處起。又問這念佛者。是甚麼人。有疑只管疑去。若問處不親。疑情不切。再舉個畢竟這念佛的是誰。如是問。如是疑。問教親。疑教切。前設一問。最尊最貴。最妙最玄。第二問。徹骨徹髓。見心見膽。末後一問。如痛上加鞭。當喉一揑。便欲了人命根也。如是疑來疑去。寢食俱忘。不覺築着磕着。㘞地一聲。心花燦發。夢眼豁開。目前總是故家鄉。本性彌陀常獨露。趂此光景。須入宗匠爐鞴中。鉗鎚煅煉。方好晦迹韜光。向水邊林下。保養聖胎。待時出來。扶持末運。成熟眾生。嚴淨諸佛國土。捷徑一條現前。請從這裏下脚。</p>
</div>
<div class='div-other'><a id='mulu89' />
<p class='h2'>杭州雲棲蓮池袾宏禪師</p>
<div class='div-other'><a id='mulu90' /><p>師。仁和沈氏子。貌古神粹。雙眸烱烱。音若洪鐘。十七補邑庠。每書生死事大四字於案頭。一日閱慧燈集。失手碎茶甌。有省。作七筆勾見志。投性天和尚祝髮。字佛慧。北遊參徧融。後謁笑巗於柳菴。求開示。巗曰。阿你三千里外。求開示我。我有甚麼開示。師恍然。辭。過東昌道中。聞樵樓皷忽悟。偈曰。二十年前事可疑。三千里外遇何奇。焚香擲戟渾閒事。魔佛空爭是與非。南歸。中興雲棲法席。侍郎王公宗沐。問夜來老鼠唧唧說盡一部華嚴經。師曰。猫兒突出時如何。王無語。師自代曰。走却法師留下講案。遂頌曰。老鼠唧唧。華嚴歷歷。奇哉王侍郎。却被畜生惑。猫兒突出畵堂前。牀頭說法無消息。無消息。大方廣佛華嚴經。世主妙嚴品第一。</p>
</div>
<div class='div-other'><a id='mulu91' />
<p class='h3'>最後垂示</p><p>師云。參禪一念不生。即名為佛。淨業一心不亂。正謂無念。若有念者。不名一心。但得一心。何法不寂。良以雖名念佛。葢無念之念也。念而無念。是名一心。如是之心。心無其心。強名曰一。尚無一相。豈非頓歟。誠哉末法之要津。曉得此意。禪宗淨土。殊途同歸。</p>
<p>今人。不肯念佛。只是輕視西方。不知生西方。乃是大德大福大智大慧大聖大賢的勾當。轉娑婆成淨土。不同小可因緣。汝<span class='corr'>但</span>看此城中。一日一夜。死却多少人。不要說生西方即生天。千百人中。尚無一個。其有自負修行者。秪是不失人身而<span class='corr'>已</span>。故我世尊大慈大悲。示此法門。功過乾坤。恩逾父母。粉骨碎身。不足為報。</p>
</div></div>
<div class='div-other'><a id='mulu92' />
<p class='h2'>荷葉道人石頭</p><p>居士。不著姓字。與愚菴和尚平倩居士同時。少參禪。根性猛利。洞有所入。機鋒迅利。語言圓轉。自謂了悟無所事事。流連文酒之場。塵勞未能全脫。一日痛念見境生心。觸途成滯。浮解實情未能相勝。悟佛魔之分。只在頃刻。始約其偏空之見。涉入普賢行門端的。莫如念佛。而權引中下之疑未破。及後博觀經論。始知此門。原攝一乘。悟與未悟。皆宜修習。于是採金口所宣。菩薩所闡。善知識所發揮。附以<span class='corr'>己</span>意。千波競起。萬派橫流。詰其<span class='corr'>滙</span>歸也。皆同一源。名西方合論。其論以不思議第一義為宗。以悟為導。以時持佛號。念念相續為行。以六度萬行為助。以深信因果。為入門也。</p>
<p>念佛之法。須一切處攝念不忘。縱令昏寐。亦繫念而寢。不隔念不異念耳。行坐念者。如悲啼一般。每一想佛。五內若裂。如憶少背之慈母。多慧之亡兒。其發憤也。如落第孤寒。負才寂寞。每一念及。殆不欲生。念得見聞覺知。及與毛孔骨髓。無一處不念佛。是為上品念佛。現生必得見佛。名曰一行三昧。</p>
</div>
<div class='div-other'><a id='mulu93' />
<p class='h2'>香光子居士</p><p>居士云。約理而言。清淨覺體。如如不動。泯絕心量。超越情有。大地無寸土。佛之一字。向何處著。至若進修法門。於無修證中修證。於無等級中等級。千差萬別。雖位至等覺。尚不知如來舉足下足之處。祖師因人執滯教相。隨語生解。數他家寶。<span class='corr'>己</span>無分文。遂用毒手。剗其語言。拶其情識。令其苦參密究。識得本命元辰。却來看經看教。一一如道家裏事。然後如說進修。以佛知見。淨治餘習。不取寂證。是謂佛種。所以有飲氷吞檗。潛行密修。直至烟銷灰滅。業不能繫。生死自在而<span class='corr'>已</span>。其或悟門<span class='corr'>已</span>入。休歇太早。智不入微。道難勝習。一念不盡。生死業根。入胎出胎。隨緣流轉。縱般若緣深。不落三途。業有加而無減矣。豈謂一悟之後。即同極果。乃取喝佛罵祖破膽險句。以為行持。排因撥果。越分過頭。以火性為氣魄。以我慢為承當。以譎詐為機用。以誑語為方便。以放恣為遊戲。以穢語為解粘。自悞悞人。安免輪墜。惟求實知。不雜用心。競競業業。了達生本無生。不妨熾然求生。即心是土。蓮邦不屬心外。禮拜念誦。智行並進。方當踞上品之蓮臺。坐空中之寶閣。登陽燄之階級。度谷响之眾生。頓同兩足之尊。盡滿涅槃之果矣。</p>
</div></div>
<div class='div-other'><a id='mulu94' /><p style="margin-left:1em">一壑子曰。參禪修淨土者。不可因循度時。須用痛加鞭策。工夫毋令間斷。厥有二法。宜知。一者恩不可忘。謂出家兒。四恩至重。初擬報酬。只為懶于親近明師益友。日久漸忘終其身。參禪不了。淨業難成。生死未明。此身尚無下落。何能報酬四恩也。有恩不報。是負心人。帶角披毛。償債有分。得不危乎。二者志不可怠。稟師剃染。皆發願成佛道大志。厥後畏於規束。放逸自恣。而或情念多端。貪圖名利。而或境緣時動。習學不忘。決定志消。念頭無主。不得力于參禪。不成功于淨土。茫無可據。有何佛道易成。倘更戒珠失色。瞋火熾然。臨終不墮沉淪。必趍鬼類。寧不悲哉。嗟乎。二者之病。生於憎愛。憎愛之業。大障禪淨工夫。蓋瞥爾情生。萬劫羈鎻。一生空過。未免三塗。戒之戒之。當自鞭䇿。天如老人云。使其念不離佛。佛不離念。感應道交。現前見佛。既見樂邦之佛。即見十方諸佛。即見自性天真之佛。即得大用現前。然後推其悲願。廣化一切眾生。此名淨土禪。亦名禪淨土也。由是而知。古今尊宿。如廬山南嶽輩之悟頭。天台雲棲之智慧等。乃至香光子諸人。實知實見。班班可考。如五色珍珠船撑出十字街頭。咦。也須大家着眼始得宗門知識。闡揚淨土旨要者。千人中一二。其言句且鮮存於語錄。故得見猶難。教家知識。修淨土而善指示者。傳播宇內甚多。奚煩再述。茲所選入。皆具大力量人。開導淨土難信之法。洋洋乎禪淨雙彰。方稱虎之帶角也歟。</p>
<p style="margin-left:0em;text-indent:1em">旹乾隆歲次庚寅花朝</p>
</div>
<p class='juan'>角虎集卷下<span class='note-inline'>(終)</span></p>
<div class='div-w'><a id='mulu95' />
<p class='h1'>No. 1177-B 起念佛七儀式<span class='note-inline'>(附)</span></p><p>早堂二板。聞鐘聲各搭衣。集大殿起七禮佛三拜。舉香讚。念彌陀經淨土呪。畢。念阿彌陀佛身金色。遶佛歸堂。鳴磬停聲。打魚一下。抽解畢。當值三板。行禮。止靜。默然入觀。香至半炷。鳴引磬一下。開小靜出觀。押磬念佛。二位行旛師。出眾行禮。請旛巡香。凡遇昏沉者。交旛令行。自歸本位。香完。押磬停聲。行旛者。交旛問訊歸位。當值東。監值西。散茶盅。護七師一東一西。行茶畢。當值監值。一東一西。收茶盅。鳴磬一下。各着鞋。又磬一下。各起立。鳴魚二下。定香押磬。經行念佛。香到歸位。押磬停聲。打魚一下。抽解畢。鳴魚三下。止靜。默然入觀。香至半炷。鳴魚一下。開小靜出觀。押磬念佛。行旛師。照前行旛香完。當值監值。照前散茶盅。護七師。照前行茶畢。鳴磬一下。各着鞋。又磬一下。各起立。鳴魚二下。定香押磬。念佛經行。其經行止靜如此。候午梆鳴。當值行禮。監值開靜。各抽衣。聽板過堂。回堂擊魚。定香搭衣。經行念佛。行儀同上。四炷香畢。鳴磬。放香淨面。上殿晚課。課畢回堂。各請養息。候起香。照上八炷香完。念十方三世佛。回向禮佛三拜。放香養息。</p>
<p>解七大殿彌陀經回向文。拜釋迦佛<span class='note-inline'>(三)</span>　彌陀<span class='note-inline'>(十)</span>　觀音<span class='note-inline'>(三)</span>　勢至<span class='note-inline'>(三)</span>　海眾<span class='note-inline'>(三)</span>。</p>
<p style="margin-left:1em">　三歸依完　上方丈普禮領眾<span class='note-inline'>(東一西一)</span>　執魚<span class='note-inline'>(東一西一)</span>　引磬<span class='note-inline'>(東二〔東〕二)</span>　行旛<span class='note-inline'>(東一西一)</span>　當值<span class='note-inline'>(一)</span>　監值<span class='note-inline'>(一)</span>　護七<span class='note-inline'>(東二西二)</span>。</p>
<p style="margin-left:1em">和尚。東坐東收尾行。　各位大師。西坐西收尾行。</p>
</div>
</div><!-- end of div[@id='body'] -->
</body></html>