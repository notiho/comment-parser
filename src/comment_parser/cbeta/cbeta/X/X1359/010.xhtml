<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>應菴曇華禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu104' />應菴和尚語錄卷第十</p><p class="byline">嗣法門人　<span class='note-inline'>(守詮)</span>　等編</p>
<div class='div-other'><a id='mulu105' />
<p class='h1'>頌古</p>
<div class='div-other'><a id='mulu106' />
<p class='h2'>世尊初生一手指天一手指地云。天上天下唯。我獨尊</p><p>草木無端拈出來。更加註脚放癡獃。西天此土誰知己。夜半優曇火裏開。</p>
</div>
<div class='div-other'><a id='mulu107' />
<p class='h2'>世尊拈花</p><p>金色頭陀忽破顏。看來也是管窺斑。當時若得回頭早。免見兒孫墮黑山。</p>
</div>
<div class='div-other'><a id='mulu108' />
<p class='h2'>女子出定</p><p>出得出不得。滿面是埃塵。愁人莫向愁人說。說向愁人愁殺人。</p>
</div>
<div class='div-other'><a id='mulu109' />
<p class='h2'>疎山造塔</p><p>鑿開荒徑造浮圖。往復商量價不孤。無限落華隨水去。夕陽春色滿江湖。</p>
</div>
<div class='div-other'><a id='mulu110' />
<p class='h2'>漸源與道吾弔慰</p><p>急水灘頭下釣時。錦鱗紅尾尚遲疑。驀然跳出洪波裏。<span class='corr'>㸕</span>霧拏雲宇宙低。</p>
</div>
<div class='div-other'><a id='mulu111' />
<p class='h2'>風幡</p><p>大海波濤湧。千江水逆流。龍王宮殿裏。不見一人遊。</p>
</div>
<div class='div-other'><a id='mulu112' />
<p class='h2'>喫油糍</p><p>背眾喫油糍。對人誇好手。潦倒不識羞。抵死揚家醜。</p>
</div>
<div class='div-other'><a id='mulu113' />
<p class='h2'>香嚴上樹</p><p>故園春色在枝頭。惱亂春風卒未休。無事晚來江上望。三三兩兩釣魚舟。</p>
</div>
<div class='div-other'><a id='mulu114' />
<p class='h2'>丹霞燒木佛</p><p>丹霞寒燒木佛。院主因禍得福。可憐杜撰巡官。祇管胡卜亂卜。</p>
</div>
<div class='div-other'><a id='mulu115' />
<p class='h2'>舉定山夾山同行。定山云。生死中無佛則無生死。夾山云。生死中有佛。則不迷生死。二人各謂<span class='corr'>己</span>語親切。往大梅舉而質之。梅云。一親一疎。二人下去。次日夾山往問。那箇親。梅云。親者不問。問者不親。夾山住院後。舉此謂眾云我當時失却一隻眼</p><p>苦瓠連根苦。甜瓜徹蒂甜。兩般滋味惡。中後入黃泉。</p>
</div></div>
<div class='div-other'><a id='mulu116' />
<p class='h1'>真贊</p>
<div class='div-other'><a id='mulu117' />
<p class='h2'>贊睦州和尚</p><p>稽首金容癩狗師。一生快活沒人知。平田淺草翻身處。合水和泥換步時。垂手未施三寸刃。破關先下頂門槌。寥寥萬古誰堪對。唯有嘉禾跛脚兒。</p>
</div>
<div class='div-other'><a id='mulu118' />
<p class='h2'>嚴教授畫臨濟請贊</p><p>喝下忽雷驚。聲前休領略。當鋒囓鏃時。蹉過第一著。不在壁立處。豈向平地泊。野水白連天。秋空飛一鶚。</p>
</div>
<div class='div-other'><a id='mulu119' />
<p class='h2'>滿禪人畫臨濟像請贊</p><p>臨濟禿無眼目。討便宜兮不知足。高懸羊頭賣狗肉秤頭斤兩惜如玉。胷中更有一般毒天。下無人敢輕觸。</p>
</div>
<div class='div-other'><a id='mulu120' />
<p class='h2'>卞禪人畫布袋和尚求贊</p><p>人謂是彌勒。且喜沒交涉。拖箇破布袋。到處納敗闕。祇有一味長。子細為君說。是什麼乾屎橛。</p>
</div>
<div class='div-other'><a id='mulu121' />
<p class='h2'>贊三將軍</p><p>家在歸宗寺後山。洞中春色異人間。祇因親受靈山記。長與歸宗把要關。</p>
</div>
<div class='div-other'><a id='mulu122' />
<p class='h2'>贊大慧禪師</p><p>人天之師佛祖膀樣。頂[寧*頁]一著。匙挑不上。俾臨濟價增十倍起圓悟更無伎倆。小姪如此贊揚。老胡決定有望。三十年後脫空話行。也是一番性懆起謗。</p>
</div>
<div class='div-other'><a id='mulu123' />
<p class='h2'>贊虎丘先師</p><p>老漢從來無禪。一味心中含毒。此毒時復現前。渾家大小不穆。異口同音呪詛。至今活陷地獄。一名臨濟正宗。一名叢林瞎禿。</p>
</div>
<div class='div-other'><a id='mulu124' />
<p class='h2'>贊佛眼叔祖雪堂和尚侍立<span class='note-inline'>(老禪贊在前)</span></p><p>正法眼藏。瞎驢邊滅。父行子隨。了無途轍。老禪<span class='corr'>已</span>是錯針錐。添得應庵亂饒舌。</p>
</div>
<div class='div-other'><a id='mulu125' />
<p class='h2'>贊此庵元和尚二</p><p>佛祖生冤家。人天不喜見。忒殺聱頭。却通一線。劈胷拳下破牢關。大用機輪轆轆轉。</p>
<p>十分畫得相似。祇有一處誵訛。佛祖檢點不出。從教平地干戈。</p>
</div>
<div class='div-other'><a id='mulu126' />
<p class='h2'>贊李知府朝議</p><p>人言公死。我言公在。在在在何處。清風動天籟。</p>
</div>
<div class='div-other'><a id='mulu127' />
<p class='h2'>贊程宗古承務</p><p>龐居士悟心於馬駒言下。裴相國得大用於黃<span class='corr'>蘗</span>棒頭。雖相去數百年間。其金聲玉振聯環不斷。彼時有此二大老光明烜赫。此時有宗古先生。仁義禮信。根於心。而能以此心確然。履踐佛祖大解脫門。誠不讓耳。白雲山月未足為齊。寒檜青松堪同大節。</p>
</div>
<div class='div-other'><a id='mulu128' />
<p class='h2'>烏巨山逵長老。命立首座。持師頂相請贊</p><p>煙林風姿。山岳氣宇。坐看春回。行無伴侶。不圖成佛。豈欲作祖。一句掀翻。萬機罔措。更提柱杖。擊塗毒鼓。立禪持歸。分付烏巨。</p>
</div>
<div class='div-other'><a id='mulu129' />
<p class='h2'>積善普長老請贊</p><p>天台南石橋北。觀音寺裏有彌勒。頂門瞎却摩醯眼。肘後風雷轟霹靂。</p>
</div>
<div class='div-other'><a id='mulu130' />
<p class='h2'>表微首座請贊</p><p>左捺膝右握拳。搥瞎正法眼。打破葛藤禪。奮迅西河爪距踢出楊歧金圈。祇憑箇一著。今古有人傳。</p>
</div>
<div class='div-other'><a id='mulu131' />
<p class='h2'>禪人寫真請贊</p><p>形枯豈是持齋叟。兒古還非入定僧。馬又不成驢不是。當頭一著得人憎。</p>
<p>法中之魔。僧中之賊。盜佛祖寶刀。斷衲僧命脉。貧窮者示之無價寶珠。富貴者令之破家散宅。不是平地上干戈。且非孤峻處標格。</p>
<p>者漢初無罪過。祗是頭匾眼大。雖然肚裏醒醒。開口便先話墮。如斯出世為人。恰似大蟲看水磨。</p>
<p>竪拂拄拂。全機出沒。一喝耳聾三日。叢林至今狼藉。屈屈。且道是馬祖屈。百丈屈。歸宗屈。宗一侍者。但恁麼拈出。</p>
<p>魯祖偏工面壁。秘魔動便擎杈。唯有歸宗長老。一味撒土撒沙。三箇上牢漆桶。不知那箇堪誇。諸方檢點得出。也是勾賊破家。</p>
<p>波濤千尺冷颼颼。誰向滄溟泛逆流。唯有渠儂諳水脉。卷舒出沒任遨遊。</p>
<p>九年面壁。成迂曲。三頓親承愈見賒。併蕩那伽大機手。不知誰可繼生涯。</p>
<p>拭眼堂前。臨濟正令。且行一半。拈佛祖病。</p>
<p>江上青山千萬疊。水邊茆屋兩三間。朝來無限扁舟過。何似渠儂把釣竿。</p>
<p>茆屋紫霄下。良田石鏡邊。此生隨分過。不用買山錢。這般惡比丘。何人敢近傍。恣焚三毒火。力起無根謗。破除少室窠。巢併蕩衲僧見障。聞者見者攢眉。應是無人瞻仰。</p>
<p>身心一如身。外無餘。不願成佛。亦非凡夫。甘作上牢漆桶。無心計較錙銖。萬古銀山鐵壁。更沒者也之乎。是則活埋老僧。不是則打殺曇慧暗透兩重牢關。烈焰不藏蚊蚋。</p>
<p>元是黃梅村裏僧。生來自笑百無能。一瓶一鉢隨緣住。孰謂而今繼祖燈。</p>
</div>
<div class='div-other'><a id='mulu132' />
<p class='h2'>平江虞祖道寫頂相。求贊</p><p>枯松下。盤陁上。獨坐大方。橫按拄杖。謂是應庵。無恁相狀。謂非應庵。誰肯歸向。分付祖道試自定當。</p>
</div>
<div class='div-other'><a id='mulu133' />
<p class='h2'>徐伯壽求贊</p><p>大海波濤闊。千峰氣像雄。當頭俱坐斷。直下展家風。一喝分賓。主三玄辨正宗。其餘都莫問。今古有盲聾。</p>
</div>
<div class='div-other'><a id='mulu134' />
<p class='h2'>如道人求贊</p><p>江上青山疊疊來。屋頭松竹手親栽。柴門盡日無人到時見窻前雲作堆。</p>
</div>
<div class='div-other'><a id='mulu135' />
<p class='h2'>蓮道人自寫像求贊</p><p>凌行婆蓮道者。一箇患聾。一箇患啞。聾者善聽。啞者能話。堪笑堪悲。可知禮也。</p>
</div>
<div class='div-other'><a id='mulu136' />
<p class='h2'>吉彬老二姪女繡普賢菩薩求贊</p><p>吳門吉彬老。壽年可及百。骨目清且癯。施為有標格。行步快如風。談笑氣不乏。窮之無他術。一味好佛法。每親善知識。言下究生殺。家有二姪女。貞姿逈超拔。自幼不茹葷。晨昏常燕默。從容定中起。痛念十使結。顯塵劫大願。運針發五色。幻普賢妙身。應現四菩薩。等十方虗空。皎若揭日月。大哉白象王。群狐悉彌滅。當知妙殊勝。豈在別處設。若從自<span class='corr'>己</span>求。猶如病作熱。如是名正觀。不爾是邪說。</p>
</div></div>
<div class='div-other'><a id='mulu137' />
<p class='h1'>偈頌</p>
<div class='div-other'><a id='mulu138' />
<p class='h2'>和　宮使李侍郎頌。送入莞山庵</p><p>此山<span class='corr'>已</span>是勝天台。峰頂寥寥正眼開。無限水雲難湊泊。却容掃地相公來。</p>
</div>
<div class='div-other'><a id='mulu139' />
<p class='h2'>題　陳參議中大大隱圖</p><p>荷鋤居士隱雲莊。竹屋茆堂瞰小江。祗這逍遙是知<span class='corr'>己</span>。人間天上更無雙。</p>
</div>
<div class='div-other'><a id='mulu140' />
<p class='h2'>和　李參政頌示鑒禪者</p><p>清源居士頂門著。從本<span class='corr'>已</span>來自寥廓。更透吾家向上關。活鱍鱍地難収捉。風塵草動鑒來端。臨機八面初無作。纔起分毫取與心。即被邪師籠罩却。</p>
</div>
<div class='div-other'><a id='mulu141' />
<p class='h2'>贈別俗兄</p><p>此行安忍泛輕舟。無柰官差不自由。痛望老人修淨業。莫教容易度春秋。</p>
</div>
<div class='div-other'><a id='mulu142' />
<p class='h2'>題劉民用居士藏六庵</p><p>西溪縛屋稱幽居。坐對松窻與世疎。到眼青山千萬疊。此生安樂更無如。</p>
<p>虗空正體沒邊涯。藏六如何盖覆伊。要聽少林無孔笛。從來多是逆風吹。</p>
</div>
<div class='div-other'><a id='mulu143' />
<p class='h2'>辭此庵和尚塔</p><p>道韻如山重。氷懷有紀綱。一拳成活業。千古更無雙。松竹森森老。雲山疊疊長。洛陽無限意。對此一爐香。</p>
</div>
<div class='div-other'><a id='mulu144' />
<p class='h2'>示智道者</p><p>少室門庭冷似灰。長年不見一人來。汝今若解知慚愧。那取工夫到一回。</p>
</div>
<div class='div-other'><a id='mulu145' />
<p class='h2'>贈成主簿</p><p>同是崇寧癸未生。公為官長我為僧。大家履踐通天路。共踏毗盧頂上行。</p>
</div>
<div class='div-other'><a id='mulu146' />
<p class='h2'>禪人之梅陽</p><p>此行不憚三千里。況是江天欲雪時。問道身心如不昧。梅陽老子<span class='corr'>已</span>先知。</p>
</div>
<div class='div-other'><a id='mulu147' />
<p class='h2'>與鑄鍾道者</p><p>野店小橋外。黃昏欲雪時。一聲誰側耳。千古喚愚癡。</p>
</div>
<div class='div-other'><a id='mulu148' />
<p class='h2'>德彬修雙陽塔求頌</p><p>九層塔聳青霄外。七佛靈蹤在上方。山冷雲寒當午夜。唯聞仙樂散天香。</p>
</div>
<div class='div-other'><a id='mulu149' />
<p class='h2'>送僧化蓆</p><p>窮心何必在三椽。直透歸宗一味禪。翻憶當年曾卷起。無端又展與人眠。</p>
</div>
<div class='div-other'><a id='mulu150' />
<p class='h2'>吳必東請小參後說偈</p><p>百草頭邊千聖眼。一毫端上萬重關。更無佛法并玄妙。堪與知音共往還。</p>
</div>
<div class='div-other'><a id='mulu151' />
<p class='h2'>送六人禪者。隨宏長老住大智</p><p>大智荒凉久。中興六上人。機前施遠略。句下要通津事理無兼帶。偏圓有主賓。風雲今際會。彈指一番新。</p>
</div>
<div class='div-other'><a id='mulu152' />
<p class='h2'>贈悟上人造華嚴塔</p><p>山前馬廐普光殿。門外牛欄正覺場。五十三人同日葬。善財走得脚生瘡。</p>
</div>
<div class='div-other'><a id='mulu153' />
<p class='h2'>術人求頌</p><p>造化付誰手。君來聊解顏。欲游天上路。先破鬼門關。禍福行藏內。高低方寸間。毫芒差錯處。過犯重如山。</p>
</div>
<div class='div-other'><a id='mulu154' />
<p class='h2'>行者求頌</p><p>了身不若了心休。了得心時身不愁。若也身心俱了了。神仙何必更封侯。</p>
</div>
<div class='div-other'><a id='mulu155' />
<p class='h2'>觀道人求頌</p><p>學佛從來境界多。不能降。伏便成魔。降魔能用無心法。六賊傾城盡倒戈。</p>
</div>
<div class='div-other'><a id='mulu156' />
<p class='h2'>題仲逸宣教三境圖</p><p>太清之雲。鏡中之塵。從無住本。廓應如春。妙玄不動。示現無垠。三世普入。孰妄孰真。現成公案。豈費精神。當頭一著。坐斷要津。</p>
</div>
<div class='div-other'><a id='mulu157' />
<p class='h2'>莞山淨明庵小參示眾</p><p>三十三州七十僧。驢腮馬頷得人憎。諸方若具羅籠手。今日無因到淨明。</p>
</div>
<div class='div-other'><a id='mulu158' />
<p class='h2'>題永寧小軒</p><p>我行重到清凉地。小室軒窻分外明。不是山家占春色。大都物理自舒情。</p>
</div>
<div class='div-other'><a id='mulu159' />
<p class='h2'>贈晦叔秀才二首</p><p>處世從教眼似眉。自然心地絕支離。翻身更透龍門浪。頭角崢嶸宇宙低。</p>
<p>少室巖前路不遙。毫芒纔擬便迢迢。西湖湖上晚來看。小艇輕風落畫橈。</p>
</div>
<div class='div-other'><a id='mulu160' />
<p class='h2'>西蜀祖正道者還鄉求頌</p><p>西川五十四軍州。幾箇男兒會點頭。透得劒門關子過。不風流處也風流。</p>
</div>
<div class='div-other'><a id='mulu161' />
<p class='h2'>夜宿解田偶成</p><p>夜宿西山居士家。圍爐相對話生涯。從來無一絲頭許。自是勞生眼裏花。</p>
</div>
<div class='div-other'><a id='mulu162' />
<p class='h2'>送宏監寺開海田</p><p>軒昂氣宇要爭先。及早乘時痛著鞭。翻轉江臯千頃浪。靈苗從此秀桑田。</p>
</div>
<div class='div-other'><a id='mulu163' />
<p class='h2'>送珣禪還鄉</p><p>極目澄澄水照空。白蘋紅蓼戰西風。三千里外深深意。鐵<span class='corr'>券</span>誰將累祖翁。</p>
</div>
<div class='div-other'><a id='mulu164' />
<p class='h2'>送祥禪人二首</p><p>子是慈明家畔人。直須超卓要驚群。騰身快入洪波裏。始見曹源正脉分。</p>
<p>濁港江頭送別時。碧雲秋水淡依依。莫嫌老拙疎慵甚。它日重來扣竹扉。</p>
</div>
<div class='div-other'><a id='mulu165' />
<p class='h2'>謝楊善才道友惠數珠</p><p>南詢初不失程途。収得金剛腦後珠。兩手持來親獻我。光明烱烱破昏衢。</p>
</div>
<div class='div-other'><a id='mulu166' />
<p class='h2'>胡氏妙圓求頌</p><p>八年伏枕今安樂。安樂常思病苦時。苦樂本來真實義要須猛省力扶持。</p>
</div>
<div class='div-other'><a id='mulu167' />
<p class='h2'>送傑侍者還鄉<span class='note-inline'>(辛未上元日)</span></p><p>大徹投機句。當陽廓頂門。相從今四載。徵詰洞無痕。雖未付鉢袋。氣宇吞乾坤。却把正法眼。喚作破沙盆。此行將省覲。切忌便垛根。吾有末後著。待歸要汝遵佛事。</p>
</div></div>
<div class='div-other'><a id='mulu168' />
<div class='div-other'><a id='mulu169' />
<p class='h2'>為此庵和尚入塔</p><p>摩醯三眼洞徹無私。末後全提今之是也。故我此庵和尚。平生擔板不受差排。會盡物我一如。透過生死窠臼。履刀山劒樹如步紅蓮。入鑊湯爐炭似登寶所全體是箇大解脫門。更無一絲毫許外物。化緣既畢借路經過。火光三昧自焚軀。烈焰亘天誰著眼。黃金靈骨五色璨然。不昧高蹤斬新光彩。今日安藏<span class='corr'>窣</span>堵。坐斷溪山。萬木生風。千江照月。真燈烈焰少室增輝。正恁麼時。且移身換步一句作麼生道。還知落處麼。寶印當空妙重重錦縫開。喝一喝。</p>
</div>
<div class='div-other'><a id='mulu170' />
<p class='h2'>為留守樞密大資掩土</p><p>天高地厚海闊山遙。發最上機示真實相。故我留守樞密相公。廓頂門正眼。顯肘後靈符。以此為國為民。以此至忠至孝。可謂大功不宰。果見作家。末後全提十虗坐斷。無生田地有種有収。般若舟航有津有濟。直得高超物表獨蹈大方。正恁麼時。且全身奉重一句作麼生道。好須雲外看。一劒倚天寒。</p>
</div>
<div class='div-other'><a id='mulu171' />
<p class='h2'>為南書記下火</p><p>東湖莞嶺及歸宗。燁燁騰輝爐鞴中。鐵眼銅睛烹不破。衲僧巴鼻好流通。</p>
</div></div>
<p class='juan'>應庵和尚語錄卷第十<span class='note-inline'>(終)</span></p>
<div class='div-xu'><a id='mulu172' />
<p class='h1'>No. 1359-B 塔銘<span class='note-inline'>(附)</span></p><p class="byline">左承議郎太常丞兼權尚書吏部郎官李浩撰</p><p>隆興改元。癸未六月十三日。住持天童山。應庵禪師曇華遷寂。塔全身於院之西麓。其侍者興會持遺書。副以趙州之頂相。來且需文以銘。余曰。銘余宜為。歲在庚午。始識師於番陽。十四年于今。念有所至。雖千里。命車忽焉去之。亦不為少頃留。以是為常。家居官居。其門弟子。以化事往還。葢未甞絕也。知師之所歷至詳。銘余宜為。示之信入。導以進步。既久而本然之法。軒豁呈露。靡所逃遁。考觀其極。與吾儒所謂一貫兩端。宗廟之美。百官之富。無得踰之。日月不可階之天無或少戾。知師之所造至悉。銘余宜為。負二宜為最後。又以古佛相貌寄意。銘余責也。其可辭。師江氏子。蘄之黃梅人。生而奇傑。骨目聳秀。童穉便厭世。故具決定志。津濟羣品。年十七。出家於邑之東禪。明年為大僧。又明年杖錫參訪。首謁隨州水南遂和尚。染指法味。歡喜踴躍。遂徧歷湖南北。江東西。所至與諸老宿激揚。無不投契。然師根器遠大。不肯得少為足。要求向上鉗鎚。透頂透底。諸佛列祖羅籠。不住一著。以厭滿初願。迺上雲居。禮圜悟禪師。一見拊勞。痛與提䇿。以為法之故。服勞難事。趨走惟恐居後。會圜悟入蜀。指似往見彰教隆。于宣隆其子也。隆移虎丘。師實為先馳。未半載間。通徹大法。頓明圜悟為人處。機關深固。運用恢廓。言句之出。皆越格超量。人天罔測。道聲藹然。洽於叢林。未幾禮辭。游戲諸方。初分座於處之連雲處守。遂以妙嚴。請師出世。繼住衢之明果。蘄之德章。饒之報恩薦福。婺之寶林報恩。江之東林建康之蔣山。平江之萬壽。兩住南康歸宗。末乃住今天童。皆緇白歆慕。同辭公舉。處處開大施門。垂手未悟。遠近奔湊。如水赴壑。師於普說小參。問答勘辯之屬。皆從容暇豫。曲盡善巧。而室中機辨。摻縱殺活。尤號明妙。飽參宿學。一近槌拂。亦汗下心死。恨見之晚。先意出力。辦所難集。以申報効。舊甞領徒典剎者。皆晦匿名跡。以得寓巾鉢於下陳為幸。嗚呼道亦宏矣。師既大振宗風。為世眼目。至於行業高潔。咸可稱述。師初有發明。即與此庵禪師。時號元布袋者同行。反覆博約。日益深奧。及從此庵於護國。相得歡甚。此庵之亡意。於師不無所屬。而開堂嗣法訖。不忘虎丘。與近世眩於名聞。牽於利養。燒香不原所得者。異矣。矩範嚴峻。或有過失。往往面質。無所寬假。言既脫口。亦釋然無間。以是學者畏而仰之。每於住持。泛應虗受雖料理建。置小物細。故動為無窮計。未甞苟且。至纖毫不可於意。即翩然徑去。莫能回奪。甞自言。衲僧家著草鞋。住院何啻如蚖虵戀窟。勉厲徒眾。不許放逸。事事必身率之。其將示疾也。猶掛牌入室。至夜分他日多類。是將終。或以辭世偈為請。師曰。吾甞笑諸方所為。而自為之耶。區處院事。纖悉不遺。奄然趺坐而化。春秋六十一。夏﨟四十三。偈頌語錄甚富。未及詮次。<span class='corr'>已</span>盛傳於世矣。徑山妙喜禪師。聲價隆重。方其顯赫。時爭屈之下。師執常禮無加損。及其在梅陽。有僧傳師垂示語者。妙喜見之。極口稱歎。後以偈寄歸宗云。坐斷金輪第一峯。千妖百怪盡潛蹤。年來又得真消息。報道楊歧正脉通。其歸重如此。逮妙喜還徑山退居明月庵。師演化于明。叔姪相望。往來憧憧。必至二大士之門。咸曰。妙喜應庵無異辭。師寂後。未踰月妙喜亦化去。祖道其遂陵夷矣乎。後生可畏菴。必將有紹之者。銘曰。</p>

<div class="lg regular"><div class='lg-row'>臨際一宗　支派分布　大於楊歧　盛於五祖</div>
<div class='lg-row'>善美具并　厥惟圜悟　生子若孫　益振門戶</div>
<div class='lg-row'>師固後出　氣雄諸方　發端水南　徧參湖江</div>
<div class='lg-row'>所至皆靡　陳既堂堂　師視缺然　高翥遠驤</div>
<div class='lg-row'>窮法頂底　迺梯迺航　槌拂巾瓶　一十三剎</div>
<div class='lg-row'>示無緣慈　縱無畏說　魔族萬千　我殺我活</div>
<div class='lg-row'>驅耕奪饑　定動智拔　還其本然　同此大達</div>
<div class='lg-row'>太白峯之前　玲瓏巖之下　有窣堵波　靈骨是舍</div>
<div class='lg-row'>三十年後話行　猶是閉眼作夜</div>
</div></div>
<div class='div-xu'><a id='mulu173' />
<p class='h1'>No. 1359-C 李侍郎祭文<span class='note-inline'>(附)</span></p><p>維隆興元年六月十三日。左承議郎太常丞兼權尚書吏部郎官李浩。謹以香茶之奠。致祭于故天童山應庵禪師和尚。嗚呼。師遂遷寂矣夫抑世諦流布也。弗祭其弗來矣夫祭之果亦至也。方其彷徨於水南。周旋於江東西湖南北。困頓於雲居章教之久。如求亡子。如喪考妣。茲其未悟矣夫抑未甞不巍巍堂堂煒煒煌煌也。<span class='corr'>已</span>而獨踞道場一十有五。說法如雷如風。奔走衲僧如鳳如麟。茲其既悟矣夫亦未甞不跛跛挈挈百醜千拙也。烹鍛諸佛。其無功矣夫抑最上上之功也。呵咄列祖。是無德矣夫亦無等等之德也。走之於師爰自相視而笑。授受兩忘。昔不為初學。今不為宿習。淮江異出不為阻。儒釋異容不為間。時從杖屨日瞻槌拂不為親。曠紀彌年元字脚不通不為疎。生而咨叩不為敬。死不哭臨不為慢。善觀走於師者於一奠焉。而觀之無餘蘊矣尚享。</p>
</div>
<div class='div-xu'><a id='mulu174' />
<p class='h1'>No. 1359-D</p><p>參政大資相國錢公。序于前。太傅和義郡王楊公。施財鏤其板。是皆牆壍宗門。為灋檀度。傾滄溟之量。溢般若之海。俾見聞獲益。迷悟超情。一念含虗空。三際悉平等。所謂成佛作祖大居士。誠哉是言。乾道丙戌正月吉旦住山苾芻　<span class='note-inline'>(守詮)</span>　謹識。</p>
</div>
<div class='div-xu'><a id='mulu175' />
<p class='h1'>No. 1359-E 松源和尚普說</p><p>應庵師祖。初行脚時。在一尊宿會下住。多教學者。過公案時。師祖同一僧。在佛殿裏。過一則公案。恁麼過。也過不得。又恁麼過。也過不得。二人商榷。不覺鷄唱。遂拊掌散去。後來一一過得了。只是依前肚裏。黑漫漫地。遂冷地思量。道若恁麼參禪。如何敵得生死。聞隨州水南遂和尚道行。乃洞下尊宿法嗣。恩官人徑往參。禮便得歸堂。有一連單兄弟。長時坐禪。不與人交。師祖一日問。佗還少睡麼。其僧厲聲道。老兄而今是什麼時節。更有工夫打睡。師祖直得面熱汗下。遂發志。不捨晝夜。以悟為則。不過一月。連單先有發明。師祖亦有發明。自此每每入室。得路便撑。將去。遂和尚並不柰佗何。一日入室次。喚華兄。你也好。只是公案未明。師祖抗聲道。盡大地是一箇公案。和尚作麼生明。遂和尚便低頭。師祖道。這老漢了我不得。束包望方丈。禮三拜便行。聞得圓悟住雲居。直造會下。凡遇入室。機機相副得數時。圓悟提起向上巴鼻竟。不能開口。圓悟每向人說。這箇蘄州子。得即得。只是腦後少一錐在。圓悟歸蜀。師祖也要隨佗去。圓悟道。你不須隨我去。有杲首座。元侍者。彰教隆藏主。見處共老僧一般。但去見佗。必為汝了却大事。遂依教特去宣州彰教。參隆和尚。門庭孤峻。直是不容湊泊。未經數時。遷虎丘。亦參隨去。續請充維那。一日室中。舉五祖牽牛過窻話。擬祇對次。被佗劈胷一拳。自此打斷命根。是時隆和尚。欲命首眾。會中有圓悟耆舊云。華維郍嫩在。師祖聞得。遂書偈於壁間云。江上青山殊未老。屋頭春色放教遲。人言洞裏桃花嫩。未必人間有此枝。不辭便行。此菴元和尚。時住處州連雲。師祖道我舊在雲居時。每喫這漢無滋味。如今看來。未必佗到我田地。且去驗佗看如何。纔到。便上方丈。侍者通報。此菴聞得。郎忙出來。一見便云。華兄此番且喜大事了畢。師祖道。我未曾開口。佗已知了。信知得底人。相見不在形言。便知落處。這箇便是參禪底榜樣。豈似今時一般長老與學者相見一句來一句去。末後多一句。便為贏得禪。究竟不知深淺。盖佗不曾踏著正脉。只在言句裏。作活計<span class='note-inline'>(云云)</span>。</p>
<p style="margin-left:1em">應安庚戌佛生日天龍東堂比丘妙葩命二雕之</p>
<p style="margin-left:1em">應庵禪師振唱楊岐一宗提起虎丘正脉得他語於掌中欲弘通於遐代仍打施長財刊行流通伏願開拓人天祝延　聖朝矣。</p>
<p style="margin-left:1em">正應元年九月下旬八日</p>
<p style="margin-left:2em">三聖寺住持沙門<span class='note-inline'>(湛照)</span>謹記</p>
<p style="margin-left:11em">奉行維那<span class='note-inline'>(師元)</span></p>
</div>
</div><!-- end of div[@id='body'] -->
</body></html>