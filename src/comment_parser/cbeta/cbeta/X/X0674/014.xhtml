<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu207' />
<div class='div-xu'><a id='mulu208' />
<p class='h2'>涅槃末後句序</p><p>澐篤信佛。<span class='corr'>但</span>不事參學。不持齋戒。不誦經典。更性懶識字。半生讀論語一節大學兩節中庸一章。至今猶未了。若十三經廿一史諸子文集。堆積几案。便[身*勾][身*勾]睡去。夢為胡蝶。不知其所之。自信與書卷無緣。每聞禪家不立語言文字。心竊慕之。間讀心經壇經則色喜。以其簡而易盡。若楞嚴法華。則便不敢開卷。偶閱教典。成唯識論不及三行。頭疼三日不休。後因先人。以雪庵心嗣臨濟法。寓天台之豐干亭。澐往省侍。令參栢樹子句。七日夜睡不得寧。究竟了無所益。始知此道不與子而與賢。遂不復留意。迄今流浪二十年。且老矣。見海內法席如林。一時慧業文人逃名上士。咸借以自寄。擎拳竪指。示眾普說。拈古頌古。續五燈而傳者。其書且汗牛充棟。嗚呼人生幾何。又復堪此耶。聞之先儒。有訪友見佛像者。瞿然便出。或以禪悅辟之淫聲美色。澐是以年來學辟佛。將以謝禪侶之相難也。雖然見性明心。自是學人本等。語小語大。成<span class='corr'>己</span>成物。明明大道。豈能昧却。乃頃謁俍和尚於水西。談笑歡洽間。忽出涅槃末後句相示。嗟乎嗟乎。婆心辣手遂至此耶。開示耶。勘騐耶。逼拶耶。對痴人說夢。捧讀一過。墨汁裡洗炭。何從著語。勉作頌言。切莫使明眼人從旁覷破。頌曰。</p>

<div class="lg regular"><div class='lg-row'>生死大事這因緣　涅槃末後何須句</div>
<div class='lg-row'>如來迦葉度眾生　位育中和是壽量</div>
<div class='lg-row'>至誠無息純不<span class='corr'>已</span>　便是金剛不壞身</div>
<div class='lg-row'>大人不失赤子心　臨入滅時還囑付</div>
<div class='lg-row'>鳶飛魚躍風雅情　塵埃野馬蒙莊語</div>
<div class='lg-row'>孔顏樂處今仍在　拈華微笑接綱宗</div>
<div class='lg-row'>若是句中還著句　輪迴永墮百千劫</div>
</div><p style="margin-left:10em">吳江後學趙澐謹識</p>
</div>
<p class='juan'><a id='mulu209' />No. 674-12 涅槃末後句</p><p class="byline">水西俍亭　淨挺　著</p><p class="byline">擕李張　天柱　天植　同閱</p>
<div class='div-other'><a id='mulu210' />
<p class='h2'>壽量品</p><p>雙樹林中如來入滅。他方世界無邊身菩薩。及此國土天龍魔屬。大地山河。鳥獸草木。悉皆震動。可可的。迦葉阿難一對闡提不孝之子。不到面前。是何道理。瞿曇瞿曇。憐兒不覺醜。人天眾中大開口說。我今正法眼藏盡付摩訶迦葉。為汝眾生作所依止。意在于何。諸仁者莫眼花好。如來紫磨金色之身不般涅槃。諸人見涅槃。摩訶迦葉不見涅槃。眾生無常。如來是常。六祖大師早是道了也。是醍醐。是毒藥。如蟲禦木偶爾成文。勿以革囊盛彼上味。知麼知麼。伊字三點。縱亦不成。橫亦不成。竝亦不成。雲門三句。臨濟三玄。盡被他鄂渚船夫一篙打盡。還出得老僧圈繢麼。純陀獻供。滴水難消。入海求珠。徒勞罔象。且要問你。迦葉菩薩。迦葉摩訶。是一箇。是兩箇。聻。大地山河作舞。金色作舞。眾中辯取。還我箇迦葉來。</p>
</div>
<div class='div-other'><a id='mulu211' />
<p class='h2'>金剛身品</p><p>垂手還同萬仞崖。正偏何必待安排。琉璃古殿照明月。忍俊韓盧空上階。渠不是我。我正是渠。于此會得。黃金瓦礫攪做一塊。打作一團。直是分疎不下。說甚麼金毛師子花藥欄。山花開似綿。㵎水湛如藍。這一絡索也不消得了。瞿曇背痛。分明入滅。口巴巴。說箇金剛不壞之身。還信得及麼。老僧不持五戒。常以弓箭刀劒之屬。侵擾眾生。儘著人罵我。道禿居士。却也甘得。畢竟塚間樹下。婬女寡婦之家。是有分別。是沒分別。雖則曹山顛酒不掛靈衣。要且雲光變牛。此事不當小可。見麼見麼。師子吼時芳草綠。象王回處落花紅。急著眼看。</p>
</div>
<div class='div-other'><a id='mulu212' />
<p class='h2'>名字功德品</p><p>諸方五味禪。我這裏一味也無。說甚八味具足。二十年住山。不少鹽醬錯。斷送了多少人也。滯羸尫藤林荒禪子訝中眉垂。是何章句。是何名字。達摩老臊胡趂口道。實無功德。還諦當麼。</p>
</div>
<div class='div-other'><a id='mulu213' />
<p class='h2'>如來性品</p><p>如來有密語。迦葉不覆藏。一夜落花雨。滿城流水香。依法不依人。依義不依語。依智不依識。依了義經不依不了義經。玉線金針。鴛鴦綉出。有恁般人麼。饒你一肚皮。佛法稗販。老僧總只食酥不消。轉益增病。乃至波旬出世。詐現威儀。飲酒食肉。樗蒲圍碁。大踏步向前自稱解脫。苦哉苦哉。我佛法中名為罪人未得謂得。未證謂證。動口是德山捧臨濟喝。搖唇吐舌。慣占便宜。古者道。醍醐上味為世所珍。遇斯等人翻成毒藥。他大覺世尊臨當滅度。一一說破了也。譬說寶刀如羖羊角。我王庫內無如是刀。是佛是魔。切須辯取。空如來藏秪在目前。彼力士珠不離額內。你是恁麼人家男女。我是大闡提人家男女。涅槃堂裏。儘賣風流。闡提有佛性。闡提無佛性。這也不勞再辯了。蠢動含靈皆有佛性。為甚麼狗子無佛性。老趙州老趙州。業識茫茫欺人太煞。犀因翫月紋生角。象被雷驚華入牙。可是知而故犯麼。伊優啞遏囉多。是何音響。鐃歌十八曲上之回君馬黃。總不如妃呼希一句囫圇道了也。雲門一字。是滿字。是半字。仰山識字。是梵字。是唐字。獼猴捉月。秪益自勞。佛真法身。如月在水。一撾塗毒。聞皆喪身。在其中那得知。八十公公入場屋。真誠不是小兒嬉。大慧此頌捉敗巖頭。座上仙陀只今未遠。洞山問曹山。不變易處豈有去耶。曹云。去亦不變異。借借不借借。若辯來由。本有今無。本無今有。三世有法。無有是處。皆為戲論。妙妙妙。廣額屠兒千佛一數。立地成佛。還說什麼有佛性無佛性麼。</p>
</div>
<div class='div-other'><a id='mulu214' />
<p class='h2'>一切大眾所問品</p><p>洞山和尚臨當入滅。辦愚癡齋供養大眾。如來化身無量受純陀供及天人供。有兩般麼。一音演法。隨類得解。舌頭不在口裏。與汝赴箇來機。有時恁麼。有時不恁麼。守株待兔。求劒刻舟。似這般死漢。有甚用處。喪欲速貧。死欲速朽。夫子有為言之也。你道如來有二種語麼。汝真文殊。更無文殊是文殊者。為什麼迦葉白椎。乃見百千萬億無數文殊。倩女離魂。誰當是真。誰當是幻。曼殊童子好逞風流。正好取來和他純陀一坑埋却。惟有迦葉阿難。不在裏許。剎竿倒却。別露鋒鋩。豈肯拾他殘唾。罷罷。今日牙痛。今日頭痛。不能為汝說了也。吾有大病。非世所醫。不病者來看和尚麼。老僧看他有分。</p>
</div>
<div class='div-other'><a id='mulu215' />
<p class='h2'>現病品</p><p>日面佛。月面佛。膿滴滴地。此中有秘密否。瞿曇熟處難忘。一生粧模做樣。鼓兩片皮哄弄人家男女。臨命終時。一齊迸現。少不得見神見鬼。撒沙撒泥。魂魄飛揚。眼花撩亂。提婆達多豈有出地獄分。如來豈有入地獄分。大抵還他肌骨好。不搽紅粉也風流。饒伊掩耳偷鈴。到底出乖露醜。恁般行徑早被旁人勘破也。盲者見色。聾者聽聲。啞者能言。拘躄能行。諦當甚諦當。奇特甚奇特。秪如玄沙三種病人。且作麼生相見。自古道密在汝邊。麒麟一角豈足為奇。折足泥牛飛過東洋大海。</p>
</div>
<div class='div-other'><a id='mulu216' />
<p class='h2'>聖行品</p><p>聖人不知即同凡夫。凡夫若知即是聖人。纔有一毫聖凡情見。早是隔津了也。瞿曇瞿曇。是凡是聖。聻。師子尊者<span class='corr'>已</span>得蘊空。白乳湧高數丈。難忍能忍。難行能行。如帶浮囊度彼大海。意在于何。古者道。明知生是不生之性。為甚麼却被有生之所流轉。功德天。黑暗女。有智主人二俱不受。阿誰繫縛汝來。上大人丘乙<span class='corr'>己</span>。知什麼苦。斷什麼集。證什麼滅。修什麼道。一總寐語。說他怎的。如何是道。十字街頭休斫額。如何是道。大好山。如何是道。墻外的。如何是道。明眼人落井。畢竟這幾則語中。那一語最親切。處處綠楊堪繫馬。家家有路透安長。從門入者不是家珍。我為法王。於法自在。世諦與第一義諦。切忌打做兩橛。若向世法外。更討甚出世法。秤錘上呷汁。早只自生障礙。曹山取正命食。全彰尊貴家風。不斷聲色。帶角披毛。本地光明自由自在。色不到眼。聲豈到耳。且喚什麼作聲。喚什麼作色。聻。老僧百年後。山頭檀越家。作一頭水牯牛。輕打我輕打我。他解向異類中行。機關木人。如是如是。鐘中無皷響。皷中無鐘鳴。皮也無。打甚麼皷。皷也無。打甚麼皮。若謂老僧曾轉法輪。即是謗我。小乘錢貫。大椉井索。二十五絃彈夜月。腰纏十萬下揚州說甚照鏡三昧寶鏡三昧。一總是錯。呀呀呀。閻羅王來拿我也。生身入地獄。合是老僧招得。好手猶如火裏蓮。宛然自有冲天志。心持半偈。月到上方。癡人莫更說夢。</p>
</div>
<div class='div-other'><a id='mulu217' />
<p class='h2'>梵行品</p><p>喚和尚作一頭牛得麼。得得。如來世尊作鹿作羆。作麞作兔。作龍作金翅鳥。作粟散王。作轉輪聖王。是有差別否。青牛白狗。玉鳳金鸞。這裏分疎不下。獼猴獻蜜。百鳥銜花。家有白澤之圖。必無如是妖恠。達摩西來不立文字。時節若至。其理自彰。大慈大悲。開我迷雲令我得入。如甘露味。如如意珠。寧說阿羅漢有三毒。不說如來有二種語。然雖如此。老僧顛倒。後語不應前言。當門齒缺。莫怪莫怪。瞿曇無賴。純將諸惡羅剎以為侍從。所可教詔。純說虗空。只學得箇障眼法兒。五百力士揭石。足指飛騰。掌中師子一齣。攝彼狂象。以至雜華飛砌。寶樹凌階。墻壁動搖。井泉流溢。弄些觜臉。哄動頑愚。莫錯莫錯。切切不要信他。我佛法中無如是事。譬如以手搏弄虗空。虗空打。虗空罵。虗空往來。虗空應接。提婆達多真汝之師。開示悟入佛之知見。理無礙。事無礙。理事無<span class='corr'>礙</span>。事事無礙。法無礙。義無礙。辭無礙。樂說無礙。知麼知麼。葉且不是根。角且不是牛。鶴且不是水。見卵思炙。莫太莫計。直得清淨本然。戒光口出。藕絲牽大象。芥子內須彌。到恁麼時。火不能燒。水不能爛。風不能動。地不能持。生不能生。死不能死。住不能住。壞不能壞。貪不能貪。嗔不能嗔。癡不能癡。畢竟以何為騐。聻。阿闍世主以少金剛能壞須彌。亦如少火能燒一切。如來為彼住世一劫。把手同行。大王來也。大王萬福。無作無受。罪性本空。文殊持刃來逼世尊。吾必被害。為善被害。知麼知麼。</p>
<p>阿難迦葉是一闡提。毗婆尸佛早留心。直至如今不得妙。呀呀呀。眉毛墮也。</p>
</div>
<div class='div-other'><a id='mulu218' />
<p class='h2'>嬰兒行品</p><p>如世嬰兒。五相完具。不去不來。不起不住。婆婆和和。有句無句。終不得物。語未正故。暗中明。明中暗。偏中正。正中偏。丈二長和尚摸頭不著。諸仁者。一大藏教是止啼黃葉。千七百則是止啼黃葉。乃至典墳丘索醫卜種樹之書是止啼黃葉。三百篇是止啼黃葉。五千言是止啼黃葉。蘭臺石室金簡玉書是止啼黃葉。街談巷議是止啼黃葉。咳[口*敕]涕唾是止啼黃葉。為汝方隅曲設權巧。泥牛吼月。木馬嘶風。行于非道通達佛道。譬如人家有三子。一著村中。一著州中。一著縣中。且道那一箇是內紹。那一箇是外紹。聻。昭王少子壓紐。武帝立少子。趙母恤少子登常山。丈夫多愛少子。彼少子者嬰兒也是麼。煦日發生鋪地錦。嬰兒垂髮白如絲。奪人奪境即且置。有者道。丫角女子白頭兒。是何章句。</p>
</div>
<div class='div-other'><a id='mulu219' />
<p class='h2'>光明遍照高貴德王菩薩品</p><p>知麼知麼。于兜率天實無如來。迦毗羅城實無如來。迦毗羅園實無如來。鬱陀迦阿羅邏中實無如來。阿利䟦提河中實無如來。菩提樹下實無如來。波羅柰城實無如來。拘尸那城實無如來。如來不出閻浮提界。非見而見。不聞而聞。清涼文益禪師嘗說四法。有聞聞。有聞不聞。有不聞聞。有不聞不聞。曹山亦有四法。有借。有借借。有不借借。有全超不借借。也奇恠也奇恠。剎竿頭上一道寶光。直貫到他方世界。依舊轉來飛向石師子口裏。且道是何祥瑞。聻。爾時世尊嘿然。文殊嘿然。迦葉嘿然。一齊口掛壁上。意在于何。生不可說。不生不可說。生生不可說。生不生不可說。不生生不可說。不生不生不可說。不可說不可說。僧問愚庵。如何是實相。庵云。石匠夏小川。僧云。某甲問實相。庵云。阿啑。大眾看看琉璃光菩薩來也。如來或現一身。或現多身。或現大身。或現小身。或現男身。或現女身。身上出水。身下出火。入地如水。履水如地。乃至樹木山川城邑聚落隨意所現。是有相耶。是無相耶。是非有非無相耶。是亦有亦無相耶。如來在拘尸那城說入涅槃。如來在波羅柰城說不入涅槃。畢竟入即是。不入即是。王老師自小牧一頭水牯牛。向東邊去。不免犯他國王水草。向西邊去。不免犯他國王水草。不如隨分納些些。譬如一室惟有六窻。內獼猴外獼猴。廝喚廝應。即如內獼猴睡著時如何。惺惺我與你相見了也。盲龜值木。香象渡河。是恁般人方解說恁般話。直得特牛產犢。石女生兒。且要問你。非非想天幾人墮位。聻。師子咬人。韓盧逐塊。闍黎顛倒喚奴作郎。金鍮不辯。玉石不分。遠善知識。近惡知識。箜篌妙音。非有妙指終不能發。住住住。菩薩不修淨土。如來不證涅槃。于一切法實無所說。且道得何三昧耶。隨流認得性。無喜亦無憂。老僧于一切法悉無所見。</p>
</div>
<div class='div-other'><a id='mulu220' />
<p class='h2'>師子吼菩薩品</p><p>一句道得。師子頻申。二句道得。師子返擲。三句道得。師子踞地。太陽太陽。盡情吐露了也。云何說法。何故說法。為誰說法。欲知佛性義。當觀時節因緣。菩薩見性。如來見性。要見佛性麼。無明即是。要見無明麼。佛性即是。舉一不得舉二。天台來。徑山去。來日普請。當時還有過麼。薄伽梵涅槃門。雲門扇子。乾峯拄杖。有優劣沒優劣。勿于中路事空王。杖䇿優遊到本鄉。汝欲入京朝帝主麼。纔到潼關。切忌退轉。是師心者不師于心。與天為徒。乃名天行。木鷄啼。芻狗吠。前中後陰一時打併。角生酪耶。乳生庵羅耶。白犬黑耶。鷄三足耶。丁子有尾耶。佛性有。佛性無。作麼生會。看看瞿曇幻術滅沒了也。看看婆枳多城拘尸那城師子吼也。外道六師同共隨逐。誑惑人家男女。唯除阿難迦葉諸大弟子所不能曉。明中有暗。暗中有明。暗時無明。明時無暗。火熱風動。水濕地堅。四大性復。如子得母。先以定動。後以智拔。譬如明鏡照了面像。是空三昧。是無願三昧。是無相三昧。見麼見麼。諸人<span class='corr'>但</span>知定業難逃。不知定業可壞。為壞定業。耑修道果。如何修道果。聻。有佛處不得住。無佛處急走過。三千里外摘楊花。摘楊華。鐘中皷。皷中鐘。諸法不相知。諸法不相到。見麼見麼。羣盲摸象。或說似蘆菔。或說似箕。或說似石。或說似杵。或說似臼。或說似牀。或說似甕。或說似繩。畢竟不觀全象。他過量人一超直入。得不退轉。雖行畜生行。不受畜生報。回途入妙。與化徂<span class='corr'>但</span>。不見道。真師子兒善師子吼麼。淨飯王宮分明誕生王子。千華臺上分明化生王子。如來化生耶。非化生耶。具眼者辯取。</p>
</div>
<div class='div-other'><a id='mulu221' />
<p class='h2'>迦葉菩薩品</p><p>是則龍女成佛。非則善星墮陷。善星比丘是真善知識。善說法要。譬彼力士能止兒啼。滅跡除踪不留影。子矮師叔食<span class='corr'>已</span>還吐。芭蕉飲酒。羅什吞針。一類孤魂燈燈不絕。當時生陷地獄。在地獄中如三禪天樂。如來世尊親為記莂。當得阿耨多羅三藐三菩提。快哉善星。出佛身血。無佛無法。無有涅槃。好瞿曇好瞿曇。被他一棒打殺了也。四十九年哆哆和和。臨末稍頭露些敗缺。尋常說善語真語時語義語法語。寧說十住退轉。不說如來有二種語。一總不要信他。昨日說定法。今日說不定法。有時教伊揚眉瞬目。有時不教伊揚眉瞬目。有時揚眉瞬目却是。有時揚眉瞬目却不是。癡人食唾正如執方療病。總不是也。有定答。有分別答。有隨問答。有置答。汾陽十八問十八答。歷歷分明。因語耶。果語耶。喻語耶。不應說語耶。世流布語耶。如意語耶。隨自意語耶。知麼知麼。有無。善不善。有漏無漏。世間非世間。聖非聖。有為無為。實不實。寂靜非寂靜。諍非諍。界非界。煩惱非煩惱。取非取。授記非授記。有非有。三世非三世。時非時。常無常。我無我。樂無樂。淨無淨。色受想行識非色受想行識。內入非內入。外入非外入。十二因緣非十二因緣。說甚有佛性無佛性。世智說有。我亦說有。世智說無。我亦說無。要知佛性麼。佛性是穢惡。是不淨。是歌羅邏。是泡是胞。是膿是血。是涕唾。乃至四攝法。四念處。四正勤。五根。五力。三十七品助道之法。是毒蛇。是猛獸。是怨賊。是利刃。乃至六波羅蜜。是夢是幻。是露是電。是陽燄。是火輪。是乾闥婆城。是空中花。是影是沫。說甚八忍八智四果四向四加行。下上中上上上。天家家人家家釘樁搖櫓。刻劒守株。一總不唧[口*留]漢。說甚有離係無離係。有等流無等流。有士用無士用。有增上無增上。有異熟無異熟。秪益多聞。徒為戲論。老瞿曇額角空心。舌頭不是口裏。呼馬應馬。呼牛應牛。知麼知麼。是第五諦。是第六陰。是十三入。是十九界。魔說佛說。請更參尋。學道如鑽火。逢烟漫罷休。過得荊棘林。方是好手。末後一著。腦後一椎。這裏切須仔細。大疑大悟。小疑小悟。不疑不悟不疑者即是疑也。莫執著好。</p>
</div>
<div class='div-other'><a id='mulu222' />
<p class='h2'>憍陳如品</p><p>不問有言。不問無言。世尊良久。外道即悟。良馬見鞭影而馳。說時嘿。嘿時說。無語中有語。有語中無語。或歌或舞。或哭或笑。或罵或讚。于怨親所不能分別。將謂狂耶。謂非狂耶。見麼見麼。金翅鳥王當宇宙也。搏象全力。搏兔全力。一身作無量身。無量身還作一身。于自身中作男女身。牛羊象馬。一耶異耶。有問有答。葢是尋常用處。不換機。師兒返擲。借婆衫子拜婆年。高處高平。低處低平。如是如是。一切諸法皆幻化相。切莫鉢盂安柄。沙裏尋油。風動耶。旛動耶。本所不知。本所不曉。如來世尊一則嘿然。再則嘿然。三則嘿然。推聾粧啞。不是好心。直得鼓粥飯氣。說許多般。檢點將來。過犯山嶽。當時若干外道各逞異端。惟有犢子梵志。言下知歸。與他紙衣道者把手同行。猶較些子皮膚脫落盡。獨存一真實。是果然麼。也奇恠也奇恠。</p>
<p>阿難于娑羅林外十二由旬。為億萬諸魔所共嬈亂。魔說種種。佛說種種。有差別耶。無差別耶。和尚門庭高峻。侍者邊得個入處。鹽官扇子。鳥窠布毛。國師三喚。躭源三應。互相鈍置了也。老瞿曇念念有詞。令他須䟦陀羅得甚麼第一義空。出甚麼非想非非想處。箇事且置。慶喜慶喜。汝是如來最小之弟。尋常涕淚悲泣哭个不休。今正當二月十五。大限到來。分離頃刻。不立一問。不措一詞。是何道理。見麼見麼。會中無數菩薩無數眾生入大涅槃。一時死却了也。畢竟如來般涅槃聻。不般涅槃聻。切忌道著。</p>
</div>
<div class='div-other'><a id='mulu223' />
<p class='h2'>涅槃後分</p><p>東瓜直儱侗。瓠子曲灣灣。如來世尊皷兩片皮。嘮嘮叨叨。臨行之際。說不休歇。啼得血流。不如緘口。罷罷罷。歸去了罷。初生揑恠。臨死周遮。指天指地。目顧四方。三十二相。八十種好。且道有多少長處。說什麼紫磨金色之身。瞻仰取足。你面皮厚多少。去便去。住便住。二十四反。二十七反。留留連連。命根不斷。為著什麼來。阿難老昏。被他覆葢。亦不覺知如來畢竟涅槃不般涅槃。菩薩大眾一切眾生弄得眼花昏暗。亦不覺知如來畢竟涅槃不般涅槃。隱峯倒化。谷泉立化。快便難逢。雲居臨歿。剛道箇祗這是。蓮花峯庵主。直入千峯萬峯。瑞巖主人公。如今喚亦不應也。大眾看看。拘尸那城阿耨達池。潤一尺。濶一丈。東門西門。南門北門。靈棺自舉。陰摩羅鬼惑亂于人。不用大驚小恠。當時人天眾前拈花微笑。正法眼藏涅槃妙心。分付摩訶迦葉。且待他來。且待他來。生冤家死對頭。不及黃泉難得相見。金棺雙足。何難拖箇死屍來。髑髏眼睛猶帶識在。湘之南潭之北。中有黃金充一國。無影樹下合同船。琉璃殿上無知識。還諦當麼。身中吐燄。足下放光。火不能燒。水不能滅。總不過是遮眼法兒。可憐生可憐生。一具紫磨金色之身。弄得五花星散。剛剛留得四箇牙齒。又被他捷疾剎羅偷了兩箇。連他迦毗羅國本生眷屬。不能收取一毫。鐵錚錚。調御丈夫。如今三昧。神通都用不著了。好笑好笑。癡頑俗子治兵相攻。爭取舍利。這幾點臭骨頭。有甚好處。若不是大顛明教竭力相扶。幾被他韓退之歐陽永叔幾箇酸秀才一時罵倒。且要問你。丹霞燒木佛。院主墮鬚眉。疎山塔上龜毛三尺。臘月蓮花。可曾拾取舍利未。大眾還有疑處。一般白氎。為甚城內人的大都灰燼。惟迦葉者火全不燒。畢竟紫襴袈裟之外。誰是其餘。快請道取。</p>
</div>
<p class='juan'>涅槃末後句<span class='note-inline'>(終)</span></p></div>
<div class='div-w'><p>三經解</p>
<p class="byline">明　智旭　解</p><p style="margin-left:1em">卍云。四十二章經略解。遺教經解。及七大人覺經解之三般。合稱三經解。既分出別處。故省于此。</p>
</div>
</div><!-- end of div[@id='body'] -->
</body></html>