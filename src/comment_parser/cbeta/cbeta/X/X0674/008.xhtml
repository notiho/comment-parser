<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu188' /><a id='mulu189' />
<p class='juan'>No. 674-8 彌陀舌相</p><p class="byline">西溪俍亭挺　著</p><p class="byline">同學　吳山濤　戴斑立　仝閱</p><p>問。如來說法四眾臨筵。為甚麼彌陀會中比丘尼優婆夷以及人非人等一齊不到。答。成佛久矣。</p>
<p>頌。清淨從來無女人。畜生那敢並追尋。獨憐共命頻伽鳥。古佛光中再現身。</p>
<p>問。迢迢十萬乃是西方。為甚又說箇惟心淨土。答。不信長安在日邊。</p>
<p>頌。白鷺池邊半畝居。綠楊兩岸間芙蕖。怪他無限癡男女。奔走迢迢十萬餘。</p>
<p>問。彌陀佛今現在是果然麼。答。錯過不少。</p>
<p>頌。古佛過去久矣。快把淨瓶扶起。分明渡水逢渠。原來是姓。張的老李。</p>
<p>問。極樂國土清淨有餘。說什麼硨磲碼瑪。答。暴富貧兒自古多。</p>
<p>頌。釋迦貧迦葉富。玉泉皓前世不修。打倒了葡萄棚。留得一條布褲。阿逸多阿逸多。太無厭生。討個大光錢認主顧。</p>
<p>問。東方不動地瑠璃光菩薩。亦與西方無勝世界安養一般。為甚麼落日懸鼓耑以生西為念。答。切忌指東話西。</p>
<p>頌。一為遷客去長沙。西望長安不見家。黃鶴樓中吹玉笛。江城五月落梅花。</p>
<p>問。妙華供養遍往十方。仍以須臾還至本國。莫是神足通麼。答。不許夜行投明須到。</p>
<p>頌。驢兒三脚弄蹄行。木馬臨風吼幾群。無足鐵牛連夜走。看煞區區沒眼人。</p>
<p>問。孔雀鸚鵡演暢法音。喚他作畜生得麼。答。雖行畜生行不得畜生報。</p>
<p>頌。燕子飛燕子飛。何處黃鶯帶雨啼。更杜䳌流血。雙雙瓦雀踏破柔荑。</p>
<p>問。寶樹出音使人念佛。無情說法在在有之。是果然否。答。燈籠拍手笑呵呵。</p>
<p>頌。燈籠拍手。露柱開口。八角磨盤空裏走。喫不盡沽來酒。說甚麼趙州無常州有。切忌切忌播揚家醜。</p>
<p>問。人民國土無量僧祇成佛以來今止十劫。然則十劫以前當不得名為極樂也。答。春風是處馬蹄香。</p>
<p>頌。無量阿僧祇劫。怪道不生不滅。東風搖曳柳絲長。三箇烏龜證箇鱉。果然是秤錘嚼鐵。</p>
<p>問。補處稱尊。獨許一生授記。為甚麼有餘方便令他凡聖同居。答。未容揀擇。</p>
<p>頌。一箇兩箇千萬箇。海壇馬子似驢大。烏梅結網打蜻蜓。師姑原是女人做。</p>
<p>問。不到西方必愁退轉。釋迦彌勒何為睹吏陀天。答。珊瑚枝枝撐著月。</p>
<p>頌。溪西鷄齊啼。屋北鹿獨宿。不是上天堂。便是落地獄。雪山六載何曾出家。少室九年也未離俗。</p>
<p>問。一心不亂即得往生。古人道生則必定生。去則實不去。是否。答。到頭雲定不離山。</p>
<p>頌。天地只爾戶庭<span class='corr'>已</span>。悠世與我以相遺。復駕言兮焉求。老僧百年後。山前檀越家變一頭水牯牛。</p>
<p>問。東方舌相遍覆大千。且問南西北方上下再來作何安置。答。如影投影。</p>
<p>頌。不是心。不是佛。不是物。古往今來窮不徹。韶陽老得一橛。擬思量沒交涉。昨夜門前流水聲。癡人喚作廣長舌。</p>
<p>問。一切諸佛同知護念。為甚麼觀音勢至獨號當機。答。冤有頭債有主。</p>
<p>頌。<span class='corr'>掐</span>數珠修行下坡不走。晝夜六時披枷帶肘。一笑歸來何所有。三三成一九。兩個黃鸝鳴翠柳。</p>
<p>問。子憶母母憶子。啐啄同時。為甚麼又道作家不啐啄。答。真誠不是小兒嬉。</p>
<p>頌。子啐母啄。母覺子鷇。觀音彌勒太煞婆心。牛頭夜义寒威卓朔。咄咄老鼠哥哥入牛角。</p>
<p>問。娑婆教主能忍能行。與彼阿彌陀如來。畢竟誰君誰臣誰賓誰主。答。向時奉奉時向。</p>
<p>頌。娑婆極樂教中王。此土他方任主張。但得主賓齊一致。莫教行旅往來忙。</p>

<p class='juan'>彌陀舌相<span class='note-inline'>(終)</span></p></div>
</div><!-- end of div[@id='body'] -->
</body></html>