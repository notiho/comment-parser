<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu70' />
<div class='div-xu'><a id='mulu71' />
<p class='h2'>楞嚴答問序</p><p>昔人閱楞嚴經。不解句讀。<span class='corr'>已</span>獲深契。則語言道斷。文字性離。未當求勝諦于恒沙。叩妙音于筆授矣。俍亭和尚慧本天成。思若符契。提摩竭之正令。盡毗耶之秘藏。今日之藥山投子也。固將目霄漢以忘言。托東臯以長嘯。諸方義學。持波斯宮掖之文。作慶喜袈裟之問。于是縱其指揮都成撰述。山河大地進瑯琊而盡其機。一路涅槃起雙峯而畢其義。深微集逸。旁引曲暢。同人奉為剞厥。用廣流通。從聞聲見性之一門。得不歷僧伽之道果。是真實了義也。是究竟堅固也。合掌恭敬而為之序。</p>
<p style="margin-left:11em">繡水後學曾王孫</p>
</div>
<p class='juan'><a id='mulu72' />No. 674-6 楞嚴答問</p><p class="byline">萬壽俍亭　淨挺　著</p><p class="byline">長水　何元英蕤音　曾王孫道扶　閱</p>
<div class='div-other'><a id='mulu73' />
<p class='h2'>判教差殊</p><p>問。楞嚴一經。天台判教列為方等。賢首判圓又兼終頓。序經者謂圓理圓行。圓耶否耶。答。脩證了義非不了義。究竟堅固非不究竟。台宗判教與華嚴等盧舍那身落第二耶。理行並圓開為終頓。圓通一門三十二應。法華會上異口同宣。又問菩薩萬行。答。戒定慧三及三增進種種。是也。摩竭全提亦稱六度。結界持呪統屬修能。但說密因不耑持呪。</p>
</div>
<div class='div-other'><a id='mulu74' />
<p class='h2'>科經同異</p><p>問。科經正宗離為五分。始從啟請至勝義性為見道分。從決定義至說呪<span class='corr'>已</span>為脩道分。五十五位為證道分。安立經題為結經分。人天七趣微細魔事為助道分。溫陵長水兩家略同。是不易否。答。原本經題。脩證雙舉。經中明言是見所斷。是脩所斷。有見有脩有證。是<span class='corr'>已</span>徵心辨見。三科七大。含吐十虗。獲本妙心得未曾有。此時見道了了分明。不歷僧祇一生取證。願今得果普度恒沙。自此以還發願眾生發願證果。滿慈再問。答正脩行。性覺妙明。覺明為咎。審除微細。稱此可知。如來藏性周徧圓融。一多互含。大小涉入。離即離非。是即非即。華嚴法界全體無餘。如此修證何藉劬勞。衣裏繫珠。大經同旨。正修行路豈有他哉。話端不了。按下雲頭。華屋在前。要因門入。疏明決定。選擇圓通。叩鐘綰結。旁引曲暢。文殊說偈深入一門。大地山河忽然不現。一生取證不其然耶。前悟實相。此獲法眼。有頓有漸。次第宛然。後為未來方便申請。三無漏學以戒為基。持呪結壇種種功德。是正修耶。是助道耶。四十四心五十五位。雖與華嚴詳略不同。彼此互明皆為證果。七趣六道亦槩他經。微細陰魔無問自說。五濁五陰根本輪迴。妄想攀緣自取生死。示現聲聞。重來啟請指修行路。不離見聞一生證入。如是如是。</p>
</div>
<div class='div-other'><a id='mulu75' />
<p class='h2'>說經時分</p><p>問。五時判教。謂說楞嚴在法華後。涅槃會前。耶輸受記。持地證經。不唱入滅果可據否。答。疑者有二。法華會上受記宛然自在通王。豈入淫室。又從記莂遂入涅槃。一乘之餘那說方等。經不云乎。迴心向大志行等慈。清淨執身不遭淪溺。入魔入佛。難行能行。彼小乘人望而却走。畢鉢羅窟體會全經。末後提持。當機啟請。剎竿放倒飲光再傳。不可無一不可有二。圓耶否耶。論者又謂。是經所說將不一時。彼琉璃王誅滅瞿曇在波斯後。是亦不然。菩提樹下三七思維。煙水百城經歷年歲。將一時耶。將異時耶。牽義拘文。難尋妙典。</p>
</div>
<div class='div-other'><a id='mulu76' />
<p class='h2'>如來密因</p><p>問。教分顯密。謂修多羅及陀羅尼。此說密因當指持呪。答欽奉慈嚴將求密義。十方諮決恒沙來聚。皆謂於此獲玅微密。豈指陀羅目為秘藏。問。宣示深奧。所說何法。阿難結集何不廣明。答。當時說法十界普聞。若涉言詮<span class='corr'>已</span>多剩義。摩竭國中正令如是。更希冥授得無妄耶。</p>
</div>
<div class='div-other'><a id='mulu77' />
<p class='h2'>頂放寶光</p><p>問佛說神呪頂放寶光。觀音大士說圓通門。諸佛放光皆從頂出。是一是二。答。飛光以後三度放光。一從面門。一從胸出。一從佛頂。惟圓通門交光相羅佛佛授手無二無別。化佛說呪光從頂生。表示其相。亦復如是。名大佛頂。豈偶然耶。</p>
</div>
<div class='div-other'><a id='mulu78' />
<p class='h2'>啟請方便</p><p>問。最初方便方便多門。屈曲垂慈理合如是。及至後來超出一門。一門深入一路涅槃。與方便義似相違反。答。惟一乘實。餘二非真。方便化城都成戲論。深入一門<span class='corr'>已</span>非超出。身出門易。門出身難。從門入者不是家珍。莫錯會好。</p>
</div>
<div class='div-other'><a id='mulu79' />
<p class='h2'>見何勝相</p><p>問。心目流轉眼見空華。別指見精。見猶離見。見有二耶。答。如病目人見即有眚。彼見精者初未嘗眚。浮塵勝義有二見耶。明不循根。無目而見。周遍法界莫非見精。咄哉阿難見相發心。心目為咎。佛審其故。展轉推窮見非是見。見不能及。空華瞥地清淨眼開。一場慶快。</p>
</div>
<div class='div-other'><a id='mulu80' />
<p class='h2'>妄想輪轉</p><p>問。一切妄想輪轉無窮。由顛倒生。從堅固滅。五濁葢纏不離五蘊。中間復云內分外分。純想升天。純情墜地。想聰情鈍。則言想者未盡非耶。答。積想積情眾生顛倒。輪轉三界無有出期。黑白升沉無容揀擇。末那執受幽隱難銷。聲聞辟支未空識蘊。四禪八定全屬虗明。命根不斷。自取輪迴。望涅槃城。遠之遠矣。</p>
</div>
<div class='div-other'><a id='mulu81' />
<p class='h2'>摩頂說經</p><p>問。講堂開豁詞義未終。忽舒金臂說三摩提。是何意旨。答。首楞嚴王玅莊嚴路。一經標指具足數言。錯過此機葛藤難了。如大日輪能破全暗。如獅子吼能伏百獸。如大火聚能燒須彌。如金剛劍能斷一切。舒臂摩頂。當時一口吸盡西江。</p>
</div>
<div class='div-other'><a id='mulu82' />
<p class='h2'>七處徵心</p><p>問。阿難逐妄。如來指迷。七處追窮必無根本。是則是<span class='corr'>已</span>龜毛兔角。既被所訶。畢竟此心為在無在。答。獼猴窺月。月未嘗無。捉影則非。影非真月。晴空在眼覿面無他。若問空華汝應揑目。</p>
</div>
<div class='div-other'><a id='mulu83' />
<p class='h2'>面門放光</p><p>問。圓融行布百界千如。十方微塵合成一界。既聞命矣。佛頂放光大地不現。豈移此土至他方耶。抑復平沉空所有也。答。因明立所。大地遷流。清淨本然從無起滅。圓通證入塵累銷亡。諸有為相自然不現。譬如寤時問夢中事。為有相耶。為無相耶。</p>
</div>
<div class='div-other'><a id='mulu84' />
<p class='h2'>識精元明</p><p>問。識精元明。講家謂為阿賴耶識。不生不滅與生滅合。發起根身及器世界。識相既現。元性即隱。是否。答。阿賴耶識<span class='corr'>但</span>名為識。不名識精。識精見精孤山同釋。菴摩羅識是為元明。阿賴耶識謂為元明。則尚未可。世界眾生相續緣起。本元明妙。豈涉去來。能生諸緣不變隨緣。緣折遺者隨緣不變。本然清淨絕遠攀緣。菩提涅槃此為根本。若如所云。識相現前元性即隱。顛倒妄想違彼涅槃。豈得指為元清淨體。</p>
</div>
<div class='div-other'><a id='mulu85' />
<p class='h2'>佛咄阿難</p><p>問。佛咄阿難矍然避席。馬祖一喝三日耳聾。佛祖機緣是同是別。答。一般機鋒箭刃上事。有殺人刀。有活人劒。具眼者知。</p>
</div>
<div class='div-other'><a id='mulu86' />
<p class='h2'>舉拳屈指</p><p>問。檠拳竪指事本瞿曇。有實有權。為照為用。答。止啼黃葉未免婆心。作家拈起料撿分明。依樣葫蘆。遭人怪笑。</p>
</div>
<div class='div-other'><a id='mulu87' />
<p class='h2'>窮子逃逝</p><p>問。窮子捨父喻出法華。阿難悲淚引事輸情。故知說經在法華後。答。衣裏繫珠亦同彼喻。說經前後不必深窮。動地放光異文同指。</p>
</div>
<div class='div-other'><a id='mulu88' />
<p class='h2'>捨生趣生</p><p>問。捨生趣生未免輪轉。不生滅地恐不其然。波斯何云得未曾有。答。伽黎誑惑指身後無。聞佛慈示悟身後有。只此踊躍聞所未聞。却復悞謂捨生趣生是不生滅。都認識神以為本來。喚奴作郎。究竟顛倒。</p>
</div>
<div class='div-other'><a id='mulu89' />
<p class='h2'>棄海認漚</p><p>問。山河大地咸妙明心。如來藏體開闡略盡。何所未明來再叩耶。答。海即為漚。波不名水。躭緣失心。泥指亡月。含元殿裏更問長安。</p>
</div>
<div class='div-other'><a id='mulu90' />
<p class='h2'>八還辯見</p><p>問。見猶離見見無所還。一言直指快便難逢。胡乃紆回徒致辭費。答。水落石出。春到雪消。影草探竿重重拶入。心緣路絕。貧無立錐。似空合空。以水涵水。</p>
</div>
<div class='div-other'><a id='mulu91' />
<p class='h2'>見性周遍</p><p>問。見性周遍遠矚塵沙。何廼眾生不越分寸。聲聞菩薩種種差殊。或見初禪。或見千界。可得聞耶。答。元明見性洞遠無餘。現前差殊脩業所發。周遍義類在後廣明。脩業造端於茲略顯。</p>
</div>
<div class='div-other'><a id='mulu92' />
<p class='h2'>自然非彼不見之相</p><p>問。寂音謂為性見清淨。<span class='corr'>但</span>可目見非他能見。中峰謂為離物不見。本無其相。二俱是否。答。說理轉勝。語意不倫。經文<span class='corr'>但</span>云。不見若見見相現前。豈得復名不見之相。葢不見者非見所及。此理本明。見非是見。見猶離見。且待下文。方始開顯。</p>
</div>
<div class='div-other'><a id='mulu93' />
<p class='h2'>於一毫端含受十方國土</p><p>問。一毫含受其義云何。答。須彌藏芥。芥內須彌。大中現小。小中現大。</p>
</div>
<div class='div-other'><a id='mulu94' />
<p class='h2'>如虗空華本無所有</p><p>問。空華本無虗妄不實。菩提淨妙圓亘周常。見緣想相既屬空華。如何復云此見及緣元是菩提妙淨明體。答。山河遷變豈礙虗空。見聞往來不攖湛寂。如來藏裏影現空華。愚懵無知<span class='corr'>但</span>勞執捉。</p>
</div>
<div class='div-other'><a id='mulu95' />
<p class='h2'>我真文殊無是文殊</p><p>問。洞山開悟渠不是我。我正是渠。臨濟提持無位真人面門出入。我真文殊無是文殊。宗教自懸理難通會。答。惟有一月厚無第二。文殊之外豈更文殊。稱理而譚一言斯足。離魂倩女誰幻誰堅。赤肉真人隨出隨入。認影迷頭切須仔細。洞山過水渠我相逢。寶鏡重重非公境界。</p>
</div>
<div class='div-other'><a id='mulu96' />
<p class='h2'>因緣自然</p><p>問。因緣說法排擯自然。夙昔闡陳。何名戲論。答。隨宜方便不惜眉毛。曳尾靈龜自拂其迹。因緣和合燔盡無餘。今日舉揚方為了義。</p>
</div>
<div class='div-other'><a id='mulu97' />
<p class='h2'>見見非見</p><p>問。本元見性獨妙真常。見見之時何勞離見。答。本說見精是第二月。誠然見見見<span class='corr'>已</span>銷亡。不踁而走。無翼而飛。返聞自聞知見亡見。豈心與目所能及耶。</p>
</div>
<div class='div-other'><a id='mulu98' />
<p class='h2'>諸三摩提</p><p>問。諸佛密義既聞命矣。彼說經者謂三摩提。亦有顯別。阿難所問猶屬小乘。如來闡揚方屬圓旨。為止為觀科釋不同。說偏說全疏指非一。是果然否。答。迴心嚮大。本叩圓音。答在問邊漫勞分別。或三摩地。或三摩提。及奢摩他。舉一即是。譯文徑省。以槩全題。摘句尋章是皆逐塊。</p>
</div>
<div class='div-other'><a id='mulu99' />
<p class='h2'>別業同分</p><p>問妄見一緣何分同別。造業之地別具因由。受報之時同其劑限。先德所釋。誠為是否。答。人迷我迷故謂之同。人覺我迷故謂之別。妄例妄見本屬隨行。妄雜正知遂成獨起。</p>
</div>
<div class='div-other'><a id='mulu100' />
<p class='h2'>見與見緣似現前境</p><p>問。永明長水各自分科。元我覺明見所緣眚。二句指歸。應離應合。答。順理消文永明為是。覺明何眚。見緣為眚。故下申言。覺見即眚。覺緣非眚。眚即眚明。明不為眚。所覺雖眚覺未嘗眚。覺自離眚。覺并知眚。前不云乎。見眚非病。若知其眚。眚不為病。明暗二性曾兩立耶。</p>
</div>
<div class='div-other'><a id='mulu101' />
<p class='h2'>生滅去來本如來藏</p><p>問。因緣生滅盡屬假名。如來藏中本無所有。何不直趨無上究竟。陰入處界徒此紛紛。答。不捨一法不受一塵。治世資生未違實相。當由仁者分別多端。于種種邊自生執著。彼師子吼何關鐵牛。木人無情豈驚花鳥。</p>
</div>
<div class='div-other'><a id='mulu102' />
<p class='h2'>陰入處界</p><p>問。五陰次第識宇難銷。處入界三識為之本。唯識所變虗妄不真。識與見精。是一是二。答。水外無波。金非重鑛。要第九識方名識精。非彼賴耶伏藏生滅。問。全體真如轉識成智何容決擇誰幻誰堅。答。轉不留情繁興在定。雖圓鏡智。即此含藏。起滅未停不名白淨。澄清海體豈外浮漚。非認浮漚遂為瀛渤。又問。本了知性即湛元明。咎此覺明因之立所。識精微妙不越了知。豈是涅槃常清淨體。答。第二月輪一月所現。終不名彼不為月輪。因明立所所即妄生。豈得罪明并棄明覺。決波求水濕性全無。不特亡波。抑且亡水。元明見性具足涅槃。是見精微離見分別。</p>
</div>
<div class='div-other'><a id='mulu103' />
<p class='h2'>見精見性</p><p>問。明暗二種發見吸塵。見性見精本無自體。菩提涅槃誰根本耶。答。後不云乎根塵同原脫縛無二。本一精明為六和合。涅槃生死總由六根。故選圓通一門深入。</p>
</div>
<div class='div-other'><a id='mulu104' />
<p class='h2'>因緣和合</p><p>問。因緣和合何分四義。答。因依往昔緣起現前。和不中分。合尚兩立。問。因緣種種排擯無餘。如來指歸畢將何等。答。佛說了義如晴明空。終不尚留一翳在眼。剝芭蕉體中無有堅。世巧幻師誰為實法。</p>
</div>
<div class='div-other'><a id='mulu105' />
<p class='h2'>吸撮內塵</p><p>問。離色離相故名內塵。為分別影。為獨頭意。答。前塵影謝吸攬中歸。雖則依他多由徧計。水中像現。鏡裏月形。當體寂然。塵從誰起。</p>
</div>
<div class='div-other'><a id='mulu106' />
<p class='h2'>入處虗妄</p><p>問。入處虗妄。自性則無。何云如來妙真如性。答。了知虗妄當體本如。且妙真如原無自性。</p>
</div>
<div class='div-other'><a id='mulu107' />
<p class='h2'>第一義諦</p><p>問。第一義諦言說都忘。佛祖從來何所標指。答。如來口窄。阿難耳聾。楞嚴會中祇得一半。問。留取一半何不說明。答。向下文長。且待來日。</p>
</div>
<div class='div-other'><a id='mulu108' />
<p class='h2'>七大周徧</p><p>問。七大周徧是義均否。答。本問四大例及虗空。援見與識究極而言。兼內兼外。有別有總。問。識性見精何分為二。答。聽聞覺知都名為見。前五照境具顯功能。識兼了別傳送含藏。總六七八始獲全性。前後理殊不妨分顯。問。畢竟同異。答。體相雖分指歸無別。周徧圓融無有二也。問。<span class='corr'>已</span>復圓融何為循業。答。巨雷驚遠聾夫不聞。日輪經天盲人不見。騰聲吐曜周徧義均。所不見聞。斯為循業。</p>
</div>
<div class='div-other'><a id='mulu109' />
<p class='h2'>心徧十方</p><p>問。世間所有皆妙明心。石頭大小竹竿短長。任舉目前當由此旨。答。鎮州蘿蔔。青州布衫。亦是世間諸所有物。豈得盡指菩提妙心。逐塊韓盧。觸途成滯。</p>
</div>
<div class='div-other'><a id='mulu110' />
<p class='h2'>獲本妙心說偈讚佛</p><p>問。得本悟心一生取證。發大誓願還度恒沙。明是頓超豈復漸詣。答涅槃易曉不歷僧祇。差別難明更審微細。理雖頓悟。事以漸除。卷末釋成當無匿旨。</p>
</div>
<div class='div-other'><a id='mulu111' />
<p class='h2'>云何忽生山河大地</p><p>問。山河大地次第遷流。觀音說通忽然不現。或由神力移擲他方。抑復遷流有時而滅。答。彼不現者清淨本然。未嘗有生云何得滅遷流終始。影現空華。目睛不勞。華於何有。</p>
</div>
<div class='div-other'><a id='mulu112' />
<p class='h2'>清淨本然</p><p>問。清淨本然山河大地。就路還家何等成現。世尊當日胡反紆迴。答。黃面老子聊借探竿。祖師門庭當頭一擊。相逢覿面了無異詞。審顧遲疑千里萬里。</p>
</div>
<div class='div-other'><a id='mulu113' />
<p class='h2'>為覺不明稱為明覺</p><p>問。為覺不明。吳興謂為覺了無明。長水謂為由覺他明。溫陵復云性自不明用心合覺。未知孰是。答。求之過深反失語脉。經旨若云為指明者名為覺耶。抑復不明稱明覺也。輕施一拶用勘滿慈。故設兩端以為套索。無明既乖有所尤錯。納成敗闕上我釣鈎。</p>
</div>
<div class='div-other'><a id='mulu114' />
<p class='h2'>因明立所</p><p>問。因明立所。疏謂無明織成能所。是果然否。答。眼施金玉為青<span class='corr'>已</span>多。豈待塵沙乃足疵累。因明立所咎本在明。若說無明更寬一著。</p>
</div>
<div class='div-other'><a id='mulu115' />
<p class='h2'>彼無同異真有為法</p><p>問。彼無同異真有為法。疏謂彼者依賴耶識指現相言。吳興又謂無同無異指上所稱。葢無同異與同異相總列為三。具有為法。兩家孰是。答。一真法界何異何同。世界虗空盡由妄想。無同異中熾然同異。山河大地從此遷流。蓋無同異無為法也。熾然同異<span class='corr'>已</span>屬有為。因此復立無異無同。四相宛然有為轉熾。夢幻泡影莫此為尤。顛倒塵勞覺明之咎。區區管見無當前賢。</p>
</div>
<div class='div-other'><a id='mulu116' />
<p class='h2'>世界相續</p><p>問。風金火水次第輪成。風應在下。水應在上。相狀何等。答。准他經說。地輪依水。水輪依風。風輪依空。大氣舉之。風本在下。金質堅礙當在風際。另有一輪如崑崙山及七金等不指地也。火光上騰蒸濕為水。氣呵液結甑蓋汗流。故大海中常有火起。世界安立次第本然。問。覺明堅明搖明。寶明四輪相依以明立體。明為之咎不待言矣。若遺本明滅除世界。虗空莽蕩豁達無歸。未必如來遂所稱允。答。丘陵坑坎不異黃金。寶樹旛幢何非雲影。飛光按指豈待滅除。忉利菩提別成世界。如來藏裏周徧圓融。地水火風皆歸實相。遷流妄想豈盡然哉。</p>
</div>
<div class='div-other'><a id='mulu117' />
<p class='h2'>明理不踰</p><p>問。明理不踰。疏謂真明妙理是否。答。因明立所。見妄相成。明理所知不越分寸。見不超色。聽不出聲。種種是也。若復謂是妙理真明。何得更說覺明為咎。</p>
</div>
<div class='div-other'><a id='mulu118' />
<p class='h2'>流愛為種</p><p>問。種之與胎作何別白。答。種謂識神。胎指形質。愛根遷流織成種子。妄想納受結為胎元。無始分段識神先來。當體出生形質伊始。</p>
</div>
<div class='div-other'><a id='mulu119' />
<p class='h2'>有為習漏何當復生</p><p>問。習漏<span class='corr'>已</span>盡大地平沉。請為如來代一轉語。答。瞿曇當日不消道個。我不見有大地山河。</p>
</div>
<div class='div-other'><a id='mulu120' />
<p class='h2'>水火凌滅</p><p>問。水火虗空不相凌滅。觀相元妄。觀性元真。復云何說是圓徧義。答。相非性外。因妄顯真。性在相中。依真立妄。竹密流水山高白雲。法界本寬何疑圓徧。</p>
</div>
<div class='div-other'><a id='mulu121' />
<p class='h2'>離即離非是即非即</p><p>問。毛端寶剎微塵法輪。自他不隔一多互含。當是華嚴無礙境界。答。摩竭掩室不勞佇思。淨名杜口漫容比儗。離即離非。是即非即。且與老僧過拄杖來。</p>
</div>
<div class='div-other'><a id='mulu122' />
<p class='h2'>三緣三因</p><p>問。三緣三因。長水謂是或殺盜淫三之助緣。溫陵又謂。世界眾生業果相續。吳興則云。欲貪三種明是所因。助殺盜淫種種緣起。未知孰是。答。世尊現說殺盜淫業三緣斷故三因不生。取證經文。吳興理勝。問。緣是所造。因是能造。所反屬先。能反屬後。於義何準。答。因緣互生本無前後。執身不受。執意不行。緣斷因銷。能所雙遣。</p>
</div>
<div class='div-other'><a id='mulu123' />
<p class='h2'>菩提心生生滅心滅</p><p>問。用真遣妄不名本然。有照有覺俱為障礙。曹溪亦云菩提無樹。意謂此耶。答。無功用道本絕名言。北秀南能。漫勞頻舉。</p>
</div>
<div class='div-other'><a id='mulu124' />
<p class='h2'>雖獲大宅要因門入</p><p>問。歸元無二方便多途。一路涅槃遵何戶牖。答。門門善財處處彌勒。不消彈指樓閣斯開。彼過量人豈由門入。</p>
</div>
<div class='div-other'><a id='mulu125' />
<p class='h2'>開無上乘妙修行路</p><p>問。修行圖藉次第宛然。教外單傳似疑徑省。答。為二乘人及末法眾。開示化門非第一義。三乘權學一念頓超。不歷僧伽豈由漸次。</p>
</div>
<div class='div-other'><a id='mulu126' />
<p class='h2'>五濁次第</p><p>問。五陰根本五濁因之。誰當其先誰當其後。答。緣染之入色陰最先。銷滅之餘命濁最後。其驟接者其感<span class='corr'>已</span>粗。其障深者其習尤勝。</p>
</div>
<div class='div-other'><a id='mulu127' />
<p class='h2'>湛旋虗妄得元明覺</p><p>問。五陰滅生從無實體。云何旋湛得契如來。答。初伏煩惱。次斷無明。但去泥沙不除其水。水性自清塵土故濁。若無塵土水自澄泓。</p>
</div>
<div class='div-other'><a id='mulu128' />
<p class='h2'>惱煩根本</p><p>問。煩惱緣起在五濁中。云何復開二決定義。答。初援五濁為斷無明。次選六根為求深入。煩惱重濁最障性修。故勑圓通鏤其根本。</p>
</div>
<div class='div-other'><a id='mulu129' />
<p class='h2'>六湛圓明</p><p>問。六湛圓明隨處可入。云何獨選耳根得通。答。六解一亡互融勝妙。觀音入理此方應機。故涅槃門耳為殊勝。</p>
</div>
<div class='div-other'><a id='mulu130' />
<p class='h2'>見斷修斷</p><p>問。塵沙無明麤細殊等。見斷修斷分劑井然。非可顢頇一生取辦。答。無明積劫石鞏頓消。百千法門水潦驟悟。一生證入豈遂無人。苟不其然修途難昧。</p>
</div>
<div class='div-other'><a id='mulu131' />
<p class='h2'>六根互用</p><p>問。無目而見。無耳而德。吼月泥牛。嘶風木馬。想亦如是。答。以蠡測海徒益自勞。以籌算沙終恐未盡。依通解會轉見難堪。佛法不是這個道理。</p>
</div>
<div class='div-other'><a id='mulu132' />
<p class='h2'>將誰立因求無上覺</p><p>問。撥無因果殃禍所招。慶喜一疑不為無見。答。抱橋洗澡鈍置殺人。莫怕落空。落空不惡。</p>
</div>
<div class='div-other'><a id='mulu133' />
<p class='h2'>羅睺擊鐘</p><p>問。拈棰竪拂照用齊行。羅睺擊鍾後來依樣。答。宗門大用軌則全無。莫謗如來便為戎首。我有一棒要打羅睺。不合當時隨人使喚。</p>
</div>
<div class='div-other'><a id='mulu134' />
<p class='h2'>普佛放光</p><p>問。放光灌頂於時妙法曾不宣揚。云何大眾得未曾有。答。纔涉言詮便成剩法。諸佛頂相本所不見。本所不聞。今此會中光光相羅以頂灌頂。大佛頂義覿面分明。塵說剎說當無有間。</p>
</div>
<div class='div-other'><a id='mulu135' />
<p class='h2'>根塵同源縛脫無二</p><p>問。生死解脫總由六根。云何證知顯不二法。答。聞聲悟道見色明心。無明涅槃不爭分寸。知之一字眾禍之門。白牯黧奴許伊話會。</p>
</div>
<div class='div-other'><a id='mulu136' />
<p class='h2'>陀那微細常不開演</p><p>問。阿賴耶識一分是真一分非真。於義果否。答。真與非真是兩頭語。前不云乎。妄真同妄。離真非真。如何更取此義纏擾。佛旨蓋云。若說是真若說非真。總恐成迷。故不開演。截取兩頭。離言說相。大圓鏡智即阿賴耶。無明涅槃非有二也。</p>
</div>
<div class='div-other'><a id='mulu137' />
<p class='h2'>非幻成幻</p><p>問。云何自心復取自心。非幻成幻幻于何立。答。心本非幻亦復非真。若執自心塗汙不少。何況于中更生取著。渴鹿求燄不大妄耶。</p>
</div>
<div class='div-other'><a id='mulu138' />
<p class='h2'>六解一亡</p><p>問。六解一亡非一非六。頓漸次第如何指明。答。一尚不立。六云胡生。當體全超本無倫次。若須選擇六受用門。綸結宛然因次第盡。</p>
</div>
<div class='div-other'><a id='mulu139' />
<p class='h2'>退藏密機</p><p>問。密言密機是一是兩。答。此經標首謂之密因。密在汝邊言詮莫及。退藏領納是第一機。前此披陳<span class='corr'>已</span>為剩說。</p>
</div>
<div class='div-other'><a id='mulu140' />
<p class='h2'>憍陳那等各說圓通</p><p>問。各證圓通從無優劣。何勞選擇獨事耳根。答。深入一門音聞為最。自餘方便七大圓融。處入界三本如來藏。故各各說盡圓通門。</p>
</div>
<div class='div-other'><a id='mulu141' />
<p class='h2'>識心圓明入圓成實</p><p>問。三界萬法唯識唯心。慈氏圓通何反不取。答。依他徧計三性宛然。但可條分。未為最上。華嚴六相雖定宗乘。慈氏門風尚需一劫。</p>
</div>
<div class='div-other'><a id='mulu142' />
<p class='h2'>都攝六根淨念相繼</p><p>問。觀音勢至分座蓮邦。淨土一門豈非上乘。答。隨其心淨佛土自淨。六根攝入<span class='corr'>已</span>證圓通。但此想因未能離念。豈如亡所聞盡覺空。</p>
</div>
<div class='div-other'><a id='mulu143' />
<p class='h2'>從聞思修入三摩地</p><p>問。達耳謂聞。著心謂思。治習謂修。名為三慧。准瑜伽說。聞屬三賢。思判加行。脩成十地。二者孰是。答。雖稱三慧統貫一門。聞性圓明曾何漸次。有初有漸。但於聞中先後涉入。層梟而言。不必裂段。擬合思修彰三慧名。失一門解。</p>
</div>
<div class='div-other'><a id='mulu144' />
<p class='h2'>入流亡所</p><p>問。入流成覺前有偈言。此云入流應無二義。答。准雲棲解入法性流。如偈所稱返聞自性。</p>
</div>
<div class='div-other'><a id='mulu145' />
<p class='h2'>生滅既滅寂滅現前</p><p>問。入流亡所是聞聞理。聞所聞盡聞不聞理。覺所覺空不聞聞理。空所空滅不聞不聞。於理是否。答。說理即得寂滅現前。更是何理。問者一喝。答老僧耳聾。</p>
</div>
<div class='div-other'><a id='mulu146' />
<p class='h2'>聞熏聞修金剛三昧</p><p>問。熏是熏習。修是修證。現取音聞。何稱如幻。答。聽不以耳。亦不以聲。幻法幻人離情絕謂。覷驢覷井同道方知。不是目前音響所及。</p>
</div>
<div class='div-other'><a id='mulu147' />
<p class='h2'>三十二應</p><p>問。本菩薩身三十二應。為是報身。為是化身。答。如水中月。應物現形。報化非真。是名如幻。</p>
</div>
<div class='div-other'><a id='mulu148' />
<p class='h2'>十四無畏</p><p>問。無作妙力施與無畏。事類相感得思維否。答。觀音入理各以類求。無畏功德亦以類應。離目坎耳不熱不濡。慈能止殺。空能銷堅。明能破暗。根身圓淨誰作賊媒。塵境全除不亡何待。權實二智成女成男。福慧並圓。一多互攝。表此義類理事相符。故與眾生合其悲仰。</p>
</div>
<div class='div-other'><a id='mulu149' />
<p class='h2'>四不思億</p><p>問。頭目手臂影現眾多。如響應聲有感斯赴。為神通耶。為法爾耶。答。持名誦呪總屬音聞。八萬四千尋聲赴感。莊嚴勝淨微妙難量。擬議推求固所不逮。</p>
</div>
<div class='div-other'><a id='mulu150' />
<p class='h2'>大地山河俱時不現</p><p>問。萬象森羅云胡不現。答。一時清淨寶網交光。大地山河何從安著。問。梵唄自然憑誰宣說。答。妙音圓徧彌亘十方。耳入通玄理合如是。</p>
</div>
<div class='div-other'><a id='mulu151' />
<p class='h2'>文殊說偈</p><p>問。耳根證入契理契機。捨觀音門豈無方便答。二十五行觸處現圓。官不容針。私通車馬。</p>
</div>
<div class='div-other'><a id='mulu152' />
<p class='h2'>聖性初心</p><p>問。聖性初心云何分別。答。彼聖位中逆順皆通。二十五門何勞選擇。初心方便遲速不同。清淨音聞淺深懸契。</p>
</div>
<div class='div-other'><a id='mulu153' />
<p class='h2'>安立道場</p><p>問。道場莊嚴表何勝相。答。悲念末法度彼沉淪。故此攝心理事兼舉。</p>
</div>
<div class='div-other'><a id='mulu154' />
<p class='h2'>三無漏學</p><p>問。淫怒癡性即是佛性。何三無漏以戒為基。答。增上慢人作過量語。非毀禁戒。祇益自欺。毗柰耶法根本最先。定慧義兼。故不重釋。</p>
</div>
<div class='div-other'><a id='mulu155' />
<p class='h2'>淫妄愛見</p><p>問。愛見同坑。淫妄何別。答。淫由愛生。妄逐見起。以是兼說愛見成河。</p>
</div>
<div class='div-other'><a id='mulu156' />
<p class='h2'>結界持呪</p><p>問。十方諸佛同一呪心。惟此密因將為無上。答。陀羅尼義不可思維。觀音妙力說種種呪。現種種相。等無有異。</p>
</div>
<div class='div-other'><a id='mulu157' />
<p class='h2'>四十四心</p><p>問。一生取證不歷僧祇。云何復問增進漸次。答。信住行向并十地名。摩竭會中原所演說。始從兜率暨升妙光。是一生耶。是累劫耶。</p>
</div>
<div class='div-other'><a id='mulu158' />
<p class='h2'>眾生世界</p><p>問。眾生世界前<span class='corr'>已</span>略言。此復繁稱。旨歸何屬。答。將明等妙先釋眾生。生佛同原本無差別。此有所有非因所因。方位遷流。以故合說。</p>
</div>
<div class='div-other'><a id='mulu159' />
<p class='h2'>非真求復</p><p>問。一處休復圓通妙門。何乃求真復成非相。答。纔有一毫眼著金屑。動念即失。舉心即乖。</p>
</div>
<div class='div-other'><a id='mulu160' />
<p class='h2'>窮十二變</p><p>問。六境六情旋流不止。云何修證還得出離。答。因聲有色。因動有聲。聲不自聲。誰為動者。</p>
</div>
<div class='div-other'><a id='mulu161' />
<p class='h2'>刳其正性</p><p>問。云何漸次刳其正性。答。眾生淫欲而正性命。斷除三毒淫為最先。</p>
</div>
<div class='div-other'><a id='mulu162' />
<p class='h2'>即獲無上</p><p>問。違其現業即獲無生。乾慧以前便齊八地。是漸次不。答。雲棲謂指圓頓行人。然約漸次在因地中。且待增修後證果位。</p>
</div>
<div class='div-other'><a id='mulu163' />
<p class='h2'>從真妙圓重發真妙</p><p>問。一真法界直入全超。十信位中如何重發。答。自乾慧地<span class='corr'>已</span>證一真。初增信心重重顯發。大悟小悟閱歷不同。根本智齊乃彰差別。</p>
</div>
<div class='div-other'><a id='mulu164' />
<p class='h2'>迴佛慈光向佛安住</p><p>問。信住行向標位各殊。云何十信<span class='corr'>已</span>列住名并迴向義。答。十波羅蜜勝槩全彰。如來乘中不妨兼舉。迴自佛來。向從我往。交光涉入何所住耶。</p>
</div>
<div class='div-other'><a id='mulu165' />
<p class='h2'>四加行位</p><p>問。天台加行位列小乘。云何此經在十向後。答。彼彰通教。此說圓門。理非一指。詞無定科。即小乘名顯大乘法。</p>
</div>
<div class='div-other'><a id='mulu166' />
<p class='h2'>如來逆流菩薩順至</p><p>問。順行而至次歷僧祇。如來逆流是名何等。答。地前諸位以次而遷。擬陟修途豈容蹵至。如來妙應赴感隨機。衣垢脫珍曲垂方便。</p>
</div>
<div class='div-other'><a id='mulu167' />
<p class='h2'>是覺始獲金剛心中初乾慧地</p><p>問。初乾慧地連綴上文。撿原疏中指科不合。答。從初乾慧具足大心。歷五十五功行始備。位同大覺故名等覺。此正所謂金剛後心。</p>
</div>
<div class='div-other'><a id='mulu168' />
<p class='h2'>名大方廣妙蓮華王</p><p>問。稱大方廣原本華嚴。妙蓮華王具法華旨。經兼二義得此稱耶。答。天台賢首各定一尊。楞嚴會中出門合轍。</p>
</div>
<div class='div-other'><a id='mulu169' />
<p class='h2'>斷除六品微細煩惱</p><p>問。溫陵解謂。九品煩惱斷除其六。自餘三品佛果全除。蓋此<span class='corr'>已</span>證大乘地位。不從欲界前六品也。此說是否。答。審除微細先獲法身。豈至今時纔登二果。頓悟禪那經有明誨。溫陵理勝。不足疑矣。</p>
</div>
<div class='div-other'><a id='mulu170' />
<p class='h2'>六道七趣</p><p>問。六道七趣本無所有。為勝為劣。得非妄耶。答。依世間法安立假名。倘未出離升沉宛在。想聰情鈍稱此可知。</p>
</div>
<div class='div-other'><a id='mulu171' />
<p class='h2'>生從順習死從變流</p><p>問。儒典所傳遊魂為變。此云變流。旨頗合否。答。少壯遞遷皆由順習。形哀物變輪轉環流。儒佛所稱。是皆同旨。生死交流輪迴不<span class='corr'>已</span>。阿誰取證出此蓋纏。</p>
</div>
<div class='div-other'><a id='mulu172' />
<p class='h2'>有十種仙</p><p>問。遊仙一類不載他經。此獨詳明檃括何旨。答。秦皇漢武本好神仙。黃老失傳。多溺其說。有形終盡去天尚遙。倘聞佛言廢然知返。問堅固交遘。答。一身坎離自為牝牡。非云金液窮極淫機。</p>
</div>
<div class='div-other'><a id='mulu173' />
<p class='h2'>于無盡中發宣盡性</p><p>問。云何為盡云何無盡。答。不盡空理故云無盡。然<span class='corr'>已</span>窮空故云為盡。于窮空處如存不存。于不盡處若盡非盡。既<span class='corr'>已</span>窮空故名非想。然不盡空故非非想。</p>
</div>
<div class='div-other'><a id='mulu174' />
<p class='h2'>有無二無無二亦滅</p><p>問。依中道智無二亦無。非有非無作何揀別。答。<span class='corr'>已</span>離四句不著二邊。空色兩亡形言都盡。豈諸戲論所能及耶。</p>
</div>
<div class='div-other'><a id='mulu175' />
<p class='h2'>此十方空悉皆銷殞</p><p>問。虗空銷殞世界都忘。即此道場何處安立。答。迷妄成空。依空立界。或起或靜。為異為同。既爾發真銷滅自盡。別行一路只在目前。毫端寶剎微塵法輪。惟證乃知。非公境界。</p>
</div>
<div class='div-other'><a id='mulu176' />
<p class='h2'>五陰主人</p><p>問。五陰既盡誰為主人。強作主人何由陰盡。答。住名主人理無遷變。前云五蘊本如來藏。豈彼逃匿名蘊空耶。</p>
</div>
<div class='div-other'><a id='mulu177' />
<p class='h2'>五陰區宇</p><p>問。色為堅固豈有說乎。答。色塵留礙是堅固義。劫有分段晷刻成形。問受為虗明。答。受由見起仗此虗明。察察為知方能領納。問想為融通。答。想濫十方融通三界。自生煩惱。此為其端。問行為幽隱。答。諸行遷流幽隱難辨。剎那起滅是眾生根。問識為顛倒。答。識情顛倒去後來先。生死迴流命光飄忽。問五十陰魔。答。種種魔事各以類從。五陰未空不離五濁。</p>
</div>
<div class='div-other'><a id='mulu178' />
<p class='h2'>得意生身隨往無礙</p><p>問。十身具足乃獲意生。受陰乍離何遽得此。疏分利鈍是果然耶。答。譬如寱語中非所期。定力現前偶然暫得。非謂圓頓<span class='corr'>已</span>足十身。遂與聖賢同證果位。說利說鈍經旨未然。</p>
</div>
<div class='div-other'><a id='mulu179' />
<p class='h2'>一倫生死首尾圓照</p><p>問。首尾生死何云一倫。答。生死遷流都屬妄想。一期倫次自為始終。想陰既離了知不實。此煩惱障應念而空。</p>
</div>
<div class='div-other'><a id='mulu180' />
<p class='h2'>行陰十種</p><p>問。六十二見教相條分。今行陰中十種外道無因徧常以及涅槃。成六十二。疑即此也。答。准教乘說別有指科。總之不離斷常二見。今經所說名數相符。以此倫彼亦無不可。</p>
</div>
<div class='div-other'><a id='mulu181' />
<p class='h2'>邪魔外道</p><p>問。邪魔外道深淺不同。五十種類作何次第。答。色屬形有。易感羣邪。受為領納。魔入心腑。想轉幻忽。魔來附人。行雖擾動外道幽清。識涉勝流直趨小乘。如是次第種種不同。毫釐有差天地懸隔。</p>
</div>
<div class='div-other'><a id='mulu182' />
<p class='h2'>諸根互用</p><p>問。現前六根互用開合。從乾慧地直至如來。一生取證經旨合否。答。六根互用證圓通門。五蘊銷亡入如來地。前後互顯一路涅槃。不歷僧祇如是如是。</p>
</div>
<div class='div-other'><a id='mulu183' />
<p class='h2'>生因識有滅從色除</p><p>問。云何識生云何色滅。答。命根不斷捨生趣生。以致形有由細及麤。堅礙銷亡歷受想行。次第寂滅從麤入細。生自順出。滅從逆入。</p>
</div>
<div class='div-other'><a id='mulu184' />
<p class='h2'>理則頓悟事非頓除</p><p>問。理事一揆何分頓漸。答。因次第盡修證不無。乘悟併銷汙染不得。分頓分漸。非實兩途。大修行人理事兼到。</p>
</div>
<div class='div-other'><a id='mulu185' />
<p class='h2'>持經功德</p><p>問。佛說法<span class='corr'>已</span>較量經功。為持一經。為轉全藏。答。依文解會食飯不消。故紙堆頭轉多理沒。密因了義一句全提。首楞嚴王只在這裏。</p>
</div>
<p class='juan'>楞嚴答問<span class='note-inline'>(終)</span></p></div>
</div><!-- end of div[@id='body'] -->
</body></html>