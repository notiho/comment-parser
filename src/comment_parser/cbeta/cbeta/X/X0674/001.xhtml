<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 674-A 俍亭和尚閱經十二種序</p><p>俍亭大師所著閱經十二種。為有語耶。為無語耶。以為無語懸河之口。亦既共聞。以為有語。法本無法。詎庸詞費。然則達摩西來。不立文字。維摩詰說法。天女散華。無語中有語。有語中無語也。俍師憫末學榛蕪。高者獵虗空。卑者循記誦。孰與鏡原委晰疑義鰓然慮之。故閱經諸篇。不惜剖露。為世津筏。其言曰。雲溪抑不得<span class='corr'>已</span>不免塗汙古人。推此志也。豈好辨歟。三藏教典。西域聖人不得<span class='corr'>已</span>而有言者也。閱經十二種。雲溪大師不得<span class='corr'>已</span>而言言者也。昔我孔子憂微言之將絕。退而與七十子之徒。修明先王之道。刪詩書定禮樂以垂示來世。然後六經之義炳若日月沛于江河。俍師固吾孔子之徒也。其閱經也為無隱為不倦。猶然孔子之志也。若迺杜口毗耶掩室摩竭。機用所契同源共貫。聽俍師談經。而愚者解頤。辯者卷舌。青龍疏鈔便可焚却。說時默耶。默時說耶。十二種中雖旁通曲喻。猶之乎不立文字云爾。息齋先生之語曰。俍亭橫說豎說。深說淺說。無所不說。究竟實無一說。非深知俍師惡能道此哉。</p>
<p>康熈九年庚戌中秋法弟楊雍建題于武林敬勝堂</p>
</div>
<div class='div-xu'><a id='mulu2' />
<p class='h1'>No. 674-B 俍亭和尚閱經十二種序</p><p>藥山看經。貴圖遮眼。青華嚴念法華。皆後來傑出者。豈獨太原上座善解三因。淨因小師兼通五教哉。俍亭和尚本江左之名賢。傳洞山之正派。五家宗旨莫不探微窮源論說同異。又復疏觀藏典拈弄成文。如來禪祖師禪都成一貫。今人智識短淺未辨全經。動云故紙堆頭漫勞採擇。不知世尊陞座迦葉破顏。鷄足山前拍拍是令。剎竿倒却換取眼睛。貝葉傳來掀翻鼻孔。自非宗說兩通。安能敲唱雙舉。此編一十二種。變變化化出奇無窮。或藉教以明宗。或援儒以入佛。遂令黃面瞿曇按下雲頭向曹溪路邊攙行奪市。一班咬文嚼字的。曹劉顏謝潘陸徐庚。只得飲氣吞聲匐伏靈山齊身拜倒。且謂之有文字耶。無文字耶。宗耶教耶。儒耶佛耶。誠開闢以來未。有之書。固震<span class='corr'>旦</span>國中不刊之典也。三千里外逢人不得錯舉。</p>
<p>傳曹洞正宗三十五世豫章黎元寬博庵道人拜題</p>
</div>
<div class='div-xu'><a id='mulu3' />
<p class='h1'>No. 674-C 雲溪俍亭和尚閱經十二種序</p><p>白馬新翻。金輪乍轉。魚山梵響傳逸格于黃初。支遁清譚扇微風于江左。過廬林而問道。惝怳難憑。入瓦官以窮經。逡巡莫返。豈必宋雲嶺上乃見西來。梁武殿前方明祖意哉。或者謂五千卷軸盡成雲霧之堆。三百宮庭悉屬形骸之府。然則馬鳴龍樹不當祖述于少室門隅。無著天親宜早棄離于史陀天半矣。塞河源而疏洛汭。埋天柱而封嶓岷。未為論之得也。俍亭和尚鷲嶺重來。竹林應迹。指揮任意。驅碧鷄黃馬于雙樹之餘。舒卷忘情。題綠字赤文于畢鉢之外。火珠騰耀則海藏煥其龍文。純錦流霞則鮫宮郁其鴻烈。論義及于微芒。談經偶止十二。問胡僧于鐵鉢。降等相招。走學士于籃輿。望風趨拜。池邊神女承几硯而露濕珠囊。天上靈祗奉給侍而風驚虎觀。昔鼎州道貴傳信字于金剛。投子望高拾言音于摩竭。相逢杜順煙水言旋。覿面瑯琊山河作舞。固知剎竿臺畔留雞足之袈裟。祇樹林中掛大庾之衣鉢。支離者既溺筌罤。宕往者復遺繩簡。悅笙簧于耳目。問律呂則不辯伶倫。塗丹臒于堦墀。按<span class='corr'>黼黻</span>則未知黑白。豈將以隻履為芻車。黃梅為蒿矢耶。若乃儒童分衛。升闕里而拜衣冠。仙子凌空。出凾關而存點畫。一篇之內數語該通。一軸之中群言奔赴。風雲奏閶闔之間。日月出崑崙之下。列子乘而御天。州來笑其觀正。吾無以測是書矣。吾無以測是書矣。</p>
<p style="margin-left:1em">山陰同門法弟祁駿<span class='corr'>佳</span>法名淨超頓首拜撰</p>
</div>
<div class='div-other'><a id='mulu4' />
<p class='h1'>閱經十二種目次</p>
<ul class="">
<li>華嚴頌</li>

<li>梵網戒光</li>

<li>楞伽心印</li>

<li>維摩饒舌</li>

<li>圓覺連珠</li>

<li>楞嚴答問</li>

<li>藥師燈燄</li>

<li>彌陀舌相</li>

<li>金剛三昧</li>

<li>心經句義</li>

<li>法華懸譚</li>

<li>涅槃末後句</li>
</ul></div>
<div class='div-other'><a id='mulu5' />
<p class='juan'><a id='mulu6' />No. 674-1 華嚴經頌</p><p class="byline">曹洞嗣祖沙門　淨挺　著</p><p class="byline">禾郡　秋獄居士曹溶　葵石道人朱茂時　閱</p>
<div class='div-other'><a id='mulu7' />
<p class='h2'>世主妙嚴品</p><p>十里灘頭盪小舟。蘆花白鳥漫悠悠。木童那處曾相識。鐵篴一聲歸去休<span class='note-inline'>(摩竭國)</span>。</p>
<p>小橋村店踏春來。拂拂寒梅噴雪開。坐久不知身是客。溪山烟樹兩徘徊<span class='note-inline'>(摩尼雲)</span>。</p>
<p>子規啼徹鷓鴣啼。玉蝶飜飛樹影迷。無那前溪花發處。一庭簫管送黃鸝<span class='note-inline'>(天神讚詠)</span>。</p>
<p>秋山蕭瑟暮烟平。墜葉飄空宿鳥驚。何事亂雲孤嶂外。獨携瓢笠老僧行<span class='note-inline'>(普賢)</span>。</p>
<p>仙人雲影望瑤臺。黃竹聲中動地哀。可是穆王留八駿。小山煙水近蓬萊<span class='note-inline'>(華藏海)</span>。</p>
</div>
<div class='div-other'><a id='mulu8' />
<p class='h2'>如來現相品</p><p>海天雲淨泛銀蟾。萬里光流江漢兼。況是空庭搏白鶴。碧山斜影水晶簾。</p>
</div>
<div class='div-other'><a id='mulu9' />
<p class='h2'>普賢三昧品</p><p>流螢千點小牕前。半畝蒼苔影矚天。不信光華同日月。多年腐草路旁邊。</p>
</div>
<div class='div-other'><a id='mulu10' />
<p class='h2'>世界成就品</p><p>冰花千嶂玉樓臺。海鶴飛翻香水來。幾處珠旗迷寶樹。却疑瑤島向天開。</p>
</div>
<div class='div-other'><a id='mulu11' />
<p class='h2'>華嚴世界品</p><p>桃源花發影重重。黃鶴山頭烟景濃。左右繁華看不盡。紺珠宮闕彩雲封。</p>
</div>
<div class='div-other'><a id='mulu12' />
<p class='h2'>毗盧遮那品</p><p>崆峒問道抑何求。帝子乘龍海上遊。覿面廣成還不遠。碧雲天半影悠悠。</p>
</div>
<div class='div-other'><a id='mulu13' />
<p class='h2'>如來名號品</p><p>百億文殊度影來。山雲海樹轉崔嵬。莫教錯認騎牛老。定說玻璃在五臺。</p>
</div>
<div class='div-other'><a id='mulu14' />
<p class='h2'>四聖諦品</p><p>彈罷琵琶擊唾壺。胡琴簫管共歌呼。繁音幾處留哀怨。祗向風前唱鷓鴣。</p>
</div>
<div class='div-other'><a id='mulu15' />
<p class='h2'>光明覺品</p><p>珠簾一片影披披。銀漢飛光玉樹移。人在水晶宮闕裏。氷壺斜映碧琉璃。</p>
</div>
<div class='div-other'><a id='mulu16' />
<p class='h2'>菩薩問明品</p><p>南皮才子縱高歌。徐阮應劉入網羅。偏是子桓誇慧巧。彈棊擊劒舞婆娑。</p>
</div>
<div class='div-other'><a id='mulu17' />
<p class='h2'>淨行品</p><p>青旗千畝趂春晴。穜稑親懸黛耜行。豈為冷風留帝籍。令他編戶習農耕。</p>
</div>
<div class='div-other'><a id='mulu18' />
<p class='h2'>賢首品</p><p>白水真人自古今。龍興大野遏平林。東陲建武開王業。謹厚從前苦用心。</p>
</div>
<div class='div-other'><a id='mulu19' />
<p class='h2'>升須彌山頂品須彌頂上偈讚品</p><p>閒憑徒侶話從容。白鳥飛翻千杖松。兀坐渾忘時早暮。却疑身在最高峯。</p>
</div>
<div class='div-other'><a id='mulu20' />
<p class='h2'>十住品</p><p>愽望宮前堯母門。昭陽少子坐金根。軒轅寶鼎親承授。揖讓昆明奉至尊。</p>
</div>
<div class='div-other'><a id='mulu21' />
<p class='h2'>梵行品</p><p>薰風拂拂藕花香。一枕砂亭送夕陽。閒泛小舟三四里。亂翻荷葉打鴛鴦。</p>
</div>
<div class='div-other'><a id='mulu22' />
<p class='h2'>初發心功德品</p><p>巍巍師子獸中尊。三百毛羣那足論。獨許曼殊留伴侶。倒騎青尾踏崑崙。</p>
</div>
<div class='div-other'><a id='mulu23' />
<p class='h2'>明法品</p><p>闕里衣冠重魯庭。幾年運斗著麟經。皇皇訪道從京雒。紫炁仙公半效靈。</p>
</div>
<div class='div-other'><a id='mulu24' />
<p class='h2'>升夜摩天宮品夜摩宮中偈讚品</p><p>飄飄仙子列成行。簫管聲中舞鳳凰。身在秦宮閶闔近。鈞天一曲舊來長。</p>
</div>
<div class='div-other'><a id='mulu25' />
<p class='h2'>十行品</p><p>留得支祈敢憚勞。多年委宛胈無毛。漫言客死從黃熊。石紐靈符封禪高。</p>
</div>
<div class='div-other'><a id='mulu26' />
<p class='h2'>十無盡藏品</p><p>虗空納盡小葫蘆。落落狂歌滿道途。非是野人行徑惡。從來邋遢老江湖。</p>
</div>
<div class='div-other'><a id='mulu27' />
<p class='h2'>升兜率天宮品兜率宮中偈讚品</p><p>未央宮殿倚天開。太乙光明趂夜來。豈謂神仙習歌曲。栢梁繚繞歲星才。</p>
</div>
<div class='div-other'><a id='mulu28' />
<p class='h2'>十回向品</p><p>相將五老共遊河。龍馬休誇瑞應多。憔悴土堦茅茨裏。為憐赤子半沈疴。</p>
</div>
<div class='div-other'><a id='mulu29' />
<p class='h2'>十地品</p><p>麗農山接廣桑西。碧海沈沈天路迷。迢遞十洲看不見。香浮宮闕彩雲低。</p>
</div>
<div class='div-other'><a id='mulu30' />
<p class='h2'>十定品</p><p>杏花飄落柳如煙。盡日狂歌爛醉眠。羗笛夢中聲萬里。亂隨飛鳥度晴川。</p>
</div>
<div class='div-other'><a id='mulu31' />
<p class='h2'>十通品</p><p>深山矮屋道人家。鶴影松溪石磴斜。一自六朝零亂後。半龕雲冷老袈裟。</p>
</div>
<div class='div-other'><a id='mulu32' />
<p class='h2'>十忍品</p><p>將軍躍馬度陰山。秋草黃花月半灣。血染兜鍪鬚鬢白。受降城外幾時還。</p>
</div>
<div class='div-other'><a id='mulu33' />
<p class='h2'>阿僧祇品</p><p>潮迴千轉撥銀沙。晶玉迷迷海岸賖。無數野鷗飛不盡。白華東畔吐朝霞。</p>
</div>
<div class='div-other'><a id='mulu34' />
<p class='h2'>如來壽量品</p><p>華開華落自年年。不學浮屠不學仙。留得武陵閒甲子。逍遙鷄犬且隨緣。</p>
</div>
<div class='div-other'><a id='mulu35' />
<p class='h2'>諸菩薩住處品</p><p>相隨劉阬上天台。采藥當年去不回。寂寂川原何處問。石梁還待老人來。</p>
</div>
<div class='div-other'><a id='mulu36' />
<p class='h2'>佛不思議法品</p><p>軒丘遙望帝城虗。七聖迷迷意有餘。剩取玄珠招罔象。乘風一夜到華胥。</p>
</div>
<div class='div-other'><a id='mulu37' />
<p class='h2'>如來十身相海品</p><p>一鉢千山恣遠遊。白雲搖落影悠悠。自憐瘦骨堆荒草。誰識西天老比丘。</p>
</div>
<div class='div-other'><a id='mulu38' />
<p class='h2'>如來隨好光明功德品</p><p>甘泉宮舘擁千官。武帝親頒承露盤。最是金莖函寶月。仙人掌上影團團。</p>
</div>
<div class='div-other'><a id='mulu39' />
<p class='h2'>普賢行品</p><p>朝來雜戲點輕雲。吐火吞刀事不羣。原上魚龍還漫衍。五陵豪客看紛紛。</p>
</div>
<div class='div-other'><a id='mulu40' />
<p class='h2'>如來出現品</p><p>池塘雨過露珠零。兩岸芙蕖覆綠萍。高樹鳥啼聲習習。一羣蝴蝶舞蜻蜒。</p>
</div>
<div class='div-other'><a id='mulu41' />
<p class='h2'>離世間品</p><p>劍術傳來自白狷。黃衣舞袖獨軒軒。崑崙左轉憑南極。太乙星陳天市坦。</p>
<p>珠簾風細影重重。粉黛三千露澤濃。齊上招仙拜王母。珊瑚零亂玉芙蓉。</p>
<p>九嶷南服半豺狼。斷髮僬僥泣大荒。銜取雙丸還不死。令他蠻府識君王。</p>
<p>青雀樓船簫鼓中。後庭花落滿江風。箜篌一囀人如夢。斜日前山駕彩虹。</p>
<p>橫擔楖[木*栗]走天涯。斷塜烟迷客路斜。霜夜踏翻雲外月。隔溪茅屋兩三家。</p>
<p>冠佩通天出建章。琉璃寶扇御爐香。登封昨夜留芝蓋。侍從親承白玉光。</p>
<p>依稀四目認方相。夜半無頭走獝狂。偏是鬼王能肇覇。紫衣車轂喜成行。</p>
<p>白狼白鹿滿山頭。穆滿迢迢向北遊。歸路唐公醉仙酒。更餘神雀舞昆丘。</p>
<p>百萬天人帶寶刀。親隨鳳輦踏雲霄。憑將羽葆傳軍令。平盪妖魔功業高。</p>
<p>雀離浮圖天際開。金鈴寶鐸設崇階。團團落影三千丈。阿育同時受記來。</p>
</div>
<div class='div-other'><a id='mulu42' />
<p class='h2'>入法界品</p><p>昨夜神仙降小樓。氷桃碧藕滿空浮。隔山鸞鶴飛鳴處。說是人間聚窟洲□<span class='note-inline'>(文殊現師子頻申三昧申手摩頂忽然不現)</span>。</p>
<p>道士徐宣海上來。漢家城闕漫徘徊。濤聲夜夜扶桑國。槐柳千門去不回<span class='note-inline'>(文殊樓閤彌勒樓閣)</span>。</p>
<p>金華飛滿華林園。芝蓋雲承日正暄。他化天宮渾不遠。從教羅窟敢忘言<span class='note-inline'>(逝多林娑羅林)</span>。</p>
<p>十里旗亭村店長。行人問路酒家忙。可憐腸斷簫聲裏。一簇漁歌送夕陽<span class='note-inline'>(善財南詢)</span>。</p>
<p>望望前山畑景迷。滿頭殘雪竹梢低。凍雲穿入寒巖路。別有胡僧渡水西<span class='note-inline'>(德雲相見)</span>。</p>
<p>白鷺池邊秋草多。竹林精舍問如何。千家佛火醒殘夢。是處鐘聲滿櫂歌<span class='note-inline'>(比丘比丘尼)</span>。</p>
<p>聞說天孫巧弄梭。掖庭人靜乞金波。只今瓜菓年年設。誰共牛郎影渡河<span class='note-inline'>(優婆夷)</span>。</p>
<p>優遊走馬向長安。滿目新豐人未殘。況是六街燈火夜。醉斜貂帽倚闌杆<span class='note-inline'>(長者　居士　童男　童女)</span>。</p>
<p>燕齊怪士逞風流。奱大親封五利矦。聞道成都信鷄卜。蜀人揚意最綢繆<span class='note-inline'>(毗目仙人)</span>。</p>
<p>電擊雷轟光矚天。蛟螭動影看飛仙。須臾碧落長空靜。小月星懸銀漢連<span class='note-inline'>(勝熱婆羅門最寂靜婆羅門)</span>。</p>
<p>丫角兒童喜聚沙。無端墖影遍天涯。相看牧豎吹長笛。江上歸鴻帶落霞<span class='note-inline'>(河渚童子善知眾藝童子)</span>。</p>
<p>英雄手內血淋淋。劒刀橫施一片心。<span class='corr'>但</span>得雅歌能勝敵。綸巾匡坐且彈琴<span class='note-inline'>(無厭足王妙光城王)</span>。</p>
<p>虗空踏遍小天魔。把手相將鷲嶺過。獨自剌船江上望。沙汀迢遞滿青莎<span class='note-inline'>(遍行外道婆施羅船師)</span>。</p>
<p>昭君一曲最銷魂。馬上琵琶拂淚痕。更有鴉黃恨年少。乍憑銀管賦長門<span class='note-inline'>(婆須密女瞿波女)</span>。</p>
<p>蚩尤兵氣動星文。漢將旌旗天下聞。刀斗盡嚴程不識。藍田餘勇李將軍<span class='note-inline'>(觀自在菩薩正趣菩薩)</span>。</p>
<p>須彌身半踏天宮。舞杖還投芥子中。最苦修羅遮日月。專車休更說防風<span class='note-inline'>(大天神)</span>。</p>
<p>山前十里大王祠。擊鼓吹豳度歲時。但使人人愛耕鑿。平陽咫尺是伊耆<span class='note-inline'>(主地神主林神)</span>。</p>
<p>大角芒垂天漢東。支機浮逼斗牛宮。遙遙桂魄流餘影。翹首榮光一夜中<span class='note-inline'>(主夜神)</span>。</p>
<p>相從天姥足歡娛。碧草連空貯玉壺。回首小山瓊樹外。凌風白鳳舞麻姑<span class='note-inline'>(摩耶夫人天女)</span>。</p>
<p>長汀道者抱頭眠。樓閣橫斜布袋牽。彈指了知無別事。原來祇索一文錢<span class='note-inline'>(彌勒)</span>。</p>
<p>一縷金襴迦葉傳。山河大地舞翩蹮。頭陀行裏親收得。不在區區微笑邊<span class='note-inline'>(普賢)</span>。</p>
</div>
<div class='div-other'><a id='mulu43' />
<p class='h2'>普賢行願品</p><p>露地全身水牯牛。綠楊芳草正悠悠。多年苗稼憑渠力。蹄角臨風儘自由。</p>
</div>
<p class='juan'>華嚴經頌<span class='note-inline'>(終)</span></p></div>
</div><!-- end of div[@id='body'] -->
</body></html>