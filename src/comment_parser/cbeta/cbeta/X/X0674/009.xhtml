<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu190' />
<div class='div-other'><a id='mulu191' />
<div class='div-xu'><a id='mulu192' />
<p class='h3'>金剛隨說并般若別傳序</p><p>盧行者悟無住生心。得法黃梅。為青原南嶽之祖。固知金剛般若一字一句有由也。余過河渚造雲溪。讀語錄盈尺。嘆未曾有。及閱金剛隨說并般若別傳。使我毛骨並爽心目俱開。竹林精舍去此非遙。拈華微笑儼然未散。頂門具眼。舍雲溪其誰屬耶。昔德山遇婆子。焚青龍疏鈔。道重海內。乃今得俍和尚者。有句無句雙眼圓明。黃梅衣鉢他人不敢與爭。烈烈千古矣。</p>
<p style="margin-left:0em;text-indent:1em">時康熈六年夏至日禹航同學弟嚴沆拜手題</p>
</div>
<div class='div-other'><a id='mulu193' />
<p class='juan'><a id='mulu194' />No. 674-9 雲溪俍亭和尚金剛隨說</p><p class="byline">禹航顥亭居士　嚴沆　閱</p><p>黃面老子婆婆和和。說金剛般若波羅蜜也不較多。傅大士講金剛經揮尺一下也不較少。中間此彊彼界。定一十八住。設二十七疑。判三十二分。雖則各逞胸臆。要且同門出入。雲溪抑不得<span class='corr'>已</span>。塗污古人。不免胡亂一上。好個世尊著衣持鉢面目宛然。不起於座說法<span class='corr'>已</span>竟。當時空生出眾。大展坐具。作禮三拜急請。諸人著眼。豈不快便難逢。可惜許忍俊不禁多口。道個希有希有。且道如何是他希有處。經中明言如來者即諸法如義。又云。如來者無所從來。亦無所去。又云。聲求色見不見如來。一幅倪雲林白描山水。中間人影也不見一個。却是多少巧妙多少奇特。諸仁者且莫錯過。洞山辭雲巖。問百千後誰邈師真。巖云。祇這是。後有僧問洞山。只如雲巖道祇這是。意旨何如。山云。我當時幾錯會先師意。諸仁者莫錯會好。空生是一尊青龍陀佛。特特而來。未<span class='corr'>免</span>入他保社也。指望搭箇東瓜印子。所以說。善護念諸菩薩。善付囑諸菩薩。五百弟子眼巴巴的。法華會上授記不遠了。且住且住。經中明言實無有法名為菩薩。誰當護念。誰承付囑。然雖如此功不浪施。為發大乘者說。為發最上乘者說。開口便說。菩薩非復吳下阿蒙。跛鱉盲驢一般行徑。所以說。通達無我法者真是菩薩。又說知一切法無我。得成于忍。此菩薩勝前菩薩。只無我二字四相根原。一齊都斷絕也。諸仁者過去心不可得。現在心不可得。未來心不可得。遭他婆子一問。直是開口不來。說甚發菩提心。早是錯也。住個什麼。降個什麼。弄泥團漢。有甚了期。老瞿曇將錯就錯。笑臉相迎。垂下一個鈎子。贊歎不迭道。善哉善哉阿蘭那行。被他迷昧不少。却順口答他道。如汝所說。發菩提心。如是住。如是降伏。借婆衫子拜婆年。不傷物義。問個八兩還他半觔。何等現成。何等慶快。後來說如是知如是見如是信解。發菩提心。一場話端。纔得了畢。中間印證空生。一則曰如是如是。再則曰如是如是。三則曰如是如是。一大藏教劈頭安個如是我聞。剛被空生。搔著庠處。和贓捉敗。赤心片片。滿口淋漓。為他又安兩個註脚。度眾生却無眾生。無我無人故無眾生。無眾生故無壽者。如是降伏布施不受福德。以福德無故不受福德。不住相布施故不受福德。如所教住。應無所住。是半句應無所住而生其心。是全句。此云無住布施。一點水墨兩處成龍。却又下個探頭云。可以身相見如來不。於意云何。是探竿。是影草。祇園會中慣得其便。只此藥頭儘用到。底直得水盡山窮。弓斷矢折。母啐子啄。機境相投。這也不為辜負諸相非相即見如來。猩猩與汝相見了也。問答<span class='corr'>已</span>畢。空生晏坐多時。是點頭會腦的。便信得及。如是言說。如是章句。驀起大心。為他眾生更伸一問。一念淨信具諸福德。遠離四相。是不待言。且併法與非法兩頭坐斷。經中法相雙舉。先拋相後拋法。為他空生是個知有的人。全坐在非法一邊。法便拋了非法一邊。貼肉布衫最拋不下。所以說個法尚應捨何况非法。諸仁者。如來開口說得一兩行經。何處分章。何從摘句。空生大驚小怪。便云得聞如是言說章句。是無說說。即是不聞聞耶。有所說法耶。無所說法耶。瞿曇此處急下一竿。將一個阿耨多羅。弄成熟鐵丸子。令他吞吐不得。空生隱隱的尚有一物。掛在胸中。一時還放不下。按著膽說個無有定法也。只依樣葫蘆。說非法非非法而<span class='corr'>已</span>。心問口。口問心。卜度將來。一切賢聖皆以無為法而有差別。三賢十聖差別宛然。據他見處。全靠在法身邊。那得個透法身句子。如來輕施一拶。把從前所說福德。放過那邊。却將阿耨多羅。併與此經。一齊拈起。趂口快說個佛法者即非佛法。文殊普賢起佛見法見。貶向二鐵圍山。且問他十聖三賢向何處安身立命。須陀洹非須陀洹。斯陀含非斯陀含。阿那含非阿那含。阿羅漢非阿羅漢。空生<span class='corr'>已</span>證人空。他實實信得及的。只因他黃面老粧模作樣。說個天上天下唯我獨尊。又說然燈佛與我授記作佛。却疑別有被他如來一眼觀破急處。施嵩空生見路便行。直下道個於法實無所得。百千三昧無量法門。向一毫頭上一時穿却。雖然如此。法華會上各各授記。各各莊嚴。五百箇沒緊要的禪和。打作一團。終日癡心妄想。空生欄頭一問護念付囑。不免走入這伙伴裏。如來因行棹臂。打破沙盆。說莊嚴即非莊嚴。癡人面前不得說夢。前說無住布施是半句。此說無住生心是全句。神通妙用。運水搬柴。鳥棲無影樹。花發不萌枝。六塵門頭親切受用。黃梅家法。剛被盧行者一擔承當也。只在般若部裏拾得一句陳言。當作家寶。諸仁者受持讀誦一句半句。也儘彀了。何況四句偈耶。第一希有那可追尋。非心說心。非身說身。非文字說文字。不得<span class='corr'>已</span>安個經名。非般若波羅蜜名般若波羅蜜。且道以何為金剛耶。帝釋宮中之寶。薄劣眾生所不能見。世尊哆哆羅羅說了一上。畢竟說些什麼來。諸仁者莫眼花。微塵合為世界。世界碎為微塵。大中現小。小中現大。不可以身相見。乃可以三十二相見耶。涕淚悲泣。深解義趣。如是之經既離色相。復絕名言。摩尼寶藏稱引徒繁。白鷺池邊口門尚窄。生實相者即是非相。第一希有。那可追尋。離一切相即名諸佛。如是如是親蒙印可。有所說耶。無所說耶。非第一波羅蜜名第一波羅蜜。非忍辱波羅蜜名忍辱波羅蜜。木雞號月。芻狗驚霜。何等境界。空生空生。打頭說個發菩提心。我且問你菩提心是有相的是無相的。既知離相作佛。要須離相發心。無住生心。生無住心。兩個五百合成一貫。將謂是別有耶。布施離布施相。眾生離眾生相。說住說降。總只一般詞理。啼得血流。不如緘口。真語。實語。如語。不誑語。不異語。將謂是別有耶。空生<span class='corr'>已</span>知離相。未知離法。諸供養中法供養最。諸布施中法布施最。有住法布施。有不住法布施。且問空生何者為法耶。從前直捷了。當開口見喉嚨。道個如來無所說。只此一語千穩萬穩。般若波羅蜜經渾身擔荷了也。讀誦受持不離這個。在在處處華香散滿。巖中華雨不足奇矣。功不可量。功德無邊。罪性本空。罪業消滅。阿耨多羅有所得耶。無所得耶。不可思議不可思議。語言道斷。心緣路絕。黃面瞿曇一時口掛壁上。可笑空生。這漢一不做。二不休。推啞粧聾。進前更問發菩提心應云何住。云何降伏。一路行來。不知張老官高姓。秤錘上呷汁。沙裏尋油。豈不好笑。諸仁者你道。空生為何又起這個問頭。教中說青龍應化。示現聲聞。不厭重重再三申請。前問是根本智。此問是後得智。仔細檢點將來。空生<span class='corr'>已</span>知離相。未知離法。緊緊的揑定阿耨多羅不曾放捨。畢竟謂有心可住。有心可降。空界碧漂。再三撈摝。故申前問。鵶臭當風。如來這番略施活計。先將一個軟套索兒套定了。他說發阿耨多羅者。當生如是心。如是之心謂實無耶。謂實有耶。從前答降答住。一云布施。一云度生。如今撥轉面皮。更不如何。若何直下覆他。無一眾生實滅度者。然後揮起金剛寶刀。當面欲去。說實無有法發阿耨多羅三藐三菩提心。鯨吞海水。露出珊瑚。血淋淋地。一副肚腸。兩手掀翻。和盤托出。這裏始是空生放身命處。古人說學道。如鑽火逢烟漫罷休。直待金星現。歸家始到頭。所謂百尺竿頭須進步也。然燈佛所實無有得。如是如是親蒙印可。如來者即諸法如義。此法無實無虗。於是中無實無虗。一切法皆是佛法。非一切法名一切法。謂實無耶。謂實有耶。空生空生。於法實無所得。親言出親口。只為騎牛覓牛。不覺證龜成鼈。如今一覺醒來端的。舌頭只在口裏。纔方站得脚根。便會轉身吐氣。譬如人身長大。一箇問端舉起。便薦前云。佛說非身是名大身。此云即非大身是名大身。鷂鷹展翅多少快便。空生空生。也罷也罷。今此會中而為菩薩說法。上成佛道。從無佛道可成。下度眾生。從無眾生可度。護念菩薩。付屬菩薩。實無有法名為菩薩。連一箇把柄。都弄沒了。非佛土名佛土。非莊嚴名莊嚴。若佛法有者。即菩薩法亦有。若佛法無者。即菩薩法亦無。一切法是佛法。一切法無我人眾生壽者。通達無我。是菩薩法。從根倒斷。盡底掀飜。去年貧尚有立錐之地。今年貧錐也無。空生空生。討甚麼碗。憑將五眼。覓取三心皆為非心。是名為心。覓心了不可得。誰為菩提心者。誰為發菩提心者。布施福德拋向那邊更那邊。誰問有無。誰問多少。非色身是名色身。非諸相是名諸相。前<span class='corr'>已</span>合提。此更分舉。身心遠離。如幻如化。琉璃寶殿明月空堦。其有法可說耶。其無法可說耶。空生空生。雖則鼻孔撩天。却也別開生面。續佛慧命。須是其人。直為未來眾生通一線地。喚作眾生。早是錯了也。不喚作眾生。早是錯了也。非眾生名眾生。畢竟喚作甚麼。末後一著始到牢關。樹倒藤枯。水落石出。如是如是親蒙印可。阿耨多羅無有少法可得。無我人眾生壽者。是平等法。非善法是名善法。法法何法。無法亦法。此經尚留元字脚耶。平等二字將他個差別話頭一擊粉碎矣。受持讀誦遍界難量。算數思維所不能及。賓中有主。主中有賓。你不是我。我全是你。豈有眾生如來度耶。有我非有我。凡夫非凡夫。是回互是不回互。以三十二相見如來。不見如來。諸相非相即見如來。不可以身相得見一句。頭正尾正。雖然離相。出生却又捨他不得。於法不說斷滅相。雙放雙收。同生同死是。有法耶。是無法耶。一切法無我。得成於忍。不受福德。福德可思量不。如來者諸法如義。無所從來。亦無所去。其可以身相見耶。非微塵名微塵。非世界名世界。非一合相名一合相。須彌內芥子。芥子內須彌。類之不齊。混則知處。凡夫貪著。如來不應貪著。曾見個什麼來。非我人眾生壽者。名我人眾生壽者。色相<span class='corr'>已</span>離。情見不立。不住此岸。不住彼岸。不在中間。如是知。如是見。如是信解。鐘樓上種菜。牀脚下唱贊。兩個泥牛鬬入海。直至如今沒消息。問取什麼人來。非法相名法相。鷂子過新羅。也不取于相。如如不動。如是如是作如是觀。現前大眾不得無分。大眾祇樹給孤獨園一時不見了也。他化天宮靈鷲山竹林園攪做一塊。混作一團。你諸人曾見麼。摩竭提國普光明堂。耆闍崛山一齊移向舍衛國中去也。你諸人還信得及麼。如此告報。也是畵蛇添足。死馬做活馬醫未免刻畫。無鹽唐突西子。當時德山老漢爛熟金剛并青龍疏鈔。一時焚却。却是何等眼目。趙州轉藏不下繩床。又是個甚麼道理。大眾且過一邊。</p>

<p class='juan'>金剛隨說<span class='note-inline'>(終)</span></p></div></div></div>
</div><!-- end of div[@id='body'] -->
</body></html>