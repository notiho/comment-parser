<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu201' />
<div class='div-xu'><a id='mulu202' />
<p class='h2'>雲溪俍亭和尚說心經小序</p><p>達磨西來以楞伽心宗二語為印。維心之為宗旨旨也。心經以心標名。僅無罣礙之文一見餘俱言空不言心。維空之為心體也。教中人空法空空空等多言空。宗門即心非心諸話。又言心不言空。多言空者。恐人見心不見空。也言心不言空者。恐人或心外求空也。是豈有宗教之殊乎哉。俍師茲說心經于標悉文義外。逐節以宗門公案話。指證此說大行。使人讀是經者。無一語不可作話頭參究也。非惟此經。諸經盡然。言心言空可。言心不言空言空不言心可。心與空俱不言可。舉三藏十二部統歸宗旨無。教相可別。因文入悟者。世不知當幾人。俍師之功未易量也。</p>
<p>康熙八年冬仲擕李法弟王庭頓首題</p>
</div>
<div class='div-other'><a id='mulu203' />
<p class='juan'><a id='mulu204' />No. 674-10 心經句義</p><p class="byline">雲棲後學　淨挺　著</p><p class="byline">王　庭言遠　陳之遵靖菴　同閱</p>
<div class='div-orig'><p style="margin-left:2em">般若波羅蜜多心經</p>
</div>
<div class='div-commentary'><p>般若翻智慧。波羅蜜多翻彼岸到。五時說教。般若在第四時。所謂熟酥也。說般若四處。一靈鷲山。二給孤獨園。三他化天宮。四竹林園白露池。般若經十部。大般若部六百卷。此為某心。猶楞嚴蜜部以多羅吽泮等語為陀羅尼心耳。六波羅蜜般若最勝。經者。修多羅也。僧問智門。如何是般若體。門云。蚌含明月。如何是般若用。門云。玉兔懷胎。是波羅蜜。不是波羅蜜聻。參。</p>
</div>
<div class='div-orig'><p style="margin-left:2em">觀自在菩薩。</p>
</div>
<div class='div-commentary'><p>菩提薩埵。謂覺有情也。過去正法明如來。現前觀世音菩薩。三十二應身。十四無畏法。初於聞中入流忘所。聞所聞盡。覺所覺空。得無量三昧。若將耳聽終難會。眼裏聞聲便得知。稱觀世音明六根互用耳。將錢來買胡餅。却是饅頭。又作麼生。且道自在否。</p>
</div>
<div class='div-orig'><p style="margin-left:2em">行深般若波羅蜜多。</p>
</div>
<div class='div-commentary'><p>香象渡河。非兔馬跡。譬如入水。乃見長人。般若是甚深智。行般若是甚深行。舉足動步。般若現前。儒者所謂知行合一也。檀波羅蜜。尸波羅蜜。羼提波羅蜜。毗離耶波羅蜜。禪那波羅蜜。乃至行波羅蜜。願波羅蜜。方便波羅蜜。智波羅蜜。都收歸在般若波羅蜜。如何行。聻。說得一丈。不如行得一尺。說得一尺。不如行得一寸。</p>
</div>
<div class='div-orig'><p style="margin-left:2em">時。</p>
</div>
<div class='div-commentary'><p>時節若至。其理自彰。</p>
</div>
<div class='div-orig'><p style="margin-left:2em">照見五蘊皆空。</p>
</div>
<div class='div-commentary'><p>色受想行識。謂之五蘊。五蘊山頭一段空。道盡了也。如鏡現像。謂之照圓。明了知見猶離見。前陰後陰空。中陰亦空。三際斷者。五蘊悉空。比琉璃瓶內外明徹。幻師作幻人。無有識神。現男女相。師子尊者遇罽賓國王。<span class='corr'>已</span>得蘊空。一場好看。且問罽賓國王是作家。不是作家。</p>
</div>
<div class='div-orig'><p style="margin-left:2em">度一切苦厄。</p>
</div>
<div class='div-commentary'><p>憂愁怨惱為苦。疾病災難為厄。本體無情。都忘逆順。代一切眾生。受諸苦厄。度一切眾生。離諸苦厄。在地獄中。有三禪天樂。汝還甘麼。苟或不甘。把髻投衙。莫謂不道。</p>
</div>
<div class='div-orig'><p style="margin-left:2em">舍利子。</p>
</div>
<div class='div-commentary'><p>般若部中鶖子當機。以智慧第一故。仰山香嚴過於鶖子是否。</p>
</div>
<div class='div-orig'><p style="margin-left:2em">色不異空。</p>
</div>
<div class='div-commentary'><p>若取是色。云何非空。何以故。色無自性故。</p>
</div>
<div class='div-orig'><p style="margin-left:2em">空不異色。</p>
</div>
<div class='div-commentary'><p>當體本空。何妨現色。彼太虗空不礙羣相所發揮故。</p>
</div>
<div class='div-orig'><p style="margin-left:2em">色即是空。</p>
</div>
<div class='div-commentary'><p>色即是空。非色滅空。白水云。色不自色。喚甚麼作色。</p>
</div>
<div class='div-orig'><p style="margin-left:2em">空即是色。</p>
</div>
<div class='div-commentary'><p>若執是空。空還成色。色空本際。無二無餘。</p>
</div>
<div class='div-orig'><p style="margin-left:2em">受想行識亦復如是。</p>
</div>
<div class='div-commentary'><p>色是外陰。受想行識是內陰。蘊結之初由內漸及。消融之次自外旋除。堅凝妄想為劫濁。虗明妄想為見濁。融通妄想為煩惱濁。幽隱妄想為眾生濁。顛倒妄想為命濁。由顛倒故有遷流。由遷流故生煩惱。由煩惱故成領納。由領納故為劫波。增劫滅劫。長劫短劫。種種不實。盡同虗空。彼質礙相尚如是矣。況其餘耶。受想行識從無體性。虗空變滅。虗空往來。若留滯者。正如以手摩撮虗空。無有是處。</p>
</div>
<div class='div-orig'><p style="margin-left:2em">舍利子。</p>
</div>
<div class='div-commentary'><p>頻呼小玉。</p>
</div>
<div class='div-orig'><p style="margin-left:2em">是諸法空相。</p>
</div>
<div class='div-commentary'><p>非有相。非無相。非非有非無相。非亦有亦無相。是諸法空相。聲聞辟支佛祇證人空。不證法空。法無有法。法法非法。一法該一切法。故名諸法。諸法不相知。諸法不相到。</p>
</div>
<div class='div-orig'><p style="margin-left:2em">不生不滅。</p>
</div>
<div class='div-commentary'><p>生滅以體言。從無有生。云何得滅。有為是生滅法。無為是不生滅法。生滅滅<span class='corr'>已</span>。寂滅現前。白雲終日倚。青山總不知。兩個泥牛鬬入海。直至如今沒消息。</p>
</div>
<div class='div-orig'><p style="margin-left:2em">不垢不淨。</p>
</div>
<div class='div-commentary'><p>垢淨以土言。娑婆是垢。極樂是淨。足指按他。現前西方。誰垢誰淨。純清絕點。似鏡常明。未免真常流注也。打破鏡來這裏說淨。併不得。</p>
</div>
<div class='div-orig'><p style="margin-left:2em">不增不減。</p>
</div>
<div class='div-commentary'><p>增減以時言。以數言。增至八萬四千歲。減至十歲。增至阿僧祇劫阿僧祗剎。減至剎那一微塵許。老僧拄杖子還容你增減麼。這竿竹恁般短。那竿竹恁般長。隨分納些些。一總增減不得。</p>
</div>
<div class='div-orig'><p style="margin-left:2em">是故空中無色。</p>
</div>
<div class='div-commentary'><p>火爐裏擇取一莖眉毛得麼。直至虗空粉碎。大地平沈。青赤諸色一時不現。</p>
</div>
<div class='div-orig'><p style="margin-left:2em">無受想行識。</p>
</div>
<div class='div-commentary'><p>七地菩薩入受想滅定。受想不行。八地以還行無遷流。識情斷矣。大千壞時無有不壞。不聞爛壞虗空。</p>
</div>
<div class='div-orig'><p style="margin-left:2em">無眼耳鼻舌身意。</p>
</div>
<div class='div-commentary'><p>五陰六入十二處十八界悉如來藏。眼等六根遂為六入。所見色與盲等。所聞聲與聾等。乃至受諸法不分別。故云無也。還知無舌人解語。無手人行拳麼。喚取穿雲。木童問他消息。</p>
</div>
<div class='div-orig'><p style="margin-left:2em">無色聲香味觸法。</p>
</div>
<div class='div-commentary'><p>此明十二處也。色本殊質像。聲原異苦樂。香味觸法種種皆然。然此一一依根分布。到得和根倒斷。不立纖塵。色不到眼。聲不到耳。春眠不覺曉。處處聞啼鳥。夜來風雨聲。花落知多少。色聲外一段威儀。非其人不易語也。</p>
</div>
<div class='div-orig'><p style="margin-left:2em">無眼界乃至無意識界。</p>
</div>
<div class='div-commentary'><p>此明十八界也。眼耳鼻舌身意是六根界。色聲香味觸法是六塵界。根塵相對。於中識生。眼識界乃至意識界。是六識界生酥。言八識熟酥。但言六識。此不言八識者。法味異故。五識皆帶質境。六識兼獨影境。騎虎入蟻穴。是意識界。非前種種識界。儒者謂意之所在即為物。是意識界也。十八界空。十八界都離想相。三脚驢子弄蹄行。脫彀烏龜緣壁走。還在界內聻。還在界外聻。</p>
</div>
<div class='div-orig'><p style="margin-left:2em">無無明亦無無明盡乃至無老死亦無老死盡。</p>
</div>
<div class='div-commentary'><p>為緣覺人說十二因緣法。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲非惱。無明滅則行滅。乃至生滅則老死滅。盡即滅也。約三世因果說。無明與行是過去因。識及於受是現在果。愛取兼有是現在因。生緣老死是未來果。約一世說。則無明乃至老死。六根門頭一齊併現。究竟一境一念。展轉相成。一剎那間靡不畢受。經云。隨事貪欲。與心共生。心是識。事是行。於行迷惑是無明。與無明及心共生是名色。名色增長是六處。六處三分合為觸。觸共生是受。受無厭足是愛。愛攝不捨是取。彼諸有支生是有。有所起名生。生熟為老。老壞為死。三世耶。一世耶。諸經說十二因緣者最多。茲不繁引。知麼知麼。此事如擊竹相似。一節破則節節破矣。正恁麼時。多生習氣歷劫無明一時斷壞。有什麼生緣老死礙絆得他。香嚴一擊忘知。水潦被馬祖一踏踏倒。起來呵呵大笑。死生路上何等逍遙。說緣覺法。即不中也。</p>
</div>
<div class='div-orig'><p style="margin-left:2em">無苦集滅道。</p>
</div>
<div class='div-commentary'><p>為聲聞人說四諦法。知苦斷集。證滅修道。阿含等部舌敝耳聾。今日乃知著敝垢衣。執持糞器。是方便力非誠諦語。尚無有樂。云何有苦。無有係離。云何積集。無有去來。云何壞滅。五根五力七覺支分八聖道分。三十七品助道之法。都為剩義矣。如何是道。見通車馬。如何是道。十字街頭休斫額。呀。錯過了也。</p>
</div>
<div class='div-orig'><p style="margin-left:2em">無智亦無得。</p>
</div>
<div class='div-commentary'><p>為諸菩薩。說六度萬行法。六度以智為本。智波羅蜜般若波羅蜜如鏡發光。非一非異。以有所得心。說有所得法。是名為得。若菩提者則無所得。經云。無有智慧。於中畢竟無得。又云。若無所得則無取捨。又云。無所得而得。老僧忘前失後去也。百不知。百不會。門前石敢當少分相應。逢人不得錯舉。</p>
</div>
<div class='div-orig'><p style="margin-left:2em">以無所得故。</p>
</div>
<div class='div-commentary'><p>實無有法得阿耨多羅三藐三菩提者。說甚有所得耶。達摩老子踏空而來。踏空而去。藥山在石頭處。如蚊子上銕牛。以無所得故。</p>
</div>
<div class='div-orig'><p style="margin-left:2em">菩提薩埵。</p>
</div>
<div class='div-commentary'><p>實無有法名為菩薩。菩提薩埵<span class='corr'>但</span>假名稱。如來說為真是菩薩。</p>
</div>
<div class='div-orig'><p style="margin-left:2em">依般若波羅蜜多故心無罣礙。</p>
</div>
<div class='div-commentary'><p>小智不及大智。小年不及大年。菩薩智如來智。是有分別耶。無分別耶。有罣礙心。有無罣礙心。肉團心。緣慮心。集起心。堅實心。是罣礙心。廣大心。甚深心。方便心。堅固心。無間心。折伏心。善巧心。不二心。無礙心。圓明心。是無罣礙心。不著有亦不著無。故無罣礙。虗空安汝心內。猶如片雲點太清裏。我自覔心。了不可得。於義云何。</p>
</div>
<div class='div-orig'><p style="margin-left:2em">無罣礙故無有恐怖。</p>
</div>
<div class='div-commentary'><p>憂懼為恐。驚懼為怖。境未至則懷恐。境<span class='corr'>已</span>至則生怖。心無所著。如雲行月駛。虗舟飄瓦。花鳥逢木人。木人見花鳥。得無畏法。常善勝敵。是真師子。</p>
</div>
<div class='div-orig'><p style="margin-left:2em">遠離顛倒夢想。</p>
</div>
<div class='div-commentary'><p>我今不知。何者為正。何者為倒。是名顛倒。夢升兜率。夢遊華胥。此謂為夢。足先朘軟。口中液生。此謂為想。顛倒夢想俱無有根。無始積習為所緣故。今既遠離。離幻即覺矣。住住住。潘郎倒騎驢即不問。還我無夢無想時主人公來。</p>
</div>
<div class='div-orig'><p style="margin-left:2em">究竟涅槃。</p>
</div>
<div class='div-commentary'><p>涅槃有異。彼諸外道或謂火滅風止是為涅槃。或謂性。或謂非性。或謂知性非性而作涅槃或見有覺與涅槃差別而作涅槃。總二十三種。非為究竟。小乘涅槃斷煩惱障。未斷所知障。離分段生死。未離變易生死。非為究竟。大乘涅槃四住地煩惱<span class='corr'>已</span>盡。五住地煩惱未盡。非為究竟。自性清淨涅槃。半是凡夫。半是聖人。非為究竟。此菩薩究竟涅槃。直至等妙二覺。入無餘涅槃。不盡有為。不住無為。涅槃生死自在遊行。方得名為彼岸到也。還有一說。十方薄伽梵。一路涅槃門。乾峰雲門二俱不了。畢竟如何。以柱杖一時趕散。</p>
</div>
<div class='div-orig'><p style="margin-left:2em">三世諸佛。</p>
</div>
<div class='div-commentary'><p>三世諸佛在火燄裏轉大法輪。被他白牯黧奴一時推倒。且問白牯黧奴為甚麼却知有。三世諸佛為甚麼却不知有。聻試辨別看。</p>
</div>
<div class='div-orig'><p style="margin-left:2em">依般若波羅蜜多故得阿耨多羅三藐三菩提。</p>
</div>
<div class='div-commentary'><p>世尊成等正覺。龍女成等正覺。廣額屠兒成等正覺。五百弟子成等正覺。一切眾生成等正覺。乃至山河大地情與無情成等正覺。是有差別麼。若無差別。為甚麼黃面瞿曇指天指地。誇口道天上天下唯我獨尊。是個什麼道理。</p>
</div>
<div class='div-orig'><p style="margin-left:2em">故知般若波羅蜜多是大神呪是大明呪是無上呪是無等等呪。</p>
</div>
<div class='div-commentary'><p>脩多羅是顯義。陀羅尼是密義。顯故華梵合詮。密故<span class='corr'>但</span>用梵語。婆婆和和。有句無句。華耶梵耶。般若不翻。非有智非無智。非解脫非法身。波羅蜜不翻。不此岸不彼岸。不此岸住。不彼岸住。不中道住。顯耶密耶。知之者鮮矣。風神雷神。水神火神。林神地神。未為大神。日明月明燈明未為大明。空處最上。識處最上。無所有處最上。非想非非想處最上。未為無上。一微塵等。眾微塵等。須彌等。芥子等。無邊剎海等。十世古今等。佛菩薩等。眾生等。未為無等等。是大神呪。是大明呪。是無上呪。是無等等呪。華嚴會上說個阿字法門。這裏不消重舉。</p>
</div>
<div class='div-orig'><p style="margin-left:2em">能除一切苦。</p>
</div>
<div class='div-commentary'><p>苦苦壞苦行苦。是為三苦。生老病死苦。求不得苦。怨憎會苦。愛別離苦。五陰熾盛苦。是為八苦。大末蟲處處能緣。惟不能緣於火燄之上。煩惱處處著。惟不能著於般若之上。般若現前如火消冰。一切壞滅。有何不除斷耶。雲門普玄。沙虎禾山。好打鼓。良久云。太乙救苦。</p>
</div>
<div class='div-orig'><p style="margin-left:2em">真實不虗。</p>
</div>
<div class='div-commentary'><p>惟此一事實。餘二即非真。真語者實語者。此法無實無虗。於是中無實無虗。諦聽諦聽。良久云。眉毛墮也。</p>
</div>
<div class='div-orig'><p style="margin-left:2em">故說般若波羅蜜多呪即說呪曰揭諦揭諦波羅揭諦波羅僧揭諦菩提薩摩訶。</p>
</div>
<div class='div-commentary'><p>揭以顯示為義。諦以誠實為義。華梵合也。波羅即彼岸到也。僧者和合。菩提薩者覺也。摩訶大也。意義可了。乃彈指一下云。專伸回回。</p>
</div>
<p class='juan'>心經句義<span class='note-inline'>(終)</span></p></div></div>
</div><!-- end of div[@id='body'] -->
</body></html>