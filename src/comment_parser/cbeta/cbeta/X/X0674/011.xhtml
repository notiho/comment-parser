<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<div class='div-other'><a id='mulu197' />
<div class='div-xu'><a id='mulu198' />
<p class='h3'>金剛小引</p><p>禾中古資聖寺為鹽官安國師道場。俍亭和尚重來繼席。國師嘗云。虗空為鼓。須彌為椎。甚麼人打得。俍亭和尚則豈非其人哉。海內嚮慕翹勤非一日矣。夏五之月大周直叩座前飽聆禪悅。真炎暑中一帙清涼散也。別後挂帆而北。好一柄犀牛扇子直扇清風過于虎阜。快甚快甚。至讀所為金剛妙義。則橫說竪說。權說實說。七縱八橫。翻天倒地。無所不說。究未嘗說。空生云。未曾得聞如是之經。大周亦云。未曾得聞如是之說也。因合掌恭敬而為之引。</p>
<p style="margin-left:10em">雲棲弟子大周拜題</p>
</div>
<div class='div-other'><a id='mulu199' />
<p class='juan'><a id='mulu200' />No. 674-9 雲溪俍亭挺和尚拈金剛經五十三則</p><p class="byline">枯宅居士　楊師益　編</p>敷座而坐<p style="margin-left:1em">拈云。當時忽有人。大展坐具。作禮三拜。拂袖便行。也許他具一隻眼。或喝散大眾。掀倒繩床。也許他具一隻眼。或將老瞿曇一脚蹋翻。說老老大大。作這般行徑。也許他具一隻眼。</p>
云何應住云何降伏其心<p style="margin-left:1em">拈云。空生空生。囈語作麼。好與一頓痛棒。趂出在三門外。不許相見。或者有箇入頭。也不見得。善哉善哉。教壞人家男女。</p>
應如是住如是降伏其心<p style="margin-left:1em">拈云。空生空生。錯過一機了也。當時若舉起便薦。呵呵大笑一場說。原來佛法無多子。豈不通身慶快。不唧[口*留]漢。更疑他三十年。</p>
我皆令入無餘涅槃而滅度之<p style="margin-left:1em">拈云。老瞿曇口門尚窄。也只說得一半。狗子便成佛也。香臺又作麼生。</p>
菩薩但應如所教住<p style="margin-left:1em">拈云。切忌動著。動著三十棒。</p>
若見諸相非相即見如來<p style="margin-left:1em">拈云。法眼云。諸相非相即不見如來。天童云。一箇說如來禪。一箇說祖師禪。會得甚奇特。不會也相許。且道會得的也便罷了。不會的却怎生相許。聻。不見道。見怪不怪。其怪自敗。</p>
法尚應捨何況非法<p style="margin-left:1em">拈云。火爐裏拈取一莖眉毛得麼。呀呀墮了也。</p>
如來得阿耨多羅三藐三菩提耶如來有所說法耶<p style="margin-left:1em">拈云。當時空生只合拍手歸眾。</p>
所謂佛法者即非佛法<p style="margin-left:1em">拈云。綿州附子益州薑。</p>
實無有法名阿羅漢<p style="margin-left:1em">拈云。切忌坐在無事甲裏。</p>
於法實無所得<p style="margin-left:1em">拈云。情知情知。</p>
應無所住而生其心<p style="margin-left:1em">拈云。有者道石女起舞。木人興歌。道得十分。諦當了也。住住住。莫將箇現成句子。錯理會他。</p>
恒河沙<p style="margin-left:1em">拈云。好世尊撒泥撒沙。迷昧人家眼目。</p>
隨說是經<p style="margin-left:1em">拈云。古人云。咳嗽掉臂無非佛事。莫不是隨說是經麼。知解宗徒未免依文解義了也。</p>
非般若波羅蜜名般若波羅蜜<p style="margin-left:1em">拈云。爪籬木杓與我安放一邊。</p>
如來無所說<p style="margin-left:1em">拈云。老瞿曇直得一時口啞。</p>
微塵非微塵世界非世界<p style="margin-left:1em">拈云。且莫向鬼窟裏作活計。</p>
三十二相即是非相是名三十二相<p style="margin-left:1em">拈云。一棒打殺與狗子喫了也。當時如來性命却在別人手裏。</p>
離一切諸相即名諸佛<p style="margin-left:1em">拈云。如何是諸佛出身處。東山水上行。老韶陽指東話西。扭壞他人鼻孔。</p>
此法無實無虗<p style="margin-left:1em">拈云。八角磨盤空裏走。錯錯錯。話墮了也。</p>
在在處處若有此經<p style="margin-left:1em">拈云。莫眼花好。</p>
為人輕賤<p style="margin-left:1em">拈云。太尊貴生。</p>
算數譬喻所不能及<p style="margin-left:1em">拈云。前三三。後三三。畢竟是多少。</p>
果報不可思議<p style="margin-left:1em">拈云。燈籠緣壁上。天台與他寒山竹筒拾得笤箒。一時向摩耶夫人腹中。現身作佛去也。還有人信得及麼。若信不及。三十棒自領出去。若信得及。三十棒自領出去。</p>
云何應住云何降伏其心<p style="margin-left:1em">拈云。當時好與一喝。待他耳聾三日。別作商量也。不致婆婆和和。說箇不了。</p>
當生如是心<p style="margin-left:1em">拈云。五臺山上雲蒸飯。十字街前狗矢天。剎竿頭上煎䭔子。三箇猢猻夜簸錢。說即儘說。恐太煞了也。</p>
滅度無量眾生實無眾生得滅度者<p style="margin-left:1em">拈云。如何是行鳥道。不逢一人。又說不行鳥道。且道行的是。不行的是。</p>
實無有法發阿耨多羅三藐三菩提心者<p style="margin-left:1em">拈云。樹倒藤枯句。歸何處了也。住住住。且與我覓取盋盂柄來。</p>
實無有法得阿耨多羅三藐三菩提<p style="margin-left:1em">拈云。落空亡的外道請過一邊。且莫喚鐘作甕。</p>
如來者即諸法如義<p style="margin-left:1em">拈云。喚作如如。早是變了也。王老師通身負墮。口巴巴道。向異類中行。</p>
一切法皆是佛法<p style="margin-left:1em">拈云。雲門乾矢橛。洞山麻三觔。莫便是這箇道理麼。咄。錯會不少。</p>
非大身是名大身<p style="margin-left:1em">拈云。頭長三寸。頸長一尺。畢竟是甚麼人。喚取來。我要與他相見。</p>
實無有法名為菩薩<p style="margin-left:1em">拈云。金果朝來猿摘去。玉花晚後鳳銜歸。道伴交肩。這裏莫錯認好。</p>
諸心非心是名為心<p style="margin-left:1em">拈云。有者道剎竿頭上仰蓮心。分明是這箇也。且道你面皮厚多少。</p>
過去心不可得現在心不可得未來心不可得<p style="margin-left:1em">拈云。周金剛好不丈夫。被他老婆一問。直得口啞。若是箇皮裏有血的。何不與他餅子一擔打翻。</p>
福德無故得福德多<p style="margin-left:1em">拈云。真園頭作許多痴福。著甚來由。好與他念法華一齊趂出。免得後人說勝說負。</p>
色身非色身諸相非諸相<p style="margin-left:1em">拈云。金香爐下鐵崑崙。這裏作何分別。</p>
若人言如來有所說法即為謗佛<p style="margin-left:1em">拈云。掩耳盜鈴漢。</p>
說法者無法可說<p style="margin-left:1em">拈云。聾人爭得聞。</p>
佛得阿耨多羅為無所得耶<p style="margin-left:1em">拈云。當時翻轉面皮。痛與一頓。儘教扶起沙盆。</p>
如是如是乃至無有少法可得<p style="margin-left:1em">拈云。東瓜直儱侗。</p>
是法平等無有高下<p style="margin-left:1em">拈云。切忌顢頇。</p>
修一切善法<p style="margin-left:1em">拈云。塗污了也。</p>
即非善法是名善法<p style="margin-left:1em">拈云。牛頭出馬頭回。</p>
乃至算數譬喻所不能及<p style="margin-left:1em">拈云。撮空謾語。</p>
凡夫非凡夫<p style="margin-left:1em">拈云。李順王小二烏有先生無是公。一齊向水牯牛隊中。打殺了三世諸佛也。惟有謝三郎不在其內。</p>
若以色見我以音聲求我是人行邪道不能見如來<p style="margin-left:1em">拈云。切忌當面錯過。</p>
於法不說斷滅相<p style="margin-left:1em">拈云。此事不得孤滯。然雖枯木糝花。要且眼中著屑了也。闍黎闍黎放過著。</p>
菩薩不受福德<p style="margin-left:1em">拈云。雖則貧無立錐。只恐富嫌千口。善現善現。且與我拈取華房百寶來。</p>
無所從來亦無所去<p style="margin-left:1em">拈云。釘釘著懸挂著。</p>
一合相非一合相是名一合相<p style="margin-left:1em">拈云。江南三月鷓鴣啼。算來只在秋江上。且道古人語有差別沒差別。聻。</p>
如是知如是見如是信解不生法相<p style="margin-left:1em">拈云。大家吹滅火。一路暗中行。饒你投明到來。也須三十拄杖。</p>
一切有為法如夢幻泡影如露亦如電應作如是觀<p style="margin-left:1em">拈云。牡丹花且置。即如栢樹子又作麼生。無為法有為法變作兩箇熱鐵丸兒。一時穿向金剛鼻孔裏去也。具眼人惺惺著。</p>

<p class='juan'>拈金剛經五十三則<span class='note-inline'>(終)</span></p></div></div></div>
</div><!-- end of div[@id='body'] -->
</body></html>