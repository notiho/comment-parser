<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>閱經十二種</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu50' />
<div class='div-xu'><a id='mulu51' />
<p class='h2'>雲溪維摩饒舌序</p><p>維摩一默。頓覺三十二義同旹光燄。默然處維摩先<span class='corr'>已</span>逗漏不少。何處更容饒舌耶。雖然說即默。默即說。三十二大士廣長舌。都盧在維摩口中。維摩居士廣長舌。却在我俍亭和尚口裏。所以他經有密語。此經無密語。默然處說陀羅尼<span class='corr'>已</span>竟。業為俍和尚明眼道破矣。知麼知麼。兩口一無舌。我法妙難思。讀是編也。謂為密語也可。謂為饒舌也可。謂為默然也可。</p>
<p style="margin-left:7em">秀州法弟沈廷勱盥手敬題</p>
</div>
<div class='div-other'><a id='mulu52' />
<p class='juan'><a id='mulu53' />No. 674-4 維摩饒舌</p><p class="byline">雲門鏡湖船客　瀞艇　著</p><p class="byline">秀州　柴灣老人吳　鑄　赤肩頭陀沈廷勵　閱</p><p>掩室摩竭。杜口毗耶。兩個老漢一般鼻孔。大家扶起破砂盆。菴羅樹園偏欲借。他著力弄上一班猾頭。曼殊室利阿逸多。五十二個少叢林。擦掌摩拳。弩力向前一上。尋常著衣喫飯。千二百五十人一時捱落了也。看的眼快。做的手快。玄沙到莆田。魚龍觝角許多雜戲。問他小塘長老。總不見得。這是西京餘習。吞刀吐火多少希奇。須彌鐙王。香積菩薩。以至不動如來。一總是個撒荳成兵木人相打。幻妄不實之法。不信先做一齣。五百長者子獻一寶蓋。如何是寶蓋破砂盆。荷葉團團團似鏡。菱角尖尖尖似錐。三千大千世界百千諸佛。一齊走入這寶蓋中。豈不作怪。針鋒棗葉陶家輪。大海內牛跡。須彌如芥子。若干伎倆做盡了也。且道有多少長處聻。老僧只解看東林西林創立蓮社。說個淨土法。煞有來歷。如帶角虎不妨兩彩一賽。知麼知麼。心淨則佛土淨。長寂光土。實報莊嚴土。凡聖同居土。方便有餘土。被他螺髻梵王略施手脚一撥撥翻。這些黃金七寶。與他丘陵坑坎荊棘瓦礫。攪作一塊。打做一團。再也不容廝認。罷罷罷。不如隨分納些些。多少是好。此土眾生剛強難化。釋迦老子隱其無量自在之力。口喃喃地。說淨。說垢。說有漏。說無漏。說邪道。說正道。說有為。說無為。說世間。說涅槃。東方西方切莫打做兩橛。不見道。眾生病菩薩病。吾有大病。非世所醫。維摩居士病臥一床。說無常空苦之法。錯錯。四大性自復。如子得其母。舍却無常空苦之身。覔甚佛身。渠正是我。我不是渠。頭長三寸。頸長二分。起坐鎮相隨。語嘿還不是。金粟如來變卦了也。日面佛。月面佛。這師姑藥也不會煎得。只此一機慣得其便。五百弟子眼睜睜的。奈何他不得。迦旃延論義無比。阿㝹樓陀天眼無比。優波離持律無比。羅睺羅密行功德無比。阿難多聞無比。被他問得口啞和那。鶖子智慧。采菽神通。小巫見大巫。一時氣索金色頭陀。百萬神天獨誇得意。却也不犯當頭。善現持鉢。只合撩起便行。絮絮聒聒。說許多般。留下個隨墮法門。後人因之說不斷聲色是隨墮。披毛戴角是類墮。不受食是尊貴墮。呀呀呀。墮也墮也。清淨本然云何忽生山河大地。滿慈滿慈。彼自無瘡勿傷之也。直捷承當猶較些子。明州憨布袋。十字街頭等個人來。不免入廛垂手。且道為甚如此。聻。無生即是正位。若見無為入正位者。高原陸地不生蓮華。聲聞入正位。菩薩雖知諸法不生而不入正位。正中偏。偏中正。疊三變五。回互分明。彈指門開。也不過是現前樓閣。光嚴持世各說異端。大好一場曲調。石頭絫石為戶。雲居縛屋而居。舉足下步無非道場。酒肆婬妨皆為佛事。波旬面目。帝釋衣冠。十方世界作魔王者。多是不可思議菩薩。眾魔外道皆吾侍者。魔女應以與我。惟我應受。臺山路上。鄂渚灘頭。斷送浮杯。掀翻德嶠。諸魔眷屬。一燈然千百燈。南泉設粥。甘贊散䞋。財法二施等無差別。當時善德鈍置煞人。須些瓔珞變成四柱寶臺。揑目空華。誑惑他家男女。獨有個七佛之師。是司空見慣的。三處度夏。弄出百醜千拙。白椎下座。却解遮羞。約莫有幾分相應。維摩若是個漢。何不一時閉却大門。且教題鳳而去一場懡㦬。三十二人不妨疑著。奈何忍俊不禁。下榻相見。不來相而來。不見相而見。敗闕了也。尋常道個諸法不相知。諸法不相到。鐘中既無鼓響。鼓中亦無鐘鳴。為甚麼西牛貸洲普請。南贍部洲喫飯。維摩維摩。空病亦空且問誰為維摩。誰是病者。無慧方便縛。有慧方便解。無方便慧縛。有方便慧解。又說個無縛無解。豈不自相矛盾。不厭生死不取涅槃。雖行六道而不盡漏。喚居士作一頭牛得麼。大士對譚取笑不少。阿修羅掌擎日月。長八萬四千由旬。立大海底僅及其半。然則四萬二千之身。三萬二千之座。內藕絲孔中。甚非奇事。向彼須彌。借他獅座。入丈室中不迫不隘。你面皮多少厚來。無邊剎海不隔毫端。十世古今不離當念。這是他菩提樹下三七日中家常茶飯。七日為一劫。一劫為七日。十方眾生。十方諸佛。十方國土。日月星宿。於一毛孔普令見之。正如嚼飯喂嬰孩食者還唾。且要問你。普賢毛孔遍滿十方。還出得他人窠臼麼。長者身。居士身。帝釋身。梵王身。世主身。轉輪聖王身。佛身。辟支佛身。聲聞身。是多身。是一身。汝是文殊更無文殊是文殊者。維摩原是個老胡子。三十二應十四無畏。攙行奪市。轉見不堪。幻師觀幻人。幻人施幻法。有權有實。有照有用。四賓主四料揀。三玄三要。一喝如金剛王寶劒。一喝如踞地師子。一喝如探竿影草。一喝不作一喝用。龍象蹴踏非驢所堪。師子咬人。韓盧逐塊。淨名淨名。通身狼藉矣。慈悲喜捨法爾如然。不善不生。善法不滅。白居易問鳥窠。諸惡莫作。眾善奉行。是否是否。不依有住而住不依。無住而住。從無住本立一切法。剎竿頭上煎䭔子。三個胡孫夜簸錢。這裏穿鑿不得。須菩提宴坐帝釋雨華。維摩詰說法天女散華。畢竟宴坐的是。說法的是。風動旛動。仁者心動。有分別動。無分別動。王太尉入昭慶。明昭潑翻茶銚。譬如人畏時。非人得其便。賓家有過。主家有過。婆須密女勝熱婆羅門無厭足王。是解脫。不是解脫。舍利弗為天女。天女為舍利弗。倩女離魂。孰是真者。化身受用。任運遊行。佛化所生。非沒生也。耆闍崛山舍利弗等。飛光灌頂法化所生。毗耶城裏天女遊戲。佛化所生。這都是化生的樣子。莫行心處路。不挂本來衣。舍利弗還為凡夫。我乃當得阿耨多羅三藐三菩提。纔見人來。便問是凡是聖。具足凡夫法凡夫不知。具足聖人法聖人不會。此語具一理二義。若人辨得兩處負門。陋巷不騎金色馬。迴途別著破襴衫。王老師向異類中行。行於非道通達佛道。蜆子和尚。寒山拾得。芭蕉泉。大道酒仙。鴉葬婆。不可端倪。如是如是。六十二見皆為佛種。塵勞之儔為如來種。八萬四千諸煩惱門皆佛事也。我有一機。瞬日視伊。若還不會別喚沙彌。棒如雨點。喝似雷奔。且莫當面錯過。不見道。兩刃交鋒莫迴避麼。火中生蓮華。是可謂希有。衝天志氣不落尋常。村中用村中財物。縣中用縣中財物。不著村中。不著縣中。用兩處財物。或為邑中主。或作商人導。為諸貧窮者。現作無盡藏。藏舟於壑。藏山於澤。有盡耶無盡耶。真師子兒善師子吼。汝今不應有所畏也。眼色耳聲鼻香舌味。是一乘法。色即是空非色滅空。明與無明同為一體。明暗各相對。明暗原不二。功德天黑暗女。有智主人二俱不受。有漏笊籬。無漏木杓。朱頂王菩薩說這赤頭公。作麼三十二菩薩。人人鼻孔撩天。個個脚跟著地。文殊師利看得眼華也。只好別行一路鐵錚錚。一個維摩詰這番口挂壁上。布袋裏老鴉忍氣吞聲嘿然而坐。文殊路見不平。臂膞不向外曲。從旁喝<span class='corr'>采</span>。賓則始終賓。主則始終主。說時嘿。嘿時說。無語中有語。有語中無語。逢強即弱。遇貴即賤。一絡索還體會得麼。法輪未轉。食輪先轉。菩薩子喫飯來。廬陵米作麼生價。喫粥了洗鉢盂去。身諸毛孔皆出異香。全虧他化主之力。香積國中常以香飯而為佛事。還有不受食者麼。打破鍋子須是其人。放下鑊頭阿誰無分。得力須忘飽。休粮更不饑。勿以有限意食之使不消也。就中功立中功。無功之功。功用之功。不盡有為。不住無為。無為入正位者。高原陸地不生蓮華。闍黎此事不得孤滯如枯木上糝些子花方與他合。枯木花開劫外春。須是轉功就位始得。維摩維摩伎倆盡矣。不起於座接妙喜世界如陶家輪。三道寶階從天而下。泥牛吼月。木馬嘶風。不覺不知。此之出入毗耶丈室函蓋十方。阿彌陀佛阿閦佛。從東過西。從西過東。左繞一匝。右繞一匝。如今平分海宇克定山河。<span class='corr'>但</span>高處高平。低處低平。切莫指空望空。隨人起倒。娑婆世界度生無量。為欲化諸樂小法者。不盡現其清淨土耳。往昔劫中物為月蓋王子。王有千子。即是賢劫千佛。分內紹外紹。別臣種王種。譬如王子。能成一國之事。月蓋比丘得之矣。鷄足山前待彼彌勒。一生受記為護法城。阿難老昏誤水潦鶴。不思億經受持勿失也。還有一問。諸大乘經各說陀羅尼為密部。維摩詰所說經何獨無之。癡人癡人。維摩嘿然說陀羅尼<span class='corr'>已</span>竟。</p>
</div>
<p class='juan'>維摩饒舌<span class='note-inline'>(終)</span></p></div>
</div><!-- end of div[@id='body'] -->
</body></html>