<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經玄籤備撿</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu10' />玄籤備撿卷第三</p><p class="byline">丹丘沙門　有嚴　注</p><p class="head1">釋籤卷第五之餘</p>
孟浪<p style="margin-left:1em">語出莊子彼注云猶率略也又音漫爛無取舍之謂也又云不精要也。</p>
其法仍存<p style="margin-left:1em">留化後緣。</p>
在彼中三<p style="margin-left:1em">應云三中。</p>
【玄】寶性論云二乘於無漏界生三種意陰釋籤云二乘在彼三中之一<p style="margin-left:1em">論中三種意陰即是聲聞辟支佛大力菩薩也若云三中之一二乘<span class='corr'>已</span>是於二也之一之言為指何耶論中無文今恐記主取楞伽三種意生身來銷論中之三若經中三種者一入三昧樂意成身即二乘入空也二覺法自性意成身即八地入假也三種類俱生無作意成身即入中也以二乘之人未具假中但三昧樂故云一耳。</p>
言意陰者<p style="margin-left:1em">論中仿髴有此語耳由意生陰論云意生陰身作意生陰論云無明住地與行作緣意即是陰論云因無漏業生於意陰耳。</p>
同於悲境<p style="margin-left:1em">經云維摩謂須菩提言汝與眾魔及諸塵勞等無有異謗佛毀法不入眾數不得滅度汝若如是乃可取食。</p>
止觀第三末借下成高<p style="margin-left:1em">文在第七彼問云瓔珞第三觀初地現前今云河或在八地或在初住答借義相成或借高成下故云八地或借下成高故云初住記釋云借別八地成通教下借別初住成圓教高。</p>
安樂行五種法師<p style="margin-left:1em">廣釋文在法師品疏。</p>
論有三施謂資生無畏法<p style="margin-left:1em">攝論中無性師釋云以無染心如實宣說契經名法施以無染心施資生具名財施無畏施者謂救損害濟驚怖又引瑜伽論云財法無畏各有三一清淨如法物二調伏慳悋三調伏積垢此財三也一拔師子虎狼等畏二王賊畏三水火等畏此無畏三也一無倒說法二稱理說三勸修學此法施三也。</p>
【玄】私謂五品是圓家方便乃至云如三藏之五停心<p style="margin-left:1em">章安私對若前之四品與止觀中引四念處配對稍別今更引之欲見其別相。</p>
隨喜是圓家慈停心<p style="margin-left:1em">彼文云圓家以信理除疑惑今文以隨喜除嫉妬。</p>
讀誦明利是圓家數息停心<p style="margin-left:1em">彼文云讀誦除於穢染。</p>
說法是圓家因緣停心<p style="margin-left:1em">彼文云圓以慈故有說說無秘吝今文說法治多癡。</p>
兼行六度是圓家不淨停心<p style="margin-left:1em">彼文云圓以六度度於六蔽今文兼行治多貪然五品弟子品品三觀觀力尚治一切細惑又何獨五耶今二師所對各且一往從強而論。</p>
亦有人云六根清淨名為頓義<p style="margin-left:1em">古人云據何得知漸圓之教四住先落答如引仁王長別苦輪既云別苦知是漸頓如引法華六根清淨云肉眼等知是頓頓義例喻云此一家義前後皆引仁王以證法華法華無漏意根仁王長別三界兩經皆是四住先落無漏與長別當知二處文義全同。</p>
應須觀察如是三法<p style="margin-left:1em">離十惱亂戒修攝其心定一十八空慧。</p>
耆婆為闍王總說六喻<p style="margin-left:1em">今撮經文為之頌曰譬如月開優鉢羅眾生心善亦開敷亦令行路人生喜修習涅槃亦如是一至十五光增長善根增長亦復爾十六減至於三十喻如煩惱漸消減如盛熱時得月光能使眾生貪毒除月光一切皆愛樂甘露法味亦如是經十八卷疏十一卷。</p>
以智替忍<p style="margin-left:1em">涅槃云智斷仁王云忍忍智是同故以智名而替忍名。</p>
十四忍<p style="margin-left:1em">伏信順無生各開上中下共成十二忍寂滅忍開二十地為下忍等覺為上忍。</p>
十方說十住者<p style="margin-left:1em">華嚴經說十住時十方各過一萬佛剎微塵數世界有十佛剎微塵數菩薩來詣於此曰我等同名法慧所從來國同名法雲皆名妙法彼佛所說十住文句義理亦復如是。</p>
初歡喜地等<p style="margin-left:1em">經中不列歡喜十地等名品末既云菩薩住是十地中行六波羅蜜乃至十八不共法過乾慧地乃至過菩薩地住於佛地是菩薩十地記主謂歡喜等地。</p>
修治地業<p style="margin-left:1em">初地有十一深心堅固二於一切眾生中等心三布施與人乃至十實語第九地具十二法知八部語而為說法并處胎成就乃至降生出家莊嚴佛樹一切功德成滿具足等。</p>
佛言無人乘<p style="margin-left:1em">須菩提問是乘從何處出到何處住佛言是乘從三界中出至薩婆若中住以不二法故無相法不可出色空相不出三界亦不住薩婆若受想行識亦如是乃至云須菩提是乘無所住以不住法故汝問誰當乘是乘出者無有人乘是乘出者何以故是一切法皆無所有初地非得非不得乃至十地非得非不得以一切法不可得故乘是摩訶衍出三界住薩婆若。</p>
輪扁<p style="margin-left:1em">符殄反司馬彪云輪扁斵輪人名。</p>
而上<p style="margin-left:1em">時掌反。</p>
徐則甘而不固<p style="margin-left:1em">甘緩也。</p>
疾則苦而不入<p style="margin-left:1em">苦急也。</p>
有數存焉<p style="margin-left:1em">數謂術也。</p>
【玄】徧體無邪曲<p style="margin-left:1em">似多徧字。</p>
</div>
<div class='div-other'><a id='mulu11' />
<p class='h1'>釋籤卷第六</p>說有調魔<p style="margin-left:1em">經云汝等聲聞不應畏魔若魔作佛來汝當精勤堅固其心魔自當去等。</p>
通一切法準此可知<p style="margin-left:1em">今引一文以例一切經云聲聞緣覺於結業於果報而生怖畏學大乘者無畏。</p>
七住<span class='corr'>已</span>上<p style="margin-left:1em">生法師云未免形累故託土自居八地<span class='corr'>已</span>上永絕色累照體獨立神無力所土復何為生公意七住<span class='corr'>已</span>前既有形色須居國土八住<span class='corr'>已</span>上且無色身但神智而<span class='corr'>已</span>不須依土實報土何為耶別住圓住皆無此義。</p>
【玄】應約十住明三依<p style="margin-left:1em"><span class='corr'>已</span>十地例。</p>
【玄】後身菩薩乃至亦先斷思<p style="margin-left:1em">三藏菩薩也名伏為斷俱舍婆沙云下八地惑初修禪時先<span class='corr'>已</span>斷竟唯無想九品全在輔行云修禪時<span class='corr'>已</span>斷惑竟雖有漏斷未名為斷以彼驗此知是名伏耳。</p>
證道八相具如華嚴<p style="margin-left:1em">八相經論出沒不同若華嚴中八者五十八云或見菩薩住兜率天或見入胎或初生或出家或成道或降魔或轉法輪或入滅今籤中不出降魔大乘亦說降魔者五十九云菩薩有十義亦現降魔謂為濁世眾生樂於鬪戰欲顯菩薩威神力故為教化調伏諸魔軍故為顯示菩薩所有威力世無能敵等故具有十義如彼。</p>
【玄】設開十地為三十<p style="margin-left:1em">仁王於十地中地地各開始生生生終生此三十生悉皆是空。</p>
【玄】圓家不開十住合取三十心<p style="margin-left:1em">合者只十品耳合圓家三十心與別相等與而為論地向齊。</p>
大論第十問諸佛功德<p style="margin-left:1em">龍樹釋經逐段問答。</p>
【玄】不共菩薩則不廢義<p style="margin-left:1em">此約中實故不廢若向云佛智尚廢乃至通教廢者權智教耳。</p>
迭興至小<p style="margin-left:1em">如云佛成道初欲說圓觀無圓機又欲說別說通皆無機是故說三藏也。</p>
【玄】元稟通教<p style="margin-left:1em">今論迭廢是廢藏入通不同元稟通人論廢。</p>
【玄】三理善<p style="margin-left:1em">能施人所施物受施者三皆空。</p>
或廢位權入權入實<p style="margin-left:1em">恐多入實二字以下句自有入實。</p>
此句全闕<p style="margin-left:1em">前廢中第二四句四教菩薩並闕之今廢中四句若就別菩薩自辨者闕第三句故云闕二乘邊以無住果菩薩故也。</p>
方名為絕具如前說<p style="margin-left:1em">前文云滅絕絕滅。</p>
不同不定<p style="margin-left:1em">若不定教論發者是約昔教今經開四教初心顯妙入位故云稍似不定。</p>
【玄】行伍<p style="margin-left:1em">行音杭伍者周禮云五人為伍謂參伍也。</p>
【玄】卓出<p style="margin-left:1em">應作卓。</p>
隨聞遠近多少<p style="margin-left:1em">久遠劫聞近前世聞一經一品則多一句一偈則少。</p>
生熟行之淺深<p style="margin-left:1em">行淺生行熟深。</p>
二乘的無<p style="margin-left:1em">無顯露入妙決麤入妙。</p>
廣引分別功德品文<p style="margin-left:1em">五品弟守文出此經前文釋五品義廣。</p>
【玄】因緣三界<p style="margin-left:1em">前引攝大乘注<span class='corr'>已</span>。</p>
九念處<p style="margin-left:1em">輔行云三藏三乘各三通三乘共一別方便中三登地一及圓一。</p>
九人生方便<p style="margin-left:1em">藏二通三別三圓信一。</p>
多唅<p style="margin-left:1em">胡紺反謂吐哺也經中單作無。</p>
嬰兒譬信<p style="margin-left:1em">文在大經疏五釋四相品。</p>
一心十戒<p style="margin-left:1em">篇聚者因緣所生法也定共道共即空也智所讚自在即假也一切具足即中也有約理性有約修德。</p>
廣以因果自他類例等釋<p style="margin-left:1em">文中苦破梨耶辨權乘畢遂示圓中三法有性有修行人所乘因乘有三也過荼無說果乘亦三也自行運畢運他亦三也又下文以十種三法類同亦無出因果自他也。</p>
別顯一科<p style="margin-left:1em">圓三法為一。</p>
三對六句<p style="margin-left:1em">初四一對二三二對。</p>
第三對不殊初對<p style="margin-left:1em">體即用故實相是空與初對體即空故高是同也實相是如來藏與初對體即用故如藏為廣是同也若爾何故再說只由第二非高非廣故第三云是高是廣。</p>
如來藏具如占察<p style="margin-left:1em">經云心者則無一切境界差別之相寂靜一味名為真如第一義諦自性清淨心湛然圓滿復次彼心名如來藏所謂具足無量無邊不可思議無漏清淨之業以諸佛法身從無始本際來無障無礙自在不滅乃至云一佛身即一切佛身一切佛身即一佛身諸佛法身徧一切處圓滿不動。</p>
真修望緣修亦有二義<p style="margin-left:1em">若執真修定能破計更有緣修可破何開相耶。</p>
具如初文釋眾生法中<p style="margin-left:1em">文云四趣如是相者即惡相表墮不如意處如是性者黑自分性乃至果報一一有法有喻耳。</p>
凡位一始終聖位一始終<p style="margin-left:1em">似位始終真位始終。</p>
若離若合<p style="margin-left:1em">離為十三合為一三。</p>
且立遠近<p style="margin-left:1em">第九識遠第六識近光明玄義云識名覺了是智慧異名菴摩羅識是第九不動識即是佛識阿梨耶隨眠煩惱與無明合是菩薩識阿陀那惡生死欣涅槃是二乘識波浪識是凡夫第六識。</p>
大圓鏡智<p style="margin-left:1em">佛地論云如依圓鏡眾像影現如是依止如來智鏡諸處境識眾像影現。</p>
平等性智<p style="margin-left:1em">證得一切領受緣起平等法性圓滿成故。</p>
妙觀察智<p style="margin-left:1em">住持一切陀羅尼門三摩地門無礙辯才說諸妙法。</p>
成所作智<p style="margin-left:1em">示現種種引諸眾生令入聖教。</p>
此中不取第九<p style="margin-left:1em">此恐應作彼今是取第九。</p>
【玄】駕乘闐門而出<p style="margin-left:1em">以圓教門出生死苦。</p>
黃衣滿路<p style="margin-left:1em">人或議之衣何故黃今詳地獄黑色餓鬼青色畜生赤色修羅黃色以講者多慢自恃陵人成修羅業。</p>
三大乘<p style="margin-left:1em">光明玄云運荷名乘理性虗通任運荷諸法名理乘智隨於境如蓋隨函名隨乘得果得機名得乘。</p>
翻名解義<p style="margin-left:1em">彼云摩訶袒持陀羅尼翻為大秘要方等者或言廣平今言方者法也種種方法四門入涼池。</p>
應云八千即持品<p style="margin-left:1em">舊經誤作八十人故章安云八千今錄彼疏以校今籤疏云八十者一云應言八千如持品中八千得記者是也出經者誤為八十二云外國有八十人受記此文不來故無三云此非人數乃是指於諸老聲聞年<span class='corr'>已</span>朽邁於法華中得信解八十年者謂年八十也。</p>
如前釋眾生法及止觀十如亦皆破者<p style="margin-left:1em">眾生法中引經云為令眾生開佛知見眾生若無佛知見何所論開又廣解十如中云唯佛究盡豈非佛性止觀中云世間人可笑以涅槃明佛知眾生有佛性判為極常法華明佛知一切法如是性判為無常豈可以少知為常多知為無常。</p>
經合譬意譬無我等<p style="margin-left:1em">疏云嬰孩者著邪常故言得病是女愁惱下譬說無我之藥有三一者佛智觀機二者得機設化三者斷邪我初文者權智起悲故言愁惱覔無我機故言求醫次良醫既至即得機施化設三種藥譬無常三修三因告女人下斷邪我此中乳譬真我非時故言莫與苦味塗乳者譬以無我覆於真我如苦與甜其性相違其兒渴乏下譬邪我病息次明藥銷真我緣起故言渴乏我無我相違故言毒氣無我治邪邪消藥息故言藥消洗乳者譬真我教與如來藏我是佛性者一切眾生悉有真常我性。</p>
言無子者有四義<p style="margin-left:1em">曾撿本論論只云稽首智度無等佛若今籤文引無子四義甞撿印本官經并諸處藏中寫本經音論音並不見今藏中經論釋音是行陷出更別有智昇法師撰開元錄二十卷圓照法師撰正元錄三十卷又有人撰龍龕手鑑若今藏中釋音不見此四義者或在昇照二公錄并手鑑中明不定。</p>
體悟無生理名為無子<p style="margin-left:1em">若更有種子何謂無生。</p>
佛最居長<p style="margin-left:1em">六人猶有煩惱種子。</p>
無明蔽中無有智慧種子<p style="margin-left:1em">若釋眾生則可云無有智慧種子今讚佛智只應云智慧中無無明蔽種子未詳。</p>
等覺照寂<p style="margin-left:1em">順自行照寂順化他寂照亦一往耳。</p>
此則具如生起中意<p style="margin-left:1em">生起中云實相之境本自有之故最居初解理生智智為行本智行及境三法為乘登於諸地乃至眷屬行行開佛知見得大利益。</p>
具如行妙初說<p style="margin-left:1em">文云此之妙行與前境智一而論三三而論一前境說如法相相亦具三名秘密藏前智是如法相解解亦具三如面上三目今行是所行所行如所說行亦具三如伊字三點。</p>
【玄】但以世間名字四悉檀中而論感應能所<p style="margin-left:1em">前四籤<span class='corr'>已</span>引止觀化他境中四性破計。</p>
五百群賊<p style="margin-left:1em">鈔劫為害波斯匿王捕獲<span class='corr'>已</span>各挑兩目賊稱佛名遂有涼風吹香山中種種藥氣遂得眼見如來。</p>
三假四句破竟<p style="margin-left:1em">破因成假四句者為因感故應不因感故應為共為無因故應又為因應故感不因應故感為共為無因故感上來以四句推因成假雖假不可得現見感佛之心念念不斷執而起著更於相續假中舊經云為當前念滅後念生為前念不滅後念生為共為無因若相續假中推撿不破者轉入相待假中推之何者推相續假雖不可得猶計有心待於無心更須推云為待無心生心為待有心生心為共為無因等。</p>
【玄】如上中下根莖枝葉<p style="margin-left:1em">疏云信根戒莖定枝慧葉小根人天中根二乘大根菩薩。</p>
鬼中有一<p style="margin-left:1em">須論感佛也或有宿善聞法待捨鬼報死地獄中機方可發。</p>
發有遠近<p style="margin-left:1em">若上有下機佛機至菩薩界發者近至地獄界發者遠若下有上機地獄有佛機至鬼界發者近至菩薩界發者遠。</p>
下果求於上果<p style="margin-left:1em">地獄果重鬼等果輕乃至佛果殊妙故上求。</p>
下因發於上因<p style="margin-left:1em">三惡因中回求戒善發人天因觀空假中發三乘因乃至人天三乘次第迭論發於上因。</p>
若約化他<p style="margin-left:1em">菩薩化他亦成自感故等覺十地<span class='corr'>已</span>還皆以善惡相帶為機。</p>
二十五三昧中四意<p style="margin-left:1em">一諸有過患二本法功德三結行成四慈悲破有今文有本法功德文云修無垢三昧是也又有慈悲破有文云拔地獄黑業苦若據玄文有黑業惡見思惡則非無過患也故籤云略無耳。</p>
與變易苦<p style="margin-left:1em">五人沉空為樂。</p>
判不同相對二門<p style="margin-left:1em">一苦樂與三昧慈悲相對二機關等相對約機判麤妙者九界機麤佛界機妙約應判麤妙者三佛應麤圓佛應妙此之二門亦無出十界機應麤妙。</p>
餘之二門<p style="margin-left:1em">謂三十六句相對并別圓相對二門也三十六句中宜顯有人天三教機則麤佛界機妙又別麤圓妙玄中不判。</p>
不言接別<p style="margin-left:1em">止觀中為成觀故但以界內理接界外理。</p>
【玄】四微<p style="margin-left:1em">色香味觸。</p>
諸法般若三十六句<p style="margin-left:1em">彼云諸法生般若生諸法不生般若不生諸法亦生亦不生般若亦生亦不生諸法非生非不生般若亦非生非不生初句更開為四者謂諸法生般若生諸法生般若不生諸法生般若亦生亦不生諸法生般若非生非不生二三四句各四亦爾是十六句次說般若生諸法生般若生諸法不生般若生諸法亦生不生般若生諸法非不生又般若不生般若亦生不生般若非生非不生各開四句。</p>
</div>
<div class='div-other'><a id='mulu12' />
<p class='h1'>釋籤卷第七</p>樹不作念若取枝葉及皮身等<p style="margin-left:1em">經中合法只云是大涅槃微妙經典亦復如是能除一切眾生惡業四波羅夷五無間罪等若枝葉等經中不合疏云舊云根譬法說葉譬譬說取身譬理味取皮譬文言。</p>
後二寄名數中辨<p style="margin-left:1em">二謂次第虗實。</p>
【玄】鼻最委悉取其互用<p style="margin-left:1em">鼻聞香知好惡覩天宮則鼻有眼用讀經說法聞香能知則鼻有耳用諸樹華果實及蘇油香氣聞香能知則鼻有舌用乃至染欲癡恚聞香能知則鼻有意用。</p>
十種六根<p style="margin-left:1em">且如眼根五眼之外更加智眼光明眼出生死眼無礙眼一切智眼是為十餘根亦爾。</p>
無記化化<p style="margin-left:1em">大論問云釋迦化作無量千億諸佛云何一時能說法耶答如來變化無量三昧不思議力故無量百千一時語默聲聞之人化不作化是故滅後不留化事如來滅後能留化事如佛無異故云化復作化。</p>
餓鬼狀出大論<p style="margin-left:1em">第十六云餓鬼中飢渴故兩眼陷毛髮長東西馳走欲趣水時護水神以鐵杖逆打設無守神水自然竭或時天雨雨化為炭或有餓鬼常被火燒如劫火時諸山火出或有餓鬼羸瘦狂走毛髮蓬亂以覆其身或有常食屎尿涕唾嘔吐或至廁邊伺求不淨或形如燒樹咽如針孔或有自破其頭取腦而䑛或形如黑山鐵鏁鏁頭等以先世惡口好出麤言加被於人人皆憎惡見之者如讎以此罪故墮餓鬼中彼文又連示地獄狀也奉請撿讀一者可以畏慎二者可以起慈悲心。</p>
三品戒<p style="margin-left:1em">毗拔律云若發心我今求道當救一切眾生眾生皆借壽命以此事受是下品輭心雖得佛戒猶非上勝云何中品若言我今正心向道解眾生疑我為一切作津梁亦能自利復能利他受持正戒云何上品若言我今發心受戒為成三聚趣三解脫門正求泥洹果又以此法導利眾生令至涅槃令法久住。</p>
各各對之為上中下<p style="margin-left:1em">第三云持事戒有三品上品天報中品人報下品修羅報又中品有上中下即四天下人又上品有三謂諸天各有品秩又持理戒空假中三各有三品空三者下聲聞中緣覺上通菩薩假三者下三藏菩薩中通出假菩薩上別菩薩中三者下別菩薩中圓菩薩上唯佛具淨戒。</p>
應言上上品乃至下下品乘<p style="margin-left:1em">圓上上別上通下藏下下四品對二乘者通緣覺上上通聲聞上藏緣覺下藏聲聞下下。</p>
無孤起事重頌事<p style="margin-left:1em">二頌之中非全無事今尅取二頌中所不頌者如伽陀第四義謂隨事剋分別是。</p>
櫰<p style="margin-left:1em">息羊反。</p>
次頌意下釋釋<p style="margin-left:1em">多一釋字。</p>
【玄】一切諸佛還本國時<p style="margin-left:1em">大論三十三釋目多伽云淨飯王令五百釋出家將至舍婆提城令身子度後將還本國等諸佛二字恐非。</p>
爴<p style="margin-left:1em">論音云古麥反謂以爪護持而取肉也。</p>
[卯/貝]<p style="margin-left:1em">莫候反易財也。</p>
【玄】作赤目魚施諸病者<p style="margin-left:1em">大論云過去世時人民多病黃白痿熟菩薩爾時身為赤目魚自以其身肉施諸病人以救其疾。</p>
救於泫溺<p style="margin-left:1em">大論云昔菩薩作一鳥身在林中住見有一人入於深水為水神所衒水神衒法著不可解鳥知解法至香山中取一藥草著其衒上繩即爛壞人得脫去今玄文作泫是胡犬反論中作衒論音云應作罥古犬反取獸繩也論云爛壞知是繩。</p>
本起因緣等<p style="margin-left:1em">論云本起因緣經雲經法雲經大雲經各十萬偈。</p>
及喻疑中辨<p style="margin-left:1em">彼云若漸開出四如開拳為指唯指無拳合四為漸如合指為拳唯拳無指存漸則教唯有四沒漸則教唯有七俱存必一邊無體立八則體狹名寬。</p>
微塵數品<p style="margin-left:1em">品應作偈華嚴論序云經有三部上一部有三千大千世界微塵數偈一四天下微塵數品中一部有四十九萬八千八百偈一千二百品下一部有十萬偈四十八品龍樹尊者因遊海藏觀前二部非世所傳乃誦後部歸于五天。</p>
若初詮法性恐增邪倒<p style="margin-left:1em">本計自然若最初談法性自天然而增其自然計。</p>
二處菩薩<p style="margin-left:1em">和融二處文也初云正詮思議之俗此俗與二乘合論次云若為三藏菩薩思議俗是離辨二文雖少異俱俗正真傍故特言之。</p>
餘例初句思之可知<p style="margin-left:1em">淨名疏釋云三藏明麤細五陰此是苦非苦義衍門體達本無麤細之苦妄見故有體有即空不見苦相名無所起即是苦義三藏明生法二空此只是空非空義衍門體達即真如實相不須破折是真空義三藏明人無我只是無我非無我義衍門實相真空本來無有我與無我本來無二無二者即無性無性之性即真無我義也三藏所明以有還無名寂滅涅槃此是寂滅非寂滅義衍門明諸法從本來常自寂滅相即大涅槃即真寂滅義也本來無有生死亦無涅槃生滅真空不二之理即是真寂滅義。</p>
何故結句皆歸四枯言是無常等<p style="margin-left:1em">此並疏中文意也彼答云若破真入中結真成枯中自成榮如涅槃明二鳥雙遊常無常俱真無常義不得離常。</p>
漸如旃延<p style="margin-left:1em">淨名以通教五義訶旃延故云漸。</p>
頓如空生<p style="margin-left:1em">經云若須菩提不斷癡愛亦不與俱不壞於身而隨一相不滅癡愛起於明脫以五逆相而得解脫乃可取食此是以圓訶故名頓。</p>
二鳥雙遊<p style="margin-left:1em">如下第十籤注引。</p>
一俗隨三真轉<p style="margin-left:1em">幻有為俗幻有即空為真此俗隨通真轉又幻有為俗幻有即空不空共為真此俗隨別真轉又幻有為俗幻有即空不空一切法趣即空不空為真此俗隨圓真轉。</p>
真只有二<p style="margin-left:1em">空真中真。</p>
觀心十二部經<p style="margin-left:1em">或有人聞而未見今略節之於此彼云觀心即空假中便是直說名修多羅重復觀心即空假中便是祇夜觀心即空發一切智即假發道種智即中發一心三智幻是和伽陀受記觀心即空假中亦空觀心即假空中亦假觀心即中空假亦中名不重頌觀心即空假中三無差別非前思後覺名無問自說觀一念心必托緣生即空假中名因緣生住滅三相在一心中即空假中亦復如是名譬喻觀心即空假中性德之理亦即空假中修德始末亦即空假中名本事觀心即空假中地獄<span class='corr'>已</span>上乃至諸佛即空假中名本生觀心即空假中橫周法界竪徹菩提名方廣觀心即空假中復是未曾有觀心即空從緣生故眾緣無生是故即空何故即假名之為空空但有字字是假設故空即是假假之與空不出法性法性即中即空故不當即假故不斷即是中道如是研覈名為論議。</p>
能謂眷屬<p style="margin-left:1em">謂應作為。</p>
願為馬載<p style="margin-left:1em">過去劫中佛為國王太子在山修道時天帝釋化為獼猴謂太子曰善哉若太子得佛之時吾乞為馬載。</p>
亦如大挐太子<p style="margin-left:1em">佛昔為大挐太子好喜布施被父王擯出置檀特山中有一道人名阿周陀年五百歲太子禮之陀乃問曰欲何所求太子答曰求摩訶衍周陀曰太子若得無上道時我作第一神通弟子即目連也挐女猪反。</p>
【玄】調達是賓伽羅<p style="margin-left:1em">文在大乘論。</p>
阿闍世是不動<p style="margin-left:1em">普超經說闍世從文殊懺得柔順忍命終入賓叱羅地獄即入即出生于上方得無生忍彌勒出時復來此界名不動菩薩。</p>
薩遮尼乾是大方便<p style="margin-left:1em">薩遮尼乾經云我佛國土有諸外道尼乾子等皆是如來力故為欲示現不可思議方便境界故諸外道皆是住不思議解脫門。</p>
波旬<p style="margin-left:1em">翻為惡者。</p>
【玄】蹴<p style="margin-left:1em">子六反。</p>
【玄】普現菩薩<p style="margin-left:1em">經中普現色身菩薩。</p>
道品不同各開三脫<p style="margin-left:1em">止觀云三十七道品到無漏城城有三門藏三門者苦下無我空是空門滅下四行是無相門集道下八行苦下二行是無作門通三門者苦集如幻化即空門知空無空相即無相門空相雖無猶計觀智既無能所誰作空觀名無作門別三門者從假入空名空三昧知空非空出假化物無復空相名無相門進修中道不求中邊名無作門圓三門者一空一切空不見四門分別之相非真非緣無誰所作。</p>
亦如止觀記兼引楞伽經<p style="margin-left:1em">彼云若就觀行明五逆者五法逆世故云五逆楞伽云殺無明父害貪愛母斷睡眠怨壞陰和合斷七識身若有作者現證實法。</p>
業願通應莫不觀心<p style="margin-left:1em">業生觀者三觀之業資顯法身願生觀者心數即空假中與中道合神通觀者三一難思應生觀者諦智相冥一一即空假中是業等托事觀。</p>
對事立稱觀道不專<p style="margin-left:1em">約法門觀心者如方便父智度母正是約心但以所問父母妻子乃至車乘等事境既多觀不專一若專一者於一事中專空假中。</p>
橫竪不及<p style="margin-left:1em">迦葉領解只領二乘況十法界同成佛道餘八法界都不涉言是橫所不及又七方便從淺至深皆入實智餘五方便都不在言是為竪所不及。</p>
阿鼻想<p style="margin-left:1em">有云何鼻旨梵音楚夏耳華言無間又無遮又無救。</p>
黑繩<p style="margin-left:1em">先以黑繩拼量支體後方斬鋸又謂彼有情業感鐵鏁狀如黑繩鋸解又彼有情筋脉皆化作黑繩鋸解。</p>
眾合<p style="margin-left:1em">彼之有情眾多苦具俱來逼身又彼有情將受苦時周匝有山一時合逼故名也。</p>
八增皆十六<p style="margin-left:1em">八捺落迦四面門外各有四所謂煻煨等四。</p>
一煻煨<p style="margin-left:1em">謂熱灰也煻煨沒膝有情入彼纔下足時皮肉與血並皆焦爛舉足之時又平復如故。</p>
二屎糞<p style="margin-left:1em">此獄屎糞滿中有蟲觜利如針穿骨食髓。</p>
三鋒刃<p style="margin-left:1em">此獄仰布刀劒以為大道有情下足時皮肉碎斷又有劒葉林風吹劒葉著於身骨肉零落有劒<span class='corr'>刺</span>林林有鐵<span class='corr'>刺</span>彼諸有情逼上樹時其<span class='corr'>刺</span>向下逼下樹時其<span class='corr'>刺</span>向上其<span class='corr'>刺</span>銛利纔刺支體心肝分列諸鐵觜蟲奔爭食之。</p>
四烈河<p style="margin-left:1em">此獄滿中熱醎水有情入中浮沒蒸煑骨肉靡爛如大鑊中滿盛灰汁煑豆米等猛火下燃豆米在鑊回轉不停。</p>
增<p style="margin-left:1em">釋四獄增也謂增滿熱醎水故煻煨增謂增滿煻煨沒膝故屎糞增謂增滿屎糞泥故鋒刃增謂刀劒林鐵<span class='corr'>刺</span>林劍葉林增故也。</p>
哳咤<p style="margin-left:1em">哳音哲咤陟加反又陟嫁反以寒甚口不能開但作哳咤聲臛臛亦爾。</p>
八聖種<p style="margin-left:1em">前<span class='corr'>已</span>箋。</p>
若成就地獄<p style="margin-left:1em">如有機在地獄中方可發者聖人亦令謗法墮地獄如勝意之緣。</p>
及壞非想<p style="margin-left:1em">非想有漏修無漏王三昧方壞耳。</p>
前三具如正法念<p style="margin-left:1em">不殺戒生四天處不殺不盜生三十三天處加不淫生燄摩天處。</p>
得繩<p style="margin-left:1em">準有部立以得得漸以後得得於前得故使往業能至未來身死得謝未來報起如一業成以一大得得於業法相續不斷故名繩也。</p>
【玄】饕餮<p style="margin-left:1em">上他刀反貪財也下他結反貪食也。</p>
三趣因<p style="margin-left:1em">內具煩惱外加惡友又不隨喜一善又無慚愧。</p>
【玄】兩片無漏夾熏<p style="margin-left:1em">前<span class='corr'>已</span>箋。</p>
仍不明五聖<p style="margin-left:1em">準玄文中云九次第定熏修有漏成無漏是那含業非不明也故云略。</p>
如救頭然<p style="margin-left:1em">大經云如救頭火然又佛本行集云<span class='corr'>已</span>具大怖懼如救頭上火。</p>
【玄】兼除四思<p style="margin-left:1em">欲界四品除乃家家義又云四惡趣四思又可云十使中貪嗔癡慢四。</p>
十三昧<p style="margin-left:1em">四洲六欲。</p>
如前廣釋<p style="margin-left:1em">智妙中節節釋之如云十信信果頭真如為求此理起十信心十住正習空等又云中道乃是果頭能顯初心學者仰信此理如藕絲懸須彌山等。</p>
如前第二記<p style="margin-left:1em">前引大論云般若出過無量無邊故云無等又佛於一切眾生中無等故般若無等。</p>
境妙中明二諦意<p style="margin-left:1em">文云寂場<span class='corr'>已</span>來為法華弄引又燈明佛來大通佛來又本成佛來又本行時道而為眾生作華臺方便。</p>
如為華臺<p style="margin-left:1em">如應作而。</p>
自是一邊即是其事<p style="margin-left:1em">引法華論證故云即是彼論云蓮華出水義不可盡離二乘濁泥水故入大眾中坐如菩薩坐蓮華上非坐草華也乃是菩薩聞一圓道證一圓果處華王界同舍那佛坐蓮華臺自華嚴<span class='corr'>已</span>來并大通及本成<span class='corr'>已</span>來皆為眾生作華臺方便乃至云若本初入華臺者自是一邊其未入者如上方便不息。</p>
三辨依教<p style="margin-left:1em">科語誤只是第二結耳。</p>
【玄】不入二乘人手<p style="margin-left:1em">華嚴經語手也能執物喻信能受道彼經云菩薩手時時發願云願未來世得於信手。</p>
七益者等<p style="margin-left:1em">多一等。</p>
為見像<p style="margin-left:1em">見應作現。</p>
義立七益之名為今經七益<p style="margin-left:1em">下文約凡師弘經以論七益既非入位進發故是義立耳。</p>
一一文義皆云差即無差<p style="margin-left:1em">疏釋種相體性中云諸種差別如來能知一切種只是一種差別即無差別無差別即差別相體性約十界十如若論差別即十界相若論無差別即佛界相差別無差別無差別差別等體性例爾。</p>
【玄】知法非法<p style="margin-left:1em">法者禪波羅蜜中云名心所法或五陰法知或無名即我等者初心修觀知生空與佛等知法無涅槃等者知法空與佛等。</p>
</div>
<div class='div-other'><a id='mulu13' />
<p class='h1'>釋籤卷第八</p>肇公雖有本迹言<p style="margin-left:1em">彼云以多寶之本垂釋迦之迹。</p>
三引本文<p style="margin-left:1em">是我方便諸佛亦然藥草喻品文也諸佛法久後要當說真實方便品文也此二迹中文耳大師之意下文既拂迹<span class='corr'>已</span>通得引用以顯本意記主謂本誤矣。</p>
中間相望互為本迹<p style="margin-left:1em">若論久遠應如下文云本證<span class='corr'>已</span>後方便化他開三顯一發迹顯本者還指最初為本中間示現發迹顯本亦指最初為本今日發迹顯本亦指最初為本未來發迹顯本亦指最初為本今互為之言或指體用耳。</p>
既於法華唱滅<p style="margin-left:1em">日月淨明德佛說法華經畢告一切眾生喜見菩薩汝可安施牀座我於今夜涅槃。</p>
【玄】同居方便二土<p style="margin-left:1em">以教對土通教方便也同居方便通人同見佛入滅。</p>
本因四義<p style="margin-left:1em">本文智行位三義耳。</p>
先受寶海記寶海次授彌陀記<p style="margin-left:1em">經中有王名無諍念有一千人眷屬寶海佛俱為授記佛告無諍念王西方去此百千億國有世界名安樂汝於是國作佛名無量壽<span class='note-inline'>(云云)</span>經說寶海有三億弟子皆初發心寶藏悉記今云寶海次受彌陀記是多寫却寶海二字也又寶藏授觀音記言善男子汝於一切眾中生大悲心今當號為一切光明功德山王如來今籤云字汝為觀世音者恐誤觀世音乃因名耳。</p>
綩綖<p style="margin-left:1em">綩繡裳也綖席也正作莚。</p>
天衣不同<p style="margin-left:1em">釋論云四天王衣重二兩忉利一兩夜摩十八銖兜率十二銖化樂六銖他化自在三銖欲界天衣從樹邊生形如薄氷皆有光明。</p>
【玄】無十方佛<p style="margin-left:1em">釋論云若佛於聲聞法中言有十方無量佛眾生當言佛易可遇不勤求脫不值此佛當遇彼佛如是懈怠不勤求度若聞唯有一佛甚可難遇便勤行精進小乘無他佛是此義也。</p>
䴰<p style="margin-left:1em">與力反亦麥也。</p>
特牛<p style="margin-left:1em">牡牛也牡莫厚反雄曰牡雌曰牝。</p>
【玄】此中大有義<p style="margin-left:1em">大經云凡夫如乳須陀洹如酪斯陀含如生酥阿那含如熟酥阿羅漢支佛如醍醐此三藏五味也又云須陀洹斯陀含如真乳阿那含如酪阿羅漢如生酥支佛十地菩薩如熟酥佛如醍醐此通五味也又云眾生如牛新生血乳未別聲聞緣覺如酪菩薩之人如生熟酥諸佛如醍醐此別五味也。</p>
別佛起道場說次第五味<p style="margin-left:1em">信住行向地對五味。</p>
<span class='corr'>已</span>今本迹猶是一往<p style="margin-left:1em">具足應須辨事理乃至權實四句其義方足應云理本事迹理迹事本俱本俱迹其餘例爾。</p>
<span class='corr'>已</span>迹今本如前分別<p style="margin-left:1em">中間被拂。</p>
<span class='corr'>已</span>實今權<p style="margin-left:1em">最初為<span class='corr'>已</span>實迹門為今權。</p>
俱權俱實<p style="margin-left:1em">本成<span class='corr'>已</span>後為遠權迹門<span class='corr'>已</span>前為近權名俱權最初為<span class='corr'>已</span>實本門為今實名俱實。</p>
事理四句<p style="margin-left:1em"><span class='corr'>已</span>理今事<span class='corr'>已</span>事今理俱事俱理最初為<span class='corr'>已</span>理迹門為今事中間為<span class='corr'>已</span>事本門為今理本成後為遠事迹門前為近事最初為<span class='corr'>已</span>理本門為今理體用等例說。</p>
例知有三<p style="margin-left:1em">一寂光之後有所證者二所證淺深三被拂。</p>
經中釋迦<p style="margin-left:1em">大悲經凡四譯一智通二僧迦達磨三金剛智四不空四經中不見釋迦於證法明如來所學習道法或在他經。</p>
【玄】故約此指彼<p style="margin-left:1em">今因法指智行位三妙迹因法指迹佛行因本果法指久證三軌迹果法指四佛近所證法及二十四心。</p>
【玄】或可將本人示迹人<p style="margin-left:1em">生四弟子而示迹佛則有異前文以佛顯佛。</p>
【玄】或將迹法顯本法<p style="margin-left:1em">本弟子所證證迹佛之證。</p>
四恒離車<p style="margin-left:1em">離車梵音也此翻邊主其國多義讓五百長者迭為王。</p>
乃至視毒能殺人者<p style="margin-left:1em">經云諸佛世界諸大菩薩悉來集會及閻浮提一切大眾亦悉來集唯除迦葉阿難二眾阿闍世王及其眷屬乃至毒蛇視能殺人蛣蜣蝮蝎蝮方六反亦蛇也蠆丑邁反毒蟲也螫施隻反蟲行毒也蝗子毒蟲名爾雅云蝝蝮蜪注云蝗子未有翅。</p>
十六惡律儀<p style="margin-left:1em">一為利養羔羊肥<span class='corr'>已</span>轉賣二為利屠殺三養猪䐗肥<span class='corr'>已</span>轉賣四為利買已屠殺五養牛犢肥已轉賣六為利買已屠殺七養雞令肥肥<span class='corr'>已</span>轉賣八為利買已屠殺九鈎魚十獵師十一劫奪十二魁膾十三網捕飛鳥十四兩舌十五獄卒十六呪龍。</p>
周那<p style="margin-left:1em">玄云純陀梵音楚夏耳純陀此翻妙義。</p>
白長者<p style="margin-left:1em">經中是白佛耳非白長者以次佛答勿作是言知是文誤。</p>
於其舍涅槃<p style="margin-left:1em">舍下脫一食字今撿文證之第三云阿難白佛周那設供無有福利何以故如來最後於其舍食便取涅槃佛告阿難勿作是言周那為獲大利乃至生天等若涅槃經本雙林示滅章安云若見佛自行乞食到純陀舍食檀茸羮中夜入滅輿向雙林此是小機所見也。</p>
作寄金譬但寄年少不寄老人<p style="margin-left:1em">經云諸比丘白佛譬如老人年百二十歲餘命無幾有一富人緣事欲行以百斤金寄是老人而作是言以是寶物而用寄汝我他日還還時歸我是老人命終所寄之物悉皆散失<span class='note-inline'>(云云)</span>乃至云世尊若以法寶付屬阿難等者不得久住蓋諸聲聞悉皆無常故如彼老人應以佛法付屬諸菩薩得久住故如彼壯人受他寄物百金者章安云喻百句解脫。</p>
廣明護法<p style="margin-left:1em">如云護持正法者不受五戒及諸律儀帶持刀劒弓箭護持清淨持戒比丘。</p>
【玄】彼經雖一兩處說<p style="margin-left:1em">佛答迦葉云我初坐道場亦有菩薩來問此義乃是元初圓滿始坐非方便道場也又云久於無量劫來成佛此亦如法華成佛久遠。</p>
【玄】今經正明發迹乃至云雖一兩處少說<p style="margin-left:1em">壽量品云常住不滅又云世間相常住。</p>
【玄】所破之麤例更是妙<p style="margin-left:1em">迹中十妙既麤以此之麤破三教境智行等之十麤此三教麤例更妙不答中以智例惑所破四住麤既是妙能破惑智豈不妙耶。</p>
亦得是法<p style="margin-left:1em">法既<span class='corr'>已</span>定事理之法不應云在本則事理俱理在迹則事理俱事又在本則教行俱教在迹則教行俱行須事理教行一一各別蓋約定偏定圓定事定理定教定行等若約論權實者在迹則事理俱權乃至在本教行俱實在迹則教行俱權。</p>
本地五重為本<p style="margin-left:1em">昔經<span class='corr'>已</span>說事理乃至權實皆是迹今經所說久遠事理乃至權實皆是本也。</p>
初依境開<span class='corr'>已</span>是約理<p style="margin-left:1em">如開十二因緣境中云豈有思議之麤異不思議妙只體思議即不思議乃至無諦境後結云諸諦境可說為麤不可說為妙不可說亦不可說是妙亦妙也。</p>
雖開身事<p style="margin-left:1em">相身者如云或說<span class='corr'>己</span>身或說他身開事者如云或示<span class='corr'>己</span>事或示他事。</p>
須甄於果<p style="margin-left:1em">例位上下則知淺深。</p>
餘未破無明<p style="margin-left:1em">生身菩薩有至一生得三菩提者其餘眷屬隨惑判釋位次淺深。</p>
【玄】損生增道<p style="margin-left:1em">性云云者例生身菩薩五益四益可知。</p>
無生忍化<p style="margin-left:1em">化應作位。</p>
從發心處即是六根<p style="margin-left:1em">經云有八世界微塵數眾生皆發阿耨菩提心。</p>
以待後佛<p style="margin-left:1em">指彌勒也分身諸佛各帶一侍者見是地涌菩薩皆不識一人又從何來是諸佛各告曰有彌勒菩薩次後作佛<span class='corr'>已</span>問此事佛將答之。</p>
如下疏<p style="margin-left:1em">即指玄文。</p>
頴首造數<p style="margin-left:1em">周禮保民教國子六藝一五禮二六樂三五射四五馭五六書六九數言九數者一方田二粟米三差分四少廣五商功六均輸七方程八羸不足九旁要但要略知數耳。</p>
臯陶<p style="margin-left:1em">下音遙。</p>
略破列<p style="margin-left:1em">多列。</p>
從緣通攝<p style="margin-left:1em">緣謂緣助福緣資智。</p>
但是戒聖行初<p style="margin-left:1em">謂不缺不破不穿不雜但制身口未修定慧。</p>
亦在戒聖行中<p style="margin-left:1em">不缺等四漸至定共。</p>
亦是戒聖行前之理體<p style="margin-left:1em">大經云菩薩聞大涅槃聞已生信信戒定慧性中元具等。</p>
如第三境妙中<span class='corr'>已</span>略解竟<p style="margin-left:1em">玄第二末七種二諦開麤顯妙中引法華論云蓮華出水義今但引文者義<span class='corr'>已</span>前解。</p>
喻有八種謂順喻<p style="margin-left:1em">順喻者經云如天降雨溝瀆皆滿以至小坑大坑乃至小河大河大海滿如來法雨亦復如是眾生戒滿以至三昧滿涅槃滿。</p>
逆喻<p style="margin-left:1em">大海有本所謂大河大河有本所謂小河乃至大坑小坑溝瀆以雨為本涅<span class='corr'>槃</span>有本所謂解脫解脫有本所謂訶責訶責有本所謂持戒持戒有本所謂法雨。</p>
現喻<p style="margin-left:1em">眾生心性猶如獼猴取一捨一眾生取著六塵無暫住時。</p>
非喻<p style="margin-left:1em">如我昔告匿王有人從四方來各作是言有四大山從四方來欲害人民無逃避處四山者即是眾生生老病死。</p>
先喻<p style="margin-left:1em">譬如有人貪著妙華採取之時為水所漂眾生亦爾貪著五欲為生老病死之所漂溺。</p>
後喻<p style="margin-left:1em">如法句經說莫輕少罪以為無殃水滴雖微漸盈大器。</p>
先後喻<p style="margin-left:1em">譬如芭蕉生果則死愚人得養亦復如是如騾懷姙命不久全。</p>
徧喻<p style="margin-left:1em">經中以三十三天上波利質多樹為喻如今取蓮華喻。</p>
體宗用三料簡之相<p style="margin-left:1em">文云體若是二體即非體體若不二體即非宗宗若不二宗即非宗宗若是二宗即非體乃至云宗非顯體之宗。</p>
【玄】亦用譬譬之<p style="margin-left:1em">從圓因緣施三因緣廢三因緣立一因緣開三因緣顯一因緣亦以此譬譬之乃至智行利益例皆譬之。</p>
三種示現脩平脊<p style="margin-left:1em">喻云師子脩脊合喻云三示現修脊修者長也記主增種平兩字三示現論無文。</p>
皰<p style="margin-left:1em">疋効反。</p>
[口*(隹/乃)]<p style="margin-left:1em">經中作[此/束]子累反口也。</p>
如前釋法中<p style="margin-left:1em">前總解十如畢次別為四番釋之一四趣二人天三二乘四菩薩佛。</p>
【玄】大經言是味真正停留在山<p style="margin-left:1em">如來性品云譬如雪山有一味藥名曰藥味其味極甜在深叢下人無能見有人聞香即知其地當有是藥過去世中有轉輪王造作木筩以接其藥其味真正王既沒<span class='corr'>已</span>其後是藥或酸或醎或苦或淡等是藥停留在山凡人薄福加工掘鑿而不能得復有聖人出現於世以福因緣即得是藥善男子如來秘藏其味亦爾為諸煩惱叢林所覆無明眾生不能得見一味者譬如佛性以煩惱故出種種味所謂地獄畜生餓鬼天人男女非男非女。</p>
[聲-耳+卵]<p style="margin-left:1em">應作㲉口木反又分管反卵殻也。</p>
【玄】道滅可知<p style="margin-left:1em">石蓮內華譬界內道華鬚譬界內滅石蓮內華臺譬界外道蓮譬界外滅更詳之。</p>
【玄】莖即慈悲等<p style="margin-left:1em">菩薩欲拔苦集而起大悲欲與道滅而起大慈五行以慈悲為首故如莖也亦可別譬戒聖行業即智慧者諸行須慧亦可別譬慧聖行鬚即三昧者行須定成別譬定聖行開敷即解脫者如聖行證三地梵行證兩地乃至極果。</p>
【玄】倚荷<p style="margin-left:1em">倚應作猗伎謂立也。</p>
棠<p style="margin-left:1em">應作塘謂觸也。</p>
【玄】噞喁<p style="margin-left:1em">上驗下顒魚口向上而動也。</p>
【玄】華田<p style="margin-left:1em">田應作填謂填滿也。</p>
道時眾生等<p style="margin-left:1em">三十一云云何無量義說無量名如佛名如來亦名阿羅訶亦名三藐三佛陀亦名船師亦名導師亦名正覺復有一義說無量名所謂五陰亦名顛倒亦名四念處亦名四食亦名四識住<span class='note-inline'>(疏云除色<span class='corr'>已</span>餘四陰即四識住)</span>亦名為有亦名為無亦名為道<span class='note-inline'>(謂能通也)</span>亦名為時<span class='note-inline'>(因於實法有假名時)</span>亦名眾生亦名為世亦名第一義亦名三修謂身戒心慧籤脫戒字亦名因果亦名煩惱亦名解脫亦名十二因緣亦名聲聞乃至人天過去現在未來。</p>
【玄】出生例此<p style="margin-left:1em">教出生行出生義出生結成三慧。</p>
【玄】僉然<p style="margin-left:1em">音籤尚書云僉曰於鯀哉注僉皆也。</p>
譯經有五失<p style="margin-left:1em">一者胡言盡倒而使從泰是一失本也二者胡經尚贊秦人好文傳可眾心非文不合是二失本也三者胡經委悉至於歡詠叮嚀反覆或三或四不嫌文煩而今裁斥是三失本也四者胡有義說正似亂辭尋向其說文無以異或一千或五百刈而不存是四失本也五者事以合成將更傍及反騰前辭<span class='corr'>已</span>乃後說而悉除此是五失本也若大宋譯場中明五失者二正倒失二文質失三取捨失四刪前單後失謂譯家不善經意佛作廣說以厭繁故而刪其前單其後使文不相貫五廣略失此與安師說失同。</p>
三不易<p style="margin-left:1em">智逕三達之心覆面所陳聖必因時時俗有異而刪雅古以達今時是一不易也愚智天隔聖凡叵階乃欲以千載之上微言使合百王之下末俗是二不易也阿難出經去佛未久大迦葉令五百羅漢迭察迭書令離千年而以近意裁彼結集之文羅漢兢兢若此末代之凡夫平平若是豈將不知法者猛乎是三不易也若宋譯場中明三易者一凡聖有異一不易也時代不同二不易也愚智懸隔三不易。</p>
嚼食與人<p style="margin-left:1em">什公云天竺國甚重文藻但改梵為秦雖得大意殊隔文體有似嚼食與人非徒失味乃令人嘔噦噦乙劣反逆氣也。</p>
今古共以法為經<p style="margin-left:1em">以字以脫一法字以玄云舊用三種籤牒玄云雖別立三若爾須云以三法為經或是文略。</p>
【玄】於食等者於法亦等<p style="margin-left:1em">疏云若知聖法事中於食等者事法亦等化他慈悲平等不應捨貧從富以食不等故慈悲觀行皆悉不等。</p>
【玄】左迴詮惡右迴詮善<p style="margin-left:1em">如六書轉注左轉為考右轉為老是也左逆右順如律說左遶麥藉為神所訶夫左右者若自南自西自北自東者名左如考字也自南自東自北自西名右如老字也以考老為左右亦可識逆順。</p>
如梵書十一點加於本音成十二字<p style="margin-left:1em">特就譯場中請問彼云天竺字源有十七字及三十四字如此方制字六書中有轉注會意之類也梵字始從一字增添點劃至十一字并本初一字共成十二字亦可直將梵字并書字有十一劃成本字并加本字成十二字。</p>
如此勸學<p style="margin-left:1em">以一墨字徧攝諸法使學者曉悟此是大師勸喻意也勸或是勤字。</p>
與夫<p style="margin-left:1em">夫語辭也或恐只是人字耳。</p>
三藏至血鯹氣<p style="margin-left:1em">三藏即菩提流支也春秋書記周時二百餘年事其間殺君三十六亡國五十二兵戈日尋並非義戰書有血鯹以此。</p>
無窄隘<p style="margin-left:1em">經云又解脫者無有迮隘譬陜路不受二人並行解脫不爾如是解脫即是如來空色相即名並行。</p>
非住果德<p style="margin-left:1em">制御眾生亦應用權。</p>
並是具度<p style="margin-left:1em">具如幰蓋是發菩提心與無作四諦相應丹枕中車內枕是安心車外枕是識通塞皆與般若相應。</p>
乃至廣破<p style="margin-left:1em">且如理六度中圓般若波羅蜜是顯理之要去果最近三十七道品通乎四教若前之三教去果彌遠況圓道品與圓度是同何得強分而為遠近耶。</p>
【玄】十二門論<p style="margin-left:1em">論是龍樹菩薩造謂因緣門觀有果無果門觀緣門觀相門觀有相無相門觀一異門觀有無門觀性門觀因果門觀作門觀三時門觀生門。</p>
諸佛大人所乘<p style="margin-left:1em">論云諸佛最大是乘能至故名為大又能滅眾生大苦與大利事故名為大又觀音得大勢至文殊彌勒菩薩等大士所乘故名為大次私斥中大人佛不行故名乘豈應以不行證因果乘者論中不釋古人意云觀音菩薩等未至極果須行大行佛<span class='corr'>已</span>至果不須更一切法不是事不是證不是體名為證體也亦名證體。</p>
【玄】是軒<p style="margin-left:1em">軒應臚。</p>
次唯識<p style="margin-left:1em">應作釋。</p>
廣說四種略說一種<p style="margin-left:1em">二十二云三印者一者一切有為法念念生滅皆無常二者一切法無我三者寂滅涅槃行者知三界皆是有為生滅作法先有今無今有後無念念生滅相續相似生故可得知見如流水燈焰相似相續故人以為一眾生於無常法中常顛倒故謂去者是常住是名一切作法無常印一切法無我諸法內無主無作者無知無見無生者無造業者一切法皆屬因緣屬因緣故不自在不自在故無我相不可得是名無我印問何故但作無常一切法無我答不作法無因無緣故不生不滅不生不滅故不名為無常復次不作法中不生著心顛倒以是故不說是無常可說言無我有人說神是常徧知相以是故說一切法中無我寂滅者是涅槃三毒火滅故名寂滅印問寂滅印中何以但一法不說多答初印中說五陰二印中說一切法皆無我第三印中說二印果是名寂滅印一切作法無常則破我所外五欲等若說無我破內我法我我所破故是名寂滅涅槃行者觀作法無常便生厭世苦既知厭苦存著觀主謂能是觀以是故有第二法印知一切法無我於五陰十二入十八界十二因緣中內外分別推求觀主不可得是一切法無我作如是知<span class='corr'>已</span>不作戲論無所依止但歸於滅以是故說寂滅涅槃印問摩訶衍中說諸法不滅一相所謂無相此中云何說一切有為作法無常名為法印二法云何不相違答觀無常是觀空因緣如觀色念念無常即知為空過去色滅壞不可見故無色相未來色不生無作無用不可見故無色相現在色亦不住不可見不可分別知故無色相無色相即是空空即無生無滅無生無滅其實是一說有廣略問過去未來色不可見故無色相現在色住時可見云何言無色相答現在色亦無住時若法後見壞相當知初生時壞相常相隨逐以微細故不識<span class='note-inline'>(云云)</span>問佛說聲聞法有四種實摩訶衍中有一實今何以說三實答佛說三種實法印廣說則有四種略說則一種無常即苦諦集諦道諦說無我則一切法說寂滅涅槃即是盡諦既云廣說四種故今緣出。</p>
公侯伯子男<p style="margin-left:1em">五侯古之治民主也秦始皇廢之分天下為三十六郡立大守治之知州始也。</p>
【玄】詃<p style="margin-left:1em">音罥誘也。</p>
各可所尊<p style="margin-left:1em">大自在天略羅仙等。</p>
宗計<p style="margin-left:1em">謂從毗紐天生從世性生等。</p>
齊桓公正而不譎<p style="margin-left:1em">譎古穴反詐也句出論語正者按左傳僖王四年春齊侯侵蔡蔡潰伐楚楚子使與師言曰君處北海寡人處南海風馬牛不相及也不虞君之涉吾地何故管仲對曰昔召康公命我先君太公曰五侯九伯汝實征之以夾輔周室賜我先君履東于海西至于河南至穆陵北至無棣爾貢包茅不入王祭不共無以縮寡酒人是徵昭王南征不復寡人是問是正而不譎之事也杜預云包束也茅青茅也束而灌之以酒昭王成王之孫南巡守涉漢船壞而溺周人諱而不赴諸侯不知其故故問之<span class='note-inline'>(云云)</span>齊桓公周僖王時五覇之長管仲相齊。</p>
周公制禮<p style="margin-left:1em">文王之子名旦周禮儀禮皆其制也若禮記者孔子弟子各有增益洎漢文帝時戴德戴勝等述王制。</p>
五經<p style="margin-left:1em">禮記經解曰溫柔敦厚詩教也疏通知遠書教也潔靜精微易教也恭儉莊敬禮教也屬辭比事春秋教也。</p>
七經<p style="margin-left:1em">詩書禮樂易春秋論語秦焚書樂經亡矣。</p>
九經<p style="margin-left:1em">易詩書又春秋開三傳謂公羊穀梁左氏又禮開為三謂周禮儀禮禮記。</p>
三墳<p style="margin-left:1em">墳大也三謂伏犧神農皇帝之書以談大道。</p>
五帝之書<p style="margin-left:1em">堯舜談仁義之道。</p>
六韜<p style="margin-left:1em">周書名六謂文武虎豹龍犬或語秘讖。</p>
三禮<p style="margin-left:1em">周禮儀禮禮記或夏殷周之三。</p>
天文<p style="margin-left:1em">日月星辰以成文。</p>
地理<p style="margin-left:1em">山川原隰以條理。</p>
系<p style="margin-left:1em">易中有上繫下繫辭繫者以下續上之義也。</p>
象<p style="margin-left:1em">序中<span class='corr'>已</span>解。</p>
彖<p style="margin-left:1em">彖斷也六十四卦皆有彖辭謂斷卦中之吉凶易略例曰夫彖者何也統論一卦之體明其所由之主也約以存博簡以濟眾其唯彖乎義可見矣。</p>
社謂后土<p style="margin-left:1em">禮記曰共工氏之子后土為社鄭康成注云共工氏之子后土能平九州故祀之以為社。</p>
稷謂后稷<p style="margin-left:1em">厲山氏之子孫柱及周棄為稷鄭注云厲山氏其子孫柱能植百穀夏之衰也周棄繼之祭為稷神。</p>
獺二月祭<p style="margin-left:1em">禮記月令曰獺取魚以祭天故二月中氣獺祭天以魚。</p>
犲八月祭<p style="margin-left:1em">犲祭獸謂捕獸以祭天也本是九月耳犲獺皆所以祭者見天子以謹宗廟也。</p>
去奢去泰<p style="margin-left:1em">老子道德經曰聖人去甚去奢去泰河上公注曰甚謂貪婬聲色奢謂服飾飲食泰謂宮室臺榭此三者處中和無為則天下自化。</p>
三面之羅<p style="margin-left:1em">史記云湯出見野張網四面祝曰自天下四方皆入吾網湯曰嘻盡之矣乃去其三面祝曰欲左左欲右右不用命乃入吾網諸侯聞之曰湯至德矣及禽獸。</p>
張陵為大蟒所吞乃至云得仙者<p style="margin-left:1em">高道傳云天師道陵了輔漢漢留侯六代孫建武十年正月生於吳天目山桓帝永壽二年九月太山迎於雲臺峯白日上升今籤云大吞蟒者蜀記云張陵後漢順帝時人客學於蜀乃入鵠鳴山中山在益州晉原縣西自稱天師侮慢人鬼即身受報嘉平末年為蟒所噏子衡奔出尋無所得畏負清議之譏誡乃假設權方以表靈化之跡生縻鵠足置石崖頂謀事<span class='corr'>辦</span>畢尅期發之至建安元年遣使告曰正月七日天師升玄都東民山獠蟻集關外靈臺治民等稽首再拜言伏聞聖駕玄都臣等長辭陰接尸塵方享九幽方夜衡入久之乃出而詭稱云五旋駕辰華爾各還所治淨心持行存師念道衡密抽遊罥鵠直衡虗空民獠愚戇僉言登仙陵造道書以惑百姓從陵受道者出米五斗世號之為米賊其欺罔天地罪人矣何升天之有乎此與玄光法師辨惑論其說同鵠胡沃反鶴之類仙人所乘鳥也今信州龍虎山授籙者亦張天師乃是其遠族耳。</p>
嵆康為鍾會所譖<p style="margin-left:1em">晉書云嵆康字叔夜有奇才美詞氣而土木形骸不自藻飾康家貧甞與向秀共鍛於大樹下以自贍給頴川鍾會貴公子也故往造焉康不為之禮而鍛不輟良久會去康謂之曰何所聞而來何所見而去會曰聞所聞而來見所見而去會因此憾之遂言之於文帝曰嵆康言論放盪非毀典謨帝王者所不容宜因釁除之以淳風俗帝既眤聽遂害之康將刑東市大學三千人請以為師弗許時年四十海內之士莫不痛之帝尋悟而恨。</p>
若次下<p style="margin-left:1em">次應作此。</p>
【玄】無為無欲<p style="margin-left:1em">老子曰道常無為又曰上德無為言無欲者又曰常無欲以觀其妙謂要妙也。</p>
息諸誇企<p style="margin-left:1em">誇應作跨企應作跂老子曰跂者不立跨者不進王注云物尚進則安安故曰跂者不立謂不可久立矣跨者不行注云自以為貴而跨於人眾共蔽之使不得行御曰跂者舉踵而望也跨以跨夾物也以喻自謂見求明明終不得何異夫跂求久立跨求行履乎。</p>
絕聖棄智<p style="margin-left:1em">河上公注云絕聖制作反初守元五帝畫象倉頡作書不如三皇結繩無文御注云絕聖言教之迹則化無為棄凡夫智詐之用則人淳樸淳樸則巧偽不作無為則矜徇不行。</p>
虗無其道<p style="margin-left:1em">老子曰見素抱樸謂抱素守真不尚文飾。</p>
大雇其寶<p style="margin-left:1em">論云毗耶離梵志名曰論力諸利昌等大雇其寶物令與佛論取其雇<span class='corr'>已</span>即於其夜撰五百難明旦與諸利昌至佛所等今籤云明難寫倒也本難字在明字上。</p>
而若自愛著<p style="margin-left:1em">論中若字作各。</p>
</div>
<p class='juan'>玄籤備撿卷第三</p>
</div><!-- end of div[@id='body'] -->
</body></html>