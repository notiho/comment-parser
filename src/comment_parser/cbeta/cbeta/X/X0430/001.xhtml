<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>阿彌陀經要解便蒙鈔</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 430-A 彌陀要解便蒙鈔序</p><p>切以。諸佛心要者。乃淨土妙門不可思議之境也。亦復法藏秘髓菩薩之司南。誠然眾生迷背本有故鄉安樂處所。是也。故我　釋迦大悲慈尊。傍觀不忍。運用四心。肝腸吐露。將此親證無上正覺之法。直指當人。似摩尼賜與窮子。類伽陀施於重病。橫截生死。急救羣迷。亘古以來。獲益殊深。往生極樂者甚眾。譬如大千塵點。難矧化往之數。雖然海藏浩瀚。汪洋無際四十九秋。別無特示。可見彌陀一經。是九界暗中之燈炬。彼岸之大津梁也。自以法流東震。蓮宗始創於晉時遠公。以至宏揚註述。淨土諸祖。歷世如風。班班列列。勝舉不盡也。明末靈峯老翁。忽現濁世。尤為火宅。湧一青蓮。迷途道中。露大慧聚。日充九霄。息生盲眇目之見。無暗不破。刪揀繁文。以著要解。看孔著楔。無機不收。豈非良能巧匠也哉。今題名便蒙鈔者。何耶。然係　資福淨業場亮公講師。繇深痛末進智微慧淺。劣聞寡解。難徹藕益老人之心要。惟恐愚蒙沉墜。空諸異見。執理廢事。特以善巧方便無作妙智。錦上布花。引導迷蒙。開顯平坦。覺路鈔錄。以彰奧義。性修兼詮。善哉善<span class='corr'>已</span>融通。金口誠言。契合祖之教。意罷座之暇。隨筆成帙矣。以友人啟弁言於<span class='note-inline'>(余)</span>。<span class='corr'>己</span>量無能。空腹自愧。口訥舌鈍。豈肯班門弄斧。事不獲<span class='corr'>已</span>。勉強抖膽。撫懷轉思。不可以人而棄法也。寅請毛穎楮先生。盜聽吐語。以助之詞也。仰冀高哲流通此鈔。庶不昧　亮座主一片血心。潑於大地。且願人個迅至。謝凡殻之玄宮。親到安慧命之神宅。穩當托化於蓮邦者也。謹此為序云爾。</p>
<p>時於道光三十年孟夏廿一日紅螺山二有丈室淨業蓮村氏沐手敬識</p>
</div>
<div class='div-xu'><a id='mulu2' />
<p class='h1'>No. 430-B 便蒙鈔自序</p><p>夫彌陀要解一書。大有功效於淨土法門中也。言言見諦。語語真誠。顯理則徹性徹相。雙眼圓明。談事則吐心吐膽。肝腸盡裂。破緣影之虗妄。暢四土之唯心。掃權小之偏計。明三身之一體。即實事乃究竟實理。文殊普賢莫越其閫。照性惡則全體性善。鸚鵡八哥亦臻其域。所以不可思議之妙。盡向十惡處點示。希有甚難之宗。全在五濁中發揮。故曰一聲阿彌陀佛。乃釋迦本師。於五濁惡世。所得之阿耨多羅三藐三菩提法。今以此果覺全體。授與濁惡眾生。乃諸佛所行境界。唯佛與佛乃能究盡。非九界自力所能信解也。噫。若非真正佛眼。何以見此。何能說此。既有如是妙經。必要有如是妙解。誠為苦海中大津梁也。<span class='note-inline'>(余)</span>稟性愚蠢。雖講此解十有餘座。累神累思。隨講隨忘。故於己亥歲。結夏武昌寶通寺。共二三蓮友。敷揚此解。隨解隨錄。次後漸集成帙。非敢謂宏法利生。實為愚蠢自便。故曰便蒙鈔也。讀是書者。莫作註解會也幸甚。</p>
<p>慕蓮學人序於紅螺祖堂</p>
</div>
<div class='div-other'><a id='mulu3' />No. 430
<p class='juan'><a id='mulu4' />佛說阿彌陀經要解便蒙鈔卷上</p><p class="byline">紅螺比丘　達默　造鈔</p><p class="byline">資福沙門　達林　參訂</p>
<div class='div-commentary'><p style="margin-left:2em;text-indent:-1em">△講釋此解。大章分三。初序義。二解經。三䟦語。初中分四。初標題。二譯人。三疏主。四正序。標題又二。初經題。二疏題。經題又三。初明通別。二明立題。三正釋題。初又五。初約一化。二約一門。三約一經。四約一題。五約一字。</p>
<p style="margin-left:2em;text-indent:-1em">△今初。</p>
<p style="margin-left:1em">【鈔】一切諸經。皆具通別二名。教行理三。各論通別。今佛說阿彌陀五字。名異眾典。故教別。同名為經。故教通。依教起行。為行不同。故行別。同歸寂光。故行通。理雖無名。因門名理。理隨於門。四教十六門入理。故理別。門隨於理。一門所入之理。即一切門理。一切門所入之理。即一門理。故理通。此約一化。</p>
<p style="margin-left:2em;text-indent:-1em">△次約一門者。謂淨土一門也。淨土三經並行於世。故教別。同稱彌陀之經。故教通。稱名觀想為行不同。故行別。同稱淨業。故行通。唯心四土。故理別。四土唯心。故理通。此約一門。</p>
<p style="margin-left:2em;text-indent:-1em">△三約一經者。從如是我聞。至作禮而去。序正流通三分不同。故教別。初中後總為一善。故教通。信願行三不同。故行別。同歸淨土。故行通。極樂橫具四土。故理別。四土同一極樂。故理通。此約一經。</p>
<p style="margin-left:2em;text-indent:-1em">△四約一題者。通別二名。故教別。總為一題。故教通。能說所說。故行別。同為一佛。故行通。釋迦彌陀。故理別。同一法身。故理通。此約一題。</p>
<p style="margin-left:2em;text-indent:-1em">△五約一字者。華言梵語。故教別。同翻為覺。故教通。自覺覺他。故行別。覺滿。故行通。即而常六。故理別。六而常即。故理通。初明通別竟。</p>
<p style="margin-left:2em;text-indent:-1em">△二明立題者。一切諸經。別名無量。不出人法喻三。此三。有單。複。具足。七種立題之別。單三者。謂單人。單法。單喻。單人者。如此經能說所說皆是人。佛是究竟人也。其中無法無喻。故曰單人。單法者。如般若經。涅槃經等。無人亦無喻。故曰單法。單喻者。如梵網經。瓔珞經等。無人亦無法。故曰單喻。複三者。如妙法蓮華經。乃法喻為名。如來師子吼經。乃人喻為名。文殊問般若經等。乃人法為名。具足一者。如大方廣佛華嚴經等。乃人法喻具足為名也。明立題竟。</p>
<p style="margin-left:2em;text-indent:-1em">△三正釋題又二。初釋別名。二釋通名。初又二。初分釋。二合釋。初又三。初釋佛字。二釋說字。三釋阿彌陀。初又三。初明通別二號。二明單複三身。三明六即性修。初又二。初明通號。二明別號。言通別二號者。諸佛皆具通別二名。通則十種通號。別則釋迦彌陀。通顯究竟果德。別顯應機示現。今先明通號又三。初明十號。二明華梵。三總略釋。</p>
<p style="margin-left:2em;text-indent:-1em">△今初言十號者。如來。為倣同先跡號。應供。為堪為福田號。正徧知。為徧知法界號。明行足。為果顯因德號。善逝。為妙往菩提號。世間解。為達偽通真號。無上士。為攝化從道號。調御丈夫天人師。為應機授法號。佛為覺悟歸真號。世尊。為三界獨尊號。明十號竟。</p>
<p style="margin-left:2em;text-indent:-1em">△二明華梵者。梵語多陀阿伽陀。亦云怛闥阿竭。此翻如來。金剛經云。無所從來。亦無所去。故名如來此約法身釋。轉法輪論云。第一義諦名如。正覺名來。此以報身釋。成實論云。乘如實道。來成正覺。故名如來。此約應身釋。</p>
<p style="margin-left:2em">○梵語阿羅訶。此云應供。應受十界供養故。亦翻殺賊。亦翻無生。觀經疏云。天竺三名相近。阿羅訶。翻應供。阿羅漢。翻無生。阿盧漢。翻殺賊。</p>
<p style="margin-left:2em">○梵云三藐三佛陀。此云正徧知覺。言法無差故言正。智無不周故言遍。出生死夢故言覺。</p>
<p style="margin-left:2em">○梵云鞞侈遮羅那三般那。此云明行足。大論云。宿命。天眼。漏盡。名為三明。三乘雖得三明。而不滿足。佛悉滿足。是為異也。具足三明六通。故曰明行足。</p>
<p style="margin-left:2em">○梵云修伽陀。此云好去。或名修伽度。此云善逝。地持經云。第一上升。永不復還。故云善逝。</p>
<p style="margin-left:2em">○梵云路伽憊。此云世間知。謂知二種世間。一眾生世間。二非眾生世間。及如實相。地持經云世間解。</p>
<p style="margin-left:2em">○梵云阿耨多羅。此云無上。大論云。如諸法中涅槃無上。眾生法中佛無上。地持經云。無上士。涅槃云。有所斷者。名有上士。無所斷者。名無上士。</p>
<p style="margin-left:2em">○梵云富樓沙曇藐婆羅提。此云可化丈夫。調御師。大論云。佛以大慈大智。以善柔輭語。苦切之語。雜語。令不失道。故云調御師。</p>
<p style="margin-left:2em">○梵云舍多提婆魔㝹舍喃。此云天人教師。大論云。佛示導是應作。是不應作。是善是不善。是人隨教行。又云。度餘道眾生少。度人天眾生多。故云天人師。</p>
<p style="margin-left:2em">○梵云佛陀。此云覺者。謂自覺。覺他。覺滿。悟性真常。了惑虗妄。名自覺。運無緣慈。度有情界。名覺他。窮源極底。行滿果圓。名覺滿。</p>
<p style="margin-left:2em">○梵云路迦那他。此云世間尊。具上九號。為物欽重。故曰世尊。天上人間。所共尊故。明華梵竟。</p>
<p style="margin-left:2em;text-indent:-1em">△三總略釋者。翻譯名義集云。無虗妄。名如來。良福田。名應供。知法界。名正徧知。具三明。名明行足。不還來。名善逝。知眾生國土。名世間解。無與等。名無上士。調他心。名調御丈夫。為眾生眼。名天人師。知三聚。名佛。具茲十德。名世間尊。明通號竟。</p>
<p style="margin-left:2em;text-indent:-1em">△二明別號者。名稱雖別。義亦互通。如釋迦翻能仁。豈有一佛非能仁也。阿彌陀云無量壽。豈有不佛非長壽也。但以逗機設化。隨世建立。今正明能說教主。釋迦牟尼佛也。梵云釋迦牟尼。此云能仁寂默。能仁者。姓也。寂默者。字也。能仁是姓者。佛有五姓。一云瞿曇。二云甘蔗。三云日種。四云舍夷。五云釋迦。一瞿曇者。或云憍曇彌。此云純淑。十二遊經云。過去阿僧祇時。大茅草王捨位出家。師婆羅門。遂授其姓。名小瞿曇。二姓甘蔗者。本行經云。大茅草王。得成王仙。壽命極長。老不能行。時諸弟子出求飲食。以籠盛仙。懸樹枝上。獵師遙見。謂鳥便射。滴血於地。生二甘蔗。日炙開剖。一出童男。一出童女。占相師立男名善生。即灌其頂。名甘蔗王。女名善賢。為第一妃。三姓日種者。本行經云。又以日炙甘蔗出故。亦名日種。四姓釋迦者。甘蔗王聽次妃之譖。擯四太子。至雪山北。自立城居。以德歸人。父王悔憶。遣使往召。四子辭過不還。父王嘆曰。我子釋迦。以此命族。五姓舍夷者。林名也。本行經云。以住舍夷大樹之林。故名舍夷。此以其處而立姓。故曰舍夷。寂默是字者。本行經云。又諸釋種。立性憍慢多言。及見太子。悉皆默然。王云。宜字牟尼也。以上通別二號竟。</p>
<p style="margin-left:2em;text-indent:-1em">△二明單複三身者。佛佛皆具三身。謂法報化也。法身即本覺性體。報身乃始覺智圓。化身則慈悲應現。法身名毗盧遮那。此云徧一切處。報身名盧舍那。此云淨滿。化身名釋迦牟尼。此云能仁寂默。又三身皆具單複二義。法身單。唯指本來清淨理體。報身單。唯指無上功德智慧。化身單。唯指應現如水中月。法身複者。一者自性清淨法身。即眾生本源自性天真佛也。二者離垢妙極法身。即諸佛所證究竟法界理也。報身複者。一者自受用報身。即諸佛智斷二德。究竟實果。二他受用報身。即地上菩薩。隨其心量。所見剎塵相好。一一相好皆無分齊者也。化身複者。一者應現身。示成八相。二變化身。無而倏有。又化身。亦名應身。應物示現。如月印水故也。示現八相者。復有三種。一者勝應。即前他受用身。二者帶劣勝應身。通教三乘所見者。接入別圓故勝。猶依事識故劣。三者劣應身。即藏教所見丈六老比丘身。唯依事識。不達相海無邊之致。故名劣。變化身又有二種。謂佛界化身。及隨類化身。單複三身竟。</p>
<p style="margin-left:2em;text-indent:-1em">△三明六即性修者。六。顯因果之事相。即。顯佛性之理體。全性起修。故言六。全修在性。故言即。何名為六即。一者理即。二者名字即。三者觀行即。四者相似即。五分證即。六究竟即。普潤大師。有六即佛頌曰。</p>
<p style="margin-left:1em">【鈔】動靜理全是。行藏事盡非。冥冥隨物去。杳杳不知歸<span class='note-inline'>(此頌理即佛也。動靜理全是者。謂一動一靜。約理全是佛性也。行藏事盡非者。行藏。即動靜也。由不達萬法唯心。故所作事動靜。約事全不合理也。冥冥隨物去者。謂佛性之體。隨六塵而流轉也。杳杳不知歸者。無有覺照之功。故不知歸也)</span>。</p>
<p style="margin-left:1em">【鈔】方聽無生曲。始聞不死歌。今知當體是。翻恨自蹉跎<span class='note-inline'>(此頌名字即佛也。方聽無生曲。始聞不死歌者。悟得佛性之理也。佛性本不生滅也。今知當體是者。現在當體苦即法身。惑即般若。業即解脫也。翻恨自蹉跎者。翻恨理即位中。行藏事盡非也)</span>。</p>
<p style="margin-left:1em">【鈔】念念照常理。心心息幻塵。徧觀諸法性。無假亦無真<span class='note-inline'>(此頌觀行即佛也。念念照常理者。明觀照之功也。常理。即不生不滅法身理也。心心息幻塵者。幻塵。即五住地惑也。謂正當照常理時。五住便息而不起也。遍觀諸法性者。謂二邊法性也。無假亦無真者。全體中道。故曰非假非真也)</span>。</p>
<p style="margin-left:1em">【鈔】四住雖先落。六塵未盡空。眼中猶有翳。空裏見花紅<span class='note-inline'>(此頌相似即佛也。四住。謂見思二惑。見為一住。思為三住。先落。謂法執後斷。我執先斷也。六塵未空者。法執未忘也。由法執故。故曰眼中有翳。空裏見花紅也)</span>。</p>
<p style="margin-left:1em">【鈔】豁爾心開悟。湛然一切通。窮源猶未盡。尚見月朦朧<span class='note-inline'>(豁爾心開悟者。以中道觀智。豁破無明一品也。湛然一切通者。六塵空也。窮源未盡者。還有四十一品無明未盡。故曰尚見月朦朧也)</span>。</p>
<p style="margin-left:1em">【鈔】從來真是妄。今日妄皆真。但復本時性。更無一法新<span class='note-inline'>(從來。指前五位也。真是妄者。三德之真。全成三障之妄也。如水成冰也。今日者。指今究竟位也。妄皆真者。三障之妄。全成三德之真也。但復本時性者。復還其本時之佛性也。更無一法新者。非從冰外更得水也)</span>。</p>
<p style="margin-left:1em">【鈔】此六即義。四教皆判。而有權實不同。前三教是權。唯圓教是實。藏教但六而不即。二諦不相即故。通教雖二諦相即。而不能即佛。不達中道故。別教雖談中道。而不能六即佛。但中不即二邊故。唯圓教六即佛義全。故但約圓教。判六即佛義也。即而常六。如冰水之不同。六而常即。如溼性之體一也。釋佛字竟。</p>
<p style="margin-left:2em;text-indent:-1em">△二釋說字分二。初明不可說。二明可說。問。法華經云。諸法寂滅相。不可以言宣。云何而說也。答。若執不可說。又墮絕言之見。若達說即無說。不妨無說而說也。</p>
<p style="margin-left:2em;text-indent:-1em">△今初明不可說者。若結四教。則有四不可說。謂生生不可說。生不生不可說。不生生不可說。不生不生不可說。云何生生不可說。生生者。因緣所生法也。不可說者。因緣即空。心行處滅。言語道斷。故不可說。乃藏教義也。云何生不生不可說。生不生者。乃諸法不生般若生。此般若非自生。非他生。非共。非無因。故曰生不生。言語道斷。故不可說。乃通教義也。不生生不可說者。不生者。法性也。生者。無明也。二乘證不生。猶受法性生。故曰不生生。若法性。若無明。皆言語道斷。故不可說。乃別教義也。云何不生不生不可說。以修道得故。謂智斷二德皆不生。乃究竟極果所證。尚非十地所知。豈可言說。乃圓教義。此略明不可說。</p>
<p style="margin-left:2em;text-indent:-1em">△二明可說者。涅槃云。雖皆不可說。而十因緣法為生作因。亦可得說。十因緣者。從無明支。乃至有支。立諸法也。立有三義。謂立眾生。立機緣。立聲教。此三互相建立。若無眾生。則無機緣。無機緣。則無聲教。無聲教。亦無眾生也。立眾生者。過去二因。現在五果。更互為因緣。而立五陰假名眾生。立機緣者。過去或修析行。或修體行。或修漸行。或修頓行為業。無明潤之。致今五支之果。於此陰果。更起本習。或起析行愛取有。或起體愛取有。或起漸愛取有。或起頓愛取有。愛取有起故。得為機緣也。立聲教者。析愛取有起。故感三藏教。是為生生不可說。十因緣法為生生作因。亦可得說。說藏教生生之教理智斷行位因果也。體愛取有起。感於通教。是為生不生不可說。十因緣法為生不生作因。亦可得說。說通教八法也。漸愛取有起。故感別教。是為不生生不可說。十因緣法為不生生作因。亦可得說。說不生生別教八法也。頓愛取有起。感於圓教。是為不生不生不可說。十因緣法為不生不生作因。亦可得說。說不生不生圓教八法也。此四可說。各具四門。四四十六門。又各具四悉檀因緣。共六十四悉檀。又有信法二行。共一百二十八悉檀。則分分無量也。此彌陀經。乃圓教有門。第一義悉檀。具下三悉檀。眾生機緣所感聲教也。釋說字竟。</p>
<p style="margin-left:2em;text-indent:-1em">△三釋阿彌陀者。梵語阿彌陀。按無量壽經。含十三義。謂無量壽。無量光。無邊光。無礙光。無對光。光炎王。清淨光。歡喜光。智慧光。不斷光。難思光。無稱光。超日月光。名雖十三。不出光壽。故此經但云光壽也。光。乃心性橫遍十方之義。十方原無邊際。故云無量也。壽。乃心性豎窮三際之義。三際又無始終。故云無量。又橫中有豎。豎中有橫。橫豎交徹。不可思議。故云無量彌陀徹證心性橫豎之源。故曰無量光壽也。三身光壽。如疏中釋。分釋竟。</p>
<p style="margin-left:2em;text-indent:-1em">△二合釋二。初合能說。二合所說。初又二。初明所揀。二會通三身。</p>
<p style="margin-left:2em;text-indent:-1em">△今初。言佛說者。有所揀。謂經有四人說。謂弟子。諸仙。諸天。化人也。若四人說。如來印之。亦得稱經。今經始終皆出金口。故曰佛說也。明所揀竟。</p>
<p style="margin-left:2em;text-indent:-1em">△二會通三身。問。佛具三身。今言佛說。乃何身說那。梵網合註答曰。三身既非一異。自不容其偏執何身說法。但為對治有異。故使諸經所說不同。或云報化非真佛。亦非說法者。此則恐人執相迷理。故唯示法性本覺以為真佛也。或云法佛者。自覺聖境。無言無說。說法現儀。皆化佛耳。此則恐人以法身墮在情量。故唯示化佛示三輪也。實則說法度生。非法身。亦不離法身。非報化。亦不離報化。若得四悉檀意。謂法身說法亦可。如云報化非說法者。謂唯報化說法亦可。如云法身無言說。謂三身合乃說法亦可。如云功德和法身。處處應現往。謂三身各說法亦可。法報佛為地上菩薩說法。勝應佛為地前。及聲聞緣覺說法。劣應佛為一切凡夫說法。謂三身總無言說亦可。如四十九年不說一字。若不解四悉檀因緣。隨執一句。皆名謗佛也。初合能說竟。</p>
<p style="margin-left:2em;text-indent:-1em">△二合所說者。問。三身皆稱阿彌陀。乃的說何身。答。寂光法身。說圓教阿彌陀。實報報佛。說別教阿彌陀。方便勝應佛。說通教阿彌陀。同居劣應。說藏教阿彌陀。又法佛能俱說四教阿彌陀。報佛能說三教阿彌陀。謂藏通別。勝應能說二教。謂藏通。劣應能說一教。唯三藏。又同居樹下。須俱說四教。根性雜故。帶劣勝應。唯說三教。藏教機不能見故。方便勝應。止說別圓二教。令見法身故。界內絕分故。實報他受用。唯說圓教。令諸菩薩盡無明源故。合釋竟。初釋別名竟。</p>
<p style="margin-left:2em;text-indent:-1em">△二釋通名者。梵云修多羅。或云修單蘭。或云修妒路。皆彼方楚夏。此方翻譯不同耳。或言無翻。或言有翻。天台釋此為三。初明無翻。二明有翻。三和融有無。</p>
<p style="margin-left:2em;text-indent:-1em">△今初。言無翻者。彼方語多含。此方語單淺。不可以單翻複。應留本音。既不可翻。而含五義。一法本。亦云出生。二微發。三湧泉。四繩墨。五結鬘。祗作五義。不可翻。今於一中各作三。三五十五義。一教法本。二行法本。三義法本。今廣釋之。言法本者。一切皆不可說。以四悉檀四緣則有言說。世界悉檀說為教本。為人對治則為行本。第一義悉檀。則為義本。所言教本者。金口所說一言為本。派出無量言教。故以佛言為本。經是行本者。示人無諍法。如教修行。故經是行本。經是義本者。尋一句詮一義。或一句詮無量義。故經是義本。束此三種為法門者。教本即聞慧。行本即思慧。義本即修慧見真。法本之義尚<span class='corr'>已</span>多含。故不可翻也。</p>
<p style="margin-left:2em">○二微發者。佛以四悉檀說。言辭巧妙。悅可眾心。初聞世界悉檀。微有解生。此約教論微發。初聞為人對治。生善破惡。即行微發。初聞第一義。入理。即義微發。束此三為法門者。小乘即三解脫。大乘即三德秘藏。</p>
<p style="margin-left:2em">○三湧泉者。佛以四悉檀說法。文義無盡。法流不絕。若聞世界悉檀。說一句解無量句。為教湧泉。若聞為人對治。起無量行恒沙法門。為行湧泉。若聞第一義。理若虗空。遍一切處。為義湧泉。束此三為法門者。教。即法無礙。行。即辭無礙。義即義無礙。樂說通三處。</p>
<p style="margin-left:2em">○四繩墨者。佛以四悉檀說法。初聞世界。裁愛見之邪教。為教繩墨。若聞為人對治。遠離非道。入於正道。為行繩墨。若聞第一義裁愛見之此岸得至彼岸。為義繩墨。束此三為法門者。教。即正語。行。即正業。正精進。正念。正定。義。即正見。正思惟。</p>
<p style="margin-left:2em">○五結鬘者。結教行理。如結華鬘。令不零落。世界悉檀結佛言教。為人對治結行。第一義結義。束此為法門者。結教。口無失。結行身無失。結義。意無失。舊云經含五義。今則含十五義。豈可單漢翻梵。</p>
<p style="margin-left:2em">○又此方經訓常訓法。常者。不變義。天魔外道不能改壞。名教常。真正無雜。無能踰過。名行常。湛然不動。決無異趣。名理常。法者。可軌義。教可軌。行可軌。理可軌。今直言訓。<span class='corr'>已</span>含六義。況梵語重複。而可單翻也。</p>
<p style="margin-left:2em;text-indent:-1em">△二明有翻者。亦為五。一翻為經。經以由為義。今亦作三釋。謂教由。行由。理由。一切經律論。皆由聖人心口。名為教由。一切契理行。相似行等。皆由聖人心口。故以行為由。一切世間義。出世間義。方便義。究竟義。皆由聖人心口。故以義為由。教由世界悉檀。行由為人對治。義由第一義悉檀。</p>
<p style="margin-left:2em">○二翻為契。謂契緣。契事。契理。世界說契緣。為人對治契事。第一義說契理。</p>
<p style="margin-left:2em">○三翻法本。如前釋。</p>
<p style="margin-left:2em">○四翻為線。線貫持教行理。令不零落。又線能縫義。謂縫教縫行縫理。縫教使章句不亂。堪可說法。縫行則依經則行正。違經則行邪。縫理則理所不印。墮六十二邪理。理所印者。會一究竟道。</p>
<p style="margin-left:2em">○五翻善語教。亦是善行教。亦是善理教。世界說善語教。為人對治善行教。第一義善理教。是名修多羅有五翻也。</p>
<p style="margin-left:2em;text-indent:-1em">△三和融有無者。若言無翻。名含五義。於一一義。更含三義。彌見其美。若作有翻。於一一翻。亦具三義。轉益旨深。任彼有無。何所乖諍。如此會通。於二家無失。有理存焉。今且據一名以為正翻。亦不使二家有怨。何者。從古及今。釋梵為華。皆題為經。若餘翻是正。何不改作線契。以此方周孔稱為五經。故以經字翻修多羅也。此略錄法華玄義經字之釋。以便初學。釋通名竟。初釋經題竟。</p>
<p style="margin-left:2em;text-indent:-1em">△二釋疏題者。即要解二字也。要者。緊要也。疏中要處雖多。略不出三。一者心要。二者境要。三者法門要。心要。有破有立。破則破緣影之妄心。文云。本非肉團。亦非緣影等。立則立即境之真心。即一念即佛之心性。玄義中辯體一科。教相云。一切諸佛之心要。後文云。獨詮無上心要。䟦語云。其斯為無上心要<span class='corr'>已</span>乎。境要中。有破有立。破則破緣影之妄土。即末世積迷之習。將緣影之妄想。喚作唯心淨土。立則立即心之實境。即一句即心之佛號。及四種唯心之身土。後文云。一切莊嚴。皆導師願行所成。種智所現。吾人淨業所感。唯識所變。佛心生心。互為影質。奈何離此淨土。別談唯心淨土。甘墮鼠即鳥空之誚也。看書者要具眼。法門要。有事有理。事則淨土橫超。三根普攝。如天普蓋。似地均擎。勝過一切豎出法門。理則心境圓妙。自具十乘觀法。明心要能生正信。明境要能啟切願。明法門要能立實行。此三法舉一即三。全三即一。一三圓融。不可思議。故後文云。能念之心不可思議。即佛故。心要也。所念之佛不可思議。即心故。境要也。念一聲一聲不可思議。百千萬億聲。聲聲皆不可思議。心佛不二故。法門要也。要雖言三。不思議一。祕藏靈文。故曰要解也。疏題竟。序義中第一標題一科<span class='corr'>已</span>竟。</p>
<p style="margin-left:2em;text-indent:-1em">△二譯人。</p>
</div>
<div class='div-orig'><p style="margin-left:1em;text-indent:-1em">【觧】三藏法師鳩摩羅什譯</p>
</div>
<div class='div-commentary'><p style="margin-left:1em">【鈔】三藏者。一修多羅藏。此云經藏。二毗柰耶藏。或云毗尼。此云滅。又云善治。又云律。三阿毗曇藏。又云阿毗達摩。此云無比法。又翻論。法師者。以三藏法而為師故。又深通三藏。教化人天故。法華有五種法師。一受持。二讀。三誦。四解說。五書寫經卷。師具五德。故曰法師也。鳩摩羅什。具足應云鳩摩羅耆婆什。此云童壽。謂童年而有耆德也。按本傳。師進關時。正姚秦弘始四年。東晉安帝隆安元年也。師祖居印度。世為王臣。父棄位捨家。遊學至龜茲國。王聞其賢名。以女妻之。而生什。師居胎日。母增慧辯。七歲出家。隨母至寺。見佛鉢甚喜。遂舉至頂。俄念我身卑小。而鉢甚大。我何能舉。遂力不勝。而倒於地。豁悟萬法唯心。日誦千偈。至年九歲。辯挫邪鋒。咸皆愧伏。十二歲。遇羅漢奇之。謂母曰。當守護之。若年三十五歲。當大興佛法。度人無量。又習五明四圍等書。後學大乘。數破外道。遠近諸國。咸謂神異。母生什後亦出家。聰拔眾尼。<span class='corr'>已</span>證三果。什既受具。母謂之曰。方等深經。應闡於秦都。但於汝身不利何。什曰。菩薩之行。利物忘軀。大化必行。鑪鑊無恨。符堅建元九年。太史奏曰。有德星現於西國。當有智人入輔。堅曰。朕聞西域有羅什。襄陽有道安。非此人耶。後遣將軍呂光。率兵七萬。西伐龜茲。與什同歸。什在路。數言應變。光盡用之。光聞姚萇殺堅。自據西涼。至姚興接位。呂光亦死。呂隆復立。姚興滅涼。方入秦都。秦主厚加禮。延入西明閣。敕僧䂮等八百沙門。諮受什旨。於草堂寺參定眾經。後道宣律師。嘗問天人陸玄暢曰。什師一代所譯經論。至今若新。受持轉勝。何耶。答曰。其人所譯。以悟達為先。得佛遺寄之意。又從毗婆尸佛以來為譯經師。又云。什位階三賢。文殊指授。令其刪定耳。譯者。翻梵成華也。周禮掌四方語官。東方曰寄。南方曰象。西方曰狄鞮。北方曰譯。騰蘭初至漢時。北官兼善西語。故經雖西來。而稱為譯。後代准此。故仍稱譯也。譯人竟。</p>
<p style="margin-left:2em;text-indent:-1em">△三疏主。</p>
</div>
<div class='div-orig'><p style="margin-left:1em;text-indent:-1em">【觧】西有沙門蕅益智旭解</p>
</div>
<div class='div-commentary'><p style="margin-left:1em">【鈔】西有者。大師之別號也。謂西方依正二報。的確是有。非徒論其偏理。撥其實事。更有多義。當看徹祖西有解。恐繁不錄。沙門者。梵語或云桑門。正音室摩那拏。此云功勞。謂修道有功故。西域不論佛法外道。凡是出家者。皆稱沙門。乃出家之都稱也。唐言以義訓云勤行。謂勤行涅槃道故。瑞應經云。息心達本源。故號為沙門。又有四種沙門。一謂勝道沙門。即佛菩薩等。二謂說道沙門。即說正法者。三謂活道沙門。即修善品者。四謂汙道沙門。即諸邪行者。蕅益者。乃大師淨業之號。蕅。謂蓮具六即之位。蕅喻理即。名字即二位。荷喻觀行相似二位。華喻分證位。蓮喻究竟位。師示居名字位中。故曰蕅也。益者。四悉檀之益。解在後文。意謂現在五濁淤泥。但得名字四益。若珍池華敷。則得蓮臺之四益。故且稱蕅益也。智旭者。智譬東升之日。乃大師之名也。按大師本傳。俗姓鍾。名際明。又名聲。字振之。先世汴梁人。始祖南渡居古吳。母金氏。以父岐仲公。持大悲呪十年。夢大士送子而生。七歲茹素。十二歲就外傳。聞聖學。即千古自任。誓滅釋老。開腪酒。作論數十篇闢異端。十七歲閱自知錄序。及竹窻隨筆。乃不謗佛。取所著論焚之。二十歲詮論語。大悟孔顏心法。冬喪父。聞地藏本願。發出世心。二十二歲專志念佛。焚窻稾二千餘篇。二十三歲聽楞嚴經。二十四歲一月中三夢憨山。師往曹溪。不能遠從。乃從雪嶺師出家。命名智旭。雪師。憨翁門人也。二十五歲住徑山。悟道。二十六歲受菩薩戒。二十八歲母病篤。四刲肱不救。痛切肺肝。葬事畢。焚棄筆硯。矢往深山。遂掩關於松陵。關中大病。乃以參禪工夫。求生淨土。三十歲出關。始述毗尼<span class='note-inline'>(事義)</span>集要等。三十二歲究心台宗。三十七歲述盂蘭新疏。三十九歲述梵網合註。四十一歲述大佛頂文句。師所述諸書。如破空論。三經解。唯識心要。相宗八要直解。彌陀要解。法華會義。楞伽義疏。起信裂綱疏等。共四十八樣。約有三百餘卷。五十七歲圓寂靈峰。越三年門人開龕茶毗。見趺坐巍然。髮長覆耳。面貌如生。茶毗後。牙齒俱不壞。因不敢從粉骴遺囑。奉骨塔於大殿之右。三疏主竟。</p>
<p style="margin-left:2em;text-indent:-1em">△四正序分二。初序法門。二序註疏。初又二。初總序多門。二別顯淨宗。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【序】原夫諸佛憫念羣迷。隨機施化。雖歸元無二。而方便多門。</p>
</div>
<div class='div-commentary'><p style="margin-left:1em">【鈔】原夫者。發語之辭也。諸佛者。法報應化也。化身乃同居土諸佛。應身乃方便土諸佛。報身乃實報土諸佛。法身乃寂光土諸佛。又一身各具四土。一土各具四身。身土圓融。不可思議也。憫念者。諸佛三緣慈也。謂生緣法緣。無緣也。生緣慈。緣假名。法緣慈。緣實法。無緣慈緣法性。化身以生緣慈憫念六凡眾生。應身以法緣慈憫念九界。法報以無緣慈憫念十界眾生也。羣迷者。六凡迷於真諦。三乘迷於中道。迷真故妄造幻有。故有分段生死。迷中故妄執幻空。故有變易生死。以此二死之苦。故感三慈而憫念也。隨機者。四悉檀之機也。悉檀者。悉者普也。華言也。檀謂檀那。梵語。此云施也。華梵合稱。故曰悉檀。而有四種。謂世界悉檀。為人悉檀。對治悉檀。第一義悉檀。機。謂根機。如來觀機逗教。為未種善根令種善故。隨樂欲而說。為世界悉檀。乃歡喜機也。<span class='corr'>已</span>種善根令增長故。隨便宜而說。乃為人悉檀。乃生善機。<span class='corr'>已</span>增長者令成熟。隨對治而說。為對治悉檀。乃破惡機。<span class='corr'>已</span>成熟者令解脫故。隨理而說。為第一義悉檀。乃入理機也。亦名四益。又名四隨。因此四機。故感三身施設教化也。歸元無二者。歸於一極也。方便。乃四悉之方便。多門。謂四教十六門也。初總序多門竟。</p>
<p style="margin-left:2em;text-indent:-1em">△二別顯淨宗二。初淨土橫超勝。二又顯持名勝。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【序】然於一切方便之中。求其至直捷即心是佛。至圓頓即佛是心者。則莫若念佛求生淨土。</p>
</div>
<div class='div-commentary'><p style="margin-left:1em">【鈔】此從多門中。以直捷圓頓。顯出淨宗。淨土橫超竟。</p>
<p style="margin-left:2em;text-indent:-1em">△二又顯持名勝二。初正顯。二引證。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【序】又於一切念佛法門之中。求其至簡易不簡機務至穩當不假方便者。則莫若信願專持名號。</p>
</div>
<div class='div-commentary'><p style="margin-left:1em">【鈔】此又從十六妙觀中。以簡易穩當。選重第十六專持名號也。故後文專顯下品往生力用也。正顯竟。</p>
<p style="margin-left:2em;text-indent:-1em">△二引證。</p>
</div>
<div class='div-orig'><p style="margin-left:1em;text-indent:-1em">【序】是故淨土三經。並行於世。而古人獨以阿彌陀經。列為日課。豈非有見於持名一法。普被三根。攝事理以無遺。統宗教而無外。尤為不可思議也哉。</p>
</div>
<div class='div-commentary'><p style="margin-left:1em">【鈔】攝事理者。一句洪名。四種淨土也。六字為事。一心為理。即一而六。即六而一。不出一念。故曰攝。三土為事。寂光為理。即一而三。即三而一。不出一念。故曰攝。統宗教者。一念心性。乃法界大綱宗。若人但念彌陀佛。是名無上深妙禪。故曰統宗。橫該八教。豎徹五時。故曰統教序法門竟。</p>
<p style="margin-left:2em;text-indent:-1em">△二序註疏又二。初序古疏。二序今解。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【序】古來註疏。代不乏人。世遠就湮。所存無幾。雲棲和尚。著為疏鈔。廣大精微。幽溪師伯。述圓中鈔。高深洪博。蓋如日月中天。有目皆覩。</p>
</div>
<div class='div-commentary'><p style="margin-left:1em">【鈔】文有二段。初序古來雲棲下。序近代也。雲棲者。杭州之山名。蓮池大師道場也。師名袾宏。字佛慧。杭之仁和人。俗姓沈。三十一歲出家。參拈花徧融。笑巖寶祖。有省。大明隆慶五年。乞食雲棲。見山水秀雅而居焉。著彌陀疏鈔等書。示寂於萬歷四十年。住壽八十一歲。和尚者。梵語又云和闍。正云鄔波遮迦。傳至于闐國。翻為和尚。什師翻為力生。謂以師之力。生我智慧故。稱雲棲為和尚者。受戒於雲棲也。疏鈔者。疏通經義。鈔復解疏也。廣大精微者。讚其義理寬廣。文辭精細也。幽溪者。地名。即天台山。幽溪高明寺。傳燈大師道場也。師俗姓葉。少從映庵禪師出家。著圓中鈔。無生論等。宏揚念佛法門。每一登座。天樂鳴空。大眾俱聞。圓中鈔者。以圓中之理。鈔釋蘇州北禪寺。大佑法師彌陀略解也。高深洪博者。讚其圓理高深。中道廣博也。日月中天。喻顯二書廣大高深之義。有目皆覩者。謂顯二書但能益於宿學。不能利於初機。故非此經要解。此經乃三根普攝之經故也。初序古疏竟。</p>
<p style="margin-left:2em;text-indent:-1em">△二序今解二。初正序因緣。二明不同之致。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【序】特以文富義繁。邊涯莫測。或致初機淺識。信願難階。故復弗揣庸愚。再述要解。</p>
</div>
<div class='div-commentary'><p style="margin-left:2em;text-indent:-1em">△二明不同之致。</p>
</div>
<div class='div-orig'><p style="margin-left:1em;text-indent:-1em">【序】不敢與二翁競異。亦不必與二翁強同。譬如側看成峯。橫看成嶺。縱皆不盡廬山真境。要不失為各各親見廬山而<span class='corr'>已</span>。</p>
</div>
<div class='div-commentary'><p style="margin-left:1em">【鈔】此中二段。初正明。二喻顯。於喻顯中。先明喻。蘇東坡遊廬山詩曰。橫看成嶺側成峯。遠近高低各不同。不識廬山真面目。只緣身在此山中。詩中有事有理。約事者。謂身在山中。不能盡見廬山全境。故曰不識廬山真面目。只緣身在此山中也。約理者。東坡乃悟道之人。即事以顯理也。側看成峯。橫看成嶺。遠近高低各不同者。謂側看橫看。遠近高低。皆是心性所成。不識廬山真面目者。不識心性本來面目也。只緣身在此山中者。身在此心性中故也。楞嚴經云。一迷為心。決定惑為色身之內。不知色身。外洎山河大地。皆是妙明心中所現物也。此中側看成峯。橫看成嶺者。喻各家註疏。各闡佛心。一總不盡。本是無盡藏故也。縱皆不盡。要不失為各各親見廬山而<span class='corr'>已</span>者。謂縱然不盡佛心。而亦不失佛意也。佛意者何。謂各各念到一心不亂。親悟心性真面目。親生淨土。親見極樂真境而後<span class='corr'>已</span>也。二序今解竟。結大科初序義竟。</p>
<p style="margin-left:2em;text-indent:-1em">△二解經又二。初五重玄義。二正解經文。初又五。初釋名。二辯體。三明宗。四明力用。五明教相。先明第一釋名。於中又二。初總標立題。二別釋通別。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】第一釋名。此經以能說所說人為名。</p>
</div>
<div class='div-commentary'><p style="margin-left:1em">【鈔】此總標七種立題中。單人為名也。問能說所說皆是佛也。何故名人。答。佛是究竟人也。</p>
<p style="margin-left:2em;text-indent:-1em">△二別釋通別二。初釋別名。二釋通名。初又三。初釋佛字。二釋說字。三釋阿彌陀。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】佛者。此土能說之教主。即釋迦牟尼乘大悲願力。生五濁惡世。以先覺自覺覺後覺覺他。無法不知。無法不見覺滿者也。</p>
</div>
<div class='div-commentary'><p style="margin-left:1em">【鈔】教主者。四教之主也。即釋迦佛三身也。大悲願力者。三緣慈悲。喜。捨也。五濁惡世者。四種薉土也。三覺者。四教三覺也。謂藏教以析空觀而自覺。轉生滅諦緣度為覺他。緣盡入滅為覺滿。通教以體空觀而自覺。轉生滅無生二教法輪為覺他。緣盡入滅為覺滿。別教則以次第三觀而自覺。轉三教法輪為覺他。斷十二品無明盡為覺滿。圓教則以一心三觀而自覺。轉四教法輪為覺他。斷四十二品無明盡為覺滿也。無法不知者。究竟一切種智。無法不見者。究竟佛眼也。釋佛字竟。</p>
<p style="margin-left:2em;text-indent:-1em">△二釋說字。</p>
</div>
<div class='div-orig'><p style="margin-left:1em;text-indent:-1em">【觧】說者。悅所懷也。佛以度生為懷。眾生成佛機熟。為說難信法。令究竟脫。故悅也。</p>
</div>
<div class='div-commentary'><p style="margin-left:1em">【鈔】成佛機熟者。非三乘權教之機也。乃圓教佛界之機也。究竟脫者。一念相應一念佛也。釋說字竟。</p>
<p style="margin-left:2em;text-indent:-1em">△三釋阿彌陀又二。初明導師。二明梵華。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】阿彌陀。所說彼土之導師。以四十八願。接信願念佛眾生。生極樂世界。永階不退者也。</p>
</div>
<div class='div-commentary'><p style="margin-left:1em">【鈔】彼土導師者。彼四種淨土引導之師也。永階不退者。謂圓證三種不退也。不退。釋在後文。明導師竟。</p>
<p style="margin-left:2em;text-indent:-1em">△二明華梵。</p>
</div>
<div class='div-orig'><p style="margin-left:1em;text-indent:-1em">【觧】梵語阿彌陀。此云無量壽。亦云無量光。要之功德智慧。神通道力。依正莊嚴。說法化度。一一無量也。</p>
</div>
<div class='div-commentary'><p style="margin-left:1em">【鈔】梵語者。梵天之語。天竺之語與梵天同。故云梵語。劫初時。光音天人。下降於天竺。故語同梵天。光壽。即三身光壽。釋在後文。三身即四土。四土即四教。故功德智慧。皆通四教也。功德智慧。謂四教六度也。前五度為功德。般若為智慧。神通。謂四教六通。道。謂四教道品。力。謂四教十力。依。謂四種淨土。正。謂四土主伴。莊嚴。謂福慧二嚴。說法。謂依正皆能說法。化度。謂能化所化。能度所度。無量者。不可思議也。不可思故。不可以心量。不可議故。不可以言量。非但上三土不可思議。即同居土隨拈一法。皆不可思議。不可思議。故曰四土圓融也。釋別名竟。</p>
<p style="margin-left:2em;text-indent:-1em">△二釋通名。</p>
</div>
<div class='div-orig'><p style="margin-left:1em;text-indent:-1em">【觧】一切金口。通名為經。對上五字。是通別合為題也。教行理三。各論通別。廣如台藏所明。</p>
</div>
<div class='div-commentary'><p style="margin-left:1em">【鈔】此釋通名經字。兼辯通別也。台藏所明。即天台教解釋經字。即指前文釋經字也。大科釋名竟。</p>
<p style="margin-left:2em;text-indent:-1em">△二辯體。妙宗云。釋名者。釋能詮假名。辯體。謂顯名下所詮實體。欲令學有所歸。此乃天台辯體妙意也。於中又二。初標名。二正辯。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】第二辯體。大乘經皆以實相為正體。</p>
</div>
<div class='div-commentary'><p style="margin-left:1em">【鈔】觀經疏云。體是主質。釋論云。除諸法實相。餘皆魔事。大乘經以實相為印。為經正體。妙宗釋曰。諸法當處不生不滅。非有非空。無能無所。離言說相。離名字相。離心緣相。離此等相。名為實相。無相之相也。既稱實相。亦名實體。實力。實作。乃至實本末究竟等。十法既實。即是實生。實佛。實依。實正。一色一香。無非實相。應知實相。全體照明。稱為真心。亦名本覺。覺體徧故。諸法皆實。若指其要。不離現前分別之念。念即本覺。覺即經體。故下文觀心辯體也。又大乘經者。揀小乘經也。小乘三印。無常。無我。此之二印。印於生死。寂滅一印。印於涅槃。小乘涅槃生死異。故各印之。大乘生死即涅槃。故只須一實相印也。印者。信也。又符印也。所詮符此。大小二乘皆可信也。初標名竟。</p>
<p style="margin-left:2em;text-indent:-1em">△二正辯。統論諸法。皆即實相。法華經云。諸法如是相性等。華嚴云。心佛眾生。三無差別等。今云現前一念者。乃觀心釋。此釋有三意。一者文句云。謂若約佛法釋。則疑太高。若約眾生法釋。又疑太廣。故約現前心法。最為切近。二者乃正釋一句萬德洪名。即空假中。乃諸佛所證三德秘藏。諸佛之心要。故後文云。一聲阿彌陀佛。乃本師所得阿耨多羅三藐三菩提法也。三者又利參禪者。易得悟入。諸法本閒。唯心自鬧。心若不鬧。萬法自如。則實相體顯矣。於中又三。初明性量無相。二明性體圓成。三明性具徧作。此三科。唯是一念心性之性字。分體相用也。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】吾人現前一念心性。不在內。不在外。不在中間。非過去。非現在。非未來學者須如此深研痛拶不可徒落在語言作道理領過。</p>
</div>
<div class='div-commentary'><p style="margin-left:1em">【鈔】現前一念心性者。正指一句佛號之體。無生論云。法界圓融體。作我一念心。故我念佛心。全體即法界也。並及日用浩浩之平常心。即妙宗謂分別之念也。此乃三科之總題目。三科乃別顯三諦也。心。乃不變隨緣之用。喻如水上之波。性。是隨緣不變之體。喻如波之溼性也。即下文寂照二義。後文光壽二義。體用不二。故曰恒寂恒照也。不在三處。非三世者。即妙宗謂心法當處不生不滅也。當處。即當體也。心法當體不可得。故不在內外中間。喻如全波即溼。溼外覓波不可得。故不在溼外溼內溼中間。心法當體不生不滅。故非三世。喻如海上之波。似有過去未來。全波即水。原無三世可得也。又不在三處。故曰橫遍。原非三世。故能豎窮。豎窮故曰寂。橫遍故曰照。照故曰光。寂故曰壽。古德云。十世古今不離當念。無邊剎海不隔毫端。故曰無量光壽也。</p>
</div>
<div class='div-orig'><p style="margin-left:1em;text-indent:-1em">【觧】非青黃赤白。長短方圓。非香。非味。非觸。非法。</p>
</div>
<div class='div-commentary'><p style="margin-left:1em">【鈔】此即妙宗謂無能所相也。能即六根。所即六塵。喻如能起即水。所起即波。波水唯一溼性。故非能所也。大佛頂經云。如來藏本妙圓心。非心。非空。非地水火風。非六根。非六塵。非六識。非四諦。非十二因緣。非六度。非四德等也。</p>
</div>
<div class='div-orig'><p style="margin-left:1em;text-indent:-1em">【觧】覓之了不可得。而不可言其無。具造百界千如。而不可言其有。</p>
</div>
<div class='div-commentary'><p style="margin-left:1em">【鈔】此即妙宗謂非有無相也。喻如水上之波。非有非無。全波是水故非有。全水成波故非無也。有無既非。四句俱無。四句無故。百非俱離。故曰清淨實相也。覓之了不可得。承上文三處三世。覓之叵得也。不可言無者。雖然無相。而有體用也。具造百界千如者。具。謂理具。謂一念心中。本具百界千如也。喻如水中具足波浪之理也。造。謂事造。謂心性隨緣。造出百界千如之事也。喻如水遇風動。而起波浪之事也。百界。謂十法界。各具十法界。則有百界也。千如。謂如是相。如是性。如是體。如是力。如是作。如是因。如是緣。如是果。如是報。如是本末究竟等。百界各具十如是。則有一千如是。復有假名一千。正報一千。依報一千。共有三千。復有理具三千。事造三千。則有兩重三千。故古德云。理具事造兩重三千。同居一念也。不可言有者。謂百界千法雖別。唯一真如。各無自體可得。喻如波浪雖別。唯一溼性。各無自性可得。故曰不可言有也。</p>
</div>
<div class='div-orig'><p style="margin-left:1em;text-indent:-1em">【觧】離一切緣慮分別。語言文字相。而緣慮分別。語言文字。非離此別有自性。</p>
</div>
<div class='div-commentary'><p style="margin-left:1em">【鈔】此妙宗謂心法當處離言說相。離名字相。離心緣相也。喻如波水當體無言說。無名字。無心緣也。離一切緣慮分別語言文字相者。謂總離上文在內在外在中間等。一切攀緣思慮分別語言文字相也。而緣慮分別語言文字。非離此別有自性者。謂上來一切緣慮分別等。性本自離。非有性而離。本自不可得故。故曰離此無性。若是有性。則又不能離也。喻如水上之波。亦以溼為自性。非離此溼性。別有波性可得也。此是離凡夫徧計性。徧計本虗故。非但離此。亦離二乘偏真。一切緣慮分別語言文字相。亦離菩薩<span class='corr'>但</span>中。一切緣慮分別語言文字相。以此二種緣慮等。乃界外法執。為聖人徧計。總前凡夫。為五住無明。此五住無明。性本自離。本來不可得故。亦如水上之波。亦以溼為自性。離溼性。別無波性可得也。若是有性。則又不能離。不能離故。眾生不能成佛也。法華經云。是法非思量分別之所能解。起信論云。是故諸法。從本<span class='corr'>已</span>來。性離語言。一切文字。不能顯說。離心攀緣。無有諸相。究竟平等。唯是一心。說名真如。言真如者。此亦無相。<span class='corr'>但</span>是言一切言說中極。以言遣言而<span class='corr'>已</span>。此上四段。總以真諦破凡情聖解。以顯性量。下一段。乃結成實相。</p>
</div>
<div class='div-orig'><p style="margin-left:1em;text-indent:-1em">【觧】要之離一切相。即一切法。離故無相。即故無不相。不得<span class='corr'>已</span>強名實相。</p>
</div>
<div class='div-commentary'><p style="margin-left:1em">【鈔】此乃結成圓中實相也。要之者。以要而言也。離一切相即一切法者。謂上來談無相者。乃約真諦破凡情聖解相。非破壞俗諦一切法也。不壞俗諦。故非偏真。離情解。故非偏俗。非偏。故是圓義。離故無相即故無不相者。隨真故無相。非偏無也。隨俗故無不相。非偏有也。不偏二邊。故是中道。既是圓中。亦是圓真。亦是圓俗也。不得<span class='corr'>已</span>強名實相者。實相無名。亦無不名。強安名喚作實相也。初明性量無相竟。</p>
<p style="margin-left:2em;text-indent:-1em">△二明性體圓成。言性體者。統攝量具也。言圓成者。乃顯眾生之本有。諸佛之圓證。圓滿成實之體也。此中有三段。初總標。二別顯。三總結。</p>
</div>
<div class='div-orig'><p style="margin-left:1em;text-indent:-1em">【觧】實相之體。非寂非照。而復寂而恒照。照而恒寂。</p>
</div>
<div class='div-commentary'><p style="margin-left:1em">【鈔】此總標中道性體。雙遮二邊。雙照二諦也。遮照同時。故曰而復。寂照不二。故曰恒寂恒照也。寂者隨緣不變之體。即上文性字。照者。不變隨緣之用。即上文心字。唯是一心。故曰雙遮。具足體用。故雙照也。故大佛頂經云。如來藏妙明心元。離即離非。是即非即也。此總標。下八句乃別顯。於八句中。前四。但論性德。中二句。性修合論。後二句。唯論修德。言性德者。乃通於六即。修德。有逆修順修。此唯論順修。逆修攝在性德中。順修有因有果。此唯論果。此境乃佛界為緣起故。</p>
</div>
<div class='div-orig'><p style="margin-left:1em;text-indent:-1em">【觧】照而寂。強名常寂光土。寂而照。強名清淨法身。</p>
</div>
<div class='div-commentary'><p style="margin-left:1em">【鈔】此二句。明眾生現前一念心性。乃如來身土也。常寂光者。本具三德秘藏。常乃法身德。寂乃解脫德。光乃般若德。此諸佛所證理體。故為土。土有不動義。故合照而寂也。此句。重寂字。清淨法身者。乃自性清淨法身。身有隨緣義。故合寂而照也。此句重照字。</p>
</div>
<div class='div-orig'><p style="margin-left:1em;text-indent:-1em">【觧】又照寂強名法身。寂照強名報身。</p>
</div>
<div class='div-commentary'><p style="margin-left:1em">【鈔】此二句。明心性又是如來法報二身也。上句指寂字。故合法身。取法身無相義故。下句指照字。故合報身。取報身有相義故。問。前二句以法身合照字。此二句何以法身合寂。答。法身有隨緣無相二義。前以身土論。讓土合寂。不變為體故。今以法報論。讓法身合寂。乃報身之體故。此四句。但論性德。下二句。性修合論。</p>
</div>
<div class='div-orig'><p style="margin-left:1em;text-indent:-1em">【觧】又性德寂照名法身。修德寂照名報身。</p>
</div>
<div class='div-commentary'><p style="margin-left:1em">【鈔】性德者。心性本具之德體也。即指前四句。雖分身土法報。乃理具也。未遇修治之功。未成事用。如金在礦中。未成受用。故若寂若照。總名法身。修德者。乃始覺之智。照本覺之理。惑盡智圓。性德全顯。如金出礦。若寂若照。總名報身。下二句。唯論修德也。</p>
</div>
<div class='div-orig'><p style="margin-left:1em;text-indent:-1em">【觧】又修德照寂名受用身。修德寂照名應化身。</p>
</div>
<div class='div-commentary'><p style="margin-left:1em">【鈔】受用身。乃自受用報身。即四智心品。又名法門身。妙宗云。八萬四千陀羅尼為髮。第一義為髻。種智為頭。慈悲為眼。無漏為鼻。四辯為口。四十不共法為齒。二智為手。如來藏為腹。三三昧為腰。定慧為足。唯獨自明了。餘人所不見。故合寂也。應化身。乃他受用身。垂形十界。應化一切。故合照也。復次若達前四句。則知眾生皆具如來身土智慧德相。若達次二句。雖有理具。要借修顯。修顯還是性顯。若達後二句。則知修德功不唐捐。又此雖明佛界。九亦同彰。此乃別顯。下乃總結一心也。</p>
</div>
<div class='div-orig'><p style="margin-left:1em;text-indent:-1em">【觧】寂照不二。身土不二。性修不二。真應不二。無非實相。</p>
</div>
<div class='div-commentary'><p style="margin-left:1em">【鈔】上來雖分寂照身土。性修真應。理具事造。同居一念心。故曰不二。此明性體圓成竟。</p>
<p style="margin-left:2em;text-indent:-1em">△三明性具徧作。於中有二。初承前啟後。二正顯。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】實相無二。亦無不二。</p>
</div>
<div class='div-commentary'><p style="margin-left:1em">【鈔】此承前文無二之理。啟後文無不二之事。謂此心性。非但無有二相。亦無不二之相也。</p>
<p style="margin-left:2em;text-indent:-1em">△二正顯。</p>
</div>
<div class='div-orig'><p style="margin-left:1em;text-indent:-1em">【觧】是故舉體。作依作正。作法作報。作自作他。乃至能說釋迦所說彌陀。能度佛所度生。能信心所信法。能願欣厭所願極樂。能持三業所持名號。能生三資糧所生四淨土。能讚釋迦諸佛所讚彌陀依正。無非實相正印之所印也。</p>
</div>
<div class='div-commentary'><p style="margin-left:1em">【鈔】言性具者。謂一切諸法。皆性所本具。性若不具。事何所造。喻如木中具足諸器。而能遍作諸器。若木中不具。則不能作。木能作諸器。則器器皆木。實相作諸法。則法法皆實相也。故大佛頂經云。如來藏元明心妙。即心。即空。即地水火風等也。是故舉體作依作正者。乃舉性體性量全體而作。非是少分。無非實相正印之所印者。謂隨拈一法。乃至一微塵。一芥子。一香。一華。皆是豎窮橫遍全體所印之靈文。既皆豎窮橫徧。故曰事事無礙。一微既然。則一句洪名。即是豎窮橫徧全體而作。故後文云。一聲阿彌陀佛。乃本師所證阿耨多羅三藐三菩提法也。既是如來所證。故是大乘經體。實相正印也。故起信論云。大乘者。謂體相用三大。乃諸佛所乘也。明性具徧作竟。五重玄義第二辯體究。</p>
<p style="margin-left:2em;text-indent:-1em">△三明宗。天台師有簡宗體一科。今錄之以便學者。有人言。宗即是體。體即是宗。今所不用。何者宗既是二。體即不二。體若是二。體即非體。宗若不二。宗即非宗。喻如梁柱是屋之綱維。屋空是梁柱所取。不應以梁柱是屋空。屋空是梁柱。宗體若一。其過如是。宗體異者。則二物孤調。宗非顯體之宗。體非宗家之體。宗非體。則邪倒無印。體非宗。則體狹不周。離法性外別有諸法。宗體若異。其過如是。今言不異而異故有宗。不一而一故有體也。今錄此文。以顯宗體之義。然而用不用皆可。於中分三。初統論宗義。二正明經宗。三結歸因果。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】第三明宗。宗是修行要徑。會體樞機。而萬行之綱領也。提綱則眾目張。挈領則襟袖至。故體後應須辯宗。</p>
</div>
<div class='div-commentary'><p style="margin-left:1em">【鈔】此統論辯宗之意。宗如門之樞。弩之機。門之開合則由樞。箭之發動由機。故云會實相體之樞機也。四教皆論要徑。皆論樞機。皆論綱領。綱。喻四教之綱。領。喻三忍之衣。藏教以析空觀為修行要徑。會偏真體之樞機。乃藏教三乘萬行之綱領。若提此綱則藏教八法眾目皆張。若挈此領。則藏教生法二忍衣襟袖自至。通教以體空觀為修行要徑。會即真體之樞機。乃通教三乘萬行綱領。若提此綱。則通教八法眾目皆張。若挈此領。則通教生法二忍衣襟袖自至。別教以次第三觀。會但中實相體。獨菩薩萬行。別教八法。次第三忍衣襟袖自至。圓教以一心三觀。會圓中實相體。唯如來萬行。亦名如來密因。圓教八法。無生法忍為衣。前三是權。後一是實。為實施權。故有四教之別。開權顯實。唯有一實。故云會實相體之樞機也。統論宗義竟。</p>
<p style="margin-left:2em;text-indent:-1em">△二正明經宗分二。初略標三資。二廣釋三資。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】此經以信願持名。為修行之宗要。非信不足啟願。非願不足導行。非持名妙行。不足滿所願。而證所信。經中先陳依正以生信。次勸發願以導行。次示持名以徑登不退。</p>
</div>
<div class='div-commentary'><p style="margin-left:1em">【鈔】文分二段。初則正標三資。缺一不可。經中下。乃取證也。統論三資。四教皆通。但所信所願所行則別。藏教以偏真為信願行。通教以即真為信願行。別教但中為信願行。圓教以圓中為信願行。餘非不信。但不逗其機也。此經獨以信願持名為宗之因。淨土為宗之果。舉因以攝果。故以信願持名為宗要。餘非不信。但不合時宜。又是豎出。圓教雖橫。但接上根。獨此經合時。合機。又是橫超。又是三根普攝。四教並詮。又是宗要中之宗要也。</p>
<p style="margin-left:2em;text-indent:-1em">△二廣釋三資二。初總標。二別釋。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】信則信自。信他。信因。信果。信事。信理。願則厭離娑婆。欣求極樂。行則執持名號。一心不亂。</p>
</div>
<div class='div-commentary'><p style="margin-left:2em;text-indent:-1em">△二別釋三。初釋六信。二釋二門。三釋妙行。初又六。初信自至六信理。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】信自者。信我現前一念之心學者須從者裏死盡偷心不可草草。本非肉團。亦非緣影。豎無初後。橫絕邊涯。終日隨緣。終日不變。十方虗空微塵國土。元我一念心中所現物。我雖昏迷倒惑苟一念回心。決定得生自心本具極樂。更無疑慮是名信自心性為自。</p>
</div>
<div class='div-commentary'><p style="margin-left:1em">【鈔】此六信中。有能有所。此信自者。正明一念能信之信心所。故曰信自。乃以心性為自。乃即他之自。即境之心。非緣影之妄想也。下五信。乃所信也。此信心所。亦全法界體。故曰豎窮橫遍。唯識論云。此信心所。自性澄清。性淨為性。以離過絕非。故曰澄清。豎無橫絕。故曰性淨也。肉團者。腹內肉團心。此乃五臟之心臟。乃四大合成假心。第八識之相分。亦浮塵意根也。緣影者。緣。謂攀緣。指能緣見分。影。謂所緣。指相分。八識皆有所緣。此正指第六意識所緣之相分。乃自識所變法塵之影像。故曰緣影。圓覺經云。妄認六塵緣影為自心相。即前文在內在外等。楞嚴七處徵心。盡破此緣影妄想。眾生不達能緣所緣義故。無始以來。總指所為能。故曰認賊為子。認影迷頭也。大佛頂經云。阿難言。如來現今徵心所在。而我以心推窮尋逐。即能推者。我將為心。佛言咄。阿難。此非汝心。阿難白佛。此非我心。當名何等。佛告阿難。此是前塵虗妄相想。惑汝真性。由汝無始至於今生。認賊為子。失汝元常。故受輪轉。當看文句。阿難雖曰能推。其實早落所推。以是所了知性故。又五塵落謝之影易知。唯靜守空影最難破析。經云。縱滅見聞覺知。內守幽閒。猶為法塵分別影事。我非敕汝執為非心。但汝於心微細揣摩。若離前塵有分別性。即真汝心。<span class='note-inline'>(文)</span>心性如鏡。能緣見分如鏡光。所緣相分如鏡影。而有像之影易明。無相之影最難曉。如鏡內有像之影易知。有像外還虗空之影。不可不知。此是眾生根本無明。不可草草也。豎無初後橫絕邊涯者。豎窮三際。橫徧十方也。法華經云。觀彼久遠。猶若今日。謂過去塵點劫前事。皆在現前一念之中。未來弟子成佛事。亦在現前一念之中。豈非豎窮。又如迷人所謂非東非南非西非北方向。元只一念迷塵所變。而悟人所謂正東正南正西正北方向。豈非一念悟情所變。可見一念橫遍十方。終日隨緣終日不變者。謂終日隨我法二執之緣。起惑。造業。受報。故有二種生死。而不被二種生死所變。喻如冰水隨冷暖之緣。而溼性不改。虗空隨明闇之緣。而空性不變也。十方虗空微塵國土。元我一念心中所現物者。正謂一念迷悟之情。所變東南西北方相。謂迷情現同居。悟情現方便。實報。寂光也。大佛頂經云。空生大覺中。如海一漚發。有漏微塵國。皆依空所生。漚滅空本無。況復諸三有。又云。十方虗空。生汝心內。猶如片雲點太清裏。昏迷倒惑者。昏謂無明。即我法二執。迷謂真中二迷。倒謂凡聖八倒。惑謂五住地惑。因我執故。迷於真諦。則有凡夫四倒。起見思二惑。因法執故。迷於中諦。則有聖人四倒。起塵沙。無明。由此故有二種生死也。苟一念回心。決定得生自心本具極樂者。若約四教觀行回心。則生四種穢土。今念佛回心。則橫超西方淨土。謂若執持名號。至事一心不亂。則一念我執心回。決定得生無我心中。本具方便同居二種極樂。若至理一心不亂。則一念法執心回。決定得生無法心中。本具寂光實報二種極樂。如此判者。於理決定。於事無疑。是曰信自。初信自竟。</p>
<p style="margin-left:2em;text-indent:-1em">△二信他。</p>
</div>
<div class='div-orig'><p style="margin-left:1em;text-indent:-1em">【觧】信他者。信釋迦如來。决無誑語。彌陀世尊。决無虗願六方諸佛廣長舌。決無二言隨順諸佛真實教誨。決志求生。更無疑惑。是名信他以教為他。</p>
</div>
<div class='div-commentary'><p style="margin-left:2em;text-indent:-1em">△三信因。</p>
</div>
<div class='div-orig'><p style="margin-left:1em;text-indent:-1em">【觧】信因者。深信散亂稱名猶為成佛種子。況一心不亂。安得不生淨土。是名信因以念佛為因。</p>
</div>
<div class='div-commentary'><p style="margin-left:2em;text-indent:-1em">△四信果。</p>
</div>
<div class='div-orig'><p style="margin-left:1em;text-indent:-1em">【觧】信果者。深信淨土諸善聚會。皆從念佛三昧得生。如種瓜得瓜種豆得豆。亦如影必隨形響必應聲。決無虗棄。是名信果以已生者為果。</p>
</div>
<div class='div-commentary'><p style="margin-left:2em;text-indent:-1em">△五信事。</p>
</div>
<div class='div-orig'><p style="margin-left:1em;text-indent:-1em">【觧】信事者。深信只今現前一念不可盡故。依心所現十方世界亦不可盡。實有極樂國。在十萬億土外。最極清淨莊嚴。不同莊生寓言。是名信事以境為事。</p>
</div>
<div class='div-commentary'><p style="margin-left:1em">【鈔】現前一念不可盡者。豎窮橫遍故。依心所現十方世界亦不可盡者。若依一念我執心。則現同居世界。若依善心。則現善世界。謂三善道。若依惡心。則現惡世界。謂三惡道。此總喻迷人所見方相。亦豎窮橫徧。故不可盡也。若依一念法執心。則現方便世界。實報世界。法執有輕重。無明有厚薄。故方便分九人。實報有四十二人。所見不同。此總喻悟人所見方相。亦豎窮橫徧。故不可盡。若依無執之心。則現寂光世界。亦無豎可窮無橫可徧。是名真豎窮橫徧也。故前文云。豎無初後。橫絕邊涯。喻如非迷非悟人。原無豎橫可辯別也。實有極樂國。在十萬億土外者。謂上來所說四土。唯依心所現。心實有故。國土亦實有。故極樂實有四土。在十萬億土外也。最極清淨莊嚴者。四土圓融故。莊生。即莊子。姓莊。名周。寓言者。即南華經。寓者。寄也。託也。即託彼說此之語。雖有是名。原無其事。如云。有人名混沌。生而無七竅。人憐而鑿之。七竅有而混沌死矣。如此。則雖有是名。實無其人。佛說西方極樂世界。的確是有。故不同彼寓言也。信事竟。</p>
<p style="margin-left:2em;text-indent:-1em">△六信理分二。初明心性無外。二明事事無礙。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】信理者。深信十萬億土。實不出我今現前介爾一念心外。以吾現前一念心性實無外故。</p>
</div>
<div class='div-commentary'><p style="margin-left:1em">【鈔】此心性無外。亦是境性無外。心境無二性故。介爾者。生無生論云。念佛之心。至微至劣。故稱介爾。以吾下。明不出心外所以也。以此一念雖然微劣。乃法界全體。本自豎窮橫徧。實無有外。故曰不出也。初明心性無外竟。</p>
<p style="margin-left:2em;text-indent:-1em">△二明事事無礙。</p>
</div>
<div class='div-orig'><p style="margin-left:1em;text-indent:-1em">【觧】又深信西方依正主伴。皆吾現前一念心中所現影。全事即理。全妄即真。全修即性。全他即自。我心徧故。佛心亦徧。一切眾生心性亦徧譬如一室千燈。光光<span class='corr'>互</span>徧。重重交攝。不相妨礙。是名信理以法界為理。</p>
</div>
<div class='div-commentary'><p style="margin-left:1em">【鈔】文分二段。初正明譬如下喻顯。正明具四法界。一念。即理法界。影。即事法界。全事即理等。即理事無礙法界。我心徧故等。乃事事無礙法界也。亦顯心佛眾生三無差別也。依。謂依報。即四土莊嚴。正。乃正報。即四土主伴。主。即彌陀三身。伴。乃人民等也。影者。從喻得名。謂此一念心性有四分。依正主伴乃相分。如鏡中之影。一念乃見分。如鏡光。心乃自證分。如鏡面。性乃證自證分。如鏡銅。四分唯是一心。故曰全事即理等也。全事即理者。全相分之事。即內三分之理。喻如全鏡影。即鏡銅也。全妄即真者。全見相二分之妄。即內二分之真。見相二分。乃依他起性。依他如幻故。喻如鏡光鏡影。即鏡面故。全修即性者。全三分之修德。即證自證分之性德。喻如鏡影。鏡光鏡面。即鏡銅故。全他即自者。謂非唯我之相分。乃我心現。即佛菩薩等相分。亦我心現。謂共相識現也。共相識者。依報乃共中共。正報乃不共中共。故曰我心徧故也。我心徧故等者。謂我心王心所徧四土。佛心王心所亦徧四土。一切眾生心王心所亦徧四土。此約全境即心。故曰我心徧故等也。若約全心即境。則又曰我境徧故。佛境亦徧。一切眾生境性亦徧。喻如餓鬼所見之火。即人見之水。亦即天人所見琉璃。故曰事事無礙也。譬如一室千燈者。喻顯事事無礙也。一室。喻依報相分。千燈。喻正報相分。即佛身我身眾生身等。光。喻不變隨緣之心。室中虗空。喻隨緣不變之性。光光互徧。喻佛相分上。有我心所變相分。我相分上。又有眾生心所變相分。眾生相分上。又有佛心所變相分。佛相分。乃寂光土。眾生相分。且指實報土。及方便土。我相分。且指同居土。四土同在一處。故曰重重交攝。不相妨礙。又四土同在一處。故曰同居。四土皆為眾生建立。則又同一方便。四土皆是實行所感。則又同為實報。四土唯是一心。則又唯一寂光。故後文云。同居淨境。真俗圓融。不可限量。如此信者。方為信理。初釋六信竟。</p>
<p style="margin-left:2em;text-indent:-1em">△二釋二門分二。初正明二門。二明取捨事理。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】<span class='note-inline'>(此下明願)</span>如此信已。則娑婆即自心所感之薉。而自心薉。理應厭離。極樂即自心所感之淨。而自心淨。理應欣求此即理之事。</p>
</div>
<div class='div-commentary'><p style="margin-left:1em">【鈔】此正明願之欣厭二門也。此二門有橫有豎。夫願者。四種宏誓也。四宏而依四諦而發。依苦諦。則曰眾生無邊誓願度。依集諦。則曰煩惱無盡誓願斷。依道諦。則曰法門無量誓願學。依滅諦。則曰佛道無上誓願成。前二誓。乃厭離門。後二誓。乃欣求門。四諦通四教。故四宏亦通四教。此則豎論。今淨土橫論也。謂一厭離一切厭離。則娑婆四土圓捨。一欣求一切欣求。則極樂四土圓取。圓捨則五住地惑。不斷而斷。圓取則四教佛果。不成而成。故後文云。圓見三身。圓證三不退等也。如此信已者。依信啟願也。既信國土皆依心現。則知娑婆四種薉土。乃依自<span class='corr'>己</span>本無之薉心所感。謂見思薉。塵沙薉。無明薉。然而既是本無之薉。理當厭離。非出分外。又知極樂四種淨土。乃依自<span class='corr'>己</span>本有之淨心所感。謂增上善業。感同居淨。即空觀智。感方便淨。妙假觀智。感實報淨。即中觀智。感寂光淨。然而既是本有之淨。理當欣求。亦非出分外也。初正明二門竟。</p>
<p style="margin-left:2em;text-indent:-1em">△二明取捨事理分二。初正明二破執。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】厭薉須捨至究竟。方無可捨。欣淨須取至究竟。方無可取此即事之理。故妙宗云。取捨若極。與不取捨。亦非異轍。</p>
</div>
<div class='div-commentary'><p style="margin-left:1em">【鈔】文分二節。初正明。妙宗下引證。夫取捨者。乃以道諦止觀之功。取其滅諦。捨其苦集二諦也。四教皆論取捨。而前三是權。置而不論。今約圓教。須論六即。故云捨至究竟。取至究竟等也。然究竟二字。亦有二義。若論六即。須至妙覺。修德畢功。性德圓顯。取捨情空。故曰方無。此乃豎論。若淨土門橫論者。<span class='corr'>但</span>得往生淨土。便名究竟。以娑婆之薉<span class='corr'>已</span>究竟捨。淨土之淨便究竟取。以圓淨寂光。圓登妙覺故。故後文明願中云。以下凡眾生。於念不退中。超盡四十一因位也。此猶事論。若再理論者。豈止往生。然正當念佛時。一念相應。一念究竟。念念相應。念念究竟也。妙宗引證者。妙宗鈔問云。至理微妙。不垢不淨。無取無捨。今立垢淨。令人取捨。既乖妙理。即非上乘。故答云。取捨若極。與不取捨。亦非異轍。此執別以難圓也。若約圓教。則一取一捨。無非妙理也。徹者。車路也。正明竟。</p>
<p style="margin-left:2em;text-indent:-1em">△二破執。</p>
</div>
<div class='div-orig'><p style="margin-left:1em;text-indent:-1em">【觧】設不從事取捨。但尚不取不捨。即執理廢事。既廢於事。理亦不圓。若達信全事即理。則取願亦即理。捨亦即理。一取一捨。無非法界。故次信而明願也。</p>
</div>
<div class='div-commentary'><p style="margin-left:1em">【鈔】世有一類修行人。雖亦念佛。而不發願求生。多是執偏理者也。却不知尚理。<span class='corr'>已</span>是取理。不願求生。<span class='corr'>已</span>是捨事。取捨宛然。何謂不取捨也。若達事事無礙。信手拈出。無非是事。全體是理。故曰取亦即理捨亦即理。一取一捨。無非事事無礙法界。故次信事事無礙法界。而明取捨之願也。二釋二門竟。</p>
<p style="margin-left:2em;text-indent:-1em">△三釋妙行分二。初正明行妙。二校量行妙。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】言執持名號。一心不亂者。名以召德。德不可思議。故名號亦不可思議。名號功德不可思議。故使散稱為佛種。執持登不退也信則便信擬議則不堪。</p>
</div>
<div class='div-commentary'><p style="margin-left:1em">【鈔】名以召德者。名。謂假名。德。乃實德。召者。以名相呼也。德不可思議者。謂阿彌陀佛功德。原不可心思。不可言議也。實德既不可思議。故佛之假名亦不可思議。假名不可思議。方知吾人心性本不可思議。心性不可思議。故使散稱為成佛種子。若能執持一心不亂。定登不退之位也。初正明行妙竟。</p>
<p style="margin-left:2em;text-indent:-1em">△二校量行妙分二。初示諸行劣。二獨顯持名妙。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】然諸經示淨土行。萬別千差。如觀像。觀想。禮拜。供養。五悔。六念等。一一行成。皆生淨土。</p>
</div>
<div class='div-commentary'><p style="margin-left:1em">【鈔】觀像。即般舟三昧經。觀想。即十六觀經。禮拜供養五悔。即普賢行願品。十大願王。謂一者禮敬諸佛。二者稱讚如來。三者廣修供養。四者懺悔業障。五者隨喜功德。六者請轉法輪。七者請佛住世。八者常隨佛學。九者恒順眾生。十者普皆回向。六念者。一者念佛。慈悲導師。二者念法。三世佛母。三者念僧。人天福田。四者念天。長壽安樂。五者念戒。清淨身心。六者念施。普濟貧窮。十六觀經云。有三種眾生。當得往生。一者慈心不殺。具諸戒行。二者讀誦大乘方等經典。三者修行六念。回向發願。具此功德。乃至七日。即得往生。然此諸行。全在回向。發願求生。但得求生。即是念佛也。此諸法門。收機不廣。下手不易。故劣於持名。然執持名號者。亦不可缺此諸行也。初示諸行劣竟。</p>
<p style="margin-left:2em;text-indent:-1em">△二獨顯持名妙。</p>
</div>
<div class='div-orig'><p style="margin-left:1em;text-indent:-1em">【觧】唯持名一法。收機最廣。下手最易。故釋迦慈尊。無問自說。特向大智舍利弗拈出。可謂方便中第一方便行經。了義中無上了義教經。圓頓中最極圓頓理經。故云清珠投於濁水。濁水不得不清。佛號投於亂心。亂心不得不佛也古人圓極語。</p>
</div>
<div class='div-commentary'><p style="margin-left:1em">【鈔】執持名號。有三種妙。收機廣。下手易。乃事妙。第一方便等三句。乃理妙。又能圓收諸行。乃至三觀十乘。七科道品。無量法門。乃為圓妙。具此三妙。獨為勝妙也。第一方便者。以念念即佛故。不落三乘諸行。無上了義者。以念念即佛故。了義。謂顯了第一義諦。佛。即無上第一義諦。最極圓頓者。以念念即佛故。不落漸次。清珠者。水清珠也。此珠有清水之功。故喻佛號有成佛之功也。三釋妙行竟。第二正明經宗竟。</p>
<p style="margin-left:2em;text-indent:-1em">△三結歸因果。</p>
</div>
<div class='div-orig'><p style="margin-left:1em;text-indent:-1em">【觧】信願持名。以為一乘真因。四種淨土。以為一乘妙果。舉因則果必隨之。故以信願持名。為經正宗。其四種淨土之相。詳在妙宗鈔。及梵網玄義。茲不具述。俟後釋依正文中。當略示耳。</p>
</div>
<div class='div-commentary'><p style="margin-left:1em">【鈔】法華玄義。以一乘因果為宗。故此結歸因果也。大科第三明宗竟。</p>
<p style="margin-left:2em;text-indent:-1em">△四明力用分三。初總標力用。二別明力用。三較判力用。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】第四明力用。此經以往生不退為力用。</p>
</div>
<div class='div-commentary'><p style="margin-left:1em">【鈔】力用者。此經功德也。力者。言功。用者。言德。此經以往生為功。不退為德。經云。眾生生者。皆是阿鞞䟦致。其中多有一生補處。其數甚多。非是算數所能知之。但可以無量無邊阿僧祇說。乃此經大力用也。總標力用竟。</p>
<p style="margin-left:2em;text-indent:-1em">△二別明力用分二。初往生四相二不退四義初又二。初總標二別顯。</p>
<p style="margin-left:2em;text-indent:-1em">△今初。</p>
</div>
<div class='div-orig'><p style="margin-left:1em;text-indent:-1em">【觧】往生有四土。各論九品。且略明得生四土之相。</p>
</div>
<div class='div-commentary'><p style="margin-left:1em">【鈔】四土者。一凡聖同居土。二方便有餘土。三實報無障礙土。四常寂光土。此四土淨穢橫豎二義。釋在後文。今略釋名義。一凡聖同居者。若約此土。則有三界。九地。二十五有。本是凡夫有漏善。不善不動業之所招感。而聖人亦復同居。其同居者有二種聖。一實。二權。實。謂<span class='corr'>已</span>證三乘果。未入涅槃者。權謂上三土示現來者。以此二聖。與凡雜居。故曰凡聖同居也。若約淨土則不然。凡夫純是念佛得生者。則非有漏業。但有人天。無四惡趣。無四空天。外道天。及魔王天。純入正定聚。無不定聚。及邪定聚。但見思未盡。且名凡夫耳。聖人亦有權實。可知。二方便有餘者。若約此土。出三界外。三乘聖眾。修方便道之所遊居。但離分段。未免變易。但盡見思。未除別惑。故名有餘。有九人生於此土。謂藏二乘。通三乘。別三賢。圓十信。若約淨土。則但出娑婆三界。不出極樂同居。圓離二死。圓斷五住。九人之中。純是菩薩。雖有聲聞。而非定性。但斷同惑。名曰聲聞。由其別惑未盡。且名方便有餘土耳。三實報無障礙者。由於全性起修。稱性所感真實果報。色心自在。塵剎互含。四十一位菩薩之所遊居。身能現土。土亦現身。不違法性。稱性莊嚴。且如華嚴法界安立海也。四常寂光土者。即如來所證三德秘藏。常即法身。寂即解脫。光即般若。又三德皆常。性無遷故。三德皆寂。離塵勞故。三德皆光。極明淨故。乃清淨法身所居。約智名身。約理名土。身土一如。非有二相。此無各各別異之致。而實徧周別異界中。以別異界。離此別無安立處故。各論九品者。同居以見思二惑分九品。方便以塵沙惑分九品。實報寂光以無明分九品也。初總標竟。</p>
<p style="margin-left:2em;text-indent:-1em">△二別顯。</p>
</div>
<div class='div-orig'><p style="margin-left:1em;text-indent:-1em">【觧】若執持名號。未斷見思。隨其或散或定。於同居土分三輩九品。</p>
</div>
<div class='div-commentary'><p style="margin-left:1em">【鈔】此是同居土往生相也。見思者。見乃五利使。思乃五鈍使。五利使者。一謂身見。即妄認四大為身。二邊見。謂斷常二邊。不了此身本來無我。故起二邊之見。三邪見。撥無善惡因果等。四戒取。謂雖不撥因果。然而非因計因。不達正因。即牛狗等戒。乃至佛弟子執著戒相。不了我空。亦戒取攝。五見取。謂非果計果。即四禪四空無想等。以為涅槃。五鈍使者。謂貪嗔癡慢疑也。皆稱為使者。乃心所使也。八識為王。此乃王之所使也。此乃總論。若別論。則約三界歷四諦。則有八十八見惑。思惑約九地。則有八十一品。當看法數。此非所要。故不錄之。若論豎出三界。必要惑盡。此則橫出三界。帶業往生也。或散或定者。散。即名字位。定。乃觀行位也。三輩。謂上中下。九品。即三三共九品也。</p>
</div>
<div class='div-orig'><p style="margin-left:1em;text-indent:-1em">【觧】若持至事一心不亂。見思任運先落。則生方便有餘淨土。</p>
</div>
<div class='div-commentary'><p style="margin-left:1em">【鈔】事一心不亂者。我執空。不為見思所亂。見思任運先落者。證入相似位也。行人意在念佛。無意斷或。法執細故後斷。我執粗故先落也。則生方便淨土者。從此同居薉土。橫超極樂方便淨土也。</p>
</div>
<div class='div-orig'><p style="margin-left:1em;text-indent:-1em">【觧】若至理一心不亂。豁破無明一品。乃至四十一品。則生實報莊嚴淨土。亦分證常寂光土。</p>
</div>
<div class='div-commentary'><p style="margin-left:1em">【鈔】理一心不亂者。從事一心不亂。親見中道實相。不為二邊法執所亂也。無明者。愚癡也。愚於二邊。不達實相。故曰無明若破一品。則入初發心住。若至四十一品。則證圓等覺。皆分證位。則生實報莊嚴淨土者。謂從此同居薉土。橫超極樂實報淨土也。亦分證常寂光土者。約所證論。名常寂光土也。即此土馬鳴。龍樹。智者。永明。是其人也。</p>
</div>
<div class='div-orig'><p style="margin-left:1em;text-indent:-1em">【觧】若無明斷盡。則是上上實報。究竟寂光也。</p>
</div>
<div class='div-commentary'><p style="margin-left:1em">【鈔】上上實報者。實報土上上品也。究竟寂光者。登圓妙覺。究竟三德秘藏也。前三土皆言往生。此則言是者。前是因位。無明未盡。乃至等覺皆有生。所以文殊普賢善財等。皆發願求生。今是果位永斷無明。故曰則是也。往生四相竟。</p>
<p style="margin-left:2em;text-indent:-1em">△二不退四義。若論不退。但有三種。今多一畢竟不退。為顯佛號功德。佛界緣起功德。不可思議也。又三種不退。四教皆通。然有縱有奪。若論縱議。四教各三。若奪而論之。藏通二教。但有位不退。別十向則證。行不退。登地則證念不退。圓初住則圓證三不退。則與淨土門中帶業往生者。齊也。</p>
</div>
<div class='div-orig'><p style="margin-left:1em;text-indent:-1em">【觧】不退有四義。一念不退。破無明。顯佛性。徑生實報。分證寂光。</p>
</div>
<div class='div-commentary'><p style="margin-left:1em">【鈔】念不退者。謂念念流入覺海。亦名同生性。同證法身故。破無明顯佛性者。謂以中觀智。破根本無明。顯三種佛性。法身顯。乃正因佛性。般若證。乃了因佛性。解脫得。乃緣因佛性。又名三心圓發。三德圓證。開佛知見。</p>
</div>
<div class='div-orig'><p style="margin-left:1em;text-indent:-1em">【觧】二行不退。見思既落。塵沙亦破。生方便土。進趨極果。</p>
</div>
<div class='div-commentary'><p style="margin-left:1em">【鈔】行不退者。謂恒度生。不墮二乘地也。塵沙亦破。塵沙。乃二乘法執。以此法執。障於化道。化道多故。猶如塵沙。故修假觀。正破此惑。此惑盡故。道種智成。故恒度生。不墮二。乘地也。</p>
</div>
<div class='div-orig'><p style="margin-left:1em;text-indent:-1em">【觧】三位不退。帶業往生。在同居土。蓮華托質。永離退緣。</p>
</div>
<div class='div-commentary'><p style="margin-left:1em">【鈔】位不退者。若論此土。則要見思惑空。證二乘果。不墮凡夫之地。名位不退。今念佛門中。挾帶無量劫來善惡二業。從此同居薉土。橫超極樂同居淨土。七寶池中。蓮華化生也。永離退緣者。謂常見佛。永離念退緣。常聞法。永離行退緣。常與補處俱。永離位退緣。故後文云。事是大因緣。理是秘密藏。故為圓證三不退也。下文正判較此位力用也。</p>
</div>
<div class='div-orig'><p style="margin-left:1em;text-indent:-1em">【觧】四畢竟不退。不論至心散心。有心無心。或解不解。但彌陀名號。或六方佛名。此經名字。一經於耳。假使千萬劫後。畢竟因斯度脫。如聞塗毒鼓。遠近皆喪。食少金剛。決定不消也。</p>
</div>
<div class='div-commentary'><p style="margin-left:1em">【鈔】此別顯佛號功德。不可思議也。一經於耳。經者歷也。畢竟因斯度脫者。如佛世一老人也。塗毒鼓。乃波斯匿王所有。用以出征。鼓上塗毒。陣上鳴之。自軍有解毒法。彼軍則無。聞聲皆喪。此喻證果不虗。食少金剛。決定不消。喻佛種不虗也。第二別明力用竟。</p>
<p style="margin-left:2em;text-indent:-1em">△三較判力用有三段。初指出力用。二正判力用。三較量力用。此三段之意。如官家斷案。先審定其過。二乃案律治罪。三則較其輕重。好令人心伏。若如此斷。乃成不可改鐵案。不然。則成瞎眼官也。</p>
</div>
<div class='div-orig'><p style="margin-left:1em;text-indent:-1em">【觧】復次祇帶業生同居淨。證位不退者。皆與補處俱。亦皆一生必補佛位。</p>
</div>
<div class='div-commentary'><p style="margin-left:1em">【鈔】祇帶業生同居淨。證位不退者。乃指出其人也。祇者。始也。謂不斷上三土力用。但判同居土中。始帶業往生。證位不退者也。即張鍾<span class='corr'>馗</span>等也。皆與下。指出經中所示二種力用也。一者皆與補處俱。經云。眾生聞者。應當發願。願生彼國。得與如是諸上善人。俱會一處。二者亦皆一生必補佛位。經云。眾生生者。皆是阿鞞䟦致。其中多有一生補處。其數甚多。非是算數所能知之。當詳讀後註。非但張鍾馗等。乃至鸚鵡八哥等。亦如是也。此如審定其過也。</p>
</div>
<div class='div-orig'><p style="margin-left:1em;text-indent:-1em">【觧】夫上善一處。是生同居。即<span class='corr'>已</span>橫生上三土。一生補佛。是位不退。即<span class='corr'>已</span>圓證三不退根據了了。</p>
</div>
<div class='div-commentary'><p style="margin-left:1em">【鈔】此乃正判力用也。謂第一上善俱會。乃橫生四土義。第二一生補佛。乃圓證三不退義。既橫生四土。圓證不退。則圓轉五濁。圓斷五住。圓修萬行。圓建立眾生。圓自在莊嚴。一切圓義。自在其中。當細看後註。帶業往生者尚然。況上三土也。此非但往生者如是。乃行人念佛時。念念成就如是功德也。此乃要解眼目不可不知也。此如案律問罪。</p>
</div>
<div class='div-orig'><p style="margin-left:1em;text-indent:-1em">【觧】如斯力用。乃千經萬論所未曾有從來未經道徹如此。較彼頓悟正因。僅為出塵階漸。生生不退。始可期於佛階者。不可同日語矣鐵案。宗教之士。如何勿思。</p>
</div>
<div class='div-commentary'><p style="margin-left:1em">【鈔】此較量力用也。文有二節。初與教中較量。二與宗門較量。千經萬論。不出五時。五時中唯有華嚴。法華。明一生成佛。華嚴成佛。看後文自知。法華則龍女一人。淨土則非是算數所能知之。故曰所未曾有也。較彼頓悟正因者。乃與宗門較量。溈山文云。可中頓悟正因。便是出塵階漸。生生若能不退。佛階決定可期。上句明不能橫生上三土。下句顯不能圓證三不退。夫頓悟。則非漸悟也。正因則非邪因也。漸悟尚少。況頓悟。又況頓悟正因佛性。就便頓悟佛性。也僅為出塵階漸。始入名字位中。何若念佛橫生四土也。生生不退者。非但今生不退。要保生生不退。始入觀。行相似等位。而能成佛有期。何若七日功成。一生淨土。則便圓證三不退也。不可同日語者。力用不齊也。第三較判力用竟。大科第四明力用竟。</p>
<p style="margin-left:2em;text-indent:-1em">△五明教相。</p>
</div>
<div class='div-orig'><p style="margin-left:1em;text-indent:-1em">【觧】第五教相。此大乘菩薩藏攝。又是無問自說。徹底大慈之所加持。能令末法多障有情。依斯徑登不退。故當來經法滅盡。特留此經住世百年。廣度含識。阿伽陀藥。萬病總持。絕待圓融。不可思議。華嚴願王奧藏。法華成佛秘髓。一切諸佛之心要。菩薩萬行之司南。皆不出於此矣。欲廣歎述。窮劫莫盡。智者自當知之。</p>
</div>
<div class='div-commentary'><p style="margin-left:1em">【鈔】教者。聖人被下之慈訓。相者。教中所詮法相。教海汪洋。非此所要。恐繁不錄。但隨文消釋。打通關節耳。大乘菩薩藏攝者。觀經疏玄義云。大乘方等教攝。二藏明義。菩薩藏收。<span class='note-inline'>(文)</span>夫藏通二教。不聞他方佛名。今言西方。信非藏通。橫生四土。圓證三不退。一生成佛。又非別教。可知是圓頓大乘。無問自說。乃十二分教中無問自說教。徹底大慈。乃無緣大慈加被攝持。末法者。佛法有三時。謂佛滅度後五百年為正法。又一千年為像法。又一萬年為末法。此正當其末法也。多障者。五停心觀云。多障有情念佛觀。正治業障報障煩惱障也。大無量壽經云。當來經法滅後。特留此經住世百年。廣度含識。梵云阿伽陀。此云普去。謂普治一切病。故云總持。一句佛號。普治娑婆四土諸病。故曰總持。絕待圓融者。唯佛界為緣起。故曰絕待。三根普攝。故曰圓融。華嚴奧藏者。後文云。華嚴所稟。却在此經。故曰奧藏。法華秘髓者。經云。<span class='corr'>但</span>有聞法者。無一不成佛。此則念佛者。無一不成佛者。諸佛心要。即此一念心性。萬行司南。亦此一念心性。故曰法界圓融體。作我一念心。故我念佛心。全體是法界也。司南。即指南鍼也。法界本無盡。故歎述莫盡也。第五教相竟。解經科中。第一五重玄經竟。</p>
<p style="margin-left:2em;text-indent:-1em">△二正解經文。</p>
<p style="margin-left:2em;text-indent:-1em">○入文分三初序分二正宗分三流通分此三名初善中善後善序如首。五官具存。正宗如身。臟腑無闕流通如手足。運行不滯解中判爾時下三十八字為別序六方佛為流通與古不同故科釋之。故智者釋法華。初一品皆為序。後十一品半皆為流通。又一時迹本二門。各分三段。則法師等五品。皆為迹門流通。蓋序必提一經之綱。流通則法施不壅。關係非小。後人不達。見經文稍涉義理。便判入正宗。致序及流通。僅存故套。安所稱初語亦善。後語亦善也哉。</p>
<p style="margin-left:1em">【鈔】序正流通三分。創自道安法師。前代講演。但隨文消義。未敢分判。後道安在襄陽。始三科分釋。科者。段落。眾心不肯。唐玄奘法師。東傳親光菩薩佛地經論。亦分三分。初教起因緣分。二聖教所說分。三依教奉行分。後人稱彌天高判。今古同遵。分經雅合於親光。後皆遵之。此三名下。明分科意。有三段。初明三科之要。二故智者下。引證。三蓋序必下。責今也。此因三科分文。與古不同。故首明三科皆要。智者。乃天台智者大師。名智顗。字德安。姓陳。潁川人。母孕時。夢五色彩煙縈懷。及誕。光明燭室。目有重瞳。臥必合掌。坐必向西。十八歲出家。誦法華經。詣光州大蘇山。禮慧思大師。思一見曰。昔日靈山同聽法華。今復遇矣。即示普賢道場。顗於此行法華三昧。誦經至藥王品。是真精進。是名真法供養。寂然入定。見靈山一會。儼然未散。得一旋陀羅尼。後講法華等經。坐脫於石城寺。壽六十七歲。講法華經二十八品。初品。為序分。方便品。至十七分別功德品十九行偈。名正宗分。從後盡經。名流通分。又一時者。謂初次講在陳朝禎明元年。於金陵光宅寺講。二次在隋朝開皇十三年。於荊州玉泉山講。迹本二門者。謂前十四品。乃迹門開權顯實。迹者。乃如來示現成佛之迹。開權顯實。謂開三乘之權教。顯一乘之實理。後十四品。乃本門開近顯遠。本者。乃如來塵點劫根本成佛之實事。開近顯遠。乃開如來之近壽。顯本地之遠壽也。各分三段。謂自方便品。至授學無學人記品。為迹門正宗。法師品。至安樂行品。乃迹門流通。自湧出品。至彌勒菩薩<span class='corr'>已</span>問斯事。佛今答之。為本門發起序。從佛告阿逸多。至分別功德品偈。為本門正宗。此後盡為流通。蓋序下。責後人之不達也。</p>
<p style="margin-left:2em;text-indent:-1em">△初序分。二初通序。二別序。</p>
<p style="margin-left:1em">【鈔】此二序。各具四名。謂通序。別序。證信。發起。經後序。經前序。自序。他序也。通序者。諸經皆用六種成就。謂如是。乃信成就。我聞。乃聞成就。一時。乃時成就。佛。乃主成就。舍衛國。乃處成就。千二百等。乃眾成就。言成就者。此六種缺一不可。故曰成就。諸經皆具。故曰通序。又名經後序。阿難尊者集經時序入故。又名證信序。謂有此六種。信是佛說。若無六種。便是外道經也。又名自序。謂佛臨涅槃。阿難問佛。一切經首。當安何語。佛示云。如是我聞等。故曰自序。言別序者。別在一經故。又名經前序。在正說之前故。又名發起序。發起因緣故。又名他序。經家序入故。</p>
<p style="margin-left:2em;text-indent:-1em">△初中二。初標法會時處。二引大眾同聞。</p>
<p style="margin-left:2em;text-indent:-1em">△今初。</p>
<p style="margin-left:1em">【鈔】於中有經文。有疏義。先消經文。消文之法。詳略隨宜。疏中意在於要。故刪詳取要。今為學者略取佛頂文句。以為梗概。若欲詳者。當閱全文。恐繁不錄。</p>
</div>
<div class='div-orig'><p>如是我聞。一時。佛在舍衛國。祇樹給孤獨園。</p>
</div>
<div class='div-commentary'><p style="margin-left:1em">【鈔】佛頂文句云。如是者。指法之辭。通指下文之言。亦信順之義。大凡信者則言如是。不信者則言不如是。今言如是。即顯信順也。我者。阿難自稱。此非外道妄計之我。亦非凡夫妄執之我。乃深達八自在我也。聞者。耳根發耳識。能達音聲現量體性也。一時者。機應相符。說聽終竟。總名一時。佛者。自覺。覺他。覺行圓滿。即娑婆教主。釋迦牟尼。在者。示迹此間行住坐臥。總名為在。舍衛國者。或云室羅筏城。梵音楚夏不同。此翻豐德。亦翻聞物。謂國豐四德。多聞。解脫。財寶。五欲。故曰豐德。以此四德遠聞他方。故曰聞物。祇樹給孤獨園者。祇陀太子之樹。給孤長者之園也。此消經文。</p>
<p style="margin-left:2em;text-indent:-1em">△疏中分二。初總標。二別釋。</p>
<p style="margin-left:2em;text-indent:-1em">△今初。</p>
<p style="margin-left:1em;text-indent:-1em">【觧】如是。標信順。我聞。標師承。一時。標機感。佛。標教主。舍衛等。標說經處也。</p>
<p style="margin-left:1em">【鈔】標者。表顯也。信順者。謂順於信心。則言如是也。又有偏真信順。即真信順。次第信順。圓頓信順。今乃圓頓信順也。師承者。承。謂承受。謂親從佛聞也。又從化佛聞。從應佛聞。從報佛聞。從法佛聞。機感者。謂時無實法。東西正朔不同。故但標機感。又分四教機感。教主者。四教說法之主也。說經處者。謂化佛則同居處。應佛則方便處。報佛則實報處。法佛則寂光處。問。舍衛國。乃同居土彈丸之地。何得通論四土。釋迦乃化身。何得通論四佛。阿難。乃有學聲聞。何得通論四教耶。答。即此舍衛國。便是寂光淨土。即此化佛。便是法佛。即此阿難。便是法身大士。但眾生業感未盡。所見不同耳。故像法決疑經云。一切大眾所見不同。或見娑羅林地。悉是土砂草木石壁。或見七寶清淨莊嚴。或見是三世諸佛所遊居處。或見是不可思議諸佛境界。或見如來丈六之身。或見小身大身。或見在蓮華臺。為千百億釋迦說心地法門。或見身同虗空。徧於法界。無有分別。又正法念處經。明三阿難。一阿難陀。此云歡喜。持小乘藏。二阿難䟦陀。此云歡喜賢。持雜藏。三阿難娑伽。此云歡喜海。持佛藏。阿含經有典藏阿難。持菩薩藏。蓋指一人具四德。持四法門耳。空王佛所同時發心。方便示為傳法之人。何所不能也。又如是我聞等。具四悉檀。三世諸佛經初。皆安如是我聞等。佛佛道同。不與世諍。世界悉檀。大論云。舉時方令人生信。為人悉檀。對破外道阿歐二字。不如不是。對治悉檀。<span class='note-inline'>(阿歐。此云有無。謂外道經書前。皆安阿歐二字。標其所計不出有無二見。部內所言。不出所計也)</span>信順者。信則所聞理會。順則師資道成。第一義悉檀也。此總標竟。</p>
<p style="margin-left:2em;text-indent:-1em">△二別釋。</p>
<p style="margin-left:1em;text-indent:-1em">【觧】實相妙理。古今不變。名如。依實相理。念佛求生淨土。決定無非。曰是悟此者少。</p>
<p style="margin-left:1em">【鈔】總標中雖具四教。而別釋唯約圓頓。刪繁取要故也。實相妙理者。即現前一念心之自性。即辯體中云。實相無二。亦無不二。是故舉體作依作正。乃至能說所說等。無非實相正印。若在此中。則能信所信。能聞所聞。能感所感。能住所住。亦無非實相。故首提曰實相妙理。亦實性。實體。實力。實作等。一一皆實也。古今不變名如者。如者。不變義。實相之體。非古非今。然而古亦實相。今亦實相。不為古今所變。譬如虗空。非明非暗。然而明亦虗空。暗亦虗空。不為明暗所變。故強名曰真如也。依實相理。念佛求生淨土。決定無非曰是者。能念實相心。所念實相佛。能求實相信願。所生實相土。能所同一實相。本自無非。強名曰是。小字批云。悟此者少。真實不多也。世人但知實相無念。而不達無所不念。又但知實相無生。而不達無所不生。今依此無所不念故念佛。無所不生故求生也。</p>
<p style="margin-left:1em;text-indent:-1em">【觧】實相非我非無我。阿難不壞假名。故仍稱我。耳根發耳識。親聆圓音。如空印空。名聞。</p>
<p style="margin-left:1em">【鈔】實相離戲論。故非凡夫之有我。又非二乘之無我也。阿難不壞假名者。有三種我。謂我見。我慢。及名字我。阿難但壞我見。我慢。不壞名字我。故仍然稱我。耳根發耳識者。有二種耳根。謂浮塵根。即外之粗相。乃第八識疎相分。二勝義根。即內之細相。乃第八識親相分。耳識依此勝義根發也。親聆圓音者。謂親聞於佛也。親聆。乃耳識見分。圓音。乃耳識相分。托佛本質自變相分。乃親所緣緣。故曰親聆也。如空印空者。見分無相故如空。相分無生故亦如空。二分唯是一心。云何於中有是非是。故曰如空印空也。</p>
<p style="margin-left:1em;text-indent:-1em">【觧】時無實法。以師資道合。說聽周足。名一時。</p>
<p style="margin-left:1em">【鈔】時無實法者。無實體可指也。但依色心等法假立。即此無實之實。即實相也。又長短無定。循業發現。如三更之夢。<span class='corr'>已</span>辦二十年事。洞中七日。世上<span class='corr'>已</span>過千年。延促不定。故曰無實。以佛之教。弟子之資相扣。從如是我聞。至作禮而去。總名一時。</p>
<p style="margin-left:1em;text-indent:-1em">【觧】自覺。覺他。覺行圓滿。人天大師。名佛。</p>
<p style="margin-left:1em">【鈔】疏中略釋在字。今補出。佛頂文句云。行住坐臥。通名為在。在。即是住。今當以住釋在。有四住。謂天住。梵住。聖住。佛住。佛為能住。四法為所住。法為能住。舍衛國等乃為所住也。</p>
<p style="margin-left:1em;text-indent:-1em">【觧】舍衛。此云聞物。中印度大國之名。波斯匿王所都也。匿王太子名祇陀。此云戰勝。匿王大臣名須達多。此云給孤獨。給孤長者布金買太子園。供佛及僧。祇陀感歎。施餘未布少地。故並名祇樹給孤獨園也。</p>
<p style="margin-left:1em">【鈔】中印度者。即中天竺。名義集云。舊云身篤。或云賢豆。今從正音。宜云印度。此云月邦。謂聖賢御物。如月照臨。故謂印度。波斯匿者。此云勝軍王。軍馬勝餘國故。祇陀。此云戰勝。謂匿王出兵得勝時生。故云戰勝。給孤長者布金買園者。王舍城有長者。名珊檀那。須達多長者與之為友。一日為兒娉婦。至其家。見其忙亂異常。因問其故。珊檀那云。明晨請佛齋僧。今預辦其供耳。須達云。何者名佛耶。珊檀那云。汝不知耶。淨飯王太子悉達。雪山學道。證得阿耨多羅三藐三菩提。三十二相。八十種好。具足三明。及八解脫。十八不共。十力。四無所畏。有一千二百五十弟子。現在城外竹園精舍說法。須達聞佛。身毛皆豎。歡喜踴躍。睡不安枕。忽覩天亮。便起出城。行之不遠。天忽黑暗。遂疑云。莫非妖邪惑我耶。忽聞空中有神告曰。汝善自前行。莫得遲緩。前行一步功德。勝過七車七寶布施。須達前行未遠。見如來金色晃耀。巍巍堂堂。在竹園林外經行。忽見一人。遶佛三匝。禮佛三拜。須達亦遶佛三匝。禮佛三拜。佛為說法。即證初果。便請世尊來年至舍衛國說法。佛云。來年<span class='corr'>已</span>受瓶沙王請。復請後年。世尊應許。復問舍衛城外。可有園林茂勝。遠離憒鬧。可容我千眾處所否。須達云。但願世尊不棄。自當辦之。須達回國。沿途宣告。以至本國。徧想無好處所。唯太子園可容千眾。園林茂好。圍一由旬。但太子非賣園人。來日至太子所。為說買園之事。太子戲之曰。汝以金布滿園地。我便賣之。須達果如其言。以金布地。布之將完。太子聞說須達布園以至將終。太子遂異。親至園所。見金遍滿。唯剩一小角。遂問須達曰。汝未布滿。我園不賣也。須達曰。非謂不布。乃籌量用金多少耳。太子見須達並無一念退志。遂問其因。須達稱讚如來功德。智慧。相貌威神。不可思議。我<span class='corr'>已</span>請佛後年至國說法。故我買園。供佛及僧。太子感歎不<span class='corr'>已</span>云。既然如是。汝我二人共成此舉。此未布餘地。及一切樹木。作我所施。故並云祇樹給孤獨園也。經文初標法會時處竟。</p>
<p style="margin-left:2em;text-indent:-1em">△二引大眾同聞三。初聲聞眾。二菩薩眾。三天人眾。</p>
<p style="margin-left:1em">【鈔】引大眾同聞者。謂非一人獨聞。故引大眾同聞。六種成就。此乃眾成就也。聲聞有二種。一小乘聲聞。謂聞佛四諦音聲而悟道者。二大乘聲聞。法華云。以佛道聲。令一切聞也。菩薩者。正云菩提薩埵。此方好略。故但云菩薩。此翻覺有情。有二釋。若約自行。謂雖然覺悟。而情念未盡。故曰覺有情。若約化他。則謂覺悟有情也。此三眾。總攝如來七眾弟子。謂比丘。比丘尼。式叉摩那。沙彌。沙彌尼。優婆塞。優婆夷。此七眾。又分大乘小乘。則有十四眾。十四眾中。又各分四眾。一發起眾。謂發起玄化者。二當機眾。謂聞法得益者。三影響眾。謂帶果行因者。四結緣眾。結緣成種者。如法華經。大通智勝佛。王子覆講。即彼時發起眾。聞法得道。即彼時當機眾。聞法未度。而世世相值。即彼時結緣眾。彼佛既爾。今佛亦然。四個十四。則有五十六眾。故曰大眾同聞也。</p>
<p style="margin-left:1em;text-indent:-1em">【觧】聲聞居首者。出世相故。常隨從故。佛法賴僧傳故。菩薩居中者。相不定故。不常隨故。表中道義故。天人列後者。世間相故。凡聖品雜故。外護職故。</p>
<p style="margin-left:1em">【鈔】此明列眾所以也。問。聲聞乃小乘何意先列。菩薩乃大乘何意在次。故云聲聞居首者。云云也。出世相故者。謂剃除鬚髮。圓頂方袍。表出世間賢聖幢相故也。常隨從者。此一千二百。先得道者。常隨於佛。表師德故。佛法賴僧傳者。將來佛法二寶。賴僧寶以弘傳故。菩薩居中相不定者。菩薩有出家菩薩。有在家菩薩。有此土受生菩薩。有他方應來菩薩。故相不定也。不常隨者。菩薩以利生為務。此方有益則隨。此處無益則不隨。表中道者。聲聞欣涅槃。天人樂生死。菩薩不偏。故表中道也。天人列後表世間相者。聲聞表出世相。今即表世間相。品雜者。其中天龍八部。多是菩薩應世也。外護職者。聲聞為內護。天人為外護也。</p>
<p style="margin-left:2em;text-indent:-1em">△初聲聞眾又三。初明類標數。二表位歎德。三列上首名。</p>
<p style="margin-left:2em;text-indent:-1em">△今初。</p>
</div>
<div class='div-orig'><p>與大比丘僧。千二百五十人俱。</p>
</div>
<div class='div-commentary'><p style="margin-left:1em">【鈔】與者。共也。釋論以七一解共。謂一時。一處。一戒。一心。一見。一道。一解脫也。約四教。則藏一七一。謂同感佛時。同鹿苑處。同別解脫戒。同一切智。同無漏正見。同道品。同涅槃。通二七一。分利鈍故。別無量七一。自行化他故。圓一七一。發心畢竟二不別故。大者。梵云摩訶。此云大多勝。天王大人所敬。故言大。<span class='note-inline'>(梵王師陳如。帝釋師迦葉)</span>通內外典。識解多。故言多。出九十五知見上。故言勝。今言大者。即攝多勝。千二百五十人者。本是法身大士。迹來輔佛行化。引凡入聖。先示作愛見外道。欲引乳入酪。又示作三藏一千二百五。引酪入酥。又作方等般若一千二百五。引酥入醍醐又作法華一千二百五。今引染歸淨。又作淨土一千二百五也。</p>
<p style="margin-left:2em;text-indent:-1em">△疏中分二。初明類。二標數。初又二。初總標。二別釋。</p>
<p style="margin-left:2em;text-indent:-1em">△今初。</p>
<p style="margin-left:1em;text-indent:-1em">【觧】大比丘。受具足戒出家人也。</p>
<p style="margin-left:1em">【鈔】具足戒者。具足三諦戒也。智度論有十種戒。謂一不缺戒。若犯根本。缺壞不任。不犯則名不缺。二不破戒。若犯僧殘。如器殘破。不犯則名不破。三不穿戒。若犯捨墮。如器穿漏。不犯則名不穿。四不雜戒。念破戒事。名之為雜。不念則名不雜。五隨道戒初果隨順諦理。自然無犯。六無著戒。二乘見思<span class='corr'>已</span>盡。無所染著。七自在戒。菩薩化他妙用。得自在故。八智所讚戒。菩薩篇聚無虧。常為智者所讚。九隨定戒。住定現儀。任運常靜。自然無犯。十具足戒。用中道。慧徧入諸法。無戒不備。此十戒。前六。乃二乘真諦戒。七八。乃菩薩俗諦戒。九十。乃諸佛中諦戒也。出家人者。真諦戒具足。出同居之家。俗諦戒具足。出方便之家。中諦戒具足。出實報之家也。總標竟。</p>
<p style="margin-left:2em;text-indent:-1em">△二別釋二。初釋比丘三義。二釋僧居六和。</p>
<p style="margin-left:2em;text-indent:-1em">△今初。</p>
<p style="margin-left:1em;text-indent:-1em">【觧】比丘。梵語含三義。一乞士。一鉢資身。無所蓄藏。專求出要。二破惡。正慧觀察。破煩惱惡。不墮愛見。三怖魔。發心受戒。羯磨成就。魔即怖也。</p>
<p style="margin-left:1em">【鈔】一鉢資身者。常行乞食以資身命。無所蓄藏者。唯乞法食以資慧命也。專求出要者。出同居。出方便。出實報。出寂光也。正慧觀察者。三觀正慧也。破煩惱惡者。破五住地惡也。不墮愛見者。愛。即思惑。見。即見惑。有同居見思。方便見思。實報見思也。魔有四種。謂煩惱魔。五陰魔。死魔。天魔。梵云羯磨。此云作法。謂登壇受戒。白四羯磨<span class='corr'>已</span>。四魔皆怖也。</p>
<p style="margin-left:2em;text-indent:-1em">△二釋僧居六和。</p>
<p style="margin-left:1em;text-indent:-1em">【觧】僧者。具云僧伽。此翻和合眾。同證無為解脫。名理和。身同住。口無諍。意同悅。見同解。戒同修。利同均。名事和也。</p>
<p style="margin-left:1em">【鈔】天竺大小乘分門。則理和事和。則皆分大小也。又有四種僧。一無漸僧。謂破戒者。二啞羊僧。不解法律者。三清淨僧。七方便人。四真實僧。<span class='corr'>已</span>入聖位者也。初明類竟。</p>
<p style="margin-left:2em;text-indent:-1em">△二標數。</p>
<p style="margin-left:1em;text-indent:-1em">【觧】千二百五十人者。三迦葉師資共千人。身子目連師資二百人。耶舍子等五十人。皆佛成道先得度脫。感佛深恩。常隨從也。</p>
<p style="margin-left:1em">【鈔】迦葉。此云大龜氏。姓也。三弟兄。一優樓頻螺迦葉。此云木瓜林。在此林住故。又云木瓜癃。胸前有癃如木瓜故。二伽耶迦葉。山名。即象頭山。在王舍城外。在此山學道故。三那提迦葉。此云河。在河邊學道。以河彰名。三人在迦葉佛時。共立剎柱。故今結為弟兄。初為事火外道。後遇佛化。而證道果。師資者。師為聖匠。徒稟天資也。舍利弗。此云身子。又云鶖鷺。目連。此云<span class='corr'>采</span>菽氏。婆羅門姓也。耶舍。即耶舍長者子。再加憍陳如等五人。則一千二百五十五人。此乃言其大數耳。當看釋迦譜。或妙珍集等。茲不具錄。經文初明類標數竟。</p>
<p style="margin-left:2em;text-indent:-1em">△二表位歎德。</p>
</div>
<div class='div-orig'><p>皆是大阿羅漢。<span class='note-inline'>(之位。其德為)</span>眾所知識。</p>
</div>
<div class='div-commentary'><p style="margin-left:1em">【鈔】眾所知識者。初為愛見眾所知識。出家時。為藏教眾所知識。方等時。又為四教眾所知識。般若時。又為三教眾所知識。法華涅槃時。唯圓教眾所知識。非<span class='corr'>但</span>是同居眾所知識。亦是方便實報眾所知識。究竟本是寂光眾所知識也。</p>
<p style="margin-left:2em;text-indent:-1em">△疏中分二。初表位。二歎德。</p>
<p style="margin-left:2em;text-indent:-1em">△今初。</p>
<p style="margin-left:1em;text-indent:-1em">【觧】阿羅漢。亦含三義。一應供。即乞士果。二殺賊。即破惡果。三無生。即怖魔果。復有慧解脫。俱解脫。無疑解脫。三種不同。今是無疑解脫。故名大。又本是法。身大士。示作聲聞。證此淨土不思議法。故名大也。</p>
<p style="margin-left:1em">【鈔】文分三段。初羅漢三義。復有下。明三種羅漢中大。又本是下。乃開迹顯本釋大也。初段中亦含三義者。前比丘乃因名。今羅漢乃果號。因果相稱。因既具三。故果亦含三。又羅漢分六即。佛乃究竟大阿羅漢。故十號中有阿羅訶。亦究竟比丘也。慧解脫羅漢者。緣空直入。<span class='corr'>但</span>證無學。因中修性念處觀。能破一切智外道。俱解脫者。帶事兼修。具三明八解。因中修共念處觀。能破五通外道。無疑解脫者。通達三藏四圍。天文地理。因中修緣念處觀。能破圍陀外道。亦名三種念處。念處。即四念處觀。性念處。謂但修四念處。七科道品。斷惑證真而<span class='corr'>已</span>。不修諸禪定。共念處。謂諸禪三昧。與四念處共修。故具足三明八解脫也。緣念處。謂又能通世出世法。能決眾疑。故能破圍陀外道。外道亦分三種。謂小中大。一切智外道。乃小外道。但假稱一切智人。神通外道。但得有漏五通。圍陀外道。乃大外道。通達天文地理。四圍陀典。兼得五通也。圍陀。此云智書。有四種。故曰四圍陀也。開迹顯本者。若約現迹。則聲聞眾。若約本門。實不可量。如須菩提。乃青龍陀佛示現。故曰本是法身大士示作也。表位竟。</p>
<p style="margin-left:2em;text-indent:-1em">△二歎德。</p>
<p style="margin-left:1em;text-indent:-1em">【觧】從佛轉輪。廣利人天。故為眾所知識。</p>
<p style="margin-left:1em">【鈔】轉輪者。約喻為名。而有金銀銅鐵四輪。輪王亦有四王。喻佛有法報應化四佛。輪有四教法輪也。從佛轉輪者。或從化佛。轉生滅四諦。或從應佛。轉無生四諦。或從報佛。轉無量四諦。或從法佛。轉無作四諦。或頓轉。或漸轉。或秘密轉。或不定轉。或現佛形。或現菩薩等形。或人間轉四種四諦。或天上轉三種四諦。謂通別圓。或在方便轉二種四諦。謂別圓。或在實報寂光。轉一種四諦。廣利人天者。天有四種。一世間天。諸國王等。二生天。三界諸天。三淨天。即二乘。四義天。即菩薩。此等大士。或在人中。或在四天。發起如來四益。廣利一切。故為四土大眾真善知識。聞名曰知。見面曰識也。經文二表位歎德竟。</p>
<p style="margin-left:2em;text-indent:-1em">△三列上首名。</p>
</div>
<div class='div-orig'><p>長老舍利弗<span class='note-inline'>(此云身子)</span>。摩訶目犍連<span class='note-inline'>(大<span class='corr'>采</span>菽氏)</span>。摩訶迦葉<span class='note-inline'>(大飲光)</span>。摩訶迦旃延<span class='note-inline'>(大文飾)</span>。摩訶拘絺羅<span class='note-inline'>(大膝)</span>。離婆多<span class='note-inline'>(星宿)</span>。周利槃陀伽<span class='note-inline'>(繼道)</span>。難陀<span class='note-inline'>(喜)</span>。阿難陀<span class='note-inline'>(慶喜)</span>。羅睺羅<span class='note-inline'>(覆障)</span>。憍梵波提<span class='note-inline'>(牛呞)</span>。賓頭盧婆羅墮<span class='note-inline'>(不動利根)</span>。迦留陀夷<span class='note-inline'>(黑光)</span>。摩訶劫賓那<span class='note-inline'>(房宿)</span>。薄拘羅<span class='note-inline'>(善容)</span>。阿㝹樓䭾<span class='note-inline'>(無貧)</span>。如是等諸大弟子。</p>
</div>
<div class='div-commentary'><p style="margin-left:1em">【鈔】舍利弗。此云身子。又云珠子。以母彰名。以母女中聰明。聰明相在眼珠。珠之所生。故曰珠子。身子者。母形身好。身之所生。故言身子。父為作名。名優波提舍。此翻論義。論義得妻。因論名子。標父德也。舍。標父。利。標母。雙顯父母。故曰舍利弗。弗。子也。</p>
<p style="margin-left:1em">○摩訶目犍連。大<span class='corr'>采</span>菽氏者。姓也。又翻萊茯根。乃古仙人所食。因以命族。名拘律陀。拘律陀樹名。禱樹神得子。因以名焉。同名者多故。故舉大也。</p>
<p style="margin-left:1em">○摩訶迦葉。大飲光者。又翻光波。古仙人身光災湧。能映餘光使不現。故言光波。迦葉身光亦能映物。又翻大龜氏。姓也。先代學道。靈龜負圖而應。從德命族。故言龜氏。名畢鉢羅。畢鉢羅樹名。禱樹得子。以樹為名。付法藏經言。毗婆尸佛滅後。塔像金色缺壞。時有貧女。匈得金珠。倩匠為薄。金師歡喜。治瑩佛畢。立誓為夫婦。九十一劫。人中天上身恒金色。心恒受樂。最後身。託摩竭提國。尼拘律陀婆羅門家。貧女。即紫金光比丘尼也。</p>
<p style="margin-left:1em">○摩訶迦旃延。大文飾者。又翻扇繩。又云好肩。亦名柯羅。柯羅。此云思勝。</p>
<p style="margin-left:1em">○摩訶拘絺羅。大膝者。舍利弗舅。由來論勝姊。姊懷孕。論則不勝。知所懷者智人。寄辯尚爾。況出胎也。即棄家往南天竺。讀十八大經。無暇翦爪。世人呼為長爪梵志。學訖還家。問甥所在。人云為佛弟子。即大憍慢。我甥八歲。聲震五天。彼沙門者。有何道術。誘我姊子。徑往佛所。思惟良久。不得一法入心。語佛云。一切法不忍。佛問。汝見是忍不。此墮兩負處。若我見忍。前<span class='corr'>已</span>云一切不忍。若我不見忍。無以勝佛。即低頭。得法眼淨。</p>
<p style="margin-left:1em">○離婆多。云星宿者。父母禱星宿而生。又云離越。又云假和合。釋論云。夜宿空亭。見二鬼爭屍。告其分判。設依理枉理。俱不免害。故隨實答。大鬼拔其手足。小鬼取其屍補之。食竟。拭口而去。其因煩惱不知誰身。遂疑此身。若我本身。眼見拔去。若他身者。復隨我行。逢人即問。汝見我身不。眾僧云。此人易度。語云。此身本是他遺體。非<span class='corr'>己</span>有也。即得道。故云假和合。</p>
<p style="margin-left:1em">○周利槃陀伽。云繼道者。此兄弟二人。兄名繼道。西域風俗。母孕時還娘家。遂生於道。故取名繼道。槃陀伽。云小繼道。乃弟也。</p>
<p style="margin-left:1em">○難陀。云喜者。乃孫陀羅難陀。孫陀羅。此云好愛。亦云端正。乃妻也。四月九日生。短佛四指。若人眾中有不識者。謂言佛來。摩竭提國有裸形外道。大聰明。國人號為智者。共身子論義結舌。善心生。欲於佛法出家。見難陀色貌殊偉。嘆曰。短小比丘。智慧難槩。況堂堂者乎。難陀即度出家。</p>
<p style="margin-left:1em">○阿難陀。云慶喜者。或云歡喜。或無染。如來成道時生。王大歡喜。白飯王奏云生兒。舉國欣慶。因名慶喜。阿難隨佛入龍宮天上。見龍女天女。心無染著。故曰無染。</p>
<p style="margin-left:1em">○羅睺羅。云覆障者。往昔塞鼠穴六日。今在母胎六年。故言覆障。耶輸有娠。諸釋皆嗔。何因有此。欲治欲殺。惡聲盈路。寶女劬毗羅證之小差。因焚火坑發大誓言。我若為非母子俱滅。若真遺體。天當為證。抱子投坑。火變為池。蓮花捧體。王及國人。始復不疑。後佛還國。耶輸令羅云奉佛歡喜丸。羅云以幼稚之年。於大眾中。徑持上佛。耶輸以此息謗。謗由子有。故言覆障。</p>
<p style="margin-left:1em">○憍梵波提。云牛呞者。亦云牛王。因前世輕弄沙門。出一惡言。五百世為牛。牛若食後。恒事虗哨。餘報未夷。時人稱為牛呞。</p>
<p style="margin-left:1em">○賓頭盧頗羅墮。云不動利根者。不動。名也。利根。姓也。或翻重幢。婆羅門凡十八姓。此居其一。</p>
<p style="margin-left:1em">○迦留陀夷。云黑光者。顏容粗黑故。又黑色光耀。異於常黑。夜行乞食。人見驚駭。故佛禁夜行。</p>
<p style="margin-left:1em">○摩訶劫賓那。云房宿者。父母禱房星而生。又與佛同房而宿陶師家。故云房宿。</p>
<p style="margin-left:1em">○薄拘羅。云善容者。或云偉形。或云大肥盛。色貌端正。故言善容。</p>
<p style="margin-left:1em">○阿㝹樓䭾。云無貧者。亦云如意。賢愚經云。弗沙佛末法中。時世饑饉。有辟支佛行乞空鉢無獲。貧人見而悲悼。白言勝士。受稗米飯不。即以所啖奉之。食<span class='corr'>已</span>。作十八變相。後更採稗。有兔跳抱其背。變為死人。無伴得脫。待闇還家。委地即成金人。拔指用脚。取之無盡。九十一劫果報充足。故號無貧。</p>
<p style="margin-left:1em;text-indent:-1em">【觧】德臘俱尊。故名長老。身子尊者。聲聞眾中。智慧第一。目連尊者。神通第一。飲光尊者。身有金光。傳佛心印為初祖。頭陀行第一。文飾尊者。婆羅門種。論議第一。大膝尊者。答問第一。星宿尊者。無倒亂第一。繼道尊者。因根鈍僅持一偈。辯才無盡。義持第一。喜尊者。佛之親弟。儀容第一。慶喜尊者。佛之堂弟。復為侍者。多聞第一。覆障尊者。佛之太子。密行第一。牛呞尊者。宿世惡口。感此餘報。受天供養第一。不動尊者。久住世間。應末世供。福田第一。黑光尊者。為佛使者。教化第一。房宿尊者。知星宿第一。善容尊者。壽命第一。無貧尊者。亦佛堂弟。天眼第一。此等常隨眾。本法身大士。示作聲聞為影響眾。今聞淨土攝受功德。得第一義悉檀之益。增道損生。自淨佛土。復名當機眾矣。</p>
<p style="margin-left:1em">【鈔】德臘俱尊故名長老者。謂德臘俱長俱老也。有三種長老。謂耆年長老。法性長老。作長老。今乃耆年法性二種。故曰德臘俱尊也。</p>
<p style="margin-left:1em">○身子尊者智慧第一者。在母胎日。智寄母口。八歲登座。論議無雙。七日之內。徧達佛法。故云第一。又一切智第一。道種智第一。一切種智第一。言第一者。乃各舉一德。引諸偏好耳。</p>
<p style="margin-left:1em">○目連尊者神通第一者。神。名天心。通。名慧性。天然之慧。照徹無礙。故名神通。而有六種。一如意通。亦名神足。二天眼通。三天耳通。四他心通。五宿命通。六無漏通。前五。外道凡夫鬼神皆具。第六。唯聖人有。言第一者。如降龍。燒善法堂等。故言第一。</p>
<p style="margin-left:1em">○飲光尊者傳佛心印。頭陀行第一者。王荊公。問佛慧泉禪師曰。拈華示眾。出自何典。泉答曰。藏中不載。公曰。余在翰苑。偶見大梵天王問佛決疑經三卷。云。梵王至靈山。以金色鉢羅華獻佛。舍身為座。請佛為眾生說法。世尊登座。拈華示眾。人天百萬悉皆罔措。獨有金色頭陀破顏微笑。世尊云。吾有正法眼藏。涅槃妙心。實相無相。分付摩訶迦葉。此經多談帝王事佛請問。所以秘藏。世無聞者。頭陀。正云杜多。此云抖搜。謂能抖搜塵勞故也。而有十二行。一住阿蘭若處。<span class='note-inline'>(此云寂靜處)</span>二常行乞食。三次第乞。四日中一食。五節量食。六過中不飲漿。七著糞掃衣。八但三衣。九塚間坐。十樹下宿。十一露地坐。十二但坐不臥。迦葉年老。不捨頭陀。佛憫其老。勸令休息。迦葉頭陀如故。佛乃深讚。有頭陀行。我法久存。故曰頭陀第一。</p>
<p style="margin-left:1em">○文飾尊者婆羅門種論義第一者。迦旃延。南天竺婆羅門種。梵語婆羅門。此云淨裔。乃梵天苗裔。善解契經。阿含云。有外道執斷見。問曰。我見人死不還。云何說其受苦。故知無他世。答云。如罪人被駐。甯得歸否。又問。若生天上。何故不歸。答云。如人墮廁得出。甯肯更入廁否。又天上一日。當此百年。生彼三二日。未遑歸心。設有歸者。而汝<span class='corr'>已</span>死。甯得知之。如是種種妙說。故云論議第一。</p>
<p style="margin-left:1em">○大膝尊者答問第一者。由精勤故。得妙辯才。觸問能答。故云答問第一。</p>
<p style="margin-left:1em">○星宿尊者無倒亂第一者。離婆多。又云離越。坐禪入定。心無顛倒。意不散亂第一。</p>
<p style="margin-left:1em">○繼道尊者因根鈍。僅持一偈。辯才無盡。義持第一。僅持一偈者。根本律中云。身語意業不造惡。不惱世間諸有情。正念觀知欲境空。無益之苦當遠離。辯才無盡者。有四辯才。一義無礙辯。二法無礙辯。三詞無礙辯。四樂說無礙辯。義持第一。即義無礙辯才也。</p>
<p style="margin-left:1em">○喜尊者佛之親弟。儀容第一者。身具三十相。短佛四指。故儀容第一。</p>
<p style="margin-left:1em">○慶喜尊者。佛之堂弟。復為侍者。多聞第一者。白飯王之子。故為佛堂弟。有八不思議。一不受別請。二不受佛故衣。三見不非時。四不生欲心。五法不再問。六知佛入定。七知眾得益。八知佛說法。故為侍者。佛法大海水。流入阿難心。故多聞第一。</p>
<p style="margin-left:1em">○覆障尊者。佛之太子。密行第一者。法華云。羅睺羅密行。唯我能知之。密行者。秘藏之行。乃佛行也。故曰唯佛能知。七方便人所不能知。故云第一。</p>
<p style="margin-left:1em">○牛呞尊者宿世惡口。感此餘報。受天供第一者。昔五百雁。一雁常得華果。供於雁王。佛一夏受阿耆達王請。五百比丘。皆噉馬麥。而憍梵波提。獨天上尸利沙園受天供養。故云受天供養第一。</p>
<p style="margin-left:1em">○不動尊者。久住世間。應末世供。福田第一者。律云。樹提長者。以旃檀鉢置剎杆頂上。號於眾云。神力能取者與之。尊者現通取鉢。佛呵責<span class='corr'>已</span>。敕令不得入滅。留身久住。應末世供。為大福田。故云第一。</p>
<p style="margin-left:1em">○黑光尊者為佛使者。教化第一者。迦留陀夷。乃摩利夫人之師。教化夫婦同證聖果者。數滿一千。一人證果者無數。故云第一。</p>
<p style="margin-left:1em">○房宿尊者知星宿第一者。劫賓那。本是父母禱房宿而生。房宿。乃二十八宿中第四星也。故知星宿第一。</p>
<p style="margin-left:1em">○善容尊者壽命第一者。薄拘羅。壽一百六十歲。毗婆尸佛時。以訶梨勒。施辟支佛。自爾九十一劫。無病無夭。由昔持不殺戒急。感五不死。母置熬盤。燒不死。復置釜中。煑不死。又推落水。渰不死。被大魚吞。咬不死。刀破魚腹。殺不死。故壽命第一。</p>
<p style="margin-left:1em">○無貧尊者亦佛堂弟。天眼第一者。阿㝹樓䭾。乃斛飯王次子。因中為獵師。入古寺內。見佛前燈欲滅以箭剔之。今感天眼之報。觀大千世界。如觀掌果。故云第一。</p>
<p style="margin-left:1em">○此等常隨眾下。乃開迹顯本也。約迹。為常隨眾。約本。則是法身示作。為影響眾。若約得第一義悉檀。又為當機眾。增道損生者。道。即中道法身。即第一義諦。損生。謂破一品無明。增一分中道也。經文初聲聞眾竟。</p>
<p style="margin-left:2em;text-indent:-1em">△二菩薩眾。</p>
</div>
<div class='div-orig'><p>并諸菩薩摩訶薩。文殊師利<span class='note-inline'>(此云妙德)</span>法王子。阿逸多<span class='note-inline'>(此云無能勝彌勒菩薩之名)</span>菩薩。乾陀訶提<span class='note-inline'>(此云不休息)</span>菩薩。常精進菩薩。與如是等諸大菩薩。</p>
</div>
<div class='div-commentary'><p style="margin-left:1em">【鈔】并者。承前文義。非但聲聞與會。菩薩亦所同聞也。文殊師利。又云妙首。又云妙吉祥。生時有十種瑞相。故名妙吉祥。</p>
<p style="margin-left:1em;text-indent:-1em">【觧】菩薩摩訶薩。此云大道心成就有情。乃悲智雙運。自他兼利之稱。佛為法王。文殊紹佛家業。名法王子。菩薩眾中。智慧第一。非勇猛實智。不能證解淨土法門。故居初。彌勒當來成佛。現居等覺。以究竟嚴淨佛國為要務。故次列。不休息者。曠劫修行不暫停故。常精進者。自利利他無疲倦故此等深位菩薩必皆求生淨土。以不離見佛。不離聞法。不離親近供養眾僧。乃能速疾圓滿菩提故事是大因緣理是秘密藏不可忽過。</p>
<p style="margin-left:1em">【鈔】文有三。初釋通名。佛為法王下。釋別名。此等下。明得益。初中悲智雙運者。以大道心乃大智。成就有情乃大悲。或理即悲智。名字悲智。乃至究竟悲智。文殊等乃究竟悲智。如文殊三世成佛。例可知也。第二段中佛為法王者。佛是四國之王也。王有三子。菩薩是真子。二乘是庶子。凡夫是外子。於真子中。文殊居長。故紹佛家業。名法王子。智慧第一者。表佛根本智故。此經是難信之法。若非第一勇猛根本實智。不能證解。故文殊居初也。彌勒居次者。以當來成佛。現居等覺之位。必以究竟嚴淨佛國為要務故。嚴淨佛國者。破根本無明。嚴淨常寂光佛國也。不休息等。隨文可知。第三明得益者。以三寶之境。乃菩薩所證三德秘藏。即究竟第一義悉檀。故云圓滿菩提也。經文二菩薩眾竟。</p>
<p style="margin-left:2em;text-indent:-1em">△三天人眾。</p>
</div>
<div class='div-orig'><p>及釋提桓因等。無量諸天大眾俱。</p>
</div>
<div class='div-commentary'><p style="margin-left:1em;text-indent:-1em">【觧】釋提桓因。此云能為主。即忉利天王。等者。下等四王。上等夜摩。兜兜。化樂。他化。色。無色。無量諸天也。大眾俱。謂十方天人八部修羅。人非人等。無不與會。無非淨土法門所攝之機也唯廣大故微妙。通序竟。</p>
<p style="margin-left:1em">【鈔】能為主者。能為三十三天主也。忉利。此云三十三。迦葉佛時。有一女人發心修塔。三十二人助修。故感三十三天之報。佛為授記。號無著尊佛。四王。即四王天。在須彌山腰。須彌。此云妙高。四寶所成。在香水海中間。入水八萬四千由旬。出水高亦然。四王天在山腰四面。四萬二千由旬高。與日月齊。山東面有黃金埵。有持國天王宮殿。山南面琉璃埵。有增長天王宮殿。山西面有白銀埵。有廣目天王宮殿。山北面有水晶埵。有多聞天王宮殿。此四天王。統領八部鬼神。護持世間。故為護世四王也。再上四萬二千由旬至山頂。即三十三天。至此為地居天。夜摩天等。乃空居天也。夜摩。此云時分。以五欲知時故。兜率陀。此云知足。以五欲知足故。菩薩居內院。三災不到。外院天人居。有三災。化樂天。變化五欲而娛樂故。他化自在者。奪他五欲而娛樂故。至此為欲界六天。以五欲為界故。色無色者。色界十八梵天。梵者。淨也。以此十八天中。以色蘊為界。無五欲。以禪定為樂故。又名四禪天。無色。乃四空天。以無色蘊。<span class='corr'>但</span>有受想行識四蘊。故曰無色界。無量諸天者。三千大千世界無量諸天也。十方天人者。十方各有三千世界天人也。八部者。即護法八部也。一提婆。此云天。二龍。三夜叉。此云勇健能飛行守天城。四乾闥婆。此云香陰。以香資身。天之樂神。五阿修羅。此云無端正。男醜女美。六迦樓羅。此云金翅鳥。七緊那羅。此云疑人。似人非人。天之伎神。八摩睺羅伽。此云大腹行。蟒神也。復有四天王所統八部鬼神。即非人等也。問。天人龍鬼。皆見佛聞法。地獄一道。何其苦耶。答。法華文句云。夫諸道升沈。由戒有持毀。見佛不見佛。由乘有緩急。然持戒有粗細。故報有優劣。持乘有小大。故見佛有權實。且略判乘戒各為三品。再以緩急四句判之。其義則顯。四句者。一戒乘俱急。二戒緩乘急。三戒急乘緩。四戒乘俱緩。若戒乘俱急者。持下品戒。戒急。報在人中。持小乘。乘急。以人報身。於三藏教時。見佛聞法。持中乘。乘急。以人報身。於通教大乘。乃至帶方便諸大乘經時。見佛聞法。持上乘。乘急。以人報身。於華嚴法華等教。及諸經中圓見佛聞法。預列為同聞眾者。是也。若持中品戒。戒急。報在欲界天。持小乘。乘急。以欲界天身。於三藏時。見佛聞法。餘如上說。若持上品戒。戒急。加修禪定。報在色無色天等。持小乘。乘急。以色無色天身。於三藏中。見佛聞法。餘如上說。第一句竟。若戒緩乘急者。三品戒皆緩。報墮三途。持小乘。乘急。以三途身。於三藏中。見佛聞法。餘如上說。第二句竟。若戒急乘緩者。三戒急故。受欲界人天。及色無色天身。三乘緩故。佛雖出世。說三乘法。愛著樂報。耽荒五欲。不見佛不聞法。舍衛三億家。及諸不見聞者。三界著樂諸天等是也。第三句竟。若戒乘俱緩者。受三途報。不見佛不聞法也。第四句竟。經中不列地獄眾者。由其戒緩。苦重報隔。佛乘又緩。所以不見不聞。餘經有列者。餘乘急耳。不列無色天者。上戒急故。受天身。著定味。由乘緩故。不見佛不聞法。餘經有列者。餘乘急耳。若得此意。則識列眾來不來義。亦識自<span class='corr'>己</span>聞經聽法。有緣無緣。三世因果。朗然可識也。經文二引大眾同聞竟。大科初通序<span class='corr'>已</span>竟。</p>
</div>
<p class='juan'>佛說阿彌陀經要解便蒙鈔卷上</p></div>
</div><!-- end of div[@id='body'] -->
</body></html>