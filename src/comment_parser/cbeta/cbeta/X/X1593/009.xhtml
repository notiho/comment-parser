<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗正脉</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1043' />禪宗正脉卷第九</p>
<div class='div-other'><a id='mulu1044' />
<p class='h1'>南嶽臨濟宗</p>
<div class='div-other'><a id='mulu1045' />
<div class='div-other'><a id='mulu1046' />
<p class='h3'>黃龍慧南禪師</p><p>【頌】依泐潭澄禪師。分座接物。名振諸方。偶同雲峯悅禪師遊西山。夜話雲門法道。峯曰。澄公雖是雲門之後。法道異矣。師詰其所以異。峯曰。雲門九轉丹砂。點鐵成金。澄公藥汞銀。徒可翫。入煅則流去。師怒以枕投之。明日峯謝過。又曰。雲門氣宇如王。甘死語下乎。澄公有法授人。死語也。死語其能活人乎。即背去。師挽之曰。若如是則誰可汝意。峯曰。石霜圓。手段出諸方。子宜見之。不可後也。師默記之曰。悅師翠巖。使我見石霜。於悅何有哉。即造石霜。中途聞石霜不事事。忽叢林。遂登衡嶽。乃謁福嚴賢。賢命掌書記。俄賢卒。郡守以慈明補之。既至。目其貶剝諸方。件件數為邪解。師為之氣索。遂造其室。明曰。書記領徒遊方。借使有疑。可坐而商略。師哀懇愈切。明曰。公學雲門禪。必善其旨。如云放洞山三頓棒。是有喫棒分。無喫棒分。師曰。有喫棒分。明色莊曰。從朝至暮。鵲噪鴉鳴。皆應喫棒。明即端坐。受師炷香作禮。明復問。趙州道。臺山婆子我為汝勘破了也。且那裏是他勘破婆子處。師汗下不能加答。次日又詣。明詬罵不<span class='corr'>已</span>。師曰。罵豈慈悲法施耶。明曰。你作罵會那。師於言下大悟。作頌曰。傑出叢林是趙州。老婆勘破沒來由。而今四海清如鏡。行人莫與路為讎。呈慈明。明頷之。</p>
<p>○後開法同安。初受請日。泐潭遣僧來審。師提唱之語有曰。智海無性。因覺妄而成凡。覺妄元虗。即凡心而見佛。便爾休去。將謂同安無折合。隨汝顛倒所欲。南斗七。北斗八。僧歸。舉似澄。澄不懌。自是泐潭舊好絕矣。</p>
<p>○僧問。儂家自有同風事。如何是同風事。師良久。僧曰。恁麼則起動和尚去也。師曰。靈利人難得。僧禮拜。</p>
<p>○示眾曰。江南之地。春寒秋熱。近日<span class='corr'>已</span>來。滴水滴凍。僧問。滴水滴凍時如何。師曰。未是衲僧分上事。曰如何是衲僧分上事。師曰。滴水滴凍。</p>
<p>○上堂。說妙談玄。乃太平之姦賊。行棒行喝。為亂世之英雄。英雄姦賊。棒喝玄妙。皆為長物。黃檗門下。總用不著。且道黃檗門下。尋常用箇什麼。喝一喝。</p>
<p>○上堂。撞鐘鐘鳴。擊皷皷響。大眾殷勤問訊。同安端然合掌。這箇是世法。那箇是佛法。咄。</p>
<p>○上堂。有一人朝看華嚴。暮觀般若。晝夜精勤。無有暫暇。有一人不參禪。不論義。把箇破席日裏睡。於是二人同到黃龍。一人有為。一人無為。安下那一箇即是。良久曰。功德天。黑暗女。有智主人。二俱不受。</p>
<p>○上堂。道遠乎哉。觸事而真。聖遠乎哉。體之即神。乃拈拄杖曰。道之與聖。總在歸宗拄杖頭上。汝等諸人。何不識取。若也識得。十方剎土。不行而至。百千三昧。無作而成。若也未識。有寒暑兮促君壽。有鬼神兮妬君福。</p>
<p>○上堂。舉大珠和尚道。身口意清淨。是名佛出世。身口意不淨。是名佛滅度。也好箇消息。古人一期方便。與你諸人討箇入路。既得箇入路。又須得箇出路。登山須到頂。入海須到底。登山不到頂。不知宇宙之寬廣。入海不到底。不知滄溟之淺深。既知寬廣。又知淺深。一踏踏飜四大海。一摑摑倒須彌山。撒手到家人不識。鵲噪鴉鳴柏樹間。</p>
<p>○上堂。千般說。萬般喻。祇要教君早回去。去何處。良久云。夜來風起滿庭香。吹落桃花三五樹。</p>
<p>【頌】師室中常問僧曰。人人盡有生緣。上座生緣在何處。正當問答交鋒。却復伸手曰。我手何似佛手。又問諸方參請宗師所得。却復垂脚曰。我脚何似驢脚。三十餘年。示此三問。學者莫有契其旨。脫有酬者。師未甞可否。叢林目之為黃龍三關。</p>
</div></div>
<div class='div-other'><a id='mulu1047' />
<div class='div-other'><a id='mulu1048' />
<p class='h3'>黃龍晦堂心禪師</p><p>參雲峯悅禪師。三年無所得。辭去。悅曰。必往依黃檗南禪師。師至黃檗。四年不大發明。又辭再上雲峯。會悅謝世。就止石霜。因閱傳燈。至僧問多福。如何是多福一叢竹。福曰。一莖兩莖斜。曰不會。福曰。三莖四莖曲。師於此開悟。徹見二師用處。徑回黃檗。方展坐具。檗曰。子<span class='corr'>已</span>入吾室矣。師踴躍曰。大事本來如是。和尚何得教人看話。百計搜尋。檗曰。若不教你如此究尋。到無心處。自見自肯。即吾埋沒汝也。</p>
<p>○上堂。愚人除境不忘心。智者忘心不除境。不知心境本如如。觸目遇緣無障礙。遂舉拂子曰。看。拂子走過西天。却來新羅國裏。知我者。謂我拖泥帶水。不知我者。贏得一場怪誕。</p>
<p>○上堂。大凡窮生死根源。直須明取自家一片田地。教伊去處分明。然後臨機應用。不失其宜。祇如鋒鋩未兆<span class='corr'>已</span>前。都無是箇非箇。瞥爾爆動。便有五行金土。相生相剋。胡來漢現。四姓雜居。各任方隅。是非鋒起。致使玄黃不辨。水乳不分。疾在膏肓。難為救療。若不當陽曉示。窮子無以知歸。欲得大用現前。便乃頓忘諸見。諸見既盡。昏霧不生。大智洞然。更非他物。珍重。</p>
<p>○上堂。若也單明自<span class='corr'>己</span>。不悟目前。此人有眼無足。若悟目前。不明自<span class='corr'>己</span>。此人有足無眼。據此二人。十二時中。常有一物蘊在胷中。物既在胸。不安之相。常在目前。既在目前。觸途成滯。作麼生得平穩去。祖不言乎。執之失度。必入邪路。放之自然。體無去住。</p>
<p>【頌】師室中常舉拳問僧曰。喚作拳頭則觸。不喚作拳頭則背。喚作甚麼。</p>
<p>○上堂。夫玄道者。不可以設功得。聖智者。不可以有心知。真諦者。不可以存我會。至功者。不可以營事為。古人一期應病與藥則不可。若是丈夫漢。出則經濟天下。不出則卷而懷之。爾若一向聲和響順。我則排斥諸方。爾若示現酒肆婬坊。我則孤峯獨宿。且道甚處是黃龍為人眼。</p>
</div>
<div class='div-other'><a id='mulu1049' />
<p class='h3'>東林常總照覺禪師</p><p>久依黃龍。密授大法決旨。出住泐潭。次遷東林。皆符讖記。上堂。乾坤大地。常演圓音。日月星辰。每談實相。飜憶先黃龍道。秋雨淋漓。連宵徹曙。點點無私。不落別處。復云。滴穿汝眼睛。浸爛汝鼻孔。東林則不然。終歸大海作波濤。擊禪牀下座。</p>
</div>
<div class='div-other'><a id='mulu1050' />
<p class='h3'>寶峯克文真淨禪師</p><p>坐夏大溈。聞僧舉僧問雲門。佛法如水中月是否。門曰。清波無透路。師乃領解。往見黃龍。不契。却曰。我有好處。這老漢不識我。遂往香城見順和尚。順問甚處來。師曰。黃龍來。曰黃龍近日有何言句。師曰。黃龍近日州府委請黃檗長老。龍垂語曰。鐘樓上念讚。牀脚下種菜。有人下得語契。便往住持。勝上座云。猛虎當路坐。龍遂令去住黃檗。順不覺云。勝首座祇下得一轉語。便得黃檗住。佛法未夢見在。師於言下大悟。方知黃龍用處。遂回見黃龍。龍問甚處來。師曰。特來禮拜和尚。龍曰。恰值老僧不在。師曰。向甚麼處去。龍曰。天台普請。南嶽遊山。師曰。恁麼則學人得自在去也。龍曰。脚下鞋甚處得來。師曰。廬山七百五十文唱來。龍曰。何曾得自在。師指鞋曰。何甞不自在。龍駭之。</p>
<p>○僧問。如何是佛。師呵呵大咲。僧曰。何哂之有。師曰。笑你隨語生解。曰偶然失利。師喝曰。不得禮拜。僧便歸眾。師復笑曰。隨語生解。</p>
<p>○問。江西佛手驢脚接人。和尚如何接人。師曰。鮎魚上竹竿。曰全因今日。師曰。烏龜入水。</p>
<p>○上堂。佛法兩字。直是難得人。有底不信自<span class='corr'>己</span>佛事。唯憑少許古人影響。相似般若。所知境界。定相法門。動則背覺合塵。黏將去。脫不得。或學者來。如印印泥。遞相印授。不唯自誤。亦乃誤他。洞山門下。無佛法與人。祇有一口劒。凡是來者。一一斬斷。使伊性命不存。見聞俱泯。却向父母未生前。與伊相見。見伊纔向前。便為斬斷。然則剛刀雖利。不斬無罪之人。莫有無罪底麼。也好與三十拄杖。</p>
</div>
<div class='div-other'><a id='mulu1051' />
<p class='h3'>雲居元祐禪師</p><p>上堂。月色和雲白。松聲帶露寒。好箇真消息。憑君子細看。黃龍先師。和身放倒。還有人扶得起麼。祖禰不了。殃及子孫。擊禪牀下座。</p>
<p>○上堂。一切聲是佛聲。以拂子擊禪牀曰。梵音深遠。令人樂聞。又曰。一切色是佛色。乃拈起拂子曰。今佛放光明。助發實相義。<span class='corr'>已</span>到之者。頂戴奉行。未到之者。應如是知。應如是信。擊禪牀下座。今諸方三塔。師始創也。</p>
</div>
<div class='div-other'><a id='mulu1052' />
<p class='h3'>黃檗惟勝禪師</p><p>居講聚時。偶以扇勒窻櫺有聲。忽憶教中道。十方俱擊皷。十處一時聞。因大悟。白本講。講令參問。師徑往黃龍。後因瑞州太守委龍遴選黃檗主人。龍集眾垂語曰。鐘樓上念讚。牀脚下種菜。若人道得。乃往住持。師出答曰。猛虎當路坐。龍大悅。遂令師往。由是諸方宗仰之。</p>
<p>○上堂。臨濟喝。德山棒。留與禪人作模範。歸宗磨。雪峯毬。此箇門庭接上流。若是黃檗即不然。也無喝。也無棒。亦不推磨。亦不輥毬。前面是案山。背後是主山。塞却你眼睛。拶破你面門。於此見得。得不退轉地。盡未來際。不向他求。若見不得。醍醐上味。飜成毒藥。</p>
</div>
<div class='div-other'><a id='mulu1053' />
<p class='h3'>祐聖[宋-木+居]禪師</p><p>上堂。此事如醫家驗病方。且雜毒滿腹。未易攻治。必瞑眩之藥。而後可瘳。就令徇意投之。適足狂惑。增其沉痼。求其已病。不亦左乎。法堂前草深。於心無愧。</p>
</div>
<div class='div-other'><a id='mulu1054' />
<p class='h3'>開元琦禪師</p><p>謁翠巖真禪師。問佛法大意。真唾地曰。這一滴落在什麼處。師捫膺曰。學人今日脾疼。巖解顏。辭參積翠。歲餘。盡得其道。乘閑侍翠。商確古今。適大雪。翠指曰。斯可以一致苕帚否。師曰不能。然則天霽日出。雲物解駁。豈復有哉。知有底人。於一切言句。如破竹。雖百節。當迎刃而解。詎容聲於擬議乎。一日翠遣僧逆問老和尚三關語如何。師厲聲曰。你理會久遠時事作麼。翠聞益奇之。於是名著叢席。翠歿。四祖演禪師命分座。室中垂語曰。一人有口道不得。姓字為誰。後傳至東林。總禪師歎曰。琦首座如鐵山萬仞。卒難逗他語脉。</p>
</div>
<div class='div-other'><a id='mulu1055' />
<p class='h3'>仰山偉禪師</p><p>挈囊遊方。至南禪師法席。六遷星序。一日扣請。尋被喝出。足擬跨門。頓省玄旨。出世仰山。道風大著。</p>
<p>○上堂。大眾會麼。古今事掩不得。日用事藏不得。既藏掩不得。則日用現前。且問諸人。現前事作麼生。參。</p>
<p>○上堂。道不在聲色。而不離聲色。凡一語一默。一動一靜。隱顯縱橫。無非佛事。日用現前。古今凝然。理何差互。</p>
</div>
<div class='div-other'><a id='mulu1056' />
<p class='h3'>福嚴慈感禪師</p><p>上堂。古佛心。祇如今。若不會。苦沉吟秋雨微微。秋風颯颯。乍此乍彼。若為酬答。沙岸蘆華。青黃交雜。禪者何依。良久曰。劄。</p>
</div>
<div class='div-other'><a id='mulu1057' />
<p class='h3'>雲蓋智禪師</p><p>聞法昌遇禪師。韜藏西山。即之。昌問曰。汝何所來。師曰。大寧。又問三門夜來倒。汝知麼。師愕然曰不知。昌曰。吳中石佛。大有人不曾得見。師惘然。即展拜。昌使謁翠巖真禪師。雖久之無省。且不捨寸陰。及謁黃龍於積翠。始盡所疑。後首眾石霜。遂開法道吾。徙雲蓋。</p>
<p>○上堂。昨日高山看釣魚。步行騎馬失却驢。有人拾得駱駝去。重賞千金一也無。若向這裏薦得。不著還草鞋錢。</p>
<p>○示眾。不離當處常湛然。覓即知君不可見。雖然先聖恁麼道。且作箇模子搭却。若也出不得。祇抱得古人底。若也出得。方有少分相應。雲蓋則不然。騎駿馬。繞須彌。過山尋蟻跡。能有幾人知。</p>
</div>
<div class='div-other'><a id='mulu1058' />
<p class='h3'>報本元禪師</p><p>上堂。僧問諸佛所說法。種種皆方便。是否。師曰是。曰為甚麼諸法寂滅相。不可以言宣。師曰。且莫錯會。僧以坐具一畫。師喝曰。諸法寂滅相。不可以言宣。今之學者。方見道不可以言宣。便擬絕慮忘緣。杜塞視聽。如斯見解。未有自在分。諸人還會寂滅相麼。出門不見一纖毫。滿目白雲與青嶂。</p>
</div>
<div class='div-other'><a id='mulu1059' />
<p class='h3'>隆慶慶閑禪師</p><p>謁黃龍於黃檗。龍問甚處來。師曰百丈。曰幾時離彼。師曰。正月十三。龍曰。脚跟好痛與三十棒。師曰。非但三十棒。龍喝曰。許多時行脚。無點氣息。師曰。百千諸佛。亦乃如是。曰汝與麼來。何曾有纖毫到諸佛境界。師曰。諸佛未必到慶閑境界。龍問。如何是汝生緣處。師曰。早晨喫白粥。如今又覺飢。問我手何似佛手。師曰。月下弄琵琶。問我脚何似驢脚。師曰。鷺鷥立雪非同色。龍嗟咨而視曰。汝剃除鬚髮。當為何事。師曰祇要無事。曰與麼則數聲清磬是非外。一箇閑人天地間也。師曰。是何言歟。曰靈利衲子。師曰。也不消得。龍曰。此間有辯上座者。汝著精彩。師曰。他有甚長處。曰他拊汝背一下。又如何。師曰。作甚麼。曰他展兩手。師曰。甚處學這虗頭來。龍大笑。師却展兩手。龍喝之。</p>
</div>
<div class='div-other'><a id='mulu1060' />
<p class='h3'>三祖宗禪師</p><p>上堂。明晃晃。活鱍鱍十方世界一毫末。拋向面前知不知。莫向意根上拈掇。拍一拍。</p>
</div>
<div class='div-other'><a id='mulu1061' />
<p class='h3'>泐潭英禪師</p><p>因謁華嚴十明論。乃證宗要。即詣黃檗南禪師席。檗與語達旦。曰荷擔大法。盡在爾躬厚自愛。所至議論奪席。晚遊西山。與勝首座棲雙嶺。後開法石門。久之遷泐潭。</p>
<p>○上堂。顧視大眾曰。石門巇嶮鐵關牢。舉目重重萬仞高。無角鐵牛衝得破。毗盧海內作波濤。且道不涉波濤一句作麼生道。良久曰。一句不遑無著問。迄今猶作野盤僧。師因知事紛爭。止之不可。乃謂眾曰。領眾不肅。正坐無德。吾有愧黃龍。敘行脚始末曰。吾滅後火化。以骨石藏普同塔。明生死不離清眾也。言卒而逝。</p>
</div>
<div class='div-other'><a id='mulu1062' />
<p class='h3'>保寧圓璣禪師</p><p>上堂。廣尋文義。鏡裏求形。息念觀空。水中捉月。單傳心印。特地多端。德山臨濟。枉用工夫。石鞏子湖。飜成特地。若是保寧。總不恁麼。但是隨緣飲啄。一切尋常。深遯白雲。甘為無學之者。敢問諸人。保寧畢竟將何報答四恩三有。良久曰。愁人莫向愁人說。說與愁人愁殺人。</p>
</div>
<div class='div-other'><a id='mulu1063' />
<p class='h3'>雲峯道圓禪師</p><p>依積翠日。宴坐下板。時二僧論野狐話。一云不昧因果。也未脫得野狐身。一云不落因果。又何曾墮野狐來。師聞之悚然。因詣積翠庵渡㵎猛省。述偈曰。不落不昧。僧俗本無忌諱丈夫氣宇如王。爭受囊藏被蓋。一條楖栗任縱橫。野狐跳入金貓隊。翠見為助喜。</p>
</div>
<div class='div-other'><a id='mulu1064' />
<p class='h3'>四祖洪演禪師</p><p>僧問。如何是心相。師曰。山河大地。曰如何是心體。師曰。汝喚甚麼作山河大地。</p>
</div>
<div class='div-other'><a id='mulu1065' />
<p class='h3'>清隱潛庵源禪師</p><p>上堂。先師初事棲賢湜。泐潭澄。歷二十年。宗門奇奧。經論玄要。莫不貫穿。及因雲峯指見慈明。則一字無用。遂設三關語以驗學者。而學者如葉公畫龍。龍現即怖。</p>
</div>
<div class='div-other'><a id='mulu1066' />
<p class='h3'>廉泉曇秀禪師</p><p>僧問。如何是學人轉身處。師曰。掃地澆花。曰如何是學人親切處。師曰。高枕枕頭。曰總不恁麼時如何。師曰。鶯啼嶺上。花發巖前。</p>
</div>
<div class='div-other'><a id='mulu1067' />
<p class='h3'>靈鷲慧覺禪師</p><p>上堂。大眾。百千三昧。無量妙義。盡在諸人脚跟下。各請自家回互取。會麼。回互不回互。認取歸家路。智慧為橋梁。柔和作依怙。居安則慮危。在樂須知苦。君不見龐居士。黃金拋却如糞土。父子團圝頭。共說無生語。無生語。仍記取。九夏雪華飛。三冬汗如雨。</p>
</div>
<div class='div-other'><a id='mulu1068' />
<p class='h3'>積翠永庵主</p><p>示眾。山僧住庵來。無禪可說。無法可傳。亦無差珍異寶。祇收得續火柴頭一箇。留與後人。令他煙燄不絕。火光長明。遂擲下拂子。時有僧就地拈起吹一吹。師便喝曰。誰知續火柴頭。從這漢邊煙消火滅去。乃拂袖歸庵。僧吐舌而去。</p>
</div>
<div class='div-other'><a id='mulu1069' />
<p class='h3'>歸宗芝庵主</p><p>依黃龍。遂領深旨。有偈曰。未到應須到。到了令人笑。眉毛本無用。無渠底波俏。未幾。龍引退。芝陸沉于眾。一日普請罷。書偈曰。茶芽蔍蔌初離焙。筍角狼忙又吐泥。山舍一年春事辦。得閑誰管板頭低。由是衲子親之。師不懌。結庵絕頂作偈曰。千峰頂上一間屋。老僧半間雲半間。昨夜雲隨風雨去。到頭不似老僧閑。</p>
</div></div>
<div class='div-other'><a id='mulu1070' />
<div class='div-other'><a id='mulu1071' />
<p class='h3'>黃龍死心悟新禪師</p><p>謁晦堂。堂豎拳問曰。喚作拳頭則觸。不喚作拳頭則背。汝喚作甚麼。師罔措。經二年。方領解。然尚談辯。無所抵捂。堂患之。偶與語。至其銳。堂遽曰。住住。說食豈能飽人。師窘。乃曰。某到此。弓折箭盡。望和尚慈悲。指箇安樂處。堂曰。一塵飛而翳天。一芥墮而覆地。安樂處。政忌上座許多骨董。直須死却無量劫來全心乃可耳。師趨出。一日聞知事捶行者。而迅雷忽震。即大悟。趨見晦堂。忘納其屨。即自譽曰。天下人總是參得底禪。某是悟得底。堂笑曰。選佛得甲科。何可當也。因號死心叟。</p>
<p>○僧問。如何是黃龍接人句。師曰。開口要罵人。曰罵底是接人句。驗人一句。又作麼生。師曰。但識取罵人。</p>
<p>○上堂。清珠下於濁水。濁水不得不清。念佛投於亂心。亂心不得不佛。佛既不亂。濁水自清。濁水既清。功歸何所。良久曰。幾度黑風飜大海。未曾聞著釣舟傾。</p>
<p>○室中問僧。月晦之陰。以五色彩著於暝中。令百千萬人夜視其色。寧有辯其青黃赤白者麼。僧無語。師代曰。箇箇是盲人。</p>
<p>○師因王正言問。嘗聞三緣和合而生。又聞即死即生。何故有奪胎而生者。某甚疑之。師曰。如正言作漕使。隨所住處。即居其位。還疑否。王曰不疑。師曰。復何疑也。王於言下領解。</p>
</div>
<div class='div-other'><a id='mulu1072' />
<p class='h3'>黃龍靈源清禪師</p><p>印心於晦堂。每謂人曰。今之學者。未脫生死。病在甚麼處。病在偷心未死耳。然非其罪。為師者之罪也。如漢高帝紿韓信而殺之。信雖死。其心果死乎。古之學者。言下脫生死。效在甚麼處。在偷心<span class='corr'>已</span>死。然非學者自能爾。實為師者鉗鎚妙密也。如梁武帝御大殿。見侯景。不動聲氣。而景之心<span class='corr'>已</span>枯竭無餘矣。諸方所說。非不美麗。要之。如趙昌畫花。花雖逼真。而非真花也。</p>
<p>○上堂。江月照。松風吹。永夜清宵更是誰。霧露雲霞遮不得。箇中猶道不如歸。復何歸。荷葉團團團似鏡。菱角尖尖尖似錐。</p>
<p>○上堂。至道無難。唯嫌揀擇。但莫憎愛。洞然明白。祖師恁麼說話。瞎却天下人眼。識是非。別緇素底衲僧。到這裏。如何辯明。未能行到水窮處。難解坐看雲起時。</p>
</div>
<div class='div-other'><a id='mulu1073' />
<p class='h3'>泐潭草堂清禪師</p><p>初謁大溈喆禪師。無所得。後謁黃龍。龍示以風幡話。久而不契。一日龍問。風幡話。子作麼生會。師曰。迥無入處。乞師方便。龍曰。子見貓兒捕鼠乎。目睛不瞬。四足踞地。諸根順向。首尾一直。擬無不中子誠能如是心無異緣。六根自靜。默然而究。萬無失一也。師從是屏去閑緣。歲餘。豁然契悟。以偈告龍曰。隨隨隨。昔昔昔。隨隨隨後無人識。夜來明月上孤峯。元來祇是這箇賊。龍頷之。復告之曰。得道非難。弘道為難。弘道猶在<span class='corr'>己</span>。說法為人難。既明之後。在力行之。大凡宗師說法。一句中具三玄。一玄中具三要。子入處真實。得坐披衣。向後自看。自然七通八達去。師復依止七年乃辭。徧訪叢林。</p>
<p>○僧問。牛頭未見四祖時如何。師曰。京三卞四。曰見後如何。師曰。灰頭土面。曰畢竟如何。師曰。一場懡㦬。</p>
<p>○上堂。色心不異。彼我無差。豎起拂子曰。若喚作拂子。入地獄如箭。不喚作拂子。有眼如盲。直饒透脫兩頭。也是黑牛臥死水。</p>
</div>
<div class='div-other'><a id='mulu1074' />
<p class='h3'>青原信禪師</p><p>上堂。老僧三十年前。未參禪時。見山是山。見水是水。及至後來親見知識有箇入處。見山不是山。見水不是水。而今得箇休歇處。依前見山祇是山。見水祇是水。大眾。這三般見解。是同是別。有人緇素得出。許汝親見老僧。</p>
</div>
<div class='div-other'><a id='mulu1075' />
<p class='h3'>夾山純禪師</p><p>甞以木。刻作一獸。師子頭。牛足馬身。每陞堂時。持出示眾曰。喚作師子。又是馬身。喚作馬身。又是牛足。且道畢竟喚作甚麼。令僧下語。莫有契者。師示頌曰。軒昂師子首。牛足馬身材。三道如能入。玄關疊疊開。</p>
</div>
<div class='div-other'><a id='mulu1076' />
<p class='h3'>雙嶺化禪師</p><p>上堂。翠竹黃華非外境。白雲明月露全真。頭頭盡是吾家物。信手拈來不是塵。遂舉拂子曰。會麼。認著依前還不是。擊禪牀下座。</p>
</div>
<div class='div-other'><a id='mulu1077' />
<p class='h3'>龜山曉津禪師</p><p>上堂。田地穩密。過犯彌天。灼然擡脚不起。神通遊戲。無瘡自傷。特地下脚不得。且道過在甚麼處。具參學眼底。出來共相理論。要見本分家山。不支岐路。莫祇管自家點頭。蹉過歲月。他時異日。頂上一錐。莫言不道。</p>
</div>
<div class='div-other'><a id='mulu1078' />
<p class='h3'>保福權禪師<span class='note-inline'>(漳州人也)</span></p><p>性質直而勇於道。乃於晦堂舉拳處。徹證根源。機辯捷出。黃山谷。初有所入。問晦堂。此中誰可與語。堂曰。漳州權。師方督役開田。山谷同晦堂往致問曰。直歲還知露柱生兒麼。師曰。是男是女。黃擬議。師揮之。堂謂曰。不得無禮。師曰。這木頭。不打更待何時。黃大笑。</p>
<p>○上堂。舉寒山偈曰。吾心似秋月。碧潭清皎潔。無物堪比倫。教我如何說。老僧即不然。吾心似燈籠。點火內外紅有物堪比倫。來朝日出東。傳者以為笑。死心和尚見之。歎曰。權兄提唱若此。誠不負先師所付囑也。</p>
</div>
<div class='div-other'><a id='mulu1079' />
<p class='h3'>護國新禪師</p><p>上堂。三界無法。何處求心。欲知護國當陽句。且看門前竹一林。</p>
</div>
<div class='div-other'><a id='mulu1080' />
<p class='h3'>黃龍明禪師</p><p>一日上堂。眾纔集。師乃曰。不可更開眼說夢去也。便下座。</p>
</div>
<div class='div-other'><a id='mulu1081' />
<p class='h3'>道吾圓禪師</p><p>上堂。不是心。不是佛。不是物。古人恁麼道。譬如管中窺豹。但見一斑。設或入林不動草。入水不動波。亦如騎馬向冰凌上行。若是射鵰手。何不向蛇頭上揩痒。具正眼者。試辨看。良久曰。鴛鴦繡出自金針。</p>
</div>
<div class='div-other'><a id='mulu1082' />
<p class='h3'>太史黃庭堅居士</p><p>以般若夙習。雖膴仕。澹如也。出入宗門。未有所向。好作艶詞。甞謁圓通秀禪師。秀呵曰。大丈夫翰墨之妙。甘施於此乎。秀方戒李伯時畫馬事。公誚之曰。無乃復置我於馬腹中耶。秀曰。汝以艶語。動天下人婬心。不止馬腹中。正恐生泥犂耳。公悚然悔謝。由是絕筆。惟孳孳於道。著發願文。痛戒酒色。但朝粥午飯而<span class='corr'>已</span>。</p>
<p>【頌】往依晦堂。乞指徑捷處。堂曰。祇如仲尼道。二三子。以我為隱乎。吾無隱乎爾者。太史居常如何理論。公擬對。堂曰。不是不是。公迷悶不<span class='corr'>已</span>。一日侍堂山行次。時巖桂盛放。堂曰。聞木犀華香麼。公曰聞。堂曰。吾無隱乎爾。公釋然。即拜之曰。和尚得恁麼。老婆心切。堂笑曰。祇要公到家耳。</p>
<p>○謁死心新禪師。隨眾入室。心見張目。問曰。新長老。死學士。死燒作兩堆灰。向甚麼處相見。公無語。心約出曰。晦堂處參得底。使未著在後。左官黔南。道力愈勝。於無思念中。頓明死心所問。報以書曰。往年甞蒙苦苦提撕。長如醉夢。依稀在光影中。蓋疑情不盡。命根不斷。故望崖而退耳。謫官在黔南道中。晝臥覺來。忽爾尋思。被天下老和尚謾了多少。唯有死心道人不肯。乃是第一相為也。不勝萬幸。</p>
</div>
<div class='div-other'><a id='mulu1083' />
<p class='h3'>觀文王韶居士</p><p>出<span class='corr'>刺</span>洪州。乃延晦堂問道。默有所契。因述投機頌曰。晝曾忘食夜忘眠。捧得驪珠欲上天。却向自身都放下。四稜塌地恰團圓。呈堂。堂深肻之。</p>
</div>
<div class='div-other'><a id='mulu1084' />
<p class='h3'>秘書吳恂居士</p><p>居晦堂。入室次。堂謂曰。平生學解記憶多聞即不問你。父母未生<span class='corr'>已</span>前道將一句來。公擬議。堂以拂子擊之。即領深旨。</p>
</div>
<div class='div-other'><a id='mulu1085' />
<p class='h3'>泐潭乾禪師</p><p>上堂。靈光洞耀。迥脫根塵。體露真常。不拘文字。心性無染。本自圓成。但離妄緣。即如如佛。古人恁麼道。殊不知是箇坑穽。貼肉汗衫脫不去。過不得。直須是師子兒。壁立千仞。方能勦絕去。然雖如是。也是布袋裏老鴉。拍禪牀下座。</p>
</div>
<div class='div-other'><a id='mulu1086' />
<p class='h3'>開先瑛禪師</p><p>上堂。登山須到頂。入海須到底。學道須到佛祖道不得處。若不如是。盡是依草附木底精靈。喫野狐涕唾底鬼子。華嚴恁麼道。譬如良藥。然則苦口。且要治疾。阿㖿㖿。</p>
</div>
<div class='div-other'><a id='mulu1087' />
<p class='h3'>象田梵卿禪師</p><p>嘉興人。僧問。大悲菩薩。用許多手眼作甚麼。師曰。富嫌千口少。曰畢竟如何是正眼。師曰。從來共住不知名。</p>
<p>○上堂。春<span class='corr'>已</span>暮。落華紛紛下紅雨。南北行人歸不歸。千林萬林鳴杜宇。我無家兮何處歸。十方剎土奚相依。老夫有箇真消息。昨夜三更月在池。</p>
</div>
<div class='div-other'><a id='mulu1088' />
<p class='h3'>襃親瑞禪師</p><p>初參黃龍南禪師。龍問。汝為人事來。為佛法來。師曰。為佛法來。龍曰。若為佛法來。即今便分付。遂打一拂子。師曰。和尚也不得惱亂人。龍即器之。後依照覺。深悟玄奧。</p>
<p>○上堂。有佛世界。以一塵一毛而作佛事。令見一法者。而具足一切法。故權為架閣。有佛化內。以忘言寂默為大佛事。使其學者。離一切相。即名諸佛故。好與三下火抄。有佛土中。以黃花翠竹而為佛事。令覩相者。見色即空故。且付與彌勒。有佛寶剎。以法空為座。而示佛事。俾其行人。不著佛求故。勘破了勾下。有佛道場。以四事供養而成佛事。使知足者。斷異念故。可與下載。有佛妙域。以一切語言三昧作其佛事。令隨機入者。不捨動靜故。為渠裝載大眾。且道。於中還有優劣也無。良久曰。到者須知是作家。參。</p>
</div>
<div class='div-other'><a id='mulu1089' />
<p class='h3'>慧力昌禪師</p><p>上堂。佛法根源。非正信妙智不能悟入。祖師關鍵。非大悲重願何以開通。具信智則權實雙行。如金在鑛。全悲願。則善惡可辨。似月離雲。大眾。祇如父母未生時。許多譬喻。向甚麼處吐露。良久曰。十語九中。不如一默。</p>
</div>
<div class='div-other'><a id='mulu1090' />
<p class='h3'>慧圓上座</p><p>遊廬山。至東林。每以<span class='corr'>己</span>事請問。朋輩見其貌陋。舉止乖疎。皆戲侮之。一日行殿庭中。忽足顛而仆。了然開悟。作偈俾行者書于壁曰。這一交。這一交。萬兩黃金也合消。頭上笠。腰下包。清風明月杖頭挑即日離東林。眾傳至照覺。覺大喜曰。衲子參究若此。善不可加。令人迹其所往。竟無知者<span class='note-inline'>(大慧武庫。謂證悟顒語。非也)</span>。</p>
</div>
<div class='div-other'><a id='mulu1091' />
<p class='h3'>內翰蘇軾居士</p><p>因宿東林。與照覺論無情話有省。黎明獻偈曰。谿聲便是廣長舌。山色豈非清淨身。夜來八萬四千偈。他日如何舉似人。</p>
</div>
<div class='div-other'><a id='mulu1092' />
<p class='h3'>兜率從悅禪師</p><p>初首眾於道吾。領數衲謁雲蓋智和尚。智與語未數句。盡知所蘊。乃笑曰。觀首座氣質不凡。奈何出言吐氣如醉人耶師面熱汗下。曰願和尚不恡慈悲。智復與語。錐劄之。師茫然。遂求入室。智曰。曾見法昌遇和尚否。師曰。曾看他語錄。自了可也。不願見之。智曰。曾見洞山文和尚否。師曰。關西子沒頭腦。拖一條布裙作尿臭氣。有甚長處。智曰。你<span class='corr'>但</span>向尿臭氣處參取。師依教即謁洞山。深領奧旨。復謁智。智曰。見關西子後。大事如何。師曰。若不得和尚指示。洎乎蹉却一生。遂禮謝。師復謁真淨。後出世鹿苑。有清素者。久參慈明。寓居一室。未始與人交。師因食蜜漬茘枝。偶素過門。師呼曰。此老人鄉果也。可同食之。素曰。自先師亡後。不得此食久矣。師曰。先師為誰。素曰。慈明也。某忝侍十三年耳。師乃疑駭曰。十三年堪任執侍之役。非得其道而何。遂饋以餘果。稍稍親之。素問。師所見者何人。曰洞山文。素曰。洞見何人。師曰。黃龍南。素曰。南匾頭見先師不久。法道大振如此。師益疑駭。遂袖香詣素作禮。素起避之。曰吾以福薄。先師授記。不許為人。師益恭。素乃曰。憐子之誠。違先師之記。子平生所得。試語我。師具通所見。素曰。可以入佛。而不能入魔。師曰。何謂也。素曰。豈不見古人道。末後一句。始到牢關。如是累月。素乃印可。仍戒之曰。文示子者。皆正知正見。然子離文太早。不能盡其妙。吾今為子點破。使子受用。得大自在。他日切勿嗣吾也。師後嗣真淨。</p>
<p>○僧問。提兵統將。須憑帝主虎符。領眾匡徒。密佩祖師心印。如何是祖師心印。師曰。滿口道不得。曰祇這箇。別更有。師曰。莫將支遁鶴。喚作右軍鵞。</p>
<p>○問。如何是兜率境。師曰。一水挼藍色。千峯削玉青。曰。如何是境中人。師曰。七凹八凸無人見。百首千頭祇自知。</p>
<p>○上堂。夜夜抱佛眠。朝朝還共起。起坐鎮相隨。語默同居止。欲識佛去處。祇這語聲是。諸禪德。大小傅大士。祇會抱橋柱澡洗。把纜放船。印板打將來。模子裏脫將去。豈知道。本色衲僧。塞除佛祖窟。打破玄妙關。跳出斷常坑。不依清淨界。都無一物。獨奮雙拳。海上橫行。建家立國。有一般漢。也要向百尺竿頭。凝然獨坐。洎乎飜身之際。捨命不得。豈不見雲門大師道。知是般事。拈向一邊。直得擺動精神。著些筋骨。向混沌未判<span class='corr'>已</span>前薦得。猶是鈍漢。那堪更於他人舌頭上。咂啖滋味。終無了日。諸禪客要會麼。剔起眉毛有甚難。分明不見一毫端。風吹碧落浮雲盡。月上青山玉一團。喝一喝。下座。</p>
<p>【頌】室中設三語以驗學者。一曰。撥草瞻風。祇圖見性。即今上人性。在甚麼處。二曰。識得自性。方脫生死。眼光落地時。作麼生脫。三曰。脫得生死。便知去處。四大分離。向甚麼處去<span class='note-inline'>(洞山文郎寶峰真淨)</span>。</p>
</div>
<div class='div-other'><a id='mulu1093' />
<p class='h3'>法雲佛照杲禪師</p><p>謁圓通璣禪師。入室次。璣舉僧問投子。大死底人。却活時如何。子曰。不許夜行。投明須到。意作麼生。師曰。恩大難酬。璣大喜。遂命首眾。至晚為眾秉拂。機遲而訥。眾笑之。師有赧色。次日於僧堂點茶。因觸茶瓢墜地。見瓢跳。乃得應機三昧。後依真淨。因讀祖偈曰。心同虗空界。示等虗空法。證得虗空時。無是無非法。豁然大悟。每謂人曰。我於紹聖三年。十一月二十一日。悟得方寸禪。</p>
<p>○上堂。西來祖意。教外別傳。非大根器。不能證入。其證入者。不被文字語言所轉。聲色是非所迷。亦無雲門臨濟之殊。趙州德山之異。所以唱道。須明有語中無語。無語中有語。若向這裏薦得。可謂終日著衣。未甞挂一縷絲。終日喫飯。未甞齩一粒米。直是訶佛罵祖。有甚麼過。雖然如是。欲得不招無間業。莫謗如來正法輪。喝一喝下座。</p>
<p>○上堂。拈拄杖曰。歸宗會斬蛇。禾山解打皷。萬象與森羅。皆從這裏去。擲下拄杖曰。歸堂喫茶。</p>
<p>【頌】師以力參深到。語不入時。每示眾。常舉老僧熈寧八年。文帳在鳳翔府。供申當年崩了華山四十里。壓倒八十村人家。汝輩後生。茄子瓠子。幾時知得。或問曰。寶華王座上。因甚麼一向世諦。師曰。癡人。佛性豈有二種耶。</p>
</div>
<div class='div-other'><a id='mulu1094' />
<p class='h3'>泐潭湛堂準禪師</p><p>初謁真淨。淨問。近離甚處。師曰大仰。淨曰。夏在甚處。師曰大溈。淨曰。甚處人。師曰。興元府。淨展手曰。我手何似佛手。師罔措。淨曰。適來祇對。一一靈明。一一天真。及乎道箇我手何似佛手。便成窒礙。且道病在甚處。師曰。某甲不會。淨曰。一切現成。更教誰會。師當下釋然。服勤十載。所往必隨。紹聖三年。真淨移石門。眾益盛。凡衲僧扣問。<span class='corr'>但</span>瞑目危坐。無所示。見來學。則往治蔬圃。率以為常。師謂同行恭上座曰。老漢無意於法道乎。一日舉杖決渠水濺衣。忽大悟。淨詬曰。此乃敢爾䖃苴耶。自此迹愈晦而名益。著。</p>
<p>○師自浙。回泐潭。謁深禪師。尋命分座。聞有悟侍者。見所擲㸑餘有省。詣方丈通所悟。深喝出。因喪志。自縊於延壽堂廁後。出沒無時。眾憚之。師聞。半夜特往登溷。方脫衣。悟即提淨水至。師曰。待我脫衣。脫罷。悟復到。未幾。悟供籌子。師滌淨<span class='corr'>已</span>。召接淨桶去。悟纔接。師執其手問曰。汝是悟侍者那。悟曰諾。師曰。是當時在知客寮。見掉火柴頭有箇悟處底麼。參禪學道。祇要知箇本命元辰下落處。汝剗地作此去就。汝在藏殿。移首座鞋。豈不是汝當時悟得底。又在知客寮。移他枕子。豈不是汝當時悟得底。汝每夜在此提水度籌。豈不是汝當時悟得底。因甚麼不知下落。却在這裏惱亂大眾。師猛推之。索然如倒壘甓。由是無復見者。</p>
</div>
<div class='div-other'><a id='mulu1095' />
<p class='h3'>淨覺本禪師</p><p>僧問。同聲相應時如何。師曰。鵓鳩樹上啼。曰同氣相求時如何。師曰。猛虎巖前嘯。</p>
</div>
<div class='div-other'><a id='mulu1096' />
<p class='h3'>報慈英禪師</p><p>上堂。與麼上來。猛虎出林。與麼下來。驚蛇入草。不上不下。日輪杲杲。喝一喝曰。瀟湘江水碧溶溶。出門便是長安道。</p>
</div>
<div class='div-other'><a id='mulu1097' />
<p class='h3'>寶華鑑禪師</p><p>上堂。參禪別無奇特。祇要當人命根斷。疑情脫。千眼頓開。如大洋海底。輥一輪赫日。上昇天門。照破四天之下。萬別千差。一時明了。便能握金剛王寶劍。七縱八橫。受用自在。豈不快哉。其或見諦不真。影像彷彿。尋言逐句。受人指呼。驢年得快活去。不如屏息塵緣。豎起脊梁骨。著些精彩。究教七穿八穴。百了千當。向水邊林下。長養聖胎。亦不枉受人天供養。然雖如是。臥雲門下。有箇鐵門限。更須猛著氣力。跳過始得。擬議之間。墮坑落壍。以拂子掣禪牀。下座。</p>
</div>
<div class='div-other'><a id='mulu1098' />
<p class='h3'>九峯廣禪師</p><p>謁雲蓋智和尚。乃問。興化打克賓。意旨如何。智下禪牀展兩手吐舌示之。師打一坐具。智曰。此是風力所轉。又問石霜琳禪師。琳曰。你意作麼生。師亦打一坐具。琳曰。好一坐具。祇是不知落處。又問真淨。淨曰。你意作麼生。師復打一坐具。淨曰。他打你也打。師於言下大悟。後住九峯。衲子宗仰。</p>
</div>
<div class='div-other'><a id='mulu1099' />
<p class='h3'>黃檗全禪師</p><p>上堂。以拂子擊禪牀曰。一槌打透無盡藏。一切珍寶吾家有。拈來普濟貧乏人。免使波吒路邊走。遂喝曰。誰是貧乏者。</p>
</div>
<div class='div-other'><a id='mulu1100' />
<p class='h3'>清涼慧洪覺範禪師</p><p>從宣秘講成實唯識論。逾四年。棄謁真淨於歸宗。淨遷石門。師隨至。淨患其深聞之弊。每舉玄沙未徹之語。發其疑。凡有所對。淨曰。你又說道理耶。一日頓脫所疑。述偈曰。靈雲一見不再見。紅白枝枝不著花。尀耐釣魚船上客。却來平地摝魚鰕。淨見為助喜。</p>
<p>○後住清涼。示眾。舉首楞嚴。如來語阿難曰。汝應齅此爐中栴檀。此香若復然於一銖。室羅筏城。四十里內。同時聞氣。於意云何。此香為復生旃檀木。生於汝鼻。為生於空。阿難。若復此香。生於汝鼻。稱鼻所生。當從鼻出。鼻非旃檀。云何鼻中有旃檀氣。稱汝聞香。當於鼻入。鼻中出香。說聞非義。若生於空。空性常恒。香應常在。何藉罏中爇此枯木。若生於木。則此香質。因爇成煙。若鼻得聞。合蒙煙氣。其煙騰空。未及遙遠。四十里內。云何<span class='corr'>已</span>聞。是故當知。香鼻與聞。俱無處所。即齅與香。二處虗妄。本非因緣。非自然性。師曰。入此鼻觀。親證無生。又大智度論問曰。聞者云何聞。用耳根聞耶。用耳識聞耶。用意識聞耶。若耳根聞。耳根無覺識知。故不能聞。若耳識聞。耳識一念故。不能分別。不應聞。若意識聞。意識亦不能聞。何以故。先五識。識五塵。然後意識識。意識不能識現在五塵。唯識。過去未來五塵。若意識能識現在五塵者。盲聾人亦應識聲也。何以故。意識不破故。師曰。究此聞塵。則合本妙。既證無生。又合本妙。畢竟是何境界。良久曰。白猨<span class='corr'>已</span>叫千巖晚。碧縷初橫萬字鑪。</p>
<p>○崇寧二年。會無盡居士張公於峽之善谿。張甞自謂得龍安悅禪師末後句。叢林畏與語。因夜話及之。曰可惜雲庵不知此事。師問僧以。張曰。商英頃自金陵酒官。移知豫章。過歸宗。見之。欲為點破。方敘悅末後句。未卒。此老大怒罵曰。此吐血禿丁。脫空妄語。不得信。既見其盛怒。更不欲敘之。師笑曰。相公但識龍安口傳末後句。而真藥現前。不能辯也。張大驚起。執師手曰。老師真有此意耶。曰疑則別參。乃取家藏雲庵頂相。展拜贊之。書以授師。其詞曰。雲庵綱宗。能用能照。天皷希聲。不落凡調。冷面嚴眸。神光獨耀。孰傳其真。覿面為肖。前悅後洪。如融如肇。大慧處眾日。甞親依之。每歎其妙悟辯慧。</p>
</div>
<div class='div-other'><a id='mulu1101' />
<p class='h3'>超化靜禪師</p><p>上堂。聲前認得。<span class='corr'>已</span>涉廉纖。句下承當。猶為鈍漢。電光石火。尚在遲疑。點著不來。橫屍萬里。良久云。有甚用處。咄。</p>
</div>
<div class='div-other'><a id='mulu1102' />
<p class='h3'>石頭懷志庵主</p><p>肆講十二年。宿學敬慕。甞欲會通諸宗。正一代時教。有禪者問曰。杜順乃賢首宗祖師也。談法身。則曰。懷州牛喫禾。益州馬腹脹。此偈合歸天台何義耶。師無對。即出遊方。晚至洞山。謁真淨。問古人一喝不作一喝用。意旨如何。淨叱之。師趨出。淨笑呼曰。浙子。齋後遊山好。師忽領悟。久之辭去。淨曰。子所造雖逸格。惜緣不勝耳。因識其意。自是諸方力命出世。師却之。庵居二十年。不與世接。士夫踵門。略不顧。有偈曰。萬機休罷付癡憨。蹤跡時容野鹿參。不脫麻衣拳作枕。幾生夢在綠蘿庵。或問住山多年。有何旨趣。師曰。山中住。獨掩柴門無別趣。三箇柴頭品字煨。不用援毫文彩露。</p>
</div>
<div class='div-other'><a id='mulu1103' />
<p class='h3'>雙谿印首座</p><p>一日偶書曰。折脚鐺兒謾自煨。飯餘長是坐堆堆。一從近日生涯拙。百鳥衘華去不來。又以觸衣碎甚。作偈曰。不挂寸絲方免寒。何須特地裊長竿。而今落落零零也。七佛之名甚處安。</p>
<p><span class='note-inline'>(會元十七卷終)</span></p>
</div>
<div class='div-other'><a id='mulu1104' />
<p class='h3'>羅漢南禪師</p><p>上堂。禪不禪。道不道。三寸舌頭胡亂掃。昨夜日輪飄桂花。今朝月窟生芝草。阿呵呵。萬兩黃金無處討。一句絕思量。諸法不相到。</p>
</div>
<div class='div-other'><a id='mulu1105' />
<p class='h3'>慈雲彥隆禪師</p><p>上堂。舉玄沙示眾曰。盡大地都來是一顆明珠。時有僧問。既是一顆明珠。學人為甚不識。沙曰。全體是珠。更教誰識。曰雖然全體是。爭奈學人不識。沙曰。問取你眼。師曰。諸禪德。這箇公案。喚作嚼飯餧小兒。把手更與杖。還會麼。若未會。須是扣<span class='corr'>己</span>而參。直要真實。不得信口掠虗。徒自虗生浪死。</p>
</div>
<div class='div-other'><a id='mulu1106' />
<p class='h3'>大溈祖瑃禪師</p><p>上堂。道無定亂。法離見知。言句相投。都無定義。自古龍門無宿客。至今鳥道絕行蹤。欲會箇中端的意。火裏蝍蟟吞大蟲。咄。</p>
<p>○上堂。雨下堦頭濕。晴乾水不流。鳥巢滄海底。魚躍石山頭。眾中大有商量。前頭兩句是平實語。後頭兩句是格外談。若如是會。祇見石磊磊。不見玉落落。若見玉落落。方知道寬廓。咦。</p>
</div>
<div class='div-other'><a id='mulu1107' />
<p class='h3'>福嚴演禪師</p><p>僧問。如何是佛。師當面便唾。</p>
</div>
<div class='div-other'><a id='mulu1108' />
<p class='h3'>昭覺白禪師</p><p>上堂。寒便向火。熱即搖扇。饑時喫飯。困來打眠。所以趙州庭前柏。香嚴嶺後松。栽來無別用。祇要引清風。且道畢竟事作麼生。甲子乙丑海中金。丙寅丁卯鑪中火。</p>
</div>
<div class='div-other'><a id='mulu1109' />
<p class='h3'>薦福道英禪師</p><p>上堂。據道而論。語也不得。默也不得。直饒語默兩忘。亦沒交涉。何故。句中無路。意在句中。無意無不意。非計較之所及。若是劈頭點一點。頂門豁然眼開者。於此却有疾速分。若低頭向意根下尋思。卒摸索不著。是知萬法無根。欲窮者錯。一源絕迹。欲返者迷。看他古佛光明。先德風彩。一一從無欲無依中發現。或時孤峻峭拔。竟不可搆。或時含融混會。了無所睹。終不樁定一處。亦不繫係兩頭。無是無不是。無非無不非。得亦無所得。失亦無所失。不曾隔越纖毫。不曾移易絲髮。明明古路。不屬玄微。覿面擎來。瞥然便過。不居正位。豈落邪途。不蹈大方。那趨小徑。騰騰兀兀。何住何為。回首不逢。觸目無對。一念普觀。廓然空寂。此之宗要。千聖不傳。直下了知。當處超越。是知赤灑灑處。恁麼即易。明歷歷處。恁麼還難。不用沾黏點染。直須剝脫屏除。若是本分手脚。放去無收不來底。一一放光現瑞。一一削跡絕蹤。機上了不停。語中無可露。徹底攪不渾。通身撲不碎。且道畢竟是箇甚麼。得恁麼靈通。得恁麼奇特。得恁麼堅確。諸仁者。休要識渠面孔。不用安渠名字。亦莫覓渠所在。何故。渠無所在。渠無名字。渠無面孔。纔起一念追求如微塵許。便隔十生五生。更擬管帶思惟。益見紛紛叢雜。不如長時放教自由自在。要發便發。要住便住。即天然非天然。即如如非如如。即湛寂非湛寂。即敗壞非敗壞。無生戀。無死畏。無佛求。無魔怖。不與菩提會。不與煩惱俱。不受一法。不嫌一法。無在無不在。非離非不離。若能如是見得。釋迦自釋迦。達磨自達磨。干我甚麼椀。恁麼說話。衲僧門下。推勘將來。布裙芒靸。不免撩他些些泥水。豈況汝等諸人。更道這箇是平實語句。這箇是差別門庭。這箇是關捩巴鼻。這箇是道眼根塵。遞相教習。如七家村裏。傳口令相似。有甚交涉。無事珍重。</p>
</div>
<div class='div-other'><a id='mulu1110' />
<p class='h3'>尊勝朋講師</p><p>多歷教肆。甞疏楞嚴維摩等經。學者宗之。每疑祖師直指之道。故多與禪衲遊。一日謁開元。跡未及閫。心忽領悟。元出遂問。座主來作甚麼。師曰。不敢貴耳賤目。元曰。老老大大何必如是。師曰。自是者不長。元曰。朝看華嚴。夜讀般若則不問。如何是當今一句。師曰。日輪正當午。元曰。閑言語。更道來。師曰。平生仗忠信。今日任風波。然雖如是。祇如和尚恁麼。道有甚交涉。須要新戒草鞋穿。元曰。這裏且放你過。忽遇達磨問你作麼生道。師便喝。元曰。這座主今日見老僧。氣衝牛斗。師曰。再犯不容。元拊掌大笑。</p>
</div>
<div class='div-other'><a id='mulu1111' />
<p class='h3'>慧日明禪師</p><p>上堂。不用求心。唯須息見。三祖大師。雖然回避金鉤。殊不知<span class='corr'>已</span>吞紅線。慧日又且不然。不用求真并息見。倒騎牛兮入佛殿。牧笛一聲天地寬。稽首瞿曇真箇黃面。</p>
</div>
<div class='div-other'><a id='mulu1112' />
<p class='h3'>道場如禪師</p><p>參雲蓋。悟汾陽十智同真話。尋常多說十智同真。故叢林號為如十同也。水庵圓極皆依之。圓極甞贊之曰。生鐵面皮難凑泊。等閑舉步動乾坤。戲拈十智同真話。不負黃龍嫡骨孫。</p>
</div>
<div class='div-other'><a id='mulu1113' />
<p class='h3'>寶壽樂禪師</p><p>上堂。諸佛不真實。說法度羣生。菩薩有智慧。見性不分明。白雲無心意。灑為世間雨。大地不含情。能長諸草木。若也會得。猶存知解。若也不會。墮在無記。去此二途。如何即是。海闊難藏月。山深分外寒。</p>
</div>
<div class='div-other'><a id='mulu1114' />
<p class='h3'>廣慧杲禪師</p><p>上堂。佛為無心悟。心因有佛迷。佛心清淨處。雲外野猿啼。</p>
</div>
<div class='div-other'><a id='mulu1115' />
<p class='h3'>永安正禪師</p><p>上堂。天人羣生類。皆承此恩力。大眾。有一人道。我不承佛恩力。不居三界。不屬五行。祖師不敢定當。先佛不敢安名。你且道是箇甚麼人。良久曰。倚石巖前燒鐵鉢。就松枝上挂銅缾。</p>
</div>
<div class='div-other'><a id='mulu1116' />
<p class='h3'>光孝爽禪師</p><p>上堂。今朝六月旦。一年<span class='corr'>已</span>過半。奉報參玄人。識取孃生面。孃生面。薦不薦。鷺鷥飛入碧波中。抖擻一團銀繡線。</p>
</div>
<div class='div-other'><a id='mulu1117' />
<p class='h3'>法輪添禪師</p><p>上堂。喝一喝曰。師子哮吼。又喝一喝曰。象王嚬呻。又喝一喝曰。狂狗趂塊。又喝一喝曰。鰕跳不出斗。乃曰。此四喝。有一喝堪與祖佛為師。明眼衲僧。試請揀看。若揀不出。大似日中迷路。</p>
</div>
<div class='div-other'><a id='mulu1118' />
<p class='h3'>育王淨曇禪師<span class='note-inline'>(嘉禾人也)</span></p><p>晚歸錢塘之法慧。一日上堂。本自深山臥白雲。偶然來此寄閑身。莫來問我禪兼道。我是喫飯屙屎人。</p>
</div>
<div class='div-other'><a id='mulu1119' />
<p class='h3'>真如戒香禪師</p><p>上堂。孟冬改旦曉天寒。葉落歸根露遠山。不是見聞生滅法。當頭莫作見聞看。</p>
</div>
<div class='div-other'><a id='mulu1120' />
<p class='h3'>月珠祖鑑禪師</p><p>僧請筆師語要。師曰。達磨西來。單傳心印。曹谿六祖。不識一字。今日諸方出世。語句如山。重增繩索。乃拍禪牀曰。於斯薦得。猶是鈍根。若也未然。白雲深處從君臥。切忌寒猿中夜啼。</p>
</div>
<div class='div-other'><a id='mulu1121' />
<p class='h3'>萬壽念禪師</p><p>僧問。龍華勝會。肇啟茲晨。未審彌勒世尊。現居何處。師曰。豬肉案頭。曰既是彌勒世尊。為甚麼却在豬肉案頭。師曰。不是弄潮人。休入洪波裏。曰畢竟事又且如何。師曰。番人不繫腰。</p>
</div>
<div class='div-other'><a id='mulu1122' />
<p class='h3'>參政蘇轍居士</p><p>元豐三年。以睢陽從事左選。瑞州搉筦之任。是時洪州上藍順禪師。與其父文安先生有契。因往訪焉。相得歡甚。公咨以心法。順示搐鼻因緣。<span class='corr'>已</span>而有省。作偈呈曰。中年聞道覺前非。邂逅相逢老順師。搐鼻徑參真面目。掉頭不受別鉗鎚。枯藤破衲公何事。白酒青鹽我是誰。慚愧東軒殘月上。一杯甘露滑如飴。</p>
</div></div>
<div class='div-other'><a id='mulu1123' />
<div class='div-other'><a id='mulu1124' />
<p class='h3'>禾山方禪師</p><p>上堂。舉拂子曰。看看。祇這箇在臨濟則照用齊行。在雲門則理事俱備。在曹洞則偏正叶通。在溈山則暗機圓合。在法眼則何止於心。然五家宗派。門庭施設則不無。直饒辯得倜儻分明去。猶是光影邊事。若要抵敵生死。則霄壤有隔且超越生死一句作麼生道。良久曰。洎合錯下注脚。</p>
</div>
<div class='div-other'><a id='mulu1125' />
<p class='h3'>崇覺空禪師</p><p>上堂。十方無壁落。四面亦無門。淨躶躶。赤灑灑。沒可把遂舉拂子曰。灌谿老漢。向十字街頭。逞風流。賣惺惺。道我解穿真珠。解玉板。濄亂絲。卷筒絹。婬坊酒肆。瓦合輿儓。虎穴魔宮。那吒忿怒。遇文王。興禮樂。逢桀紂逞干戈。今日被崇覺覰見。一場懡㦬。</p>
</div>
<div class='div-other'><a id='mulu1126' />
<p class='h3'>九頂惠泉禪師</p><p>僧問。心迷法華轉。心悟轉法華。未審意旨如何。師曰。風暖鳥聲碎。日高花影重。</p>
<p>○上堂。昔日雲門有三句。謂函蓋乾坤句。截斷眾流句。隨波逐浪句。九頂今日亦有三句。所謂饑來喫飯句。寒即向火句。困來打睡句。若以佛法而論。則九頂望雲門。直立下風。若以世諦而論。則雲門望九頂。直立下風。二語相違。且如何是九頂為人處。</p>
</div>
<div class='div-other'><a id='mulu1127' />
<p class='h3'>性空妙普庵主<span class='note-inline'>(嘉興人也)</span></p><p>久依死心獲證。乃抵秀水。追船子遺風。結茆青龍之野。吹鐵笛以自娛多賦詠。得之者必珍藏。其山居曰。心法雙忘猶隔妄。色塵不二尚餘塵。百鳥不來春又過。不知誰是住庵人。</p>
<p>○建炎初。徐明叛。道經烏鎮。肆殺戮。民多逃亡。師獨荷䇿而往。賊見其偉異。疑必詭伏者。問其來。師曰。吾禪者。欲抵密印寺。賊怒欲斬之。師曰。大丈夫要頭便斫取。奚以怒為。吾死必矣。願得一飯以為送終。賊奉肉食。師如常齋。出生畢。乃曰。孰當為我文之以祭。賊笑而不答。師索筆大書曰。嗚呼惟靈。勞我以生。則大塊之過。役我以壽。則陰陽之失。乏我以貧。則五行不正。困我以命。則時日不吉。吁哉至哉。賴有出塵之道。悟我之性。與其妙心。則其妙心。孰與為隣。上同諸佛之真化。下合凡夫之無明。纖塵不動。本自圓成。妙矣哉。妙矣哉。日月未足以為明。乾坤未足以為大。磊磊落落。無罣無礙。六十餘年。和光混俗。四十二臘。逍遙自在。逢人則喜。見佛不拜。笑矣乎。笑矣乎。可惜少年郎。風流太光彩。坦然歸去付春風。體似虗空終不壞。尚饗。遂舉箸飯餐。賊徒大笑。飲罷復曰。劫數既遭離亂。我是快活烈漢。如今正好乘時。便請一刀兩段。乃大呼斬斬。賊方駭異。稽首謝過。令衛而出。烏鎮之廬舍免焚。實師之惠也。道俗聞之愈敬。有僧睹師見佛不拜歌。逆問曰。既見佛。為甚麼不拜。師掌之曰。會麼。云不會。師又掌曰。家無二主。</p>
</div>
<div class='div-other'><a id='mulu1128' />
<p class='h3'>空室道人智通者</p><p>龍圖范珣女也。幼聰慧。長歸丞相蘇頌之孫悌。未幾厭世相。還家求祝髮。父難之。遂清修。因看法華觀。頓有省。後父母俱亡。兄涓。領分寧尉。通偕行。聞死心名重。往謁之。心見。知其所得。便問常啼菩薩。賣却心肝。教誰學般若。通曰。你若無心我也休。又問一雨所滋。根苗有異。無陰陽地上。生箇甚麼。通曰。一華五葉。復問十二時中。向甚麼處安身立命。通曰。和尚惜取眉毛好。心打曰。這婦女。亂作次第。通禮拜。心然之。於是道聲籍甚。</p>
<p>○政和間。居金陵。甞設浴於保寧。揭榜于門曰。一物也無。洗箇甚麼。纖塵若有。起自何來。道取一句子玄。乃可大家入浴。古靈祇解揩背。開士何曾明心。欲證離垢地時。須是通身汗出。盡道水能洗垢。焉知水亦是塵。直饒水垢頓除。到此亦須洗却。後為尼。名惟久<span class='note-inline'>(有明心錄行世)</span>。</p>
</div>
<div class='div-other'><a id='mulu1129' />
<p class='h3'>上封佛心才禪師</p><p>依海印隆禪師。見老宿達道者看經。至一毛頭師子。百億毛頭一時現。師指問曰。一毛頭師子。作麼生得百億毛頭一時現。達曰。汝乍入叢林。豈可便理會許事。師因疑之。遂發心領淨頭職。一夕汛掃次。印適夜參。至則遇結座擲拄杖曰。了即毛端吞巨海。始知大地一微塵。師豁然有省。及出閩。造豫章黃龍山。與死心機不契。乃參靈源。凡入室。出必揮淚自訟曰。此事我見得甚分明。祇是臨機吐不出。若為奈何。靈源知師勤篤。告以須是大徹方得自在也。未幾。竊觀隣案僧。讀曹洞廣錄。至藥山採薪歸。有僧問。甚麼處來。山曰。討柴來。僧指腰下刀曰。鳴剝剝是箇甚麼。山拔刀作斫勢。師忽忻然。摑隣案僧一掌。揭簾趨出。衝口說偈曰。徹徹。大海乾枯。虗空迸裂。四方八面絕遮攔。萬象森羅齊漏泄。</p>
</div>
<div class='div-other'><a id='mulu1130' />
<p class='h3'>法輪端禪師</p><p>謁真淨文禪師。機不諧。至雲居。會靈源分座。為眾激昂。師扣其旨。然以妙入諸經自負。源甞痛劄之。師乃援馬祖百丈機語。及華嚴宗旨為表。源笑曰。馬祖百丈固錯矣。而華嚴宗旨。與箇事喜沒交涉。師憤然欲他往。因請辭。及揭簾。忽大悟。汗流浹背。源見乃曰。是子識好惡矣。馬祖。百丈。文殊。普賢。幾被汝帶累。</p>
</div>
<div class='div-other'><a id='mulu1131' />
<p class='h3'>長靈卓禪師</p><p>上堂。譬如眼根。不自見眼。性自平等。無平等者。便恁麼去。無孔鐵鎚。聊且安置。直得入林不動草。入水不動波。也是一期方便。若也籬內竹抽籬外筍。㵎東華發㵎西紅。更待勘過了打。</p>
</div>
<div class='div-other'><a id='mulu1132' />
<p class='h3'>寺丞戴道純居士</p><p>咨扣靈源。一日有省。乃呈偈曰。杳冥源底全機處。一片心花露印紋。知是幾生曾供養。時時微笑動香雲。</p>
</div>
<div class='div-other'><a id='mulu1133' />
<p class='h3'>黃龍山堂道震禪師</p><p>謁丹霞淳禪師。一日與論洞上宗旨。師呈偈曰。白雲深覆古寒巖。異草靈花彩鳳衘。夜半天明日當午。騎牛背面著靴衫。淳器之。師自以為礙。棄依草堂。一見契合。日取藏經讀之。一夕聞晚參皷。步出經堂。舉頭見月。遂大悟。亟趨方丈。堂望見。即為印可。</p>
</div>
<div class='div-other'><a id='mulu1134' />
<p class='h3'>萬年雪巢法一禪師</p><p>上堂。拈拄杖曰。拄杖子。有時作出水蛟龍。萬里雲煙不斷。有時作踞地師子。百年妖怪潛蹤。有時心法兩忘。照體獨立。有時照用同時。主賓互用。以拄杖畫曰。延福門下。總用不著。且道延福尋常用箇甚麼。卓拄杖。喝一喝。下座。</p>
<p>○上堂。仰面不見天。低頭不見地。古劒髑髏前。大海波濤沸。</p>
</div>
<div class='div-other'><a id='mulu1135' />
<p class='h3'>雪峯慧空禪師</p><p>上堂。俊快底點著便行。癡鈍底推挽不動。便行則人人歡喜。不動則箇箇生嫌。山僧而今轉此癡鈍為俊快去也。彈指一下曰。從前推挽不出而今出。從前有院不住而今住。從前嫌佛不做而今做。從前嫌法不說而今說。出不出住不住即且置。敢問諸人。做底是甚麼佛。空王佛耶。然燈佛耶。釋迦佛耶。彌勒佛耶。說底又是甚麼法。根本法耶。無生法耶。世間法耶。出世間法耶。眾中莫有道得底麼。若道得。山僧出世事畢。如或未然。逢人不得錯舉。喝一喝。下座。</p>
</div>
<div class='div-other'><a id='mulu1136' />
<p class='h3'>正法希明禪師</p><p>解制上堂。林葉紛紛落。乾坤報早秋。分明西祖意。何用更馳求。若恁麼會得。始信佛祖之道。本自平夷。大解脫門。元無關鑰。彌綸宇宙。偪塞虗空。量不可窮。智不能測。若也未明此旨。不達其源。任是百劫熏功。千生煉行。徒自疲苦。了無交涉。若深明此旨。洞達其源。乃知動靜施為。經行坐臥。頭頭合道。念念朝宗。祖不云乎。迷生寂亂。悟無好惡。得失是非。一時放却。如是則誰迷誰悟。誰是誰非。自是諸人。獨生異見。觀大觀小。執有執無。<span class='corr'>己</span>靈獨耀。不肯承當。心月孤圓。自生違背。何異家中捨父。衣內忘珠。致使菩提路上。荊棘成林。解脫空中。迷雲蔽日。山僧今日幸值眾僧自恣。化主還山。諸上善人。得得光訪。不可緘默。隨分葛藤。曲為今時。少開方便也。須是諸人著眼。各自諦觀。若更擬議尋思。白雲萬里。遂拈拄杖曰。於斯明得。靈山一會儼在目前。其或未然。更待來晨分付。</p>
</div>
<div class='div-other'><a id='mulu1137' />
<p class='h3'>祖庵主</p><p>見青原之後。縛茅衡嶽間。三十餘年人無知者。偶遣興作偈曰。小鍋煑菜上蒸飯。菜熟飯香人正饑。一補饑瘡了無事。明朝依樣畫貓兒。由是衲子披榛扣之。無盡張公。力挽其開法。不從。竟終于此山。</p>
</div>
<div class='div-other'><a id='mulu1138' />
<p class='h3'>勝因靜禪師</p><p>上堂。遊遍天下。當知寸步不曾移。歷盡門庭。家家竈裏少煙不得。所以肩笻峭履。乘興而行。掣釣沉絲任性而住。不為故鄉田地好。因緣熟處便為家。今日信手拈來。從前幾曾計較。不離舊時科段。一回舉著一回新。明眼底。瞥地便回。未悟者。識取面目。且道如何是本來面目。良久曰。前臺花發後臺見。上界鐘聲下界聞。以拂子擊禪牀下座。</p>
<p>○上堂。舉世尊在摩竭陀國。為眾說法。是時將欲白夏。乃謂阿難曰。諸大弟子。人天四眾。我常說法。不生敬仰。我今入因沙臼室中坐夏九旬。忽有人來問法之時。汝待為我說。一切法不生。一切法不滅。言訖掩室而坐。師召眾曰。釋迦老子。初成佛道之時。大都事不獲<span class='corr'>已</span>。纔方成箇保社。便生退倦之心。勝因當時若見。將釘釘却室門。教他一生無出身之路。免得後代兒孫。遞相倣傚。不見道。若不傳法度眾生。是不名為報恩者。擊拂子下座<span class='note-inline'>(師號戲魚)</span>。</p>
</div>
<div class='div-other'><a id='mulu1139' />
<p class='h3'>龍牙宗密禪師</p><p>上堂。休把庭花類此身。庭華落後更逢春。此身一往知何處。三界茫茫愁殺人。</p>
</div>
<div class='div-other'><a id='mulu1140' />
<p class='h3'>東禪從密禪師</p><p>上堂。開口不是禪。合口不是道。踏步擬進前。全身落荒草。</p>
</div>
<div class='div-other'><a id='mulu1141' />
<p class='h3'>天童交禪師</p><p>往南屏聽台教。因為檀越修懺摩。有問曰。公之所懺罪。為自懺耶。為他懺耶。若自懺罪。罪性何來。若懺他罪。他罪非汝。烏能懺之。師不能對。遂改服遊方。造泐潭。足纔踵門。潭即呵之。師擬問。潭即曳杖逐之。一日忽呼師至丈室曰。我有古人公案。要與你商量。師擬進語。潭遂喝。師豁然領悟。乃大笑。潭下繩牀執師手曰。汝會佛法耶。師便喝。復拓開。潭大笑。</p>
</div>
<div class='div-other'><a id='mulu1142' />
<p class='h3'>圓通旻禪師</p><p>徧往參激皆染指。親溈山喆禪師最久。晚慕泐潭。往謁。潭見默器之。師陳歷參所得。不蒙印可。潭舉世尊拈華。迦葉微笑語以問。復不契。後侍潭行次。潭以拄杖架肩長噓曰。會麼。師擬對。潭便打。有頃復拈草示之曰。是甚麼。師亦擬對。潭遂喝。於是頓明大法。作拈華勢乃曰。這回瞞旻上座不得也。潭挽曰。更道更道。師曰。南山起雲。北山下雨。即禮拜。潭首肯。後關法灌谿。次居圓通。上堂。諸佛出世。無法與人。祇是抽釘拔楔。除疑斷惑。學道之士。不可自謾。若有一果如芥子許。是汝真善知識。喝一喝曰。是甚麼。切莫<span class='corr'>刺</span>腦入膠盆。</p>
</div>
<div class='div-other'><a id='mulu1143' />
<p class='h3'>二靈和庵主</p><p>謁泐潭。潭見。乃問作甚麼。師擬對。潭便打。復喝曰。你喚甚麼作禪。師驀領旨。即曰禪。無後無先。波澄大海。月印青天。又問如何是道。師曰。道紅塵浩浩。不用安排。本無欠少。潭然之。元符間抵雪竇之中峯棲雲兩庵。逾二十年。甞有偈曰。竹筧二三升野水。松窻七五片閑雲。道人活計祇如此。留與人間作見聞。有志於道者。多往見之。</p>
<p>○師初偕天童交禪師問道。盟曰。他日吾二人宜踞孤峯絕頂。目視霄漢為世外之人。不可作今時籍名官府。屈節下氣於人者。後交爽盟。至則師竟不接。正言陳公。以計誘師出山住二靈。三十年間。居無長物。唯二虎侍其右。一日威於人。以偈遣之。</p>
</div>
<div class='div-other'><a id='mulu1144' />
<p class='h3'>慈氏瑞僊禪師</p><p>習毗尼。因覩戒性如虗空。持者為迷倒。師謂戒者束身之法也。何自縛乎。遂探台教。又閱諸法不自生。亦不從他生。不共不無因。是故說無生。疑曰。又不自他。不共不無因生。畢竟從何而生。即省曰。因緣所生。空假三觀。抑揚性海。心佛眾生。名異體同。十境十乘。轉識成智。不思議境。智照方明。非言詮所及。棄謁諸方。後至投子。廣鑑問。鄉里甚處。師曰。兩浙。東越。鑑曰。東越事作麼生。師曰。秦望峯高。鑑湖水闊。曰秦望峯與你自<span class='corr'>己</span>。是同是別。師曰。西天梵語。東土唐言。鑑曰。此猶是叢林祇對。畢竟是同是別。師便喝。鑑便打。師曰。恩大難酬。便禮拜。後歸里。開法慈氏。室中甞問僧。三箇橐駝兩隻脚。日行萬里趂不著。而今收在玉泉山。不許時人亂斟酌。諸人向甚麼處。與僊上座相見。</p>
</div>
<div class='div-other'><a id='mulu1145' />
<p class='h3'>雪竇持禪師</p><p>上堂。悟心容易息心難。息得心源到處閑。斗轉星移天欲曉。白雲依舊覆青山。</p>
</div>
<div class='div-other'><a id='mulu1146' />
<p class='h3'>石佛益禪師</p><p>上堂。一葉落。天下秋。一塵起。大地收。一法透。萬法周。且道透那一法。遂喝曰。切忌錯認驢鞍橋作阿爺下頷。便下座。</p>
</div>
<div class='div-other'><a id='mulu1147' />
<p class='h3'>疎山了常禪師</p><p>上堂。等閑放下。佛手掩不住。特地收來。大地絕纖埃。向君道莫疑猜。處處頭頭見善財。鎚下分明如得旨。無限勞生眼自開。</p>
</div>
<div class='div-other'><a id='mulu1148' />
<p class='h3'>兜率慧照禪師</p><p>上堂。龍安山下。道路縱橫。兜率宮中。樓閣重疊。雖非天上。不是人間。到者安心。全忘諸念。善行者不移雙足。善入者不動雙扉。自能笑傲煙蘿。誰管坐消歲月。既然如是。且道向上還有事也無。良久曰。莫教推落巖前石。打破下方遮日雲。</p>
</div>
<div class='div-other'><a id='mulu1149' />
<p class='h3'>丞相張商英居士</p><p>元祐六年。為江西漕。首謁東林照覺總禪師。覺詰其所見處。與<span class='corr'>己</span>符合。乃印可。覺曰。吾有得法弟子住玉谿。乃慈古鏡也。亦可與語。公復因按部過分寧。諸禪迓之。公到。先致敬玉谿慈。次及諸山。最後問兜率悅禪師。悅為人短小。公曾見龔德莊。說其聰明可人。乃曰。聞公善文章。悅大笑曰。運使失却一隻眼了也。從悅臨濟九世孫。對運使論文章。政如運使對從悅論禪也。公不然其語。乃強屈指曰。是九世也。問玉谿去此多少。曰三十里。曰兜率聻。曰五里。公是夜乃至兜率。悅先一夜夢日輪昇天。被悅以手搏取。乃說與首座曰。日輪運轉之義。聞張運使非久過此。吾當深錐痛劄。若肯回頭。則吾門幸事。座曰。今之士大夫。受人取奉慣。恐其惡發。別生事也。悅曰。正使煩惱。祇退得我院。也別無事。公與悅語次。稱賞東林。悅未肯其說。公乃題寺後擬瀑軒詩。其略曰。不向廬山尋落處。象王鼻孔謾遼天。意譏其不肯東林也。公與悅語至夜深。論及宗門事。悅曰。東林既印可運使。運使於佛祖言教有少疑否。公曰有。悅曰。疑何等語。公曰。疑香嚴獨脚頌。德山拓鉢話。悅曰。既於此有疑。其餘安得無耶。祇如巖頭言末後句。是有耶。是無耶。公曰有。悅大笑。便歸方丈。閉却門。公一夜睡不穩。至五更下牀。觸飜溺器。乃大徹。猛省前話。遂有頌曰。皷寂鐘沉拓鉢回。巖頭一拶語如雷。果然祇得三年活。莫是遭他授記來。遂扣方丈門。曰某<span class='corr'>已</span>捉得賊了。悅曰。贓在甚處。公無語。悅曰。都運且去。來日相見。翌日公遂舉前頌。悅乃謂曰。參禪祇為命根不斷。依語生解。如是之說。公<span class='corr'>已</span>深悟。然至極微細處。使人不覺不知。墮在區宇。乃作頌證之曰。等閑行處。步步皆如。雖居聲色。寧滯有無。一心靡異。萬法非殊。休分體用。莫擇精麤。臨機不礙。應物無拘。是非情盡。凡聖皆除。誰得誰失。何親何疎。拈頭作尾。指實為虗。飜身魔界。轉脚邪途。了無逆順。不犯工夫。公邀悅至建昌。途中一一同察。有十頌敘其事。悅亦有十頌酬之。時元祐八年八月也。公一日謂大慧曰。余閱雪竇拈古。至百丈再參馬祖因緣曰。大冶精金。應無變色。投卷歎曰。審如是。豈得有臨濟今日耶。遂作一頌曰。馬師一喝大雄峯。深入髑髏三日聾。黃檗聞之驚吐舌。江西從此立宗風。後平禪師致書云。去夏讀臨濟宗派。乃知居士得大機大用。且求頌本。余作頌寄之曰。吐舌耳聾師<span class='corr'>已</span>曉。搥胸祇得哭蒼天。盤山會裏飜筋斗。到此方知普化顛。諸方往往以余聰明博記。少知余者。師自江西法窟來。必辨優劣。試為老夫言之。大慧曰。居士見處與真淨死心合。公曰。何謂也。大慧舉真淨頌曰。客情步步隨人轉。有大威光不能現。突然一喝雙耳聾。那吒眼開黃檗面。死心拈曰。雲巖要問雪竇。既是大冶精金。應無變色。為甚麼却三日耳聾。諸人要知麼。從前汗馬無人識。祇要重論蓋代功。公拊几曰。不因公語。爭見真淨死心用處。若非二大老。難顯雪竇馬師爾。公於宣和四年十一月黎明。口占遺表。命子弟書之。俄取枕擲門窻上。聲如雷震。眾視之。<span class='corr'>已</span>薨矣。公有頌古。行于世。</p>
</div>
<div class='div-other'><a id='mulu1150' />
<p class='h3'>西蜀鑾法師</p><p>通大小乘。佛照謝事。居景德。師問照曰。禪家言多不根何也。照曰。汝習何經論。曰諸經粗知。頗通百法。照曰。祇如昨日雨今日晴。是恁麼法中收。師懵然。照舉癢和子擊曰。莫道禪家所言不根好。師憤曰。昨日雨今日晴。畢竟是甚麼法中收。照曰。第二十四時分不相應法中收。師恍悟。即禮謝。後歸蜀居講會。以直道示徒不泥名相。而眾多引去。遂說偈罷講曰。眾賣華兮獨賣松。青青顏色不如紅。算來終不與時合。歸去來兮翠靄中。由是隱居二十年。道俗追慕。復命演法。笑答偈曰。遯跡隱高峯。高峯又不容。不如歸錦里。依舊賣青松。眾列拜悔過。兩川講者爭依之。</p>
</div>
<div class='div-other'><a id='mulu1151' />
<p class='h3'>典牛游禪師</p><p>依湛堂於泐潭。一日潭普說曰。諸人苦苦就準上座覓佛法。遂拊膝曰。會麼。雪上加霜。又拊膝曰。若也不會。豈不見乾峯示眾曰。舉一不得舉二。放過一著。落在第二。師聞脫然穎悟。出世雲蓋。次遷雲巖。甞和忠道者牧牛頌曰。兩角指天。四足踏地。拽斷鼻繩。牧甚屎屁。張無盡見之。甚擊節。後退雲巖過廬山。棲賢主翁意不欲納。乃曰。老老大大。正是質庫中典牛也。師聞之。述一偈而去曰。質庫何曾解典牛。祇緣價重實難酬。想君本領無多子。畢竟難禁這一頭。因庵于武寧。扁曰典牛。終身不出。塗毒見之。<span class='corr'>已</span>九十三矣。</p>
<p>○上堂。日可冷月可熱。眾魔不能壞真說。作麼生是真說。初三十一中九下七。若信不及。雲巖與汝道破。萬人齊指處。一鴈落寒空。</p>
</div>
<div class='div-other'><a id='mulu1152' />
<p class='h3'>九僊法清禪師</p><p>上堂。舉睦州示眾曰。汝等諸人。未得箇入頭處。須得箇入頭處。既得箇入頭處。不得忘却。老僧。明明向汝道。尚自不會。何況蓋覆將來。師曰。睦州恁麼道。意在甚麼處。其或未然。聽覺苑下箇注脚張僧見王伴。王伴叫張僧。昨夜放牛處。嶺上及前村。谿西水不飲。谿東草不吞。教覺苑如何即得。會麼。不免與麼去。遂以兩手按空。下座。</p>
</div>
<div class='div-other'><a id='mulu1153' />
<p class='h3'>覺海法因庵主</p><p>遊方至東林謁慧日。日舉靈雲悟道機語問之。師擬對。日曰。不是不是。師忽有所契。占偈曰。巖上桃華開。華從何處來。靈雲纔一見。回首舞三臺。日曰。子所見雖<span class='corr'>已</span>入微。然更著鞭。當明大法。師承教居廬阜。三十年不與世接。叢林尊之。甞謂眾曰。汝等飽持定力。無憂晨炊而事干求也。</p>
</div>
<div class='div-other'><a id='mulu1154' />
<p class='h3'>德山瓊禪師</p><p>受請日。上堂曰。作家勞籠不肯住。呼喚不回頭。為甚麼從東過西。自代曰後五日看。</p>
</div>
<div class='div-other'><a id='mulu1155' />
<p class='h3'>中巖能禪師</p><p>抵大溈。溈問。上座桑梓何處。師曰西川。曰我聞西川有普賢菩薩示現。是否。師曰。今日得瞻慈相。曰白象何在。師曰。爪牙<span class='corr'>已</span>具。曰還會轉身麼。師提起坐具。遶禪牀一帀。溈曰。不是這箇道理。師趨出。</p>
<p>○出住報恩。上堂。龍濟道。萬法是心光。諸緣惟性曉。本無迷悟人。祇要今日了。師曰。既無迷悟。了箇甚麼。咄。</p>
</div>
<div class='div-other'><a id='mulu1156' />
<p class='h3'>雲頂印禪師</p><p>一日普說罷。師曰。諸子未要散去。更聽一頌。乃曰。四十九年一場熱鬨。八十七春老漢獨弄。誰少誰多一般作夢。歸去來兮梅梢雪重。言訖下座。倚仗而逝。</p>
</div>
<div class='div-other'><a id='mulu1157' />
<p class='h3'>信相顯禪師</p><p>少為進士有聲。甞晝掬溪水為戲。至夜思之。遂見水冷然盈室。欲汲之不可。而塵境自空。曰吾世網裂矣。往依昭覺得度。具滿分戒。後隨眾咨參。覺一日問師。高高峰頂立。深深海底行。汝作麼生會。師於言下頓悟曰。釘殺脚跟也。覺拈起拂子曰。這箇又作麼生。師一笑而出。服勤七祀。</p>
<p>○僧問。三世諸佛六代祖師。總出這圈䙡不得。如何是這圈䙡。師曰。井欄唇。</p>
</div>
<div class='div-other'><a id='mulu1158' />
<p class='h3'>大溈大圓智禪師</p><p>四明人也。上堂。舉南泉道。三世諸佛不知有。貍奴白牯却知有。師曰。三世諸佛既不知有。貍奴白牯又何曾夢見。灼然須知向上有知有底人始得。且作麼生是知有底人。喫官酒臥官街。當處死當處埋。沙場無限英靈漢。堆山積嶽露屍骸。</p>
</div></div>
<div class='div-other'><a id='mulu1159' />
<div class='div-other'><a id='mulu1160' />
<p class='h3'>文定公胡安國居士</p><p>久依上封。得言外之旨。崇寧中過藥山。有禪人舉南泉斬貓話問公。公以偈答曰。手握乾坤殺活機。縱橫施設在臨時。玉堂兔馬非龍象。大用堂堂總不知。又寄上封有曰。祝融峯似杜城天。萬古江山在目前。須信死心元不死。夜來秋月又同圓。</p>
</div>
<div class='div-other'><a id='mulu1161' />
<p class='h3'>普賢素禪師</p><p>上堂。兵隨印轉。三千里外絕煙塵。將逐符行。二六時中淨躶躶。不用鐵旗鐵皷。自然草偃風行。何須七縱七擒。直得無思不服。所謂大丈夫秉慧劒。般若鋒兮金剛燄。非但能摧外道心。早曾落却天魔膽。正恁麼時。且道主將是甚麼人。喝一喝。</p>
<p>○上堂。未開口時先分付。擬思量處隔千山。莫言佛法無多子。未透玄關也大難。祇如玄關作麼生透。喝一喝。</p>
</div>
<div class='div-other'><a id='mulu1162' />
<p class='h3'>皷山洵禪師</p><p>上堂。朔風掃地卷黃葉。門外千峯凜寒色。夜半烏龜帶雪飛。石女谿邊皺兩眉。卓拄杖云。大家在這裏。且道天寒人寒。喝一喝云。歸堂去。</p>
</div>
<div class='div-other'><a id='mulu1163' />
<p class='h3'>皷山珍禪師</p><p>上堂尋牛須訪跡。學道貴無心。跡在牛還在。無心道易尋。豎起拂子曰。這箇是跡。牛在甚麼處。直饒見得頭角分明。鼻孔也在法石手裏。</p>
</div>
<div class='div-other'><a id='mulu1164' />
<p class='h3'>育王無示諶禪師</p><p>上堂。我若說有。你為有礙。我若說無。你為無礙。我若橫說你又跨不過。我若豎說你又跳不出。若欲叢林平帖大家無事。不如推倒育王。且道育王如何推得倒去。召大眾曰。著力著力。復曰。苦哉苦哉。育王被人推倒了也。還有路見不平拔劍相為底麼。若無。山僧不免自倒自起。擊拂子下座。師性剛毅。涖眾有古法。</p>
</div>
<div class='div-other'><a id='mulu1165' />
<p class='h3'>道場慧禪師</p><p>上堂。舉臨濟示眾曰。一人在高高峯頂。無出身之路。一人在十字街頭。亦無向背。且道那箇在前。那箇在後。師曰。更有一人。不在高高峯頂。亦不在十字街頭。臨濟老漢因甚不知。便下座。</p>
</div>
<div class='div-other'><a id='mulu1166' />
<p class='h3'>顯寧智禪師</p><p>上堂。蘆華白蓼華紅。谿邊脩竹碧煙籠。閑雲抱幽石。玉露滴巖叢。昨夜烏龜變作鼈。今朝水牯悟圓通。咄。</p>
</div>
<div class='div-other'><a id='mulu1167' />
<p class='h3'>烏回範禪師</p><p>上堂。舉僧問趙州。至道無難。唯嫌揀擇。是時人窠窟否。州曰。曾有人問老僧。直得五年分疎不下。師召曰。趙州具頂門眼。向擊石火裏分緇素。閃電光中明縱奪。為甚麼却五年分疎不下。還委悉麼。易分雪裏粉。難辯墨中煤。</p>
</div>
<div class='div-other'><a id='mulu1168' />
<p class='h3'>德山初禪師</p><p>上堂。顧視大眾曰。見麼。在天成象。在地成形。在日月為晦為朔。在四時為寒為暑。鼓之以雷霆。潤之以風雨。且道在衲僧分上。又作麼生。一趯趯飜四大海。一拳拳倒須彌山。佛祖位中留不住。又吹漁笛汨羅灣。</p>
</div>
<div class='div-other'><a id='mulu1169' />
<p class='h3'>嘉興報恩法常首座</p><p>開封人也。於首楞嚴經深入義海。自湖湘至萬年。謁雪巢機契。命掌牋翰。後首眾報恩室中。唯有一矮榻。餘無長物<span class='note-inline'>(有漁父詞)</span>。</p>
</div>
<div class='div-other'><a id='mulu1170' />
<p class='h3'>萬壽夢庵信禪師</p><p>上堂。殘雪既消盡。春風日漸多。若將時節會。佛法又如何。且道時節因緣。與佛法道理。是同是別。良久曰。無影樹栽人不見。開華結果自馨香。</p>
</div>
<div class='div-other'><a id='mulu1171' />
<p class='h3'>慧日默庵道禪師</p><p>上堂。同雲欲雪未雪。愛日似暉不暉。寒雀啾啾閙籬落。朔風冽冽舞簾帷。要會韶陽親切句。今朝覿面為提撕。卓拄杖下座。</p>
</div>
<div class='div-other'><a id='mulu1172' />
<p class='h3'>光孝慜禪師</p><p>上堂。舉南泉斬貓兒話。乃曰。南泉提起下刀誅。六臂脩羅救得無。設使兩堂俱道得。也應流血滿街衢。</p>
</div>
<div class='div-other'><a id='mulu1173' />
<p class='h3'>雪峯忠禪師</p><p>上堂。終日忙忙那事無妨。作麼生是那事。良久曰。心不負人。面無慚色。</p>
</div>
<div class='div-other'><a id='mulu1174' />
<p class='h3'>蓬萊圓禪師</p><p>住山三十年。足不越閫。道俗尊仰之。師有偈曰。新縫紙被烘來煖。一覺安眠到五更。聞得上方鐘皷動。又添一日在浮生。</p>
</div>
<div class='div-other'><a id='mulu1175' />
<p class='h3'>左丞范沖居士</p><p>由翰苑守豫章。過圓通謁旻禪師。茶罷曰。某行將老矣。墮在金紫行中。去此事稍遠。通呼內翰。公應諾。通曰。何遠之有。公躍然曰。乞師再垂指誨。通曰。此去洪都有四程。公佇思。通曰。見即便見。擬思即差。公乃豁然有省。</p>
</div>
<div class='div-other'><a id='mulu1176' />
<p class='h3'>樞密吳居厚居士</p><p>擁節歸鍾陵。謁圓通旻禪師曰。某頃赴省試過。此過趙州關。因問前住訥老。透關底事如何。訥曰。且去做官。今不覺五十餘年。旻曰。曾明得透關底事麼。公曰。八次經過常存此念。然未甚脫灑在。旻度扇與之曰。請使扇。公即揮扇。旻曰。有甚不脫灑處。公忽有省曰。便請末後句。旻乃揮扇兩下。公曰。親切親切。旻曰。吉獠舌頭三千里。</p>
</div>
<div class='div-other'><a id='mulu1177' />
<p class='h3'>諫議彭汝霖居士</p><p>手寫觀音經施圓通。通拈起曰。這箇是觀音經。那箇是諫議經。公曰。此是某親寫。通曰。寫底是字。那箇是經。公笑曰。却了不得也。通曰。即現宰官身而為說法。公曰。人人有分。通曰。莫謗經好。公曰。如何即是。通舉經示之。公拊掌大笑曰。嗄。通曰。又道了不得。公禮拜。</p>
</div>
<div class='div-other'><a id='mulu1178' />
<p class='h3'>中丞盧航居士</p><p>與圓通擁罏次。公問。諸家因緣。不勞拈出。直截一句請師指示。通厲聲指曰。看火。公急撥衣。忽大悟。謝曰。灼然佛法無多子。通喝曰。放下著。公應諾諾。</p>
</div>
<div class='div-other'><a id='mulu1179' />
<p class='h3'>左司都貺居士</p><p>問圓通曰。是法非思量分別之所能解。當如何湊泊。通曰。全身入火聚。公曰。畢竟如何曉會。通曰。驀直去。公沉吟。通曰。可更喫茶麼。公曰不必。通曰。何不恁麼會。公契旨曰。元來太近。通曰。十萬八千。公占偈曰。不可思議。是大火聚。便恁麼去。不離當處。通曰咦。猶有這箇在。公曰。乞師再垂指示。通曰。便恁麼去。鐺是鐵鑄。公頓首謝之。</p>
</div>
<div class='div-other'><a id='mulu1180' />
<p class='h3'>宣秘禮禪師</p><p>上堂。舉百丈野狐話。乃曰。不是飜濤手。徒誇跨海鯨。由基方撚鏃。枝上眾猿驚。</p>
</div>
<div class='div-other'><a id='mulu1181' />
<p class='h3'>徑山塗毒智䇿禪師</p><p>謁大圓於明之萬壽。圓問曰。甚處來。師曰。天台來。曰見智者大師麼。師曰。即今亦不少。曰因甚在汝脚跟下。師曰。當面蹉過。圓曰。上人不耘而秀。不扶而直。一日辭去。圓送之門拊師背曰。寶所在近。此城非實。師頷之。往豫章謁典牛。道由雲居。風雪塞路。坐閱四十二日。午初版聲鏗然。豁爾大悟。及造門。典牛獨指師曰。甚處見鬼見神來。師曰。雲居聞版聲來。牛曰。是甚麼。師曰。打破虗空全無柄靶。牛曰。向上事未在。師曰。東家暗坐。西家廝罵。牛曰。嶄然超出佛祖。他日起家一麟足矣。</p>
<p>【頌】上堂。舉教中道。若以色見我。以音聲求我。是人行邪道。不能見如來。雖然恁麼。正是捕得老鼠。打破油甕。懷禪師道。你眼在甚麼處。雖則識破釋迦老子。爭奈拈䭔䑛指。若是塗毒即不然。色見聲求也不妨。百華影裏繡鴛鴦。自從識得金鍼後。一任風吹滿袖香。</p>
</div></div>
<div class='div-other'><a id='mulu1182' />
<div class='div-other'><a id='mulu1183' />
<p class='h3'>萬年心聞賁禪師</p><p>住江心病起。上堂。維摩病說盡道理。龍翔病咳嗽不<span class='corr'>已</span>。咳嗽不<span class='corr'>已</span>說盡道理。說盡道理咳嗽不<span class='corr'>已</span>。汝等諸人。還識得其中意旨也未。本是長江湊風冷。却教露柱患頭風。</p>
</div>
<div class='div-other'><a id='mulu1184' />
<p class='h3'>天童朴禪師</p><p>上堂。觀音巖玲玲瓏瓏。太白石丁丁東東。西園菜蟥似不堪食。東谷花發却無賴紅。且道是祖意教意。途中受用世諦流布。若辯不出。雪峯覆却飯桶。若辯得出。甘贄禮拜蒸籠。參。</p>
</div>
<div class='div-other'><a id='mulu1185' />
<p class='h3'>高麗國坦然國師</p><p>少嗣王位。欽鄉宗乘。因海商方景仁抵四明。錄無示語歸。師閱之啟悟。即棄位圓顱。作書以語要及四威儀偈。令景仁呈無示。示答曰。佛祖出興於世。無一法與人。實使其自信自悟自證自到。具大知見。如所見而說。如所說而行。山河大地草木叢林。相與證明其來久矣。後復通嗣法書。</p>
</div>
<div class='div-other'><a id='mulu1186' />
<p class='h3'>龍華本禪師</p><p>上堂。舉雲門大師拈起胡餅曰。我祇供養兩浙人。不供養向北人。眾無語。門自代曰。天寒日短。兩人共一椀。師曰。韶陽老漢言中有響。痛處著錐。檢點將來。飜成毒藥。諸人要會麼。半在河南半河北。一片虗凝似墨黑。冷地思量愁殺人。叵耐雲門這老賊。賊賊。下座。更不巡堂。</p>
</div>
<div class='div-other'><a id='mulu1187' />
<p class='h3'>東山吉禪師</p><p>因李朝請與甥薌林居士向公子諲。謁之遂問。家賊惱人時如何。師曰。誰是家賊。李豎起拳。師曰。賊身<span class='corr'>已</span>露。李曰。莫塗糊人好。師曰。贓證見在。李無語。師示以偈曰。家賊惱人孰奈何。千聖回機祇為他。徧界徧空無影跡。無依無住絕籠羅。賊賊。猛將雄兵收不得。疑殺天下老禪和。笑倒閙市古彌勒。休休。不用將心向外求。回頭瞥爾賊身露。和贓捉獲世無儔。世無儔真可仰。從茲不復誇伎倆。怗怗安家樂業時。萬象森羅齊拊掌。</p>
</div>
<div class='div-other'><a id='mulu1188' />
<p class='h3'>懶庵樞禪師</p><p>孝宗皇帝召至內殿。問禪道之要。師答以此事在陛下堂堂日用應機處。本無知見起滅之棼。聖凡迷悟之別。第護正念。則與道相應。情却物則業不能繫。盡去沉掉之病。自忘問答之意。矧今補處現在。佛般若光明中。何事不成現耶。　上為之首肯數四。</p>
</div></div>
<div class='div-other'><a id='mulu1189' />
<div class='div-other'><a id='mulu1190' />
<p class='h3'>龍鳴賢禪師</p><p>上堂。舉趙州勘婆話頌曰。冰雪佳人貌最奇。常將玉笛向人吹。曲中無限花心動。獨許東君第一枝。</p>
</div>
<div class='div-other'><a id='mulu1191' />
<p class='h3'>大溈咦庵鑑禪師</p><p>上堂。老胡開一條路。甚生徑直。祇云。歇即菩提。性淨明心不從人得。後人不得其門。一向奔馳南北往復東西。極歲窮年無箇歇處。諸人還歇得麼。休休。</p>
<p>○上堂。舉罽賓國王問師子尊者蘊空公案。師頌曰。尊者何曾得蘊空。罽賓徒自斬春風。桃花雨後<span class='corr'>已</span>零落。染得一谿流水紅。</p>
<p><span class='corr'><span class='note-inline'>(會元十八卷終)</span></span></p>
</div></div></div>
<p class='juan'>禪宗正脉卷九</p>
<div class='div-w'>
<p class='h1'>音釋</p><p>曙<span class='note-inline'>(市據切方明也)</span>　鮎<span class='note-inline'>(乃謙切魚名)</span>　櫺<span class='note-inline'>(力庭切屋梠也)</span>　輥<span class='note-inline'>(古混切車轂也)</span>　[宋-木+居]<span class='note-inline'>(寄魚切居舍也)</span>　湜<span class='note-inline'>(視力切水清也)</span>　捂<span class='note-inline'>(吾故切受也)</span>　膴<span class='note-inline'>(亡甫切土地腴美〡〡然也)</span>　㖿<span class='note-inline'>(徐嗟切〡聲也)</span>　凹<span class='note-inline'>(烏合切〡凸也)</span>　凸<span class='note-inline'>(徒結切起貌)</span>　咂<span class='note-inline'>(子答切入口也)</span>　䖃<span class='note-inline'>(以灼切〡氣吹水貌)</span>　瑃<span class='note-inline'>(丑倫切玉名也)</span>　磊<span class='note-inline'>(力罪切〡砢也)</span>　覿<span class='note-inline'>(達寂切見也)</span>　靸<span class='note-inline'>(先盍切履也)</span>　屙<span class='note-inline'>(烏何切上廁也)</span>　搐<span class='note-inline'>(許六切牽制也)</span>　濄<span class='note-inline'>(古訛切水也)</span>　汛<span class='note-inline'>(思見切灑掃也)</span>　屁<span class='note-inline'>(匹避切氣下洩也)</span>　䙡<span class='note-inline'>(丘畏切〡紐也)</span>　洵<span class='note-inline'>(相均切過水中也)</span>　趯<span class='note-inline'>(他力切跳踊也)</span>　嶄<span class='note-inline'>(音讒山石高貌)</span>　䭔<span class='note-inline'>(丁回切蜀人呼蒸餅為〡也)</span>　蟥<span class='note-inline'>(胡光切〡蛢也)</span>　棼<span class='note-inline'>(扶云切複屋棟)</span></p>
</div>
</div><!-- end of div[@id='body'] -->
</body></html>