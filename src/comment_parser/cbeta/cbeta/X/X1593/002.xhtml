<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪宗正脉</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu105' />禪宗正脉卷第二</p>
<div class='div-other'><a id='mulu106' />
<p class='h1'>南嶽</p>
<div class='div-other'><a id='mulu107' />
<p class='h2'>南嶽懷讓禪師</p><p>【頌】謁嵩山安和尚。安啟發之。乃直指詣曹谿參六祖。祖問。甚麼處來。曰嵩山來。祖曰。甚麼物恁麼來。師無語。遂經八載。忽然有省。乃白祖曰。某甲有箇會處。祖曰作麼生。師曰。說似一物即不中。祖曰。還假修證否。師曰。修證則不無。汙染即不得。祖曰。祇此不汙染。諸佛之所護念。汝既如是。吾亦如是。西天般若多羅讖汝。足下出一馬駒。踏殺天下人。病在汝心。不須速說。師執侍左右一十五年。</p>
<p>○開元中。有沙門道一。在衡嶽山常習坐禪。師知是法器。往問曰。大德坐禪圖甚麼。一曰。圖作佛。師乃取一甎。於彼菴前石上磨。一曰。磨作甚麼。師曰。磨作鏡。一曰。磨甎豈得成鏡邪。師曰。磨甎既不成鏡。坐禪豈得作佛。一曰。如何即是。師曰。如牛駕車。車若不行。打車即是。打牛即是。</p>
<p>○師又曰。汝學坐禪。為學坐佛。若學坐禪。禪非坐臥。若學坐佛。佛非定相。於無住法。不應取捨。汝若坐佛。即是殺佛。若執坐相。非達其理。一聞示誨。如飲醍醐。禮拜問曰。如何用心。即合無相三昧。師曰。汝學心地法門。如下種子。我說法要。譬彼天澤。汝緣合故。當見其道。又問。道非色相。云何能見。師曰。心地法眼。能見吾道。無相三昧。亦復然矣。一曰。有成壞否。師曰。若以成壞聚散而見道者。非見道也。</p>
<p>【頌】僧問。如鏡鑄像。像成後。未審光向甚麼處去。師曰。如大德為童子時。相貌何在。曰祇如像成後。為甚麼不鑑照。師曰。雖然不鑑照。謾他一點不得。</p>
<p>【頌】後馬大師闡化於江西。師問眾曰。道一為眾說法否。眾曰。<span class='corr'>已</span>為眾說法。師曰。總未見人持箇消息來。眾無對。因遣一僧去。囑曰。待伊上堂時。但問作麼生。伊道底言語記將來。僧去。一如師旨。回謂師曰。馬祖云。自從胡亂後。三十年不曾少鹽醬。師然之。</p>
</div>
<div class='div-other'><a id='mulu108' />
<div class='div-other'><a id='mulu109' />
<p class='h3'>江西馬祖道一禪師</p><p>【頌】一日謂眾曰。汝等諸人。各信自心是佛。此心即是佛心。達磨大師。從南天竺國。來至中華。傳上乘一心之法。令汝等開悟。又引楞伽經文。以印眾生心地。恐汝顛倒不自信。此一心之法。各各有之。故楞伽經以佛語心為宗。無門為法門。夫求法者。應無所求。心外無別佛。佛外無別心。不取善。不捨惡。淨穢兩邊。俱不依怙。達罪性空。念念不可得。無自性故。故三界唯心。森羅萬象。一法之所印。凡所見色皆是見心。心不自心。因色故有。汝但隨時言說。即事即理。都無所礙。菩提道果。亦復如是。於心所生。即名為色。知色空故。生即不生。若了此意。乃隨時著衣喫飯。長養聖胎。任運過時。更有何事。汝受吾教。聽吾偈曰。心地隨時說。菩提亦祇寧。事理俱無礙。當生即不生。僧問。和尚為甚麼說即心即佛。師曰。為止小兒啼。曰啼止時如何。師曰。非心非佛。曰除此二種人來。如何指示。師曰。向伊道不是物。曰忽遇其中人來時如何。師曰。且教伊體會大道。</p>
<p>【頌】一夕西堂百丈南泉。隨侍翫月次。師問。正恁麼時如何。堂曰。正好供養。丈曰。正好修行。泉拂袖便行。師曰。經入藏。禪歸海。唯有普願。獨超物外。</p>
<p>○師問百丈。汝以何法示人。丈竪起拂子。師曰。祇這箇。為當別有。丈拋下拂子。</p>
<p>○僧問。如何是西來意。師便打。曰我不打汝。諸方笑我也。</p>
<p>【頌】鄧隱峯辭師。師曰。甚麼處去。曰石頭去。師曰石頭路滑。曰竿木隨身。逢場作戲。便去。纔見石頭。即繞禪床一匝。振錫一聲。問是何宗旨。石頭曰。蒼天蒼天。峯無語。却回舉似師。師曰。汝更去問。待他有答。汝便噓兩聲。峯又去。依前問。石頭乃噓兩聲。峯又無語。回舉似師。師曰。向汝道石頭路滑。</p>
<p>○洪州廉使問曰。喫酒肉即是。不喫即是。師曰。若喫是中丞祿。不喫是中丞福。師入室弟子。一百三十九人。各為一方宗主。轉化無窮。</p>
<p>【評】【頌】師示疾。院主問。和尚近日尊候如何。師曰。日面佛。月面佛。</p>
<p>○龐居士問。不昧本來人。請師高著眼。師直下覰。士曰。一等沒絃琴。唯師彈得妙。師直上覰。士禮拜。師歸方丈。士隨後曰。適來弄巧成拙。</p>
</div></div>
<div class='div-other'><a id='mulu110' />
<div class='div-other'><a id='mulu111' />
<p class='h3'>百丈懷海禪師</p><p>丱歲離塵。三學該練。屬大寂闡化江西。乃傾心依附。與西堂智藏南泉普願同號入室。時三大士。為角立焉。</p>
<p>【評】【頌】師侍馬祖行次。見一羣野鴨飛過。祖曰。是甚麼。師曰。野鴨子。祖曰。甚處去也。師曰。飛過去也。祖遂把師鼻搊。負痛失聲。祖曰。又道飛過去也。師於言下有省。</p>
<p>○次日馬祖陞堂。眾纔集。師出卷却席。祖便下座。師隨至方丈。祖曰。我適來未曾說話。汝為甚便卷却席。師曰。昨夜被和尚搊得鼻頭痛。祖曰。汝昨日向甚處留心。師曰。鼻頭今日又不痛也。祖曰。汝深明昨日事。師作禮而退。</p>
<p>【頌】師再參。侍立次。祖目視繩床角拂子。師曰。即此用。離此用。祖曰。汝向後開兩片皮。將何為人。師取拂子竪起。祖曰。即此用。離此用。師挂拂子於舊處。祖振威一喝。師直得三日耳聾。自此雷音將震。檀信請於洪州新吳界。住大雄山。以居處巖巒峻極。故號百丈。既處之。未朞月。參玄之賓。四方麏至。溈山黃檗。當其首焉。一日師謂眾曰。佛法不是小事。老僧昔被馬大師一喝。直得三日耳聾。黃檗聞舉。不覺吐舌。師曰。子<span class='corr'>已</span>後莫承嗣馬祖去麼。檗曰不然。今日因和尚舉。得見馬祖大機之用。然且不識馬祖。若嗣馬祖。<span class='corr'>已</span>後喪我兒孫。師曰。如是如是。見與師齊。減師半德。見過於師。方堪傳授。子甚有超師之見。檗便禮拜。</p>
<p>【評】【頌】溈山五峯雲巖。侍立次。師問溈山。併却咽喉唇吻。作麼生道。山曰。却請和尚道。師曰。不辭向汝道。恐<span class='corr'>已</span>後喪我兒孫。又問五峯。峯曰。和尚也須併却。師曰。無人處斫額望汝。又問雲巖。巖曰。和尚有也未。師曰。喪我兒孫。</p>
<p>【頌】上堂。有一老人隨眾聽法。眾退。唯老人不去。師問。汝是何人。曰某非人也。於過去迦葉。佛時。曾住此山。因學人問。大修行人。還落因果也無。某云。不落因果。遂五百生墮野狐身。今請和尚代一轉語。貴脫野狐身。師曰。汝問。老人曰。大修行人。還落因果也無。師曰。不昧因果。老人於言下大悟。作禮曰。某<span class='corr'>已</span>脫野狐身。住在山後。敢乞依亡僧津送。師令維郍。白椎告眾。食後送亡僧。大眾聚議。一眾皆安。涅槃堂又無病人。何故如是。食後。師領眾至山後巖下。以杖挑出一死野狐。乃依法火葬。師至晚上堂。舉前因緣。黃檗便問。古人錯祗對一轉語。墮五百生野狐身。轉轉不錯。合作個甚麼。師曰。近前來向汝道。檗近前打師一掌。師拍手笑曰。將謂胡鬚赤。更有赤鬚胡<span class='note-inline'>(溈山舉問仰山。仰曰。黃檗常用此機。溈曰。汝道天生得。從人得。仰曰。亦是稟受師承。亦是自性宗通。溈曰。如是如是)</span>。</p>
<p>【評】【頌】僧問。如何是奇特事。師曰。獨坐大雄峯。僧禮拜。師便打。</p>
<p>○上堂。靈光獨耀。逈脫根塵。體露真常。不拘文字。心性無染。本自圓成。但離妄緣。即如如佛。僧問。如何是佛。師曰。汝是阿誰。曰某甲。師曰。汝識某甲否。曰分明個。師乃舉起拂子曰。汝還見麼。曰見。師乃不語。</p>
<p>【頌】普請钁地次。忽有一僧聞鼓鳴。舉起钁頭大笑便歸。師曰。俊哉。此是觀音入理之門。師歸院。乃喚其僧問。適來見甚麼道理便恁麼。曰適來肚飢。聞鼓聲歸喫飯。師乃笑。</p>
<p>○問。依經解義。三世佛冤。離經一字。如同魔說時如何。師曰。固守動靜。三世佛冤。此外別求。即同魔說。</p>
<p>○問。如何是大乘頓悟法要。師曰。汝等先歇諸緣。休息萬事。善與不善。世出世間。一切諸法。莫記憶。莫緣念。放捨身心。令其自在。心如木石。無所辨別。心無所行。心地若空。慧日自現。如雲開日出相似。但歇一切攀緣。貪嗔愛取。垢淨情盡。對五欲八風不動。不被見聞覺知所縛。不被諸境所惑。自然具足神通妙用。是解脫人。對一切境。心無靜亂。不攝不散。透過一切。聲色無有滯礙。名為道人。善惡是非。俱不運用。亦不愛一法。亦不捨一法。名為大乘人。不被一切善惡空有垢淨。有為無為。世出世間。福德智慧之所拘繫。名為佛慧。是非好醜。是理非理。諸知見情盡。不能繫縛。處處自在。名為初發心菩薩。便登佛地。</p>
<p>○問。如今受戒。身口清淨。<span class='corr'>已</span>具諸善。得解脫否。師曰。少分解脫。未得心解脫。亦未得一切處解脫。曰如何是心解脫。及一切處解脫。師曰。不求佛法僧。乃至不求福智知解等。垢淨情盡。亦不守此無求為是。亦不住盡處。亦不欣天堂。畏地獄。縛脫無礙。即身心及一切處。皆名解脫。汝莫言有少分戒。身口意淨。便以為了。不知河沙戒定慧門。無漏解脫。都未涉一毫在。努力向前。須猛究取。莫待耳聾眼暗。面皺髮白。老苦及身。悲愛纏綿。眼中流淚。心裏慞惶。一無所據。不知去處。到甚麼時節。整理脚手不得也。縱有福智名聞利養。都不相救。為心眼未開。唯念諸境不知返照。復不見佛道。一生所有善惡業緣悉現於前。或忻或怖。六道五蘊。俱時現前。盡敷嚴好舍宅。舟船車轝。光明顯赫。皆從自心貪愛所現。一切惡境。皆變成殊勝之境。但隨貪愛重處。業識所引。隨著受生。都無自由分。龍畜良賤亦總未定。</p>
<p>○問如何得自由分。師曰。如今得即得。或對五欲八風。情無取捨。慳嫉貪愛。我所情盡。垢淨俱亡。如日月在空。不緣而照。心心如木石。念念如救頭然。亦如香象渡河。截流而過。更無疑滯。此人。天堂地獄所不能攝也。夫讀經看教語言。皆須宛轉。歸就自<span class='corr'>己</span>。但是一切言教。祇明如今鑒覺自性。但不被一切有無諸境轉。是汝導師。能照破一切有無諸境。是金剛慧。即有自由獨立分。若不能恁麼會得。縱然誦得十二韋陀典。祇成增上慢。却是謗佛。不是修行。但離一切聲色。亦不住於離。亦不住於知解。是修行。讀經看教。若准世間。是好事。若向明理人邊數。此是壅塞人。十地之人脫不去。流入生死河。但是三乘教。皆治貪瞋等病。祇如今念念若有貪瞋等病。先須治之。不用求覓義句知解。知解屬貪。貪變成病。祇如今但離一切有無諸法。亦離於離。透過三句外。自然與佛無差。既自是佛。何慮佛不解語。祇恐不是佛。被有無諸法縛。不得自由。以理未立。先有福智。被福智載去。如賤使貴。不如先立理。後有福智。若要福智。臨時作得。撮土成金。撮金成土。變海水為酥酪。破須彌為微塵。攝四大海水入一毛孔。於一義作無量義。於無量義作一義。伏惟尊重。</p>
<p>○師有時說法竟。大眾下堂。乃召之。大眾回首。師曰。是甚麼<span class='note-inline'>(藥山目之為百丈下堂句)</span>。</p>
<p>○師凡作務執勞。必先於眾。主者不忍。密收作具。而請息之。師曰。吾無德。爭合勞於人。既徧求作具不獲。而亦忘飡。故有一日不作。一日不食之語。流布寰宇矣。</p>
</div>
<div class='div-other'><a id='mulu112' />
<p class='h3'>南泉普願禪師</p><p>初習相部舊章。究毗尼篇聚。次遊諸講肆。歷聽楞伽。華嚴。入中百門觀。精鍊玄義。後扣大寂之室。頓然忘筌。得遊戲三昧。一日為眾僧行粥次。馬祖問。桶裏是甚麼。師曰。這老漢合取口。作恁麼語話。祖便休。自餘同參之流。無敢詰問。</p>
<p>○上堂。然燈佛道了也。若心相所思出生諸法。虗假不實。何以故。心尚無有。云何出生諸法。猶如形影。分別虗空。如人取聲。安置篋中。亦如吹網。欲令氣滿。故老宿云。不是心。不是佛。不是物。且教你兄弟行履。據說十地菩薩住首楞嚴三昧。得諸佛祕密法藏。自然得一切禪定解脫。神通妙用。至一切世界。普現色身。或示現成等正覺。轉大法輪。入涅槃。使無量入毛孔。演一句經無量劫。其義不盡。教化無量億千眾生。證無生法忍。尚喚作所知愚。極微細所知愚。與道全乖。大難大難。珍重。</p>
<p>【頌】上堂曰。王老師自小養一頭水牯牛。擬向溪東牧。不免食他國王水草。擬向溪西牧。亦不免食他國王水草。不如隨分納些些。總不見得。</p>
<p>○師有書與茱萸曰。理隨事變。寬廓非外。事得理融。寂寥非內。僧達書了。便問萸。如何是寬廓非外。萸曰。問一答百也無妨。曰如何是寂寥非內。萸曰。覩對聲色。不是好手。僧又問長沙。沙瞪目視之。僧又進後語。沙乃閉目示之。僧又問趙州。州作喫飯勢。僧又進後語。州以手作拭口勢。後僧舉似師。師曰。此三人不謬為吾弟子。</p>
<p>【頌】上堂。道個如如。早似變了也。今時師僧。須向異類中行。歸宗曰。雖行畜生行。不得畜生報。師曰。孟八郎漢。又恁麼去也。</p>
<p>【頌】上堂。文殊普賢。昨夜三更相打。每人與二十棒。趂出院去也。趙州曰。和尚棒教誰喫。師曰。且道王老師過在甚處。州禮拜而出。</p>
<p>【頌】師有時曰。江西馬祖。說即心即佛。王老師不恁麼道。不是心。不是佛。不是物。恁麼道。還有過麼。趙州禮拜而出。時有一僧。隨問趙州曰。上座禮拜便出。意作麼生。州曰。汝却問取和尚。僧乃問。適來諗上座。意作麼生。師曰。他却領得老僧意旨。</p>
<p>【頌】師問黃檗。定慧等學。明見佛性。此理如何。檗曰。十二時中。不依倚一物。師曰。莫是長老見處麼。檗曰。不敢。師曰。漿水錢且置。草鞋錢教阿誰還。</p>
<p>【評】【頌】師因東西兩堂爭猫兒。師遇之。白眾曰。道得則救取猫兒。道不得。即斬却也。眾無對。師便斬之。趙州自外歸。師舉前語示之。州乃脫履安頭上而出。師曰。子若在。即救得猫兒也。</p>
<p>【頌】有僧問訊。叉手而立。師曰。太俗生。其僧便合掌。師曰。太僧生。僧無對。</p>
<p>【評】【頌】師與歸宗麻谷。同去參禮南陽國師。師於路上畫一圓相。曰道得即去。宗便於圓相中坐。谷作女人拜。師曰。恁麼則不去也。宗曰。是甚麼心行。師乃相喚便回。更不去禮國師。</p>
<p>【頌】師在山上作務。僧問。南泉路向甚麼處去。師拈起鐮子曰。我這茆鐮子。三十錢買得。曰不問茆鐮子。南泉路向甚麼處去。師曰。我使得正快。</p>
<p>○僧問。即心是佛又不得。非心非佛又不得。師意如何。師曰。大德且信即心是佛便了。更說甚麼得與不得。祇如大德喫飯了。從東廊上。西廊下。不可總問人得與不得也。</p>
<p>【頌】師住庵時。有一僧到庵。師向伊道。我上山去作務。待齋時作飯自喫了。送一分上來。少時其僧自作飯喫了。却一時打破家事。就床臥。師待不見來。便歸庵見僧臥。師亦就伊邊臥。僧便起去。師住後曰。我往前住庵時。有箇靈利道者。直至如今不見。</p>
<p>【頌】陸亘大夫問。弟子家中有一片石。或時坐。或時臥。如今擬鐫作佛。還得否。師曰得。陸曰。莫不得否。師曰不得。</p>
<p>【頌】師因至莊所。莊主預備迎奉。師曰。老僧居常出入。不與人知。何得排辦如此。莊主曰。昨夜土地報道和尚今日來。師曰。王老師修行無力。被鬼神覰見。侍者便問。和尚既是善知識。為甚麼被鬼神覰見。師曰。土地前更下一分飯。<span class='note-inline'>(玄覺云。甚麼處是土地前。更下一分飯)</span>。</p>
<p>【頌】第一座問。和尚百年後向甚麼處去。師曰。山下作一頭水牯牛去。座曰。某甲隨和尚去。還得也無。師曰。汝若隨我。即須衘取一莖草來。</p>
<p>【頌】師與魯祖杉山歸宗四人離馬祖處去。各住菴。於路分袂處。師插下拄杖曰。道得也被這個礙。道不得也被這個礙。歸宗拽拄杖打師一下曰。只是這個。王老師說甚麼礙與不礙。魯祖曰。只此一句。大播天下。宗曰。還有不播者麼。祖曰有。宗曰。作麼生是不播者。祖作掌勢【增收】。</p>
</div>
<div class='div-other'><a id='mulu113' />
<p class='h3'>鹽官齊安國師</p><p>【頌】僧問。如何是本身盧舍郍。師曰。與老僧過淨瓶來。僧將淨瓶至。師曰。却安舊處著。僧送至本處。復來詰問。師曰。古佛過去久矣。</p>
<p>○有講僧來參。師問。座主蘊何事業。對曰。講華嚴經。師曰。有幾種法界。曰廣說則重重無盡。略說有四種。師竪起拂子。曰。這個是第幾種法界。主沉吟。師曰。思而知。慮而解。是鬼家活計。日下孤燈。果然失照。</p>
<p>【頌】僧問大梅。如何是西來意。大梅曰。西來無意。師聞乃曰。一個棺材兩個死漢<span class='note-inline'>(玄沙云。鹽官是作家)</span>。</p>
<p>【評】【頌】師一日喚侍者曰。將犀牛扇子來。者曰破也。師曰。扇子既破。還我犀牛兒來。者無對<span class='note-inline'>(投子代云。不辭將出。恐頭角不全)</span>。</p>
</div>
<div class='div-other'><a id='mulu114' />
<p class='h3'>歸宗智常禪師</p><p>上堂。從上古德。不是無知解。他高尚之士。不同常流。今時不能自成自立。虗度時光。諸子莫錯用心。無人替汝。亦無汝用心處。莫就他覔。從前祇是依他解。發言皆滯。光不透脫。祇為目前有物。</p>
<p>【頌】僧問。如何是玄旨。師曰。無人能會。曰向者如何。師曰。有向即乖。曰不向者如何。師曰。誰求玄旨。又曰。去。無汝用心處。曰豈無方便門。令學人得入。師曰。觀音妙智力。能救世間苦。曰如何是觀音妙智力。師敲鼎蓋三下曰。子還聞否。曰聞。師曰。我何不聞。僧無語。師以棒趂下。</p>
<p>○師甞與南泉同行。後忽一日相別。煎茶次。南泉問曰。從來與師兄商量語句。彼此<span class='corr'>已</span>知。此後或有人問。畢竟事作麼生。師曰。這一片地。大好卓庵。泉曰。卓庵且置。畢竟事作麼生。師乃打翻茶銚便起。泉曰。師兄喫茶了。普願未喫茶。師曰。作這個語話。滴水也難消。</p>
<p>【頌】師剗草次。有講僧來參。忽有一蛇過。師以鉏斷之。僧曰。久嚮歸宗。元來是個麤行沙門。師曰。你麤我麤。曰如何是麤。師竪起鉏頭。曰如何是細。師作斬蛇勢。曰與麼則依而行之。師曰。依而行之且置。你甚處見我斬蛇。僧無對。</p>
<p>【頌】僧辭。師問甚麼處去。曰諸方學五味禪去。師曰。諸方有五味禪。我這裡祇有一味禪。曰如何是一味禪。師便打。僧曰。會也會也。師曰。道道。僧擬開口。師又打。僧後到黃檗。舉前話。檗上堂曰。馬大師出八十四人善知識。問著個個屙漉漉地。祇有歸宗較些子。</p>
<p>【頌】江州<span class='corr'>刺</span>史李渤問。教中所言。須彌納芥子。渤即不疑。芥子納須彌。莫是妄談否。師曰。人傳使君讀萬卷書籍。還是否。曰然。師曰。摩頂至踵。如椰子大。萬卷書向何處著。李俛首而<span class='corr'>已</span>。</p>
<p>○李異日又問。一大藏教。明得個甚麼邊事。師舉拳示之曰。還會麼。曰不會。師曰。這個措大。拳頭也不識。曰請師指示。師曰。遇人即途中授與。不遇即世諦流布。師以目有重瞳。遂將藥手按摩。以致兩目俱亦。世號赤眼歸宗焉。</p>
</div>
<div class='div-other'><a id='mulu115' />
<p class='h3'>大梅法常禪師</p><p>初參大寂。問如何是佛。寂曰。即心是佛。師即大悟。遂之四明梅子真舊隱。縛茆燕處。</p>
<p>【頌】大寂聞師住山。乃令僧問。和尚見馬大師。得個甚麼。便住此山。師曰。大師向我道。即心是佛。我便向這裏住。僧曰。大師近日佛法又別。師曰。作麼生。曰又道非心非佛。師曰。這老漢惑亂人未有了日。任他非心非佛。我祇管即心即佛。其僧回舉似馬祖。祖曰。梅子熟也。</p>
<p>○上堂。汝等諸人。各自回心達本。莫逐其末。但得其本。其末自至。若欲識本。唯了自心。此心原是一切世間出世間法根本。故心生種種法生。心滅種種法滅。心且不附一切善惡而生。萬法本自如如。</p>
<p>【頌】夾山與定山同行。言話次。定山曰。生死中無佛。即無生死。夾山曰。生死中有佛。即不迷生死。互相不肯。同上山見師。夾山便舉問。未審二人見處。那個較親。師曰。一親一疎。夾山復問那個親。師曰。且去明日來。夾山明日再上問。師曰。親者不問。問者不親<span class='note-inline'>(夾山住後。自云。當時失一隻眼)</span>。</p>
<p>○忽一日謂其徒曰。來莫可抑。往莫。可追。從容間。聞鼯鼠聲。乃曰。即此物非他物。汝等諸人善自護持。吾今逝矣。言訖示滅。</p>
</div>
<div class='div-other'><a id='mulu116' />
<p class='h3'>佛光如滿禪師</p><p>唐順宗問。佛從何方來。滅向何方去。既言常住世。佛今在何處。師答曰。佛從無為來。滅向無為去。法身等虗空。常住無心處。有念歸無念。有住歸無住。來為眾生來。去為眾生去。清淨真如海。湛然體常住。智者善思惟。更勿生疑慮。　帝又問。佛向王宮生。滅向雙林滅。住世四十九。又言無法說。山河與大海。天地及日月。時至皆歸盡。誰言不生滅。疑情猶若斯。智者善分別。師答曰。佛體本無為。迷情妄分別。法身等虗空。未曾有生滅。有緣無佛出。無緣佛入滅。處處化眾生。猶如水中月。非常亦非斷。非生亦非滅。生亦未曾生。滅亦未曾滅。了見無心處。自然無法說。帝聞大悅。益重禪宗。</p>
</div>
<div class='div-other'><a id='mulu117' />
<p class='h3'>五洩靈默禪師</p><p>【頌】遠謁石頭。便問。一言相契即住。不契即去。石頭據坐。師便行。頭隨後召曰闍黎。師回首。頭曰。從生至死。祇是這箇。回頭轉腦作麼。師言下大悟。乃抝折拄杖而棲止焉。</p>
<p>○一日告眾曰。法身圓寂。示有去來。千聖同源。萬靈歸一。吾今漚散。胡假興哀。無自勞神。須存正念。若遵此命。真報吾恩。儻固違言。非吾之子。時有僧問。和尚向甚麼處去。師曰。無處去。曰某甲何不見。師曰。非眼所覩。<span class='note-inline'>(洞山云作家)</span>言畢。奄然順化。</p>
</div>
<div class='div-other'><a id='mulu118' />
<p class='h3'>盤山寶積禪師</p><p>【頌】因於市肆行。見一客人買猪肉。語屠家曰。精底割一斤來。屠家放下刀。叉手曰。長史。那箇不是精底。師於此有省。</p>
<p>【頌】又一日出門。見人舁喪。謌郎振鈴云。紅輪決定沉西去。未審魂靈往那方。幕下孝子。哭曰哀哀。師忽身心踊躍。歸舉似馬祖。祖印可之。</p>
<p>【頌】上堂。夫心月孤圓。光吞萬象。光非照境。境亦非存。光境俱亡。復是何物。禪德。譬如擲劒揮空。莫論及之不及。斯乃空輪無迹。劒刃無虧。若能如是。心心無知。全心即佛。全佛即人。人佛無異。始為道矣。</p>
<p>【頌】上堂。禪德。可中學道。似地擎山。不知山之孤峻。如石含玉。不知玉之無瑕。若如此者。是名出家。故導師云。法本不相礙。三際亦復然。無為無事人。猶是金鎻難。所以靈源獨耀。道絕無生。大智非明。真空無迹。真如凡聖。皆是夢言。佛及涅槃。並為增語。禪德。直須自看。無人替代。</p>
<p>【評】【頌】上堂。三界無法。何處求心。四大本空。佛依何住。璿璣不動。寂爾無言。覿面相呈。更無餘事。珍重。</p>
<p>【頌】師將順世。告眾曰。有人邈得吾真否。眾將所寫真呈。皆不契師意。普化出曰。某甲邈得。師曰。何不呈似老僧。化乃打筋斗而出。師曰。這漢向後掣風狂去在。師且奄化。</p>
</div>
<div class='div-other'><a id='mulu119' />
<p class='h3'>麻谷寶徹禪師</p><p>【頌】問臨濟。大悲千手眼。那箇是正眼。濟曰。大悲千手眼。那箇是正眼。速道速道。師近前拽臨濟下禪床却坐。濟近前曰不審。師擬議。濟便喝。拽下禪床却坐。師便出去<span class='note-inline'>(出臨濟章)</span>。</p>
<p>○師使扇次。僧問。風性常住。無處不周。和尚為甚麼却搖扇。師曰。你祇知風性常住。且不知無處不周。曰作麼生是無處不周底道理。師却搖扇。僧作禮。師曰。無用處師僧。著得一千個。有甚麼益。</p>
</div>
<div class='div-other'><a id='mulu120' />
<p class='h3'>東寺如會禪師</p><p>【頌】自大寂去世。師常患門徒以即心即佛之談。誦憶不<span class='corr'>已</span>。且謂佛於何住而曰即心。心如畫師而云即佛。遂示眾曰。心不是佛。智不是道。劒去遠矣。爾方刻舟。時號東寺為禪窟焉。</p>
<p>【頌】仰山參。師問。汝是甚處人。仰曰。廣南人。師曰。我聞廣南有鎮海明珠是否。仰曰是。師曰。此珠如何。仰曰。黑月即隱。白月即現。師曰。還將得來也無。仰曰。將得來。師曰。何不呈似老僧。仰叉手近前曰。昨到溈山。亦被索此珠。直得無言可對。無理可伸。師曰。真師子兒。善能哮吼。</p>
</div>
<div class='div-other'><a id='mulu121' />
<p class='h3'>西堂智藏禪師</p><p>一日大寂遣師詣長安。奉書于忠國師。國師問曰。汝師說甚麼法。師從東過西而立。國師曰。祇這箇。更別有。師却從西過東邊立。國師曰。這箇是馬祖底。仁者作麼生。師曰。早箇呈似和尚了也。</p>
<p>【評】【頌】僧問馬祖。離四句。絕百非。請師直指西來意。祖曰。我今日勞倦。不能為汝說得。問取智藏。其僧乃來問師。師曰。汝何不問和尚。僧曰。和尚令某甲來問。上座。師曰。我今日頭痛。不能為汝說得。問取海兄去。僧又去問海。<span class='note-inline'>(百丈和尚)</span>海曰。我到這裏却不會。僧乃舉似馬祖。祖曰。藏頭白。海頭黑。</p>
<p>○馬祖一日問師曰。子何不看經。師曰。經豈異耶。祖曰。然雖如此。汝向後為人也須得。曰智藏病思自養。敢言為人。祖曰。子末年必興於世。師便禮拜。馬祖滅後。眾請開堂。</p>
<p>○李尚書甞問僧。馬祖大師。有甚麼言教。僧曰。大師或說即心即佛。或說非心非佛。李曰。總過這邊。李却問師。馬大師有甚麼言教。師呼李翱。李應諾。師曰。鼓角動也。</p>
<p>【頌】僧問。有問有答。賓主歷然。無問無答時如何。師曰。怕爛却那<span class='note-inline'>(後有僧舉問長慶慶云相逢盡道休官去。林下何曾見一人)</span>。</p>
</div>
<div class='div-other'><a id='mulu122' />
<p class='h3'>章敬懷暉禪師</p><p>上堂。至理亡言。時人不悉。強習他事。以為功能。不知自性。元非塵境。是箇微妙大解脫門。所有鑒覺。不染不礙。如是光明。未曾休廢。曩劫至今。固無變易。猶如日輪。遠近斯照。雖及眾色。不與一切和合。靈燭妙明。非假鍛鍊。為不了故。取於物像。但如揑目。妄起空花。徒自疲勞。枉經劫數。若能返照。無第二人。舉措施為。不虧實相。</p>
<p>【評】【頌】有僧來。遶師三匝。振錫而立。師曰是是。其僧又到南泉。亦遶南泉三匝。振錫而立。泉曰。不是不是。此是風力所轉。終成敗壞。僧曰。章敬道是。和尚為甚麼道不是。泉曰。章敬即是。是汝不是。</p>
</div>
<div class='div-other'><a id='mulu123' />
<p class='h3'>大珠慧海禪師</p><p>依越州大雲寺智和尚受業。初參馬祖。祖問。從何處來。曰越州大雲寺來。祖曰。來此擬須何事。曰來求佛法。祖曰。我這裡一物也無。求甚麼佛法。自家寶藏不顧。拋家散走作麼。曰阿那箇是慧海寶藏。祖曰。即今問我者是汝寶藏。一切具足。更無欠少。使用自在。何假外求。師於言下。自識本心。不由知覺。踊躍禮謝。師事六載。後以受業師老。遽歸奉養。乃晦迹藏用。外示癡訥。自撰頓悟入道要門論一卷。法姪玄晏。竊出江外呈馬祖。祖覧訖。告眾曰。越州有大珠圓明。光透自在。無遮障處也。時學侶漸多。日夜扣激。事不得<span class='corr'>已</span>。隨問隨答。其辨無礙。</p>
<p>○僧問。如何是佛。師曰。清談對面非佛而誰。眾皆茫然。</p>
<p>○僧又問。如何得大涅槃。師曰。不造生死業。曰如何是生死業。師曰。求大涅槃是生死業。捨垢取淨是生死業。有得有證是生死業。不脫對治門是生死業。曰云何即得解脫。師曰。本自無縛。不用求解。直用直行。是無等等。</p>
<p>○有行者問。即心即佛。那箇是佛。師曰。汝疑那箇不是佛。指出看。者無對。師曰。達即徧境是。不悟永乖踈。</p>
<p>○律師法明謂師曰。禪師家多落空。師曰。却是座主家落空。明大驚曰。何得落空。師曰。經論是紙墨文字。紙墨文字者。俱是空設。於聲上建立名句等法。無非是空。座主執滯教體。豈不落空。明曰。禪師落空否。師曰。不落空。明曰。何得却不落空。師曰。文字等皆從智慧而生。大用現前。那得落空。</p>
<p>○道流問。世間還有法過於自然否。師曰有。曰何法過得。師曰。能知自然者。曰元氣是道否。師曰。元氣自元氣。道自道。曰若如是者。則有二也。師曰。知無兩人。又問。云何為邪。云何為正。師曰。心逐物為邪。物從心為正。</p>
<p>○三藏法師問。真如有變易否。師曰。有變易。藏曰。禪師錯也。師却問三藏有真如否。曰有。師曰。若無變易。決定是凡僧也。豈不聞善知識者。能回三毒為三聚淨戒。回六識為六神通。回煩惱作菩提。回無明為大智。真如若無變易。三藏真是自然外道也。藏曰。若爾者。真如即有變易也。師曰。若執真如有變易。亦是外道。曰禪師適來說真如有變易。如今又道不變易。如何即是的當。師曰。若了了見性者。如摩尼珠現色。說變亦得。說不變亦得。若不見性人。聞說真如變易。便作變易解會。說不變易。便作不變易解會。藏曰。故知南宗實不可測。</p>
<p>○有問。儒釋道三教。同異如何。師曰。大量者用之即同。小機者執之即異。總從一性上起用。機見差別成三。迷悟由人。不在教之同異也。</p>
</div>
<div class='div-other'><a id='mulu124' />
<p class='h3'>洪州百丈惟政禪師</p><p>【評】【頌】師問南泉。諸方善知識。還有不說似人底法也無。曰有。師曰。作麼生。曰不是心。不是佛。不是物。師曰。恁麼則說似人了也。曰某甲即恁麼。和尚作麼生。師曰。我又不是善知識。爭知有說不說底法。曰某甲不會。請和尚說。師曰。我太煞與汝說了也。</p>
</div>
<div class='div-other'><a id='mulu125' />
<p class='h3'>泐潭法會禪師</p><p>【頌】師問馬祖。如何是祖師西來意。祖曰。低聲近前來。向汝道。師便近前。祖打一摑曰。六耳不同謀。且去。來日來。師至來日獨入法堂曰。請和尚道。祖曰。且去。待老漢上堂。出來問。與汝證明。師忽有省。遂曰。謝大眾證明。乃繞法堂一匝。便去。</p>
</div>
<div class='div-other'><a id='mulu126' />
<p class='h3'>杉山智堅禪師</p><p>【頌】初與歸宗南泉行脚時。路逢一虎。各從虎邊過了。泉問歸宗。適來見虎。似箇甚麼。宗曰。似箇猫兒。宗却問師。師曰。似箇狗子。又問南泉。泉曰。我見是箇大蟲<span class='note-inline'>(大溈智曰。三箇老漢。聚話寐語。若要徹。一時參取這大虫始得)</span>。</p>
<p>【頌】師喫飯次。南泉收生飯。乃曰。生聻。師曰無生。泉曰。無生猶是末。泉行數步。師召曰長老。泉回頭曰作麼。師曰。莫道是末。</p>
</div>
<div class='div-other'><a id='mulu127' />
<p class='h3'>石鞏慧藏禪師</p><p>初為獵人射鹿。因遇馬祖。令<span class='corr'>自</span>射無下手處。省悟。師擲下弓箭。投祖出家。住後常以弓箭接機。</p>
<p>○一日在厨作務次。祖問作甚麼。曰牧牛。祖曰。作麼生牧。曰一回入草去。驀鼻拽將回。祖曰。子真牧牛。師便休<span class='note-inline'>(此章下有頌古一則。因機緣出自三平章內。故不著於此)</span>。</p>
</div>
<div class='div-other'><a id='mulu128' />
<p class='h3'>北蘭讓禪師</p><p>湖塘亮長老問。承聞師兄畵得先師真。暫請瞻禮。師以兩手擘胸開示之。亮便禮拜。師曰。莫禮莫禮。亮曰。師兄錯也。某甲不禮師兄。師曰。汝禮先師真那。亮曰。因甚麼教莫禮。師曰。何曾錯。</p>
</div>
<div class='div-other'><a id='mulu129' />
<p class='h3'>南源道明禪師</p><p>洞山參。方上法堂。師曰。<span class='corr'>已</span>相見了也。山便下去。明日却上問曰。昨日<span class='corr'>已</span>蒙和尚慈悲。不知甚麼處是與某甲<span class='corr'>已</span>相見處。師曰。心心無間斷。流入於性海。山曰。幾合放過。山辭。師曰。多學佛法。廣作利益。山曰。多學佛法即不問。如何是廣作利益。師曰。一物莫違。</p>
</div>
<div class='div-other'><a id='mulu130' />
<p class='h3'>中邑洪恩禪師</p><p>【頌】仰山問。如何得見佛性義。師曰。我與汝說箇譬喻。如一室有六窓。內有一獼猴。外有獼猴。從東邊喚猩猩。猩猩即應。如是六窓。俱喚俱應。仰山禮謝起曰。適蒙和尚譬喻。無不了知。更有一事。祇如內獼猴睡著。外獼猴欲與相見。又且如何。師下繩牀。執仰山手作舞曰。猩猩。與汝相見了也。</p>
</div>
<div class='div-other'><a id='mulu131' />
<p class='h3'>泐潭常興禪師</p><p>僧問。如何是宗乘極則事。師曰。秋雨草離披。</p>
<p>【頌】南泉至。見師面壁。乃拊師背。師問。汝是阿誰。曰普願。師曰如何。曰也尋常。師曰。汝何多事。</p>
</div>
<div class='div-other'><a id='mulu132' />
<p class='h3'>汾州無業禪師</p><p>每為眾僧講涅槃大部。冬夏無廢。後聞馬大師禪門鼎盛。特往瞻禮。祖覩其狀貌奇偉。語音如鐘。乃曰。巍巍佛堂。其中無佛。師禮跪而問曰。三乘文學。粗窮其旨。常聞禪門即心是佛。實未能了。祖曰。祇未了底心即是。更無別物。師曰。如何是祖師西來密傳心印。祖曰。大德正閙在。且去。別時來。師纔出。祖召曰大德。師回首。祖曰。是甚麼。師便領悟。乃禮拜。祖曰。這鈍漢。禮拜作麼。自得旨後。詣曹谿禮祖塔。及廬嶽天台。徧尋聖迹。後住開元精舍。</p>
<p>【頌】學者致問。多答之曰。莫妄想。</p>
<p>○唐憲宗屢召。辭疾不赴。暨　穆宗即位。師被詔。中夜告弟子惠愔等曰。汝等見聞覺知之性。與太虗同壽。不生不滅。一切境界。本自空寂。無一法可得。迷者不了。即為境惑。一為境惑。流轉不窮。汝等當知。心性本自有之。非因造作。猶如金剛。不可破壞。一切諸法。如影如響。無有實者。經云。唯此一事實。餘二則非真。常了一切空。無一物當情。是諸佛用心處。汝等勤而行之。言訖。跏趺而逝。</p>
</div>
<div class='div-other'><a id='mulu133' />
<p class='h3'>大同澄禪師</p><p>【頌】僧問。如何是本來人。師曰。共坐不相識。曰恁麼則學人禮謝去也。師曰。暗寫愁膓寄與誰<span class='note-inline'>(此一則頌。見大同普濟。投子大同兩章。原機緣實在大同澄下。頌古恐非)</span>。</p>
</div>
<div class='div-other'><a id='mulu134' />
<p class='h3'>鵝湖大義禪師</p><p>【頌】唐憲宗。甞詔入內。於麟德殿論義。有法師問。欲界無禪。禪居色界。此土憑何而立。禪師曰。法師祇知欲界無禪。不知禪界無欲。曰如何是禪。師以手點空。法師無對。帝曰。法師講無窮經論。祇這一點尚不奈何。師却問諸碩德曰。行住坐臥。畢竟以何為道。有對知者是道。師曰。不可以智知。不可以識識。安得知者是乎。有對無分別者是。師曰。善能分別諸法相。於第一義而不動。安得無分別是乎。有對四禪八定是。師曰。佛身無為。不墮諸散。安在四禪八定邪。眾皆杜口。師却舉　順宗問尸利禪師。大地眾生。如何得見性成佛。利曰。佛性猶如水中月。可見不可取。因謂帝曰。佛性非見必見。水中月如何攫取。帝乃問。何者是佛性。師對曰。不離陛下所問。帝默契真宗。益加欽重。</p>
</div>
<div class='div-other'><a id='mulu135' />
<p class='h3'>伏牛自在禪師</p><p>參馬祖。發明心地。祖令送書與忠國師。國師曰。馬大師以何法示徒。曰即心即佛。國師曰。是甚麼語話。良久又問曰。此外更有何言教。師曰。非心非佛。或曰。不是心。不是佛。不是物。國師曰。猶較些子。師曰。馬大師即恁麼。未審和尚此間如何。國師曰。三點如流水。曲似刈禾鐮。</p>
<p>○上堂。即心即佛。是無病求藥句。非心非佛。是藥病對治句。僧問。如何是脫洒底句。師曰。伏牛山下古今傳。</p>
</div>
<div class='div-other'><a id='mulu136' />
<p class='h3'>興善惟寬禪師</p><p>僧問。如何是道。師曰。大好山。曰學人問道。師何言好山。師曰。汝祇識好山。何曾達道。</p>
<p>○問狗子還有佛性否。師曰有。曰和尚還有否。師曰。我無。曰一切眾生。皆有佛性。和尚因何獨無。師曰。我非一切眾生。曰既非眾生。莫是佛否。師曰。不是佛。曰究竟是何物。師曰。亦不是物。曰可見可思否。師曰。思之不及。議之不得。故曰不可思議。</p>
<p>○憲宗詔至闕下。侍郎白居易甞問曰。既曰禪師。何以說法。師曰。無上菩提者。被於身為律。說於口為法。行於心為禪。應用者三。其致一也。譬如江河淮漢。在處立名。名雖不一。水性無二。律即是法。法不離禪。云何於中妄起分別。曰既無分別。何以修心。師曰。心本無損傷。云何要修理。無論垢與淨。一切勿念起。曰垢即不可念。淨無念可乎。師曰。如人眼睛上。一物不可住。金屑雖珍寶。在眼亦為病。曰無修無念。又何異凡夫耶。師曰。凡夫無明。二乘執著。離此二病。是曰真修。真修者。不得勤。不得忘。勤即近執著。忘即落無明。此為心要云爾。</p>
<p>○僧問。道在何處。師曰。祇在目前。曰我何不見。師曰。汝有我故。所以不見。曰我有我故即不見。和尚還見否。師曰。有汝有我。展轉不見。曰無我無汝還見否。師曰。無汝無我。阿誰求見。</p>
</div>
<div class='div-other'><a id='mulu137' />
<p class='h3'>三角總印禪師</p><p>【頌】上堂。若論此事。眨上眉毛。早<span class='corr'>已</span>蹉過也。麻谷便問。眨上眉毛即不問。如何是此事。師曰。蹉過也。谷乃掀倒禪牀。師便打。</p>
</div>
<div class='div-other'><a id='mulu138' />
<p class='h3'>魯祖寶雲禪師</p><p>【頌】尋常見僧來。便面壁。南泉聞曰。我尋常向師僧道。向佛未出世時會取。尚不得一箇半箇。他恁麼。驢年去<span class='note-inline'>(保福問長慶。<span class='corr'>秖</span>如魯祖節文在甚麼處。被南泉恁麼道。長慶云。退<span class='corr'>己</span>讓於人。萬中無一箇)</span>。</p>
</div>
<div class='div-other'><a id='mulu139' />
<p class='h3'>芙蓉太毓禪師</p><p>龐居士問。馬大師著實為人處。還分付吾師否。師曰。某甲尚未見他。作麼生見他著實處。士曰。祇此見知。也無討處。師曰。居士也不得一向言說。士曰。一向言說。師又失宗。若作兩向三向。師還開得口否。師曰。直是開口不得。可謂實也。士撫掌而出。</p>
</div>
<div class='div-other'><a id='mulu140' />
<p class='h3'>紫玉道通禪師</p><p>僧問。如何出得三界去。師曰。汝在裏許得多少時也。曰如何出離。師曰。青山不礙白雲飛。</p>
<p>【頌】于頗相公問。如何是黑風吹其船舫。漂墮羅剎鬼國。師曰。于頔客作漢。問恁麼事作麼。于公失色。師乃指曰。這箇便是漂墮羅剎鬼國。</p>
<p>【頌】公又問。如何是佛。師喚相公。公應諾。師曰。更莫別求。</p>
</div>
<div class='div-other'><a id='mulu141' />
<p class='h3'>五臺隱峯禪師<span class='note-inline'>(即鄧隱峯)</span></p><p>【頌】師到南泉。覩眾僧參次。泉指淨缾曰。銀缾是境。缾中有水。不得動著境。與老僧將水來。師拈起淨缾向泉面前瀉。泉便休。</p>
</div>
<div class='div-other'><a id='mulu142' />
<p class='h3'>西園曇藏禪師</p><p>受心印於大寂。後謁石頭。瑩然明徹。出住西園。禪侶日盛。師一日自燒浴次。僧問。何不使沙彌。師撫掌三下<span class='note-inline'>(僧問曹山。西園撫掌。豈不是奴兒婢子邊事。山云是。云向上更有事也無。山曰有。云如何是向上事。山叱云。這奴兒婢子)</span>。</p>
</div>
<div class='div-other'><a id='mulu143' />
<p class='h3'>楊岐甄叔禪師</p><p>上堂。羣靈一源。假名為佛。體竭形銷而不滅。金流朴散而常存。性海無風。金波自湧。心靈絕兆。萬象齊照。體斯理者。不言而徧歷沙界。不用而功益玄化。如何背覺。反合塵勞。於陰界中。妄自囚執。</p>
<p>○禪月問。如何是祖師西來意。師呈起數珠。月罔措。師曰會麼。曰不會。師曰。某甲參見石頭來。曰見石頭得何意旨。師指庭前鹿曰。會麼。曰不會。師曰。渠儂得自由。</p>
</div>
<div class='div-other'><a id='mulu144' />
<p class='h3'>馬頭神藏禪師</p><p>【頌】上堂。知而無知。不是無知。而說無知。便下座<span class='note-inline'>(南泉云。恁麼依師道。始道得一半。黃檗云。不是南泉駁他。要圓前話)</span>。</p>
</div>
<div class='div-other'><a id='mulu145' />
<p class='h3'>華林善覺禪師</p><p>【頌】觀察使裴休訪之。問曰。還有侍者否。師曰。有一兩箇。祇是不可見客。裴曰。在甚麼處。師乃喚大空小空。時二虎自庵後而出。裴覩之驚悸。師語二虎曰。有客且去。二虎哮吼而去。裴問曰。師作何行業。感得如斯。師乃良久曰。會麼。曰不會。師曰。山僧常念觀音。</p>
</div>
<div class='div-other'><a id='mulu146' />
<p class='h3'>濛谿和尚</p><p>僧問。本分事如何體悉。師曰。汝何不問。曰請師答話。師曰。汝却問得好。僧大笑而出。師曰。祇有這僧靈利。</p>
<p>○有僧從外來。師便喝。僧曰。好箇來由。師曰。猶要棒在。僧珍重便出。師曰。得能自在。</p>
</div>
<div class='div-other'><a id='mulu147' />
<p class='h3'>佛隩和尚</p><p>尋常見僧來。以拄杖卓地曰。前佛也恁麼。後佛也恁麼。問正恁麼時作麼生。師畫一圓相。僧作女人拜。師便打。</p>
<p>○問如何是異類。師敲椀曰。花奴花奴。喫飯來。</p>
</div>
<div class='div-other'><a id='mulu148' />
<p class='h3'>烏臼和尚</p><p>【頌】玄紹二上座參。師乃問。二禪客發足甚麼處。玄曰江西。師便打。玄曰。久知和尚有此機要。師曰。汝既不會。後面箇師僧祗對看。紹擬進前。師便打曰。信知同坑無異土。參堂去。</p>
<p>【評】【頌】問僧。近離甚處。曰定州。師曰。定州法道。何似這裏。曰不別。師曰。若不別。更轉彼中去。便打。僧曰。棒頭有眼。不得草草打人。師曰。今日打著一箇也。又打三下。僧便出去。師曰。屈棒元來有人喫在。曰爭奈杓柄在和尚手裏。師曰。汝若要。山僧回與汝。僧近前奪棒。打師三下。師曰。屈棒屈棒。曰有人喫在。師曰。草草打著個漢。僧禮拜。師曰。却與麼去也。僧大笑而出。師曰。消得恁麼。消得恁麼。</p>
</div>
<div class='div-other'><a id='mulu149' />
<p class='h3'>石臼和尚</p><p>【頌】初參馬祖。祖問甚麼處來。師曰。烏臼來。祖曰。烏臼近日有何言句。師曰。幾人於此茫然。祖曰。茫然且置。悄然一句作麼生。師乃近前三步。祖曰。我有七棒。寄打烏臼。你還甘否。師曰。和尚先喫。某甲後甘。</p>
</div>
<div class='div-other'><a id='mulu150' />
<p class='h3'>本谿和尚</p><p>【頌】因龐居士問。丹霞打侍者。意在何所。師曰。大老翁。見人長短在。士曰。為我與師同參。方敢借問。師曰。若恁麼。從頭舉來。共你商量。士曰。大老翁。不可共你說人是非。師曰。念翁年老。士曰。罪過罪過。</p>
</div>
<div class='div-other'><a id='mulu151' />
<p class='h3'>石林和尚</p><p>【頌】見龐居士來。乃竪起拂子曰。不落丹霞機。試道一句子。士奪却拂子。却自竪起拳。師曰。正是丹霞機。士曰。與我不落看。師曰。丹霞患瘂。龐公患聾。士曰。恰是。師無語。士曰。向道偶爾。</p>
</div>
<div class='div-other'><a id='mulu152' />
<p class='h3'>亮座主</p><p>【頌】頗講經論。因參馬祖。祖問。見說座主大講得經論。是否。師曰不敢。祖曰。將甚麼講。師曰。將心講。祖曰。心如工伎兒。意如和伎者。爭解講得。師抗聲曰。心既講不得。虗空莫講得麼。祖曰。却是虗空講得。師不肯。便出。將下堦。祖召曰座主。師回首。祖曰。是甚麼。師豁然大悟。便禮拜。祖曰。這鈍根阿師。禮拜作麼。師曰。某甲所講經論。將謂無人及得。今日被大師一問。平生功業。一時氷釋。</p>
</div>
<div class='div-other'><a id='mulu153' />
<p class='h3'>百靈和尚</p><p>一日與龐居士路次相逢。問曰。南嶽得力句。還曾舉向人也無。士曰。曾舉來。師曰。舉向甚麼人。士以手自指曰龐公。師曰。直是妙德空生。也讚嘆不及。士却問阿師得力句。是誰得知。師戴笠子便行。士曰。善為道路。師更不回首。</p>
</div>
<div class='div-other'><a id='mulu154' />
<p class='h3'>金牛和尚</p><p>【評】【頌】每日做飯供養眾僧。至齋時舁飯桶到堂前作舞。呵呵大笑曰。菩薩子。喫飯來。</p>
</div>
<div class='div-other'><a id='mulu155' />
<p class='h3'>利山和尚</p><p>僧問。眾色歸空。空歸何所。師曰。舌頭不出口。曰為甚麼不出口。師曰。內外一如故。</p>
</div>
<div class='div-other'><a id='mulu156' />
<p class='h3'>乳源和尚</p><p>【頌】上堂。西來的的意。不妨難道。眾中莫有道得者。出來試道看。時有僧出禮拜。師便打曰。是甚麼時節出頭來。便歸方丈<span class='note-inline'>(僧舉似長慶。慶云。不妨不妨。資福代云。為和尚不惜身命)</span>。</p>
</div>
<div class='div-other'><a id='mulu157' />
<p class='h3'>松山和尚</p><p>【頌】同龐居士喫茶。士舉槖子曰。人人盡有分。為甚麼道不得。師曰。祇為人人盡有。所以道不得。士曰。阿兄為甚麼却道得。師曰。不可無言也。士曰。灼然灼然。師便喫茶。士曰。阿兄喫茶。為甚麼不揖客。師曰誰。士曰龐公。師曰。何須更揖。後丹霞聞。乃曰。若不是松山。幾被箇老翁惑亂一上。士聞之。乃令人傳語霞曰。何不會取未舉橐子時。</p>
</div>
<div class='div-other'><a id='mulu158' />
<p class='h3'>則川和尚</p><p>【頌】與龐居士摘茶次。士曰。法界不容身。師還見我否。師曰。不是老僧。洎答公話。士曰。有問有答。蓋是尋常。師乃摘茶不聽。士曰。莫怪適來容易借問。師亦不顧。士喝曰。這無禮儀老漢。待我一一舉向明眼人。師乃拋却茶籃。便歸方丈。</p>
<p>【頌】師一日在方丈內坐。居士來見。乃曰。只知端居丈室。不覺僧到參。時師垂下一足。士便出。行三兩步却回。師乃收足。士曰。可謂自由自在。師曰。我是主。士曰。阿師只知有主。不知有客。師喚侍者點茶。士作舞而出<span class='note-inline'>(南堂興拈云。好則川亦好龐公。看他兩作家恁麼相見。如二龍玩寶。兩無相傷。所謂入林不動草。入水不動波。到這裏。方知有自由自在分。且道是什麼得恁麼靈驗。良久。復頌云云)</span>【增收】。</p>
</div>
<div class='div-other'><a id='mulu159' />
<p class='h3'>打地和尚</p><p>【頌】自江西領旨。常晦其名。凡學者致問。唯以棒打地示之。時謂之打地和尚。一日被僧藏却棒。然後致問。師但張其口。僧問門人曰。祇如和尚每日有人問。便打地。意旨如何。門人即於竈內取柴一片。擲在釜中。</p>
</div>
<div class='div-other'><a id='mulu160' />
<p class='h3'>秀谿和尚</p><p>【頌】谷山問。聲色純真。如何是道。師曰。亂道作麼。山却從東過西立。師曰。若不恁麼。即禍事也。山又從西過東立。師乃下禪牀方行兩步。被谷山捉住曰。聲色純真事。作麼生。師便打一掌。山曰。三十年後要箇人下茶也無在。師曰。要谷山這漢作甚麼。山呵呵大笑。</p>
</div>
<div class='div-other'><a id='mulu161' />
<p class='h3'>江西椑樹和尚</p><p>【頌】臥次。道吾近前牽被覆之。師曰作麼。吾曰蓋覆。師曰。臥底是。坐底是。吾曰。不在這兩處。師曰。爭奈蓋覆何。吾曰。莫亂道。</p>
</div>
<div class='div-other'><a id='mulu162' />
<p class='h3'>水潦和尚</p><p>【頌】初參馬祖。問曰。如何是西來的的意。祖曰。禮拜著。師纔禮拜。祖乃當胸踏倒。師大悟。起來撫掌呵呵大笑曰。也大奇。也大奇。百千三昧。無量妙義。祇向一毫頭上識得根源去。禮拜而退。住後每告眾曰。自從一喫馬祖踏。直至如今笑不休。</p>
</div>
<div class='div-other'><a id='mulu163' />
<p class='h3'>浮杯和尚</p><p>【頌】凌行婆來禮拜。師與坐喫茶。婆乃問。盡力道不得底句。分付阿誰。師曰。浮杯無剩語。婆曰。未到浮杯。不妨疑著。師曰。別有長處。不妨拈出。婆斂手哭曰。蒼天中更忝冤苦。師無語。婆曰。語不知偏正。理不識倒邪。為人即禍生。後有僧舉似南泉。泉曰。苦哉浮杯。被這老婆摧折一上。婆後聞笑曰。王老師猶少機關在。澄一禪客。逢見行婆。便問。怎生是南泉猶少機關在。婆乃哭曰。可悲可痛。一罔措。婆曰會麼。一合掌而立。婆曰。伎死禪和。如麻似粟。一舉似趙州。州曰。我若見這臭老婆。問教口瘂。一曰。未審和尚怎生問他。州便打。一曰。為甚麼却打某甲。州曰。似這伎死漢。不打更待幾時。連打數棒。婆聞。却曰。趙州合喫婆手裡棒。後僧舉似趙州。州哭曰。可悲可痛。婆聞此語。合掌嘆曰。趙州眼光。爍破四天下。州令僧問。如何是趙州眼。婆乃竪起拳頭。僧回舉似趙州。州作偈曰。當機覿面提。覿面當機疾。報汝凌行婆。哭聲何得失。婆以偈答曰。哭聲師<span class='corr'>已</span>曉。<span class='corr'>已</span>曉復誰知。當時摩竭國。幾喪目前機。</p>
</div>
<div class='div-other'><a id='mulu164' />
<p class='h3'>龍山和尚</p><p>【頌】洞山與密師伯經由。見溪流菜葉。洞曰。深山無人。因何有菜隨流。莫有道人居否。乃共議撥草。溪行。五七里間。忽見師羸形異貌。放下行李問訊。師曰。此山無路。闍黎從何處來。洞曰。無路且置。和尚從何而入。師曰。我不從雲水來。洞曰。和尚住此山多少時耶。師曰。春秋不涉。洞曰。和尚先住。此山先住。師曰不知。洞曰。為甚麼不知。師曰。我不從人天來。洞曰。和尚得何道理。便住此山。師曰。我見兩箇泥牛鬭入海。直至于今絕消息。</p>
</div>
<div class='div-other'><a id='mulu165' />
<p class='h3'>龐蘊居士</p><p>【頌】唐貞元初。謁石頭。乃問。不與萬法為侶者。是甚麼人。頭以手掩其口。豁然有省。後與丹霞為友。一日石頭問曰。子見老僧以來。日用事作麼生。士曰。若問日用事。即無開口處。乃呈偈曰。日用事無別。唯吾自偶諧。頭頭非取捨。處處沒張乖。朱紫誰為號。丘山絕點埃。神通并妙用。運水及般柴。頭然之。曰子以緇邪素邪。士曰。願從所慕。遂不剃染。後參馬祖。問曰。不與萬法為侶者是甚麼人。祖曰。待汝一口吸盡西江水。即向汝道。士於言下頓領玄旨。</p>
<p>【頌】有偈曰。有男不婚。有女不嫁。大家團欒頭。共說無生話。</p>
<p>【評】【頌】因辭藥山。山命十禪客相送至門首。士乃指空中雪曰。好雪。片片不落別處。有全禪客曰。落在甚處。士遂與一掌。全曰。也不得草草。士曰。恁麼稱禪客。閻羅老子未放你在。全曰。居士作麼生。士又掌曰。眼見如盲。口說如瘂。</p>
<p>【頌】龐行婆入鹿門寺設齋。維那請意旨。婆拈疏子插向髻後曰。回向了也。便出去。</p>
<p>【頌】士坐次。問靈照曰。古人道。明明百草頭。明明祖師意。如何會。照曰。老老大大。作這箇語話。士曰。你作麼生。照曰。明明百草頭。明明祖師意。士乃笑。</p>
<p>【頌】士將入滅。謂靈照曰。視日早晚。及午以報。照遽報日<span class='corr'>已</span>中矣。而有蝕也。士出戶觀次。靈照即登父座。合掌坐亡。士笑曰。我女鋒捷矣於是更延七日。</p>
<p>【頌】州牧于公頔問疾次。士謂之曰。但願空諸所有。慎勿實諸所無。好住世間。皆如影響。言訖。枕于公膝而化。</p>
<p><span class='note-inline'>(會元三卷終)</span></p>
</div></div>
<div class='div-other'><a id='mulu166' />
<div class='div-other'><a id='mulu167' />
<p class='h3'>黃檗希運禪師</p><p>【頌】初遊天台。逢一僧。與之言笑。如舊相識。熟視之。目光射人。乃偕行。屬㵎水暴漲。捐笠植杖而止。其僧率師同渡。師曰。兄要渡自渡。彼即褰衣躡波。若履平地。回顧曰。渡來渡來。師曰。咄。這自了漢。吾早知。當斫汝脛。其僧歎曰。真大乘法器。我所不及。言訖不見。</p>
<p>【頌】師在鹽官殿上禮佛次。時　唐宣宗為沙彌。問曰。不著佛求。不著法求。不著僧求。長老禮拜。當何所求。師曰。不著佛求。不著法求。不著僧求。常禮如是事。彌曰。用禮何為。師便掌。彌曰。太麤生。師曰。這裏是甚麼所在。說麤說細。隨後又掌。</p>
<p>【頌】裴相國一日拓一尊佛於師前跪曰。請師安名。師召曰。裴休。公應諾。師曰。與汝安名竟。公禮拜。</p>
<p>【頌】師辭南泉。泉門送。提起師笠曰。長老身材沒量大。笠子太小生。師曰。雖然如此。大千世界。總在裏許。泉曰。王老師聻。師戴笠便行。</p>
<p>【評】【頌】上堂。大眾雲集。乃曰。汝等諸人。欲何所求。以拄杖趂之。大眾不散。師却復坐曰。汝等諸人盡是噇酒糟漢。恁麼行脚。取笑於人。但見八百一千人處便去。不可圖他熱閙也。老僧行脚時。或遇草根下。有一箇漢。便從頂門上一錐。看他若知痛痒。可以布袋盛米供養他。可中總似汝如此容易。何處更有今日事也。汝等既稱行脚。亦須著些精彩好。還知道大唐國內無禪師麼。時有僧問。諸方尊宿。盡聚眾開化。為甚麼却道無禪師。師曰。不道無禪。祇是無師。闍黎不見馬大師下。有八十餘人坐道場。得馬師正法眼者。止三兩人。廬山歸宗和尚是其一。夫出家人。須知有從上來事分始得。且如四祖下牛頭。橫說竪說。猶未知向上關捩子。有此眼目。方辯得邪正宗黨。且當人事宜。不能體會得。但知學言語。念向皮袋裡安著。到處稱我會禪。還替得汝生死麼。輕忽老宿。入地獄如箭。我纔見汝入門來。便識得了也。還知麼。急須努力。莫容易事持片衣口食。空過一生。明眼人笑汝。久後總被俗漢算將去在。宜自看遠近。是阿誰面上事。若會即便會。若不會即散去。珍重。</p>
</div>
<div class='div-other'><a id='mulu168' />
<p class='h3'>長慶大安禪師<span class='note-inline'>(號懶安)</span></p><p>造百丈。禮而問曰。學人欲求識佛。何者即是。丈曰。大似騎牛覓牛。師曰。識得後如何。丈曰。如人騎牛至家。師曰。未審始終如何保任。丈曰。如牧牛人。執杖視之。不令犯人苗稼。師自茲領旨。更不馳求。</p>
<p>○同參祐禪師。創居溈山。師躬耕助道。及祐歸寂。眾請接踵住持。上堂。汝諸人總來就安求覓甚麼。若欲作佛。汝自是佛。擔佛傍家走。如渴鹿赴陽燄相似。何時得相應去。汝欲作佛。但無許多顛倒攀緣。妄想惡覺。垢淨眾生之心。便是初心正覺佛。更向何處別討。所以安在溈山三十年來。喫溈山飯。屙溈山屎。不學溈山禪。祇看一頭水牯牛。若落路入草。便把鼻孔拽轉來。纔犯人苗稼。即鞭撻。調伏既久。可憐生受人言語。如今變作箇露地白牛。常在面前。終日露逈逈地。趂亦不去。汝諸人各自有無價大寶。從眼門放光。照見山河大地。耳門放光。領釆一切善惡音響。如是六門。晝夜常放光明。亦名放光三昧。汝自不識取。影在四大身中。內外扶持。不教傾側。如人負重擔。從獨木橋上過。亦不教失脚。且道是甚麼物任持。便得如是。且無絲髮可見。豈不見誌公和尚云。內外追尋覓總無。境上施為渾大有。珍重。</p>
<p>○僧問。一切施為是法身用。如何是法身。師曰。一切施為是法身用。曰離却五蘊。如何是本來身。師曰。地水火風。受想行識。曰這箇是五蘊。師曰。這箇異五蘊。</p>
<p>○問此陰<span class='corr'>已</span>謝。彼陰未生時如何。師曰。此陰未謝。那箇是大德。曰不會。師曰。若會此陰。便明彼陰。</p>
<p>○問佛在何處。師曰。不離心。</p>
</div>
<div class='div-other'><a id='mulu169' />
<p class='h3'>大慈寰中禪師</p><p>一日南泉至。問如何是庵中主。師曰。蒼天蒼天。泉曰。蒼天且置。如何是庵中主。師曰。會即便會。莫忉忉。泉拂袖而去。</p>
<p>【頌】上堂。山僧不解答話。祇能識病。時有僧出。師便歸方丈。</p>
<p>【頌】趙州問。般若以何為體。師曰。般若以何為體。州大笑而出。明日州掃地次。師曰。般若以何為體。州置帚拊掌大笑。師便歸方丈。</p>
</div>
<div class='div-other'><a id='mulu170' />
<p class='h3'>平田普岸禪師</p><p>【頌】臨濟訪師。到路口。先逢一嫂在田使牛。濟問嫂。平田路向甚麼處去。嫂打牛一棒曰。這畜生到處走。到此路也不識。濟又曰。我問你平田路向甚麼處去。嫂曰。這畜生。五歲尚使不得。濟心語曰。欲觀前人。先觀所使。便有抽釘㧞楔之意。及見師。師問。你還曾見我嫂也未。濟曰。<span class='corr'>已</span>收下了也。師遂問。近離甚處。濟曰。江西黃檗。師曰。情知你見作家來。濟曰。特來禮拜和尚。師曰。<span class='corr'>已</span>相見了也。濟曰。賓主之禮。合施三拜。師曰。既是賓主之禮。禮拜著。</p>
<p>○上堂。神光不昧。萬古徽猷。入此門來。莫存知解。便下座。</p>
</div>
<div class='div-other'><a id='mulu171' />
<p class='h3'>石霜性空禪師</p><p>僧問。如何是祖師西來意。師曰。如人在千尺井中。不假寸繩。出得此人。即答汝西來意。曰近日湖南暢和尚出世。亦為人東語西話。師喚沙彌。拽出這死屍著<span class='note-inline'>(沙彌即仰山。山後問耽源。如何出得井中人。源曰。咄癡漢。誰在井中。山復問溈山。溈召慧寂。山應諾。溈曰。出也。仰山住後。常舉前語謂眾曰。我在耽源處得名。溈山處得地)</span>。</p>
</div>
<div class='div-other'><a id='mulu172' />
<p class='h3'>福州古靈神贊禪師</p><p>本州大中寺受業。後行脚遇百丈。開悟。却回受業。本師問曰。汝離吾在外。得何事業。曰並無事業。遂遣執役。一日因澡身。命師去垢。師乃拊背曰。好所佛堂。而佛不聖。本師回首視之。師曰。佛雖不聖。且能放光。本師又一日在窓下看經。蜂子投窓紙求出。師覩之曰。世界如許廣闊不肯出。鑽他故紙。驢年去。遂有偈曰。空門不肯出。投窓也大痴。百年鑽故紙。何日出頭時。本師置經問曰。汝行脚遇何人。吾前後見汝發言異常。師曰。某甲蒙百丈和尚。指箇歇處。今欲報慈德耳。本師於是告眾致齋。請師說法。師乃登座。舉唱百丈門風。曰靈光獨耀。逈脫根塵。體露真常。不拘文字。心性無染。本自圓成。但離妄緣。即如如佛。本師於言下感悟曰。何期垂老。得聞極則事。</p>
</div>
<div class='div-other'><a id='mulu173' />
<p class='h3'>和安通禪師</p><p>自幼寡言。時人謂之不語通。因禮佛次。有禪者問。座主禮底是甚麼。師曰是佛。禪者乃指像曰。這箇是何物。師無對。至夜具威儀禮問。今日所問。某甲未知意旨如何。禪者曰。座主幾夏邪。師曰十夏。禪者曰。還曾出家也未。師轉茫然。禪者曰。若也不會。百夏奚為。乃命同參馬祖。及至江西。祖<span class='corr'>已</span>圓寂。遂謁百丈。頓釋疑情。有人問。師是禪師否。師曰。貧道不曾學禪。師良久召其人。其人應諾。師指椶櫚樹子。其人無對。</p>
</div>
<div class='div-other'><a id='mulu174' />
<p class='h3'>百丈涅槃和尚</p><p>【頌】一日謂眾曰。汝等與我開田。我與汝說大義。眾開田了。歸請說大義。師乃展兩手。眾罔措<span class='note-inline'>(頌見惟政)</span>。</p>
</div>
<div class='div-other'><a id='mulu175' />
<p class='h3'>趙州觀音院<span class='note-inline'>(亦曰東院)</span>從諗禪師</p><p>童稚從師披剃。未納戒。便抵池陽。參南泉。值泉偃息而問曰。近離甚處。師曰瑞像。泉曰。還見瑞像麼。師曰。不見瑞像。祇見臥如來。</p>
<p>【頌】泉便起坐。問汝是有主沙彌。無主沙彌。師曰。有主沙彌。泉曰。那箇是你主。師近前躬身曰。仲冬嚴寒。伏惟和尚。尊候萬福。泉器之。許其入室。</p>
<p>【頌】他日問泉曰。如何是道。泉曰。平常心是道。師曰。還可趣向也無。泉曰。擬向即乖。師曰。不擬爭知是道。泉曰。道不屬知。不屬不知。知是妄覺。不知是無記。若真達不疑之道。猶如太虗。廓然蕩豁。豈可強是非邪。師於言下悟理。</p>
<p>【頌】師一日問泉曰。知有底人。向甚麼處去。泉曰。山前檀越家。作一頭水牯牛去。師曰。謝師指示。泉曰。昨夜三更月到窓。</p>
<p>○泉曰。今時人須向異類中行始得。師曰。異即不問。如何是類。泉以兩手拓地。師近前一踏踏倒。却向涅槃堂裏呌曰。悔悔。泉令侍者問。悔個甚麼。師曰。悔不更與兩踏。</p>
<p>【頌】師一日到茱萸。執拄杖於法堂上。從東過西。萸曰。作甚麼。師曰探水。萸曰。我這裏一滴也無。探箇甚麼。師以杖倚壁便下。</p>
<p>○上堂。如明珠在掌。胡來胡現。漢來漢現。老僧把一枝草為丈六金身用。把丈六金身為一枝草用。佛是煩惱。煩惱是佛。僧問。未審佛是誰家煩惱。師曰。與一切人煩惱。曰如何免得。師曰。用免作麼。</p>
<p>【頌】僧辭。師曰。甚處去。曰諸方學佛法去。師竪起拂子。曰有佛處不得住。無佛處急走過。三千里外逢人。不得錯舉。曰與麼則不去也。師曰。摘楊花摘楊花。</p>
<p>【評】【頌】僧問。承聞和尚。親見南泉。是否。師曰。鎮州出大蘿蔔頭。</p>
<p>【評】【頌】上堂。金佛不度爐。木佛不度火。泥佛不度水。真佛內裏坐。菩提涅槃。真如佛性。盡是貼體衣服。亦名煩惱。實際理地。甚麼處著。一心不生。萬法無咎。汝<span class='corr'>但</span>究理坐看。三二十年若不會。截去老僧頭去。夢幻空花。徒勞把捉。心若不異。萬法一如。既不從外得。更拘執作麼。如羊相似。亂拾物安向口裏。老僧見藥山和尚道。有人問著。但教合取狗口。老僧亦教合取狗口。取我是垢。不取我是淨。一似獵狗。專欲得物喫。佛法在甚麼處。千人萬人。盡是覓佛漢子。於中覓一箇道人無。若與空王為弟子。莫教心病最難醫。未有世界。早有此性。世界壞時。此性不壞。一從見老僧後。更不是別人。祇是箇主人公。這個更向外覓作麼。正恁麼時。莫轉頭換腦。若轉頭換腦。即失却也。僧問。承師有言。世界壞時。此性不壞。如何是此性。師曰。四大五陰。曰此猶是壞底。如何是此性。師曰。四大五陰<span class='note-inline'>(法眼云。是一個兩個。是壞不壞。且作麼生會。試斷看)</span>。</p>
<p>【頌】尼問。如何是密密意。師以手掐之。尼曰。和尚猶有這箇在。師曰。却是你有這箇在。</p>
<p>【頌】有僧遊五臺。問一婆子曰。臺山路向甚麼處去。婆曰。驀直去。僧便去。婆曰。好箇師僧。又恁麼去。後有僧舉似師。師曰。待我去勘過。明日師便去問。臺山路向甚麼處去。婆曰。驀直去。師便去。婆曰。好箇師僧。又恁麼去。師歸院。謂僧曰。臺山婆子。為汝勘破了也。</p>
<p>【頌】有一婆子。令人送錢。請轉藏經。師受施利了。却下禪牀。轉一匝。乃曰。傳語婆。轉藏經<span class='corr'>已</span>竟。其人回。舉似婆。婆曰。比來請轉全藏。如何祇為轉半藏。</p>
<p>【頌】僧問如何是祖師西來意。師曰。庭前柏樹子。曰和尚莫將境示人。師曰。我不將境示人。曰如何是祖師西來意。師曰。庭前柏樹子。</p>
<p>【評】【頌】上堂。至道無難。唯嫌揀擇。纔有語言。是揀擇。是明白。老僧不在明白裏。是汝還護惜也無。時有僧問。既不在明白裏。護惜箇甚麼。師曰。我亦不知。僧曰。和尚既不知。為甚道不在明白裏。師曰。問事即得。禮拜了退。</p>
<p>【評】【頌】別僧問。至道無難。唯嫌揀擇。是時人窠窟否。師曰曾有人問我老僧。直得五年分踈不下。</p>
<p>【評】【頌】又問至道無難。唯嫌揀擇。如何是不揀擇。師曰。天上天下。唯我獨尊。曰此猶是揀擇。師曰。田厙奴。甚處是揀擇。僧無語。</p>
<p>【評】【頌】問至道無難。唯嫌揀擇。纔有語言。是揀擇。和尚如何為人。師曰。何不引盡此語。僧曰。某甲祇念得到這裏。師曰。至道無難。唯嫌揀擇。</p>
<p>【頌】問如何是道。師曰。墻外底。曰不問這箇。師曰。你問那箇。曰大道。師曰。大道透長安。</p>
<p>【頌】問如何是佛。師曰。殿裏底。</p>
<p>【頌】問學人乍入叢林。乞師指示。師曰。喫粥了也未。曰喫粥了也。師曰。洗鉢盂去。其僧忽然省悟。</p>
<p>【頌】上堂。纔有是非。紛然失心。還有答話也無。僧舉似洛浦。浦扣齒。又舉似雲居。居曰。何必。僧回舉似師。師曰。南方大有人喪身失命。曰請和尚舉。師纔舉前話。僧指傍僧曰。這箇師僧喫却飯了。作恁麼語話。師休去。</p>
<p>【評】【頌】問久嚮趙州石橋。到來祇見略彴。師曰。汝祇見略彴。且不見石橋。曰如何是石橋。師曰。度驢度馬。</p>
<p>【頌】問狗子還有佛性也無。師曰無。曰上至諸佛。下至螻蟻。皆有佛性。狗子為甚麼却無。師曰。為伊有業識在。</p>
<p>【頌】師問新到。曾到此間麼。曰曾到。師曰。喫茶去。又問僧。僧曰。不曾到。師曰。喫茶去。後院主問曰。為甚麼曾到也云喫茶去。不曾到也云喫茶去。師召院主。主應諾。師曰。喫茶去。</p>
<p>【評】【頌】僧問。萬法歸一。一歸何所。師曰。老僧在青州作得一領布衫重七斤。</p>
<p>【頌】真定帥王公。携諸子入院。師坐而問曰。大王會麼。王曰不會。師曰。自小持齋身<span class='corr'>已</span>老。見人無力下禪牀。王尤加禮重。翌日令客將傳語。師下禪牀受之。侍者曰。和尚見大王來。不下禪牀。今日軍將來。為甚麼却下禪牀。師曰。非汝所知。第一等人來。禪牀上接。中等人來。下禪牀接。末等人來。三門外接。</p>
<p>【頌】因侍者報大王來也。師曰。萬福大王。者曰。未到在。師曰。又道來也。</p>
<p>【頌】師到一庵主處。問有麼有麼。主竪起拳頭。師曰。水淺不是泊船處。便行。又到一庵主處。問有麼有麼。主亦竪起拳頭。師曰。能縱能奪。能殺能活。便作禮。</p>
<p>○上堂。正人說邪法。邪法悉皆正。邪人說正法。正法悉皆邪諸方難見易識。我這裏易見難識。</p>
<p>【評】【頌】僧問。如何是趙州。師曰。東門西門南門北門。</p>
<p>【評】【頌】問。初生孩子。還具六識也無。師曰。急水上打毬子。僧却問投子。急水上打毬子。意旨如何。子曰。念念不停留。</p>
<p>【頌】問和尚姓甚麼。師曰。常州有。曰甲子多少。師曰。蘇州有。</p>
<p>【頌】問十二時中。如何用心。師曰。汝被十二時辰使。老僧使得十二時。乃曰。兄弟莫久立。有事商量。無事向衣鉢下坐窮理好。老僧行脚時。除二時粥飯是雜用心處。除外更無別用心處。若不如是。大遠在。</p>
</div>
<div class='div-other'><a id='mulu176' />
<p class='h3'>長沙景岑禪師</p><p>上堂。我若一向舉揚宗教。法堂裏。須草深一丈。事不獲<span class='corr'>已</span>。向汝諸人道。盡十方世界是沙門眼。盡十方世界是沙門全身。盡十方世界是自<span class='corr'>己</span>光明。盡十方世界在自<span class='corr'>己</span>光明裏。盡十方世界無一人不是自<span class='corr'>己</span>。我常向汝諸人道。三世諸佛。法界眾生。是摩訶般若光。光未發時。汝等諸人向甚麼處委悉。光未發時。尚無佛無眾生消息。何處得山河國土來。時有僧問。如何是沙門眼。師曰。長長出不得。又曰。成佛成祖出不得。六道輪迴出不得。僧曰。未審出箇甚麼不得。師曰。晝見日夜見星。曰學人不會。師曰。妙高山色青又青。</p>
<p>【評】【頌】遊山歸。首座問。和尚甚處去來。師曰。遊山來。座曰。到甚麼處。師曰。始從芳草去。又逐落花回。座曰。大似春意。師曰。也勝秋露滴芙蕖。</p>
<p>○有客來謁。師召尚書。其人應諾。師曰。不是尚書本命。曰不可離却即今祗對。別有第二主人。師曰。喚尚書作至尊得麼。曰恁麼總不祗對時。莫是弟子主人否。師曰。非但祗對與不祗對時。無始劫來。是箇生死根本。有偈曰。學道之人不識真。祇為從來認識神。無量劫來生死本。癡人喚作本來人。</p>
<p>【頌】有秀才看千佛名經。問曰。百千諸佛。但見其名。未審居何國土。還化物也無。師曰。黃鶴樓。崔顥題後。秀才還曾題也未。曰未曾。師曰。得閒題取一篇好。</p>
<p>○晧月供奉問。天下善知識。證三德涅槃也未。師曰。大德問果上涅槃。因中涅槃。曰問果上涅槃。師曰。天下善知識未證。曰為甚麼未證。師曰。功未齊於諸聖。曰功未齊於諸聖。何為善知識。師曰。明見佛性。亦得名為善知識。曰未審功齊何道。名證大涅槃。師示偈曰。摩訶般若照。解脫甚深法。法身寂滅體。三一理圓常。欲識功齊處。此名常寂光。曰果上三德涅槃。<span class='corr'>已</span>蒙開示。如何是因中涅槃。師曰。大德是月。</p>
<p>○僧問。如何是平常心。師曰。要眠即眠。要坐即坐。曰學人不會。師曰。熱即取涼。寒即取火。</p>
<p>○問和尚繼嗣何人。師曰。我無人得繼嗣。曰還參學也無。師曰。我自參學。曰師意如何。師有偈曰。虗空問萬象。萬象答虗空。誰人親得聞。木叉丱角童。</p>
<p>【頌】師與仰山翫月次。山曰。人人盡有這箇。祇是用不得。師曰。恰是倩汝用。山曰。你作麼生用。師劈胸與一踏。山曰。㘞。直下是箇大蟲。自此諸方稱為岑大蟲。</p>
<p>【頌】三聖令秀上座問曰。南泉遷化向甚麼處去。師曰。石頭作沙彌時。參見六祖。秀曰。不問石頭見六祖。南泉遷化向甚麼處去。師曰。教伊尋思去。秀曰。和尚雖有千尺寒松。且無抽條石筍。師默然。秀曰。謝和尚答話。師亦默然。秀回舉似三聖。聖曰。若恁麼。猶勝臨濟七步。然雖如此。待我更驗看。至明日。三聖上問。承聞和尚。昨日答南泉遷化一則語。可謂光前絕後。今古罕聞。師亦默然。</p>
<p>○僧問。色即是空。空即是色。此理如何。師曰。聽老僧偈。礙處非墻壁。通處沒虗空。若人如是解。心色本來同。又云。佛性堂堂顯現。住性有情難見。若悟眾生無我。我面何如佛面。</p>
<p>○問蚯蚓斷為兩段。兩頭俱動。未審佛性在阿那頭。師曰。妄想作麼。曰其如動何。師曰。汝豈不知火風未散。</p>
<p>【頌】問如何轉得山河國土歸自<span class='corr'>己</span>去。師曰。如何轉得自<span class='corr'>己</span>成山河國土去。曰不會。師曰。湖南城下好養民。米賤柴多足四鄰。僧無語。師示偈曰。誰問山河轉。山河轉向誰。圓通無兩畔。法性本無歸。</p>
<p>○華嚴座主問。虗空為是定有。為是定無。師曰。言有亦得。言無亦得。虗空有時。但有假有。虗空無時。但無假無。曰如和尚所說。有何教文。師曰。大德豈不聞首楞嚴云。十方虗空。生汝心內。猶如片雲。點太清裏。豈不是虗空生時。但生假名。又云。汝等一人發真歸源。十方虗空。悉皆消殞。豈不是虗空滅時。但滅假名。老僧所以道。有是假有。無是假無。又問。經云如淨瑠璃中。內現真金像。此意如何。師曰。以淨瑠璃為法界體。以真金像為無漏智。體能生智。智能達體。故云。如淨瑠璃中。內現真金像。</p>
<p>○久依南泉。有投機偈曰。今日還鄉入大門。南泉親道徧乾坤。法法分明皆祖父。回頭慚愧好兒孫。泉答曰。今日投機事莫論。南泉不道徧乾坤。還鄉盡是兒孫事。祖父從來不出門。</p>
<p>【頌】僧問。了即業障本來空。未了應須還宿債。只如二祖。是了不了。師曰空。又問雲門。門曰確<span class='note-inline'>(大溈秀云。長沙空。雲門確。信手拈。非造作。離心意識參。出聖凡路學。纔有絲毫。騰蛇繞脚)</span>【增收】。</p>
</div>
<div class='div-other'><a id='mulu177' />
<p class='h3'>茱萸和尚</p><p>【頌】趙州到雲居。居曰。老老大大。何不覓箇住處。曰甚麼處住得。居曰。山前有箇古寺基。州曰。和尚自住取。後到師處。師曰。老老大大。何不覓箇住處。州曰。向甚處住。師曰。老老大大。住處也不知。州曰。三十年弄馬騎。今日却被驢撲<span class='note-inline'>(頌見趙州章內)</span>。</p>
</div>
<div class='div-other'><a id='mulu178' />
<p class='h3'>子湖利縱禪師</p><p>【頌】因邑人翁遷貴。施山下子湖創院。師於門下立碑曰。子湖有一隻狗。上取人頭。中取人心。下取人足。擬議即喪身失命。臨濟會下二僧參。方揭簾。師喝曰看狗。僧回顧。師便歸方丈。</p>
<p>○尼到參。師曰。汝莫是劉鐵磨否。曰不敢。師曰。左轉右轉。曰和尚莫顛倒。師便打。</p>
</div>
<div class='div-other'><a id='mulu179' />
<p class='h3'>白馬曇照禪師</p><p>【頌】常曰。快活快活。及臨終時呌苦苦。又曰。閻羅王來取我也。院主問曰。和尚當時被節度使拋向水中。神色不動。如今何得恁麼地。師舉枕子曰。汝道當時是。如今是。院主無對<span class='note-inline'>(法眼代云。此時但掩耳出去)</span>。</p>
</div>
<div class='div-other'><a id='mulu180' />
<p class='h3'>雲際師祖禪師</p><p>【頌】初參南泉。問摩尼珠人不識。如來藏裡親收得。如何是藏。泉曰。與汝往來者是。師曰。不往來者如何。泉曰亦是。曰如何是珠。泉召師祖。師應諾。泉曰。去。汝不會我語。師從此信入。</p>
</div>
<div class='div-other'><a id='mulu181' />
<p class='h3'>香嚴端禪師</p><p>上堂。兄弟。彼此未了。有甚麼事相共商量。我三五日即發去也。如今學者。須了却今時。莫愛他向上人無事。兄弟總學得種種差別義路。終不代得自<span class='corr'>己</span>見解。畢竟著力始得。空記持他巧妙章句。即轉加煩亂去。汝若欲相應。<span class='corr'>但</span>恭恭地。盡莫停留纖毫。直似虗空。方有少分。以虗空無鎻閉。無壁落。無形段。無心眼。時有僧問。古人相見時如何。師曰。老僧不曾見古人。曰今時血脉不斷處。如何仰羨。師曰。有甚麼仰羨處。</p>
<p>○問某不問閑事。請和尚答話。師曰。更從我覓甚麼。曰不為閑事。師曰。汝教我道。乃曰。兄弟。佛是塵。法是塵。終日馳求。有甚麼休歇。但時中不用挂情。情不挂物。無善可取。無惡可棄。莫教他籠罩著。始是學處也。</p>
<p>○問某甲曾辭一老宿。宿曰。去則親良朋。附善友。某今辭和尚。未審有何指示。師曰。禮拜著。僧禮拜。師曰。禮拜一任禮拜。不得認奴作郎。</p>
</div>
<div class='div-other'><a id='mulu182' />
<p class='h3'>靈鷲閑禪師</p><p>上堂。是汝諸人本分事。若教老僧道。即是與蛇畫足。時有僧問。與蛇畫足即不問。如何是本分事。師曰。闍黎試道看。僧擬再問。師曰。畫足作麼。</p>
</div>
<div class='div-other'><a id='mulu183' />
<p class='h3'>蘇州西禪和尚</p><p>僧問。三乘十二分教則不問。如何是祖師西來的的意。師舉拂子示之。其僧不禮拜。竟參雪峯。峯問。甚麼處來。曰浙中來。峯曰。今夏甚麼處。曰西禪。峯曰。和尚安否。曰來時萬福。峯曰。何不且在彼從容。曰佛法不明。峯曰。有甚麼事。僧舉前話。峯曰。汝作麼生不肯伊。曰是境。峯曰。汝見蘇州城裏人家男女否。曰見。峯曰。汝見路上林木池沼否。曰見。峯曰。凡覩人家男女大池林沼。總是境。汝還肯否。曰肯。峯曰。祇如舉起拂子。汝作麼生不肯。僧乃禮拜。曰學人取次發言。乞師慈悲。峯曰。盡乾坤是箇眼。汝向甚麼處蹲坐。僧無語。</p>
</div>
<div class='div-other'><a id='mulu184' />
<p class='h3'>陸亘大夫</p><p>【評】【頌】問南泉曰。肇法師也甚奇怪。解道天地同根。萬物一體。泉指庭前牡丹曰。大夫。時人見此一株花。如夢相似<span class='note-inline'>(此機緣按會元。見南泉章)</span>。</p>
</div>
<div class='div-other'><a id='mulu185' />
<p class='h3'>甘贄行者</p><p>【頌】一日入南泉設齋。黃檗為首座。行者請施財。座曰。財法二施。等無差別。甘曰。恁麼道。爭消得某甲䞋。便將出去。須臾復入。曰請施財。座曰。財法二施。等無差別。甘乃行䞋。</p>
<p>【頌】又一日入寺設粥。仍請南泉念誦。泉乃白椎曰。請大眾為貍奴白牯。念摩訶般若波羅蜜。甘拂袖便出。泉粥後問典座。行者在甚處。座曰。當時便去也。泉便打破鍋子。</p>
</div>
<div class='div-other'><a id='mulu186' />
<p class='h3'>關南道常禪師</p><p>僧問。如何是西來意。師舉拄杖曰會麼。曰不會。師便打。師每見僧來參禮。多以拄杖打趂。或曰。遲一刻。或曰。打動關南皷。而時輩鮮有唱和者。</p>
</div>
<div class='div-other'><a id='mulu187' />
<p class='h3'>雙嶺玄真禪師</p><p>初問道吾。無神通菩薩。為甚麼足跡難尋。吾曰。同道者方知。師曰。和尚還知否。吾曰不知。師曰。何故不知。吾曰。去。你不識我語。師後於鹽官處悟旨焉。</p>
</div>
<div class='div-other'><a id='mulu188' />
<p class='h3'>徑山鑑宗禪師</p><p>有小師洪諲。以講論自矜。師謂之曰。佛祖正法。直截忘詮。汝算海沙。於理何益。但能莫存知見。泯絕外緣。離一切心。即汝真性。諲茫然。遂禮辭遊方。至溈山方悟玄旨。乃嗣溈山。</p>
</div>
<div class='div-other'><a id='mulu189' />
<p class='h3'>芙蓉靈訓禪師</p><p>【頌】師辭歸宗。宗問。甚麼處去。師曰。歸嶺中去。宗曰。子在此多年。裝束了。却來為子說一上佛法。師結束了上去。宗曰。近前來。師乃近前。宗曰。時寒。途中善為。師領此言。頓忘前解。</p>
</div>
<div class='div-other'><a id='mulu190' />
<p class='h3'>新羅大茅和尚</p><p>上堂。欲識諸佛師。向無明心內識取欲識常住不凋性。向萬物遷變處識取。</p>
</div>
<div class='div-other'><a id='mulu191' />
<p class='h3'>五臺智通禪師<span class='note-inline'>(自稱大〔神〕佛)</span></p><p>【頌】初在歸宗會下。忽一夜連呌曰。我大悟也。眾駭之。明日上堂。眾集。宗曰。昨夜大悟底僧出來。師出曰某甲。宗曰。汝見甚麼道理。便言大悟。試說看。師曰。師姑元是女人作。宗異之。師便辭去。宗門送。與提笠子。師接得笠子。戴頭上便行。更不回顧。臨終有偈曰。舉手攀南斗。回身倚北辰。出頭天外看。誰是我般人。</p>
</div>
<div class='div-other'><a id='mulu192' />
<p class='h3'>杭州天龍和尚</p><p>上堂。大眾莫待老僧來上便上來。下去便下去。各有華藏性海。具足功德無礙光明。各各參取。</p>
</div>
<div class='div-other'><a id='mulu193' />
<p class='h3'>杭州<span class='corr'>刺</span>史白居易</p><p>久參佛光。得心法。兼稟大乘金剛寶戒。<span class='note-inline'>(云云)</span>凡守任處。多訪祖道。學無常師。</p>
</div>
<div class='div-other'><a id='mulu194' />
<p class='h3'>鎮州普化和尚</p><p>【頌】師事盤山。密授真訣。而徉狂出言無度。暨盤山順世。乃於北地行化。或城市。或塚間。振一鐸曰。明頭來明頭打。暗頭來暗頭打。四方八面來。旋風打。虗空來連架打。一日臨濟令僧捉住曰。總不恁麼來時如何。師拓開曰。來日大悲院裏有齋。僧回舉似濟。濟曰。我從來疑著這漢。凡見人無高下。皆振鐸一聲。</p>
<p>【頌】臨濟一日與河陽木塔長老。同在僧堂內坐。正說師每日在街市掣風掣顛。知他是凡是聖。師忽入來。濟便問。汝是凡是聖。師曰。汝且道。我是凡是聖。濟便喝。師以手指曰。河陽新婦子。木塔老婆禪。臨濟小廝兒。却具一隻眼。濟曰這賊。師曰賊賊。便出去。</p>
</div>
<div class='div-other'><a id='mulu195' />
<p class='h3'>壽州良遂禪師</p><p>【頌】參麻谷。谷見來。便將鋤頭去鋤草。師到鋤草處。谷殊不顧。便歸方丈閉却門。師次日復去。谷又閉門。師乃敲門。谷問阿誰。師曰良遂。纔稱名。忽然契悟。曰和尚莫謾良遂。良遂若不來禮拜和尚。洎被經論賺過一生。谷便開門相見。及歸講肆。謂眾曰。諸人知處。良遂總知。良遂知處。諸人不知。</p>
</div>
<div class='div-other'><a id='mulu196' />
<p class='h3'>薯山慧超禪師</p><p>洞山來禮拜次。師曰。汝<span class='corr'>已</span>住一方。又來這裏作麼。曰良价無奈疑何。特來見和尚。師召良价。价應諾。師曰。是甚麼。价無語。師曰。好箇佛。祇是無光燄。</p>
</div>
<div class='div-other'><a id='mulu197' />
<p class='h3'>䖍州處微禪師</p><p>僧問。三乘十二分教。體理得妙。與祖意是同是別。師曰。須向六句外鑒。不得隨聲色轉。曰如何是六句。師曰。語底。默底。不語。不默。總是。總不是。汝合作麼生。僧無對。</p>
</div>
<div class='div-other'><a id='mulu198' />
<p class='h3'>薦福弘辯禪師</p><p>唐宣宗問。云何名戒。對曰。防非止惡謂之戒。帝曰。云何為定。對曰。六根涉境。心不隨緣名定。帝曰。云何為慧。對曰。心境俱空。照覺無惑名慧。帝曰。何為方便。對曰。方便者。隱實覆相。權巧之門也。被接中下。曲施誘廸。謂之方便。設為上根。言捨方便但說無上道者。斯亦方便之談。乃至祖師玄言。忘功絕謂。亦無出方便之迹。帝曰。何為佛心。對曰。佛者西天之語。唐言覺。謂人有智慧覺照為佛心。心者佛之別名。有百千異號。體唯其一。無形狀。非青黃赤白。男女等相。在天非天。在人非人。而現天現人。能男能女。非始非終。無生無滅。故號靈覺之性。如陛下日應萬機。即是陛下佛心。假使千佛共傳。而不念別有所得也。帝曰。如今有人念佛如何。對曰。如來出世。為天人師。善知識。隨根器而說法。為上根者開最上乘。頓悟至理。中下者。未能頓曉。是以佛為韋提希。權開十六觀門。令念佛生於極樂。故經云。是心作佛。是心是佛。心外無佛。佛外無心。帝曰。有人持經念佛。持呪求佛如何。對曰。如來種種開讚。皆為最上一乘。如百川眾流。莫不朝宗于海。如是差別諸數。皆歸薩婆若海。帝曰。祖師既契會心印。金剛經云。無所得法如何。對曰。佛之一化。實無一法與人。但示眾人。各各自性。同一法藏。當時然燈如來。但印釋迦本法而無所得。方契然燈本意。故經云。無我無人。無眾生無壽者。是法平等。修一切善法。不住於相。帝曰。禪師既會祖意。還禮佛轉經否。對曰。沙門釋子。禮佛轉經。蓋是住持常法。有四報焉。然依佛戒修身。參尋知識。漸修萬行。履踐如來所行之跡。帝曰。何為頓見。何為漸修。對曰。頓明自性。與佛同儔。然有無始染習。故假漸修對治。令順性起用。如人喫飯。不一口便飽。師是日辯對七刻。賜紫方袍。號圓智禪師。</p>
</div>
<div class='div-other'><a id='mulu199' />
<p class='h3'>朗州古隄和尚</p><p>仰山到參。師曰。去。汝無佛性。山叉手近前三步。應喏。師笑曰。子甚麼處得此三昧來。山曰。我從耽源處得名。溈山處得地。師曰。莫是溈山的子麼。山曰。世諦即不無。佛法即不敢。山却問。和尚從甚處得此三昧。師曰。我從章敬處得此三昧。山歎曰。不可思議。來者難為湊泊。</p>
</div>
<div class='div-other'><a id='mulu200' />
<p class='h3'>河中府公畿和尚</p><p>【頌】因往羅漢路。路逢一騎牛翁。師曰。羅漢路向什麼處去。翁拍牛云。道道。師喝曰。這畜生。翁曰。羅漢路向什麼處去。師却拍牛曰。道道。翁曰。直饒與麼。猶少蹄角在。師便打。翁便拍牛走【增收】。</p>
</div>
<div class='div-other'><a id='mulu201' />
<p class='h3'>祕魔巖和尚</p><p>【頌】常持一木叉。每見僧來禮拜。即叉却頸曰。那箇魔魅。教汝出家。那箇魔魅。教汝行脚。道得也叉下死。道不得也叉下死。速道速道。學徒鮮有對者。霍山通和尚訪師。纔見不禮拜。便攛入懷裏。師拊通三下。通起拍手曰。師兄三千里外賺我來。三千里外賺我來。便回。</p>
</div>
<div class='div-other'><a id='mulu202' />
<p class='h3'>湖南祇林和尚</p><p>【頌】每叱文殊普賢。皆為精魅。手持木劒。自謂降魔。纔見僧來參。便曰。魔來也。魔來也。以劒亂揮歸方丈。如是十二年後。置劒無言。僧問。十二年前。為甚麼降魔。師曰。賊不打貧兒家。曰十二年後。為甚麼不降魔。師曰。賊不打貧兒家。</p>
</div>
<div class='div-other'><a id='mulu203' />
<p class='h3'>黃州齊安禪師</p><p>僧問如何識得自<span class='corr'>己</span>佛。師曰。一葉明時消不盡。松風韻罷怨無人。曰如何是自<span class='corr'>己</span>佛。師曰。草前駿馬實難窮。妙盡還須畜生行。</p>
</div></div>
<div class='div-other'><a id='mulu204' />
<div class='div-other'><a id='mulu205' />
<p class='h3'>睦州陳尊宿</p><p>持戒精嚴。學通三藏。遊方契旨於黃檗。後為四眾請住觀音院。常百餘眾。經數十載。</p>
<p>【頌】學者叩激。隨問遽答。詞語峻險。既非循轍。故淺機之流。往往嗤之。唯玄學性敏者欽伏。由是諸方歸慕。咸以尊宿稱。後歸開元。居房織蒲鞋以養母。故有陳蒲鞋之號。或見講僧。乃召曰座主。主應諾。師曰。擔板漢。</p>
<p>【頌】一日晚參。謂眾曰。汝等諸人。還得箇入頭處也未。若未得箇入頭處。須覓箇入頭處。若得箇入頭處。<span class='corr'>已</span>後不得孤負老僧。時有僧出禮拜曰。某甲終不敢孤負和尚。師曰。早是孤負我了也。又曰。明明向你道。尚自不會。何況蓋覆將來。</p>
<p>【頌】師見僧。乃曰。現成公案。放汝三十棒。曰某甲如是。師曰。三門頭金剛。為甚麼舉拳。曰金剛尚乃如是。師便打。</p>
<p>○問如何是向上一路。師曰。要道有甚麼難。曰請師道。師曰。初三十一。中九下七。</p>
<p>【頌】問以一重去一重即不問。不以一重去一重時如何。師曰。昨朝栽茄子。今日種冬瓜。</p>
<p>○問。某甲講兼行脚。不會教意時如何。師曰。灼然實語當懺悔。曰乞師指示。師曰。汝若不問老僧。即緘口無言。汝既問老僧。不可緘口去也。曰請師便道。師曰。心不負人。面無慚色。</p>
<p>【頌】問高揖釋迦。不拜彌勒時如何。師曰。昨日有人問。趂出了也。曰和尚恐某甲不實那。師曰。拄杖不在。苕菷柄聊與三十。</p>
<p>【評】【頌】問僧。近離甚處。僧便喝。師曰。老僧被你一喝。僧又喝。師曰。三喝四喝後作麼生。僧無語。師便打曰。這掠虗漢。</p>
<p>【頌】秀才訪師。稱會二十四家書。師以拄杖空中點一點曰。會麼。秀才罔措。師曰。又道會。二十四家書。永字八法也不識。</p>
<p>【頌】上堂。裂開也在我。揑聚也在我。時有僧問。如何是裂開。師曰。三九二十七。菩提涅槃。真如解脫。即心即佛。我且與麼道。你又作麼生。曰某甲不與麼道。師曰。盞子撲落地。碟子成七片。曰如何揑聚。師乃斂手而坐。</p>
<p>【頌】師看經次。陳操尚書問。和尚看甚麼經。師曰。金剛經。書曰。六朝翻譯。此當第幾。師舉起經曰。一切有為法。如夢幻泡影。</p>
<p>【頌】師問秀才。先輩治甚經。才曰治易。師曰。易中道。百姓日用而不知。且道不知箇甚麼。才曰。不知其道。師曰。作麼生是道。才無對。</p>
<p>【頌】示眾曰。大事未明。如喪考妣。大事<span class='corr'>已</span>明。亦如喪考妣<span class='note-inline'>(千峯琬頌云。楊子江頭波浪深。行人到此盡沉吟。他時若到無波處。還似有波時用心)</span>【增收】。</p>
</div>
<div class='div-other'><a id='mulu206' />
<p class='h3'>千頃楚南禪師</p><p>參黃檗。檗問。子未現三界影像時如何。師曰。即今豈是有耶。檗曰。有無且置。即今如何。師曰。非今古。檗曰。吾之法眼。<span class='corr'>已</span>在汝躬。</p>
<p>○上堂。諸子設使解得三世佛教。如缾注水。及得百千三昧。不如一念修無漏道。免被人天因果繫絆。時有僧問。無漏道如何修。師曰。未有闍黎時體取。曰未有某甲時。教誰體。師曰。體者亦無。</p>
</div>
<div class='div-other'><a id='mulu207' />
<p class='h3'>烏石靈觀禪師</p><p>尋常扄戶。人罕見之。唯一信士。每至食時送供方開。</p>
<p>【頌】一日雪峯伺便扣門。師開門。峯驀胸搊住曰。是凡是聖。師唾曰。這野狐精。便推出閉却門。峯曰。也祇要識老兄。</p>
<p>○僧到敲門。行者開門便出去。僧入禮拜。問如何是西來意。師曰。適來出去者是甚麼人。僧擬近前。師便推出。閉却門。</p>
<p>【頌】曹山行脚時。問如何是毗盧師。法身主。師曰。我若向你道。即別有也。曹山舉似洞山。山曰。好箇話頭。祇欠進語。何不問為甚麼不道。曹却來進前語。師曰。若言我不道。即瘂却我口。若言我道。即謇却我舌。曹山歸。舉似洞山。山深肯之。</p>
</div>
<div class='div-other'><a id='mulu208' />
<p class='h3'>羅漢宗徹禪師</p><p>上堂。僧問。如何是祖師西來意。師曰。骨剉也。</p>
<p>○問如何是南宗北宗。師曰。心為宗。曰還看教也無。師曰。教是心。</p>
<p>○問性地多昬。如何了悟。師曰。煩雲風卷。太虗廓清。曰如何得明去。師曰。一輪皎潔。萬里騰光。</p>
</div>
<div class='div-other'><a id='mulu209' />
<p class='h3'>相國裴休居士</p><p>【頌】守新安日。屬運禪師。初於嶺南黃檗山。捨眾。入大安精舍。混迹勞侶。掃洒殿堂。公入寺燒香。主事祗接。因觀壁畵。乃問是何圖相。主事對曰。高僧真儀。公曰。真儀可觀。高僧何在。主事無對。公曰。此間有禪人否。曰近有一僧。役寺執役。頗似禪者。公曰。可請來詢問得否。於是遽尋檗至。公覩之欣然曰。休適有一問。諸德吝辭。今請上人代酬一語。檗曰。請相公垂問。公舉前話。檗朗聲曰。裴休。公應諾。檗曰。在甚麼處。公當下知旨。如獲髻珠。曰吾師真善知識也。示人尅的若是。何故汩沒於此乎。寺眾愕然。自此延入府署。執弟子禮。屢辭不<span class='corr'>已</span>。復堅請住黃檗山。荐興祖道。仍集黃檗語要。親書序引。</p>
</div>
<div class='div-other'><a id='mulu210' />
<p class='h3'>大隨法真禪師</p><p>南遊。初見藥山。道吾。雲巖。洞山。次至嶺外大溈會下數載。食不至充。臥不求暖。清苦鍊行。操履不羣。溈深器之。一日問曰。闍黎在老僧此間。不曾問一轉話。師曰。教某甲向甚麼處下口。溈曰。何不道。如何是佛。師便作手勢掩溈口。溈歎曰。子真得其髓。</p>
<p>○上堂。此性本來清淨。具足萬德。但以染淨二緣。而有差別。故諸聖悟之。一向淨用。而成覺道。凡夫迷之。一向染用。沒溺輪回。其體不二。故般若云。無二無別分。無別無斷故。</p>
<p>【評】【頌】僧問。劫火洞然。大千俱壞。未審這箇壞不壞。師曰壞。曰恁麼則隨他去也。師曰。隨他去。僧不肯。後到投子。舉前話。子遂裝香遙禮曰。西川古佛出世。謂其僧曰。汝速回去懺悔。僧回大隨。師<span class='corr'>已</span>歿。僧再至投子。子亦遷化。</p>
<p>【頌】庵側有一龜。僧問。一切眾生皮褁骨。這箇眾生為甚骨褁皮。師拈草履覆龜背上。僧無語。</p>
<p>【頌】僧問。如何是和尚家風。師曰。赤土畵簸箕。曰未審此理如何。師曰。簸箕有唇。米跳不出。</p>
<p>○問僧。講甚麼教法。曰百法論。師拈杖曰。從何而起。曰從緣而起。師曰。苦哉苦哉。</p>
</div>
<div class='div-other'><a id='mulu211' />
<p class='h3'>靈樹如敏禪師</p><p>僧問。佛法至理如何。師展手而<span class='corr'>已</span>。</p>
<p>【頌】問如何是和尚家風。師曰。千年田。八百主。曰如何是千年田。八百主。師曰。郎當屋舍沒人修。</p>
</div>
<div class='div-other'><a id='mulu212' />
<p class='h3'>靈雲志勤禪師</p><p>【頌】初在溈山。因見桃花悟道。有偈曰。三十年來尋劒客。幾回落葉又抽枝。自從一見桃花後。直至如今更不疑。溈覧偈。詰其所悟。與之符契。溈曰。從緣悟達。永無退失。善自護持。</p>
<p>○上堂。諸仁者。所有長短。盡在不常。且觀四時草木。葉落花開。何況塵劫來。天人七趣。地水火風。成壞輪轉。因果將盡。三惡道苦。毛髮不曾添減。唯根蔕神識常存。上根者。遇善友伸明。當處解脫。便是道場。中下癡愚。不能覺照。沉迷三界。流轉生死。釋尊為伊。天上人間。設教證明。顯發至道。汝等還會麼。僧問。如何得出離生老病死。師曰。青山元不動。浮雲任去來。</p>
<p>【頌】問如何是佛法大意。師曰。驢事未去。馬事到來。曰學人不會。師曰。彩氣夜常動。精靈日少逢。</p>
<p>【頌】長生問。混沌未分時。含生何來。師曰。如露柱懷胎。曰分後如何。師曰。如片雲點太清。曰未審太清還受點也無。師不答。曰恁麼則含生不來也。師亦不答。曰直得純清絕點時如何。師曰。猶是真常流注。曰如何是真常流注師曰。似鏡長明。曰向上更有事也無。師曰有。曰如何是向上事。師曰。打破鏡來。與汝相見。</p>
<p>○僧問。如何是西來意。師曰。井底種林擒。曰學人不會。師曰。今年桃李貴。一顆直千金。</p>
</div>
<div class='div-other'><a id='mulu213' />
<p class='h3'>壽山師解禪師</p><p>住後上堂。諸上座。幸有真實言語。相勸諸兄弟。合各自體悉。凡聖情盡。體露真常。但一時卸却從前虗妄攀緣塵垢。心如虗空相似。他時後日。合識得些子好惡。</p>
</div>
<div class='div-other'><a id='mulu214' />
<p class='h3'>潞州淥水和尚</p><p>僧問。如何是祖師西來意。師曰。還見庭前花藥欄麼。僧無語。</p>
</div>
<div class='div-other'><a id='mulu215' />
<p class='h3'>嚴陽善信尊者</p><p>初參趙州。問一物不將來時如何。州曰放下著。師曰。既是一物不將來。放下個甚麼。州曰。放不下擔將去。師於言下大悟。</p>
</div>
<div class='div-other'><a id='mulu216' />
<p class='h3'>光孝慧覺禪師</p><p>僧問。覺華纔綻。徧滿娑婆。祖印西來。合談何事。師曰。情生智隔。曰此是教意。師曰。汝披甚麼衣服。</p>
<p>○師領眾出。見露柱。乃合掌曰。不審世尊。僧曰。和尚是露柱。師曰。啼得血流無用處。不如減口過殘春。</p>
</div>
<div class='div-other'><a id='mulu217' />
<p class='h3'>國清奉禪師</p><p>僧問。如何是出家人。師曰。銅頭鐵額。鳥觜鹿身。曰如何是出家人本分事。師曰。早起不審。夜間珍重。</p>
</div>
<div class='div-other'><a id='mulu218' />
<p class='h3'>木陳從朗禪師</p><p>僧問。放鶴出籠和雪去時如何。師曰。我道不一色。</p>
</div>
<div class='div-other'><a id='mulu219' />
<p class='h3'>杭州多福和尚</p><p>【頌】僧問。如何是多福一叢竹。師曰。一莖兩莖斜。曰學人不會。師曰。三莖四莖曲。</p>
</div>
<div class='div-other'><a id='mulu220' />
<p class='h3'>雪竇常通禪師</p><p>參長沙。沙問何處人。師曰邢州人。沙曰。我道汝不從彼來。師曰。和尚還曾住此否。沙然之。乃容入室。僧問。如何是三世諸佛出身處。師曰。伊不肯知有汝三世。僧良久。師曰。薦否。不然者。且向著佛不得處體取。時中常在。識盡功亡。瞥然而起。即是傷他。而況言句乎。</p>
</div>
<div class='div-other'><a id='mulu221' />
<p class='h3'>石梯和尚</p><p>【頌】一日見侍者拓鉢赴堂。乃喚侍者。者應諾。師曰。甚處去。者曰。上堂齋去。師曰。我豈不知汝上堂齋去。者曰。除此外別道箇甚麼。師曰。我祇問汝本分事。者曰。和尚若問本分事。某甲實是上堂齋去。師曰。汝不謬為吾侍者。</p>
</div>
<div class='div-other'><a id='mulu222' />
<p class='h3'>漳州浮石和尚</p><p>【頌】上堂。山僧開箇卜鋪。能斷人貧富。定人生死。僧問。離却生死貧富。不落五行。請師直道。師曰。金木水火土。</p>
</div>
<div class='div-other'><a id='mulu223' />
<p class='h3'>關南道吾和尚</p><p>有時曰。打動關南皷。唱起德山歌。有時執木劒。橫肩上作舞。僧問。手中劒甚處得來。師擲於地。僧却置師手中。師曰。甚處得來。僧無對。師曰。容汝三日內。下取一轉語。其僧亦無對。師自代拈劒橫肩上作舞曰。須恁麼始得。</p>
<p>【頌】趙州來。師乃著豹皮裩。執吉獠棒。在三門下翹一足等候。纔見州。便高聲唱喏而立。州曰小心祇候著。師又唱喏一聲而去。</p>
<p>【頌】僧問如何是和尚家風。師下禪牀作女人拜曰。謝子遠來。無可祗待<span class='note-inline'>(<span class='corr'>已</span>上二則。按頌古見潭州道吾智下。准會元中機緣。在襄州關南道吾章)</span>。</p>
</div>
<div class='div-other'><a id='mulu224' />
<p class='h3'>末山尼了然禪師</p><p>【頌】因灌溪和尚問。如何是末山。師曰不露頂。曰如何是末山主。師曰。非男女相。谿乃喝曰。何不變去。師曰。不是神。不是鬼。變箇甚麼。谿於是服膺。</p>
</div>
<div class='div-other'><a id='mulu225' />
<p class='h3'>金華俱胝和尚</p><p>【頌】初住菴時。有尼名實際。來戴笠子執錫。繞師三匝曰。道得即下笠子。如是三問。師皆無對。尼便去。師曰。日勢稍晚。何不且住。尼曰。道得即住。師又無對。尼去後。師歎曰。我雖處丈夫之形。而無丈夫之氣。不如棄菴。往諸方參尋知識去。其夜山神告曰。不須離此。將有肉身菩薩來。為和尚說法也。逾旬。果天龍和尚到庵。師乃迎禮。具陳前事。龍竪一指示之。師當下大悟。</p>
<p>【評】師凡有學者參問。只竪一指。</p>
</div></div>
<div class='div-other'><a id='mulu226' />
<div class='div-other'><a id='mulu227' />
<p class='h3'><span class='corr'>刺</span>史陳操尚書</p><p>【頌】一日與僚屬登樓次。見數僧行脚。有一官人曰。來者總是行脚僧。公曰不是。曰焉知不是。公曰待來勘過。須臾僧至樓前。公驀喚上座。僧皆回首。公謂諸官曰。不信。</p>
</div>
<div class='div-other'><a id='mulu228' />
<p class='h3'>長慶道巘禪師</p><p>上堂。彌勒朝入伽藍。暮成正覺。說偈曰。三界上下法。我說皆是心。離於諸心法。更無有可得。看他恁麼道。也太煞惺惺。若比吾徒。猶是鈍漢。所以一念見道。三世情盡。如印印泥。更無前後。諸子。生死事大。快須薦取。莫為等閑。業識茫茫。蓋為迷<span class='corr'>己</span>逐物。世尊臨入涅槃。文殊請再轉法輪。世尊咄曰。吾四十九年住世。不曾說一字。汝請吾再轉法輪。是吾曾轉法輪耶。然今時眾中。建立箇賓主問答。事不獲<span class='corr'>已</span>。蓋為初心耳。僧問。如何是佛法大意。師曰。今日三月三。曰學人不會。師曰。止止不須說。我法妙難思。便下座。</p>
<p><span class='note-inline'>(會元四卷終)</span></p>
</div></div></div>
<p class='juan'>禪宗正脉卷第二</p>
</div><!-- end of div[@id='body'] -->
</body></html>