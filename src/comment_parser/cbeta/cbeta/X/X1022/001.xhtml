<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五相智識頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1022-A</p><p>大華嚴藏。流出無邊萬行。種種差別。開方便門。以幻修幻。靈光徹耀。六相俱空。此善財南遊。不思議境界也。有忠上人者。摭是標洎。以筆三昧。遊戲神通。幻出諸相。如鏡涵像。對現色身。若人如是觀。如是信解。不起于坐。親見德雲比丘。初未發心。<span class='corr'>已</span>契文殊室利。屬予為序。予欲無言得乎哉。</p>
<p>滎陽潘興嗣述</p>
</div>No. 1022<a id='mulu2' />
<div class='div-other'><a id='mulu3' /><p style="margin-left:2em">繪像<span class='note-inline'>(守護天等)</span></p>
<p style="margin-left:3em">華嚴入法界品善財參問變相經</p>
<p>爾時文殊師利菩薩　頌曰。</p>

<div class="lg regular"><div class='lg-row'>覺花初綻覺城東　稽首文殊盡指蒙</div>
<div class='lg-row'>底事百城參遍後　石人撫掌笑春風</div>
</div><p style="margin-left:2em">繪像<span class='note-inline'>(文殊)</span></p>
<p>於是善財　頌曰。</p>

<div class="lg regular"><div class='lg-row'>妙高峯頂尋知識　南北東西望何極</div>
<div class='lg-row'>德雲遙自別山來　珍重分身千百億</div>
</div><p style="margin-left:2em">繪像<span class='note-inline'>(德雲)</span></p>
<p>爾時善財　頌曰。</p>

<div class="lg regular"><div class='lg-row'>波間化佛坐蓮花　早是重重為撒沙</div>
<div class='lg-row'>不用進前求妙悟　只堪此處便歸家</div>
</div><p style="margin-left:2em">繪像<span class='note-inline'>(海雲)</span></p>
<p>善財漸次　頌曰。</p>

<div class="lg regular"><div class='lg-row'>往來空際示全身　出沒縱橫日見真</div>
<div class='lg-row'>法法盡歸無住本　了知無佛亦無人</div>
</div><p style="margin-left:2em">繪像<span class='note-inline'>(善住)</span></p>
<p>善財童子漸次南行　頌曰。</p>

<div class="lg regular"><div class='lg-row'>高踞狻猊閙市間　十千天眾奉慈顏</div>
<div class='lg-row'>彌伽頓入圓通理　坐聽流鸎啼亂山</div>
</div><p style="margin-left:2em">繪像<span class='note-inline'>(彌伽)</span></p>
<p>善財童子漸次南行　頌曰。</p>

<div class="lg regular"><div class='lg-row'>解脫門開處處通　謝家舡上釣魚翁</div>
<div class='lg-row'>區區十二年方到　千聖從教立下風</div>
</div><p style="margin-left:2em">繪像<span class='note-inline'>(解脫)</span></p>
<p>善財童子漸次遊行　頌曰。</p>

<div class="lg regular"><div class='lg-row'>海幢入定經多日　足下舒光咸迅疾</div>
<div class='lg-row'>童子殷勤扣兩端　摩訶般若波羅蜜</div>
</div><p style="margin-left:2em">繪像<span class='note-inline'>(海幢)</span></p>
<p>善財童子漸次南行　頌曰。</p>

<div class="lg regular"><div class='lg-row'>休捨優婆上海隅　園林高踞白芙蕖</div>
<div class='lg-row'>分明示我真如性　福不唐捐果不虗</div>
</div><p style="margin-left:2em">繪像<span class='note-inline'>(休捨)</span></p>
<p>頌曰。</p>

<div class="lg regular"><div class='lg-row'>鹿皮為服草為喪　仙子壺中別有秋</div>
<div class='lg-row'>執手共君遊賞處　河沙佛剎一時周</div>
</div><p style="margin-left:2em">繪像<span class='note-inline'>(毗目瞿沙)</span></p>
<p>頌曰。</p>

<div class="lg regular"><div class='lg-row'>童子尋求勝熱公　門庭別露一家風</div>
<div class='lg-row'>刀山火聚方登眺　頓悟圓明色是空</div>
</div><p style="margin-left:2em">繪像<span class='note-inline'>(勝熱)</span></p>
<p>頌曰。</p>

<div class="lg regular"><div class='lg-row'>奮迅城中慈行女　皮膚紺紫金光聚</div>
<div class='lg-row'>毗盧藏殿路分明　童子行行驀直去</div>
</div><p style="margin-left:2em">繪像<span class='note-inline'>(慈行)</span></p>
<p>頌曰。</p>

<div class="lg regular"><div class='lg-row'>善見曾云我後生　恒沙諸佛次修行</div>
<div class='lg-row'>但知隨順燈光智　不管傍人論甲庚</div>
</div><p style="margin-left:2em">繪像<span class='note-inline'>(善見)</span></p>
<p>頌曰。</p>

<div class="lg regular"><div class='lg-row'>童子聚沙河渚畔　十千流類相遊翫</div>
<div class='lg-row'>文殊受我筭兼書　兩箇五百是一貫</div>
</div><p style="margin-left:2em">繪像<span class='note-inline'>(自在主)</span></p>
<p>頌曰。</p>

<div class="lg regular"><div class='lg-row'>我此宅中唯一器　隨器所欲皆如意</div>
<div class='lg-row'>名無盡藏解脫門　休更紛紜求受記</div>
</div><p style="margin-left:2em">繪像<span class='note-inline'>(具足)</span></p>
<p>頌曰。</p>

<div class="lg regular"><div class='lg-row'>五百諸天奏眾音　爭如居士沒絃琴</div>
<div class='lg-row'>輕彈一曲無生忍　八面清風爽客襟</div>
</div><p style="margin-left:2em">繪像<span class='note-inline'>(明智)</span></p>
<p>頌曰。</p>

<div class="lg regular"><div class='lg-row'>寶髻慇懃接善財　歸家携手看樓臺</div>
<div class='lg-row'>一九香信傳來久　不是音知不肯開</div>
</div><p style="margin-left:2em">繪像<span class='note-inline'>(寶髻)</span></p>
<p>頌曰。</p>

<div class="lg regular"><div class='lg-row'>普眼城中合眾香　纔沾馥郁頓清涼</div>
<div class='lg-row'>雖非沉水并龍麝　引得諸天歎異常</div>
</div><p style="margin-left:2em">繪像<span class='note-inline'>(普眼)</span></p>
<p>頌曰。</p>

<div class="lg regular"><div class='lg-row'>王者威嚴獄吏嗔　刻心劈腹太愁人</div>
<div class='lg-row'>逡巡引入無生殿　一曲後薗桃李春</div>
</div><p style="margin-left:2em">繪像<span class='note-inline'>(無厭足王)</span></p>
<p>頌曰。</p>

<div class="lg regular"><div class='lg-row'>妙光城裏大光王　寶座高登道路傍</div>
<div class='lg-row'>童子不須頻扣問　釣魚船上謝三郎</div>
</div><p style="margin-left:2em">繪像<span class='note-inline'>(大光王)</span></p>
<p>頌曰。</p>

<div class="lg regular"><div class='lg-row'>奇哉不動優婆夷　神變多能出定時</div>
<div class='lg-row'>顧問善財還見否　一輪明月印天池</div>
</div><p style="margin-left:2em">繪像<span class='note-inline'>(不動)</span></p>
<p>頌曰。</p>

<div class="lg regular"><div class='lg-row'>日出東方夜落西　城頭遙望月明時</div>
<div class='lg-row'>莫言外道無機巧　峯頂遲遲獨杖梨</div>
</div><p style="margin-left:2em">繪像<span class='note-inline'>(遍行)</span></p>
<p>頌曰。</p>

<div class="lg regular"><div class='lg-row'>長者鬻香方術好　一九能斷諸煩惱</div>
<div class='lg-row'>要傳消息也非[交*隹]　文殊手內一枝草</div>
</div><p style="margin-left:2em">繪像<span class='note-inline'>(優鉢羅花)</span></p>
<p>頌曰。</p>

<div class="lg regular"><div class='lg-row'>氣候煙雲觀聚散　海門來往無虗憚</div>
<div class='lg-row'>一帆風舉上船來　疾使行人登彼岸</div>
</div><p style="margin-left:2em">繪像<span class='note-inline'>(婆施羅)</span></p>
<p>頌曰。</p>

<div class="lg regular"><div class='lg-row'>可樂城中無上勝　善財見<span class='corr'>已</span>生欣慶</div>
<div class='lg-row'>百千居士鎮相隨　一粒靈丹能治病</div>
</div><p style="margin-left:2em">繪像<span class='note-inline'>(無上勝)</span></p>
<p>頌曰。</p>

<div class="lg regular"><div class='lg-row'>師子嚬呻劉䥫磨　今古英豪能幾箇</div>
<div class='lg-row'>饒君親見釋迦文　一狀喚來同領過<span class='note-inline'>(咄)</span></div>
</div><p style="margin-left:2em">繪像<span class='note-inline'>(師子嚬呻)</span></p>
<p>頌曰。</p>

<div class="lg regular"><div class='lg-row'>童子虗空尋鳥迹　行行等見婆須蜜</div>
<div class='lg-row'>嬉遊同看後園春　千眼頓開千界日</div>
</div><p style="margin-left:2em">繪像<span class='note-inline'>(婆須蜜女)</span></p>
<p>頌曰。</p>

<div class="lg regular"><div class='lg-row'>涅槃般與不般　時地枯蘇纏葛</div>
<div class='lg-row'>爭如頓悟圓通　稽首觀音菩薩</div>
</div><p style="margin-left:2em">繪像<span class='note-inline'>(鞞瑟胝羅)</span></p>
<p>頌曰。</p>

<div class="lg regular"><div class='lg-row'>泉溜泠泠鬱密間　嵓花輕襯碧琅玕</div>
<div class='lg-row'>觀音大士居中也　童子高高著眼看</div>
</div><p style="margin-left:2em">繪像<span class='note-inline'>(觀自在)</span></p>
<p>頌曰。</p>

<div class="lg regular"><div class='lg-row'>得法初因普勝生　普門疾速久修行</div>
<div class='lg-row'>所從來國如相問　看我眉毛有幾莖</div>
</div><p style="margin-left:2em">繪像<span class='note-inline'>(正趣)</span></p>
<p>頌曰。</p>

<div class="lg regular"><div class='lg-row'>大天獨器空王殿　海水掬來因洗面</div>
<div class='lg-row'>身長丈六釋迦文　折半破三猶未見</div>
</div><p style="margin-left:2em">繪像<span class='note-inline'>(大天神)</span></p>
<p>頌曰。</p>

<div class="lg regular"><div class='lg-row'>此地君曾種善因　君家寶藏鎮隨身</div>
<div class='lg-row'>明明今日重分付　免作途中不了人</div>
</div><p style="margin-left:2em">繪像<span class='note-inline'>(安住主)</span></p>
<p>頌曰。</p>

<div class="lg regular"><div class='lg-row'>身服朱衣戴梵冠　燦然列宿一身攢</div>
<div class='lg-row'>風前月下如相見　笑殺曹州謝長官</div>
</div><p style="margin-left:2em">繪像<span class='note-inline'>(珊婆演底)</span></p>
<p>頌曰。</p>

<div class="lg regular"><div class='lg-row'>凉宵月色十分圓　主夜神君說悟緣</div>
<div class='lg-row'>去去不須重話會　金剛門外弩雙拳</div>
</div><p style="margin-left:2em">繪像<span class='note-inline'>(普德淨光)</span></p>
<p>頌曰。</p>

<div class="lg regular"><div class='lg-row'>有一夜神名喜目　身出慈雲無數億</div>
<div class='lg-row'>隨順根機利有情　底事還他慈忍力</div>
</div><p style="margin-left:2em">繪像<span class='note-inline'>(喜目觀察)</span></p>
<p>頌曰。</p>

<div class="lg regular"><div class='lg-row'>夜神常放白毫光　舒展眉間照十方</div>
<div class='lg-row'>非為善財權示現　而今遍界不曾藏</div>
</div><p style="margin-left:2em">繪像<span class='note-inline'>(普救眾生妙德)</span></p>
<p>頌曰。</p>

<div class="lg regular"><div class='lg-row'>念念出生廣大智　塵塵演說無邊義</div>
<div class='lg-row'>寂靜音海主夜神　曾得矍曇親受記</div>
</div><p style="margin-left:2em">繪像<span class='note-inline'>(寂靜音海)</span></p>
<p>頌曰。</p>

<div class="lg regular"><div class='lg-row'>語言音響是聲塵　出得塵來聽即真</div>
<div class='lg-row'>有客登門如未曉　黃鸎枝上一聲新</div>
</div><p style="margin-left:2em">繪像<span class='note-inline'>(守護一切城)</span></p>
<p>頌曰。</p>

<div class="lg regular"><div class='lg-row'>金烏西墜月華傾　大地茫茫夢未惺</div>
<div class='lg-row'>有一老翁來枕畔　呵呵長笑兩三聲</div>
</div><p style="margin-left:2em">繪像<span class='note-inline'>(開敷一切樹花)</span></p>
<p>頌曰。</p>

<div class="lg regular"><div class='lg-row'>救護眾生主夜神　寶花座上散珠珍</div>
<div class='lg-row'>自携瓶去沽村酒　却著衫來作主人</div>
</div><p style="margin-left:2em">繪像<span class='note-inline'>(大願精進力)</span></p>
<p>頌曰。</p>

<div class="lg regular"><div class='lg-row'>如來家國遍娑婆　南北東西見也麼</div>
<div class='lg-row'>童子欲知菩薩行　更於前路問瞿波</div>
</div><p style="margin-left:2em">繪像<span class='note-inline'>(妙德圓滿)</span></p>
<p>頌曰。</p>

<div class="lg regular"><div class='lg-row'>童子先登大講堂　宮神百萬首迎將</div>
<div class='lg-row'>悠悠漸見瞿波女　喝起泥牛笑一場</div>
</div><p style="margin-left:2em">繪像<span class='note-inline'>(瞿波)</span></p>
<p>頌曰。</p>

<div class="lg regular"><div class='lg-row'>三世如來小廝兒　從吾生育不思議</div>
<div class='lg-row'>凉宵對月輕彈指　珍重摩耶大肚皮</div>
</div><p style="margin-left:2em">繪像<span class='note-inline'>(摩耶夫人)</span></p>
<p>頌曰。</p>

<div class="lg regular"><div class='lg-row'>行到天宮三十二　天女慇懃話幽致</div>
<div class='lg-row'>善財尋訪不辭勞　大似脚跟不點地</div>
</div><p style="margin-left:2em">繪像<span class='note-inline'>(天主光)</span></p>
<p>頌曰。</p>

<div class="lg regular"><div class='lg-row'>童子行行尋遍友　善知眾藝嗣其後</div>
<div class='lg-row'>唱持字母入圓明　別是一家風景秀</div>
</div><p style="margin-left:2em">繪像<span class='note-inline'>(遍友眾藝)</span></p>
<p>頌曰。</p>

<div class="lg regular"><div class='lg-row'>次參賢勝諸三昧　底事元來無向背</div>
<div class='lg-row'>多謝叮寧說悟由　不免登途又辭退</div>
</div><p style="margin-left:2em">繪像<span class='note-inline'>(善知眾藝賢勝)</span></p>
<p>頌曰。</p>

<div class="lg regular"><div class='lg-row'>知君解脫名無著　翠竹黃花未消鑠</div>
<div class='lg-row'>參尋若不達其源　也是區區枉行脚</div>
</div><p style="margin-left:2em">繪像<span class='note-inline'>(竪固解脫)</span></p>
<p>頌曰。</p>

<div class="lg regular"><div class='lg-row'>只此城中參妙月　善財見<span class='corr'>已</span>生欣悅</div>
<div class='lg-row'>宅中光彩甚光明　童子依前得一橛</div>
</div><p style="margin-left:2em">繪像<span class='note-inline'>(妙月)</span></p>
<p>頌曰。</p>

<div class="lg regular"><div class='lg-row'>無量佛傳無盡藏　無盡藏生無盡相</div>
<div class='lg-row'>無住本空無所依　無所得故成無上</div>
</div><p style="margin-left:2em">繪像<span class='note-inline'>(無勝軍)</span></p>
<p>頌曰。</p>

<div class="lg regular"><div class='lg-row'>婆羅門只在城南　不憚區區獨往參</div>
<div class='lg-row'>三昧<span class='corr'>已</span>聞誠願語　信知諸佛沒虗談</div>
</div><p style="margin-left:2em">繪像<span class='note-inline'>(寂靜)</span></p>
<p>頌曰。</p>

<div class="lg regular"><div class='lg-row'>童女童男骨目新　手中牽固玉騏驎</div>
<div class='lg-row'>殷勤來報善財道　彌勒樓前路最親</div>
</div><p style="margin-left:2em">繪像<span class='note-inline'>(德生有德)</span></p>
<p>頌曰。</p>

<div class="lg regular"><div class='lg-row'>遊歷諸方<span class='corr'>已</span>漸回　忽逢一獲好樓臺</div>
<div class='lg-row'>舉頭彌勒輕彈指　頓覺平生眼豁開</div>
</div><p style="margin-left:2em">繪像<span class='note-inline'>(彌勒)</span></p>
<p>頌曰。</p>

<div class="lg regular"><div class='lg-row'>古佛廟前蒙付囑　人間天上尋知識</div>
<div class='lg-row'>紫金光臂謝重申　稽首文殊大智力</div>
</div><p style="margin-left:2em">繪像<span class='note-inline'>(再見文殊)</span></p>
<p>頌曰。</p>

<div class="lg regular"><div class='lg-row'>行鼓弄琵琶　還他一會家　木童能無掌</div>
<div class='lg-row'>石女解煎茶　雲散天邊月　春來樹上花</div>
<div class='lg-row'>善財參遍處　累豆未生芽</div>
</div><p style="margin-left:2em">繪像<span class='note-inline'>(普賢)</span></p>
<p>余頃閱華嚴。至德生童子。有悳童女品。以清涼疏主李長者諭主義。詳之未諭。反復深思。忽自有省。作頌曰。</p>

<div class="lg regular"><div class='lg-row'>妙意童真末後収　善財到此罷南遊</div>
<div class='lg-row'>豁然頓入毗盧藏　悔向他山見比丘</div>
</div><p>今因延慶老携所畵華嚴變相。及五十二頌相示。因記前頌。筆于卷末。以足其意。</p>
</div>
<div class='div-xu'><a id='mulu4' />
<p class='h1'>No. 1022-B</p><p style="margin-left:1em">紹聖四年閏二月十一日　知洪州張商英筆</p>
<p style="margin-left:7em">集賢校理黃　庭堅一稽首</p>

<div class="lg regular"><div class='lg-row'>竘工能畵諸世間　十方三世唯心造</div>
<div class='lg-row'>五十三門一關鈕　我與善財同徧參</div>
<div class='lg-row'>幻人夢入諸境界　一切學道真規矩</div>
<div class='lg-row'>菩提妙德生死心　重重影現大圓鏡</div>
</div><p>予聞李伯時。畵此變相。而未見也。伯時好學。善楷書小篆。畵為今世道子忠師。未識伯時而此畫已自得其髣髴。當往從之游。以成此絕技耳。</p>
<p>眉山蘇子由題</p>
<p style="margin-left:1em">紹聖三年九月佛印元老自雲居訪予高安携以相示。</p>
<p>蘇公謂。忠師之筆。髣髴李伯時。此特見其畵耳。予謂忠師非畵也。直欲追善才影迹。逍遙法界之間耳。後之覽者。不起于座。自於覺城東際。逆覩文殊象王迴旋。平生際會南求善友。遍歷百城。曠劫之功。一時參畢。所謂開大施門。於末法之時。畵焉能盡之。</p>
<p style="margin-left:1em">紹聖丙子十月二十日臥龍庵佛印大師<span class='note-inline'>(了元)</span>䟦</p>
<p style="margin-left:1em">建長三年四月九日。於知足院草菴。以聖願房之所渡觀良房之唐本。書寫之了。彼本雖有畵像并經文。依卒爾省略之了。</p>
<p style="margin-left:1em">願以此見聞隨喜之善根。必成彼解行證如如大用矣。四恩為始。遍法界群類。今生為本。至盡未來際。普蒙知識加護。共入毗盧果海了。</p>
<p style="margin-left:7em">華嚴末葉沙門釋　心海</p>
</div>
</div><!-- end of div[@id='body'] -->
</body></html>