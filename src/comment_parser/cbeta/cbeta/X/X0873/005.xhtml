<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>肇論略註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />肇論略注卷五</p><p class="byline">明匡山沙門憨山釋　德清　述</p>
<div class='div-other'><a id='mulu17' />
<div class='div-orig'><p>涅槃無名論第四</p>
</div>
<div class='div-commentary'><p style="margin-left:1em">涅槃無名論者。以所論者涅槃。故以為題。言涅槃者。梵語也。此云圓寂。謂五住究盡為圓。二死永亡為寂。乃寂滅一心之異稱。清淨法身之真體。非死之謂也。以三世諸佛曠劫修因。證此一心之體。名為法身。以酬廣大之因。名為報身。隨機益物。名為化身。一切諸佛皆具三身。法身為體。化身為用。有感即現。無感即隱。隱而不現。圓歸一心。攝用歸體。名為入滅。是稱涅槃。非生死之謂也。以此一心。五住煩惱不能覆。故曰圓。二種生死不能羈。故云寂。故教約出處。說有四種。一自性涅槃。謂即此一心。名為法身。偏一切處。為諸法體。名為自性本來寂滅。所謂有佛無佛性相常住。一切眾生本來滅度。不復更滅。故云自性涅槃。二有餘涅槃。謂三乘所證。無明未盡。變易未亡。證理未圓。三皆有餘。故亦稱涅槃。三無餘涅槃。即修成之佛。妄盡真窮。體用不二。亦名所證無上大涅槃果。故名無餘。四無住涅槃。謂一切聖人。不處有為。不住無為。二邊不住中道不安。動靜為二。總名涅槃。故云無住。此四種名。但約體用之稱。其實一心名相俱寂。故云無名。所謂生死及涅槃。二俱不可得。故云無名。是為不生不滅常住一心之都稱耳。前不遷不真為所觀之境。般若為能觀之智。三皆是因。以此涅槃乃所證之果。故以為論。</p>
</div>
<div class='div-other'><a id='mulu18' />
<div class='div-orig'><p>奏秦王表</p>
</div>
<div class='div-commentary'><p style="margin-left:1em">什師入滅。論主追慕無<span class='corr'>已</span>。因作涅槃無名論。以稱述所證之德。不異於佛。以讚揚之。言雖以前般若乃能證之智為因。涅槃為所證之果。其意實為什師而發。論成。表獻秦主。故首列其表文。</p>
</div>
<div class='div-orig'><p>僧肇言。<span class='note-inline'>(對人主而不稱臣者。以方外自處也。所謂不事王候。高尚其事。天子雖尊。不以臣禮待之也)</span>肇聞天得一以清。地得一以寧。君王得一以治天下。<span class='note-inline'>(天得一等語。用老子。一謂大道之元也。老宗自然。名為大道。論宗一心。同文義異)</span>伏惟陛下。叡<span class='note-inline'>(聖也)</span>哲<span class='note-inline'>(智也)</span>欽<span class='note-inline'>(敬也)</span>明<span class='note-inline'>(謂明德)</span>道與神會。<span class='note-inline'>(道謂涅槃大道。秦王妙契。故曰神會)</span>妙契環中。<span class='note-inline'>(莊子樞得其環中。以應無窮。謂秦王妙悟中道故)</span>理無不統。<span class='note-inline'>(以悟一心。則理無不攝)</span>游刃<span class='note-inline'>(語出莊子。庖丁解牛。迎刃而解。以喻妙智應物。則事無不理)</span>萬機。<span class='note-inline'>(人君日有萬機)</span>弘道終日。<span class='note-inline'>(謂不以萬機以妨弘道)</span>威被蒼生。垂文作則。<span class='note-inline'>(法也)</span>所以域中有四大。而王居一焉。</p>
</div>
<div class='div-commentary'><p style="margin-left:1em">此美秦王能妙悟一心。而具堯舜之德也。尚書。叡哲舜德。欽明堯德。謂秦王不唯具堯舜之德。且能契涅槃中道妙理。統會一心。故雖日應萬機。不妨弘道終日。用武興文。為世明主。所以域中四大。而王居一焉。語出老子。天大地大王亦大。此歎德也。</p>
</div>
<div class='div-orig'><p>涅槃之道。葢是三乘之所歸。<span class='note-inline'>(三乘同證。故曰所歸)</span>方等之淵府。<span class='note-inline'>(方等深經之究竟理趣。故曰淵府)</span>渺漭<span class='note-inline'>(汪洋無涯)</span>希夷。<span class='note-inline'>(離聲離色故)</span>絕視聽之域。<span class='note-inline'>(迴超見聞)</span>幽致虗玄。<span class='note-inline'>(幽妙之理致。虗靈絕待)</span>殆<span class='note-inline'>(甚也。殊也)</span>非羣情<span class='note-inline'>(淺識)</span>之所測。</p>
</div>
<div class='div-commentary'><p style="margin-left:1em">此歎涅槃之道。為眾聖歸趣。體絕名相。非見聞可及。絕待幽玄。故非淺識之可測也。</p>
</div>
<div class='div-orig'><p>肇以人微。猥蒙國恩。得閑居學肆。<span class='note-inline'>(幸列譯場)</span>在什公門下十有餘載。<span class='note-inline'>(公十九見什。三十二歲而亡)</span>雖眾經殊致。勝趣非一。然涅槃一義。常以聽習為先。但肇才識闇短。雖屢蒙誨喻。猶懷疑漠漠。<span class='note-inline'>(無知貌)</span>為竭愚不<span class='corr'>已</span>。亦如似有解。<span class='note-inline'>(未為必得其趣)</span>然未經高勝先唱。不敢自決。</p>
</div>
<div class='div-commentary'><p style="margin-left:1em">此論主自敘得法之由也。謂雖刻意涅槃一義。似有所悟。然未經高明勝智之人印證。故不敢自決。</p>
</div>
<div class='div-orig'><p>不幸什公去世。諮參無所。以為永慨。</p>
</div>
<div class='div-commentary'><p style="margin-left:1em">此言什公業<span class='corr'>已</span>入滅。咨決無由。再不復見斯人。故為永慨。此所以有感。故作此論。</p>
</div>
<div class='div-orig'><p>而陛下聖德不孤。獨與什公神契。目擊道存。快盡其中方寸。故能振彼玄風。以啟末俗。</p>
</div>
<div class='div-commentary'><p style="margin-left:1em">此言秦主天挺聖智。獨與什公心相印契。妙悟不言之表。能力振什風。以開導末俗。意謂什公雖亡。幸有秦王可以印心也。</p>
</div>
<div class='div-orig'><p>一日遇蒙答安城候姚嵩書。問無為宗極。</p>
</div>
<div class='div-commentary'><p style="margin-left:1em">姚嵩。亦秦之宗屬。以秦王先有詔云。夫道以無為宗。姚嵩難云。不審明道之無為。為當以何為體。蓋以涅槃乃無為之道。秦主答有多說。以論所引正言涅槃。故下引其答義。以發論端。</p>
</div>
<div class='div-orig'><p>何者。夫眾生所以久流轉生死者。皆由著欲故也。若欲止於心。即無復於生死。既無生死。潛神玄默。<span class='note-inline'>(亦作漠)</span>與虗空合其德。是名涅槃矣。既曰涅槃。復何容有名於其間哉。</p>
</div>
<div class='div-commentary'><p style="margin-left:1em">此引秦王答姚嵩問無為宗極之辭。而指涅槃乃無為宗極。而結以無名歸之。此論主所以為茲論之發啟也。意謂生死乃有為之法。而以著欲為因。故感三界之苦果。若欲止於心。即生死永斷。既無生死。則勞慮永息。潛神寂漠之鄉。絕然無為。與虗空合其德。是名涅槃。然涅槃之道如此而<span class='corr'>已</span>。豈容有名於其間哉。故以無名稱之。</p>
</div>
<div class='div-orig'><p>斯乃窮微言<span class='note-inline'>(指聖經)</span>之美。極象外之談者也。<span class='note-inline'>(此讚秦王無名之說。妙契佛心)</span>自非道參文殊。<span class='note-inline'>(謂契文殊之智)</span>德侔慈氏。<span class='note-inline'>(同慈氏之悲)</span>孰能宣揚玄道。為法城壍。<span class='note-inline'>(言若非契二聖之智悲。何以弘<span class='corr'>揚</span>妙道。外護三寶)</span>使夫大教卷而復舒。幽旨淪而更顯。<span class='note-inline'>(意謂涅槃大教。得什公闡明。今什公<span class='corr'>已</span>亡。則妙旨<span class='corr'>已</span>淪。今幸有秦王發明。故曰卷而復舒。淪而更顯)</span>尋玩殷勤。不能暫捨。欣悟交懷。手舞弗暇。豈直當時之勝軌。方乃累劫之津梁矣。<span class='note-inline'>(論主述其慶法之歡。謂其言不但為一時雅範。且為長劫津梁)</span>然聖旨淵<span class='note-inline'>(深也)</span>玄。<span class='note-inline'>(妙也)</span>理微<span class='note-inline'>(幽微)</span>言約。<span class='note-inline'>(簡也)</span>可以匠<span class='note-inline'>(法也)</span>彼先進。<span class='note-inline'>(宿學之人)</span>拯<span class='note-inline'>(援引也)</span>拔<span class='note-inline'>(提也)</span>高士。<span class='note-inline'>(高尚之士)</span>懼言題之流。<span class='note-inline'>(執言語名字之流)</span>或未盡上<span class='note-inline'>(尊人主為上)</span>意。庶<span class='note-inline'>(近也)</span>擬<span class='note-inline'>(擬議)</span>孔易十翼之作。<span class='note-inline'>(伏羲畫卦。文王爻辭。周公繫辭。孔子作十翼以贊之。即上彖下彖等)</span>豈貪豐文。<span class='note-inline'>(非貪豐富其文。以誇其美)</span>圖以弘顯幽旨。<span class='note-inline'>(圖以弘揚顯發涅槃之幽旨)</span>輒作涅槃無名論。論有九折十演。<span class='note-inline'>(以法十翼)</span>博<span class='note-inline'>(廣也)</span>采<span class='note-inline'>(取也)</span>眾經。託<span class='note-inline'>(取託)</span>證<span class='note-inline'>(印證)</span>成喻。以仰述陛下無名之致。豈曰關詣神心。<span class='note-inline'>(非散關涉聖神之心)</span>窮究遠當。<span class='note-inline'>(亦不敢言窮究高遠必當之理)</span>聊以擬<span class='note-inline'>(倣効也)</span>議<span class='note-inline'>(軌則)</span>玄門。<span class='note-inline'>(涅槃玄門)</span>班喻學徒耳。<span class='note-inline'>(布曉後學耳)</span>論末章云。<span class='note-inline'>(秦王答姚嵩書末章)</span>諸家通第一義諦。皆云廓然空寂。無有聖人。<span class='note-inline'>(比時諸家。計勝義空寂。不容有聖)</span>吾常以為太甚徑庭。<span class='note-inline'>(莊子語。意謂太甚邈遠)</span>不近人情。若無聖人。知無者誰。<span class='note-inline'>(吾常下。秦王答姚嵩之辭。謂無聖之說。與理乖差。其言邈遠。不近人情。若無聖人。知無者誰。意必有聖為證理之人)</span>實如明詔。實如明詔。<span class='note-inline'>(此論主印可秦王有理之談當理。故再稱之)</span>夫道恍惚窈冥。其中有精。<span class='note-inline'>(二語用老子。恍兮忽。其中有物。窈兮冥。其中有精。意指精者即為聖人。似未穩當)</span>若無聖人。誰與道遊。<span class='note-inline'>(意謂能證聖諦第一義。是為聖人。非聖義諦中有聖人也。下云出處異號。故云與道遊)</span>頃諸學徒。莫不躊躇<span class='note-inline'>(不進之貌)</span>道門。怏怏<span class='note-inline'>(不決之意)</span>此旨。懷疑終日。莫之能正。<span class='note-inline'>(謂一時學人。聞無聖之說。皆猶豫不進。於入道之門。不決此理。故懷疑終日。無與正者)</span>幸遭<span class='note-inline'>(逢也)</span>高判。宗徒[巾*畫]<span class='note-inline'>(裂帛聲)</span>然。<span class='note-inline'>(謂幸逢秦王有聖之論。乃高遠判決。故宗徒之疑。[巾*畫]然盡裂)</span>扣關<span class='note-inline'>(入道之人)</span>之儔。蔚<span class='note-inline'>(盛貌)</span>登玄室。<span class='note-inline'>(言一時學人。聞秦主之論。其疑盡決。扣關入道之人。蔚然登堂入室)</span>真可謂法輪再轉於閻浮。道光重映於千載者矣。<span class='note-inline'>(謂當時之疑無能決之。即有談者未必見信。幸遇王言其出如綸。故無不宗仰。一言之重。可謂法輪再轉。道光重映矣)</span>今演論之作旨。曲辨涅槃無名之體寂。<span class='note-inline'>(止息也)</span>彼廓然排方外之談。<span class='note-inline'>(方外。謂遊方之外。謂學佛者。當時流輩。有宗廓然無聖者。遂起斷見。謂絕無聖人。因排斥聖為權現非真。撥無因果。恥修行者以為著相。是以喧然以為得。莫能正者。今幸秦主答嵩書云。若無聖人。誰與道游。即此一言。使偏見之流邪說頓息。使嘵嘵者寂然無聲。故重演之。以助明教)</span>條牒如左。謹以仰呈。若少參<span class='note-inline'>(合也)</span>聖旨。願勅存記。如其有差。伏承指授。僧肇言<span class='note-inline'>(論呈秦王覽之。答旨慇懃。備加讚述。勅令繕寫。班諸子姪。其為人主推重如此)</span>。</p>
<p>泥曰。泥洹。涅槃。此三名前後異出。蓋是楚夏不同耳。云涅槃。音正也<span class='note-inline'>(五竺梵音不同。如此方之楚夏。蓋以涅槃為正音也)</span>。</p>
</div></div>
<div class='div-other'><a id='mulu19' />
<div class='div-orig'><p style="margin-left:2em">九折十演者</p>
</div>
<div class='div-commentary'><p style="margin-left:1em">折謂折辨。有名立難。演為敷演。無名通理。謂其難有九。而演有十也。意蓋以涅槃有名而難。以無名而答。以顯無名之理。</p>
</div>
<div class='div-other'><a id='mulu20' />
<div class='div-orig'><p>開宗第一</p>
</div>
<div class='div-commentary'><p style="margin-left:1em">開示涅槃無名之正義。為下答難之綱宗。亦猶四論之宗本也。一論大旨。不出此章。將顯無名之致。先標有名以彰宗依也。教說涅槃有四。今但稱二名。以自性約理。無住約行。二者有名無實。故不必論。今二涅槃約人以名。無餘乃如來所證。有餘乃三乘所證。今論指佛應緣未盡。有名有實。將為宗依。故但稱二也。今詳論主立意。前尊秦王若無聖人誰與道游之詔。以破邪宗廓然無聖之流。以為發論之端。今標二種涅槃以為論宗。蓋謂能證之人有實。所證之理無名。故依之以立論也。</p>
</div>
<div class='div-orig'><p>無名曰。<span class='note-inline'>(假設通答之人。如子虗無是公也)</span>經稱有餘涅槃無餘涅槃者。秦言無為。亦名滅度。<span class='note-inline'>(梵語一名翻有二義)</span>無為者。取乎虗無寂寞。<span class='note-inline'>(離名絕相)</span>妙絕於有為。滅度者。言其大患永滅。<span class='note-inline'>(老子云。吾所以有大患者。為吾有身。今指分段變易二種生死。二死永亡。故云大患永滅)</span>超度四流。<span class='note-inline'>(四流。謂欲流。有流。見流。無明流。為二死之本)</span>斯蓋是鏡像之所歸。<span class='note-inline'>(鏡像。楞伽經云。譬如明鏡。現眾色象。現識處現。亦復如是。謂一切眾生身心世界。皆唯識所現。乃八識相分。攝相歸性。元是真如。故云鏡像之所歸)</span>絕稱之幽宅也。<span class='note-inline'>(以離名故絕稱。離相故言幽宅)</span>而曰有餘無餘者。<span class='note-inline'>(既離名相。又有有餘無餘二名者)</span>良是出處之異號。應物之假名耳。<span class='note-inline'>(言涅槃者。蓋一真法界法身之真體也。證此法身。是稱為佛。機感必應。即現身說法。故為出。緣畢而隱。攝相歸體。故為處。故一切諸佛。以現身為有生。以緣滅為涅槃。殊不知滅元不滅。如云餘國作佛更有異名。所謂應物之假名也)</span>余嘗試言之。<span class='note-inline'>(下正廣論無名之旨)</span>夫涅槃之為道也。寂寥虗曠。<span class='note-inline'>(其體寂滅)</span>不可以形名得。<span class='note-inline'>(離名字相)</span>微妙無相。不可以有心知。<span class='note-inline'>(離心緣相)</span>超羣有以幽升。<span class='note-inline'>(高超三界。惑無不斷)</span>量太虗而永久。<span class='note-inline'>(永證無為。真無不極)</span>隨之弗得其蹤。<span class='note-inline'>(未來無終)</span>迎之罔眺其首。<span class='note-inline'>(過去無始)</span>六趣不能攝其生。<span class='note-inline'>(五住究盡)</span>力負無以化其體。<span class='note-inline'>(二死永亡)</span>潢漭<span class='note-inline'>(水無涯貌。謂汪洋無涯)</span>惚恍。<span class='note-inline'>(言非有非無。不可以定名)</span>若存<span class='note-inline'>(生而不生)</span>若往。<span class='note-inline'>(滅而不滅)</span>五目<span class='note-inline'>(謂肉眼。天眼。法眼。慧眼。佛眼)</span>不覩其容。<span class='note-inline'>(無狀無相。以離色故視之而不見)</span>二聽<span class='note-inline'>(謂肉耳。天耳)</span>不聞其響。<span class='note-inline'>(以離聲故不可聞)</span>冥冥窅窅。誰見誰曉。<span class='note-inline'>(冥冥不可見。窅。深貌。窅窅不可窺)</span>彌綸<span class='note-inline'>(充滿包羅之義)</span>靡<span class='note-inline'>(無也)</span>所不在。而獨曳<span class='note-inline'>(超脫也)</span>於有無之表。然則言之者失其真。<span class='note-inline'>(言生理喪)</span>知之者反其愚。<span class='note-inline'>(非智可知)</span>有之者乖其性。<span class='note-inline'>(若執是有。則違寂滅之體)</span>無之者傷其軀。<span class='note-inline'>(法身流轉五道。名曰眾生。若執是無。則墮斷滅)</span>所以釋迦掩室於摩竭。<span class='note-inline'>(佛初成道。三七思惟。而不說法)</span>淨名杜口於毗耶。<span class='note-inline'>(文殊問維摩不二法門。維摩默然)</span>須菩提唱無說以顯道。釋梵絕聽而雨華。<span class='note-inline'>(須菩提巖中晏坐。帝釋散華供養。謂其善說般若。尊者以無說而說。天帝以無聞而聞)</span>斯皆理為神御。<span class='note-inline'>(不言之道。唯證乃知)</span>故口以之而默。豈曰無辯。辯所不能言也。<span class='note-inline'>(四辯不能談其狀)</span>經云。真解脫者。離於言數。<span class='note-inline'>(象也)</span>寂滅永安。<span class='note-inline'>(生滅已滅)</span>無始無終。<span class='note-inline'>(非生非滅。故無始終)</span>不晦不明。<span class='note-inline'>(寂光常照。不屬晦明)</span>不寒不暑。<span class='note-inline'>(非遷流之法。不屬時分。故不寒不暑)</span>湛若虗空。<span class='note-inline'>(法身清淨。湛然常寂。猶若虗空)</span>無名無說。<span class='note-inline'>(離相故無名。離言故無說。此義引涅槃淨名等經)</span>論曰。<span class='note-inline'>(中論)</span>涅槃非有。亦復非無。言語道斷。心行處滅。<span class='note-inline'>(口不能言。故言語道斷。心不能思。故心行處滅)</span>尋夫經論之作。<span class='note-inline'>(上引斯論立言本意)</span>豈虗搆哉。<span class='note-inline'>(言非。虛稱架空之談)</span>果<span class='note-inline'>(實也)</span>有其所以不有。故不可得而有。<span class='note-inline'>(本亦非有)</span>有其所以不無。故不可得而無耳。<span class='note-inline'>(亦復非無)</span>何者。<span class='note-inline'>(徵釋非有非無之所以)</span>本<span class='note-inline'>(言尋究也)</span>之有境。則五陰永滅。<span class='note-inline'>(不屬生死。故五陰永滅。不可得而有。滅則離苦。乃樂德也)</span>推<span class='note-inline'>(言推測也)</span>之無鄉。而幽靈不竭。<span class='note-inline'>(雖絕見聞。而幽深窅眇。靈知獨照。至真常存。此真我德也)</span>幽靈不竭。則抱一湛然。<span class='note-inline'>(一真之地。湛然常寂。此真常德也)</span>五陰永滅。則萬累都捐。<span class='note-inline'>(永離生死。則眾惑俱消。此真淨德也)</span>萬累都捐故與道通洞。<span class='note-inline'>(由其惑淨。故內冥至理)</span>抱一湛然。故神而無功。<span class='note-inline'>(由其體常寂。而妙用無方。故神而無功)</span>神而無功。故至功常存。<span class='note-inline'>(無心而應。故功垂不朽)</span>與道通洞。故沖而不改。<span class='note-inline'>(由惑盡真窮。故沖深而不變)</span>沖而不改。故不可為有。<span class='note-inline'>(由體虗不變。故不可為有)</span>至功常存。故不可為無。<span class='note-inline'>(以隨緣應現。利樂無窮。故不可為無)</span>然則<span class='note-inline'>(下總結離名離相)</span>有無絕於內。<span class='note-inline'>(以其體至真。寂用一源。故內絕有無)</span>稱謂淪<span class='note-inline'>(泯絕也)</span>於外。<span class='note-inline'>(不可以名字加之。故稱謂泯絕)</span>視聽之所不暨。<span class='note-inline'>(及也。非色非聲。故視聽不及)</span>四空之所昏昧。<span class='note-inline'>(四空天人迷而不知。故所昏昧)</span>恬焉而夷。<span class='note-inline'>(平等一如)</span>怕焉而泰。<span class='note-inline'>(寂而常照。無幽不鑒)</span>九流於是乎交歸。<span class='note-inline'>(九流。非世之九流。乃指九界眾生。以涅槃乃一切眾生之本源。故曰交歸)</span>眾聖於是乎冥會。<span class='note-inline'>(十方諸佛究竟之鄉故云冥會)</span>斯乃希夷之境。<span class='note-inline'>(非見聞之境)</span>太玄之鄉。<span class='note-inline'>(玄之又玄。故云太玄)</span>而欲以有<span class='note-inline'>(出有)</span>無<span class='note-inline'>(入無)</span>題榜。標<span class='note-inline'>(指也)</span>其方域。<span class='note-inline'>(謂以涅槃為諸聖出生入死之名。特以有無之名題榜標。指其方所)</span>而語其神道者。<span class='note-inline'>(以此為得者)</span>不亦邈<span class='note-inline'>(遠也)</span>哉。</p>
</div></div>
<div class='div-other'><a id='mulu21' />
<div class='div-orig'><p>覈體第二</p>
</div>
<div class='div-commentary'><p style="margin-left:1em">此有名興難。乃折之一也。因前云涅槃之體非有非無。故今折之。體竟何在。故云覈體。謂即有餘無餘之名。以責有實體。非無名也。</p>
</div></div>
<div class='div-orig'><p>有名曰。<span class='note-inline'>(名家按名以責實。故興折難)</span>夫名號不虗生。<span class='note-inline'>(謂有名必有實。豈有無實而彰名者)</span>稱謂不自起。<span class='note-inline'>(凡名不自名。必因人見有可稱。乃稱其名)</span>經稱有餘涅槃無餘涅槃者。蓋是返本之真名。<span class='note-inline'>(非是虗稱)</span>神道之妙稱<span class='note-inline'>(神道之妙。無可稱之。故以涅槃名之。是為妙稱)</span>者也。請試陳之。<span class='note-inline'>(謂按涅槃有餘無餘之稱。是則涅槃有名也。何言無名。先論有餘興難)</span>有餘者。謂如來大覺始興。法身初建。</p>
</div>
<div class='div-commentary'><p style="margin-left:1em">此因有餘以定名。先舉果德以彰因行有餘也。他處有餘。皆依三乘之人。證理未圓。斷惑未盡而說。今此論中。單約佛果利生。有餘緣未盡而說。詳論文義。蓋是權教三十四心斷結成佛之果號。乃小乘所見之佛。非法報冥一之極果。蓋依小乘見有出生入死以立難也。今言如來。乃十號之一。謂乘如實道而來三界。大覺。乃就德立稱。謂如來自覺覺他。覺行圓滿。三覺<span class='corr'>已</span>圓。故稱大覺。然此大覺。乃報身之稱。今論通稱權教之佛。亦是大覺。約總德也。法身。非清淨法身。乃權教之佛。五分所成之法身。謂戒。定。慧。解脫。解脫知見。此五法熏成之身也。姓興初建。蓋指應身初現。六年苦行。於鹿野苑初成正覺。非菩提場為初成也。</p>
</div>
<div class='div-orig'><p>澡八解之清流。憩七覺之茂林。</p>
</div>
<div class='div-commentary'><p style="margin-left:1em">此下正舉佛果<span class='corr'>已</span>成。返彰因行也。八解者。一內有相外現色。二內無色相外現色。三淨解脫。四空處定。五識處定。六無所有處定。七非非想處定。八滅受想定。此八有斷惑之能。故如清流有浣濯之用。憩者。休息也。七覺支。謂擇法。進。念。定。喜。捨。倚。此七覺法。如來修習<span class='corr'>已</span>圓。安逸其中。故如休息於茂林之下也。此上言果滿。下顯因圓。</p>
</div>
<div class='div-orig'><p>積萬善於矌劫。蕩無始之遺塵。</p>
</div>
<div class='div-commentary'><p style="margin-left:1em">此讚佛因行。曠大劫來。廣修萬善。蕩。洗滌也。無始無明煩惱。洗滌無遺。</p>
</div>
<div class='div-orig'><p>三明鏡於內。神光照於外。</p>
</div>
<div class='div-commentary'><p style="margin-left:1em">內證三明。謂過去宿命明。未來天眼明。現在漏盡明。由具三明。故了知三世。鑒機說法。曲盡隨宜。</p>
</div>
<div class='div-orig'><p>結僧那於始心。終大悲以赴難。</p>
</div>
<div class='div-commentary'><p style="margin-left:1em">梵語僧那。此云弘誓。謂菩薩最初發心。先發四弘誓願。故云始心。及至成佛。專以利生為事。故云赴難。謂捄八難也。</p>
</div>
<div class='div-orig'><p>仰攀玄根。俯提弱喪。</p>
</div>
<div class='div-commentary'><p style="margin-left:1em">因中上求佛果。以實智證理。故云仰攀玄根。權智化物。故曰俯提弱喪。言眾生沈迷。猶自幼亡家。故云弱喪。</p>
</div>
<div class='div-orig'><p>超邁三域。獨蹈大方。</p>
</div>
<div class='div-commentary'><p style="margin-left:1em">三域。謂三界。謂佛能遠超三界。高證無為。大方。喻所證之理。小乘獨許悉達成佛。故云獨蹈。</p>
</div>
<div class='div-orig'><p>啟八正之平路。<span class='corr'>坦</span>眾庶之夷途。</p>
</div>
<div class='div-commentary'><p style="margin-left:1em">八正。即八正道。謂正見正思惟等。由佛開啟眾庶。庶。孽也。即指諸異見外道。夷途應作邪途。唯佛能坦之。</p>
</div>
<div class='div-orig'><p>騁六通之神驥。乘五衍之安車。</p>
</div>
<div class='div-commentary'><p style="margin-left:1em">言佛以六通御物。如騁神駿。五衍。梵語衍那。此云乘。謂界內人天。出世三乘。共有五乘。應機說法。運載眾生至無畏處。故云安車。</p>
</div>
<div class='div-orig'><p>至能出生入死。與物推移。</p>
</div>
<div class='div-commentary'><p style="margin-left:1em">言如來應機利物。有感即現。緣盡即滅。故云出生入死。隨順機宜。故云推移。楚辭。聖人與世推移。而不凝滯於物。</p>
</div>
<div class='div-orig'><p>道無不洽。德無不施。</p>
</div>
<div class='div-commentary'><p style="margin-left:1em">一雨普潤。無不充洽。三檀等施。物無不利。</p>
</div>
<div class='div-orig'><p>窮化母之始物。極玄樞之妙用。</p>
</div>
<div class='div-commentary'><p style="margin-left:1em">化母。謂造化生物。以喻因緣生法。謂一切諸法從因緣生。故云始物。玄樞實智。妙用權智。即實之權故云極。</p>
</div>
<div class='div-orig'><p>廓虗宇於無疆。耀薩雲於幽燭。</p>
</div>
<div class='div-commentary'><p style="margin-left:1em">昭廓心境。徹法界之量。故云無疆。梵語薩雲若。此云一切智。謂以一切智。照盡微塵剎土。盡見眾生心數。故云幽燭。</p>
</div>
<div class='div-orig'><p>將絕朕於九止。永淪太虗。</p>
</div>
<div class='div-commentary'><p style="margin-left:1em">上言應緣益物。此言緣盡入滅。朕謂朕兆。物始萌之微也。九止即九地。謂地乃佛之行履。今化緣<span class='corr'>已</span>畢。將絕跡於化境。永淪太虗。指無餘涅槃。</p>
</div>
<div class='div-orig'><p>而有餘緣不盡。餘迹不泯。</p>
</div>
<div class='div-commentary'><p style="margin-left:1em">度生之緣未盡。教道之跡未圓。故云不泯。</p>
</div>
<div class='div-orig'><p>業報猶魂。聖智尚存。此有餘涅槃也。</p>
</div>
<div class='div-commentary'><p style="margin-left:1em">按此二語。論中立難有餘涅槃。正指三藏果頭佛也。所謂同除四住。此處為齊。若伏無明。三藏則劣。以無明未盡。異熟未空。故云業報猶魂。尚須智斷。故云聖智尚存。以二皆有餘。立難以此。</p>
</div>
<div class='div-orig'><p>經曰陶冶塵滓。如鍊真金。萬累都盡。而靈覺獨存。</p>
</div>
<div class='div-commentary'><p style="margin-left:1em">此結證有餘涅槃也。約塵滓之言。陶應是淘。謂洗也。冶鎔冶銷融也塵滓喻煩惱。如銷真金。先去鑛垢。</p>
</div>
<div class='div-orig'><p>無餘者。謂至人教緣都訖。靈照永滅。廓爾無朕。故曰無餘。</p>
</div>
<div class='div-commentary'><p style="margin-left:1em">此下言無餘涅槃也。謂聖人由機教相扣。故現身三界。機教俱盡。故潛耀斂輝。靈照永滅。永滅。應跡俱絕。故廓爾無朕。如薪盡火滅。故云無餘。</p>
</div>
<div class='div-orig'><p>何則。夫大患莫若於有身。故滅身以歸無。勞勤莫先於有智。故絕智以淪虗。</p>
</div>
<div class='div-commentary'><p style="margin-left:1em">何則下。徵釋無餘之所以也。蓋以身智為累。故俱滅為無。是為無餘。此正小乘所見也。大患莫若於有身。老子云。吾所以有大患者。為吾有身。若吾無身。吾有何患。以厭患其身。故滅身以歸無。又云絕聖棄智。謂因智以勞形。故絕智淪虗。故心逸而無累。</p>
</div>
<div class='div-orig'><p>然則智以<span class='note-inline'>(因也)</span>形倦。形以智勞輪轉脩途。疲而弗<span class='corr'>已</span>。</p>
</div>
<div class='div-commentary'><p style="margin-left:1em">智則分別執取形則根塵和合。起惑造業。故輪轉生死。長劫不返者。身心之過也。</p>
</div>
<div class='div-orig'><p>經曰。智為雜毒。形為桎梏。淵默以之而遼。患難以之而起。</p>
</div>
<div class='div-commentary'><p style="margin-left:1em">此引證智形為累之所以也。智即起信六麤之智相。乃分別執取。為無明三毒煩惱之本。故為雜毒。桎梏刑器。乃形累之譬。桎拘足。梏縛手。形骸拘攣。亦猶是也。謂分別情生。故與淵默之理相遠。生死苦患因之而起。此智之過也。故聖人釋智遺形。所以免累。</p>
</div>
<div class='div-orig'><p>所以至人灰身滅智。捐形絕慮。內無機照之勤。外息大患之本。</p>
</div>
<div class='div-commentary'><p style="margin-left:1em">聖人因知形智之累。故灰身歸無。以損其形。滅智淪虗。故忘緣絕慮。由絕慮故。內無機照之勤。勤。勞也。由損形故。外息大患之本。身心兩忘。所以大患永息。生死頓超。</p>
</div>
<div class='div-orig'><p>超然與羣有永分。渾爾與太虗同體。</p>
</div>
<div class='div-commentary'><p style="margin-left:1em">形智俱亡。則生死永絕。高超三界。故與羣有永分。心與理冥。返一絕跡。故渾與太虗同體。</p>
</div>
<div class='div-orig'><p>寂焉無聞。怕爾無兆。冥冥長往。莫知所之。其猶燈盡火滅。膏明俱竭。此無餘涅槃也。經云。五陰永盡。譬如燈滅。</p>
</div>
<div class='div-commentary'><p style="margin-left:1em">此結屬無餘涅槃之相也。謂涅槃之體無聲。故寂焉無聞。無色。故怕爾無兆。泯絕見聞。故冥冥長往。莫知所之。之。猶往也。形智俱泯。故如燈盡火滅。膏明俱竭。以竭盡無餘。故云無餘涅槃。下引經證此。乃小乘偏空涅槃也。蓋論意折辭。皆約小乘起見故難。其答以大乘正義。故以破偏執也。</p>
</div>
<div class='div-orig'><p>然則有餘可以有稱。無餘可以無名。無名立。則宗<span class='note-inline'>(崇也)</span>虗者欣尚於沖默。有稱生。則懷德者彌仰於聖功。斯乃誥典之所垂文。先聖之所軌轍。</p>
</div>
<div class='div-commentary'><p style="margin-left:1em">此舉益將以結難意也。如上有餘無餘之說。則若有若無。皆可指陳。若無名立。則使小乘崇虗者。欣然趣尚於沖默虗無之理。若有名可稱。則合大乘懷聖德者益觀其功。此讚述有無皆不失理。此乃聖經誥典之垂文。先聖隱顯化物之軌轍。故下責之曰。</p>
</div>
<div class='div-orig'><p>而曰有無絕於內。稱謂淪於外。視聽之所不暨。四空之所昏昧。使夫懷德者自絕。宗虗者靡託。無異杜耳目於胎殻。掩玄象於雲霄外。而責宮<span class='corr'>商</span>之異。辯玄素之殊者也。</p>
</div>
<div class='div-commentary'><p style="margin-left:1em">此指本論責其乖理也。難者意謂若有名可稱。使懷德者有所歸。無名既立。則令崇虗者有所託。今如所論有無雙絕。稱謂俱喪。如此。則懷德絕分。崇虗者無憑。雖云玄妙。但非見間之[怡-台+竟]。何異杜塞耳目於胎殻。為生盲生聾之人。玄象。指日月。且又掩日月之光如長夜。而責之以辯宮商之音。別玄素之色者。不亦遠乎。</p>
</div>
<div class='div-orig'><p>子徒知遠推至人於有無之表。高韻絕唱於形名之外。而論旨竟莫知所歸。幽途故自蘊而未顯。靜思幽尋。寄懷無所。豈所謂朗大明於冥室。奏玄響於無聞者哉。</p>
</div>
<div class='div-commentary'><p style="margin-left:1em">此結責違理。以明無益也。謂子言涅槃之道。超出有無稱謂之外。徒知高推聖境。逈絕形名。而論之旨趣。畢竟莫知所歸宿。涅槃幽眇之途。自是蘊覆而未顯發。名家謂我靜而思之。幽而尋討之。茫然奇懷無所依託。非所謂朗涅槃大明之道於重冥之室。使其共見。奏玄響於絕聽之地。令其共聞者哉。謂是欲明而返暗。欲通而返塞也。</p>
</div>
<div class='div-other'><a id='mulu22' />
<div class='div-orig'><p>位體第三</p>
</div>
<div class='div-commentary'><p style="margin-left:1em">位。猶安也。亦立也。因有名覈體。寄懷無所。故無名答以位之。發明聖人非出生入死而稱有餘無餘。蓋法身隨緣隱顯以答之。</p>
</div>
<div class='div-orig'><p>無名曰。<span class='note-inline'>(據難以答)</span>有餘無餘者。葢是涅槃之外稱。應物之假名耳。</p>
</div>
<div class='div-commentary'><p style="margin-left:1em">由前難云。涅槃乃神道之妙稱。返本之真名。故今答意直以應物之假名以破之。即此一言。盡<span class='corr'>祛</span>其迷。</p>
</div>
<div class='div-orig'><p>而存稱謂者封名。志器象。者耽形。名也極於題目。形也盡於方圓。方圓有所不寫。題目有所不傳。焉可以名於無名。而形於無形者哉。</p>
</div>
<div class='div-commentary'><p style="margin-left:1em">此破難者妄執之情也。稱謂名也。形乃相也。然名相乃依他緣起。為徧計所執。若封名志相。蓋徧計之執未忘。故名不能超題目之虗稱。形不能出方圓之假象。若了依他性假。則徧計體空。而圓成實性。離名離相。則形有所不能顯。名有所不能傳。是為超情離見。非常情之境。無形無名之道。安可以形名求之哉。涅槃無名之義。於是乎顯矣。</p>
</div>
<div class='div-orig'><p>難序云。有餘無餘者。信是權寂致<span class='note-inline'>(立也)</span>教之本意。亦是如來隱顯之誠跡也。<span class='note-inline'>(上縱下奪)</span>但未是玄寂絕言之幽致。又非至人環中之妙術<span class='note-inline'>(道也)</span>耳。<span class='note-inline'>(言但是聖人應化隱顯之跡。非返一絕跡之道也)</span>子獨不聞正觀之說歟。維摩詰言。我觀如來無始無終。六入<span class='corr'>已</span>過。三界<span class='corr'>已</span>出。不在方。不離方。非有為。非無為。不可以識識。不可以智知。無言無說。心行處滅。以此觀者。乃名正觀。以他觀者。非見佛也。</p>
</div>
<div class='div-commentary'><p style="margin-left:1em">此正示如來法身真如實際。超三世。離根量。出三界。徧一切處而無方所。不屬有無分別。非思議之境。豈可以有餘無餘假名稱謂。可盡其量哉放光云。佛如虗空。無去無來。應緣而現。無有方所。</p>
<p style="margin-left:1em">引證上義以顯自性涅槃也。經云。佛真法身。猶若虗空。應物現形。如水中月。故云應緣而現。無有方所。</p>
</div>
<div class='div-orig'><p>然則聖人之在天下也。寂莫虗無。無執無競。導而弗先。感而後應。</p>
</div>
<div class='div-commentary'><p style="margin-left:1em">此承上經義以明無住涅槃也。以法身徧在一切處。一切眾生及國土。故云之在天下。三世悉在無有餘。亦無形相而可得。故云寂寞虗無。競。諍也。有諍說生死。無諍說涅槃。生死及涅槃。二俱不可得。故云無執無競。此言真身也。導而弗先等。言應身隨緣也。寂然不動。故導不能先。感而遂通天下之故。故云感而後應。</p>
</div>
<div class='div-orig'><p>譬猶幽谷之響。明鏡之像。對之弗知其所以來。隨之罔識其所以往。恍焉而有。惚焉而亡。<span class='note-inline'>(此釋鏡像喻)</span>動而逾寂。隱而彌彰。出幽入冥。變化無常。</p>
</div>
<div class='div-commentary'><p style="margin-left:1em">此正喻顯無住義也。谷鏡。喻法身虗明湛寂之體。臨照呼聲。喻感應之機。像喻現身。響喻說法。不知所以來。不住有餘也。不識所以往。不住無餘也。其猶月映于江。隨方各應。而本體湛然。故云動而逾寂。風吹萬竅。羣響並作。而谷體愈虗。故云隱而彌彰。此所以出有入無。幽冥莫測。變化無常。以此名為無住涅槃也。</p>
</div>
<div class='div-orig'><p>其為稱也。<span class='note-inline'>(有餘無餘之名)</span>因應而作。顯迹為生。息迹為滅。生名有餘。滅名無餘。</p>
</div>
<div class='div-commentary'><p style="margin-left:1em">此釋有無之稱。乃應物之假名耳。故云因應而作。但顯化為生。生名有餘。緣息為滅。滅名無餘。</p>
</div>
<div class='div-orig'><p>然則有無之稱。本乎無名。無名之道。於何不名。</p>
</div>
<div class='div-commentary'><p style="margin-left:1em">有無乃應物之跡。無名為本。是則名出於無名。從本垂迹。何所不名哉。但不可執跡以昧其本耳。</p>
</div>
<div class='div-orig'><p>是以至人居方而方。止圓而圓。在天而天。處人而人。原夫能天能人者。豈天人之所能哉。果以非天非人。故能天能人耳。</p>
</div>
<div class='div-commentary'><p style="margin-left:1em">言聖人安住無名法身之體。而應用無方。無剎不現。豈天人所能哉。由其超出人天。故能天能人耳。</p>
</div>
<div class='div-orig'><p>其為治<span class='note-inline'>(化也)</span>也。故應而不為。因而不施。<span class='note-inline'>(作也)</span>因而不施。故施莫之廣。應而不為。故為莫之大。</p>
</div>
<div class='div-commentary'><p style="margin-left:1em">此言即實之權。故其用廣大也。治為教化眾生。以待感而應。故不強為。因機說法。待扣而說。故但因之而無施作。以作則有心也。以無心而施。故大地齊扣。一時普應。故莫之大。以不為而應。故十方徧感。一身普應。故莫之廣。此所為其用廣大也。</p>
</div>
<div class='div-orig'><p>為莫之大。故乃返於小成。施莫之廣。故乃歸乎無名。</p>
</div>
<div class='div-commentary'><p style="margin-left:1em">此言即權之實。以顯體微也。小成語出莊子。道隱於小成。彼言大道在人。而所成者自小耳。此言小成。謂返一絕跡也。謂以無為而為。故大而絕跡。無心而作。故廣而無名。由即權以顯實。故不可以有無之名求之耳。</p>
</div>
<div class='div-orig'><p>經曰。菩提之道。不可圖度。高而無上。廣不可極。淵而無下。深不可測。大包天地。細入無間。故謂之道。然則涅槃之道。不可以有無得之。明矣。</p>
</div>
<div class='div-commentary'><p style="margin-left:1em">此引證用廣體微之義也。經乃太子本起瑞應經。謂菩提之道。其體微妙。非言思境。故不可圖度。其用廣大。故極上極下而不可測。然雖包天地。而細人無間。故極廣大而盡精微。以此而推。則涅槃之道。不可以有無之跡而得之者。明矣。</p>
</div>
<div class='div-orig'><p>而惑者覩神變因謂之有。見滅度便謂之無。有無之境。妄想之域。豈足以標榜玄道。而語聖心者乎。</p>
</div>
<div class='div-commentary'><p style="margin-left:1em">此解惑責迷也。由上言極槃之道體用微妙。不可以有無得之。故此責其惑者不達。覩其神變即謂之有。見滅度即謂之無。故說有餘可以有稱。無餘可以無名。殊不知有無之境。乃妄想之域。豈足標示涅槃之妙道。而語聖心者乎。其實法身體中。有無雙絕。</p>
</div>
<div class='div-orig'><p>意謂至人寂怕無兆。隱顯同源。存不為有。亡不為無。</p>
</div>
<div class='div-commentary'><p style="margin-left:1em">此示法身極證。將解惑者之迷也。謂法身寂滅無為。不墮諸數。故寂怕無兆。隱顯同源。真應不二。故雖生而不生。故存不為有。雖滅而不滅。故亡不為無。</p>
</div>
<div class='div-orig'><p>何則。<span class='note-inline'>(徵釋上二義)</span>佛言。吾無生不生。雖生不生。無形不形。雖形不形。以知存不為有。</p>
</div>
<div class='div-commentary'><p style="margin-left:1em">此引證存不為有也。佛言者。乃義引般若涅槃經語。言無生不生者。謂無一眾生之類而不示生也。無形不形者。謂無一類之形而不受也。不唯人天六道。乃至異類鬼神。總之四生一十二類。無處不入也。此乃法身普應。其體湛然不動。故雖生而不生。雖形而不形。所以存不為有也。</p>
</div>
<div class='div-orig'><p>經云菩薩入無盡三昧。盡見過去滅度諸佛。又云。入於涅槃而不般涅槃。以知亡不為無。</p>
</div>
<div class='div-commentary'><p style="margin-left:1em">此引證亡不為無也。經乃普華嚴經。即安住長者成就法門名不滅度。所得三昧名無盡佛性。唐釋名佛種無盡。三昧。此云正思。亦云正受。無盡者。以佛性無盡。故入此三昧。見三世佛亦無盡。以此圓宗。三世互現。故義引盡見過去滅度諸佛。楞伽云。無有佛涅槃。亦無涅槃佛。故云入於<span class='corr'>涅</span>槃而不般涅槃。以此故知亡不為無。</p>
</div>
<div class='div-orig'><p>亡不為無。雖無而有。存不為有。雖有而無。雖有而無。故所謂非有。雖無而有。故所謂非無。然則涅槃之道。果出有無之域。絕言象之徑。斷矣。</p>
</div>
<div class='div-commentary'><p style="margin-left:1em">此躡前以明雙非。以顯無住。由是而知涅槃之道。實超有無之境。絕言象之路。斷然明矣。又何以生死去來有無稱謂而擬議哉○上通答有無以破其惑。下別破勞患以祛生滅之見。</p>
</div>
<div class='div-orig'><p>子乃云。聖人患於有身。故滅身以歸無。勞勤莫先於有智。故絕智以淪虗。無乃乖乎神極。傷於玄旨者也。</p>
</div>
<div class='div-commentary'><p style="margin-left:1em">此敘計責迷也。由上發揮涅槃超情離見。逈出言象有無之外。而名家妄以厭患生死。而以滅身絕智為無餘。故責之曰。若子之所云聖人云云者。豈不乖違於法身神極之理。傷於涅槃之玄妙旨趣者乎○下引經極成。</p>
</div>
<div class='div-orig'><p>經曰。法身無象。應物而形。般若無知。對緣而照。</p>
</div>
<div class='div-commentary'><p style="margin-left:1em">此引經證聖人身心本無。勞患何有也。晉華嚴三十二略云。清淨法身。非有非無。隨眾生所應。悉能示現。此證無身而現身。無身可厭也。般若無知下。義引般若無心而照。證無智可勞也。下明不但身心兩忘。抑且身心雙寂。</p>
</div>
<div class='div-orig'><p>萬機頓赴而不撓其神。千難殊對而不干其慮。動若行雲。止猶谷神。豈有心於彼此。情係於動靜者乎。</p>
</div>
<div class='div-commentary'><p style="margin-left:1em">此明無心應物。以釋無智可勞也。萬機頓赴。如月照萬川。有何撓其神。千難殊對。如一雨普潤。又何于其慮。華嚴云。假使無量阿僧祇眾生。一一各具阿僧祇口。一一口具阿僧祇舌。一一舌出阿僧祇問難。而菩薩以一言演說。盡答無餘。今言千難。猶小小耳。以無心而動。故若行雲。虗而常寂。故止若谷神。谷神語出老子。謂虗而能應也。聖人如此。豈有心於彼此精係於動靜者乎。此無心而應。有何智可勞乎。</p>
</div>
<div class='div-orig'><p>既無心於動靜。亦無象於去來。去來不以象。故無器而不形。動靜不以心。故無感而不應。</p>
</div>
<div class='div-commentary'><p style="margin-left:1em">此明非形現形。故無身可患也。言既無心勤靜。則無身生滅。有何去來。由其身心兩亡。故能隨緣普應。故無器不形。無感不應。如此。又何有身可厭患乎。</p>
</div>
<div class='div-orig'><p>然則心生於有心。象出於有象。</p>
</div>
<div class='div-commentary'><p style="margin-left:1em">此言聖人無心生心。無相現相也。謂聖人本自無心。以眾生心為心。聖本無相。因眾生願見。故應之以相。是以身心如幻。患累何生。下釋無患。</p>
</div>
<div class='div-orig'><p>象非我出。故金石流而不燋。心非我生。故日用而不動。紜紜自彼。於我何為。</p>
</div>
<div class='div-commentary'><p style="margin-left:1em">言聖人無我故無患。雖流金爍石而不燋。無心故日應眾緣而不動。以紜紜自彼。於我何為。又何患乎。</p>
</div>
<div class='div-orig'><p>所以智周萬物而不勞。形充八極而無患。益不可盈。損不可虧。寧復痾癘中逵。壽極雙樹。靈竭天棺。體盡焚燎者哉。</p>
</div>
<div class='div-commentary'><p style="margin-left:1em">此示無患之所以。將斥小乘之見也。以無心而應。故智周而不勞。以無身而現。故形云而無患。經云。法身徧在一切處。一切眾生及國土。故益不可盈。三世悉在無有餘。亦無形相而可得。故損不可虧。聖人之身心如此。下斥小見。豈有痾癘中達。此痛背之事。阿含經說。如來向拘尸羅城。中路背痛。令弟子四疊僧伽黎。樹下休息等。如來雙樹入滅。故云壽極天棺。乃佛之葬儀。焚燎乃火化等。此乃小乘見應化佛有生死去來之跡。而不知法身常住。豈可以此為無餘涅槃哉。</p>
</div>
<div class='div-orig'><p>而惑者居見聞之境。尋殊應之迹。秉執規矩而擬大方。欲以智勞至。人形患大聖。謂捨有入無。因以名之。豈謂採微言於聽表。拔玄根於虗壤者哉。</p>
</div>
<div class='div-commentary'><p style="margin-left:1em">此結責迷情也。如上所談至人身心如此之妙。而惑者不知。以生滅見聞之境。求隨應之跡。而擬議法身。其猶執規矩方圓而擬度太虗。將欲以智與形可以勞患聖人。即以生死捨有入無名為涅槃。如此之小見。豈是超視聽之表。得法身之理哉。玄根。意指法身。虗壤。意指寂光。此非尋常見聞可及也。</p>
</div></div>
<div class='div-other'><a id='mulu23' />
<div class='div-orig'><p>徵出第四</p>
</div>
<div class='div-commentary'><p style="margin-left:1em">徵。責也。以前云涅槃之道。果出有無之境。徵意云。有無二法。攝盡一切。如何有無之外。別有涅槃之體。今詳徵辭。包舉儒老有無之說。復引小乘有無為例。以詰難之。</p>
</div>
<div class='div-orig'><p>有名曰。夫渾元剖判。萬有參分。有既有矣。不得不無。無自不無。必因於有。所以高下相傾。有無相生。此乃自然之數。<span class='note-inline'>(謂理數)</span>數極於是。</p>
</div>
<div class='div-commentary'><p style="margin-left:1em">此言有無相生。以為定有定無也。渾元。乃混沌一氣未分之前。名太極無極。謂本無也。及陰陽初判。兩儀既分。而人居中。是為三才。謂一生二。二生三。三生萬物。故曰萬有參分。是謂有也。有既有矣。變化遷訛。四時代謝。不得不無。且無不自無。必因有以成無。只如寒中無暑。暑中無寒。日中無暗。暗中無日。晝夜相代。所以高下相傾。譬如四時。成功者退。有無相生。此乃自然必定之理。天地之理數。極盡於是而<span class='corr'>已</span>矣。</p>
</div>
<div class='div-orig'><p>以此而觀。化母所育。理無幽顯。恢<span class='note-inline'>(大也)</span>恑<span class='note-inline'>(奇也)</span>憰。<span class='note-inline'>(詐也)</span>怪。<span class='note-inline'>(夭也)</span>無非有也。有化而無。無非無也。然則有無之境。理無不統。</p>
</div>
<div class='div-commentary'><p style="margin-left:1em">謂歷觀化母所育。化母。指一氣生成萬物。故云所育。凡在陰陽所生之物。無論恢恑憰怪。皆是有也。有形之物必歸變滅。故云有化為無。此則實實是無。故云無非無也。以此而知有無之境。理無不統。此則世間之法。不出有無。</p>
</div>
<div class='div-orig'><p>經曰。有無二法。攝一切法。又稱三無為者。虗空。數緣盡。非數緣盡。數緣盡者。即涅槃也。</p>
</div>
<div class='div-commentary'><p style="margin-left:1em">此引出世三乘之法。亦以有無統之也。三無為者。乃唯識六種無為之三也。按百法解。虗空無為。乃喻真如之理。猶如虗空。其體常住。擇滅無為。乃二乘涅槃析色所證。謂因慧數揀擇而證滅故。非擇滅者。謂圓成之理。本來寂滅。不復更滅。故非擇滅。即非數緣滅。新疏以非數緣滅。謂諸法緣離自滅。同前儒老自有入無。似非論義。難家通以無為為涅槃。今聞有無之外。別有妙道。所以立難。</p>
</div>
<div class='div-orig'><p>而論云。有無之表。別有妙道。妙於有無。謂之涅槃。請覈妙道之本。<span class='note-inline'>(體也)</span>果若有也。雖妙非無。雖妙非無。即入有境。果若無也。無即無差。無而無差。即入無境。總而括之。即而究之。無有異有而非無。無有異無而非有者。明矣。</p>
</div>
<div class='div-commentary'><p style="margin-left:1em">此申難意。謂三教之理。世出世間有無之法。該括殊盡。而今論云。有無之外別有妙道。名為涅槃。是所難信也。請覈下。正出難意。謂妙道之體。果實是有。雖妙亦定有。定有即入有境。若妙道果實是無。則必定無。即入無境。以此總萬法而括之以理。即教以究其元。不出有無之外。豈有異有而又言不無。異無而又言不有者耶。</p>
</div>
<div class='div-orig'><p>而曰有無之外別有妙道。非有非無謂之涅槃。吾聞其語。未即於心也。</p>
</div>
<div class='div-commentary'><p style="margin-left:1em">此難家責違也。謂非有非無之說。其論雖妙。吾聞其語而<span class='corr'>已</span>。未愜於心。實所未悟也。</p>
</div></div>
<div class='div-other'><a id='mulu24' />
<div class='div-orig'><p>超境第五</p>
</div>
<div class='div-commentary'><p style="margin-left:1em">境。即上難家有無之境。謂根塵為有。小乘灰滅取為涅槃。是稱為無。今演大涅槃。超卓有無以破其執。</p>
</div>
<div class='div-orig'><p>無名曰。有無之數。<span class='note-inline'>(名也)</span>誠以法無不該。理無不統。<span class='note-inline'>(縱也)</span>然其所統。俗諦而<span class='corr'>已</span>。</p>
</div>
<div class='div-commentary'><p style="margin-left:1em">大品云。菩薩以世諦故。示眾生若有若無。非第一義。故云俗諦。唯識百法該世出世。然皆有我。故稱為俗。</p>
</div>
<div class='div-orig'><p>經曰。真諦何耶。涅槃道是。俗諦何耶。有無法是。</p>
</div>
<div class='div-commentary'><p style="margin-left:1em">此引證世出世法。通名俗諦。</p>
</div>
<div class='div-orig'><p>何則。<span class='note-inline'>(徵明有無皆俗諦義)</span>有者有於無。無者無於有。有無所以稱有。無有所以稱無。</p>
</div>
<div class='div-commentary'><p style="margin-left:1em">此則有無相形也。本無生死而今有之。本無身心而今有之。此有者有於無耳。二乘之人灰滅身心。超脫生死而證無為。是以無者無其有耳。是以有其所無故稱有。無其所有故稱無。此相待相形。故為俗也。</p>
</div>
<div class='div-orig'><p>然則有生於無。無生於有。離有無無。離無無有。有無相生。其猶高下相傾。有高必有下。有下必有高矣。然則有無雖殊。俱未免於有也。</p>
</div>
<div class='div-commentary'><p style="margin-left:1em">釋成有無相生。如高下相傾。是則有無之名雖殊。俱未免於有。故所以為俗耳。</p>
</div>
<div class='div-orig'><p>此乃言象。之所以形。是非之所以生。豈是以統夫幽極。擬夫神道者乎。</p>
</div>
<div class='div-commentary'><p style="margin-left:1em">此結責有無既形於言象。必生其是非。未為一定之理。豈足以統攝幽妙之極致。而擬議涅槃之神道乎。</p>
</div>
<div class='div-orig'><p>是以論稱出有無者。良以有無之數。<span class='note-inline'>(名也)</span>止乎六境之內。六境之內。非涅槃之宅。故借出以祛<span class='note-inline'>(遣)</span>之。</p>
</div>
<div class='div-commentary'><p style="margin-left:1em">此正明出意也。謂涅槃之道超出有無者。良以有無之名。止乎六境根塵之內。以根塵生滅之法。非涅槃不生不滅之致。故假借一出字。以遣執迷之情耳。始非出此之外。別有一有可居也。</p>
</div>
<div class='div-orig'><p>庶悕道之流。髣髴<span class='note-inline'>(比擬也)</span>幽途。託情絕域。得意忘言。體其非有非無。豈曰有無之外。別有一有而可稱哉。</p>
</div>
<div class='div-commentary'><p style="margin-left:1em">此勉玄悟忘情也。所以言超出者。冀望學道之流。因言比量涅槃之妙。寄心於忘情絕證之域。得意忘言。悟其非有非無耳。豈是有無之外。別有一有可稱謂哉。執言昧旨。失之甚矣。</p>
</div>
<div class='div-orig'><p>經曰三無為者。蓋是羣生紛繞。生乎篤患。篤患之尤。莫先於有。絕有之稱。莫先於無。故借無以明其非有。明其非有。非謂無也。</p>
</div>
<div class='div-commentary'><p style="margin-left:1em">此斥迷也。經言三無為者。蓋因眾生生死往來紛紛繞繞而不停者。生乎根塵為篤患之本也。而篤患之甚者。莫先貪著執有之情也。若欲絕其貪著之心。莫先於涅槃之無。以為安逸之宅。因此故借一無字以明其生死之法中非有耳。此意但只明其根塵虗妄。本不是有。非是絕無為無也。此言揀有二義。一揀涅槃非有無攝。二揀為無之無。非二家所計之無。</p>
</div></div>
<p class='juan'>肇論略注卷五</p></div></div>
</div><!-- end of div[@id='body'] -->
</body></html>