<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>肇論略註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu13' />肇論略注卷四</p><p class="byline">明匡山沙門憨山釋　德清　述</p>
<div class='div-other'><a id='mulu14' />
<div class='div-orig'><p style="margin-left:2em">劉遺民書問附</p>
<p>遺民和南。</p>
</div>
<div class='div-commentary'><p style="margin-left:1em">按新疏。公名程之。字仲思。別號遺民。謂遺逸之民。彭城人。漢楚元王之裔。外善百家。內研佛理。嘗為柴桑令。值桓玄<span class='corr'>僭</span>逆初萌。乃歎曰。晉室無盤石之固。蒼生有纍卵之危。因與儒者次宗宗炳周續之等。皆當代名流。事遠公於廬山。稱十八賢。精結蓮社。辟命弗顧。太尉劉裕。見其野志沖邈。乃以高尚相禮。時生法師入關。就學於什師。與論主莫逆。生公南返。乃以前論出示廬山社眾。遺民覽之歎服。因呈遠公。公歎曰未曾有也。雖遺民致問。亦遠之深意也。</p>
</div>
<div class='div-orig'><p>頃䬸<span class='note-inline'>(味也)</span>徽<span class='note-inline'>(美也)</span>聞。<span class='note-inline'>(去聲名也)</span>有懷遙佇。<span class='note-inline'>(企望也)</span>歲未寒嚴。體中如何。音寄壅隔。增用抱蘊。弟子沈痾草澤。<span class='note-inline'>(山野也)</span>常有弊瘵耳。因慧明道人北遊。裁<span class='note-inline'>(纔也)</span>通其情。</p>
</div>
<div class='div-commentary'><p style="margin-left:1em">將致問深旨。先敘寒溫仰慕之懷也。謂頃聞美名。如飢渴之得飲食。故曰䬸。有願見之懷而不得。但有遙想企佇。時當歲末。不審道體如何。以乏便鴻。故音寄壅隔不通。日增積蘊之思。顧以病臥草澤。不能遠訪。情向未達。近因慧明北遊。纔得一通其情。此敘未見懷想之心如此。</p>
</div>
<div class='div-orig'><p>古人不以形疏致<span class='note-inline'>(思也)</span>淡。悟涉則親。是以雖復江山悠邈。不面當年。至於企懷風味。鏡心象迹。佇悅之勤。良以深矣。緬然無因。瞻霞永歎。順時愛敬。冀因行李。數有承問。</p>
</div>
<div class='div-commentary'><p style="margin-left:1em">此敘慨慕之情也。古人不以形迹疏遠。而遂淡其致思。苟心相契悟。雖遠亦親。是以山川雖邈遠。昔年未面。至若企仰懷慕道風法味。心鏡照其像迹。不越方寸。故佇望之勤。日益深矣。此想慕之切也。私心緬然不忘。但無因一見。瞻望秦嶺之煙霞。益增長歎。隨時愛敬之心不忘。冀望乘往來行李之便。願數有音問。</p>
</div>
<div class='div-orig'><p>伏願彼大眾康和。外國法師休納。</p>
</div>
<div class='div-commentary'><p style="margin-left:1em">此祝願也。外國法師常時休納福慶也。以論主在譯場。故問及大眾。致訊本師也。</p>
</div>
<div class='div-orig'><p>上人以悟發之器。而遘茲淵對。想開究之功。足以盡。過半之思。故以每惟乖闊。憤愧何深。</p>
</div>
<div class='div-commentary'><p style="margin-left:1em">此歎論主遭逢之幸。顧自愧也。悟發之器。謂論主先遇梵師持禪波羅蜜經梵本至秦。論主從梵師得受禪訣。有所開悟。故稱悟發之器。淵對。指什師淵妙之思。論主既<span class='corr'>已</span>自悟。又遇此良師。想於般若開究之功。以盡過半之思。謂全了悟也。故劉公慕此。不能參預法會。以自乖違闊遠。憤愧何深耳。</p>
</div>
<div class='div-orig'><p>此山僧清常。道戒彌勵。禪隱之餘。則惟研惟講。恂恂<span class='note-inline'>(敬貌)</span>穆穆。<span class='note-inline'>(和也)</span>故可樂矣。弟子既以遂宿心。而覩茲上軌。感寄之誠。日月銘至<span class='note-inline'>(瑤本作志)</span>。</p>
</div>
<div class='div-commentary'><p style="margin-left:1em">此劉公自述慶幸法侶嘉會之辭也。言道戒。戒也禪隱。定也。研講。慧也。此三學精嚴。六和修敬。自遂生平而覩茲嘉範。感託之誠。指日月以銘心志。</p>
</div>
<div class='div-orig'><p>遠法師頃恒履宜。思業<span class='note-inline'>(禪思道業)</span>精詣。<span class='note-inline'>(到也)</span>乾乾宵夕。自非道用潛流。理為神御。孰以過順之年。湛氣若茲之勤。所以憑<span class='note-inline'>(托身)</span>慰<span class='note-inline'>(慰心)</span>既深。仰謝逾絕。</p>
</div>
<div class='div-commentary'><p style="margin-left:1em">此讚述遠公之高。且述依托之志也。履宜。謂行履如宜。禪思道業。精嚴深到。而又乾乾不息。盡夜不懈。如此操行。若非道用潛流於心地。至理神御於日用。誰能以過耳順之年。澄湛之氣若此之精勤。有師如此。故身有所托。而心有所慰。以畢所願。故仰道謝世。日遠逾絕。此又劉公之所大慶幸也。</p>
</div>
<div class='div-orig'><p>去年夏末。始見生上人示無知論。才運<span class='note-inline'>(此疑作韻)</span>清儁。旨中沈<span class='note-inline'>(深淵)</span>允<span class='note-inline'>(恰當)</span>推涉聖文。婉而有歸。披味殷勤。不能釋手。直可謂浴心方等之淵。而悟懷絕冥之肆者矣。若令此辨遂通。則般若眾流。殆不言而會。可不欣乎。可不欣乎。</p>
</div>
<div class='div-commentary'><p style="margin-left:1em">此敘得論之由也。謂從生公得無知論。其才清儁。其理深沈允當。推釋經文。辭婉而旨有歸趣。披閱玩味。殷勤再至。不能釋手。般若玄宗。如眾流歸海。如人浴海。<span class='corr'>已</span>沾百川之水。浴心般若。<span class='corr'>已</span>得萬法之宗。般若非見聞之境。故稱絕冥之肆。若使此論一通。則般若引眾流。將不言而會矣。再言可不欣乎。慶躍之至也。</p>
</div>
<div class='div-orig'><p>夫理微者辭險。<span class='note-inline'>(由般若理微。故設論辭險)</span>唱獨者應希。<span class='note-inline'>(如陽春雪曲。和者應稀)</span>苟非絕言象之表者。<span class='note-inline'>(者。指其人也。若非心超象外之人。定不能領會)</span>將以存象而致乖乎。<span class='note-inline'>(謂未能忘言得旨之人。必執言以乖其理)</span>意謂答以緣求智之章。婉轉窮盡。極為精巧。無所間然矣。<span class='note-inline'>(此許前論與理渾然。無有間隙矣)</span><span class='corr'>但</span>暗者<span class='note-inline'>(昧於理者)</span>難以頓曉。猶有餘疑一兩。<span class='note-inline'>(一二)</span>今輙題之如別。<span class='note-inline'>(初別列問意。今合歸篇中)</span>想從容<span class='note-inline'>(無事)</span>之暇。<span class='note-inline'>(<span class='corr'>閒</span>暇之時)</span>復能麤為釋之。<span class='note-inline'>(上敘起疑之由。下正敘疑文)</span>論序云。般若之體。非有非無。<span class='note-inline'>(真俗雙泯)</span>虗不失照。照不失虗。<span class='note-inline'>(寂照同時)</span>故曰不動等覺而建立諸法。下章云。異乎人者神明。故不可以事相求之耳。<span class='note-inline'>(上總敘實智之文)</span>又云。用即寂。寂即用。神彌靜。應逾動。<span class='note-inline'>(此敘權智之文。下就敘論意。先權實雙標)</span>夫聖心冥寂。理極同無。<span class='note-inline'>(此敘實智意)</span>不疾而疾。不徐而徐。<span class='note-inline'>(此敘權智意)</span>是以<span class='note-inline'>(下釋成權實一致)</span>知不廢寂<span class='note-inline'>(權即實)</span>寂不廢知。<span class='note-inline'>(實即權)</span>未始不寂。未始不知。<span class='note-inline'>(權實雙彰。二智並運)</span>故其運物成功化世之道。雖處有名之中。而遠<span class='note-inline'>(亦作宛)</span>與無名同。<span class='note-inline'>(謂由寂照同時。故權智應機化世。而遠與實智理冥。是以二智無殊上敘申論意微妙。下敘迷昧者不了玄旨)</span>斯理之玄。固常所彌<span class='note-inline'>(新疏作迷)</span>昧者矣。<span class='note-inline'>(上敘論文立意權實不異。下出疑設難二智體殊)</span>但今談者。所疑於高論之旨。欲求聖心之異。<span class='note-inline'>(以論說聖心冥一。故今疑者。按權實二智以求聖心之異。故下正難二智體殊)</span>為謂窮靈<span class='note-inline'>(瑤本作虗)</span>極數。妙盡冥符耶。<span class='note-inline'>(此正難意。云所言二智不異者。為是般若證窮真諦之虗。斷盡俗諦有為之數。妙盡冥符合而為一耶。此難實智冥真絕俗也)</span>為將心體自然。靈怕獨感耶。<span class='note-inline'>(難意謂般若之用。不在窮虗極數。當體虗怕。無相獨存耶。此難疑無權智也○上申疑立難。下出過)</span>若窮靈<span class='note-inline'>(作虗)</span>極數。妙盡冥符。<span class='note-inline'>(謂心境既合為一。則不應存寂照二名)</span>則寂照之名。故是定慧之體耳。<span class='note-inline'>(然寂照二名體用不一。則所成之定慧既二。則寂照亦二。用既二則體亦二。安可言心境冥一也。此則二名不應一體也)</span>若心體自然。靈怕獨感。<span class='note-inline'>(是所謂神彌靜。乃返一絕跡。有體無用。如何又有權智耶)</span>則羣數之應。固以幾乎息矣。<span class='note-inline'>(若有體無用。則權智<span class='corr'>已</span>絕。又何言應逾動耶○上雙難權實。下潛難無知)</span>夫心數既玄。<span class='note-inline'>(則寂然無知矣)</span>而<span class='note-inline'>(又云)</span>孤運其照。<span class='note-inline'>(然照則知矣。何言無知)</span>神湻化表。而慧明獨存。<span class='note-inline'>(言神既湻恬於萬物之表。此則絕於應。而慧明獨存。則不合有應。有應則二知矣。既有二知。則一知照真。一知明俗。何謂無知)</span>當有深證。可試為辨之。<span class='note-inline'>(辨上權實不二。真智無知。下難不取。意謂實智可不取。權智則非不取也)</span>疑者。當以撫會應機覩變之知。不可謂之不有矣。<span class='note-inline'>(謂權智應機。必定有知)</span>而論旨云本無惑取之知。<span class='note-inline'>(本論謂權智無惑取之知)</span>而未釋<span class='note-inline'>(解也)</span>所以不取之理。<span class='note-inline'>(意謂權智應機必有知。有知必有取。而言不取。故未解也。下兼難心異)</span>謂宜先定聖心所以應會之道。<span class='note-inline'>(謂以二語楷定聖心。即下云)</span>為當唯照無相耶。<span class='note-inline'>(由上立難權智有取。故今輩就權智以難聖心有二。為是權智觀物唯了物體惟空本無相耶。此審定無相)</span>為當咸覩其變耶。<span class='note-inline'>(為是權智應物覩其萬化皆有相耶。此審定有相○下難)</span>若覩其變。則異乎無相。<span class='note-inline'>(謂若唯覩其萬變有相可撫則異乎無相)</span>若唯照無相。則無會可撫。<span class='note-inline'>(謂若唯照性空。則萬境斯寂。故無會可撫)</span>既無會可撫。而有撫會之功。意有未悟。幸復誨之。<span class='note-inline'>(言既無會可撫則機緣<span class='corr'>已</span>絕。可言不取。而又言有撫會之功。有撫。則何言不取耶。意謂聖心若一。定應得一失一。若二諦俱得則權實兩殊。故此難之。下難是當。先舉疑文)</span>論云。無當。則物無不當。無是。則物無不是。物無不是。故是而無是。物無不當。故當而無當。<span class='note-inline'>(上引論文。下就許是當)</span>夫無當而物無不當。乃所以為至當。無是而物無不是。乃所以為真是<span class='note-inline'>(上就許是當。下難相違)</span>豈有真是而非是。至當而非當。而云當而無當。是而無是耶。<span class='note-inline'>(上難相違。下敘救轉非)</span>若謂至當非常<span class='note-inline'>(泛常)</span>當。真是非常<span class='note-inline'>(泛常)</span>是。此蓋悟惑之言本異耳。<span class='note-inline'>(至當真是。乃悟者所見。常當常是。乃惑者所執。故言不同。而義未決)</span>固論旨所以不明也。願復重喻以祛其惑矣。<span class='note-inline'>(請決所疑。下難以結意)</span>論至日。即與遠法師詳省之。法師亦好相領得意。<span class='note-inline'>(言遠公亦相得意許可)</span>但標位似各有本<span class='note-inline'>(遠宗法性。什宗實相。故各有本)</span>或當不必理盡同矣。<span class='note-inline'>(此一語。足見遠民見理未真)</span>頃兼以班諸有懷。<span class='note-inline'>(謂以論班示同志)</span>屢有擊其節者。<span class='note-inline'>(謂賞音識趣者)</span>而恨不得與斯人同時也<span class='note-inline'>(凡見斯論者。無不願見。而不可得也)</span>。</p>
</div></div>
<div class='div-other'><a id='mulu15' />
<div class='div-orig'><p style="margin-left:2em">答劉遺民書<span class='note-inline'>(書有二幅。前短札。後長幅)</span></p>
<p>不面在昔。佇想用勞。<span class='note-inline'>(言與遺民自昔未面。故但勞佇想耳)</span>慧明道人至。得去年十二月疏。并問。<span class='note-inline'>(劉公前書。托慧明寄至)</span>披尋返覆。<span class='note-inline'>(詳省來問)</span>欣若暫對。涼風屆節。頃常如何。<span class='note-inline'>(此敘寒溫)</span>貧道勞疾多不佳耳。信<span class='note-inline'>(信乃使者)</span>南返不悉。<span class='note-inline'>(此敘意下正答)</span>八月十五日。釋僧肇疏答。</p>
<p>服像雖殊。妙期不二。<span class='note-inline'>(服像。言儒釋雖不同。若妙悟心期。則本來不二)</span>江山雖緬。<span class='note-inline'>(遠也)</span>理契則鄰。<span class='note-inline'>(江山雖遠。若忘形契理。則萬里非遙)</span>所以望途致想。虗襟有寄。<span class='note-inline'>(言與劉公心神契會。所以屬望長途。虗懷有託)</span>君既遂嘉遯之志。<span class='note-inline'>(嘉遯周易遯卦爻辭。又云肥遯。言高尚隱逸也)</span>標越俗之美。獨恬事外。歡足方寸。<span class='note-inline'>(此歡劉公匡山蓮社。<span class='corr'>已</span>遂隱逸之志。標越塵俗之美名。獨享世外之樂。其歡足內心)</span>每一言集。<span class='note-inline'>(每與南來之人。一言集會之間)</span>何嘗不遠喻林下之雅詠。<span class='note-inline'>(來人一言話間。未嘗不遠領林下之雅詠。謂時領社中名公著作也)</span>高致悠然。<span class='note-inline'>(此讚所聞諸作。則知高尚之思。悠然可想)</span>清散未期。<span class='note-inline'>(言慕社中清勝君子。蕭散之懷。未期佳會)</span>厚自保愛。<span class='note-inline'>(此囑劉公加餐之意)</span>每因行李。數有承問。<span class='note-inline'>(因往來人。數得劉公音問)</span>願彼山僧無恙。道俗通佳<span class='note-inline'>(酬前大眾康和。但社有宰官居士。故併問道俗)</span>承遠法師之勝常。<span class='note-inline'>(此酬前外國法師當休納)</span>以為欣慰。<span class='note-inline'>(喜法師勝常。足以慰心)</span>雖未清承。然服膺高軌。企佇之勤。為日久矣。<span class='note-inline'>(敘仰慕遠公之情。雖然未承清範。而服膺懷德。仰其高䠱。瞻慕之心。非一日矣)</span>公以過順之年。湛氣彌厲。<span class='note-inline'>(下酬敘遠公近履佳況。前云遠公湛氣若茲之勤。故因歎云。過順之年。澄湛之氣彌厲。益嚴勁倍常。所謂老當益壯)</span>養徒<span class='note-inline'>(作養徒眾)</span>幽巖。抱一<span class='note-inline'>(凝神)</span>沖<span class='note-inline'>(空虗)</span>谷。遐邇仰詠。<span class='note-inline'>(遠近仰高誦德)</span>何美如之。<span class='note-inline'>(歎遠公美德。無以過之)</span>每亦翹想一隅。懸庇霄岸。<span class='note-inline'>(言翹想遠公天各一方。霄岸猶言天際。言懸遠托庇蔭於天際)</span>無由寫敬。<span class='note-inline'>(懷慕之心。布敬無因)</span>致慨良深。<span class='note-inline'>(言懸想而不及見。慷慨之念實深)</span>君清對終日。快有悟心之歡也。<span class='note-inline'>(酬前憑慰既深。謂慕遠公之高。恨不及見。君幸終日清對。且喜有悟心之快)</span>即此大眾尋常。<span class='note-inline'>(如常)</span>什法師如宜。<span class='note-inline'>(正答休納)</span>秦王道性自然。<span class='note-inline'>(此下敘國王外護。三寶正隆)</span>天機邁俗。<span class='note-inline'>(言秦王向道之性。不勉而能。天機超俗。不以有國為榮)</span>城塹<span class='note-inline'>(外護)</span>三寶。弘道是務。<span class='note-inline'>(言不以國事為累。但終日弘道)</span>由使異典<span class='note-inline'>(法寶。即下敘新經)</span>勝僧。<span class='note-inline'>(僧寶。即下敘諸師)</span>方遠而至。<span class='note-inline'>(自西竺遠來)</span>靈鷲之風。萃於茲土。<span class='note-inline'>(佛居靈鷲之風。什師入關。三寶聚於此土)</span>領公<span class='note-inline'>(支法領也。遠公弟子)</span>遠舉。乃千載之津梁也。<span class='note-inline'>(〔頌〕公往西域取經。故云遠舉)</span>於西域還。得方等新經二百餘部。<span class='note-inline'>(遠公使領公往西域取經。所取方等諸經。按新疏云。華嚴梵本。亦領公尋至。恨無正傳)</span>請大乘禪師一人。<span class='note-inline'>(禪師名佛陀婆陀羅。此云覺賢。賢學禪業於罽賓佛大仙。弘始中入秦。於瓦官寺教習禪道。江南慧嚴慧觀。關中玄高等。皆從師受業。論主亦在其中。故劉公稱云悟發之器)</span>三藏法師一人。<span class='note-inline'>(名弗若多羅。姚興待以上賓之禮。令譯十誦。未竟而終)</span>毗婆沙法師二人。<span class='note-inline'>(一名曇摩耶舍。一名曇摩掘多。以善通此論。故以為名)</span>什法師於大石寺出新至諸經。<span class='note-inline'>(諸經。或諸師齎來。或領公所取。皆一時至。故云新至)</span>法藏淵曠。<span class='note-inline'>(淵深廣大)</span>日有異聞。<span class='note-inline'>(時聽誦譯)</span>禪師於瓦官寺教習禪道。門徒數百。夙夜匪懈。<span class='note-inline'>(日夜參求)</span>邕邕<span class='note-inline'>(和也)</span>肅肅。<span class='note-inline'>(敬也)</span>致可欣樂。<span class='note-inline'>(由是而知達磨未來<span class='corr'>已</span>前。禪道<span class='corr'>已</span>行。學者不少。論主蚤以從修禪業。有所悟入。觀論旨幽玄。非悟何以至此)</span>三藏法師於中寺出律藏。本<span class='note-inline'>(謂四重等)</span>末<span class='note-inline'>(謂餘篇)</span>精<span class='note-inline'>(精詳)</span>悉。<span class='note-inline'>(盡悉)</span>若覩初制。<span class='note-inline'>(若覩如來初制之日)</span>毗婆沙法師於石羊寺出舍利弗阿毗曇<span class='note-inline'>(小乘論名)</span>胡本。<span class='note-inline'>(梵本)</span>雖未及譯。時問中事。發言新奇。<span class='note-inline'>(此上敘譯場近來諸經。及西來諸師。足見一時法運之盛。故特以相聞)</span>貧道一生。猥參嘉運。遇茲盛化。自恨不覩釋迦祇桓之集。餘復何恨。<span class='note-inline'>(論主自慶時清道泰。明主弘法。真師主盟。聖典遠臻。勝友雲集。可謂一時之盛。何幸參預嘉運。過茲盛化。所恨不覩祇園親承佛會。餘復何憾)</span>而慨不得與清勝君子同斯法集耳。<span class='note-inline'>(此以不得劉公同此法集。良以為慨耳)</span>生上人頃在此。同止數年。<span class='note-inline'>(什公門下弟子。有生。肇。融。叡。稱為四哲時美其盛。謂通情則生融上首。精難則叡肇第一。或云觀公)</span>至於言話之際。常相稱詠。<span class='note-inline'>(詠。誦也。謂常稱誦匡山之盛)</span>中途還南。<span class='note-inline'>(因譯涅槃經。至闡提無佛性義。生公曰。蠢動含靈皆有佛性。闡提雖不信。有時善根發現。何以言無佛性。想經來未盡耳。眾皆不然。生公遂去譯場。故云中途南還)</span>君得與相見。<span class='note-inline'>(來書云始見生上人示無知論。故云相見)</span>未更近問。惘悒何言。<span class='note-inline'>(言生公去後。更無近問。中心惘悒。言思慕不忘也)</span>威道人至。<span class='note-inline'>(自蓮社來)</span>得君念佛三昧詠。并得遠法師三昧詠及序。<span class='note-inline'>(言劉公作念佛三昧詩。遠公亦作。且更有序。威道人持來。故得一見)</span>此作興寄既高。辭致清婉。<span class='note-inline'>(此美念佛三昧之作。托興寄心<span class='corr'>已</span>高。而文辭清爽。致思微婉)</span>能文之士。率稱其美。<span class='note-inline'>(言關中能文之士。相率皆稱其美)</span>可謂游涉聖門。扣玄關之唱也。<span class='note-inline'>(稱其能以文辭發揮佛理。故云游涉孔聖之門。而扣法界玄關之唱。非空談也)</span>君與法師當數有文集。因來何少。<span class='note-inline'>(因見念佛詠序。則知公與遠公文集當多。而見寄何少耶)</span>什法師以午年。<span class='note-inline'>(弘始八年。歲次丙午)</span>出維摩經。貧道時預聽次。<span class='note-inline'>(什師譯維摩。且譯且講。故云時預聽次)</span>參承之暇。輙復條記成言。<span class='note-inline'>(謂參承講說之暇。復條記什師現成之言)</span>以為注解。<span class='note-inline'>(此言註雖出肇手。而義則本乎什師)</span>辭雖不文。然義承有本。<span class='note-inline'>(論主自謙。維摩注解。辭雖不文。而義則承本什師)</span>今因信<span class='note-inline'>(使者)</span>持一本往南。君閑詳。<span class='note-inline'>(言劉公閑於文字。詳於義理)</span>試可取看。<span class='note-inline'>(<span class='corr'>已</span>上敘彼此一往之事。以通其情。此下方敘來問發起)</span>來問婉切。<span class='note-inline'>(謂劉公五難。辭婉而義切)</span>難為郢人。<span class='note-inline'>(論主自謙。謂難與劉公敵手。郢人事出莊子。謂郢人堊漫其鼻端若蠅翼。使匠石斲之。匠石運斤成風。盡堊而鼻不傷。郢人立不失容。此匠石揮斤之妙。固難其人。而郢人立不失容。更自難得。言承當之難也)</span>貧道思不關微。<span class='note-inline'>(言入理)</span>兼拙於筆語。<span class='note-inline'>(謂不但思不入理。兼且拙於文字)</span>且至趣無言。言必乖趣。<span class='note-inline'>(至理無言言生理喪)</span>云云<span class='note-inline'>(猶嘵嘵)</span>不<span class='corr'>已</span>。竟何所辨。<span class='note-inline'>(言不及理。辨之何益)</span>聊以狂<span class='note-inline'>(妄言)</span>言。示詶來旨耳。<span class='note-inline'>(莊子云。吾與汝妄言之。汝亦妄聽之)</span>疏云。稱聖心冥寂。理極同無。雖處有名之中。而遠與無名同。斯理之玄。固常彌昧者。<span class='note-inline'>(上牒來疏所引論辭)</span>以此為懷。自可忘言內得。取定方寸。<span class='note-inline'>(此許其所得。自可忘言內證。取定一心)</span>復何足以人情之所異。而求聖心之異乎。<span class='note-inline'>(此責其不能忘言。復以常人之情。而求聖心之異)</span>疏曰。<span class='note-inline'>(下舉難出意)</span>談者謂窮靈極數。妙盡冥符。則寂照之名。故是定慧之體耳。<span class='note-inline'>(寂照下出難)</span>若心體自然。靈怕獨感。<span class='note-inline'>(下出難)</span>則羣數之應。固以幾乎息矣。<span class='note-inline'>(上牒難下出意)</span>意謂<span class='note-inline'>(通下句)</span>妙盡冥符。<span class='note-inline'>(心境合一。則寂照雙絕)</span>不可以定慧<span class='note-inline'>(二法)</span>為名。<span class='note-inline'>(意謂)</span>靈怕獨感。<span class='note-inline'>(則靈絕待)</span>不可稱羣數以息。<span class='note-inline'>(却不知)</span>兩言雖殊。妙用常一。迹我而乖。在聖不殊也。<span class='note-inline'>(上以正意責迷)</span>何者。<span class='note-inline'>(徵釋無異。先示定慧同源)</span>夫聖人玄心<span class='note-inline'>(寂體)</span>默照。<span class='note-inline'>(照用)</span>理極同無。<span class='note-inline'>(照極則兩忘。同一真源)</span>既曰為同。同無不極。<span class='note-inline'>(既同一源。則無有不極○下責迷)</span>何有同無之極。而有定慧之名。<span class='note-inline'>(此出正義。下釋伏疑云。定慧既一。何故前云寂即用用即寂)</span>定慧之名。非同外之稱也。<span class='note-inline'>(謂寂照既同一源。則知定慧本同一體。豈同外別稱定慧之名耶)</span>若稱生同內。有稱非同。<span class='note-inline'>(謂若定慧之名。生於同內。則凡涉名言。則非真體)</span>若稱生同外。稱非我也。<span class='note-inline'>(謂於同外強稱定慧之名。則是迷者妄執在我。般若體中本無定慧二名○上答定慧不二。下答權應不息)</span>又聖心虗微。妙絕常境。<span class='note-inline'>(妙盡冥符。此言實智無為。次言權應不息)</span>感無不應。會無不通。冥機<span class='note-inline'>(妙智)</span>潛運。其用不勤。<span class='note-inline'>(權智妙應。而無不為如此)</span>羣數之應。亦何為而息耶。<span class='note-inline'>(上明實智無為。權應不息。下答二智體殊。正答心異。兼通有知。先標妄)</span>且夫心之有也。<span class='note-inline'>(凡夫妄心之有)</span>以<span class='note-inline'>(因也)</span>其有有。<span class='note-inline'>(有待緣而後有)</span>有不自有。<span class='note-inline'>(以待緣而有。故不能自有)</span>故聖心不有有。<span class='note-inline'>(此顯真也。以聖心離緣。故不有有)</span>不有有。故有無有。<span class='note-inline'>(以不借緣生。故雖有而非有)</span>有無有故。<span class='note-inline'>(牒上)</span>則無無。<span class='note-inline'>(既<span class='corr'>已</span>非有。則亦非無)</span>無無故。<span class='note-inline'>(牒上)</span>聖人不有不無。<span class='note-inline'>(雙絕有無。冥心一際)</span>不有不無。其神乃虗。<span class='note-inline'>(以有無雙絕。則虗靈獨照。妙契中道)</span>何者。<span class='note-inline'>(徵起。下即難就通。正答心異以明雙非。夫有下至廢用耶。通為一唱。二百零一字)</span>夫有也無也。心之影響也。<span class='note-inline'>(影譬象。響譬言)</span>言也象也。影響之所攀緣也。<span class='note-inline'>(分別影響本無實法。下正示雙非)</span>有無既廢。<span class='note-inline'>(絕也)</span>則心無影響。影響既淪。<span class='note-inline'>(喪也)</span>則言象莫測。<span class='note-inline'>(心絕緣影。則言象不及)</span>言象莫測。則道絕羣方。<span class='note-inline'>(則心體離量)</span>道絕羣方。故能窮靈極數。<span class='note-inline'>(窮虗則理極。極數則妄盡)</span>窮靈極數。乃曰妙盡。<span class='note-inline'>(真妄雙亡。是非齊泯)</span>妙盡之道。本乎無寄。<span class='note-inline'>(靈靈絕待。故曰無寄)</span>夫無寄在<span class='note-inline'>(因也)</span>乎冥寂。<span class='note-inline'>(權實一心。寂照一體)</span>冥絕故虗以通之。<span class='note-inline'>(通者道達之意。謂冥寂之體。至絕離相。若不假一虗字通之。則人何以了悟)</span>妙盡存<span class='note-inline'>(亦因也)</span>乎極數。<span class='note-inline'>(真不窮則妄不盡。妄不盡則真不極)</span>極數故數以應之。<span class='note-inline'>(會萬物而為<span class='corr'>己</span>。故曰極數。分身萬象。法身普應。故數以應之)</span>數以應之。故動與事會。<span class='note-inline'>(權智應物。感而遂通。故云動與事會)</span>虗以通之。故道超名外。<span class='note-inline'>(實智證理。離名絕相。故云道超名外。下兼通有知)</span>道超名外。因謂之無。<span class='note-inline'>(但離名相。不是斷滅)</span>動與事會。因謂之有。<span class='note-inline'>(感應在機。隨緣而現。故有非實有)</span>因謂之有者。應夫<span class='note-inline'>(作非字)</span>真<span class='note-inline'>(實也)</span>有。強謂之然耳。彼<span class='note-inline'>(指中道一心)</span>何然哉。<span class='note-inline'>(待機緣而有者。應非實有。但強謂之耳。彼寂滅一心。何嘗動而為有哉)</span>故經云。<span class='note-inline'>(引證無知)</span>聖智無知而無所不知。無為而無所不為。<span class='note-inline'>(此義引般若諸文。以證聖心權實不異。有知無知本一致也)</span>此無言無相寂滅之道。豈曰有而為有。無而為無。動而乖靜。靜而廢用耶。<span class='note-inline'>(此據理責迷。以結上義也)</span>而今談者。<span class='note-inline'>(此下正答有知。潛答心異)</span>多即言以定旨。<span class='note-inline'>(責迷不能忘言會理)</span>尋大方而徵<span class='note-inline'>(求也)</span>隅。<span class='note-inline'>(老子云大方無隅。謂寂漠沖虗之般若。而以有知無知求之。正猶尋大方而求隅也)</span>懷前識以標玄。<span class='note-inline'>(前識者。老子云前識者道之華而愚之始也。謂分別惑取之知)</span>存<span class='note-inline'>(執也)</span>所存之必當。<span class='note-inline'>(以妄執為必當)</span>是以聞聖有知。謂之有心。聞聖無知謂等<span class='note-inline'>(同也)</span>大虗。<span class='note-inline'>(即謂冥然無知)</span>有無之境。邊見<span class='note-inline'>(有無斷常二邊)</span>所存。豈是處中莫二之道乎。<span class='note-inline'>(上責偏見以明不異。下示中道)</span>何者。<span class='note-inline'>(徵明空假以顯中道。先空。次假)</span>萬物雖殊。然性本常一。<span class='note-inline'>(以性空故常一)</span>不可而物。<span class='note-inline'>(以緣生無性。不可名物。此示空義)</span>然非不物。<span class='note-inline'>(以無性緣生。此示假義)</span>可物於物。<span class='note-inline'>(上物能取之心。下物所取之境)</span>則名相異陳。<span class='note-inline'>(迷則能所未忘)</span>不物於物。<span class='note-inline'>(能所兩忘)</span>則物而即真。<span class='note-inline'>(不取無非幻。故即物即真○下正示中道)</span>是以聖人不物於物。<span class='note-inline'>(不取)</span>不非物於物。<span class='note-inline'>(不捨)</span>不物於物。物非有也。<span class='note-inline'>(一心不生。萬法自寂)</span>不非物於物。物非無也。<span class='note-inline'>(森羅頓現。萬境全彰。以空有兩忘。二邊自泯。此約一心以顯中道。下約境以顯中道)</span>非有所以不取。<span class='note-inline'>(以萬法本空。無可取者)</span>非無所以不捨。<span class='note-inline'>(以法法即真。故不捨一法)</span>不捨故妙存即真。<span class='note-inline'>(由不捨一法。故法法即真)</span>不取故名相靡因。<span class='note-inline'>(心不附物。則名相自空)</span>名相靡因。非有知也。<span class='note-inline'>(無境可知)</span>妙存即真。非無知也。<span class='note-inline'>(萬法唯心。真照獨立。故非無知)</span>故經云。<span class='note-inline'>(引證)</span>般若於諸法。無取無捨。無知無不知。<span class='note-inline'>(證明般若能所兩忘。以顯中道)</span>此攀緣之外。<span class='note-inline'>(超妄想境)</span>絕心之域。<span class='note-inline'>(離心意識)</span>而欲以有無詰者。不亦遠乎。<span class='note-inline'>(總責執迷)</span>請詰夫<span class='note-inline'>(雙結有無)</span>陳有無者。夫智之生也。極於相內。<span class='note-inline'>(智乃六麤智相之智。謂分別見也。言分別知見。因名相起)</span>法本無相。聖智何知。<span class='note-inline'>(以萬法性空無相。聖人無境當心。又何所知)</span>世稱無知者。謂等木石太虗無情之流。<span class='note-inline'>(世人謂無知將同無情)</span>靈鑒幽燭。形於未兆。道無隱機。<span class='note-inline'>(般若真智。靈明鑒照。無幽不燭。一念未生<span class='corr'>已</span>前。十方三世圓明了了。徹見萬法。故道無隱機)</span>寧曰無知。<span class='note-inline'>(如此靈明為正徧知。豈曰無知。下為解偏滯)</span>且無知生<span class='note-inline'>(起也)</span>於無知。<span class='note-inline'>(下無字誤。應云無知生於有知。謂無知之見起於有知。二者相待。其實有無俱無)</span>無無知也。無有知也。<span class='note-inline'>(雙拂二見。有無不立。下顯雙非)</span>無有知也。謂之非有。<span class='note-inline'>(是為寂體)</span>無無知也。謂之非無。<span class='note-inline'>(是為照用)</span>所以虗不失照。<span class='note-inline'>(寂而常照)</span>照不失虗。<span class='note-inline'>(照而常寂)</span>怕然永寂。<span class='note-inline'>(湛然常住)</span>靡執靡拘。<span class='note-inline'>(不墮有無。如此中道。妙絕常情)</span>孰能動之令有。靜之使無耶。<span class='note-inline'>(動不著有。靜不著無)</span>故經云真般若者。非有非無。無起無滅。不可說示於人。<span class='note-inline'>(一切皆非。故不可說示)</span>何則。<span class='note-inline'>(徵釋經義)</span>言其非有者。言其非是有。<span class='note-inline'>(凡佛言非者。乃遮遣破執之辭。非實法也。且言非有者。乃是遮執有者。遮其不是實有耳)</span>非謂是非有。<span class='note-inline'>(不是說絕無也)</span>言其非無者。言其非是無。<span class='note-inline'>(言其不是絕無)</span>非謂是非無。<span class='note-inline'>(不是說實有也)</span>非有<span class='note-inline'>(說非有)</span>非非有。<span class='note-inline'>(也不是非有)</span>非無<span class='note-inline'>(說非無)</span>非非無。<span class='note-inline'>(也不是絕無。四句既離。百非自遣)</span>是以須菩提終日說般若。而云無所說。此絕言之道。知何以傳。<span class='note-inline'>(絕言之道。非知見之境。又何以傳)</span>庶參玄君子。有以會之耳。<span class='note-inline'>(惟忘言者可以心會耳。上雙通權實竟。寂照有無二疑皆通。下別答不取。先廣答心異)</span>又云。宜先定聖心所以應會之道。為當唯照無相耶。為當咸覩其變耶。<span class='note-inline'>(此敘來難。前難意云。權智有取。為是唯照萬法性空無相耶。為是權智應物覩其萬化皆有相耶。來難二意。一難有取。二難心異。今先答心異。後答不取○下出難意)</span>談者似謂無相與變。其旨不一。覩變則異乎無相。照無相則失於撫會。<span class='note-inline'>(下責滯)</span>然則即真之義。或有滯也。<span class='note-inline'>(出其難意。謂二智不一。然覩變則是有相。異於無相矣。照無相則不能應機。異於有相矣。是則空有不能雙照。故責以不能即真。故云滯也)</span>經云。色不異空。空不異色。色即是空。空即是色。<span class='note-inline'>(此下正答。先引經定理。以色空相即立意。下反質之)</span>若如<span class='note-inline'>(似也)</span>來旨。觀色空時。應一心見色。一心見空。<span class='note-inline'>(此出迷滯下出違)</span>若一心見色。則唯色非空。若一心見空。則唯空非色。然則空色兩陳。莫定其本<span class='note-inline'>(莫定經中立言本意)</span>也。<span class='note-inline'>(下釋經意)</span>是以經云非色者。誠以非<span class='note-inline'>(此非。乃破斥之義)</span>色於色。<span class='note-inline'>(謂凡夫執色是實有。故以非破斥其執)</span>不非色於非色。<span class='note-inline'>(上非色謂破斥。下非色謂虗空。言但破其色執。不非破虗空)</span>若非色於非色。<span class='note-inline'>(返釋。謂若非破虗空)</span>太虗則非色。<span class='note-inline'>(虗空非色相)</span>非色何所明。<span class='note-inline'>(虗空既非色。縱破何所發明乎。下順釋)</span>若以非色於色。<span class='note-inline'>(上非色空也。謂以空破於色相)</span>即非色<span class='note-inline'>(空也)</span>不異色。<span class='note-inline'>(此空不異色)</span>非色不異色。<span class='note-inline'>(牒上空不異色)</span>色即為非色。<span class='note-inline'>(即了空不異色。則色即是空矣。下依經會理)</span>故知變即無相。<span class='note-inline'>(正覩變時。即達無相)</span>無相即變。<span class='note-inline'>(正無相時。不妨覩變)</span>羣情不同。<span class='note-inline'>(以機不一)</span>故教迹有異耳。<span class='note-inline'>(執無相者。故說覩變。執覩變者。故說無相)</span>考之玄籍。<span class='note-inline'>(謂聖經)</span>本之聖意。<span class='note-inline'>(本其聖人說法之意)</span>豈復真<span class='note-inline'>(實智)</span>偽<span class='note-inline'>(權智)</span>殊心。空有<span class='note-inline'>(二境)</span>異照耶。<span class='note-inline'>(謂豈一心照無。一心照有耶)</span>是以<span class='note-inline'>(下依心照境。以顯不異)</span>照無相。<span class='note-inline'>(實智)</span>不失撫會<span class='note-inline'>(權智)</span>之功。<span class='note-inline'>(即實之權)</span>覩變動。<span class='note-inline'>(權智)</span>不乖無相。<span class='note-inline'>(實智)</span>之旨。<span class='note-inline'>(即權之實)</span>造有不異無。<span class='note-inline'>(雖適生死。而不動本際)</span>造無不異有。<span class='note-inline'>(雖證涅槃。而不捨度生)</span>未嘗不有。未嘗不無。<span class='note-inline'>(有無雙照。二諦恒存)</span>故曰不動等覺而建立諸法。以此而推。寂用何妨。<span class='note-inline'>(寂用二法。有何相妨)</span>如之何謂覩變之知。異無相之照乎。<span class='note-inline'>(據理責迷。上廣答心異竟。下略答不取)</span>恐談者脫<span class='note-inline'>(或也)</span>謂空有兩心。靜躁殊用。故言覩變之知。不可謂之不有耳。<span class='note-inline'>(上出迷執。下正通前疑)</span>若能捨<span class='corr'>己</span>心<span class='note-inline'>(謂<span class='corr'>己</span>見)</span>於封<span class='note-inline'>(執取也)</span>內。尋玄機<span class='note-inline'>(至理)</span>於事外。<span class='note-inline'>(名相之外)</span>齊萬有於一虗。<span class='note-inline'>(等觀萬法。一昧純真)</span>曉至虗<span class='note-inline'>(法身無相)</span>之非無<span class='note-inline'>(徧一切處)</span>者。當言至人終日應會。與物推移。<span class='note-inline'>(謂隨順周旋也)</span>乘運<span class='note-inline'>(時也)</span>撫化。未始為有也。<span class='note-inline'>(終日度生。不見生之可度。此正有無齊觀。權實並運○下結答返責)</span>聖心若此。何有可取。而曰未釋不取之理。<span class='note-inline'>(前別答不取竟。下決釋是當)</span>又云。無是乃所以為真是。無當乃所以為至當。亦可如來言耳。<span class='note-inline'>(上印許來意。下示以忘情)</span>若能無心於為是。而是於無是。<span class='note-inline'>(是者印物之心。是於無是。則照而常寂)</span>無心於為當。而當於無當者。<span class='note-inline'>(當者當心之境。當於無當。則寂而常照)</span>則終日是。不乖於無是。<span class='note-inline'>(不乖於是。則心空)</span>終日當。不乖於無當。<span class='note-inline'>(不乖於當則境寂)</span>但恐有是於無是。<span class='note-inline'>(執心未忘)</span>有當於無當。<span class='note-inline'>(執境未化)</span>所以為患耳。<span class='note-inline'>(但恐執著之情未忘。所以為患耳)</span>何者。<span class='note-inline'>(徵明執著)</span>若真是可是。至當可當。<span class='note-inline'>(此則心境未忘)</span>則名相以形。<span class='note-inline'>(生心取著。故名相斯起)</span>美惡是生。<span class='note-inline'>(取捨情生。則愛憎橫發)</span>生生奔競。<span class='note-inline'>(攀緣取境。逐逐不休)</span>孰與止之。<span class='note-inline'>(自心妄動。誰與止之。此執著之患也)</span>是以聖人空洞其懷。無識無知。<span class='note-inline'>(聖人心包太虗。萬境斯寂)</span>然居動用之域。而止無為之境。處有名之內。而宅絕言之鄉。<span class='note-inline'>(雖為而不為)</span>寂寥虗矌。莫可以形名得。<span class='note-inline'>(超情離見。非思量可知)</span>若斯而<span class='corr'>已</span>矣。<span class='note-inline'>(聖心如此)</span>乃曰真是可是。至當可當。未喻雅旨也。<span class='note-inline'>(聖人心境兩忘。而以是當求之。所以未喻來旨也)</span>恐是當之生。物謂之然。<span class='note-inline'>(乃凡夫取著之妄見)</span>彼自不然。<span class='note-inline'>(彼聖心非常情可測)</span>何足以然耳。<span class='note-inline'>(以凡情而謂聖心之必然。何足以知之。上通答隱顯五難竟○下結示離言)</span>夫言迹之興。異途之所由生也。<span class='note-inline'>(尋名執相者。依言取義。分別情生。正智昧矣)</span>而言有所不言。<span class='note-inline'>(以言而顯絕言之道)</span>迹有所不迹。<span class='note-inline'>(兔不在蹄魚本非筌)</span>是以善言言者。求言所不能言。善迹迹者。尋迹所不能迹。<span class='note-inline'>(得義忘言。得魚捨筌)</span>至理虗玄。擬心<span class='corr'>已</span>差。<span class='note-inline'>(擬心即錯。動念即乖)</span>況乃有言。恐所示轉遠。<span class='note-inline'>(名相不忘。於理轉遠)</span>庶通心君子。有以相期於文外耳<span class='note-inline'>(唯忘言者可以意得。息慮者可以心通。若執言競辨。嘵嘵何益哉)</span>。</p>
</div></div></div>
<p class='juan'>肇論略注卷四</p>
</div><!-- end of div[@id='body'] -->
</body></html>