<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀楞伽經記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 326-A 觀楞伽記略科題辭</p><p>科以分經。從古製也。昔道安法師以三分科經。時人譏其離析經義。及親光論至。果以三分斷其全經。時迺嘆其雅合。蓋經經各有綱宗。科迺提挈綱要而振起之。使觀者得其要領。庶離言得義而悟入之。令捨筌蹄。殆非支分節解逞臆斷也。後之義學。昧於離言之旨。各恃<span class='corr'>己</span>見。駢枝其說。以取謗法之愆。使學者莫之適從。正所謂以多岐亡羊耳。茲楞伽以離言說第一義為宗。不涉唇吻。又豈可妄想分別能入。而其所以科節之。蓋以經文簡古。血脈幽潛。不得其門而入。故特提其綱領。使知問答來源。融會一貫。了然心目。冀可忘言得義。不以文言為障礙耳。非臆斷也。即此<span class='corr'>已</span>為剩法。後之覺者。切不得以此為欠。而更增益其說。自取謗法之罪不淺矣。</p>
<p>萬歷戊戌孟夏佛成道日　沙門德清題于五羊之青門壘壁間</p>
</div>
<div class='div-other'><a id='mulu2' />
<p class='h1'>No. 326-B 觀楞伽阿䟦多羅寶經記略科</p><p class="byline">海印沙門　釋德清　排訂</p>
<ul class="">
<li>通科分<span class="note-inline">(二)</span><span class="note-inline">(經一卷初)</span><span class="note-inline">(凡經皆有三分此經來未盡故闕流通分)</span>
<ul class="">
<li>一序分</li>

<li>二正宗分<span class="note-inline">(二)</span>
<ul class="">
<li>初直指一心真如以顯三界唯心<span class="note-inline">(二)</span>
<ul class="">
<li>初約數句問<span class="note-inline">(百八問)</span></li>

<li>次非數句答<span class="note-inline">(二)</span>
<ul class="">
<li>初牒<span class="note-inline">(無上全章)</span></li>

<li>次答<span class="note-inline">(不生句全章)</span></li>
</ul></li>
</ul></li>

<li>次曲示一心生滅以顯萬法唯識<span class="note-inline">(八)</span>
<ul class="">
<li>初明真妄因依廣示八識以顯生滅因緣相<span class="note-inline">(二)</span>
<ul class="">
<li>初略明唯識以別邪正之因<span class="note-inline">(三)</span>
<ul class="">
<li>初明真唯識量以辨邪宗<span class="note-inline">(三)</span>
<ul class="">
<li>初顯真唯識<span class="note-inline">(諸識下九段)</span></li>

<li>次喻破二見<span class="note-inline">(譬如下三段)</span></li>

<li>三揀辨邪宗<span class="note-inline">(破諸外道下三段)</span></li>
</ul></li>

<li>次示七種聖義以別邪見<span class="note-inline">(二)</span>
<ul class="">
<li>初示正義<span class="note-inline">(有七種一段)</span></li>

<li>次明斥非<span class="note-inline">(云何外道二節)</span></li>
</ul></li>

<li>三揀邪因以示正因<span class="note-inline">(二)</span>
<ul class="">
<li>初揀邪因<span class="note-inline">(妄想三有苦下八段)</span></li>

<li>次示正因<span class="note-inline">(若復諸餘下一章)</span></li>
</ul></li>
</ul></li>

<li>次廣明八識以示識智之相<span class="note-inline">(二)</span>
<ul class="">
<li>初明八識相<span class="note-inline">(問心意意識等全章)</span></li>

<li>次明三智相<span class="note-inline">(聖智三相全章)</span></li>
</ul></li>
</ul></li>

<li>二明返妄歸真約五法自性無我以辨邪正因果相○</li>

<li>三明五法自性八識無我究竟差別相○</li>

<li>四明法身常住以示生死涅槃平等相○</li>

<li>五示藏心自性以明真妄生滅平等相○</li>

<li>六廣明六度以示自性妙行無修相○</li>

<li>七廣決眾疑以顯法身離過○</li>

<li>八特示性戒以彰生佛平等○</li>
</ul></li>
</ul></li>
</ul></li>
</ul><p>△<span class='corr'>已</span>上因緣科<span class='corr'>已</span>竟。</p>

<ul class="">
<li>○二明返妄歸真約五法自性無我以辨邪正因果相分<span class="note-inline">(二)</span><span class="note-inline">(此科至四卷中止)</span>
<ul class="">
<li>初辨邪正頓示一乘理行因果相<span class="note-inline">(二)</span>
<ul class="">
<li>初辨明因地心<span class="note-inline">(二)</span>
<ul class="">
<li>初破邪顯正以示常住真理<span class="note-inline">(二)</span>
<ul class="">
<li>初約三門破邪因以顯正因<span class="note-inline">(五)</span>
<ul class="">
<li>初明五法<span class="note-inline">(六)</span>
<ul class="">
<li>初破名相妄想<span class="note-inline">(知大眾心念下問答有無全章)</span></li>

<li>二顯正智如如<span class="note-inline">(淨除自心現流下一章顯正智法依佛章顯如如)</span></li>

<li>三破二種邪因<span class="note-inline">(二)</span>
<ul class="">
<li>初即二乘邪因以示正因<span class="note-inline">(二種聲聞一章)</span></li>

<li>次以聖智破外道邪因<span class="note-inline">(常不思議一章)</span></li>
</ul></li>

<li>四舉果驗因<span class="note-inline">(二乘外道一章)</span></li>

<li>五勘果知因<span class="note-inline">(五無間全章)</span></li>

<li>六示因果一如<span class="note-inline">(一闡提全章)</span></li>
</ul></li>

<li>二明三自性<span class="note-inline">(一章)</span></li>

<li>三明二無我<span class="note-inline">(一章)</span></li>

<li>四破有無二見<span class="note-inline">(建立誹謗一章)</span></li>

<li>五結示正因<span class="note-inline">(善知心意下偈終)</span></li>
</ul></li>

<li>次約一心破妄計以顯真理<span class="note-inline">(二)</span>
<ul class="">
<li>初明寂滅一心<span class="note-inline">(空無生無二離自性一章)</span></li>

<li>次示如來藏性<span class="note-inline">(經二卷初)</span><span class="note-inline">(疑如來藏同外道我一章)</span></li>
</ul></li>
</ul></li>

<li>次依理勘訂以辨邪正二行○</li>
</ul></li>

<li>次辨明果地覺○</li>
</ul></li>

<li>次依前理行頓示斷惑證真因果相○</li>
</ul></li>
</ul><p>△上顯理<span class='corr'>已</span>竟△下顯行。</p>

<ul class="">
<li>○次依理勘訂以辨邪正二行<span class="note-inline">(四)</span>
<ul class="">
<li>初總示正行之方<span class="note-inline">(四)</span>
<ul class="">
<li>初能觀之智<span class="note-inline">(四方使一章)</span></li>

<li>二所破之惑<span class="note-inline">(明緣生無性破依他起明妄想無性破徧計執)</span></li>

<li>三顯圓成之理<span class="note-inline">(無四句可離無聖智可得)</span></li>

<li>四顯離過絕非<span class="note-inline">(如來說法離如是四句等二段)</span></li>
</ul></li>

<li>二略示邪正因果相<span class="note-inline">(四)</span>
<ul class="">
<li>初略示邪正二因<span class="note-inline">(二)</span>
<ul class="">
<li>初示二種邪因禪</li>

<li>次示三種正因禪</li>
</ul></li>

<li>二略明邪正二果<span class="note-inline">(二)</span>
<ul class="">
<li>初如來涅槃真果<span class="note-inline">(爾時)</span></li>

<li>次二乘涅槃果假<span class="note-inline">(復次)</span></li>
</ul></li>

<li>三略示當轉二性<span class="note-inline">(言說自性事自性)</span></li>

<li>四略示感應二徵<span class="note-inline">(現身面言說加持手灌頂神力加持)</span></li>
</ul></li>

<li>三廣釋邪正因果差別相<span class="note-inline">(二)</span>
<ul class="">
<li>初廣釋前三種禪以顯三乘差別因果相<span class="note-inline">(二)</span>
<ul class="">
<li>初廣辨因別<span class="note-inline">(三)</span>
<ul class="">
<li>初釋愚夫所行禪<span class="note-inline">(二)</span>
<ul class="">
<li>初外道邪禪<span class="note-inline">(二)</span>
<ul class="">
<li>初緣起無性以破言說自性相<span class="note-inline">(緣起一章)</span></li>

<li>次辨妄想無性以破事自性相<span class="note-inline">(七)</span>
<ul class="">
<li>初明妄境真常以破斷見<span class="note-inline">(常聲者何事說至非聖言說半章)</span></li>

<li>二明法一見異以破常見<span class="note-inline">(惑亂起二種種性至種性義半章)</span></li>

<li>三明心境如如以破一異見<span class="note-inline">(即彼惑亂不妄想一節<span class="corr">已</span>上三科共一章)</span></li>

<li>四明緣生如幻以破有無見<span class="note-inline">(問惑亂為有無起兩全章至是故說如幻止)</span></li>

<li>五明本自無生以破因生見<span class="note-inline">(問一切性無生一章)</span></li>

<li>六明言說無性以破名言習氣<span class="note-inline">(當說名句形身一章)</span></li>

<li>七顯名言雙絕以誡忘言默證<span class="note-inline">(未來世智者止論一章至偈文離自性)</span></li>
</ul></li>
</ul></li>

<li>次二乘偏禪</li>
</ul></li>

<li>次觀察義禪</li>

<li>三釋攀緣如禪<span class="note-inline">(三)</span>
<ul class="">
<li>初觀四大如</li>

<li>次觀五陰如</li>

<li>三結示正觀</li>
</ul></li>
</ul></li>

<li>次廣辨果別<span class="note-inline">(先示邪果後示正果)</span></li>
</ul></li>

<li>次廣釋如來禪融會妄想如如以顯一乘平等因果相<span class="note-inline">(三)</span>
<ul class="">
<li>初明即妄即真以顯因平等<span class="note-inline">(十二妄想一章)</span></li>

<li>次明即心即境以顯果平等<span class="note-inline">(妄想無性半章以顯即心一乘半章以顯即境)</span></li>

<li>三即權即實以顯法平等<span class="note-inline">(不說一乘一章)</span></li>
</ul></li>
</ul></li>

<li>四舉果驗因以示一乘真因相<span class="note-inline">(二)</span><span class="note-inline">(經三卷初)</span>
<ul class="">
<li>初舉意生身真果相<span class="note-inline">(意生身一章)</span></li>

<li>次示五無間行真因相<span class="note-inline">(五無間一章)</span></li>
</ul></li>
</ul></li>
</ul><p>△<span class='corr'>已</span>上自初卷第二返妄歸真科中初頓示理行以辨因地心竟。</p>

<ul class="">
<li>○次辨果地覺分<span class="note-inline">(三)</span>
<ul class="">
<li>初明三身以顯法身常德<span class="note-inline">(三)</span>
<ul class="">
<li>初總示佛之知覺<span class="note-inline">(一章)</span></li>

<li>次顯報化二身<span class="note-inline">(四等一章)</span></li>

<li>三顯常住法身<span class="note-inline">(不說一字一章)</span></li>
</ul></li>

<li>次破二見以顯涅槃離過<span class="note-inline">(有無相一章)</span></li>

<li>三示二通以明果海離言<span class="note-inline">(宗說二通一章)</span></li>
</ul></li>
</ul><p>△<span class='corr'>已</span>上辨別邪正頓示一乘理行因果相竟從前初卷五法章至此二通畢。</p>

<ul class="">
<li>○次下依前理行頓示斷證因果相分<span class="note-inline">(二)</span><span class="note-inline">(此科從初卷來)</span>
<ul class="">
<li>初翻顯因行<span class="note-inline">(二)</span>
<ul class="">
<li>初自利功圓<span class="note-inline">(四)</span>
<ul class="">
<li>初明妄想不實以破我執斷煩惱障<span class="note-inline">(問不實妄想全章)</span></li>

<li>二明言說性空以破法執斷所知障<span class="note-inline">(四)</span>
<ul class="">
<li>初明言說為法執之本<span class="note-inline">(當說語義全章)</span></li>

<li>二示智識為縛脫之源<span class="note-inline">(智識相全章)</span></li>

<li>三即轉變相以明動本不動<span class="note-inline">(九種轉變全章)</span></li>

<li>四斷相續心以明生本無生<span class="note-inline">(問一切法相續義全章)</span></li>
</ul></li>

<li>三遣境智以明無智無得<span class="note-inline">(二)</span>
<ul class="">
<li>初遣所觀境分<span class="note-inline">(二)</span>
<ul class="">
<li>初遣事境<span class="note-inline">(彼彼妄想全章)</span></li>

<li>次遣理境<span class="note-inline">(一切法不生全章)</span></li>
</ul></li>

<li>次遣能觀智<span class="note-inline">(攀緣事不得一章)</span>△<span class="corr">已</span>上明斷證因相竟△下明斷證果相</li>
</ul></li>

<li>四明忘言頓證以顯果海離緣<span class="note-inline">(愚痴凡夫一節)</span></li>
</ul></li>

<li>次利他行滿<span class="note-inline">(二)</span>
<ul class="">
<li>初雙結二行<span class="note-inline">(二通全章)</span></li>

<li>次特示利他<span class="note-inline">(止論一章)</span></li>
</ul></li>
</ul></li>

<li>次正顯果德<span class="note-inline">(二)</span>
<ul class="">
<li>初轉依涅槃果<span class="note-inline">(二)</span>
<ul class="">
<li>初揀二十一種邪宗<span class="note-inline">(問涅槃前半章)</span></li>

<li>次示最上一乘正果<span class="note-inline">(如我所說涅槃一節)</span></li>
</ul></li>

<li>次轉依菩提果<span class="note-inline">(五)</span><span class="note-inline">(經四卷初)</span>
<ul class="">
<li>初顯法身真我德<span class="note-inline">(二)</span>
<ul class="">
<li>初顯三德秘藏<span class="note-inline">(明法身般若解脫共一章)</span></li>

<li>次顯一心真如<span class="note-inline">(二)</span>
<ul class="">
<li>初明離一切相<span class="note-inline">(離名字相離言說相離心緣相共一章)</span></li>

<li>次結究竟一心<span class="note-inline">(無相見勝下至偈終)</span></li>
</ul></li>
</ul></li>

<li>二顯法身真常德<span class="note-inline">(二)</span>
<ul class="">
<li>初破七種無常<span class="note-inline">(七無常一章)</span></li>

<li>次正顯真常<span class="note-inline">(文錯簡在三昧章後)</span></li>
</ul></li>

<li>三顯法身真樂德<span class="note-inline">(三昧全章)</span></li>

<li>四顯法身真淨德<span class="note-inline">(如來藏半章)</span></li>

<li>五釋疑勸修<span class="note-inline">(若無識藏名下三段)</span></li>
</ul></li>
</ul></li>
</ul></li>
</ul><p>△前從初卷分別自性章起止此大科第二通約三門辨邪正理行因果相竟。</p>

<ul class="">
<li>○三明五法自性八識無我究竟差別相<span class="note-inline">(二)</span>
<ul class="">
<li>初總明迷悟因依<span class="note-inline">(問五法等一章)</span></li>

<li>次別顯四門攝入<span class="note-inline">(五)</span>
<ul class="">
<li>初明五法差別相<span class="note-inline">(二)</span>
<ul class="">
<li>初總明差別之法<span class="note-inline">(愚夫章至是名如如)</span></li>

<li>次顯住如如之人<span class="note-inline">(住如如者二段)</span></li>
</ul></li>

<li>二明三門入五法<span class="note-inline">(二)</span>
<ul class="">
<li>初明三自性入五法<span class="note-inline">(全章)</span></li>

<li>次明八識無我入五法<span class="note-inline">(復次一章)</span></li>
</ul></li>

<li>三明四門攝一切法<span class="note-inline">(五法一節)</span></li>

<li>四明總歸如如示以正觀<span class="note-inline">(五法半章)</span></li>

<li>五結勸修學<span class="note-inline">(是名一節)</span></li>
</ul></li>
</ul></li>
</ul><p>△此上第三科四門差別相<span class='corr'>已</span>竟。</p>

<ul class="">
<li>○四明法身常住以示生死涅槃平等相<span class="note-inline">(二)</span>
<ul class="">
<li>初明法身常住<span class="note-inline">(恒沙前半章)</span></li>

<li>次明平等如如<span class="note-inline">(生死本際半章)</span></li>
</ul></li>
</ul>
<ul class="">
<li>○五示藏心自性以明真妄生滅平等相<span class="note-inline">(剎那全章偈錯簡在六度章後)</span></li>
</ul>
<ul class="">
<li>○六廣明六度以示自性妙行無修相<span class="note-inline">(六度全章)</span></li>
</ul>
<ul class="">
<li>○七廣決眾疑以顯法身離過<span class="note-inline">(六疑全章)</span></li>
</ul>
<ul class="">
<li>○八特示性戒以彰生佛平等<span class="note-inline">(不食肉全章)</span></li>
</ul><p>觀楞伽記略科畢</p>
</div>No. 326
<p class='juan'><a id='mulu3' />觀楞伽阿䟦多羅寶經記卷第一</p><p class="byline">宋天竺三藏沙門求那䟦陀羅譯</p><p class="byline">明建鄴海印沙門　釋德清筆記</p>
<div class='div-other'><a id='mulu4' />
<div class='div-commentary'><p style="margin-left:1em">記曰。舊註。楞伽。山名。此云不可往。又云城名。以山頂有夜叉王城故。山居南海濱。阿䟦多羅。此云無上。寶。貴重義。以通喻此經。是不可往無上寶經。非也。受公謂自覺聖智之境。非邪智可造。故云不可往。隨色摩尼之珠。非世寶可比。故云無上。謂不可往處。有此無上寶也。此亦未盡然。華嚴論云。世尊於南海摩羅耶山之頂楞伽城中說法。其山高五百由旬。下瞰大海。無路可上。其城乃眾寶所成。光映日月。無門可入。得神通者堪能升往。表心地法門。無修無證方能升也。此說固爾。愚居五臺時。曾遇一梵師。于闐國人。髮長丈餘。不言其壽。但云入此土三十餘年。精於禪觀。兼明教乘。且善方言。愚請同住阿蘭若三年。每於談次。以經中所有梵語<span class='corr'>已</span>明者。嘗請試之。所說皆與古譯㳷合。愚因問及楞伽經。師乃驚曰。遮裡亦有此經耶。此是不可說不可得之法也。我土國王寶之。因問有多少卷。余曰。傳者四卷。師笑曰。來未盡耳。此經有四十卷。此才十分之一。及扣經中旨趣。言言皆發明離心意識境界。不可具述。因問楞伽山在何處。師曰。此山在天竺國之南海中。又問何以楞伽為名。師曰。楞<span class='note-inline'>(去聲呼)</span>伽。乃寶名。其狀八楞。視之渾圓。體極堅固。不可鑽穿。常放光明。世間之寶。無有過上者。故阿䟦多羅。此云無上。以山純此寶。是山以寶名。故曰楞伽阿䟦多羅寶山。山頂有城。此寶天成。無門可入。而為夜叉鬼王所據。佛在此山頂城中說此經。故經以處名耳。又問此山人能到否。師云人不能到。以其此山下細上大。每於陰雲黑夜。或波濤洶湧。其山形益顯露分明。光明愈盛。若海湛空澄。天無雲翳。海空一色。其山即不見。然彼土僧有修禪者。于海岸經行。望之以入觀耳。是則按華嚴論。準此梵師言。則山以寶名。經以處名。深有意焉。緣起經云。難入未曾有會中。說隨他緣起陀羅尼智。名為楞伽王識。蓋約處表法。又見深玄。然教稱智海。性海。覺海。心海。至若寶明空海。此經云藏識海。且又以生死喻海。涅槃喻海。喻山。五蘊亦喻山。況夜叉。云可畏鬼。乃飛行而食生物者。然吾佛特住此海中寶山夜叉王城而說此經。顯示自覺聖智境界。其經所詮者。乃五法三自性。八識二無我。即處觀法。其旨微哉。何則。經云。藏識海常住。境界風所動。洪波皷冥壑。無有斷絕時。斯則智海無性。因覺妄而成凡。湛淵心海。變而為生死之業海。寶明妙心。變而為八識五蘊幻妄之身心。故寶有八楞。山高五百由旬。而為煩惱生死夜叉所據耳。然至昏雲黑夜。或波濤洶湧之際。而山形愈顯露者。所謂妄想興而涅槃現。夜叉鬼王請佛說法者。所謂煩惱起而佛道成。抑益顯此寶明妙性。雖住生死大海五蘊山中。不為煩惱所奪。不為生死波流。不為境界風動。無明黑暗。暗不能昏。長夜冥冥。靈光獨露耳。且云海湛空澄。山即不現者。愈見智海圓澄。萬象森羅炳然齊印。身心世界當下銷融。生死涅槃應時平等。至此魔佛皆空。二俱不可得矣。噫。信乎此為自覺聖智無上尊頂法門也。且義翻此經名不可往。唯神通者能至。意顯此法門。非心行處。唯上上根人。一入頓入。不許捫摸湊泊。不入。亦不許思量攀緣。但只於境界波濤煩惱黑暗中觀之而<span class='corr'>已</span>。不觀。則不知生死海中有此物也。此經為根熟者。頓說業識種子為如來藏。名頓教大乘。古德云。楞伽說五法三自性皆空。八識二無我俱遣。故達磨大師指此為心印。馬大師云。楞伽以佛語心為宗。無門為法門。是以宗門師匠教人。直須離心意識參。出凡聖路學。而說者但只標名立法。不知空遣。奈何益使後之學者。臆度祖師心印亦如是而<span class='corr'>已</span>。悲夫。</p>
</div></div>
<div class='div-pin'><a id='mulu5' />
<p class='h1'>一切佛語心品第一之上</p>
<div class='div-commentary'><p style="margin-left:1em">記曰。品以心名者。以一心為宗也。所謂寂滅者名為一心。即性自性清淨第一義心。一切諸佛皆證此心。而為眾生開示者。直指此心耳。故云一切佛悟心。舊注。此經大部有十萬偈。四十萬句。三百二十萬言。一百五十品。其所來者惟此一品。雖文廣卷多。其實通皆頓示此一心法也。此經在十二部中。為未曾有部。在五教中。為頓教大乘。又兼頓圓。謂頓示圓滿一心。五性三乘皆同證故。若約天台五義釋之。則以單喻為名。以楞伽寶喻識性故。寶山寶城佛魔同住。喻五蘊身心是一切聖凡所依止故。以如來藏為體。謂如來藏是善不善因故。自性清淨轉三十二相入一切眾生身中故。性自性第一義心為宗。一切聖凡所同證故。摧邪顯正斷疑生信為用。為裂外道二乘邪見疑網。令生決定一乘正信故。以熟酥為教相。謂說五性三乘皆有成佛之分。但未蒙授記。可一變而至於道。如彼熟酥可一變而至醍醐。施功易故。謂略示開權顯實之機。以為法華前導故。若以宗趣言之。則以第一義心為宗。自覺聖智為趣。又以自覺聖智無相法門為宗。忘言默證為趣。</p>
</div>
<div class='div-orig'><p>如是我聞。一時佛住南海濵楞伽山頂。種種寶華以為莊嚴。與大比丘僧及大菩薩眾俱。從彼種種異佛剎來。是諸菩薩摩訶薩無量三昧自在之力。神通遊戲。大慧菩薩摩訶薩而為上首。一切諸佛手灌其頂。自心現境界善解其義。種種眾生。種種心色。無量度門。隨類普現。於五法自性識二種無我究竟通達。</p>
</div>
<div class='div-commentary'><p style="margin-left:1em">記曰。此敘說法由致也。如是我聞等者。謂如是之法。我從佛聞。一時。乃機感應會之時。非定指也。佛乃說主。山乃說處。菩薩乃聽眾。此結集者因佛顧命立言。一切經首。都皆置之。無煩他說。山頂種種寶華以為莊嚴者。謂此無上頂法如來藏心。乃一切諸佛之因地也。佛與菩薩皆從異佛剎來者。以示此中聖凡不立故。大慧為上首者。此法非心識可到。唯許大智可入故。自心下。歎德也。至於種種眾生種種心色無量度門五法自性八識無我等法。皆是自心現境。而獨大智慧人善解其義。究竟通達。二譯皆云。婆伽婆住大海濵摩羅耶山頂楞伽城中。其城乃婆羅那夜叉王所據。因佛於海龍王宮說法七日<span class='corr'>已</span>。而從大海出。舉目觀見山頂之城。而作是言。昔諸如來應正等覺。于此說自所得聖智證法。非諸外道臆度邪見及以二乘修行境界。我今亦當為婆羅那王開示此法。時夜叉王以佛神力聞佛言音。即與眷屬請佛歸其城中。云云。二譯皆有夜叉王問法因緣。此經略之。觀者融會彼譯。則頓見此經宗趣矣。</p>
</div>
<div class='div-orig'><p>爾時大慧菩薩與摩帝菩薩俱遊一切諸佛剎土。承佛神力。從座而起。偏袒右肩。右膝著地。合掌恭敬。以偈讚佛。</p>
</div>
<div class='div-commentary'><p style="margin-left:1em">記曰。此別敘當機見佛之儀也。大慧為當機者。惟此無上法門。非大智慧人不能擔荷。而與摩帝同遊者。摩帝此亦云慧。所謂達者同遊涅槃路。</p>
</div>
<div class='div-orig'><p>世間離生滅。猶如虗空華。智不得有無。而興大悲心。一切法如幻。遠離於心識。智不得有無。而興大悲心。遠離於斷常。世間恒如夢。智不得有無。而興大悲心。知人法無我。煩惱及爾燄。常清淨無相。而興大悲心。一切無涅槃。無有涅槃佛。無有佛涅槃。遠離覺所覺。若有若無有。是二悉俱離。牟尼寂靜觀。是則遠離生。是名為不取。今世後世淨。</p>
</div>
<div class='div-commentary'><p style="margin-left:1em">記曰。此正發啟全經之宗趣也。爾燄。梵語。此云所知。又云智障。一切無涅槃。魏譯云有無二俱離。蓋一切。乃生死有法也。涅槃。乃無法也。無者。此二皆空。故雜華云。有諍說生死。無諍說涅槃。生死及涅槃。二俱不可得。故次釋云。無有涅槃佛。無有佛涅槃。遠離覺所覺。有無二俱離也。是知此二。乃分別妄見耳。故二譯實叉云。夜叉王請佛入楞伽城。獻供<span class='corr'>已</span>畢。即以二法問佛。謂言。如來常說法尚應捨。何況非法。云何得捨此二種法。何者是法。何者非法。世尊答言。法與非法差別之相。此是凡夫之所分別。非聖智見。乃至何者是法。所謂二乘及諸外道虗妄分別。說有實等為諸法因。如是等法。應捨應離。不應於中分別取相。見自心法性。則無執著。諸觀行人。以畏鉢舍那如實觀察。名捨諸法。何者是非法。所謂諸法無性無相永離分別。如實見者。若有若無如是境界彼皆不起。是名捨非法。流支云。如實見者。名為正見。若他見者。名為邪見。若分別者。名為二取。皆是虗妄。不得寂滅。寂滅者名為一心。一心者名如來藏。如來藏者。入自內身智慧境界。得無生法忍三昧。故此偈讚佛有無二俱離也。甚矣。有無二見為法身之刺也。所言自覺聖智無他。但知此離此而<span class='corr'>已</span>。更無實法可得。實此經之宗極也。行人知此。可謂行無行。證無證耳。苟一念行證未忘。則復墮此。況以分別言語文字為得乎。觀者若如是觀。可謂識法實相矣。是則向下大慧所問。皆有無二法。世尊皆令離此捨此而<span class='corr'>已</span>。故一切皆非。苟離此捨此。非自覺聖智而何。故下偈流支云。若如是觀佛。寂靜離生滅。實叉云。是人今後世。離著無所取。是則全經之旨。不出于夜叉王一問。及此大慧偈讚而<span class='corr'>已</span>。</p>
<p style="margin-left:1em">上敘分<span class='corr'>已</span>竟。下正宗分二。初直指一心真如以顯三界唯心有二。</p>
<p style="margin-left:1em">△初約數句問。</p>
</div>
<div class='div-orig'><p>爾時大慧菩薩偈讚佛<span class='corr'>已</span>。自說姓名。</p>
<p>我名為大慧。通達於大乘。今以百八義。仰諮尊中上。世間解之士。聞彼所說偈。觀察一切眾。告諸佛子言。汝等諸佛子。今皆恣所問。我當為汝說。自覺之境界。</p>
<p>爾時大慧菩薩摩訶薩承佛所聽。頂禮佛足。合掌恭敬以偈問曰。</p>
</div>
<div class='div-commentary'><p style="margin-left:1em">記曰。大慧首以百八義問佛者。蓋依一心轉變五法三自性八識二無我迷悟因果之法而問也。舊說百八句。表對治百八煩惱。非本指矣。然一心者佛語心也。所謂寂滅者名為一心。本無十界色心依正之相。但迷之而為生死。故變一心而成三界。悟之而為涅槃。故轉三界而為一心。然生死。有法也。涅槃。無法也。此二皆由愚夫分別妄見。而此寂滅心中本無此事。是則大慧所問者。乃十界依正色心迷悟因果心行種種差別之相。要之不出凡聖有無。此特分別妄見對待之法耳。殊不知此寂滅一心絕諸對待。故偈云若有若無有是二悉皆離。佛將直指最極心源。故下一一牒答。而斥之曰非也。此正離心意識。出凡聖路。唯諸佛自覺聖智境界。雖大智慧人。亦不免墮於數句。況其他乎。愚謂此百八句。總依三界二十五有。有法上起四句見而立。謂凡夫外道見三界實是有法。為有句。二乘見三界是無法。為無句。菩薩見三界即真即俗。為亦有句亦無句。而却指佛見三界非真非俗。為非有非無句。此乃正教所明。而外道自宗立有無一異俱不俱常無常等四句。各執一見。此皆不出常情分別計度。以邪正之見有八。所見之境有百。故流支云百八見。於正位中總皆是謗。若四句既離。則百非自遣。又何煩惱可捨。又何佛道可取耶。故僧問馬大師。離四句絕百非。請師直指某甲西來意。師云。我今日頭痛。不能為汝說。問取智藏去。</p>
</div>
<div class='div-orig'><p>云何淨其念。云何念增長。云何見癡惑。云何惑增長。<span class='note-inline'>(唐譯云。云何起計度。云何淨計度。云何起迷惑。云何淨迷惑)</span>。</p>
</div>
<div class='div-commentary'><p style="margin-left:1em">記曰。此總依一心生滅迷悟二途而問也。然大慧請百八義。開口即問此四句者。蓋一心真源。聖凡平等。了無差別之相。但約迷悟之分。故有十界依正因果種種性相之異。然今將窮十界之源。故首出迷悟之見。所謂迷一心。而正智翻為妄想。如如翻為名相。此念惑增長也。悟一心。而妄想即成正智。名相即是如如。此淨念見癡惑也。然皆迷悟邊事。故經云。順流轉者妄見生死。厭流轉者妄見涅槃。是則大慧依生滅門迷悟對待而問。故先以淨念不淨念見惑不見惑發端。而後所指者皆迷悟中差別之相。佛單依一心真如而答。故向下牒問之初。乃即告云。若生若不生。涅槃及空相。流轉無自性。即此生不生涅槃空相二句。乃總牒盡大慧之問。流轉二字。斥盡大慧之見。所謂生死涅槃。皆即狂勞顛倒華相。故此總屬流轉。而以無自性三字。盡顯諸法實相。破盡大慧之疑耳。然世尊雖以此答。猶是生滅對待。惟寂滅心源總無此事。故牒問<span class='corr'>已</span>畢。而一一直示之曰非也。斯正所謂法尚應捨何況非法。若有若無有。是二悉皆離也。學者了此。可許入楞伽。</p>
</div>
<div class='div-orig'><p>何故剎土化。相及諸外道。云何無受次。何故名無受。何故名佛子。解脫至何所。誰縛誰解脫。</p>
</div>
<div class='div-commentary'><p style="margin-left:1em">記曰。此總問十界依正名相因何而有也。剎土化相。通指二土。謂實報莊嚴土。凡聖同居土。以約名相。故不言寂光。諸外道。通指三界凡夫。無受次。謂次於無受。通指三乘有學。無受。通指三乘無學。佛子。單指菩薩。解脫。謂涅槃。縛乃生死。謂生死誰縛之。涅槃誰解之。蓋涅槃。指佛界也。</p>
</div>
<div class='div-orig'><p>何等禪境界。云何有三乘。唯願為解說。緣起何所生。云何作所作。云何俱異說。云何為增長。<span class='note-inline'>(唐譯云。云何諸有起)</span>云何無色定。及與滅正受。云何為想滅。何因從定覺。云何所作生。進去及持身。云何現分別。云何生諸地。</p>
</div>
<div class='div-commentary'><p style="margin-left:1em">記曰。此十五句。別問九界差別之相也。前三句。問三乘行相因何而有。緣起。問正法。下二句。問外道邪見因何而起。云何為增長二句。問三界因果因何而有。滅正受二句。問小乘因何樂住寂定不欣說法。何因從定覺下四句。問大乘菩薩因何樂說法度生。云何生諸地一句。問菩薩因何又立地位名目。</p>
</div>
<div class='div-orig'><p>破三有者誰。何處身云何。往生何所至。云何最勝子。何因得神通。及自在三昧。云何三昧心。最勝為我說。</p>
</div>
<div class='div-commentary'><p style="margin-left:1em">記曰。此八句。特問三乘行相也。謂三乘人為何出三界去。既出三界。又生何處。既捨此身。又受何身。畢竟住於何處。云何稱為菩薩是佛弟子。何故又說有神通三昧之事。不知三昧心是何相狀。</p>
</div>
<div class='div-orig'><p>云何名為藏。云何意及識。云何生與滅。云何見<span class='corr'>已</span>還。云何為種性。非種及心量。云何建立相。及與非我義。云何無眾生。云何世俗說。云何為斷見。及常見不生。云何佛外道。其相不相違。云何當來世。種種諸異部。</p>
</div>
<div class='div-commentary'><p style="margin-left:1em">記曰。此十六句。通問心性是一云何眾生所見種種不同也。初四句。謂如來藏心是一。云何又名藏識。又名意及意識。云何又說生滅妄見。又說不生滅心。見<span class='corr'>已</span>還。魏譯云斷所見。唐譯云退諸見。皆不生滅義也。次種性二句。謂聖凡同稟此心。如何又說三乘人是種性。外道闡提是非種性。而說彼心皆有限量耶。次建立相三句。謂心既無相。因何而立我人眾生之相。為何又說無我人眾生之相。次世俗說五句。謂三界凡夫外道為何起斷常二見。蓋世俗說。即凡夫外道斷常二見也。又如何得二見不生。如何得眾生與佛平等無二。次當來世二句。謂佛既有教。如何佛滅度後。弟子又起種種異見也。</p>
</div>
<div class='div-orig'><p>云何空何因。云何剎那壞。云何胎藏生。云何世不動。何因如幻夢。及犍闥婆城。世間熱時燄。及與水月光。何因說覺支。及與菩提分。云何國土亂。云何作有見。</p>
</div>
<div class='div-commentary'><p style="margin-left:1em">記曰。此十二句。通問世界眾生都是有相之法。因何而有生滅不生滅。常與無常。真妄之不同也。初二句。魏譯云。云何名為空。云何念不住。此蓋問依報世界為何而有成住壞空。特舉空壞以攝成住。云何胎藏生一句。問正報眾生為何而有生死遷流。蓋舉生以攝死耳。云何世不動一句。義該上世界眾生見今而有遷變無常。為何而說常住不動。蓋世字指有情無情二世間。何因如幻夢下四句。唐譯云。云何諸世間。如幻亦如夢等。意謂上諸眾生世界有為之法現今實有。為何而說如幻等不實。何因說覺支下二句。謂如何覺上世間諸法不實。當體常住者。則為正智。蓋覺支菩提。總指正智也。云何國土亂二句。謂如何見上世間諸法是實有無常者。名為有見。蓋亂。即生滅不停。有見。即妄想分別也。</p>
<p style="margin-left:1em">○此上通問名相妄想正智。</p>
<p style="margin-left:1em">△下問如如。</p>
</div>
<div class='div-orig'><p>云何不生滅。世如虗空華。云何覺世間。云何說離字。離妄想者誰。云何虗空譬。</p>
</div>
<div class='div-commentary'><p style="margin-left:1em">記曰。此六句。問如如也。唐譯云。云何知世間。云何離文字。云何如空華。不生亦不滅。意謂如何悟彼世間生滅諸法當體如如。離言說相。離名字相。如空中華不生不滅。遠離妄想分別。猶若虗空。即是真如也。</p>
<p style="margin-left:1em">○此上通問五法自性生起相。</p>
<p style="margin-left:1em">△下問差別相。</p>
</div>
<div class='div-orig'><p>如實有幾種。幾波羅密心。何因度諸地。誰至無所受。何等二無我。云何爾燄淨。諸智有幾種。幾戒眾生性。</p>
</div>
<div class='div-commentary'><p style="margin-left:1em">記曰。此八句。單問如如正智差別相也。前四句。謂真如實際是一。云何又有修證頓漸之不同。故云如實有幾種。幾波羅蜜。謂因行差別。諸地。謂地位階級。度。超越。謂何因得頓超諸地也。至無所受。問究竟佛地。何等下四句。問正智差別。二我。即煩惱障。爾燄。即所知障。實叉云。云何所知淨。蓋二無我。淨所知。斯以正智破二障耳。正智既一。如何又有隨根授法。是則智有幾種。眾生根性不一。教戒有幾種。</p>
<p style="margin-left:1em">○前從初問起至此。通依一心真源。約迷悟對待而有名相妄想正智如如五法差別之不同。以顯十界依正因果之相。意顯不離一心。故翻歸如如正智耳。</p>
<p style="margin-left:1em">○向後誰生諸寶性<span class='corr'>已</span>下。直至問終。但問名相妄想緣起聖凡依正大小染淨諸法。心念性欲音聲色相種種差別之不一也。</p>
</div>
<div class='div-orig'><p>誰生諸寶性。摩尼真珠等。誰生諸語言。眾生種種性。明處及伎術。誰之所顯示。</p>
</div>
<div class='div-commentary'><p style="margin-left:1em">記曰。明處伎術。乃問五明也。西域學術。以此為準。故有五明論。一曰聲明。謂釋詁訓字。詮目流別。二曰工巧明。謂伎術機關。陰陽歷數。三曰醫方明。謂禁呪閑邪。藥石鍼艾。四曰因明。謂考計正邪。研覈為偽。五曰內明。謂究暢五乘因果妙理。前三外藝。後二內教。</p>
</div>
<div class='div-orig'><p>伽陀有幾種。長頌及短句。成為有幾種。云何名為論。<span class='note-inline'>(魏譯云。法復有幾種。解義復有幾。唐譯云。道理幾不同。解釋幾差別)</span>云何生飲食。及生諸愛欲。云何名為王。轉輪及小王。云何守護國。諸天有幾種。云何名為地。星宿及日月。解脫修行者。是各有幾種。弟子有幾種。云何阿闍黎。佛復有幾種。復有幾種生。魔及諸異學。彼各有幾種。自性及與心。彼復各幾種。云何施設量。<span class='note-inline'>(魏譯作施假名。唐譯作唯假設)</span>唯願最勝說。</p>
</div>
<div class='div-commentary'><p style="margin-left:1em">記曰。上皆名相妄想也。然言語飲食愛欲心性皆屬妄想。其餘皆名相。且何因而有。皆問緣起也。阿闍黎。此云軌範師。然佛有法身報身化身。故問佛有幾種生。</p>
</div>
<div class='div-orig'><p>云何空風雲。<span class='note-inline'>(魏譯云。何因有風雨)</span>云何念聰明。</p>
</div>
<div class='div-commentary'><p style="margin-left:1em">記曰。此句承上心性是一云何而有念慧之別也。聰明。即別境中慧。故魏譯云。何因有黠慧。唐譯云。念智何因有。此亦屬妄想耳。</p>
</div>
<div class='div-orig'><p>云何為林樹。云何為蔓草。云何象馬鹿。云何而捕取。云何為卑陋。何因而卑陋。云何六節攝。<span class='note-inline'>(唐譯云。六時攝。舊注。西域兩月為時。年分六節。外道有六節師)</span>云何一闡提。<span class='note-inline'>(一闡云信。提云不具。謂信不具之人)</span>男女及不男。斯皆云何生。云何修行退。云何修行生。<span class='note-inline'>(二譯皆作修行進)</span>禪師以何法。建立何等人。<span class='note-inline'>(魏譯云。教何等人修。令住何等法)</span>眾生生諸趣。何相何像類。云何為財富。何因致財富。云何為釋種。何因有釋種。云何甘蔗種。無上尊願說。</p>
</div>
<div class='div-commentary'><p style="margin-left:1em">記曰。甘蔗種。乃瞿曇釋種也。舊注引本行經云。劫初大茆草王得成王仙。被獵師所射。滴血於地。生二甘蔗。曰炙而開。一出童男。一出童女。占相師立男名善生。即灌頂甘蔗王。女名善賢。為第一妃。瞿曇釋種。即其裔也。大慧問甘蔗種因何而有也。</p>
</div>
<div class='div-orig'><p>云何長苦仙。彼云何教授。<span class='note-inline'>(唐譯云。仙人常苦行。是誰之教授)</span>如來云何於一切時剎現。種種名色類。最勝子圍繞。云何不食肉。云何制斷肉。食肉諸種類。何因故食肉。</p>
</div>
<div class='div-commentary'><p style="margin-left:1em">記曰。從誰生諸寶性至此。蓋問天地萬物之不同。聖凡種類之各別。心行性欲之不一。此皆何因而有也。但其語不次。而意不出此。若觀華嚴問明品。則知此中歸趣矣。</p>
</div>
<div class='div-orig'><p>云何日月形。須彌及蓮華。師子勝相剎。側住覆世界。如因陀羅網。或悉諸珍寶。箜篌細腰皷。狀種種諸華。或離日月光。如是等無量。</p>
</div>
<div class='div-commentary'><p style="margin-left:1em">記曰。此問佛剎安立形狀之不同也。廣如華藏世界品。故結云如是等無量。因陀羅。此云帝。即帝網也。謂帝釋殿有眾寶珠綱。雖百千重。不相障礙。互相涉入。交光相羅。世界如之。</p>
</div>
<div class='div-orig'><p>云何為化佛。云何報生佛。云何如如佛。云何智慧佛。</p>
</div>
<div class='div-commentary'><p style="margin-left:1em">記曰。此問佛唯一真。云何名義之不同也。隨機普應為化佛。酬其宿因為報佛。體性無二名真如佛。本覺顯照為智慧佛。蓋真如智慧。乃法身也。名義雖四。唯屬三身。</p>
</div>
<div class='div-orig'><p>云何於欲界。不成等正覺。何故色究竟。離欲得菩提。</p>
</div>
<div class='div-commentary'><p style="margin-left:1em">記曰。此問佛既現身與民同患。何不就欲界成佛。乃於有頂離欲之處而得菩提也。</p>
</div>
<div class='div-orig'><p>善逝般涅槃。誰當持正法。天師住久如。正法幾時住<span class='note-inline'>(二譯皆以天師作世尊)</span>。</p>
</div>
<div class='div-commentary'><p style="margin-left:1em">記曰。此問法住久近。及滅後誰人當可持正法也。持正法。即所傳正法眼藏。</p>
</div>
<div class='div-orig'><p>悉檀及與見。各復有幾種。毗尼比丘分。云何何因緣。</p>
</div>
<div class='div-commentary'><p style="margin-left:1em">記曰。此問法之差別也。悉檀者。此華梵雙舉。悉。徧也。檀。此云施。謂佛以四法徧施眾生。故云悉檀。四法者。謂世界。為人。對治。第一義也。廣如止觀所明見。謂所被之機。所見各有幾種也。毗尼。此云律。比丘分。乃比丘二百五十戒。問如何是毗尼。為何又設比丘分也。</p>
</div>
<div class='div-orig'><p>彼諸最勝子。緣覺及聲聞。何因百變易。云何百無受。云何世俗通。云何出世間。云何為七地。唯願為演說。</p>
</div>
<div class='div-commentary'><p style="margin-left:1em">記曰。此問三乘人法因何差別也。唐譯云。一切諸佛子。獨覺及聲聞。云何轉所依。云何得世通。云何得出世。復以何因故。心住七地中。按此則知百變易二句。謂初地菩薩何因能現百佛界身。得百種三昧。蓋無受。即三昧也。世俗通。謂五地聖人因何而能通達世諦涉俗利生。七地遠行。名出世間。</p>
</div>
<div class='div-orig'><p>僧伽有幾種。云何為壞僧。云何醫方論。是復何因緣。</p>
</div>
<div class='div-commentary'><p style="margin-left:1em">記曰。此問僧之差別。及應機之法不一也。壞僧。謂不具戒者。醫方論。非世俗醫方。蓋言佛為三界醫王。其所說法應機施設。如應病與藥。故謂之醫方論。大經有舊醫新醫。法華有醫師喻。唐譯云廣說醫方論。是知蓋言佛法耳。從云何為化佛止此。通問三寶因何而有差別也。</p>
</div>
<div class='div-orig'><p>何故大牟尼。唱說如是言。迦葉拘留孫。拘那含是我。</p>
</div>
<div class='div-commentary'><p style="margin-left:1em">記曰。此問因上言佛有四等名義不同。因何又說迦葉等多佛是我。此又不別也。</p>
</div>
<div class='div-orig'><p>何故說斷常。及與我無我。何不一切時。演說真實義。而復為眾生。分別說心量。</p>
</div>
<div class='div-commentary'><p style="margin-left:1em">記曰。此因上法之差別。故復問邪正權實之不同也。斷常我。乃外道邪宗。無我。乃佛之正法。心量。乃妄想分別心數之法。意謂何故說斷常及我為邪宗。何故說無我為正法。然無我既是真實。何不始終說其真實之法。而又為眾生說妄想心數不實之法耶。</p>
</div>
<div class='div-orig'><p>何因男女林。訶梨阿摩勒。</p>
</div>
<div class='div-commentary'><p style="margin-left:1em">記曰。此問林木果實之不一也。男女林。亦云屍陀林。其果如男女之狀。熟則顏色美豔。未幾即落地。狀如死屍。臭穢不堪。佛弟子多依此林修不淨觀。大慧問此林因何而有也。訶梨。阿摩勒。二果名也。皆可為藥。訶梨。舊云訶梨勒。新云訶梨怛雞。此云天上持來。阿摩勒。其實如胡挑。意謂一等皆樹果。因何彼如男女之狀耳。</p>
</div>
<div class='div-orig'><p>雞羅及鐵圍。金剛等諸山。無量寶莊嚴。仙闥婆充滿。</p>
</div>
<div class='div-commentary'><p style="margin-left:1em">記曰。此問八部之眾因何不住人間天上。而住鐵圍七金山中也。唐譯云。仙人乾闥婆。一切悉充滿。此皆何因緣。願佛為我說。此上大慧所問。除及字。但取云何。何因。何故。何等。誰字之類為義。則有一百三十餘句。其中意義。不出十界四門。然世尊所答。以依真如一心。則一法不立。故一一云非。若依生滅門唯識建立。則全經之旨皆別答此問耳。然雖經來未盡。而此四卷之文。所詮五法三自性八識二無我四門名義開合之旨<span class='corr'>已</span>足。觀者臨文會意。自當證之。此下乃世尊牒答。先牒。後答。</p>
<p style="margin-left:1em">△且初。</p>
</div>
<div class='div-orig'><p>無上世間解。聞彼所說偈。大乘諸度門。諸佛心第一。善哉善哉問。大慧善諦聽。我今當次第。如汝所問說。</p>
</div>
<div class='div-commentary'><p style="margin-left:1em">記曰。此結集者敘置。及佛讚許之辭也。前一偈。唐譯云。爾時世尊聞其所請大乘微妙諸佛之心最上法門。然大慧所問。乃十界依正差別之相。正是三乘凡夫外道妄見分別境界。實大慧因之而起疑者。蓋不知此等諸法因何而有也。故興此問。而結集者即便指為微妙佛心最上法門。何也。金剛般若云。一切賢聖皆以無為法而有差別。況眾生世界乎。所謂一切分別皆分別自心。若分別不生。當體即名諸佛自覺聖智矣。故此所問聖凡依正邪正因果。自性常住。即是微妙佛心。非智眼明見。何以與此。故敘置之。</p>
</div>
<div class='div-orig'><p>生及與不生。涅槃空剎那。趣至無自性。</p>
</div>
<div class='div-commentary'><p style="margin-left:1em">記曰。此世尊總領大慧問義也。謂所問多種。不出生與不生涅槃空相耳。剎那。生滅流轉也。趣至。猶究竟也。唐譯云。若生若不生。涅槃及空相。流轉無自性。謂此世出世間。皆生滅流轉妄見之法。一一究竟本無自性也。此總牒領其意而默答<span class='corr'>已</span>竟。義<span class='corr'>已</span>見前注。何後一一皆總述大慧問語耳。然前問語或略或闕。而世尊皆補而出之。蓋亦互相發明。但其語隨便。故參差不類。其意自周。</p>
</div>
<div class='div-orig'><p>佛諸波羅蜜。佛子與聲聞。緣覺諸外道。及與無色行。如是種種事。</p>
</div>
<div class='div-commentary'><p style="margin-left:1em">記曰。此綜領大慧所問之事也。謂所問之事雖多。總不出十界人法因果耳。佛。佛子。聲聞。緣覺。四聖也。無色。該天道。外道。該人及三途。以外道邪行。乃三途之因故。此皆人也。波羅蜜。四聖之法也。無色行。意該外道。六凡之法也。因果依正無不備具。故云如是種種事。意謂大慧所問者槩不出此。下乃一一重述其辭。</p>
</div>
<div class='div-orig'><p>須彌巨海山。洲渚剎土地。星宿及日月。外道天脩羅。<span class='note-inline'>(此領上問諸天有幾種。云何名為地。星宿及日月。牒意該三界六凡也)</span>解脫自在通。力禪三摩提。滅及如意足。覺支及道品。諸禪定無量。<span class='note-inline'>(此領上云何說覺支。及與菩提分。蓋廣牒三十七品助道。四聖法也)</span>諸陰身往來。<span class='note-inline'>(領上眾生生諸趣)</span>正受滅盡定。<span class='note-inline'>(領上及與滅正受二句)</span>三昧起心說。<span class='note-inline'>(領上何因從定覺四句)</span>心意及與識。無我法有五。自性想所想。及與現二見。乘及諸種性。<span class='note-inline'>(此領上云何名為藏<span class='corr'>已</span>下至非我義八句。總歸四門)</span>金銀摩尼等。<span class='note-inline'>(領上誰生諸寶性等)</span>一闡提大種。<span class='note-inline'>(領上云何一闡提。然大種無問。蓋世尊意指闡提外道所計大種為生因者。非特言四大也)</span>荒亂及一佛。智爾燄得向。<span class='note-inline'>(荒亂。領上云何國土亂。一佛。領上迦葉等是我。智爾燄。領上爾燄淨二句。得向。領上解脫修行)</span>眾生有無有。<span class='note-inline'>(領上及與我無我)</span>象馬諸禽獸。云何而捕取。<span class='note-inline'>(領上云何象馬鹿。云何而捕取)</span>譬因成悉檀。及與作所作<span class='note-inline'>(領上悉檀及與見。唐譯云。云何因譬喻。相應成悉檀。謂四悉檀。皆因譬所成者。故併意牒之。然能作所作皆屬妄見)</span>叢林迷惑通。心量不現有。<span class='note-inline'>(上句領云何世俗通。謂眾生心想邪見稠密如叢林也。下句領云何出世間。唐譯云。眾林與迷惑。如是真實理。唯心無境界。魏譯云。相迷惑如實。但心無境界。此蓋牒出其義也)</span>諸地不相至。<span class='note-inline'>(領上何因度諸地)</span>百變百無受。醫方工巧論。伎術諸明處。<span class='note-inline'>(如文可知。此諸山須彌地<span class='corr'>已</span>下。至毛孔眉毛幾。乃大慧問不到處。而世尊指而出之)</span>諸山須彌地。巨海日月量。下中上眾生。身各幾微塵。一一剎幾塵。弓弓數有幾。肘步拘樓舍。半由延由延。兔毫窻塵蟣。羊毛[麩-夫+廣]麥塵。</p>
</div>
<div class='div-commentary'><p style="margin-left:1em">記曰。七極微塵成一窻塵。七窻塵成一兔毛頭塵。七兔毛頭塵成一羊毛頭塵。七羊毛頭塵成一牛毛頭塵。七牛毛頭塵成一蟣。七蟣成一虱。七虱成一芥。七芥成一大麥。七大麥成一指節。七指節成半尺。兩半尺成一尺。二尺成一肘。四肘成一弓。五弓成一丈。二十丈名一息。八十息名一俱盧舍。八俱盧舍成一由旬。由延。即由旬也。此按舊注引釋梵之語。</p>
</div>
<div class='div-orig'><p>鉢他幾[麩-夫+廣]麥。阿羅[麩-夫+廣]麥幾。獨籠那佉梨。勒又及舉利。乃至頻婆羅。是各有幾數。</p>
</div>
<div class='div-commentary'><p style="margin-left:1em">記曰。鉢他。一升也。阿羅。一斗也。獨籠。一斛也。那伽梨。十斛也。勒又。一萬也。舉利。一億也。頻婆羅。一兆也。謂幾[麩-夫+廣]麥之塵成一升。又幾[麩-夫+廣]麥之塵成一斗。餘類此。</p>
</div>
<div class='div-orig'><p>為有幾阿㝹。名舍梨沙婆。幾舍利沙婆。名為一賴提。幾賴提摩沙。幾摩沙陀那。復幾陀那羅。為迦梨沙那。幾迦梨沙那。為成一波羅。此等積聚相。幾波羅彌樓。</p>
</div>
<div class='div-commentary'><p style="margin-left:1em">記曰。阿㝹亦塵也。舍利沙婆。芥子也。賴提。草子也。摩沙。豆也。陀那。銖也。迦利沙那。兩也。波羅。斤也。彌樓。須彌山也。謂以幾斤之塵能成此彌樓之山。唐譯云。幾斤成須彌。此按舊注。</p>
</div>
<div class='div-orig'><p>是等所應請。何須問餘事。聲聞辟支佛。佛及最勝子。身各有幾數。何故不問此。火燄幾阿㝹。風阿㝹復幾。根根幾阿㝹。毛孔眉毛幾<span class='note-inline'>(唐譯云。火風各幾塵。一一根有幾眉及諸毛孔。復各幾塵成)</span>。</p>
</div>
<div class='div-commentary'><p style="margin-left:1em">記曰。從諸山須彌地<span class='corr'>已</span>下至此。共有三十八句。計三十二事。皆大慧問不到處。故世尊特為表而出之。然且責之云何故不問此者。何也。如華嚴諸品皆佛力加被菩薩所說。至若阿僧祗品。則佛親說。以其甚微細事。非一切種智不能悉知悉見。殊非菩薩所知。不知故問不及。苟不及此。則心外有剩法矣。故特表而出之。以顯自覺聖智徹法無遺。信乎佛之知見。閻浮提雨皆知滴數。現前松直棘曲鵠白烏玄皆了元因也。然須彌山略指依報總相。其弓步微塵。別相也。三乘聖人身有大小。蓋身乃正報總相。其數量毛孔微塵。別相也。意責大慧但知諸法總相。不知別相。此則但知共相。不達自相。其迷於自心現量多矣。故以甚微細智以發之。</p>
<p style="margin-left:1em">○下文復領大慧之問。</p>
</div>
<div class='div-orig'><p>護財自在王。轉輪聖帝王。云何王守護。云何為解脫。廣說及句說。如汝之所問。眾生種種欲。種種諸飲食。云何男女林。金剛堅固山。云何如幻夢。野鹿渴愛譬。云何山天仙。犍闥婆莊嚴。<span class='note-inline'>(唐譯云。云何諸妙山。仙闥婆莊嚴)</span>解脫至何所。誰縛誰解脫。云何禪境界。變化及外道。云何無因作。云何有因作。有因無因作。及非有無因。<span class='note-inline'>(舊注。此四因。領上云何俱異說)</span>云何現<span class='corr'>已</span>滅。<span class='note-inline'>(領上云何見<span class='corr'>已</span>還)</span>云何淨諸覺。云何諸覺轉。及轉諸所作。<span class='note-inline'>(領上云何淨其念。云何念增長)</span>云何斷諸想。云何三昧起。破三有者誰。何處為何身。云何無眾生。而說有吾我。云何世俗說。<span class='note-inline'>(領上云何建立相四句)</span>唯願廣分別。<span class='note-inline'>(二譯皆無此一句)</span>所問相云何。及所問非我。<span class='note-inline'>(此猶屬建立相四句義)</span>云何為胎藏。及種種異身。<span class='note-inline'>(領上種種名色相)</span>云何斷常見。云何心得定。<span class='note-inline'>(領上云何三昧心)</span>言說及諸智。戒種性佛子。<span class='note-inline'>(領上誰生語言二句。及諸智有幾種。幾戒眾生性二句)</span>云何成及論。<span class='note-inline'>(領上成為有幾種。云何名為論)</span>云何師弟子。種種諸眾生。斯等復云何。云何為飲食。<span class='note-inline'>(上一句。領弟子有幾種。云何阿闍黎二句。下三句。綜領男女及不男。及眾生生諸趣四句意)</span>聰明魔施設。<span class='note-inline'>(此一句。綜領魔及諸異學<span class='corr'>已</span>下六句意。及云何念聰明一句)</span>云何樹葛藤。<span class='note-inline'>(領上云何為樹林。云何為蔓草二句)</span>最勝子所問。云何種種剎。<span class='note-inline'>(下自有領剎土形狀之句。此應是領何故剎土化一句之意)</span>仙人長苦行。<span class='note-inline'>(此領云何長苦仙二句)</span>云何為族姓。<span class='note-inline'>(此領云何為釋種四句)</span>從何師受學。<span class='note-inline'>(領禪師以何法二句)</span>云何為醜陋。云何人修行。<span class='note-inline'>(此一句。領云何修行退二句)</span>欲界何不覺。阿迦膩吒成。<span class='note-inline'>(此領云何於欲界。不成等正覺四句。阿迦膩吒。此云色究竟天)</span>云何俗神通。<span class='note-inline'>(領上云何世俗通)</span>云何為比丘。<span class='note-inline'>(領上毗尼比丘分二句)</span>云何為化佛。云何為報佛。云何如如佛。平等智慧佛。云何為眾僧。<span class='note-inline'>(此一句領上僧伽有幾種二句)</span>佛子如是問。箜篌腰鼓華。剎土離光明。<span class='note-inline'>(領上云何日月形<span class='corr'>已</span>下十句)</span>心地者有七。<span class='note-inline'>(領上云何為七地)</span>所問皆如實。此及餘眾多。<span class='note-inline'>(唐譯云。此及於餘義)</span>佛子所應問。一一相相應。遠離諸見過。</p>
</div>
<div class='div-commentary'><p style="margin-left:1em">記曰。此五句乃讚大慧所問稱理無過也。然大慧問意次第有主。而世尊牒領者。大槩綜括其辭。不復次序。且亦有牒不盡者。故結之云此及餘眾多。意謂凡係佛子所問者。一一皆與實理相應。遠離諸見過也。然雖如是。但法離言說。今於無說示說。故下結云。</p>
</div>
<div class='div-orig'><p>悉檀離言說。我今當顯示。次第建立句。佛子善諦聽。此上百八句。如諸佛所說。</p>
</div>
<div class='div-commentary'><p style="margin-left:1em">記曰。此六句。乃結牒問義。許說誡聽。啟後答意也。謂大慧所問雖稱理無過。但法本離言。今當於無說處示現言說。故為次第建立耳。且此上百八句義。若如諸佛所說。則一一皆非。故此二句。乃結上起下。而義貫下文讀之。然百八句。魏譯云百八見。初大慧云。今以百八義。仰咨尊中上。及考其問。有一百九十餘句。若但取云何。何因。何故。何等。誰字之類為義。則有一百三十餘句。及世增補出大慧問不及者。又三十二句。至此猶云。此上百八句。如諸佛所說。是果定局百八句耶。而說者又按其下世尊自分其句但一百四。又少四句。而必以此為定見。豈非刻舟求劒耶。是但以一句字為礙耳。殊不觀大慧云百八義。流支云百八見也。若以義見二字觀之。則可謂具通方之眼矣。苟於句數難合。或當以愚見依三界法作有無等四句為準。但約佛教所明不出四句。而外道所計亦不出四句。此則邪正共有八句。以能分別之見有八。所見之境有百。故云百八見也。故下經云。如來說法離如是四句。謂一異有無等。又云。為淨二種障故。譬如商主次第建立百八句無所有。故世尊答云一切皆非。為善分別諸乘及諸地相。故下依生滅門建立而有言說。故一一別答耳。然所說者亦不過破此四計而<span class='corr'>已</span>。上乃綜牒其問辭。下先約心真如門總答。</p>
</div>
<div class='div-orig'><p>不生句。生句。<span class='note-inline'>(唐譯云。生句。非生句)</span>常句。無常句。相句。無相句。<span class='note-inline'>(魏譯云。生見。不生見。常見。無常見。相見。無相見)</span>。</p>
</div>
<div class='div-commentary'><p style="margin-left:1em">記曰。此總約心真如門而答也。大慧問義雖多。總不出生與無生。常與無常。相與無相之法耳。故世尊<span class='corr'>已</span>牒所問。而復綜其大義而破之曰。此上百八句。若如諸佛所說不生義者。即此生法便是。以生本不生故。所言真常義者。即此無常便是。以諸法當體真常故。所言相者。諸法本自無相故。此順二譯。以生句為首義解。若依此經以不生句為首解者。意謂諸佛所說真實無生。不容起見。故下文云。一切法不生。不應立宗。意謂汝才作不生見。蚤墮生法。才作常見。蚤墮無常矣。何者。以真如界中不容擬議。以舉心即錯。動念即乖。以相本無相。故云不生句生句等。自此<span class='corr'>已</span>往。凡所分別。皆與真如實相理不相應。故一一斥之曰非也。永嘉云。一切數句非數句。與吾靈覺何交涉。不如三界見於三界。非實非虗。非如非異。斯正諸佛所證自覺聖智境界。故非妄想分別可到也。故宗門云。三句明一句。一句明三句。三一不相關。分明向上路。了此可許觀楞伽。</p>
</div>
<div class='div-orig'><p>住異句。非住異句。剎那句。非剎那句。自性句。離自性句。空句。不空句。<span class='note-inline'>(魏譯云。離自性見。非離自性見。空見不空見。唐譯云。自性句。非自性句)</span>。</p>
</div>
<div class='div-commentary'><p style="margin-left:1em">記曰。此併上三句。蓋佛自遣之辭也。以前牒文首云。生及與不生。涅槃空剎那。趣至無自性。世尊意謂前因大慧執有世出世間生住異滅以問。故我聊以此句義破彼執情耳。非實法也。以真如理中本無言說故。故此答云此亦皆非。謂不但無生。而住異滅皆不可得。剎那。生滅也。然上常句。即指涅槃。魏譯云。離自性見。非離自性見。前云趣至無自性。然趣至。猶言究竟。蓋言世出世法究竟皆無自性。此言離自性句。亦了不可得。故都云非。此佛自遣之辭。向下皆遣大慧所執之辭也。</p>
</div>
<div class='div-orig'><p>斷句。不斷句。邊句。非邊句。中句。非中句。常句。非常句。</p>
</div>
<div class='div-commentary'><p style="margin-left:1em">記曰。此通斥世出世間邪正之法也。前常無常句。乃涅槃真常。及生死無常。此常句。乃外道斷常二見。謂確定死常。非常句乃斥之也。中乃出世一乘中道法。邊謂空有二邊。乃出世三乘法。斷常乃世間外道邪見法也。真如理中。聖凡不立。迷悟皆空。故都云非。</p>
</div>
<div class='div-orig'><p>緣句。非緣句。因句。非因句。煩惱句。非煩惱句。愛句。非愛句。方便句。非方便句。巧句。非巧句。<span class='note-inline'>(唐譯云。善巧句。非善巧句)</span>淨句。非淨句。成句。非成句。譬句。非譬句。弟子句。非弟子句。師句。非師句。種性句。非種性句。三乘句。非三乘句。所有句。非所有句。<span class='note-inline'>(魏譯云。寂靜見。非寂靜見。唐譯云。無影像句。非無影像句)</span>願句。非願句。三輪句。非三輪句。相句。非相句。<span class='note-inline'>(唐譯云。標相句。非標相句)</span>有品句。非有品句。<span class='note-inline'>(唐譯云。有句。非有句。無句。非無句)</span>俱句。非俱句。緣自聖智現法樂句。非現法樂句。<span class='note-inline'>(唐譯云。自證聖智句非自證聖智句。現法樂句。非現法樂句)</span>剎土句。非剎土句。阿㝹句。非阿㝹句。<span class='note-inline'>(唐釋云。塵句。非塵句)</span>水句。非水句。弓句。非弓句。實句。非實句。<span class='note-inline'>(唐譯云大種句非大種句)</span>數句。非數句。<span class='note-inline'>(唐譯云。算數句。非算數句)</span>數句。非數句。</p>
</div>
<div class='div-commentary'><p style="margin-left:1em">記曰。二譯皆無此句。舊注以此數字讀作上聲。非也。蓋上數句。乃牒阿劣以下世尊所補三十二句。皆算數也。次數句。乃謂真如理中本無此等數量。正所謂一切數句非數句也。</p>
</div>
<div class='div-orig'><p>明句。非明句。<span class='note-inline'>(唐譯云。神通句。非神通句)</span>虗空句。非虗空句。雲句。非雲句。工巧伎術明處句。非工巧伎術明處句。風句。非風句。地句。非地句。心句。非心句。施設句。非施設句。自性句。非自性句。<span class='note-inline'>(唐譯云。體性句。非體性句)</span>陰句。非陰句。眾生句。非眾生句。慧句。非慧句。涅槃句。非涅槃句。爾燄句。非爾燄句。<span class='note-inline'>(唐譯云。所知句。非所知句)</span>外道句。非外道句。荒亂句。非荒亂句。幻句。非幻句。夢句。非夢句。燄句。非燄句。<span class='note-inline'>(二譯皆云陽燄)</span>像句。非像句。輪句。非輪句。<span class='note-inline'>(唐譯云。火輪句)</span>犍闥婆句。非犍闥婆句。天句。非天句。飲食句。非飲食句。婬欲句。非婬欲句。見句。非見句。波羅蜜句。非波羅蜜句。戒句。非戒句。日月星宿句。非日月星宿句。諦句。非諦句。果句。非果句。滅起句。非滅起句。<span class='note-inline'>(唐譯云。滅句。非滅句。起句。非起句)</span>治句。非治句。<span class='note-inline'>(唐譯云。醫方句)</span>相句。非相句。</p>
</div>
<div class='div-commentary'><p style="margin-left:1em">記曰。所答凡有三相句。舊注謂前乃名相之相。次則標相之相。此則占相之相。以醫方冠於上文故。非也。然占相總在五明。而此醫方句。蓋答前別有醫方之問。乃喻佛應機之法。非世俗醫方也。前解具明。是則此非占相之相。明矣。然前大慧問義有三種相句。故此次第而答之耳。以初問何故剎土化相及外道等。乃通問十界依正聖凡名相之事因何而有。故此初答云相句無相句。意謂彼諸凡聖依正之相。本自無相。故也。次問云何建立相。謂心既無相。云何建立我人眾生壽命之相。故此答云標相句非標相句。以標即建立義。言彼建立亦本無建立之相也。後又問眾生生諸趣。何相何像類。然相乃眾生形狀。而像乃支體像貌。故此答意云。眾生本無眾生之相。又何支分之有。故云相句非相句。而下即云支分也。</p>
</div>
<div class='div-orig'><p>支句。非支句。<span class='note-inline'>(唐譯云。支分句)</span>巧明處句。非巧明處句。<span class='note-inline'>(唐譯無此句)</span>禪句。非禪句。迷句。非迷句。現句。非現句。護句。非護句。族句。非族句。<span class='note-inline'>(唐譯云。種族句)</span>仙句。非仙句。王句。非王句。攝受句。非攝受句。寶句。非寶句。記句。非記句。一闡提句。非一闡提句。女男不男句。非女男不男句。味句。非味句。事句。非事句。身句。非身句。覺句。非覺句。動句。非動句。根句。非根句。有為句。非有為句。無為句。非無為句。因果句。非因果句。色究竟句。非色究竟句。節句。非節句。<span class='note-inline'>(唐譯云。時節句)</span>叢樹葛藤句。非叢樹葛藤句。雜句。非雜句。<span class='note-inline'>(唐譯云。種種句)</span>說句。非說句。<span class='note-inline'>(唐譯此下。有決定句。非決定句)</span>毗尼句。非毗尼句。比丘句。非比丘句。處句。非處句。<span class='note-inline'>(二譯皆云。住持句。非住持句)</span>字句。非字句<span class='note-inline'>(唐譯云。文字句)</span>。</p>
</div>
<div class='div-commentary'><p style="margin-left:1em">記曰。此上約一心真如門以答一百八句<span class='corr'>已</span>竟。然所以皆云非者。謂真如性中本無此諸句數故。起信論云。當知真如自性。非有相非無相。非非有相。非非無相。非有無俱相。非一相。非異相。非非一相。非非異相。非一異俱相。從本以來。一切染法及一切眾生妄心分別。皆不相應故。即是真心。常恒不變。淨法滿足。亦無有相可取。以離念境界。唯證相應故。故此答云一切皆非。然前文<span class='corr'>已</span>一一具牒其辭。而此又一一複疊其句而斥其非者。蓋西域文勢如此。凡有所問。必備牒其辭而答之。言雖似複。義實直捷。皆指歸第一義諦離言說處也。蓋上一句即疊所問。而下非字一句乃破斥耳。以馬鳴宗此楞伽等百部大乘經造起信論。而論中立義。分一心二門。故今亦宗其論。後多引之。</p>
</div>
<div class='div-orig'><p>大慧。是百八句。先佛所說。汝及諸菩薩摩訶薩應當修學。</p>
</div>
<div class='div-commentary'><p style="margin-left:1em">記曰。此結勸修學也。前云此上百八句。若如諸佛所說。則一切皆非。故此結云。此百八句。乃過去先佛所說。汝及諸菩薩應當如是修學也。</p>
<p style="margin-left:1em">科初直指一心真如以顯三界唯心<span class='corr'>已</span>竟。次曲示一心生滅以顯萬法唯識。通分八科。初明真妄因依廣示八識以顯生滅因緣相。此中分二。初略明唯識以別邪正之因。二廣明八識以示識智之相。今初中又三。初明真唯識量以辯邪宗。此中又三。初以法顯真唯識量。次以喻成懸破二見。三正揀辯邪宗。</p>
<p style="margin-left:1em">△且初。</p>
</div>
<div class='div-orig'><p>爾時大慧菩薩摩訶薩復白佛言。世尊。諸識有幾種生住滅。佛告大慧。諸識有二種生住滅。非思量所知。</p>
</div>
<div class='div-commentary'><p style="margin-left:1em">記曰。此下至經終。通約心生滅門以顯萬法唯識。且初以法顯真唯識量也。問曰。大慧承佛答百八句一切皆非<span class='corr'>已</span>。乃復陡問世尊諸識有幾種生住滅者何也。按馬鳴大士宗此經造起信論。依一心法立二種門。謂一者心真如門。二者心生滅門。依第二門有覺不覺義。依後義起三細六麤等。總攝世出世法。直指一心為迷悟之源。故此經說五法三自性皆空。八識二無我俱遣。然五法者。謂名。相。妄想。正智。如如也。三自性者。謂妄想。緣起。成也。以依一心而有迷悟之別。故有此八。由迷一心而轉正智如如作名相妄想。是則諸法乃妄想緣起也。悟一心而轉名相妄想為正智如如。所謂成也。此品名佛語心者。即所謂寂滅一心名為真如。論云。心真如者。即是一法界大總相法門體。所謂心性不生不滅。一切諸法。唯依妄念而有差別。若離心念。則無一切境界之相。是知前來大慧所問者。乃依名相妄想境界邊事。故有世出世間種種諸法。成百八見。而世尊直指一心真源。離言說相。離名字相。離心緣相。故牒而斥之曰一切皆非。是則從前經文正約一心真如門也。若約真如門。則離言說相。以三界唯心故。但智證現量。則不容有說。所可說者。皆生滅門中依妄想緣起邊事。故凡落言詮。即屬比量。故從此<span class='corr'>已</span>下。皆約生滅門以顯示緣起差別諸法皆唯識所現。故云萬法唯識。然識如幻夢。但是一心。心寂而知。真妄皆離。即名自覺聖智。以此成立真唯識量。故大慧<span class='corr'>已</span>領一心離言之旨。次即便問諸識有幾種生住滅也。良由不生不滅與生滅和合。成第八阿賴耶識。故生滅門中首問諸識有幾種生住滅。而答云有二種生住滅。以生即無生。住本無住。滅而不滅。故云非思量所知。</p>
</div>
<div class='div-orig'><p>諸識有二種生。謂流注生。及相生。有二種住。謂流注住。及相住。有二種滅。謂流注滅。及相滅。</p>
</div>
<div class='div-commentary'><p style="margin-left:1em">記曰。此通指八識皆有麤細二種四相也。解者謂流注生住滅單屬第八賴耶。相生住滅則屬前七。今諦觀經意諸識之言。蓋謂八箇識中皆有麤細四相也。良以八識皆有思量了別之用。隨見隨即分別。而此行相麤顯。故云相生住滅。究其源底。皆是第八識精應緣之業用。三相隱微。一類相續。故云流注。雖有八識分位。其實總皆一類微細流注。種子現行。交相熏發。甚深微細。不可思議。故經云。陀那微細識。習氣成瀑流。故云諸識有二種生住滅。密嚴云。八種流注心。雖無若干體。或隨緣頓起。或時而漸生。如波濤依水。蓋波濤喻相。水喻流注。不相離故。故下文云非一非異。</p>
</div>
<div class='div-orig'><p>大慧。諸識有三種相。謂轉相。業相。真相。</p>
</div>
<div class='div-commentary'><p style="margin-left:1em">記曰。此釋八識之體相。以明依生滅門有覺不覺義也。真相。即本覺真心。轉業二相。即無明不覺。問曰。論列三細。謂業。轉。現。此經三相。以轉為首。以業次之。而繼之以真。且云諸識皆有三種相者何也。答曰。此言八箇識中皆具三相。不同論中三細單屬第八識也。何者。論云。一者無明業相。以依不覺故心動。說名為業。此乃單指無明。二者能見相。以依動故能見。即名轉相。三者境界相。以依能見故境界妄現。謂能現一切境界。如鏡現像。名為現相。此論意也。然此經不同論意。而以轉為首者。此轉不是三細之轉。乃是釋前諸識各有二種生住滅義。謂依此生滅剎那剎那念念流轉。而此轉相即前流注生滅。<span class='corr'>已</span>具論中三細。而此業字。乃業力造業之業。即前相生住滅。而六麤相皆具此中。而人不知念念生滅起惑造業者皆真心也。故先舉轉業。而繼之以真相。要在即妄明真。正論中所明依生滅門有覺不覺義耳。下文云。種種諸識浪。騰躍而轉生。譬如海波浪。是則無差別。諸識心如是。異亦不可得。又云。藏識如巨海。業相猶波浪。唐譯云。轉識同波浪。故知轉業乃釋二種生滅義也。若約三性釋者。轉相。乃依他起。如波浪依海水起。業相。乃徧計執。如但見波浪洶湧。不知是水。真相。則圓成實。唯一海水也。然此真相。即本覺真如。正是隨緣不變者。問曰。馬鳴依楞伽等經造起信論。而三細尤論中生起之綱要。何乃遽云不同耶。答曰。此蓋通言八識之相。以經云諸識有三種相故。若三細六麤。向下不思議熏變等。自有明文。</p>
</div>
<div class='div-orig'><p>大慧。略說有三種識。廣說有八相。何等為三。謂真識。現識。及分別事識。大慧。譬如明鏡持諸色像。現識處現亦復如是。</p>
</div>
<div class='div-commentary'><p style="margin-left:1em">記曰。此釋前諸識之名也。前云諸識。不知識有幾種。故此釋云。略說有三。廣說有八。然魏譯云。略說有二。一了別識。二分別事識。唐譯云。略則惟二。謂現識。及分別事識。俱缺真識二字。然此中真識。即是不生不滅如來藏清淨真心也。亦即是真如。然真如亦云識者。以有照境之用故。而此現識。即第八識也。故論云。以依阿賴耶識。說有無明。不覺而起。能見能現。能取境界者。亦名智識。即此中分別事識。乃前七也。若約鏡像喻。則八識一體。無二無別。故論云。現識者。所謂能現一切境界。猶如明鏡現眾色像。現識亦爾。隨其五塵對至即現。無有前後。以一切時任運而起。常在前故。由是而觀。則此經三種。乃真妄對立。要顯識即是真如故。故下文云。如來藏名識藏。然魏唐二種者。以了別與現識。乃真妄合說耳。所以合說者。以不生不滅與生滅和合成阿黎耶識故。故經云。佛說如來藏。即是阿賴耶。宗鏡云。此經直指八識即真。不比他經別立九識。故云真妄合說。</p>
</div>
<div class='div-orig'><p>大慧。現識及分別事識。此二壞不壞相。展轉因。</p>
</div>
<div class='div-commentary'><p style="margin-left:1em">記曰。此釋八識生起之相。以顯本無二體也。展轉因。謂前七轉識與第八識互相為因。由前七現行熏種子。而第八種子又熏起現行。故識論云。諸法於藏識。識於法亦爾。更互為因性。亦常為果性。蓋可壞者妄識。不可壞者真識也。魏譯云。彼二種識無差別。遞共為因。唐譯云。此二識無異相。互為因。</p>
</div>
<div class='div-orig'><p>大慧。不思議熏。及不思議變。是現識因。</p>
</div>
<div class='div-commentary'><p style="margin-left:1em">記曰。此特明第八生起之因。以明前二種生中流注生。顯三細相也。然不思議熏變是現識因者。乃無明熏真如為八識之因。所謂流注生也。論云。以依真如法故有於無明。為諸染因。此當業相也。以有無明染法因故。即熏習真如。以熏習故。則有妄心。以有妄心。即熏習無明。此當轉相也。不了真如法故。不覺起念。現妄境界。此當現相也。斯則因無明熏習力故。令真如變為現識。此正無明不覺生三細也。言不思議熏變者。謂真如本不可熏而熏。故名不思議熏。真如之體本自不變。而今隨無明緣成一成法。故云不思議變。魏譯云。了別識。不可思議熏變因。唐譯云。現識。以不思議熏變為因。但三相隱微。故以不思議熏變釋流注生耳。</p>
</div>
<div class='div-orig'><p>大慧。取種種塵。及無始妄想熏。是分別事識因。</p>
</div>
<div class='div-commentary'><p style="margin-left:1em">記曰。此明前七轉識生起之因。以明相生。顯六麤相也。論云。以有妄境界染法緣故。即熏習妄心。令其念著。造種種業。受於一切身心等苦。此正六麤相也。然取種種塵及無始妄想熏者。妄想習氣種子也。乃第八識所藏種子。因此熏起前七根境現行。又取以為實我實法。故云取種種塵及無始妄想熏。此則第八與前七為因。所謂相生。然妄想熏。又相中流注生也。故論云。無明熏習義有二種。一者根本熏習。以能成就業識義故。二者所起見愛熏習。以能成就分別事識義故。前不思議熏。乃根本熏。此則見愛熏也。</p>
</div>
<div class='div-orig'><p>大慧。若覆彼真識種種不實諸虗妄滅。則一切根識滅。是名相滅。</p>
</div>
<div class='div-commentary'><p style="margin-left:1em">記曰。此釋前二種滅中相滅也。覆。返也。即返流全一。頓契真如。則一切塵垢當下銷亡。而根塵識心應時銷落。是名相滅。唐譯云。阿賴耶識虗妄分別種種習氣滅。即一切根識滅。是名相滅。然生則從細至麤。故先流注生。今滅則從麤至細。故先相滅。</p>
</div>
<div class='div-orig'><p>大慧。相續滅者。相續所因滅。則相續滅。所從滅及所緣滅。則相續滅。大慧。所以者何。是其所依故。依者謂無始妄想熏。緣者謂自心見等識境妄想。</p>
</div>
<div class='div-commentary'><p style="margin-left:1em">記曰。此釋前二種滅中流注滅也。相續。即流注義。謂八識湛淵。本無生滅。但因前七識風鼓習成種。故有之耳。然此生滅既因前七轉識而生。今所因滅。則此流注相續自滅。故曰相續所因滅則相續滅。此釋流注生滅中流注滅也。所從滅及所緣滅則相續滅者。此釋相生滅中流注滅也。謂第七轉識本無生滅。但從根本無始無明習氣內熏。外有六塵境界風吹皷動心海。內外交扇。故起七識波浪。今內門所從無明既滅。則外門境界風停。而心體湛淵。波浪自息。則七識當下無生矣。今所從所緣既滅。而相續即滅者。以一切動相皆依無明而起故。故釋之曰是其所依故。依者無始妄想熏。然無始妄想。乃根本無明。即今目為七識結生相續。因此熏彼八識不得成智。常在纏縛故。緣者謂自心見等識境。妄想者謂根身器界。本是八識所變相分。還為八識見分所緣之境。此正識論所明因緣依也。今云相續所因滅。則生滅情亡。所緣滅。則根塵自泯。如此。則八識無明。宛是平等如如不生滅之正智矣。故論云。唯癡滅故。心相隨滅。前生則更互生。今滅亦更互滅耳。</p>
<p style="margin-left:1em">○此上以法顯真唯識量竟。</p>
<p style="margin-left:1em">△下以喻成懸破二見。</p>
</div>
<div class='div-orig'><p>大慧。譬如泥團微塵。非異非不異。金莊嚴具亦復如是。大慧。若泥團微塵異者。非彼所成。而實彼成。是故不異。若不異者。則泥團微塵應無分別。</p>
</div>
<div class='div-commentary'><p style="margin-left:1em">記曰。此以喻成前真唯識量。將以懸破外道一異斷常二見之執也。譬如泥團微塵者。正示不生不滅與生滅和合成第八阿賴耶識。以顯真妄非一非異。以示聖凡之相亦如此。故重以金莊嚴具成之。由彼外道別立異因。將破彼見。故以此喻示之。</p>
</div>
<div class='div-orig'><p>如是大慧。轉識藏識真相若異者。藏識非因。</p>
</div>
<div class='div-commentary'><p style="margin-left:1em">記曰。此正釋不異。以破外道妄執別有一法為生因也。意謂前七與八若異者。則八識不應與前七作生起因。今既與彼為因。則知不異矣。以前七真相。原是八識精明之體。八識真相。原是真如。故魏唐二譯。止有轉識藏識。無真相二字。然彼但約八識不異。而此譯加真相二字。要明真妄不異。將顯妄即是真故。此義自足。真相即八識自體。乃本覺真如。今云藏識為因者。謂如來藏不但為生死因。亦為涅槃因。後文云。如來之藏是善不善因。能徧興造一切趣生。</p>
</div>
<div class='div-orig'><p>若不異者。轉識滅。藏識亦應滅。而自真相實不滅。是故大慧。非自真相識滅。但業相滅。若自真相識滅者。藏識則滅。大慧。藏識滅者。不異外道斷見論議。</p>
</div>
<div class='div-commentary'><p style="margin-left:1em">記曰。此釋不一。以破外道斷滅見也。謂若八識是一。則前七滅時。而第八藏識亦應滅。藏識若滅。誰證無生。是則八識但滅戲論虗妄習氣。名為滅耳。其實八識自體本覺真如實不滅也。故云非自真相識滅。論云。所言滅者。唯心相滅。非心體滅。又云。唯癡滅故。心相隨滅。非心智滅。此業相。即前三相中業相。通指無明惑業名業相耳。意謂所可滅者。但是虗妄習氣惑業耳。而真相豈可滅耶。故經又云。自真相若滅者。藏識則滅。藏識若滅者。不異外道斷見論議。唐譯云。識真相不滅。但業相滅。若真相滅者。藏識應滅。若藏識滅者。即不異外道斷滅論。</p>
<p style="margin-left:1em">○上懸破二見竟。</p>
<p style="margin-left:1em">△下正揀辯邪宗。</p>
</div>
<div class='div-orig'><p>大慧。彼諸外道作如是論。謂攝受境界滅。識流注亦滅。若諸流注滅者。無始流注應斷。</p>
</div>
<div class='div-commentary'><p style="margin-left:1em">記曰。此出外道斷滅論。所以揀辯邪宗也。唐譯云。彼外道作如是說。取境界相續識滅。則無始相續識滅。然取境界相續識。即前六識。并七識麤相也。流注。即八識自體。及七識細相也。彼外道但見前六七麤相滅。便謂八識俱滅。此所以為斷佛種性者。故佛破之曰。若識流注滅者。則無始流注應斷。此正返顯前文但業相滅真相不滅也。此不滅者。寶鏡謂之真常流注。然外道說八識一齊滅者。以不知第八阿賴耶識為生因。將謂別有一法為生生之因故。故佛向下出其計云。</p>
</div>
<div class='div-orig'><p>大慧。外道說流注生因。非眼識色明集會而生。更有異因。大慧。彼因者。說言若勝妙。若士夫。若自在。若時。若微塵。</p>
</div>
<div class='div-commentary'><p style="margin-left:1em">記曰。此出外道妄計生因也。唐譯云。彼諸外道說相續識從作者生。不說眼識依色光明等緣和合而生。唯說作者為生因故。作者是何。彼所計勝性。丈夫。自在。時。及微塵。為能作者。此正外道不知唯識是生起諸法之因。乃離識外別立勝性等為生起因。所謂異因也。然西域外道所計雖有多種。總之不出斷常二見。按識論所破有七。而此中世尊所指唯五耳。論中七者。一數論師。計二十五冥諦。謂從神我為冥初主諦。從冥生覺。從覺生我心。從我心生五塵。從五塵生五大。從五大生十一根。共二十五法。而以神我為勝性。而此中勝妙。即彼神我也。二勝論師。計六句為生生之因。謂實。德。業。大有。和合。同異。妄指此六皆有實性。而一切法皆從此六句生。又從實句中執有九法。謂地。水。火。風。空。時。方。和合。又計極微以成器界。故計極微常住不滅。而此中時與微塵。即彼勝論所計也。三有外道。計大自在天。體實徧常。能生諸法。此中自在。即彼所計也。四有七種外道。計大梵。時。方。本際。自然。虗空。我等七法。常住實有。具諸功能。生一切法。而此中丈夫。即彼大梵。謂大梵天能生一切。而此中時。亦即是實句九法中時也。五六有二聲論師。計聲是常。能為定量。表詮諸法。一待緣生。二待緣顯。謂聲是常。定能表詮一切諸法也。七有順世外道。計四大是實是常。能生有情。謂極微實常。能生麤色。而此中微塵。亦計極微者。準此七種。而世尊所指五種。唯缺二聲論師。向後因緣二自性補之。然諸外道品類雖多。所執有法不過四種。謂定一。如數論等。定異。如勝論等。亦一亦異。如無慚外道等。四非一非異。如邪命外道等。此皆不達唯識真妄非一非異真實道理。妄執定一定異。而作如是矯亂議論。橫起斷常二見也。然此中單出定一定異二種邪見。而佛預以泥團微塵非一非異按破之。且此二種皆是斷見。何者。若謂定一。則七識滅時。而八識亦隨滅。則墮斷見。若謂定異。則相續識滅。別有異因。既立異因。則是無因。亦是斷見。然世尊所指若勝性等五。在此為斷見。在論都是執常見者何也。蓋彼所執之常。即是此中之斷。何者。以外道不知唯識真常道理。乃謂八識俱是斷滅。而又別執異法將作真常。斯則在彼既執異法為常。則本有真常識性返作斷滅。此所以彼執為常。即墮此斷。正是以無常為常。以常為無常。真顛倒見也。斯義深玄。知之者希。</p>
</div>
<div class='div-orig'><p>復次大慧。有七種性自性。所謂集性自性。性自性。相性自性。大種性自性。因性自性。緣性自性。成性自性。</p>
</div>
<div class='div-commentary'><p style="margin-left:1em">記曰。此出外道妄計宗論也。魏譯云。外道有七種自性。觀此有外道二字。則是由前云外道說諸法不從識生。更有異因。而妄說勝妙等五。是實是常。能生諸法。由是觀之。則前五乃指所執之法。而此七種自性。乃出彼所立之教有七也。然此七種。都是妄計離識別有自性者。約識論義解。集性自性者。集謂集聚。此指數論師所立二十五法。論云。然大等法。三事合成。又云。大等諸法多事合成。如軍林等。以彼所執五大十一根。從初覺心五塵三事集聚生起。故云集性自性也。性自性者。亦即立勝性為自性者是也。相性自性者。相即質礙之色。此指勝論師所立六句。以實德業大有和合同異。及四大極微諸質礙法。為生起因也。大種性自性者。此指順世所立四大是常。能生諸法。即前云微塵能生麤色是也。因性自性。緣性自性者。此二即二聲論師所立。一待緣生。即以聲為生法之因。此乃單以聲為因。故云因性自性也。二待緣顯。即以生聲之緣為因。故云緣性自性也。成性自性者。此指計六句中和合句也。彼執諸法和合而成。故云成性自性。此七種自性。總不出四句。謂自生。他生。共生。無因生也。然因性自性。即自生。大種性自性。緣生自性。即他生。集性自性。相性自性。成性自性。即共生。性自性。即無因生。總之不出斷常二見。皆妄想邪執。非如我之第一義也。故下文云我有七種第一義。</p>
<p style="margin-left:1em">○上辯邪宗<span class='corr'>已</span>竟。下示七種聖義以別邪見。分二。</p>
<p style="margin-left:1em">△初示正義。</p>
</div>
<div class='div-orig'><p>復次大慧。有七種第一義。所謂心境界。慧境界。智境界。見境界。超二見境界。超子地境界。如來自到境界。大慧。此是過去未來現在諸如來應供等正覺性自性第一義心。以性自性第一義心。成就如來世間出世間出世間上上法。聖慧眼入自共相建立如。所建立。不與外道論惡見共。</p>
</div>
<div class='div-commentary'><p style="margin-left:1em">記曰。此出如來正教量。以第一義為宗。不同外道惡見論也。魏譯云。我有七種第一義等。謂我此七種境界。乃是過去未來現在諸如來應供等正覺性自性第一義心。以此性自性第一義心。成就如來世間出世間最上法。乃是聖慧眼入自共相之所建立如。如。稱也。謂我所建立。乃稱性建立。不與外道惡見共也。入。證也。自相。謂一心真如。共相。乃八識因緣。謂我<span class='corr'>已</span>證入唯心唯識。以此建立世出世間最上法門。不比外道妄立異因為生法本。故云不與外道惡見共。</p>
<p style="margin-left:1em">△次斥其非。</p>
</div>
<div class='div-orig'><p>大慧。云何外道論惡見共。所謂自境界妄想見。不覺識自心所現分齊。不通。</p>
</div>
<div class='div-commentary'><p style="margin-left:1em">記曰。此牒釋上外道惡見之所以也。佛謂我之七種第一義境界。乃是聖慧眼所觀。真知見力。彼外道惡見。乃隨自<span class='corr'>己</span>妄想境界所見。由不覺知是自心妄想所現之分齊。故作如是七種邪執斷常。以為定一定異而不通也。</p>
</div>
<div class='div-orig'><p>大慧。愚癡凡夫。性無性。自性第一義。作二見論。</p>
</div>
<div class='div-commentary'><p style="margin-left:1em">記曰。此總結成外道惡見。於第一義中作二見論也。魏譯云。諸愚癡凡夫。無有實體。以為第一義說二見論。謂由不達諸法無性。而妄立自性。隨愚癡顛倒妄見。故於第一義中作二見論耳。此前從諸外道作如是論以來止此。通出外道一異斷常二見非真。以立真唯識量<span class='corr'>已</span>。向後痛斥外道二見因果俱非真實。由不達唯心所現。故妄執是有是無而成斷滅戲論。然後備示唯心觀門。將欲行人依不生滅心。了達唯心如幻境界而觀。必獲常住二轉依果也。</p>
<p style="margin-left:1em">○上示七種聖義以別邪見<span class='corr'>已</span>竟。下正揀邪因以示正因三。</p>
<p style="margin-left:1em">△初揀邪因。</p>
</div>
<div class='div-orig'><p>復次大慧。妄想三有苦滅。無知愛業緣滅。自心所現幻境隨見。今當說。</p>
</div>
<div class='div-commentary'><p style="margin-left:1em">記曰。此承上外道不達唯心如幻境界。妄作二見。故於三有苦不能得滅。今將示行人唯心如幻法門。以為正修行路。故先以此揭示也。唐譯云。若了境如幻自心所現。則滅妄想三有苦。及無知愛業緣。三有苦。即三界苦果。此諸苦果。皆依妄想而有。故云妄想三有苦也。無知。即根本無明。乃發業者。愛即貪慾。乃潤生無明。此二乃三界二十五有之業因。所謂惑也。業緣。即從無知愛二種妄惑所結生死之業。繫縛不得出離。故云業緣。然此業因苦果所以不得消滅者。皆由不達一切境界唯心所現。特隨妄見流轉故耳。且彼外道雖有出苦之心。又不知出苦之要。及其所修。特依斷常二見而修。斯正以苦欲捨苦。依止此諸見。深著虗妄法。為此因地不真。果招迂曲。故枉費辛勤。都無實證。佛意謂諸行人若了境如幻唯心所現。則三界因果當下消滅矣。故從此<span class='corr'>已</span>下至妄稱一切智說。總斥外道二見不真。從若復諸餘沙門<span class='corr'>已</span>下。至自悉檀善應當學。通示唯心觀門。</p>
</div>
<div class='div-orig'><p>大慧。若有沙門婆羅門。欲令無種有種因果現。及事時住。緣陰界入生住。或言生<span class='corr'>已</span>滅。</p>
</div>
<div class='div-commentary'><p style="margin-left:1em">記曰。此出外道依有無二見妄立異因也。唐譯云。妄計非有及有。於因果外顯現諸物。依時而住。或計蘊界處依緣生住。有<span class='corr'>已</span>即滅。此正指外道依斷常二見。於唯識真因量外妄立異因。謂有因有生。無因無生。以此有無為生因。顯現世間一切事業為生果。故云欲令無種有種因果現。不知一切世界是妄想所持。乃又妄計依時而住。或又計蘊界處依四大時方等緣而住。或又妄計一切蘊界諸法有<span class='corr'>已</span>即滅。不復更生。此皆妄見斷滅。皆非真因。故下斥之。然外道有內外二種。內。即依佛法起妄計者即沙門。外。即婆羅門也。</p>
</div>
<div class='div-orig'><p>大慧。彼若相續。若事。若生。若有。若涅槃。若道。若業。若果。若諦。破壞斷滅論。所以者何。以此現前不可得。及見始非分故。大慧。譬如破瓶。不作瓶事。亦如焦種。不作芽事。</p>
</div>
<div class='div-commentary'><p style="margin-left:1em">記曰。此總斥外道因地不真。故果成破壞也。彼。即指上內外二種外道。謂彼外道。由依有無二見。不達唯心。故所立因果皆成斷滅。相續。謂生死相續。以彼不知結生相續。乃妄指冥初及四大等為生因。正如此方以陰陽二氣五行生人者是也。若事若生若有。唐譯云。若作用。若生滅。若諸有。作用。即凡所作為。若生滅。即生死。若諸有。即指上言三界諸法。以彼生有異因。死歸斷滅。諸有為法。畢竟無常。若涅槃。彼指五現為涅槃。若道。以拔髮熏鼻。臥棘塗灰。牛狗戒等。為出苦也。若業。謂業因。彼以妄計圓常等為業因。若果。彼妄以斷滅等為真果。若諦。彼妄指冥初為主諦。似此之類。皆不了唯識。都成破壞斷滅論也。所以為斷滅者何也。以此現前皆非真實故。及見始非分故。唐譯云。不見根本故。以唯心唯識真實根本道理。彼絕分故。故作如是種種戲論。終無利益。譬如破瓶。不能作瓶事。又如焦芽敗種。不能作芽事。破瓶喻無果。焦芽喻無因。外道事業亦若此。</p>
</div>
<div class='div-orig'><p>如是大慧。若陰界入性。<span class='corr'>已</span>滅。今滅。當滅。自心妄想見。無因。故彼無次第生。</p>
</div>
<div class='div-commentary'><p style="margin-left:1em">記曰。此合上二喻以證彼外道無因無果之說也。謂彼外道說此蘊界處法。不從前世所作業行而生。更有異因。是則前世<span class='corr'>已</span>成斷滅。又說現世受苦若盡。則再不受後報。是則現在又成斷滅。若現在既滅。則向後未來永成斷滅矣。似此皆是隨自妄想所見。妄作異因。總是無因。若無因則無果。故彼無次第相續生也。</p>
</div>
<div class='div-orig'><p>大慧。若復說無種有種識。三緣合生者。龜應生毛。沙應出油。汝宗則壞。違決定義。有種無種說。有如是過。所作事業。悉空無義。</p>
</div>
<div class='div-commentary'><p style="margin-left:1em">記曰。此釋外道轉計也。佛意恐彼外道聞佛唯識之說而便轉計。謂我說蘊界處從有種無種與識三緣和合而生。豈是無因。然外道雖說識。畢竟妄計有無二見。及神我為主。故佛牒而喻曉之曰。若復說有無與識三緣合生者。如此則龜應生毛。沙應出油。亦無是理。龜本無毛。是無因也。沙非油本。是無果也。若如此說。汝宗則壞。宛是無因無果。都成斷滅。違我大乘決定真實道理。乃斥之曰。有無二見有如是斷滅之過。既無其本。則所作事業悉空無義。唐譯云。悉空無益。然所作事業。指外道苦行教法等事。空。猶枉也。斥彼依止邪見修行。枉受辛苦。終無利益。</p>
</div>
<div class='div-orig'><p>大慧。彼諸外道說有三緣合生者。所作方便。因果自相。過去未來現在有種無種相。從本<span class='corr'>已</span>來成事相承。覺想地轉。自見過習氣。作如是說。</p>
</div>
<div class='div-commentary'><p style="margin-left:1em">記曰。此釋上所作事業悉空無益之意也。方便。魏譯云阿含。唐譯云教理。乃外道教法也。謂彼外道妄計三緣以無因為生因者。凡所作事業。若教法。若因果自相。若三世蘊界處生相。此等事業。俱成斷滅戲論。悉空無益。且此邪見邪教邪因邪果。遞代相承。盲盲相引。其來久矣。故云從本<span class='corr'>已</span>來成事相承。成。作也。承。傳襲也。謂彼所作事業。以此傳襲為教。非真知見。乃是依自覺妄想地轉。覺。妄見也。抑由自<span class='corr'>己</span>邪見過患熏習。作如是說。此其所作事業悉空無益也。然西域外道本源。首出迦毗羅。此云黃頭。計因中有果。次漚樓僧佉。此云休睺。計因中無果。三勒沙婆。此云苦行。計因中亦有果亦無果。從此外道相傳。至佛出世時。有六大師。故云從本<span class='corr'>已</span>來成事相承。</p>
</div>
<div class='div-orig'><p>如是大慧。愚癡凡夫惡見所噬。邪曲迷醉。無智。妄稱一切智說。</p>
</div>
<div class='div-commentary'><p style="margin-left:1em">記曰。此結邪師邪教。不徒無益。而返成害也。然彼邪師。俱是愚癡凡夫。無正知見。乃為邪見所害。邪曲迷醉。昏昧此中。不能自覺。西域外道。一師各得三種法。一一切智法。二得神通法。三得韋陀法。一切智法者。各於所計生一種見。解心明利。將此見通一切法。故名一切智外道。其實無智而自妄稱一切智說。故從本<span class='corr'>已</span>來成事相承。所謂一盲引眾盲。相牽入火坑。當所痛誡。故下文云。正修行者。當勿親近外道惡見議論。前總標章云。妄想三有苦滅。自心所現幻境隨見。今當說。從此以前歷破外道無因邪見。俱是妄想三有苦因。乃無知愛業緣也。佛意誡諸行人。知彼邪因。不墮邪見。了達諸法唯心所現。如幻境界。方得現證自覺聖智。故向下廣示修習如幻法門之方法。使行人依之造修。滅三有苦因。得二轉依果。從若復下至章末自悉檀善應當修學止。約三百五十餘言。總顯了達唯心如幻觀門。隨文難釋。以唐譯逐節對之。其義自曉。</p>
<p style="margin-left:1em">○上八節正揀邪因<span class='corr'>已</span>竟。</p>
<p style="margin-left:1em">△下一章特示正因。</p>
</div>
<div class='div-orig'><p>大慧。若復諸餘沙門婆羅門。</p>
</div>
<div class='div-commentary'><p style="margin-left:1em">記曰。此揀前內外二種外道。別指二種正修行者。故置言若復諸餘。</p>
</div>
<div class='div-orig'><p>見離自性。浮雲火輪乾闥婆城。無生。幻燄水月。及夢。內外心現。妄想無始虗偽。不離自心。</p>
</div>
<div class='div-commentary'><p style="margin-left:1em">記曰。此正教觀心之方法也。唐譯云。觀一切法皆離自性。如空中雲。如旋火輪。如乾闥婆城。如幻。如燄。如水中月。如夢所見。不離自心。由無始虗妄見故。取以為外。然此中多無生二字。是則觀一切法無自性如浮雲等。觀一切法無生如幻等。觀一切法唯心所現如夢事也。內外心者。內心。指第八識中含藏無始時來虗偽習氣種子。熏起六識。變似外境。實非外境。故云內外心現。妄想無始虗偽因緣所變。如夢中事。實不離自心。故又以及字揀別上喻。欲行人直觀一切境界如夢。唯心所現耳。</p>
</div>
<div class='div-orig'><p>妄想因緣滅盡。離妄想說。所說。<span class='note-inline'>(唐譯云。作是觀<span class='corr'>已</span>。斷分別緣。亦離妄心所取名義)</span>觀所觀受用建立身之藏識。</p>
</div>
<div class='div-commentary'><p style="margin-left:1em">記曰。此直示觀境也。妄想說。意言分別心也。所說。分別境也。受用建立。乃外器界。即六塵境。身即根身。謂此根身器界。乃依八識所變相分。而人不達唯心所現。如夢中事。而返執取為我我所受用之境。今直觀八識自性清淨。本無所有。世界身心。唯識所現。作是觀時。則一切妄想因緣。蕩然滅盡。名字性空。則根塵識心。當下銷落。故都云離。此所謂離心意識參。離妄想境界求也。然觀。即能觀。藏識。即所觀。故云觀所觀建立身之藏識。依主釋也。論云。菩薩創發心時。即觀本識自性緣起因果之體。若欲入唯識觀。且識性無體。又何所觀。然但緣意言分別為境耳。以一切境界。但以名言為體故。若離意言分別。前無所有。故下文直示本體云。</p>
</div>
<div class='div-orig'><p>於識境界攝受。<span class='note-inline'>(能取之心)</span>及攝受者。<span class='note-inline'>(所取之境)</span>不相應。</p>
</div>
<div class='div-commentary'><p style="margin-left:1em">記曰。此直指心體。但有能所。即不相應也。二取相。謂我及我所。以二相角立。故不相應。謂於識境界了達能所皆不相應處。便見自心。故古德云。忘能所。滅影像。此禪之一德也。以纔作意。便不相應故。</p>
</div>
<div class='div-orig'><p>無所有境界。離生住滅。<span class='note-inline'>(境空心寂)</span>自心起隨入分別。<span class='note-inline'>(唐譯云。無能所取。及生住滅。如是思惟。恒住不捨。魏譯云。如是思惟。觀察自心以為生故)</span>。</p>
</div>
<div class='div-commentary'><p style="margin-left:1em">記曰。然心境既空。而又起隨入分別。且云恒住。云生者。正所謂應無所住而生其心也。</p>
<p style="margin-left:1em">○上示觀心成就。</p>
<p style="margin-left:1em">△下示觀成得果。</p>
</div>
<div class='div-orig'><p>大慧。彼菩薩不久當得生死涅槃平等。大悲巧方便。無開發方便。大慧。彼於一切眾生界。皆悉如幻。不勤因緣。遠離內外境界。心外無所見。次第隨入無相處。次第隨入從地至地三昧境界。</p>
</div>
<div class='div-commentary'><p style="margin-left:1em">記曰。此至得如來身止。通示觀成得二轉依果相也。二果者。謂轉染令淨。生死即涅槃。轉迷令悟。煩惱即菩提。謂正修行菩薩。若唯心觀成就。不久當得染淨平等。則以大悲方便無功用行度諸眾生。觀眾生如幻。度無度相。從緣無起。故云不勤因緣。心境一如。故云遠離內外境界。唯一真心。除此心外。無片事可得。智與真如。平等平等。俱離能取所取相故。故云心外無所見。此觀純淨。則得無分別智。創登初地。漸次增明。則從二地三地乃至八地。故云次第入無相處。漸昇諸地。住三昧境界也。</p>
</div>
<div class='div-orig'><p>解三界如幻。分別觀察。當得如幻三昧。度自心現無所有。得住般若波羅蜜。</p>
</div>
<div class='div-commentary'><p style="margin-left:1em">記曰。此從八地至十地。出真入假也。謂於八地無功用行。斷俱生我執<span class='corr'>已</span>。證我空理。故云自心現無所有。然猶墮於我空。迷於法空。不能空空。故不能度。故華嚴設三加七勸而引拔之。此則以如幻觀。觀察三界如幻不實。以如幻大悲。度如幻眾生。故云得如幻三昧。故九地方能說法度生。十地方能分身十方承事諸佛。故云度無所有。得住無礙般若波羅蜜。以斷俱生法執也。若不能度無所有。宗門謂之法身墮。所謂百尺竿頭坐的人。雖然得入未為真。百尺竿頭重進步。大千世界現全身。故云度自心現無所有。得住般若波羅蜜。</p>
</div>
<div class='div-orig'><p>捨離彼生。所作方便。金剛喻三摩提。隨入如來身。隨入如如化。神通自在。慈悲方便。具足莊嚴。等入一切佛剎外道入處。</p>
</div>
<div class='div-commentary'><p style="margin-left:1em">記曰。此等覺菩薩。以金剛喻定。頓斷最初生相無明。頓入妙覺也。彼生。即生相無明。故論云。菩薩地盡。滿足方便。一念相應。覺心初起。心無初相。以遠離微細念故。得見心性。心即常住。名究竟覺。故云隨入如來身。隨。即也。論云。以有如是大方便智。除滅無明。見本法身。即與真如等徧一切處。故云隨入如來身。隨入如如化。自然而有不思議業種種之用。故云神通自在。慈悲方便。具足莊嚴。所以觀音大士。如幻聞熏聞修金剛三昧一念成就。忽然超越世出世間。即得上與十方諸佛同一慈力。下與六道眾生共一悲仰。故云等入一切佛剎外道入處。</p>
</div>
<div class='div-orig'><p>離心意意識。是菩薩漸次轉身。得如來身。</p>
</div>
<div class='div-commentary'><p style="margin-left:1em">記曰。此結束觀行也。謂正修行菩薩。作唯心識觀。乃離心意意識境界。即此便是菩薩漸次轉生死身。得證如來本法身二轉依果之方便也。故曰。如幻三摩提。彈指超無學。十方婆伽梵。一路涅槃門。然此頓證法門。直觀唯識。頓悟自心。而此又云漸次者。所謂理須頓悟。乘悟併消。事須漸除。因次第盡。溈山云。若人一念頓悟自心。尚有無始積生現業流識。漸次淨除。故謂漸修。所云流識者。乃流注生滅。正二障俱生習氣種子耳。故此離心意識。乃頓悟自心。漸次得如來身者。正淨除現業流識也。前云離妄想說所說及生滅等。即離心意識境界。從地至地。至捨離彼生等。乃是漸修。非離此之外別有修也。故宗門教人只須離心意識參。離妄想境界求。謂是故耳。</p>
</div>
<div class='div-orig'><p>大慧。是故欲得如來隨入身者。當遠離陰界入。<span class='note-inline'>(此牒離妄想境界)</span>心因緣所作方便。生住滅妄想虗偽。<span class='note-inline'>(此牒離心意識)</span>唯心直進。觀察無始虗偽過。<span class='note-inline'>(此指無始根本無明)</span>妄想習氣因。<span class='note-inline'>(因指八識中二障種子)</span>三有思惟無所有。<span class='note-inline'>(觀三界本空)</span>佛地無生。到自覺聖趣。<span class='note-inline'>(直觀無生可到自覺聖智)</span>自心自在。到無開發行。</p>
</div>
<div class='div-commentary'><p style="margin-left:1em">記曰。此總結前文。直指唯心方便也。離二取執。則心自在。無開發方便。唐譯云無功用行。即無師智。自然智也。經云。奇哉。一切眾生具有如來智慧德相。但以妄想執著而不證得。若離妄想執著。則無師智自然智當下現前。故都云到。</p>
</div>
<div class='div-orig'><p>如隨眾色摩尼。隨入眾生微細之心。而以化身隨心量度。<span class='note-inline'>(此摩尼喻牒上隨入如來身等)</span>諸地漸次。相續建立。<span class='note-inline'>(此教之以度生儀軌)</span>是故大慧。自悉檀善。應當修學。</p>
</div>
<div class='div-commentary'><p style="margin-left:1em">記曰。此牒述觀益。切勸修持也。謂正修行菩薩。欲速得如來法身。證自覺聖智趣。應當直觀一心本來清淨。本自無生。除一心外無片事可得。如是觀時。漸漸純熟。則一念頓證。不從外得。則自利利他。功備於此。故先教唯心觀門。此又總牒而叮嚀告誡。切勸修持。謂我此法施最善。應當修學也。經以佛語心為宗者。正所謂如來藏自性清淨心也。乃一切眾生本具足者。但今迷之而隨染緣。則煩惱生死三有之相從此而生。若悟之而隨淨緣。則菩提涅槃二轉依果依之而立。是則煩惱菩提生死涅槃。皆依迷悟染淨轉變之相耳。故皆即狂勞顛倒華相。而如來藏中本無此事。故曰求於去來迷悟生死了不可得。然吾人能達本無。日用現前境界了不可得者。可謂即到自覺聖智矣。此佛祖從上所傳心印。其密造自得工夫。備載此章。至其肯綮。又在離心意識妄想境界一語而<span class='corr'>已</span>。故世尊反覆叮嚀告誡如此。學者知此。可謂不辜本有。不負佛恩矣。上特示正因竟。</p>
<p style="margin-left:1em">○上略明唯識以別邪正之因<span class='corr'>已</span>竟。下廣明八識以示識智之相。</p>
</div></div>
<p class='juan'>觀楞伽阿䟦多羅寶經記第一</p>
</div><!-- end of div[@id='body'] -->
</body></html>