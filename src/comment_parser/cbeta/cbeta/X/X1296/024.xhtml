<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu178' />宗門拈古彚集卷第二十四</p><p class="byline">古杭白巖嗣祖沙門　淨符　彚集</p><p class="head1">△青四</p>

<div class='div-other'><a id='mulu179' />
<p class='h2'>舒州投子大同禪師<span class='note-inline'>(青四翠微學嗣)</span></p><p>一日指菴前一片石向雪峰曰。三世諸佛總在裏許。峰曰須知有不在裏許者。子曰不快漆桶。又一日與峰遊龍眠。有兩路。峰問那個是龍眠路。子以杖指之。峰曰東去西去。子曰不快漆桶。峰又問一槌便就時如何。子曰不是性躁漢。曰不假一槌時如何。子曰不快漆桶。又一日峰問此間還有人參也無。子將钁頭拋向峰面前。峰曰與麼則當處掘去也。子曰不快漆桶。</p>
<p style="margin-left:1em">雪竇顯云。然則一期折挫雪峰。且投子是作家罏鞲。我當時若作雪峰。待道不是性躁漢。只向伊云鉗槌在我手裏。諸上座合與投子著得箇什麼語。若能道得。便乃性躁平生光揚宗眼。若也顢頇。頂上一槌。莫言不道。</p>
<p style="margin-left:1em">溈山喆云。雪峰雖是本分鉗槌。爭奈投子是作家爐鞲。眾中還有本分鉗槌者麼。如無。山僧為你諸人下一槌。直是火星迸散。乃卓拄杖云。看看。諸人護取眉毛好。</p>
<p style="margin-left:1em">東禪觀云。與麼酬對。喚做作家爐鞲。正是認狸為虎自取疑怖。若據性空見處。投子心肝五臟被雪峰盡情摟出。</p>
<p style="margin-left:1em">古南門云。投子雪竇俱是作家爐鞲。爭奈鉗槌在手。善說不善用。未為性躁。若是古南。待雪峰纔問一槌便就時如何。劈脊便棒云。打破者漆桶。諸上座。漆桶既然打破。宗眼又作麼生光<span class='corr'>揚</span>。</p>
<p>投子路次逢趙州。州問莫便是投子山主麼。子曰茶鹽錢布施我。州乃先至菴。子後歸手携油缻。州曰。久嚮投子。及乎到來。祇見箇賣油翁。子曰。你只識賣油翁。且不識投子。州曰如何是投子。子提起油瓶曰油油。州問大死底人却活時如何。子曰。不許夜行。投明須到。州曰。我早候白。伊更候黑。</p>
<p style="margin-left:1em">南堂靜云。趙州作家爐鞲。要煅百煉精金。投子本分鉗槌。不免途中受用。諸人要見二老落處麼。十年辛苦無人問。一旦成名天下知。</p>
<p style="margin-left:1em">博山來云。跨逐日之蹄。截奔滙之水。非趙州即投子。非投子即趙州。如善知奕者各見數著之先。應在臨機自然調妥。要知二老落處麼。向鐵圍城穿下過。來十字街頭與汝相見。</p>
<p>投子因巨榮禪客參。子曰。老僧未有一言半句挂諸方脣齒。何用要見老僧。榮曰到者裏不施三拜要且不甘。子曰。出家兒得與麼。沒碑記。榮乃遶禪牀一帀而去。子曰。有眼無耳朵。六月火邊坐。</p>
<p style="margin-left:1em">雪竇顯云。也不得放過。纔遶便擒住云是誰不甘。若跳得出。不妨是一員衲僧。</p>
<p style="margin-left:1em">溈山喆云。者僧雖是慣戰沙場。怎奈投子善能折挫。何故。真金若不經爐冶。怎得光華徹底鮮。</p>
<p style="margin-left:1em">古南門云。者僧放過且不論。祇如有眼無耳朵六月火邊坐。還放過得投子麼。</p>
<p>投子因僧問如何是十身調御。子下禪牀立。又問凡聖相去多少。子亦下禪牀立。</p>
<p style="margin-left:1em">雪竇顯云。此公案諸人無不委知。若與麼舉。天下衲僧盡為念話杜家。雪竇還有長處也無。試為大眾舉看。凡聖相去多少。投子下禪牀立。如何是十身調御。投子下禪牀立。且道與前來舉底是同是別。若道一般。許上座具一隻眼。若道別有奇特。也許上座具一隻眼。復更開一線道。凡聖相去多少。請上座下一轉語。如何是十身調御。請上座答一轉語。非但參見投子。亦乃知雪竇長處。或若總道下禪牀立。惜取眉毛好。</p>
<p style="margin-left:1em">五祖演云。或有人恁麼問。山僧亦下禪牀立。為什麼。却依樣畵猫兒。待我計較得成却向你道。</p>
<p style="margin-left:1em">徑山杲云。投子下禪牀。今朝為舉揚。驢前馬後漢。切忌亂承當。</p>
<p style="margin-left:1em">高峰妙云。一轉語天懸地殊。一轉語言端語的。具眼者試辨取。</p>
<p style="margin-left:1em">古南門云。投子好箇十身調御。被雪竇咬得百雜碎。設有問者。但道口上著。</p>
<p style="margin-left:1em">龍華體云。投子抱璞示人貴圖識者。爭奈不遇賈目。祇作瓦礫擿却。雪竇固是明眼指瑜摘瑕爭奈太傷風化。致令後人不見完璧。諸人要見完璧麼。良久云。來朝更獻楚王看。</p>
<p>投子因僧問如何是一大事因緣。子曰尹司空請山僧開堂。</p>
<p style="margin-left:1em">昭覺勤云。投子古佛叢林中推其得逸羣之辨。得樸實道用。看其等閑拈掇。不妨佛法世法打成一片。然雖如是。惜其不甚寬廓。今日有問天寧如何是一大事因緣。即向他道。手握金輪清四海。聖躳彌億萬斯年。</p>
<p style="margin-left:1em">龍翔訢云。投子老人可謂應機施設不犯鋒鋩。中峰不免因齋慶讚。一髮由來引萬鈞。全肩荷負見當人。通身手眼重拈掇。枯木花開大地春。</p>
<p style="margin-left:1em">磬山修云。二老宿舉揚一大事因緣。本無優劣。作麼生是投子實頭處。設有問磬山如何是一大事因緣。<span class='corr'>但</span>向他道。朝看雲片片。暮聽水潺潺。</p>
<p style="margin-left:1em">天童忞云。佛果眼葢五天胸羅萬有。據其生平施設。發一言舉一令。直欲上窮圓葢下透風輪。山僧今日非敢抑他威光。細檢此語。未免碌碌因人成事。若是道峰即不然。有問如何是一大事因緣。<span class='corr'>但</span>向他道。數聲黃鳥青山外。占斷風光作主人。</p>
<p style="margin-left:1em">金粟元云。與麼答話雖則樸實十分。要且驚羣動眾。新金粟則不然。如何是一大事因緣。但向他道。橫吹玉笛鷗灘上。九九奇巒盡點頭。</p>
<p style="margin-left:1em">神鼎僼舉昭覺勤天童忞二語畢云。三大老相席打令。各展家風。可謂一步高一步。一浪濶一浪。天童新長老則不然。有問如何是一大事因緣。但向他道。雲開日現人人見。水到渠成處處通。</p>
<p>投子因僧問一大藏教還有奇特事也無。子曰有。曰如何是奇特事。子曰演出一大藏教。</p>
<p style="margin-left:1em">雲巖新別云。演入一大藏教。</p>
<p style="margin-left:1em">昭覺勤云。差病不假驢䭾藥。</p>
<p style="margin-left:1em">徑山杲云。演出演入則不無二老。若是奇特事。三生六十劫也未夢見在。</p>
<p style="margin-left:1em">獅林則云。叢林商量都道大慧不肯二老。若作恁麼見解。三生六十劫未夢見大慧在。</p>
<p>投子因僧問月未圓時如何。子曰吞却三個四個。曰圓後如何。子曰吐却七個八個。</p>
<p style="margin-left:1em">天童傑云。吞却與吐却。算來無處著。要見滑稽人。便是黃番綽。</p>
<p style="margin-left:1em">南山寶云。者則公案你若向吞吐處著倒。我知你未識投子。若問紫雲月未圓時如何。徧界是光明。圓後如何。通身無向背。且道與投子相去多少。</p>
<p style="margin-left:1em">廣潤融云。大小投子為人不無直截。祇是賺他在三三四四七七八八上作活計。若有問廣潤月未圓時如何。向道大家在者裏。圓後如何。待山僧出隊回來為你說破。</p>
<p>投子因僧問。不斷煩惱而入涅槃時如何。子作色曰者個師僧好發業殺人。</p>
<p style="margin-left:1em">國清機因其僧又問。不斷煩惱而入涅槃時如何。清便打。</p>
<p style="margin-left:1em">松隱然云。投子只解裁長不能補短。國清只解補短不能裁長。或有問龍峰不斷煩惱而入涅槃時如何。只對他道。有水皆含月。無山不帶雲。</p>
<p style="margin-left:1em">洞山度云。投子古佛殺人不用刀活人不用劒。非但善能裁長而且善於補短。雖然。在洞山者裏又且不然。今日或有人恁麼問。但向道柴炭紙衾松風水石。且道與古人是同是別。</p>
<p>投子因僧問。依俙似半月。髣髴若三星。乾坤收不得。師於何處明。子曰道什麼。僧曰想師只有湛水之波且無滔天之浪。子曰閒言語。</p>
<p style="margin-left:1em">雪竇顯云。投子古佛不可道不知。若檢點將來。直是天地懸隔。若是雪竇。纔問和聲便打。</p>
<p style="margin-left:1em">天童傑云。田地穩密佛眼不能窺。坐籌帷幄決勝千里。還他投子老人。者僧也解扣關擊節。上門上戶。只是插手脚不得。雪竇道和聲便打。也是賊過後張弓。</p>
<p style="margin-left:1em">雲居莊云。有人與麼問山僧。山僧亦云道什麼。待道只有湛水之波且無滔天之浪。脚跟下痛與一頓。拈拄杖云。有麼有麼。靠拄杖云。縱饒栽種得。不是棟梁材。</p>
<p style="margin-left:1em">海舟慈云。者僧文辭燦爛。投子本分提持。若是濟下兒孫。痛打一頓逐出。</p>
<p>投子因一婆子家中失却牛。特詣方丈請卜。子召婆婆。婆應諾。子曰牛在。</p>
<p style="margin-left:1em">白巖符云。大小投子奇則奇矣。要且鬼家活計未有殺活。當時婆子應諾。何不曰在即在。祇是少了些頭角。婆子從者裏搆去也未可知。</p>
</div>
<div class='div-other'><a id='mulu180' />
<p class='h2'>鄂州清平安樂令遵禪師<span class='note-inline'>(青四翠微學嗣)</span></p><p>因僧問如何是小乘。平曰錢貫。如何是大乘。平曰井索。如何有是漏。平曰笊籬。如何是無漏。平曰木杓。覿面相呈時如何。平曰分付與典座。</p>
<p style="margin-left:1em">天寧琦云。永祚不避諸方檢責。也要矢上加尖。打破大唐國。覓一個會佛法底不可得。</p>
</div>
<div class='div-other'><a id='mulu181' />
<p class='h2'>澧州夾山善會禪師<span class='note-inline'>(青四船子誠嗣)</span></p><p>因僧問如何是夾山境。山曰猿抱子歸青嶂裏。鳥銜花落碧巖前。</p>
<p style="margin-left:1em">法眼益云。老僧二十年只作境話會。</p>
<p style="margin-left:1em">浮山遠云。直饒不作境話會。亦未許在。何故。犀因翫月紋生角。象被雷轟花入牙。</p>
<p style="margin-left:1em">瑯瑘覺云。且道如今作甚麼會。良久云。上士遊山水。中人坐竹林。</p>
<p style="margin-left:1em">黃龍新云。者僧分明問境。法眼因甚不作境會。既不作境會。作什麼會。長憶江南三月裏。鷓鴣啼處百花香。</p>
<p style="margin-left:1em">黃龍震云。直饒法眼盡力[跳-兆+孛]跳也出夾山圈繢不得。法眼既出不得。且道是什麼人出得。乃豎起拂子云。須是者老漢始得。</p>
<p style="margin-left:1em">高峰妙云。大眾還會麼。直饒向者裏會得。見法眼則易。見夾山則難。</p>
<p style="margin-left:1em">白巖符云。不作境話會。且作麼生會。者裏也須有個眼目始得。不然總是念言語漢。</p>
<p style="margin-left:1em">真如元徵云。者僧問底。夾山答底。兩兩分明是境話。法眼因甚却恁麼道。</p>
<p style="margin-left:1em">蟠龍長云。法眼與麼解會。要見夾山直待驢年。</p>
<p>夾山示眾。百草頭上薦取老僧。閙市裏識取天子。</p>
<p style="margin-left:1em">雲門偃云。蝦蟆鑽你鼻孔。毒蛇穿你眼睛。且向葛藤裏會取。</p>
<p style="margin-left:1em">雲峰悅云。雲門與麼道。大似和泥脫墼。若無後語。疑殺天下人。山僧今日因行不妨掉臂。乃豎拄杖云。還見雲門麼。</p>
<p style="margin-left:1em">保寧勇云。百草頭上分明顯露。為甚不薦。閙市裏終日相逢。為甚不識。未開眼者且莫錯怪夾山。雖然如是。干保寧什麼事。</p>
<p style="margin-left:1em">雲居舜云。古人與麼。實為慈悲。大眾。且作麼生是閙市門頭天子。會麼。愁人莫向愁人說。說向愁人愁殺人。</p>
<p style="margin-left:1em">徑山杲云。夾山垛生招箭。雲門認賊為子。雖然如是。知恩者少。負恩者多。</p>
<p style="margin-left:1em">天寧琦云。百草頭薦阿誰。閙市裏識什麼。</p>
<p style="margin-left:1em">仰山欽云。與麼說話。正是妄認前塵分別影事。若是端拱垂衣孤峰獨宿。未夢見在。汝等諸人要見夾山。豎拂子云。一狀領過。</p>
<p style="margin-left:1em">佛川義云。大小妙喜錯判不少。眾中還有辨別得出者麼。如無。埜山翻案去也。雲門垛生招箭。夾山認賊為子。我與麼道。也是空費口脣皮。何也。不見道知恩者少負恩者多。</p>
<p style="margin-left:1em">崇先奇云。夾山好事不如無。雲門禍不單行。雖然如是。駕與青龍不解騎。又爭怪得山僧。</p>
<p>夾山上堂。我二十年住此山。未曾舉著宗門中事。僧便問。承和尚有言二十年住此山未曾舉著宗門中事是否。山曰是。僧便掀倒禪牀。山休去。明日普請掘一坑。令侍者請昨日問話僧至。曰老僧二十年說無義語。今請上座打殺老僧埋向坑裏便請便請。若不打殺老僧。上座自著打殺埋向坑裏始得。其僧歸堂束裝潛去。</p>
<p style="margin-left:1em">昭覺勤云。夾山濁時頭尾皆濁。者僧清時始終俱清。後人不會。盡云者僧怕被打殺潛然而去。殊不知綿裏有針。者僧好即好。只是少一轉語。待道若不打殺老僧上座自著打殺埋向坑中始得。只近前兩手擘開云猫。</p>
<p style="margin-left:1em">中峰本云。者僧始則攙旗奪鼓。終則詐敗佯輸。夾山雖有添兵減竈之謀。爭奈脚跟下泥深三尺。</p>
<p style="margin-left:1em">敬畏空云。夾山者漢賊過張弓。當時待者僧問。何不曰我向來無此語。喚侍者立時擯出。亦不失乎有前無後。乃無端掘坑。不曾埋者僧。却自埋却了也。</p>
<p style="margin-left:1em">天井新云。者僧若不潛去。好與夾山一坑埋却。</p>
<p style="margin-left:1em">慧雲盛云。夾山褲內火發。幾乎自身難保。者僧虎頭㧓癢。幸其作速躲得過。</p>
<p style="margin-left:1em">白巖符云。夾山掘個坑子。盡大地人乞命有分。其奈者僧別有條軟套索子。不惟自得全生。且能絆倒夾山。如今還有為夾山扶起者麼。</p>
<p>夾山因虎頭上座參。山問甚處來。曰湖南來。山曰曾到石霜麼。曰要路經過爭得不到。山曰聞石霜有毬子話是否。曰和尚也須急著眼始得。山曰作麼生是毬子。曰跳不出。山曰作麼生是毬杖。曰沒手足。山曰。且去。老僧未與闍黎相見。</p>
<p style="margin-left:1em">雪竇顯云。親見者僧從石霜來。夾山因甚道不相識。</p>
<p style="margin-left:1em">智海逸云。夾山恁麼道。是肯者僧不肯者僧。若辨得出。許你具擇法眼。</p>
<p style="margin-left:1em">徑山筞云。入虎穴者不畏死。登危竿者不怕險。者僧要路經過夾山。因茲落草。檢點將來。未免如猫弄鼠。塗毒若作夾山。待他道和尚也須急著眼。即和聲打出。且向道淨地上不要放屙。還知麼。傷鼈恕龜。殺活由我。</p>
<p style="margin-left:1em">開先金云。夾山何用繁詞。待道要路經過爭得不到。便與劈脊打出。不惟見我門庭高峻。亦使者僧脫皮換骨。</p>
<p>夾山因與虎頭上座相見了。次日又陞座曰。昨日新到在麼。頭出應諾。山曰。目前無法。意在目前。不是目前法。非耳目之所到。頭曰。今日雖問。要且不是。山曰。片月難明。非關天地。頭曰莫[尸@豕]沸。便作掀禪牀勢。山曰且緩緩。虧著上座甚麼處。頭豎起拳曰目前還著得者個麼。山曰作家作家。頭又作掀禪牀勢。山曰。大眾。看者一員戰將。若是門庭布列。山僧不如他。若據入理深談。也較山僧一級地。</p>
<p style="margin-left:1em">天童覺云。夾山老子解開布袋頭。將差珍異寶撒向諸人面前了也。正當恁麼時作麼生。路不拾遺。君子稱美。</p>
<p style="margin-left:1em">東禪嶽云。夾山只吹無孔笛。手提氈拍板。大家唱云。去年梅。今年柳。顏色馨香依舊。且道是何曲調。還會麼。曲終人不見。江上數峰青。</p>
<p>夾山因僧問撥塵見佛時如何。山曰。直須揮劍。若不揮劍。漁父棲巢。僧後問石霜撥塵見佛時如何。霜曰。渠無國土。甚處逢渠。僧回舉似山。山上堂舉了乃曰。門庭施設不如老僧。入理深譚猶較石霜百步。</p>
<p style="margin-left:1em">護國元云。參須實參。見須實見。毫端許言之本末皆為自欺。今夜忽有問三峰撥塵見佛時如何。和聲便打。為什麼。黃金自有黃金價。終不和沙賣與人。</p>
<p style="margin-left:1em">梅山相云。夾山斵木為舟。石霜藏頭露面。山僧則不然。有問撥塵見佛時如何。便與劈脊一棒。非但使者僧當下悟去。亦免費後人許多氣力。</p>
<p style="margin-left:1em">石霜尊云。夾山為眾竭力。禍出私門。石霜覿露全機。遭人邈摸。護國要且只有利人之心。且無出人之眼。若問山僧撥塵見佛時如何。亦與和聲便打。待伊擬議。便與擲下拄杖。</p>
<p>夾山會下有一僧到石霜。入門便道不審。霜曰不必闍黎。僧曰與麼則珍重便去。又到巖頭。入門便道不審。頭乃噓兩噓。僧曰與麼則珍重。纔回步。頭曰雖是後生亦能管帶。其僧歸舉似夾山。山明日陞堂乃喚曰。昨日從石霜巖頭來底阿師出來。如法舉前話。僧舉了。山曰大眾還會麼。若無人道。老僧不惜眉毛道去也。乃曰。石霜雖有殺人刀。且無活人劒。巖頭亦有殺人刀。亦有活人劒。</p>
<p style="margin-left:1em">白巖符云。石霜巖頭<span class='corr'>已</span>有夾山發放了也。茲置弗論。若夫者僧亦不妨許伊是個俊俏衲子。祇是不合向夾山手裏納敗缺。當時若解慎初護末。待道如法舉前話。便好掀倒禪牀。教夾山者漢要做鹽鐵判官也未得在。</p>
<p>夾山因僧問如何是佛。山曰此位無賓主。曰尋常與什麼人對談。山曰。文殊與吾携水去。普賢猶未折花來。</p>
<p style="margin-left:1em">百丈泐云。在家不會迎賓客。出路方知無主人。花階柳巷皆空過。嗟怨堂中老令公。且道尋常畢竟與什麼人對談。良久云。命坐孤星。日犯歲君。</p>
<p>夾山問黃山月輪。子是甚處人。曰是閩中人。山曰還識老僧麼。曰還識學人麼。山曰。不然。子且還老僧草鞋錢。然後老僧還子廬陵米價。曰恁麼則不識和尚也。未審廬陵米作麼價。山曰。真獅子兒。善能哮吼。</p>
<p style="margin-left:1em">天奇瑞云。神之通也。虎穴魔宮無不自在。用之妙也。海角天涯有何障蔽。縱之星布高穹。奪之風捲殘雲。自古明鎗易躲。至今暗箭難防。鼷口鼠食人不覺疼。若人會得八表橫行。</p>
<p style="margin-left:1em">大珠□云。凡參學流。頂門具眼方堪共語。看他作者相見。機鋒相拄。唱愈高和愈峻。八面玲瓏何等自在。雖然。還知者僧暗傷毒箭處麼。</p>
<p>夾山因僧問。如何是相似句。山曰。荷葉團團團似鏡。菱角尖尖尖似錐。復曰會麼。僧曰學人不會。山曰風吹柳絮毛毬走。雨打棃花蛺蜨飛。</p>
<p style="margin-left:1em">仰山欽云。大小夾山雖然不負來機。爭奈被者僧勘破。仰山則不然。如何是相似句。荷葉團團團似鏡。菱角尖尖尖似錐。學人不會。風吹柳絮毛毬走雨打棃花蛺蜨飛。終是別些子。</p>
<p style="margin-left:1em">天寧琦云。夾山老漢與麼答話。恰似夾竹桃花錦上鋪花。只是未曾點著本分事在。若有問天寧如何是相似句。向道無將支遁鶴誤作右軍鵞。</p>
<p>夾山見船子後再住京口。僧問如何是法身。山曰法身無相。如何是法眼。山曰法眼無瑕。僧舉似道吾。吾曰者漢此回方徹。</p>
<p style="margin-left:1em">育王雪云。三十年前賣牛買馬。三十年後賣馬買牛。若是出格流。決不向他語脉裏轉。還見麼。法身無相。法眼無瑕。</p>
<p style="margin-left:1em">青龍斯云。夾山答話前來也恁麼道。後頭也恁麼道。為什麼道吾前頭失笑。後頭却滿口肯他。且道節目在什麼處。豎拂子云。尋常一樣窓前月。纔有梅花遂喝一喝云。不得者一喝。幾乎道個便不同。</p>
<p>夾山在溈山充典座。溈一日問今日喫甚麼菜。山曰兩年同一春。溈曰好好修事著。山曰龍宿鳳巢。</p>
<p style="margin-left:1em">天童傑云。杷柄在手。縱奪臨時。敲磕將來。百味具足。其中只欠一味。且道是油是醬。若人檢點得出。華藏功不浪施。</p>
<p style="margin-left:1em">天界盛云。夾山者漢纔遭一笑。三橈開得眼來。便乃氣吞諸方。雖然。汝等時中還曾咬著二年同一春麼。喝一喝云。趕起石老虎著。</p>
<p>夾山將示滅。垂語曰。石頭一枝看看即滅矣。洛浦曰不然。山曰何也。浦曰他家自有青山在。山曰。苟如是。即吾宗不墜矣。</p>
<p style="margin-left:1em">愚菴盂云。石頭一枝有賴洛浦此語。墜吾宗者可惜夾山後語。減價賣絲帛。兒孫盡布衣。</p>
<p style="margin-left:1em">白巖符云。大小洛浦錯過夾山。當時若是個克肖兒。待道石頭一枝看看即滅矣。便好震威一喝云者漢臨死猶寐語。拂袖便出。管教夾嶺一枝至今蕃茂。乃無端云云。豈不令夾山擔盡干係。愚菴云墜吾宗者可惜夾山後語。失却一隻眼。殊不知夾山此語只好信他一半。</p>
</div>
<p class='juan'>宗門拈古彚集卷第二十四</p></div>
</div><!-- end of div[@id='body'] -->
</body></html>