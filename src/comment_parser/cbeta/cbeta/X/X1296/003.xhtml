<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />宗門拈古彚集卷第三</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu10' />
<p class='h1'>△應化聖賢<span class='note-inline'>(西天)</span></p><p>文殊菩薩一日令善財採藥曰。是藥者採將來。善財徧觀大地無不是藥。却來白云。無有不是藥者。殊曰是藥者採將來。善財遂於地上拈一莖草度與文殊。殊接得示眾曰。此藥亦能殺人亦能活人。</p>
<p style="margin-left:1em">五祖戒出善財語云。慙媿。</p>
<p style="margin-left:1em">首山念云。文殊大以掩耳偷鈴。</p>
<p style="margin-left:1em">瑯瑘覺云。文殊可謂誠實之言。要且額頭汗出。口裏膠生。</p>
<p style="margin-left:1em">溈山喆云。解用不須霜刃劒。延齡何必九還丹。</p>
<p style="margin-left:1em">天童華云。大小文殊被善財換却眼睛。</p>
<p style="margin-left:1em">烏石道云。盡道善財能採不能用。文殊能用不能採。殊不知者兩個漢。天共白雲曉。水和明月流。</p>
<p style="margin-left:1em">象田現豎如意云。象田者一莖草。亦能殺人亦能活人。脫或遇著個四大忘我百骸調適的到來。且道殺即是活即是。乃放下如意云。文殊祇欠者一著。</p>
<p style="margin-left:1em">崇先奇云。大小文殊善財互相熱瞞。不顧旁觀者哂。</p>
<p>文殊因菴提遮女問。明知生是不生之理。為甚麼却被生死之所流轉。殊曰其力未充。</p>
<p style="margin-left:1em">羅漢機云。有者道與麼答話替菴提遮女添上一重枷鏁。與麼見解。夢見文殊也未。又有道文殊稱大智被語言轉。親言出親口。殊不知七佛之師等閒出一語。如金剛王寶劍。你纔擬議。早是血濺梵天了也。雖然。今日却被機上座捉敗。還有知他下落者麼。請別出一隻手。</p>
<p>善財童子參德雲比丘。於妙高峰頂四維上下徧觀求覓不可得。經七日後乃見比丘於別峰徐步經行。始得相見。</p>
<p style="margin-left:1em">鳳日玥云。徧觀求覓竟不可見。有般漢道無見是真見。又有道法身無相更要見個甚麼。恁麼解會。三生六十劫也未夢見衲僧汗臭氣在。然則畢竟意旨如何。以拂子擊案一下云。是處是慈氏。無門無善財。</p>
<p>無邊身菩薩將竹杖量世尊頂。丈六了又丈六。量到梵天不見其頂。乃擿下竹杖合掌說偈曰。虗空無有邊。佛功德亦然。若有能量者。窮劫不可盡。</p>
<p style="margin-left:1em">白巖符云。無見頂相莫說一無邊身。設使百千萬億無邊身盡其神力窮未來劫亦量不盡。雖然。乃抬眸云。白巖者裏不消一覷。</p>
<p>維摩居士示疾毗耶離城。因三十二菩薩問疾各說不二法門。至文殊曰。我於一切法無言無說。無示無識。離諸問答。是為菩薩入不二法門。於是文殊却問維摩曰。我等各自說<span class='corr'>已</span>。云何是仁者所說不二法門。維摩默然。文殊讚曰。乃至無有語言文字。是菩薩真入不二法門。</p>
<p style="margin-left:1em">保福展云。維摩一默未出化門。又云。大小維摩被文殊一坐。直至如今起不得。報恩秀云。要起有甚麼難。便掌。</p>
<p style="margin-left:1em">雪竇顯但舉文殊語畢云。維摩道甚麼。良久云。勘破了也。</p>
<p style="margin-left:1em">瑯瑘覺云。文殊與麼讚善。也是杓卜聽虗聲。維摩默然。汝等諸人不得鑽龜打瓦。</p>
<p style="margin-left:1em">大溈智徵云。不二法門是默然不是默然。若是默然。文殊則為剩語。不是默然。維摩一場虗設。畢竟如何。具眼者辨。</p>
<p style="margin-left:1em">昭覺勤云。者一轉語。叢林話會不少。有道默然。有道良久。有道據坐。有道不對。要且摸索不著。直得其聲如雷普震羣動。自古及今前聖後聖所說法門。只向維摩片時之間一時顯現。且道正當恁麼時。作個甚麼苟當始得與維摩相見。</p>
<p style="margin-left:1em">天寶樞云。盡大地人性命被者維摩橫拖倒拽。天寶即不然。如何是不二法門。劈脊便棒。</p>
<p style="margin-left:1em">報恩秀云。橫身為眾。不免禍出私門。那堪文殊點破。<span class='corr'>已</span>露瑕玼。直饒天童道現居俗塵而無俗氣。也是掩鼻偷香。</p>
<p style="margin-left:1em">博山來云。明修棧道暗度陳倉。若以語默商量。何異鉢盂安足。二大士雖則傳脂付粉水洩不通。以不二法門較之尚晚在。</p>
<p style="margin-left:1em">磬山修云。諸方商量都只在語默上摸索。有甚交涉。你若向眾菩薩未啟口處識得根源。方知說的即是默的。默的即是說的。眾菩薩未甞說一字。老維摩其聲如雷。還會麼。龍象蹴蹋非驢所堪。</p>
<p style="margin-left:1em">瀛山誾云。維摩不二法門。文殊盡其神力捶擊不開。爭奈保福猶嫌未出化門。為甚如此。大抵祖關無嶮易。由來玄路有高低。</p>
<p style="margin-left:1em">鳳日玥云。金粟如來被者多口阿師一靠靠倒。至今起不得。當時若是山僧。見道如何是仁者所說不二法門。便與劈頭一棒。七佛之師到者裏也只得退身三步。亦且免後人向默然處躲跟。</p>
<p style="margin-left:1em">清化嶾云。文殊揚聲止響。維摩平地喫交。二俱好笑。若論不二法門。更須喫棒始得。</p>
<p style="margin-left:1em">白巖符云。文殊維摩各見一邊。未免互相鈍置。要顯不二法門。三生六十劫。時有僧問。畢竟如何是不二法門。符曰。山僧今日牙痛。不能為汝說得。且待明日來。</p>
<p style="margin-left:1em">崇先奇云。文殊維摩互相熱瞞。帶累三十二菩薩口挂壁上。若是不二法門。俱未夢見。</p>
<p style="margin-left:1em">普明燁云。維摩洗脚抱橋。文殊葛藤徧地。總是落二落三。與不二法門絕無交涉。諸禪德。且道如何是不二法門。逢人切莫錯舉。</p>
<p style="margin-left:1em">天目灝云。潦倒維摩若不得文殊幾乎病殺。</p>
<p>維摩因須菩提持鉢至。乃滿盛香飯謂之曰。汝能於食等於法亦等。汝能謗於佛毀於法。不入眾數亦不得滅度。其施汝者不名福田。供養汝者墮三惡道。汝能如是乃可取食。須菩提茫然不知所答。置盋欲走。</p>
<p style="margin-left:1em">道場辯云。當時若有個倒拈蝎尾逆捋虎鬚擺手出荊棘林底漢。纔見他恁麼道。<span class='corr'>但</span>云。賢賢易色。事父母能竭其力。事君能致其身。與朋友交言而有信。直饒淨名老人也須倒退三千里。</p>
<p style="margin-left:1em">天童忞云。道場雖善就下平高裁長補短。怎奈出爾反爾。一似鞏縣茶瓶。不如當時輕輕向道。將謂汝是個俗漢。管取淨名一坐不起。香飯滿鉢持歸。</p>
<p style="margin-left:1em">寶峰清云。義出豐年。還他維摩居士。其奈須菩提貪觀天上失却手橈。致令食到口邊被人奪却。今日眾中莫有與須菩提出氣者麼。請下一轉語看。</p>
<p style="margin-left:1em">廣胤標云。揜馳說之口奪紛爭之辨莫之。敢逆者貴乎明斷。尊者當時何不取一摶食。待伊<span class='note-inline'>(云云)</span>。直下塞却渠口。免得者漢向葛藤窩裏著倒。雖然。於今看來亦似冷地輸他先一著。分明笑倒老空生。</p>
<p>殃崛摩羅尊者因持鉢至一長者門。正值其家婦人產難。長者曰。瞿曇弟子。汝為至聖。當有何法能免產難。殃崛曰。我乍入道未知此法。待我回問世尊却來相報。及返具事白佛。佛告殃崛。汝速去報言。我從賢聖劫來未曾殺生。殃崛奉佛語疾往告之。其婦得聞。當時分娩。</p>
<p style="margin-left:1em">天童忞云。世尊移花兼蜨贈。殃崛擔泉帶月歸。產婦雲在嶺頭閒。不徹長者水流㵎底太忙生。案內有犯四人。一一為諸人依律發放了也。且道生下的孩兒作麼生理論。分付沒眼村翁。一任鑽龜打瓦。</p>
<p style="margin-left:1em">通玄奇云。長者此問。險事罕聞。殃崛不知辭勞。不得瞿曇與麼道未必靈驗。婦聞免難。賺殺幾多人。</p>
<p style="margin-left:1em">百丈泐云。長者弄巧成拙。世尊相席打令。殃崛<span class='corr'>刺</span>腦入膠盆。盡道女子當時得免產難。誰知至今母子尚未分娩。莫有救得者麼。眾無語。乃拈棒一齊趁出。</p>
<p style="margin-left:1em">檀度依云。世尊因風吹火。尊者曲順人情。其婦得產。多少人到者裏分疎不下。噫。物類之起必有所始。榮辱之來必象其德。所由來尚矣。</p>
<p style="margin-left:1em">廣教玉云。殃崛持鉢到長者門。掬水月在手。弄花香滿衣。適值其家婦人產難險。瞿曇弟子汝為至聖當有何法能免產難。事因叮囑起。我乍入道未知此法待我回問世尊却來相報。切忌話墮。及返具事白佛。大似詐明頭。汝速去報言我從賢聖劫來未曾殺生。面赤不如語直。殃崛持佛語疾往告之。不妨軟頑。其婦得聞當時分娩。且信一半。者則公案諸方盡在背後引領顢頇一生。廣教今日將古人肝膈盡情揭露了也。然尚有一處誵訛未經點出。且道是那一處。送語傳言只大都。上他機境便塗糊。同時繡出鴛鴦譜。信彩拈來是也無。</p>
<p>天親菩薩從彌勒內院而下。無著問。經稱人間四百年彼天為一晝夜。彌勒於一時中成就五百億天子證無生法忍。未審說什麼法。天親曰。祇說者個法。</p>
<p style="margin-left:1em">薦福懷云。彌勒<span class='corr'>已</span>是錯說。天親<span class='corr'>已</span>是錯傳。山僧今日將錯就錯。與你諸人註破。良久云。諦聽諦聽。又良久云。向下文長。付在來日。</p>
<p style="margin-left:1em">雲門澄云。天親者漢錯下名言。若是彌勒說底法。直得摩竭提國更須掩室。毗耶離城猶當杜口。為甚麼聻。不見道萬籟有心聞不得。孤崖無耳謾知音。</p>
<p style="margin-left:1em">靈巖儲云。將錯就錯則不無薦福。若是者個法。元字脚也不曾動著。更說什麼向下文長。乃豎拄杖云。看看。木上座將百億四天下。百億須彌山。百億香水海。百億器世界中間。所有日月星辰森羅萬象。菩薩聲聞人天修羅地獄畜生。有情無情四足多足。總鎔作一卷無畏普光明經。為汝諸人晝夜說熾然說無間歇。眾中還有證無生法忍者麼。有則出來喫棒。</p>
<p style="margin-left:1em">崇先奇云。彌勒也不錯說。天親也不錯傳。臯亭今日與你重舉。只是不得錯會。良久云。止止不須說。我法妙難思。</p>
<p>舍利弗尊者問須菩提。夢中說六波羅密。與覺時是同是異。提曰此義深遠吾不能說。會中有彌勒大士。汝往彼問。舍利弗乃問彌勒。彌勒曰。誰名彌勒。誰是彌勒。</p>
<p style="margin-left:1em">雪竇顯云。當時若不放過。隨後與一拶。誰名彌勒誰是彌勒者。便見冰消瓦解。</p>
<p style="margin-left:1em">昭覺勤云。夢中說六波羅密與覺時是同是異。低聲低聲。此義幽深吾不能說。爛泥裏有<span class='corr'>刺</span>。會中有彌勒大士可往問之。推過別人又爭得。舍利弗問彌勒。將錯就錯。誰名彌勒誰是彌勒。者面皮厚三寸。</p>
<p style="margin-left:1em">古南門云。五更侵早起。更有夜行人。</p>
<p style="margin-left:1em">龍華體云。弁山有九十棒要打者三個漢。舍利弗不合向青天白日寐語。須菩提不合推過別人。雪竇不合停囚長智。或有個旁不甘底出來道。和尚棒教誰喫。也許伊具一隻眼。</p>
<p>舍利弗因入城遙見月上女出城。舍利弗心中思惟。此姊見佛。不知曾得忍否。近前便問什麼處去。女曰如舍利弗與麼去。弗曰。我纔入城爾當出城。云何言如我與麼去。女曰諸佛弟子當依何住。弗曰諸佛弟子依大涅槃而住。女曰。諸佛弟子既依大涅槃而住。而我亦如舍利弗與麼去。</p>
<p style="margin-left:1em">溈山喆云。一人入城一人出城。何言如舍利弗與麼去。若人知得此二人去處。十二時中動轉施為無非住諸佛大涅槃。若也未知。業識茫茫。無本可據。</p>
<p style="margin-left:1em">東禪觀云。舍利弗依大涅槃而住。坐在解脫深坑。月上女如舍利弗與麼去。也是隨邪逐惡。</p>
<p style="margin-left:1em">昭覺勤云。住無所住。行無所行。見無所見。用無所用。各人脚跟下廓同太虗。如十日並照。觸處光輝。苟知恁麼。則與月上女同證無生得不退轉。隨去來住無不皆在大解脫中。三世諸佛鼻孔一時穿却。說什麼如舍利弗與麼去。</p>
<p style="margin-left:1em">報恩琇云。月上女見也見得到。說也說得好。然檢點將來。尤欠丈夫之作。纔見問什麼處去。便與劈面一掌。直教他兩眼流星安敢正視。</p>
<p>城東有一老姥與佛同生。不欲見佛。每見佛來即便迴避。雖然如此。回顧東西總皆是佛。遂以手掩面。於十指掌中亦總是佛。</p>
<p style="margin-left:1em">雪竇顯云。諸上座。他雖是個老婆。宛有丈夫之作。既知迴避稍難。不免吞聲忍氣。如今不欲見佛即許你。切忌以手掩面。何故。明眼底覰著。將謂雪竇門下教你學老婆禪。</p>
<p style="margin-left:1em">福嚴容云。老姥不欲見佛。天然氣槩。東西總皆是佛。氣槩天然。於此見得。老姥即佛。佛即老姥。不然。則有寒暑兮促君壽。有鬼神兮妬君福。</p>
<p style="margin-left:1em">黃檗琦云。不欲見佛。風平浪靜。總皆是佛。水漲船高。瞿曇節文則且置。且道老姥風騷在什麼處。若不同牀睡。焉知被底穿。</p>
<p style="margin-left:1em">清化嶾云。雪竇失却一隻眼。殊不知者老婆猶帶脂粉氣在。見個黃面老子即便迴避。若見山河大地草木叢林。又向什麼處迴避。還有為雪竇出氣者麼。出來試道看。</p>
<p style="margin-left:1em">崇先奇云。城東老姥其知可及。其愚不可及。既知無處迴避。何故以手掩面。婦女態度一時露出。即今還有不欲見佛者麼。</p>
<p style="margin-left:1em">漏澤杲云。有底道幸自可憐生。苦苦相逼他作甚麼。有底道人人自<span class='corr'>己</span>是佛。更向何處迴避。似則似。是則未是。山僧黨理不黨親。敢道釋迦老子被城東覰破。何也。掀翻海嶽求知<span class='corr'>己</span>。撥轉乾坤見太平。</p>
<p style="margin-left:1em">安國聰云。婆子眼空四海旁若無人。宛有丈夫氣槩。是則固是。將手掩面不欲見佛。殊不知此處無銀三十兩。</p>
<p style="margin-left:1em">文峰玉云。婆子忒殺逞俊。殊不知也是日下逃影。</p>
<p>廣額屠兒於涅槃會上放下屠刀。便曰我是賢劫千佛一數。</p>
<p style="margin-left:1em">東山覺云。今時叢林將為廣額是過去一佛權現屠兒。且喜沒交涉。又謂廣額是殺人不眨眼底漢颺下屠刀立便成佛。且喜沒交涉。又謂廣額放下屠刀曰我是千佛一數。者一佛多少分明。且喜沒交涉。要識廣額麼。夾路桃花風雨後。馬蹄何處避殘紅。</p>
<p style="margin-left:1em">城山洽云。者屠兒都謂有大人之作。檢點將來也是瞎驢趁隊。何故。不見道丈夫自有冲天志。豈向他人行處行。</p>
<p>波羅提尊者示異見王曰。在胎為身。處世為人。在眼曰見。在耳曰聞。在鼻辨香。在舌談論。在手執捉。在足運奔。徧現俱該法界。收拾在一微塵。識者知是佛性。不識喚作精魂。王聞感悟。</p>
<p style="margin-left:1em">徑山杲云。即今問諸人。畢竟那個是佛性。那個是精魂。</p>
<p style="margin-left:1em">天寧琦云。書頭教娘勤作息。書尾教娘莫瞌睡。還識娘面嘴麼。玉容寂寞淚欄杆。梨花一枝春帶雨。</p>
<p style="margin-left:1em">松隱然云。諸方盡道異見王聞法開悟。殊不知波羅提尊者被王一拶。直得技窮力盡進退無門。妙喜盡平生力也救他不得。龍峰今日路見不平出一隻手去也。乃喝一喝云。適來異見王波羅提妙喜盡向者裏掃蹤滅跡了也。更說甚麼佛性精魂作用見聞。盡是陽燄空花不勞把捉。且歸家穩坐一句作麼生道。太平天子朝元日。五色雲車駕六龍。</p>
<p style="margin-left:1em">瀛山誾云。當時喚作佛性。尊者面皮<span class='corr'>已</span>厚三尺。更說八處作用。教壞人家男女不少。雖然如是。比他一等弄精魂手脚猶較些子。</p>
<p style="margin-left:1em">能仁鑑云。便與麼會。喚作依通。<span class='corr'>己</span>眼未開。無自由分。直須竿頭進步。絕後再甦始得。一為無量。無量為一。小中現大。大中現小。雖然。還識祖師麼。為憐三歲子。不惜兩莖眉。</p>
<p style="margin-left:1em">洞山瑩拈拂子拂一拂云。者個是佛性。將什麼喚作精魂。又拂一拂云。者個是精魂。將什麼喚作佛性。復連拂兩拂云。癡人面前不得說夢。便擿下拂子。</p>
<p style="margin-left:1em">大覺昇云。大小尊者只識得精魂。佛性未夢見在。今日有問佛性在什麼處。向道趙錢孫李周吳鄭王。</p>
<p style="margin-left:1em">龍華體云。且道精魂與佛性相去多少。點石化為金玉易。勸人除却是非難。</p>
<p>勝思惟梵天謂不退轉天子曰。天子。我常於此佛國土。不曾見汝。天子曰。梵天。我亦不曾於此國土。不曾見我。</p>
<p style="margin-left:1em">天童悟云。者兩個漢各自分疆立界。各各不相見。各各自稱尊。殊不顧旁觀者醜。</p>
<p style="margin-left:1em">大愚鵬云。不曾見汝。不曾見我。一對無孔鐵錘。難為勘破。我當時若見。各與他二十拄杖。</p>
<p>障蔽魔王領諸眷屬一千年隨金剛齊菩薩。覓起處不得。忽一日得見乃問曰。汝依何而住。我一千年覓汝起處不得。齊曰。我不依有住而住。不依無住而住。如是而住。</p>
<p style="margin-left:1em">法眼益云。障蔽魔王不見金剛齊即且從。只如金剛齊還見障蔽魔王麼。</p>
<p style="margin-left:1em">徑山杲云。既覓起處不得。一千年隨從的是什麼。我不依有住而住不依無住而住如是而住。互相熱瞞。法眼道障蔽魔王不見金剛齊即且從只如金剛齊還見障蔽魔王麼。恁麼批判也是看孔著楔。只今莫有知妙喜起處底麼。乃喝一喝云。寐語作麼。</p>
<p style="margin-left:1em">天寧琦云。金剛齊道我不依有住而住不依無住而住。一時被障蔽魔王捉敗了也。雖然。也須扶起金剛齊始得。</p>
<p style="margin-left:1em">雲門信云。金剛齊太殺漏逗。既不依有無而住。怎麼又被魔王覰見。</p>
<p style="margin-left:1em">資福侶徵云。一千年覓起處不得。為甚麼忽一日得見。莫是金剛齊滲漏麼。莫是魔王眼花麼。咄。</p>
<p>須菩提尊者因說法次。帝釋雨花。乃問此花從天得耶。曰弗也。從人得耶。曰弗也。畢竟從何而得。帝釋乃舉手。尊者曰如是如是。</p>
<p style="margin-left:1em">雲門偃云。帝釋舉手處。與你四大五蘊釋迦老子是同是別。</p>
<p style="margin-left:1em">天寧琦云。澤廣藏山理能伏豹。放過須菩提尊者。尋常將什麼說法。也好與一拶。</p>
<p style="margin-left:1em">天寧慧云。帝釋舉手。尊者如是。彼此都來熱瞞。到天寧者裏。各與他二十拄杖。</p>
<p style="margin-left:1em">雲門澄云。帝釋舉手。尊者如是。未免互相瞞熱。祖師門下無如是事。我若作尊者。待伊舉手便與熱喝。要使帝釋天別有生涯。</p>
<p style="margin-left:1em">白巖符云。大小尊者乞兒見小利。我則不然。當時見帝釋舉手。便一直向他道不是不是。</p>
<p>須菩提巖中宴坐。諸天雨花讚歎。尊者問。空中雨花讚歎。復是何人。云何讚歎。曰。我是梵天。敬重尊者善說般若。尊者曰。我於般若未曾說一字。汝云何讚歎。曰。如是。尊者無說。我乃無聞。無說無聞是真說般若。</p>
<p style="margin-left:1em">雪竇顯云。避喧求靜處。世未有其方。他在巖中宴座。也被者一隊漢塗汙。更有者老漢把不住。問空中雨花讚歎復是何人。早見敗闕了也。我重尊者善說般若。惡水驀頭潑。又云我於般若未甞說一字。草裏走。尊者無說我乃無聞。識甚好惡。總似者般底漢。何處有今日。復召云。大眾。雪竇幸是無事。你來者裏覓個甚麼盌。以拄杖一時趁散。</p>
<p style="margin-left:1em">磬山修舉雪竇話畢云。明覺老漢似個築漏洞底一般。空生梵天底不妨築著。自家底漏洞還曾築著也無。</p>
<p style="margin-left:1em">薦福如云。大小空生不善宴座。惹得一隊漢撒沙撒土當面塗汙一上。如來弟子解空何在。當時但兀坐不釆。梵天縱有惡水。管教無處澆潑。</p>
<p style="margin-left:1em">龍華宗云。須菩提老老大大。開眼著賊也不知。</p>
<p>賓頭盧尊者因阿育王內宮齋三萬大阿羅漢躳自行香。見第一座虗位。王問其故。海意尊者曰此是賓頭盧位。此人近見佛來。須臾當至。言訖賓頭盧從空而下。王修敬<span class='corr'>已</span>便問。承聞尊者親見佛來是否。尊者以手筞起眉毛。良久曰會麼。王曰不會。尊者曰。阿耨達池龍王曾請佛齋。吾是時亦預其數。</p>
<p style="margin-left:1em">大溈喆云。阿育王飯三萬阿羅漢。要且不識賓頭盧。當時待他筞起眉毛。便與作禮。非唯識得尊者。亦乃同參古佛。</p>
<p style="margin-left:1em">汾陽昭代王云。却勞尊者。</p>
<p style="margin-left:1em">雲居元代王。當時驀面便唾。</p>
<p style="margin-left:1em">虎丘隆云。尊者得大機顯大用。不枉親見佛來。雖然。賴得育王放過。若不放過。打失眉毛也。</p>
<p style="margin-left:1em">白巖符云。大小尊者瞞阿育王即得。若是別人則禍事。當時待道阿耨達池龍王曾請佛齋吾是時亦預其數。便好喚內侍撤去首席。看尊者作何去就。</p>
<p style="margin-left:1em">青龍操云。二尊者若不是育王。並須出國。</p>
<p style="margin-left:1em">樟山量云。操衲僧柄。偃閫外韜。在賓頭盧尊者得之矣。阿育王當時可惜放過。若不放過。待䇿起眉毛便好云。與麼則合在第二位。自却據第一位。看者老漢又當作何面孔。</p>
<p style="margin-left:1em">友可玄云。阿育王只解放行不解把住。者裏則不然。待道阿耨達池龍王請佛齋吾是時亦預其數。却喚內侍。尊者遠降辛苦。再點一碗茶來。</p>
<p style="margin-left:1em">贒峰竟云。尊者於三萬大阿羅漢中作第一座則固是。若論親見佛來則未可。何故。對大王前。不合指東話西。</p>
</div>
<p class='juan'>宗門拈古彚集卷第三</p>
</div><!-- end of div[@id='body'] -->
</body></html>