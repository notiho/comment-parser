<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu276' />宗門拈古彚集卷第三十八</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu277' />
<p class='h1'>△青七</p>
<div class='div-other'><a id='mulu278' />
<p class='h2'>洪州同安志禪師<span class='note-inline'>(青七同安丕嗣)</span></p><p>先同安臨寂上堂曰。多子塔前宗子秀。五老峰前事若何。如是三舉。莫有對者。末後志出曰。夜明簾外排班立。萬里歌謠道太平。安曰須是者驢漢始得。</p>
<p style="margin-left:1em">白巖符云。先同安鉢袋子分付。不得個人。到臨末梢頭尤切切也。求賢之急亦至矣。志老與麼應對。雖不失其為宗旨。然未審還恰他意也無。若不恰他意。他又道須是者驢漢始得。若恰他意。怎奈三十代後有個白巖不肻。</p>
</div>
<div class='div-other'><a id='mulu279' />
<p class='h2'>襄州石門慧徹禪師<span class='note-inline'>(青七石門蘊嗣)</span></p><p>僧問。如何是伶俐底人。徹曰。維摩不離方丈室。文殊未到早先知。又僧問。如何是伶俐底人。徹曰垢膩汗衫皂角洗。又僧問。如何是伶俐底人。徹曰古墓毒蛇頭戴角。</p>
<p style="margin-left:1em">天童覺云。一句子把定要關。一句子不存軌則。一句子體用雙照。若人會得。許你伶俐。還端的麼。枯龜妙在孫臏手。一灼爻分十字文。</p>
<p>石門因僧問。年窮歲盡時如何。門曰東村王老夜燒錢。</p>
<p style="margin-left:1em">開先暹因其僧又問。年窮歲盡時如何。先曰依舊孟春猶寒。</p>
<p style="margin-left:1em">昭覺勤云。不妨田地穩密。若有問道林。年窮歲盡時如何。只向他道。定盤星上轉風車。</p>
<p style="margin-left:1em">烏石道云。石門雖則善應來機。怎奈倚他門戶數他珍寶。石溪則不然。忽有問年窮歲盡時如何。只向他道。兩竿紅燭下。一片祖師心。</p>
<p style="margin-left:1em">磬山修云。有人問磬山。年窮歲盡時如何。對他道。一爐紅焰煖騰騰。</p>
<p style="margin-left:1em">道林慧云。石溪雖則盡力提撕。終是以常住物私做人情。今夜忽有問弁山。年窮歲盡時如何。向他道。寒暄一夜隔。客鬚兩年催。且道與古人相去多少。</p>
</div>
<div class='div-other'><a id='mulu280' />
<p class='h2'>襄州廣德周禪師<span class='note-inline'>(青七廣德延嗣)</span></p><p>僧問。阿逸多不斷煩惱不修禪定。佛記此人成佛無疑。此理如何。周曰。鹽又盡炭又無。曰鹽盡炭無時如何。周曰。愁人莫向愁人說。說起愁來愁殺人。</p>
<p style="margin-left:1em">徑山杲云。古人恁麼。喚作洗脚上船。</p>
<p style="margin-left:1em">愚菴盂云。不是問津來渡口。安能遊徧武陵春。</p>
</div>
<div class='div-other'><a id='mulu281' />
<p class='h2'>益州青城香林澄遠禪師<span class='note-inline'>(青七雲門偃嗣)</span></p><p>僧問如何是室內一盌燈。林曰三人證龜成鼈。</p>
<p style="margin-left:1em">瑞巖慍云。三人證龜成鼈。一口各含一舌。當機不辨來風。喫水也須防噎。老香林。能捩挈。真燈照世都吹滅。喝一喝。</p>
<p>香林因僧問。如何是衲衣下事。林曰臘月火燒山。</p>
<p style="margin-left:1em">雪竇顯云。臘月火燒山。萬種千般。翹松鶴冷。踏雪人寒。達磨不會。大難大難。</p>
<p style="margin-left:1em">昭覺勤云。舉一明三。衲僧孔竅。千差一轍。本分鉗錘。雖然如是。道林則不然。或有問如何是衲衣下事。只對他道。綿包特石。鐵褁泥團。</p>
<p style="margin-left:1em">天童華云。香林恁麼道。老鼠入牛角。忽有問歸宗。如何是衲衣下事。只對他道。來年更有新條在。惱亂春風卒未休。</p>
<p style="margin-left:1em">天童忞云。應菴老祖恁麼道。亦未免貪前失後。若是山僧。有問如何是衲衣下事。<span class='corr'>但</span>向他道。一氣不言含有象。萬靈何處謝無私。</p>
<p style="margin-left:1em">古南門云。香林冬行春令。雪竇拆東補西。若要理會衲衣下事。各自摸取好。</p>
<p style="margin-left:1em">靈巖儲云。恁麼答話。雖則及時及節。未免移東補西。若是東山則不然。如何是衲衣下事。向道動則風生。且道香林底是。東山底是。若撿點得出。東山性命在諸人手裏。撿點不出。諸人性命在東山手裏。拋拄杖云。負命者上鈎來。</p>
<p style="margin-left:1em">天井新云。雪竇拖泥帶水處截鐵斬釘。昭覺截鐵斬釘處帶水拖泥。諸人還知香林為人處麼。狗銜枯骨走。</p>
<p style="margin-left:1em">寶掌白云。唱既高。和亦峻。還他二老。若是衲衣下事。正未夢見在。</p>
<p style="margin-left:1em">甌峰承云。者一隊漢將衲衣下事錯下註脚。各好與三十拄杖。</p>
<p style="margin-left:1em">□□獬云。二尊宿向瑪瑙堦前垂手。琉璃殿上經行。若是衲衣下事。白雲萬里。</p>
</div>
<div class='div-other'><a id='mulu282' />
<p class='h2'>韶州白雲子祥禪師<span class='note-inline'>(青七雲門偃嗣)</span></p><p>問僧。不壞假名而談實相。你作麼生會。僧指椅子曰者個是椅子。祥以手撥椅曰。與我將鞋袋來。僧無對。祥曰者虗頭漢。</p>
<p style="margin-left:1em">雲門偃聞云。須是他始得。</p>
<p style="margin-left:1em">徑山杲云。雲門扶強不扶弱。怎奈憐兒不覺醜。者僧當時若是個漢。待他道將鞋袋來。便與掀倒禪床。直饒白雲牙如劍樹口似血盆。也分疎不下。</p>
<p style="margin-left:1em">天寧琦拈拄杖云。者個是假名。那個是實相。者個是實相。那個是假名。一不是。二不成。路遠夜長休把火。大家吹殺暗中行。</p>
<p style="margin-left:1em">昭慶庭云。公道無私。民情得所。既諳風憲。那許替身。然雖易辨來鋒。怎奈難為去就。良久云。放過一著。</p>
<p style="margin-left:1em">南㵎問云。雲門憐兒不覺醜。不知白雲當時失却一隻眼。何故。只有殺人刀且無活人劍。</p>
</div>
<div class='div-other'><a id='mulu283' />
<p class='h2'>鼎州德山緣密圓明禪師<span class='note-inline'>(青七雲門偃嗣)</span></p><p>上堂。及盡去也。直得三世諸佛口掛壁上。猶有一人呵呵大笑。若識此人。參學事畢。</p>
<p style="margin-left:1em">投子青云。藏盡楚天月。猶存漢地星。</p>
<p style="margin-left:1em">報恩秀舉投子語畢云。車也去了。藉甚油缸。</p>
<p style="margin-left:1em">博山來云。孤危不立。更用相親。法外無身。猶欠哮吼。鼻孔與眉毛從來不相識。相識去。舌頭原在口裏。</p>
<p style="margin-left:1em">白巖符云。山僧擬辭賢岫遠赴長安。長揖矣烟霞雲鳥。把臂乎車馬袍笏。你若向者裏覰見一班。要與他山相見有甚麼難。</p>
<p>德山上堂。俱胝和尚凡有扣問只竪一指。寒則普天普地寒。熱則普天普地熱。</p>
<p style="margin-left:1em">雪竇顯云。什麼處見俱胝老。莫錯認定盤星。復云。森羅萬象徹下孤危。大地山河通天嶮絕。什麼處得一指頭禪。妙喜曰。可謂是貴人多忘。</p>
<p style="margin-left:1em">古南門云。有利無利。不離行市。</p>
</div>
<div class='div-other'><a id='mulu284' />
<p class='h2'>岳州巴陵新開顥鑑禪師<span class='note-inline'>(青七雲門偃嗣)</span></p><p>僧問。祖意教意是同是別。陵曰。雞寒上樹。鴨寒下水。</p>
<p style="margin-left:1em">五祖演云。大小巴陵只道得一半。白雲即不然。掬水月在手。弄花香滿衣。又因僧問。祖意教意是同是別。答。云。人貧志短。馬瘦毛長。</p>
<p style="margin-left:1em">佛日晳云演祖文皺皺地。也只道得一半。隆安即不然。祖意教意是同是別。馬搭鞍。驢拽磨。</p>
<p>巴陵示眾。祖師道不是風動不是旛動。既不是旛風。向甚麼處著。有人與祖師作主。出來與巴陵相見。</p>
<p style="margin-left:1em">雪竇顯云。雪竇道風動旛動。既是風旛。向甚處著。有人與巴陵作主。亦出來與雪竇相見。</p>
<p style="margin-left:1em">古南門云。巴陵大似見角知牛。雪竇亦乃因風吹火。固能盡力提持。要且未解與祖師作主。古南也只因風吹火。不是風動不是旛動。大眾。曹溪大師來也。高著眼。</p>
</div>
<div class='div-other'><a id='mulu285' />
<p class='h2'>隨州雙泉師寬明教禪師<span class='note-inline'>(青七雲門偃嗣)</span></p><p>遊山回。首座領眾門接。座曰和尚遊山<span class='corr'>嶮</span>巇不易。寬提起拄杖曰。全得者個力。座乃奪却拄杖。寬放身便倒。大眾皆進前扶起。寬起以拄杖一時趂散。回謂侍者曰。向道全得者個力。</p>
<p style="margin-left:1em">黃龍南云。明教雖然會起會倒。不覺弄巧成拙。</p>
<p style="margin-left:1em">資福侶云。一倒一起煞有規程。然當時一眾竟不扶起。非唯省却一頓拄杖。且看此老如何起身。復云。險。</p>
<p style="margin-left:1em">白巖符云。首座見義勇為。猶欠末著參隨。持公力護。妄惹冤情。若夫明教者漢。雖曰通身手眼予奪自在。然未免被侍者笑破口唇皮。</p>
</div>
<div class='div-other'><a id='mulu286' />
<p class='h2'>襄州洞山守初禪師<span class='note-inline'>(青七雲門偃嗣)</span></p><p>參雲門。門問近離甚處。山曰查渡。門曰夏在甚處。山曰湖南報慈。門曰幾時離彼。山曰八月二十五。門曰放汝三頓棒。山明日却上問訊曰。昨蒙和尚放三頓棒。不知過在甚麼處。門曰。飯袋子。江西湖南便恁麼去。山於言下大悟。</p>
<p style="margin-left:1em">雪竇顯云。雲門氣宇如王。拶著便氷消瓦解。當時若據令而行。子孫也未到斷絕。</p>
<p style="margin-left:1em">白雲端云。大小雲門被洞山一問。直得額頭汗出。口裏膠生。</p>
<p style="margin-left:1em">天童傑云。雲門放去太奢。收來太儉。末後殷勤。何不與他本分草料。洞山恁麼悟去。也是杓卜聽虗聲。</p>
<p style="margin-left:1em">靈隱嶽云。諸方盡謂父子投機。啐啄同時。殊不知雲門正令不行。却向草窠裏輥。致令洞山打失鼻孔。至今無摸索處。</p>
<p style="margin-left:1em">保寧茂云。雲門探竿在手。洞山抱贓領罪。若當時雲門纔開口。洞山好大展坐具三拜。復歸客寮。看他者漢何處著楔。</p>
<p style="margin-left:1em">浮山□云。把定乾坤。佛祖無進入之路。放開江海。魚龍得游泳之方。雲門老人不妨奇特。雪竇云。雲門氣宇如王拶著便冰消瓦解。識甚好惡。當時若據令而行。瞎却天下人眼。</p>
<p style="margin-left:1em">瑞巖慍云。雲門放洞山三頓棒。汝諸人作麼生會。諸人會處便道。洞山慣曾作客少遇知音。雲門食店雖開不許人喫。所以雪竇抑雲門而出洞山。浮山小雪竇而扶雲門。與麼見解天地懸殊。諸人要會麼。年年八月二十五。查渡依然冷浸秋。</p>
<p style="margin-left:1em">天井新云。山高水深。雲行鳥飛。在雲門則可。在天井則不可。何故。家無滯貨不富。</p>
<p style="margin-left:1em">靈巖儲云。雪竇恁麼道。為復是成褫雲門。為復是成褫洞山。若謂一點水墨兩處成龍。錯過目前。更道兩段不同收歸上科。辜負先覺。山僧今日不圖雪上加霜。祇要諸人寒毛卓豎。有麼有麼。良久卓拄杖云。飯袋子。江西湖南便恁麼去。</p>
<p style="margin-left:1em">愚菴盂云。雲門到者裏也把不住。使人上頭上面。會見老胡一枝掃土而盡。</p>
<p style="margin-left:1em">法忍謐云。洞山若非末後殷勤。墮在爛泥坑裏永拔不出。又云。只為末後殷勤。墮在爛泥坑裏永拔不出。</p>
<p style="margin-left:1em">□□獬云。雲門放洞山三頓棒。儉生不孝。雪竇據令而行。義出豐年。要見洞山麼。人居大國方知貴。水到瀟湘一樣清。</p>
<p>洞山示眾。五臺山上雲蒸飯。佛殿階前狗尿天。幡竿頭上煎䭔子。三個胡孫夜簸錢。</p>
<p style="margin-left:1em">道吾真別云。老僧則不然。三面狸奴脚踏月。兩頭白牯手拏烟。戴冠碧兔立庭栢。脫殻烏龜飛上天。且道誵訛在什麼處。</p>
<p style="margin-left:1em">保福達云。一等為虗空畵眉目。洞山道吾較些子。</p>
<p style="margin-left:1em">雲溪挺云。上大人。收拾起。如何若何。趙錢孫李。</p>
<p>洞山上堂。言無展事。語不投機。承言者喪。滯句者迷。復云。於此四句語中見得分明也。作個脫灑衲僧。根椽片瓦粥飯因緣。堪與人天為善知識。於此不明。終成莽鹵。</p>
<p style="margin-left:1em">愚菴盂云。夜夢不祥。題破在壁。君子讀之。化為大吉。</p>
<p>洞山因都諫太保問。眼處入正受。諸塵三昧起。此意如何。山曰。洞山茶盌裏有太保。太保茶盌裏有洞山。太保無語。却將此語問谷隱。隱曰不落無言說。又問延慶。慶曰喚什麼作三昧。</p>
<p style="margin-left:1em">幻寄稷云。三老恁麼道。忒殺廉纖。若有問幻寄。如何是眼處入正受諸塵三昧起。但向伊道。過。</p>
<p style="margin-left:1em">愚菴盂云。一個老婆禪。一個新婦禪。一個女兒禪。總被太保折倒了也。</p>
<p>洞山因僧問。如何是佛。山曰麻三觔。</p>
<p style="margin-left:1em">天寶樞云。麻上生繩猶自可。那堪繩上更生蛇。喝一喝云。一條來往長安路。</p>
<p style="margin-left:1em">金粟元云。向者裏會得。見洞山則易。見自<span class='corr'>己</span>則難。既見洞山。為甚却不見自<span class='corr'>己</span>。乃竪拳云。看看者個重多少。</p>
<p style="margin-left:1em">松隱理云。我不似洞山指東話西。如何是佛。你問阿誰。他若眼目定動。直向道。古佛過去久矣。</p>
</div>
<div class='div-other'><a id='mulu287' />
<p class='h2'>蘄州北禪悟空寂禪師<span class='note-inline'>(青七雲門偃嗣)</span></p><p>問僧甚處來。曰黃州。禪曰夏在什麼處。曰資福。禪曰福將何資。曰兩重公案。禪曰怎奈在北禪手裏何。曰在手裏即收取。禪便打。僧不甘。禪隨後趂出。</p>
<p style="margin-left:1em">雪竇顯云。奇怪。宛有超師之作。還知者僧麼。只解貪前不能顧後。若在雪竇手裏。棒折也未放在。</p>
<p style="margin-left:1em">保寧茂云。北禪拋鈎。者僧施釣。一個半觔。一個八兩。且道優劣在者僧在北彈。</p>
<p style="margin-left:1em">南堂欲云。一不做二不休。打人須是鐵拳頭。</p>
</div>
<div class='div-other'><a id='mulu288' />
<p class='h2'>金陵奉先深禪師<span class='note-inline'>(青七雲門偃嗣)</span></p><p>同明和尚在眾時。聞僧問法眼如何是色。眼竪起拂子。或曰雞冠花。或曰貼肉汗衫。二人特往請益。問曰。承聞和尚有三種色話是否。眼曰是。深曰鷂子過新羅。便歸眾。李後主在座不肯。白法眼曰。寡人來日置茶筵請二僧重新問話。明日後主備綵一箱劍一口。謂二人曰。今日請上座重新問話。若問得是。奉賞雜綵。若問不是。只賜一劍。法眼陞座。深出問。今日奉勑問話。師還許也無。眼曰許。深曰鷂子過新羅。捧綵便行。大眾一時散去。時法燈作維那。乃聲鐘集眾僧堂前勘辯。燈曰。承聞上座久在雲門。有什麼奇特因緣。舉一兩則商量看。深曰。古人道白鷺下田千點雪。黃鸝上樹一枝花。維那作麼生商量。燈擬議。深乃打一坐具。便歸眾。</p>
<p style="margin-left:1em">佛日晢云。法眼大人相。法燈小丈夫。深上座慣得其便。雖然。若到隆安門下。總不許動著。何故。識法者懼。</p>
<p style="margin-left:1em">雲溪挺云。法燈縱饒掘得萬丈深坑。將他一時埋却。也是賊過後張弓。況乎立馬成擒。未免喪師辱國。深公深公。得利不可再往。</p>
<p>奉先同明和尚到淮河。見人牽網有魚從網中透出。深曰。明兄。俊哉。一似個衲僧相似。明曰。雖然如此。怎如當初不撞入網羅好。深曰。明兄。你省悟在。明至中夜方省。</p>
<p style="margin-left:1em">徑山杲云。明上座省得底。且道是網羅裏底網羅外底。</p>
<p style="margin-left:1em">愚菴盂云。一度被蛇咬。三年怕爛草。</p>
<p style="margin-left:1em">西遯超云。須知古人言不虗發。且道如何是他欠悟處。若向明公語下搜求。直須打到棒折。若儱侗道個惑亂一上。打到棒折尚未放休。除此二途。還有知二公落處者麼。乃呵呵大笑云。入也入也。</p>
<p style="margin-left:1em">東塔熹云。深禪布彌天網子驗衲僧鼻孔。惜明上座沒量大人。被語脈轉却。末後省去不無。未免從他網子裏經過。</p>
</div>
<div class='div-other'><a id='mulu289' />
<p class='h2'>眉州黃龍贊禪師<span class='note-inline'>(青七雲門偃嗣)</span></p><p>問僧近離甚處。曰香林。龍曰在彼多少時。曰六年。龍曰。世尊在雪山六年證無上菩提。汝在香林六年成得個甚麼。僧無語。龍曰移厨喫飯漢。</p>
<p style="margin-left:1em">寶壽新云。者僧據黃<span class='corr'>龍</span>判斷。分文不值。仔細看來。不無長處。且道那裏是他長處。只見波濤濶。不覺洞庭深。</p>
</div>
<div class='div-other'><a id='mulu290' />
<p class='h2'>泉州招慶道匡禪師<span class='note-inline'>(青七長慶稜嗣)</span></p><p>普請挑泥次。中路按拄杖問僧。上窟泥下窟泥。曰上窟泥。慶打一棒。又問一僧。上窟泥下窟泥。曰下窟泥。慶亦打一棒。又問明招。上窟泥下窟泥。招放下泥擔叉手曰。請和尚鑑。慶便休。</p>
<p style="margin-left:1em">徑山杲云。招慶雖然休去。怎奈明招不甘。雲門當時若見他放下泥擔云請師鑑。劈脊也與一棒。看他如何折合。</p>
<p style="margin-left:1em">天寧琦云。國清才子貴。家富小兒驕。</p>
<p style="margin-left:1em">愚菴盂云。上窟也打。下窟也打。放下泥擔便休去。好不了事。且道是賞伊是罰伊。撿點不出。也與你一拄杖。</p>
</div>
<div class='div-other'><a id='mulu291' />
<p class='h2'>福州報慈光雲禪師<span class='note-inline'>(青七長慶稜嗣)</span></p><p>問僧近離甚處。曰臥龍。慈曰在彼多少時。曰經冬過夏。慈曰。龍門無宿客。為什麼在彼許多時。曰獅子窟中無異獸。慈曰汝試作獅子吼看。曰。若作獅子吼。即無和尚。慈曰念汝新到放汝三十棒。</p>
<p style="margin-left:1em">雪竇顯云。奇怪。諸禪德。若平展則兩不相傷。據令則彼此俱險。還撿點得出麼。</p>
<p style="margin-left:1em">古南門云。者僧且置。忽若據令。報慈合喫多少棒。</p>
<p style="margin-left:1em">清化嶾云。主善驗賓。賓能看主。可謂二俱作家。雖然。若是山僧者裏。只管盡法不顧無民。</p>
<p style="margin-left:1em">仁王教云。一主一賓雖然好手。未免互相鈍置。雖然。末上報慈道念汝新到放汝三十棒。且道是賞是罰。時有僧出。教便打。</p>
</div>
<div class='div-other'><a id='mulu292' />
<p class='h2'>泉州太傅王延彬居士<span class='note-inline'>(青七長慶稜嗣)</span></p><p>入招慶佛殿。指鉢盂問殿主。者個是什麼鉢。主曰藥師鉢。公曰只聞有降龍鉢。主曰待有龍即降。公曰忽遇拏雲<span class='corr'>㸕</span>浪來時作麼生。主曰他亦不顧。公曰話墮也。</p>
<p style="margin-left:1em">雲門偃別殿主云。他日生天莫辜負老僧。</p>
<p style="margin-left:1em">玄沙備別殿主云。盡你神力走向什麼處去。</p>
<p style="margin-left:1em">保福展別云。歸依佛法僧。</p>
<p style="margin-left:1em">百丈恒別殿主作覆鉢勢。</p>
<p style="margin-left:1em">溈山喆云。殿主只知瞻前不知顧後。太傅神威既逞。殿主鉢盂猶覆。大溈當時若見他道拏雲<span class='corr'>㸕</span>浪來時如何。托起鉢盂道。盡汝神力。直饒八大龍王來。也只得振威厇愬。</p>
<p style="margin-left:1em">白巖符云。忽遇拏雲<span class='corr'>㸕</span>浪來時作麼生。以手指空云。放爾為霖霄漢去。復指鉢云。莫教忘却此中來。當時殿主下得者番手脚。管取太傅屈膝有分。</p>
<p>太傅到招慶煎茶。朗上座與明招把銚。忽翻却茶銚。公乃問茶罏下是什麼。朗曰捧罏神。公曰。既是捧罏神。為什麼翻却。朗曰。事官千日。失在一朝。公拂袖便出。明招曰。朗上座喫却招慶飯了。却向外邊打野榸。朗曰上座作麼生。招曰非人得其便。</p>
<p style="margin-left:1em">雪竇顯云。當時但踏倒茶罏。</p>
<p style="margin-left:1em">溈山喆云。王太傅大似相如奪璧怒髮衝冠。明招也是忍俊不禁。難逢快便。大溈若做朗上座。當時見問。既是捧罏神為什麼翻却。但呵呵大笑。何故。見之不取。千載難追。</p>
<p style="margin-left:1em">灜山誾云。王太傅如秤衡上星兒。觔兩分明。秤得天下衲僧也。然簡點將來。却被招慶明招捉敗。且道捉敗在甚麼處。</p>
<p style="margin-left:1em">寶掌白云。太傅大似挑戰無功。山僧若作朗上座。待問茶罏下是什麼。便與震威一喝。管教者俗漢心平意降。又云。明招也是東家人死西家人助哀。</p>
<p style="margin-left:1em">資福侶別云。正現大人相。</p>
</div>
<div class='div-other'><a id='mulu293' />
<p class='h2'>益州淨眾歸信禪師<span class='note-inline'>(青七青峰楚嗣)</span></p><p>僧問。蓮花未出水時如何。淨曰菡萏滿池流。曰出水後如何。淨曰葉落不知秋。</p>
<p style="margin-left:1em">天童覺云。李陵持漢節。潘閬倒騎驢。</p>
<p style="margin-left:1em">牛眠烱云。淨眾與麼答話。未免惹人情解。山僧者裏則不然。蓮花未出水時如何。龍師火帝。出水後如何。鳥官人皇。</p>
</div>
<div class='div-other'><a id='mulu294' />
<p class='h2'>婺州明招德謙禪師<span class='note-inline'>(青七羅山閑嗣)</span></p><p>問國泰。古人道俱胝只念三行呪。便得名超一切人。作麼生與他拈却三行呪。便得名超一切人。泰竪起一指。招曰。不因今日。怎識得者瓜洲客。</p>
<p style="margin-left:1em">泐潭清云。明招只識得瓜洲客。且不識國泰。直饒識得。也未夢見俱胝老在。</p>
<p>明招違和。國泰深和尚來問疾。纔入招便曰。阿㖿阿㖿。深師叔救取老僧。深曰和尚有什麼救處。招舉頭一覰曰。咦。眼子烏律律地。依前是個舊時深上座。乃回身面壁。更不相見。</p>
<p style="margin-left:1em">徑山印云。明招若不轉身面壁。有甚面目見國泰。一疾尚不奈何。豈況出入生死。</p>
<p style="margin-left:1em">愚菴盂代國泰高聲喚侍者拏湯來。復云。苦哉屈哉。</p>
<p>明招擁爐次。僧問。目前無法。意在目前。不是目前法。非耳目之所到。那句是賓。那句是主。招指火曰。與我向此中拈出一莖眉毛得麼。曰。非<span class='corr'>但</span>某甲。盡大地人喪身失命。招曰你因甚自把髻投衙。</p>
<p style="margin-left:1em">徑山杲云。者僧有頭無尾。明招有尾無頭。若人道得頭尾圓全句。雲門與你拄杖子。</p>
<p style="margin-left:1em">天寧琦云。不解拈出火裏眉毛。未知四句中那一句是賓那一句是主。妙喜道者僧有頭無尾明招有尾無頭。直饒妙喜道得頭尾圓全句。天寧拄杖子未放伊在。</p>
<p style="margin-left:1em">愚菴盂云。前不遘村後不迭店。且幸留得個火罏子。</p>
<p style="margin-left:1em">靈巖儲云。者僧於荊棘林裏出頭。明招向火燄中垂手。雖則予奪臨時。撿點將來。二俱不了。當時若是靈巖見者僧恁麼問。便與他劈頭一喝。不唯使者僧即棘林而成寶所。亦與從上漆桶增幾分光彩。</p>
<p>明招到招慶。有度上座問羅山。尋常道諸方盡是麨飯。惟有羅山是白飯。上座從羅山來。遂展手曰。白飯請些子。招打兩掌。度曰。將謂是白飯。元來只是麨飯。招曰癡人棒打不死。度至晚舉似諸禪客次。招近前曰不審。度曰今日便是者上座下兩掌。有瑫上座曰。不用下掌。就裏許作麼生道。招曰。就裏許也道道。瑫無對。招曰是你諸人一時縛作一束。倒卓向尿闥下。來日相見珍重。</p>
<p style="margin-left:1em">天童傑云。尋常向諸人道。終日在洪波浩渺中。舀水相潑渾身無一點濕。是他明招踏著者些子。自然用出閒閒地。惜乎鋒頭少銳。引得許多葛藤。若是華藏見他道。將謂是白飯元來只是麨飯。連腮更與兩掌。且教者漢疑三十年。</p>
<p>明招上堂。眾纔集便曰。風頭稍硬。不是汝安身立命處。且歸暖室商量。便歸方丈。大眾隨後到方丈。招曰。纔到暖室。便見瞌睡。以拄杖一時打散。</p>
<p style="margin-left:1em">薦福璨云。風頭稍硬且歸暖室商量。鈎頭有餌。大眾隨後到方丈。黃連隨根嚼未是苦。纔到暖室即便瞌睡以拄杖一時打散。可惜黃金如糞土。復云。明招先鋒有作。殿後并。吞可惜眾中無人。當時若見道。此處風頭稍硬且歸暖室商量。便好一時散去。教者老漢要歸方丈未可在。</p>
</div>
<div class='div-other'><a id='mulu295' />
<p class='h2'>鄂州黃龍誨機禪師<span class='note-inline'>(青七玄泉彥嗣)</span></p><p>僧問。禪以何為義。機曰以謗為義。</p>
<p style="margin-left:1em">雪堂行云。三世諸佛是謗。西天二十八祖是謗。唐土六代祖師是謗。天下老和尚是謗。諸山是謗。山僧是謗。於中還有不謗者也無。談玄說妙無沙數。怎似雙峰謗得親。</p>
<p style="margin-left:1em">天寧琦云。若有人問南湖。禪以何為義。向他道以贊為義。且道謗底是。贊底是。眼見則瞎。耳聽則聾。口說則啞。心思則窮。天際雪埋千丈石。洞門凍折幾株松。</p>
</div>
<div class='div-other'><a id='mulu296' />
<p class='h2'>福州鼓山智嶽了宗禪師<span class='note-inline'>(青七鼓山晏嗣)</span></p><p>初遊方至鄂州黃龍便問。久嚮黃龍。及乎到來祇見赤班蛇。龍曰。汝祇見赤班蛇。且不識黃龍。山曰如何是黃龍。龍曰滔滔地。山曰忽遇金翅鳥來又作麼生。龍曰性命難存。山曰恁麼則被他吞却去也。龍曰謝闍黎供養。山便禮拜。</p>
<p style="margin-left:1em">灜山誾云。今日撞著個買劍客。三十文貨與一口。</p>
<p style="margin-left:1em">白巖符云。黃龍一等做處予奪得宜。不媿為巖頭嫡孫。然冷地裏不知不覺直為鼓山吞却。還有人辨得出麼。</p>
</div>
<div class='div-other'><a id='mulu297' />
<p class='h2'>鼎州大龍智洪弘濟禪師<span class='note-inline'>(青七白兆圓嗣)</span></p><p>僧問。色身敗壞。如何是堅固法身。龍曰。山花開似錦。㵎水湛如藍。</p>
<p style="margin-left:1em">徑山杲云。若以此明堅固法身。生身入地獄。</p>
<p style="margin-left:1em">愚菴盂云。試問大龍還曾夢見堅固法身麼。</p>
<p style="margin-left:1em">廣教玉揮拂子云。會麼。昨日是三十。今朝乃初一。展事投機知不知。野老愛閒烟樹立。無限輪椎劈不開。古今空射轅門戟。擬不擬。如山屹。三更半夜過牢關。忠言不避風前泣。</p>
</div>
<div class='div-other'><a id='mulu298' />
<p class='h2'>福州報慈院文欽禪師<span class='note-inline'>(青七保福展嗣)</span></p><p>僧問如何是妙覺明心。慈曰。今冬好晚稻。出自秋雨成。</p>
<p style="margin-left:1em">灜山誾云。知時識節須是報慈。若論妙覺明心。未夢見在。且畢竟作麼生是妙覺明心。喝一喝。</p>
</div>
<div class='div-other'><a id='mulu299' />
<p class='h2'>漳州地藏桂琛禪師<span class='note-inline'>(青七玄沙備嗣)</span></p><p>問僧甚處來。曰南州。藏曰彼中佛法如何。曰商量浩浩地。藏曰怎如我者裏栽田博飯喫。曰怎奈三界何。藏曰喚什麼作三界。</p>
<p style="margin-left:1em">溈山喆云。清貧長樂。濁富多憂。</p>
<p style="margin-left:1em">報恩秀於怎如我者裏栽田博飯喫下云。當時便好道。恁麼則非但南州也。</p>
<p style="margin-left:1em">博山來云。者僧羈縻三界。帶累他南州禪客俗氣不除。如今還有與地藏相見者麼。更須拋却犁耙鋤頭始得。</p>
<p style="margin-left:1em">大慈言云。大小地藏道個栽田博飯。不妨令人疑著。無端末上道你喚什麼作三界。却似龍頭蛇尾。</p>
<p style="margin-left:1em">仁王教云。地藏家風無媿古佛。真個千載一遇。乃為者僧一拶。直得七零八落。</p>
<p>地藏問僧甚處來。曰秦州。藏曰將得什麼物來。曰不將得物來。藏曰你為什麼對眾謾語。其僧無對。藏却問秦州豈不是出鸚鵡。曰鸚鵡出在隴西。藏曰也不較多。</p>
<p style="margin-left:1em">溈山喆云。者僧親從秦州來。為什麼道對眾謾語。要會麼。作客不殷勤。帶累主人拖泥涉水。</p>
</div>
<div class='div-other'><a id='mulu300' />
<p class='h2'>福州安國慧球禪師<span class='note-inline'>(青七玄沙備嗣)</span></p><p>上堂。我此間粥飯因緣為兄弟舉唱終是不常。欲得省要。却是山川大地與汝發明。其道既常。亦能究竟。若從文殊門入者。一切無情土木瓦礫助汝發機。若從觀音門入者。一切音響瑕蟇蚯蚓助汝發機。若從普賢門入者。不動步而到。以此三門方便示汝。如將一隻折箸攪大海水。令彼魚龍知水為命。會麼。若無智眼而審諦之。任汝百般巧妙不為究竟。</p>
<p style="margin-left:1em">瑯琊覺云。雖是善因而招惡果。</p>
<p style="margin-left:1em">薦福行云。若據山僧撿點。安國自<span class='corr'>己</span>性命亦未知落處。在者裏。一隻折箸也不消得。莫有虎口奪食者麼。若無。山僧不免向灸瘢上更下一燋去也。拍禪床下座。</p>
<p style="margin-left:1em">東禪觀云。安國一時嚼飯餵嬰兒。不知旁觀惡心。</p>
</div>
<div class='div-other'><a id='mulu301' />
<p class='h2'>福州大章山契如菴主<span class='note-inline'>(青七玄沙備嗣)</span></p><p>僧問。生死到來如何回避。章曰符到奉行。曰恁麼則被生死拘將去也。章曰阿㖿㖿。</p>
<p style="margin-left:1em">灜山誾云。者老漢恁麼放憨。直得閻家拱手。雖然。更須勘道始得。</p>
</div></div>
<p class='juan'>宗門拈古彚集卷第三十八</p>
</div><!-- end of div[@id='body'] -->
</body></html>