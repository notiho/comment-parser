<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu302' />宗門拈古彚集卷第三十九</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu303' />
<p class='h1'>△南八</p>
<div class='div-other'><a id='mulu304' />
<p class='h2'>汝州首山省念禪師<span class='note-inline'>(南八風穴沼嗣)</span></p><p>示眾。拈竹篦曰。喚作竹篦則觸。不喚作竹篦則背。汝諸人且喚作什麼。時葉縣省在會下。乃近前掣得拋向堦前。却曰是什麼。山曰瞎。縣於言下大悟。</p>
<p style="margin-left:1em">廣慧璉云。省驢漢悟則太煞悟。要且未盡先師意旨。</p>
<p style="margin-left:1em">天寧琦云。廣慧恁麼道。先師實有意旨那。將一把火照看面皮厚多少。下坡不走。快便難逢。若是向上提持。還我竹篦師兄始得。</p>
<p style="margin-left:1em">雲居莊云。脫體風流須是首山。當機抗敵還他葉縣。一向與麼去。臨濟佛法掃土而盡。</p>
<p style="margin-left:1em">甌峰承云。我王庫內無如是刀。</p>
<p style="margin-left:1em">明招補云。我當時若在。待道汝諸人喚作什麼。但噓兩虗。管取首山者漢瓦解氷消。</p>
<p>首山因汾陽問。百丈卷席意旨如何。山曰龍袖拂開全體現。曰師意如何。山曰象王行處絕狐蹤。汾於言下大悟。禮拜起曰。萬古碧潭空界月。再三撈摝始應知。</p>
<p style="margin-left:1em">保寧茂云。大小首山龍頭蛇尾。有底便道真不掩偽曲不藏直。拍禪牀云。毗婆尸佛早留心。直至如今不得妙。</p>
<p>首山因僧問。如何是佛。山曰新婦騎驢阿家牽。曰未審甚麼句中收。山曰。三玄收不得。四句豈能該。曰此意如何。山曰。天長地久。日月齊明。</p>
<p style="margin-left:1em">首山念又因僧問。新婦騎驢阿家牽。意旨如何。山曰百歲翁翁失却父。曰百歲翁翁豈有父耶。山曰汝會也。又曰。此是獨坐無尊卑。從上無一法與人。</p>
<p style="margin-left:1em">愚菴盂云。欽深淵默。漆雞頭大。將軍除壁虱。</p>
<p style="margin-left:1em">光相得云。與麼答話。應機接物不妨迅捷。檢較將來。未免旁觀者哂。</p>
<p>首山因僧問。如何是佛。山曰杖林山下竹筋鞭。</p>
<p style="margin-left:1em">道峰清云。首山控千里馬。發穿楊箭。無有不中之者。怎奈遇著者僧。致令勞而無功。若有問道峰。如何是佛。祇向道。此問何來。且道與首山是同是別。</p>
</div>
<div class='div-other'><a id='mulu305' />
<p class='h2'>汝州廣慧真禪師<span class='note-inline'>(南八風穴沼嗣)</span></p><p>風穴問。會昌沙汰時。護法善神向什麼處去。真曰。常在闤闠中。要且無人見。穴曰你徹也。</p>
<p style="margin-left:1em">徑山杲云。你道風穴自徹也未。</p>
</div></div>
<div class='div-other'><a id='mulu306' />
<p class='h1'>△青八</p>
<div class='div-other'><a id='mulu307' />
<p class='h2'>鼎州梁山緣觀禪師<span class='note-inline'>(青八同安志嗣)</span></p><p>示眾。南來者與伊三十棒。北來者與伊三十棒。</p>
<p style="margin-left:1em">瑯瑘覺云。梁山好一片真金。將作頑鐵賣却。瑯瑘即不然。南來者與你三十棒。北來者與你三十棒。從教天下人貶剝。</p>
<p style="margin-left:1em">天童忞云。瑯瑘雖不將金作鐵賣。其奈自不說價要人還錢。廣潤又則不然。南來者與你三十棒。北來者與你三十棒。棒頭有眼明如日。要識真金火裏看。</p>
<p style="margin-left:1em">佛日晳舉瑯瑘語畢云。二老可謂婆心太切。只知入水入泥。不顧旁觀者哂。隆安即不然。南來者任他南來。北來者任他北來。三十棒切忌動著。何故。黃金自有黃金價。何必和沙賣與人。</p>
<p style="margin-left:1em">白巖符云。瑯瑘攙行奪市。錐只恁麼利。廣潤擬出一頭。鑿只恁麼方。要見梁山。較三千里。</p>
<p>梁山上堂。真園頭出問。家賊難防時如何。山曰識得不為冤。曰識得後如何。山曰貶向無生國裏。曰莫是他安身立命處麼。山曰死水不藏龍。曰如何是活水龍。山曰興波不作浪。曰忽遇傾湫倒嶽時如何。山下座把住曰。闍黎。莫教溼著老僧袈裟角。</p>
<p style="margin-left:1em">黃龍清云。梁山老漢洞達機宜。堪稱作者。怎奈借便開門。展轉令人著賊。黃龍即不然。纔見問家賊難防時如何。便與一刀兩斷。教伊永絕窺窬。然雖如是。忽有個衲僧出來。却指山僧云賊賊。又作麼生。具眼者辨取。</p>
<p style="margin-left:1em">天童華云。梁山和尚要且只解戰賊不解殺賊。有問山僧。家賊難防時如何。劈脊便打。何故。不見道齊之以禮。</p>
<p style="margin-left:1em">雲門信云。園頭久默此要。真有運籌帷幄決勝千里之機。苟非梁山大難抵敵。雖然末後中他一箭。且喜卸甲而歸。還有救得者麼。若問雲門。忽然傾湫倒嶽時如何。但向道照管尾巴。且看園頭作何折合。</p>
<p style="margin-left:1em">棲霞成云。擒賊須擒王。梁山縱之而不擒。何也。葢欲試其賊之手段果能為王否。應菴云只解戰賊不解殺賊。嗚呼。殺又何難。戰不易也。使其弓折箭盡自肯投降。則賊可轉為良民矣。齊之以禮。必先導之以德。</p>
<p style="margin-left:1em">龍華體云。梁山老人向平田淺草撥着個焦尾大蟲。直是利害。若非深諳伏虎之方幾遭毒口。遂高聲召云。大眾。者裏也有一個。好生隄防。還見麼。乃驀拈拄杖下座一齊打散。</p>
<p style="margin-left:1em">鳳山啟云。正偏妙叶。玉線金針。者僧如庖丁游刃用有餘。饒梁山似郢匠揮斤纖毫無損。應菴曰只能戰賊不解殺賊。殊不知垂衣裳而天下治者堯舜也。</p>
<p style="margin-left:1em">河渚謙云。梁山原來膽小。只能識賊貶賊。不能用賊。若是山僧。待問家賊難防時如何。但向道用防作麼。不見道家無小使不成君子。</p>
<p style="margin-left:1em">白巖符云。真公一挨一拶。儘有捋虎鬚底膽略。自非梁山老漢濶大門牆。難為包裹。雖然。者裏却不恁麼。待道忽遇傾湫倒嶽時如何。劈脊便打云。者畜生。看你走向甚麼處去。</p>
<p style="margin-left:1em">寶光淵云。梁山老漢也是當斷不斷返招其亂。若據寶光見處。待問家賊難防時如何。便與三十痛棒趁出。為什麼。不見道來說是非者便是是非人。</p>
<p>梁山因太陽玄參。問如何是無相道場。山指觀音像曰者是吳處士畵底。玄擬進語。山急索曰。者個是有相底。如何是無相底。玄頓悟於言下。遂作禮起。却依位立。山曰何不道取一句。玄曰。道即不辭。恐上紙筆。</p>
<p style="margin-left:1em">報親舟云。大似雲雷相送。冲霄跨漢只在片時。咦。</p>
<p style="margin-left:1em">清化嶾云。犀因翫月紋生角。象被雷驚花入牙。</p>
<p style="margin-left:1em">棲霞成云。梁山可謂有奔流度刃之機。活捉生擒之手。太陽如香象渡河截流而去。忽然回顧。直得滿地落花紅似錦。百川四凟盡芬芳。</p>
<p style="margin-left:1em">烏龍岑云。玉線金針繡鴛鴦於錦上。須是梁山。東君布令見春工於一枝。還他玄老。雖然傑出當時。未免費人脣舌。</p>
</div>
<div class='div-other'><a id='mulu308' />
<p class='h2'>金陵清凉法眼文益禪師<span class='note-inline'>(青八地藏琛嗣)</span></p><p>問修山主。毫釐有差天地懸隔。你作麼生會。修曰毫釐有差天地懸隔。眼曰與麼又爭得。曰和尚作麼生。眼曰毫釐有差天地懸隔。修便禮拜。</p>
<p style="margin-left:1em">東禪齊徵云。山主恁麼祇對。為甚麼不肯。及乎請益法眼。乃仍只恁麼道。且道疑訛在什麼處。者裏看得透。許你具一隻眼。</p>
<p style="margin-left:1em">五祖戒別法眼劈脊便打。</p>
<p style="margin-left:1em">保寧勇云。修山主當時何不也好向法眼道。與麼會又爭得。白巖符云。大小保寧錯過修山主也不知。是他便禮拜也太煞誵訛。</p>
<p style="margin-left:1em">徑山杲云。法眼與修山主絲來線去。綿綿密密。扶起地藏門風。可謂滿目光生。若是徑山門下。更買草鞋行脚始得。何故。毫釐有差天地懸隔。甚處得者消息來。</p>
<p style="margin-left:1em">天寧琦云。二老漢不會轉身句。加今有問天寧。毫釐有差天地懸隔作麼生會。向他道。昨日有人恁麼問。三十棒趁出院去也。</p>
<p style="margin-left:1em">報恩秀云。萬松當時見法眼道恁麼又怎得。向道久聞和尚有此機要。不然擺手便行。管取一時坐斷。</p>
<p style="margin-left:1em">博山來云。法眼勾人在不疑之地。且道有多少法術。王言如絲。其出如綸。</p>
<p style="margin-left:1em">河渚謙代修云。和尚元來別有長處。</p>
<p>法眼問僧甚處來。曰泗洲禮拜大聖來。眼曰大聖今年出塔否。曰出。眼却問旁僧曰。你道伊到泗洲不到泗洲。</p>
<p style="margin-left:1em">浮山遠云。者僧到即到泗洲。只是不見大聖。</p>
<p style="margin-left:1em">道場全云。者僧見即見大聖。只是不曾識法眼。</p>
<p style="margin-left:1em">東禪觀云。者僧到也到泗洲。見也見大聖。識也識法眼。只是自討頭不見。</p>
<p style="margin-left:1em">報恩琇云。者一隊漢病在膏<span class='corr'>肓</span>。只顧道那僧不見。誰知却是自不識那僧。有人出來道和尚也是扶弱不扶強。新報恩隨聲便打。且道是肯他不肯他。</p>
<p>法眼因僧問。聲色兩字甚麼人透得。眼却謂眾曰。諸上座。且道者個師僧還透得也未。若會此僧問處。透聲色也不難。</p>
<p style="margin-left:1em">天童覺云。從前不了。祇為家賊難防。直下分明。且向草菴止宿。</p>
<p style="margin-left:1em">高峰妙云。明修棧道。暗度陳倉。</p>
<p style="margin-left:1em">愚菴盂云。平地上死人無數。</p>
<p>法眼指櫈子曰。識得櫈子。周帀有餘。</p>
<p style="margin-left:1em">雲門偃云。識得櫈子。天地懸殊。</p>
<p style="margin-left:1em">雪竇顯云。澤廣藏山理能伏豹。</p>
<p style="margin-left:1em">薦福懷云。識得櫈子是楠木做。</p>
<p style="margin-left:1em">圓通秀云。識得櫈子。四脚着地。</p>
<p style="margin-left:1em">泐潭清舉法眼雲門雪竇語畢云。三個漢總是依他作解。明昧兩岐。不脫見聞。如水中月。黃龍即不然。逼塞乾坤外。開張日月前。</p>
<p style="margin-left:1em">徑山杲云。識得櫈子。好剃頭洗脚。雖然如是。錯會者多。</p>
<p style="margin-left:1em">龍池傳云。識得櫈子。更參三十年。歸來休云依舊是櫈子。</p>
<p style="margin-left:1em">雲門澄云。識得櫈子。正有事在。</p>
<p style="margin-left:1em">清化嶾云。識得櫈子。不許坐着。坐着則禍事。</p>
<p style="margin-left:1em">資福侶云。識得櫈子。雙目如瞽。</p>
<p style="margin-left:1em">靈谿昱云。法眼解放不解收。雲門解收不解放。天衣平地上喫交。總是依草附木。何如拽杖看雲起。閒聽黃鸝三兩聲。</p>
<p>法眼問覺上座船來陸來。覺曰船來。眼曰船在什麼處。曰船在河裏。覺退。眼乃問旁僧曰。你道適來者僧具眼不具眼。</p>
<p style="margin-left:1em">博山來云。虗空無彩色。大海有波瀾。</p>
<p style="margin-left:1em">報恩琇代旁僧云。賊過點兵。</p>
<p style="margin-left:1em">義山訥云。絲來線去不露鋒鋩。自非見處精明用處自在。何以能此。雖然。你若作佛法會。帶累他二老不值半文錢。</p>
<p style="margin-left:1em">慧雲盛云。覺上座四稜蹋地。故法眼退<span class='corr'>己</span>讓人。旁僧若是個漢。好與道潭州紙貴一狀領過。</p>
<p style="margin-left:1em">白巖符云。與麼相見。可謂大羮玄酒一掃諸方古今殘剩。不妨奇特中奇特。乃無端向旁僧露尿臭氣。得不返令人惡心。</p>
<p style="margin-left:1em">□□獬云。法眼恁麼問。覺上座恁麼答。若作佛法會。入地獄如箭射。</p>
<p>法眼因僧參次。乃以手指簾。尋有二僧齊去捲簾。眼曰一得一失。</p>
<p style="margin-left:1em">黃龍清云。法眼鏌鎁在手殺活臨時。二僧齊去卷簾。且道那個得那個失。還會麼。世事但將公道斷。人心難與月輪齊。</p>
<p style="margin-left:1em">南㵎問云。法眼探頭。二僧逐塊。直饒收處迅捷。未免平地喫交。</p>
<p style="margin-left:1em">百丈泐云。八字打開。眉橫鼻直。眼裏無筋一世貧。千古萬古空相憶。法眼道一得一失。還有分疎得者麼。卓拄杖云。山僧口門窄。</p>
<p style="margin-left:1em">資福侶云。虎嘯堂前又且不然。或有二僧一齊卷簾。但向道一對無孔鐵錘。且道賞伊罰伊。若到諸方不得錯舉。</p>
<p style="margin-left:1em">曹溪珠云。清凉老漢指尖頭上大有神鋒。二僧不善迴避。未免喪身失命。若是個漢。當時待指簾。便好與掀倒禪牀。</p>
<p>法眼因僧問。承教有言。從無住本立一切法。如何是無住本。眼曰。形興未質。名起未名。</p>
<p style="margin-left:1em">博山來云。形未興。名未起。且道森羅萬象從何處得來。者裏放過即不可。喝一喝。</p>
<p>法眼上堂。三通鼓罷。簇簇上來。佛法人事。一時周畢。</p>
<p style="margin-left:1em">慧溫尼云。三通鼓罷。簇簇上來。拄杖不在。苕帚柄聊與三十。</p>
<p style="margin-left:1em">天童忞云。法眼用鉤。慧溫用錐。山僧也不鉤你。也不錐你。且放教冷來看。乃云。三通鼓罷。簇簇上來。向下文長。付在來日。</p>
<p>法眼問永明潛曰。律中道隔壁聞釵釧聲即名破戒。現覩金銀合雜朱紫駢闐。是破戒是不破戒。明曰好個入路。眼曰汝向後有五百毳徒。為王侯所重在。</p>
<p style="margin-left:1em">天寧琦云。真個入得。錦上鋪花。若入不得。眼中著屑。</p>
<p style="margin-left:1em">光相得云。法眼欲從火裏拈出一莖眉毛。既不可得。而永明乃善于就窠打劫。固足稱矣。然只解瞻前不能顧後。</p>
<p style="margin-left:1em">資福廣云。石雨和尚住雲門時。每拈此話問人。無有契其機者。廣後至亦蒙問及。廣答云。此是古人作用耳。雨持以示眾。大為稱賞。越年復舉此話問廣云。汝去年道是作用。且道是甚麼作用。廣云大似騎賊馬殺賊。雨便休去。不復措一辭。大眾。且道山僧此兩語有得失無得失。雨和尚讚嘆休去。是好心不是好心。者裏見得。方有參學眼。</p>
<p>法眼因僧問。如何是曹源一滴水。眼曰是曹源一滴水。</p>
<p style="margin-left:1em">天童傑云。法眼和尚向百戰塲中舞纛旗。未免旁觀者哂。忽有問靈隱。如何是曹源一滴水。只對他道。和屎合尿。</p>
<p>法眼因僧慧超問。如何是佛。眼曰汝是慧超。</p>
<p style="margin-left:1em">金粟元云。法眼恁麼抵對。可謂瘥病不假驢䭾藥。能彈何用玉絲絃。者僧悟去亦覺可人。檢點將來。猶有事在。且道是什麼事。咄。玄沙道底。</p>
<p style="margin-left:1em">廣胤標云。紅爐點雪還他作者。者僧懵懵懂懂。擔一尊沒鼻孔古佛。要法眼與他點睛。法眼輕輕與他一點。立時光天照地。然到衲僧門下。更須擉瞎。方堪共語。</p>
<p>法眼因僧問。古佛堂前何人先到。眼曰不動步者。</p>
<p style="margin-left:1em">資福廣云。法眼恁麼答話。引他業識茫茫者坐在無魂必死之地。將謂古佛堂前可以坐致。殊不知唐喪光陰虗消歲月。古佛堂前。驢年夢見。然則畢竟什麼人先到。即向他道。牛頭獄卒。</p>
</div>
<div class='div-other'><a id='mulu309' />
<p class='h2'>襄州青溪洪進禪師<span class='note-inline'>(青八地藏琛嗣)</span></p><p>問修山主。明知生是不生之理。為甚麼為生死之所流。修曰。笋畢竟成竹去。如今作篾使還得麼。進曰汝向後自悟去在。修曰某甲所見止如此。上座意作麼生。進指廊下曰。者個是監院房。那個是典座房。修即禮謝。</p>
<p style="margin-left:1em">白巖符云。大小青溪他是將門之子。不是慣欺僚屬。祇為他富堪敵國。差珍異寶東擲西拋。總是他尋常事。又何足怪。雖然。祇如修山主禮謝。且道是會了恁麼。不會恁麼。為是別有利害。</p>
</div>
<div class='div-other'><a id='mulu310' />
<p class='h2'>撫州龍濟紹修禪師<span class='note-inline'>(青八地藏琛嗣)</span></p><p>問僧甚處來。曰翠巖。濟曰翠巖有何言句示徒。曰。尋常道出門逢彌勒。入門見釋迦。濟曰與麼道又爭得。僧便問和尚又如何。濟曰。出門逢阿誰。入門見什麼。僧於言下有省。</p>
<p style="margin-left:1em">薦福懷云。山僧則不然。出門則吳山楚水。入門則佛殿行廊。或有個衲僧出。問師意如何。却許伊具一隻眼。</p>
<p style="margin-left:1em">西禪需云。龍濟頭白齒黃作恁麼語話。嬾菴即不然。出門竹徑無人埽。入戶方塘照影寒。</p>
<p>龍濟上堂。具足凡夫法。凡夫不知。具足聖人法。聖人不會。聖人若會。即同凡夫。凡夫若知。即是聖人。此語具一理二義。若人辨得。不妨於佛法中有個入處。若辨不得。莫道不疑好。珍重。</p>
<p style="margin-left:1em">黃龍清云。修山主只知布網張羅。不覺自遭籠罩。至今不得出身。</p>
<p style="margin-left:1em">徑山杲云。點鐵化為金玉易。勸人除却是非難。</p>
<p style="margin-left:1em">天寧琦云。修山主熟處難忘。也是胡地冬抽笋。</p>
<p style="margin-left:1em">淨慈一云。直饒有個入處。堪作什麼。凡夫則是凡夫。聖人則是聖人。且道凡聖兩忘一句作麼生道。閒持經卷倚松立。笑問客從何處來。</p>
<p style="margin-left:1em">愚菴盂云。辨得也是草裏漢。辨不得也是草裏漢。若龍濟者不敢批評。請自領去。</p>
<p>龍濟頌曰。欲識解脫道。諸法不相到。眼耳絕見聞。聲色閙浩浩。</p>
<p style="margin-left:1em">昭覺勤云。聲不到耳。色不到眼。聲色交參。萬法成現。且道還蹋著解脫道也無。不省者個意。修行徒苦辛。</p>
<p>龍濟頌曰。初心未入道。不得閙浩浩。鐘聲裏薦取。鼓聲裏顛倒。</p>
<p style="margin-left:1em">天目禮云。修山主可謂五音六律無相奪倫。美則美矣。要且活埋在聲塵堆裏。至今出身不得。何故。玄沙道底。</p>
<p>龍濟頌曰。二破不成一。一法鎮長存。若人一二解。永劫受沉淪。</p>
<p style="margin-left:1em">昭覺勤云。修山主直似倚天長劒凜凜神威。向平坦坦處壁立千仞。壁立千仞處平坦坦。雖然。只道得一半。山僧即不然。二破不成一。一法亦不存。不作一二解。永劫受沉淪。</p>
<p>龍濟曰。是柱不見柱。非柱不見柱。是非<span class='corr'>已</span>去了。是非裏薦取。</p>
<p style="margin-left:1em">徑山杲咄云。又是從頭過。</p>
<p style="margin-left:1em">天寧琦云。教裏少哩。修山主有多少奇特。也只是座主見解。未夢見我衲僧巴鼻在。見露柱但喚作露柱。見燈籠但喚作燈籠。不得動著。動著三十棒。</p>
<p>龍濟曰。萬法是心光。諸緣唯性曉。本無迷悟人。只要今日了。</p>
<p style="margin-left:1em">天寧琦云。既無迷悟。了個什麼。從前汗馬無人識。只要重論葢代功。</p>
</div>
<div class='div-other'><a id='mulu311' />
<p class='h2'>福州東禪玄亮禪師<span class='note-inline'>(青八白龍希嗣)</span></p><p>僧問。本無迷悟為什麼却有佛有眾生。禪曰話墮也。</p>
<p style="margin-left:1em">灜山誾徵云。且道是者僧話墮。東禪話墮。試論量看。</p>
</div>
<div class='div-other'><a id='mulu312' />
<p class='h2'>隨州智門光祚禪師<span class='note-inline'>(青八香林遠嗣)</span></p><p>僧問。蓮花未出水時如何。門曰蓮花。曰出水後如何。曰荷葉。</p>
<p style="margin-left:1em">天童覺云。靈龜無卦兆。空殻不勞鑽。</p>
<p>智門因僧問。如何是佛。門曰踏破草鞋赤脚走。如何是佛向上事。門曰拄杖頭邊挑日月。</p>
<p style="margin-left:1em">雪竇顯云。千兵易得。一將難求。</p>
<p style="margin-left:1em">笑巖寶云。一句明三句。三句明一句。還他智門。只如雪竇恁麼道。在者僧。在智門。具眼者定當看。</p>
<p>智門因僧問。如何是般若體。門曰蚌合明月。曰如何是般若用。門曰兔子懷胎。</p>
<p style="margin-left:1em">雪竇顯云。非惟把定世界。亦乃安怗邦家。若善能參詳。便請丹霄獨步。</p>
<p style="margin-left:1em">古南門云。古南則不然。如何是般若體。盲人見暗。如何是般若用。機婦停梭。大眾。何必特地參詳。幸在家中穩坐。還會麼。早知燈是火。飯熟幾多時。</p>
</div>
<div class='div-other'><a id='mulu313' />
<p class='h2'>鼎州德山慧遠禪師<span class='note-inline'>(青八雙泉郁嗣)</span></p><p>解夏上堂。僧問九旬禁足今<span class='corr'>已</span>滿。自恣之儀事若何。山曰。猢猻趁蛺蜨。九步作一歇。曰未審意旨如何。山以頌示之曰。兩個兒童舁木鼓。左邊打了右邊舞。剎那變現百千般。分明示君君記取。</p>
<p style="margin-left:1em">瑞巖慍云。答也答了。頌也頌了。怎奈者僧未肯點首在。靈巖路見不平。要與德山相見。自恣在今朝。有花當面貼。一句定誵訛。猢猻趁蛺蜨。蛺蜨飛。無處尋。空中打坐。海底穿針。驀拈拄杖顧視左右云。眾中莫有因齋慶贊者麼。卓拄杖云。休將閒學解。埋沒祖師心。</p>
</div>
<div class='div-other'><a id='mulu314' />
<p class='h2'>蘄州五祖戒禪師<span class='note-inline'>(青八雙泉寬嗣)</span></p><p>因玉㵎頌雲門北斗藏身話曰。北斗藏身為舉揚。法身從此露堂堂。雲門賺殺他家子。直至如今謾度量。且問其作頌之意。㵎乃張目視之。戒曰若恁麼會。雲門不值一錢。公亦當無兩目。後㵎果如其言。戒暮年亦失一目。覺範曰。今人妄意測度先德之言。疑誤後昆。亦可以少誡。</p>
<p style="margin-left:1em">中峰本云。北斗藏身。豈但玉㵎頌不出。便是五祖戒也只得向背後叉手。暮年各損其目。也是好<span class='corr'>采</span>。洪公謂誤謗先宗感果如是。休將閒學解。埋沒祖師心。</p>
<p>五祖問僧近離甚處。曰東京。祖曰還見天子也無。曰常年一度出金明池。祖曰。有理可恕。無理難容。出去。</p>
<p style="margin-left:1em">真如元徵云。者僧親從東京來。他恁麼應對。見天子不見天子。五祖末上與麼道。是賞伊是罰伊。</p>
</div>
<div class='div-other'><a id='mulu315' />
<p class='h2'>蓮華峰祥菴主<span class='note-inline'>(青八奉先深嗣)</span></p><p>示寂日拈拄杖示眾曰。古人到者裏為什麼不肯住。眾無對。峰乃曰。為他途路不得力。復曰。畢竟如何。以拄杖橫肩曰。楖[木*栗]橫擔不顧人。直入千峰萬峰去。言畢而逝。</p>
<p style="margin-left:1em">昭覺勤云。也好與三十棒。只為他擔板腦後見腮莫與往來。諸人還辨得菴主麼。脚跟也未點地在。</p>
<p style="margin-left:1em">天童覺云。負入不負出。本色住山人。思大吞盡諸佛。普眼不見普賢。且道病在甚麼處。驀拈拄杖卓一下云。官不容針。私通車馬。</p>
<p style="margin-left:1em">寶壽新云。蓮峰拄杖子攪亂三千大千世界了也。還知麼。却化為龍矣。還降得麼。咦。</p>
<p style="margin-left:1em">明招補云。菴主老不歇心。怎奈土曠人稀。相逢者少。</p>
</div>
<div class='div-other'><a id='mulu316' />
<p class='h2'>棗樹第二世禪師<span class='note-inline'>(青八黃龍機嗣)</span></p><p>問僧近離甚處。曰漢國。樹曰漢國天子還重佛法也無。曰。苦哉。賴值問著某甲。若是問著別人則禍生。樹曰作什麼。曰。人尚不見。有何佛法可重。樹曰。闍黎受戒來多少時。曰二十夏。樹曰大好不見人便打。</p>
<p style="margin-left:1em">雪竇顯云。者僧棒即喫。要且去不再來。棗樹令雖行。怎奈無風浪起。</p>
<p style="margin-left:1em">南堂欲云。者僧句裏藏鋒。棗樹棒頭有眼。說什麼去不再來。直須棒了出院。</p>
<p style="margin-left:1em">天奇瑞云。埋兵索戰輸他作者。量敵排軍豈不傷軀。正眼從來付大謀。大眾。到者裏如何免得。良久云。塗毒鼓邊休側耳。</p>
<p style="margin-left:1em">古南門云。者僧有前無後。棗樹有後無前。雪竇明眼難瞞。要且蹉過棒頭。</p>
<p style="margin-left:1em">白巖符云。者僧祇解慎初不解護末。棗樹雖善護末要且不解慎初。拈拄杖云。者裏還有善始善終者麼。設有。在白巖門下並須喫棒。為什麼聻。待你脫却汗臭衫子。謾謾來與你道。</p>
<p>棗樹問僧發足甚處。曰閩中。樹曰俊哉。曰謝師指示。樹曰屈哉。僧作禮。樹曰。我與麼道。落在什麼處。僧無語。樹曰彼自無瘡勿傷之也。</p>
<p style="margin-left:1em">昭覺勤云。凡為宗師言不虗發。者僧既是閩中來。有何俊哉。謝師指示。有何屈哉。還見得誵訛麼。若見得。方信道棗樹在山僧拂子頭上。無風起浪好肉剜瘡。其或未然。老僧罪過彌天。</p>
<p>棗樹因僧辭。乃問。若到諸方。有問老僧此間法道。你作麼生對。曰待問即道。樹曰何處有無口底佛。曰祇者也還難。樹豎拂子曰還見麼。曰何處有無眼底佛。樹曰祇者也還難。僧遶禪牀一帀而出。樹曰善能祇對。僧便喝。樹曰老僧不識子。曰用識作麼。樹敲禪牀三下。</p>
<p style="margin-left:1em">昭覺勤云。棗樹有口如啞。者僧有眼如盲。遶禪牀一帀。敗軍之將。敲禪牀三下。弓折箭盡。</p>
<p style="margin-left:1em">白巖符云。棗樹用盡伎倆。畢竟不奈者僧何。者僧呈盡醜態。畢竟脫棗樹籠罩不得。二俱不了。若到山僧者裏。并須喫棒趁出。</p>
</div></div>
<p class='juan'>宗門拈古彚集卷第三十九</p>
</div><!-- end of div[@id='body'] -->
</body></html>