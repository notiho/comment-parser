<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu242' />宗門拈古彚集卷第三十三</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu243' />
<p class='h1'>△青六</p>
<div class='div-other'><a id='mulu244' />
<p class='h2'>洪州同安常察禪師<span class='note-inline'>(青六九峰䖍嗣)</span></p><p>僧新到。遶禪牀三帀振錫一下曰。凡聖不到處。請師道。安鳴指三下。僧曰同安今日嚇得忘前失後。安曰闍黎發足何處。僧珍重便出。安曰。五湖衲子。一錫禪人。未到同安不妨疑著。僧回首曰。近見不如遠聞。安曰。貪他一杯酒。失却滿船魚。</p>
<p style="margin-left:1em">昭覺勤云。全軍隊伍馬步相參。兩陣交鋒不妨奇特。怎奈二俱失利。具眼者試辨看。</p>
<p style="margin-left:1em">何山珣云。奮大用。發大機。明來暗合。平坦嶮巇。彼既殺活拄杖。我即綿裏秤錘。縱使諸方眼目。難斷個是個非。畢竟如何。堪笑一枝無孔笛。主賓顛倒兩頭吹。</p>
<p style="margin-left:1em">洞山瑩云。者僧好如張翼德在霸陵橋上橫衝直闖威武可觀。被同安緩緩地念了一道真言便把不住。所以遭他點罰道。貪他一杯酒失却滿船魚。眾中還有為者僧出氣者麼。卓拄杖云。疎而不漏。</p>
<p style="margin-left:1em">古塘□云。者兩個漢雖然賓主相合言氣相符。若是聖凡不到處。要且俱未夢見在。</p>
<p>同安因僧問遠趨丈室乞師一言。安曰孫臏門下徒話鑽龜。曰名不浪施。安曰喫茶去。僧便珍重。安曰雖得一場榮。刖却一雙足。</p>
<p style="margin-left:1em">天童傑云。拳來拳應。踢來踢應。拳踢交參。孰負孰勝。搖頭擺尾過牢關。刖足之言誰肯信。雖然。有一處誵訛在。諸人試檢點看。</p>
<p>同安因聞鵲聲謂眾曰。喜雀鳴寒檜。心印是渠傳。僧出曰何必。安曰眾中有人在。僧曰同安門下道絕人荒安。曰胡人飲乳返怪良醫。僧曰休休。安曰。老鶴入枯池。不見魚蹤迹。</p>
<p style="margin-left:1em">天童傑云。動絃別曲有唱有酬。其唱愈高其和愈峻。其間鄭衛之聲雖則雜然。五音六律拍拍是令。</p>
<p>同安問僧近離甚處。曰江西。安曰江西法道何似此間。曰。賴是問某甲。若問著別人則禍生。安曰老僧適來造次。曰。某甲不是嬰兒。徒用止啼黃葉。安曰傷鼈恕龜殺活由我。</p>
<p style="margin-left:1em">昭覺勤云。宗師家握佛祖鉗錘。理當即行不留朕迹。者僧就上門上戶。更說甚麼傷鼈恕龜。劈脊便棒。何故。重賞之下必有勇夫。</p>
<p>同安因僧問。如何是天人師。安曰。頭上角未全。身上毛不出。曰如何是頭上角未全。安曰不擎戴。如何是身上毛不出。安曰寸絲不挂。</p>
<p style="margin-left:1em">報恩倫云。同安轉劫外機。放風前箭。聖解凡情一齊穿却。何止劈筈奪窩紅心中的。設使者僧手親眼辨如八臂那吒。亦難摸索。又於不擎戴下著語云。<span class='corr'>已</span>太崢嶸。寸絲不挂下著語云。猶有赤骨律在。</p>
<p style="margin-left:1em">壽昌經云。關津易過。險阱難行。謀士有先見之能。將元惟威勇之力。預知險處不踐。定獲勝地高登。不須血戰以成功。善保軍民之塗炭。從教神機妙算。終是乾弄一塲。要知同安意麼。突然掇出燎原燧。驚散巢居鬼窟精。</p>
</div>
<div class='div-other'><a id='mulu245' />
<p class='h2'>吉州禾山澄源殷禪師<span class='note-inline'>(青六九峰䖍嗣)</span></p><p>僧問。習學謂之聞。絕學謂之鄰。過此二者謂之真過。如何是真過。殷曰禾山解打鼓。曰如何是真諦。殷曰禾山解打鼓。曰。即心即佛則不問。如何是非心非佛。殷曰禾山解打鼓。曰如何是向上事。殷曰禾山解打鼓。</p>
<p style="margin-left:1em">東禪嶽云。禾山以無量義百千法門若揭日月而行。浮雲豈能掩蔽。東禪不打者破鼓。臨機變豹見兔放鷹。且要諸人各各相委。如何是真過。實語。如何是真諦。如語。如何是非心非佛。不誑語。如何是向上事。不異語。此四轉語如鐵蒺藜。吞得過是好手。其或未然。言多去道轉遠。</p>
<p style="margin-left:1em">豐山巖云。禾山老漢<span class='corr'>被</span>者僧一拶。直得註脚太過。</p>
<p>禾山因江南李主召入宮問和尚何處來。山曰禾山來。主曰山在什麼處。山曰。人來朝鳳闕。山嶽不曾移。</p>
<p style="margin-left:1em">灜山誾云。當時李主若道。與麼則和尚遣侍者來耶。禾山又作麼生。請代禾山對一語看。咄。速道速道。</p>
<p style="margin-left:1em">薦福如云。禾山異境靈踪。覩者皆羨。今日被李主勘破。</p>
</div>
<div class='div-other'><a id='mulu246' />
<p class='h2'>福州羅山道閑禪師<span class='note-inline'>(青六巖頭奯嗣)</span></p><p>因保福問。僧問巖頭浩浩塵中如何辨主。頭曰銅沙鑼裏滿盛油。意作麼生。山召大師。福應諾。山曰獼猴入道塲。山却問明招。忽有人問你又作麼生。招曰箭穿紅日影。</p>
<p style="margin-left:1em">徑山杲云。還會麼。獼猴入道塲。箭穿紅日影。兩個老古錐。擔雪共填井。喝一喝。</p>
<p style="margin-left:1em">天童傑云。巖頭拔貧助富要且不能。設有問山僧浩浩塵中如何辨主。但對道日輪正卓午。喝一喝。</p>
<p style="margin-left:1em">天寧琦云。我當時若作羅山。待問銅沙鑼裏滿盛油意作麼生。也與一喝。召眾云。且道天寧一喝與妙喜一喝是同是別。</p>
<p style="margin-left:1em">天童忞云。巖頭理上偏枯。傑祖事上不足。不肖兒孫隨例看孔著楔。有問浩浩塵中如何辨主。但云白面郎敲金鐙過。紅妝人揭繡簾看。</p>
<p style="margin-left:1em">資福侶云。錦上鋪花還他三個老漢。若是塵中主。尚未敢相許。</p>
</div>
<div class='div-other'><a id='mulu247' />
<p class='h2'>台州瑞巖師彥禪師<span class='note-inline'>(青六巖頭奯嗣)</span></p><p>到夾山。山問甚處來。巖曰臥龍來。山曰來時龍起也未。巖近前顧視之。山曰灸瘡瘢上更著艾燋。巖曰和尚又苦如此作麼。山休去。</p>
<p style="margin-left:1em">溈山喆云。瑞巖雖然威獰[后-口+匕]愬。怎奈夾山水清不容。</p>
<p style="margin-left:1em">徑山杲云。若不藍田射石虎。幾乎悞殺李將軍。</p>
<p style="margin-left:1em">瑞巖慍云。二尊宿一挨一拶。如善舞太阿不傷其手。然也有到處也有不到處。</p>
<p>瑞巖坐盤石上終日如愚。每自喚主人公。復自應諾。乃曰。惺惺著。他後莫受人瞞。</p>
<p style="margin-left:1em">玄沙備因僧舉似。乃云一等是弄精魂。瑞巖較些子。復謂僧云。何不在彼中住。僧云<span class='corr'>已</span>遷化也。沙云如今還喚得應麼。僧無對。雪竇顯云。蒼天蒼天。保寧勇代僧云。和尚為什麼對面不聞。</p>
<p style="margin-left:1em">雲居元云。天下宗師總為者僧下語。大似東家人死西家人助哀。直饒瑞巖自出頭來。也是棺材裏瞠眼。</p>
<p style="margin-left:1em">昭覺勤云。百丈寒潭徹底。月在波心千尺。巖松倚天。風生幽谷。直得凜凜孤標澄澄丰<span class='corr'>采</span>。及至月離碧嶂影落雲衢。遂乃當面蹉過。當時若是個漢。待伊道即今還喚得應麼。直下便喝。非唯把斷玄沙要津。亦乃與瑞巖老子出氣。</p>
<p style="margin-left:1em">徑山琇云。驚羣須是英靈漢。敵勝還他獅子兒。者僧只解傳言送語。不能懸崖返躑。非但錯過瑞巖。亦乃錯過玄沙。</p>
<p style="margin-left:1em">瑞巖慍云。祖師弄者一解。可謂超今邁古。然只作得個看家兒子。山僧向者裏著一隻眼。非獨紹續箕裘。直要衝樓跨竈。會麼。電光莫及。石火難追。兔徑非大象之所遊。雞粟豈鳳凰之啗啄。喝一喝。</p>
<p style="margin-left:1em">古南門云。者僧若從瑞巖來。待問如今還喚得應麼。但對道和尚莫瞞某甲。不唯為瑞巖作主。亦免雪竇助哀。</p>
<p style="margin-left:1em">資福侶云。如今還喚得應麼。當時只消彈指一下。管取唱和分明。</p>
</div>
<div class='div-other'><a id='mulu248' />
<p class='h2'>福州香谿從範禪師<span class='note-inline'>(青六巖頭奯嗣)</span></p><p>鼓山僧到參。谿曰汝豈不是鼓山僧。僧曰是。谿曰額上珠為何不現。僧無對遽辭。谿門送。復召上座。僧回首。谿曰滿肚是禪。曰和尚是甚麼心行。谿大笑而<span class='corr'>已</span>。</p>
<p style="margin-left:1em">灜山誾云。者僧前面失節。後面㧞本。香谿為什麼到者裏却放過。良久云。也須知笑裏有刀。</p>
</div>
<div class='div-other'><a id='mulu249' />
<p class='h2'>福州聖壽嚴禪師<span class='note-inline'>(青六巖頭奯嗣)</span></p><p>補衲次僧參。聖提起示之曰。山僧一衲衣。展似眾人見。雲水兩條分。莫教露針線。速道速道。僧無對。聖曰如許多時作甚麼來。</p>
<p style="margin-left:1em">灜山誾云。者僧當時何不道。破也破也。待聖壽動靜。便與震聲一喝。</p>
</div>
<div class='div-other'><a id='mulu250' />
<p class='h2'>福州玄沙師備禪師<span class='note-inline'>(青六雪峰存嗣)</span></p><p>上堂。眾集。遂將拄杖一時趁下。却回謂侍者曰。我今日作得一解。險入地獄如箭射。侍者曰喜得和尚再復人身。</p>
<p style="margin-left:1em">翠巖芝云。大小玄沙前不遘村後不迭店。且作麼生道得出身句。</p>
<p style="margin-left:1em">道吾真云。大小芝老只是偏枯。若是道吾即不然。玄沙與侍者一人具一隻眼。</p>
<p style="margin-left:1em">雲居舜云。此話眾中舉得爛如泥。且作麼生會。山僧道。侍者不在言。玄沙也是荊棘林裏求栴檀。</p>
<p style="margin-left:1em">東禪觀云。大小玄沙性命在侍者手裏。</p>
<p>玄沙垂語。諸方老宿盡道接物利生。忽遇三種病人來且作麼生接。患盲者。拈椎豎拂他又不見。患聾者。語言三昧他又不聞。患啞者。教伊說又說不得。且作麼生接。若接不得。佛法無靈驗。時有僧出曰。三種病人還許學人商量否。沙曰。許。汝作麼生商量。其僧便出。沙曰不是不是。地藏琛出曰。某甲有眼耳口。和尚作麼生接。沙曰慙媿。便歸方丈。</p>
<p style="margin-left:1em">雲門偃因僧請益。門云汝禮拜著。僧拜起。門以拄杖挃之。僧乃退後。門云汝不是患盲。復喚近前來。僧纔近前。門云汝不是患聾。復云還會麼。僧云不會。門云汝不是患瘂。其僧於是有省。</p>
<p style="margin-left:1em">雪竇顯舉了便喝云。者盲聾喑瘂漢。若不是雲門。驢年去。如今有底或拈椎豎拂。他又不管。教伊近前。他又不來。問還會麼。他又不應。諸方還奈何得麼。雪竇若不奈何。汝者一隊驢漢又堪作什麼。以拄杖一時趁散。</p>
<p style="margin-left:1em">翠巖芝云。早知燈是火。飯熟<span class='corr'>已</span>多時。</p>
<p style="margin-left:1em">雲居元云。地藏如龍無角似蛇有足。玄沙只有先鋒且無殿後。兩人病在膏肓。針藥之所不到。山僧為你諸人點破。拈拄杖云。棒頭有眼明如日。要識真金火裏看。</p>
<p style="margin-left:1em">本覺一云。雲門雪竇也是因風吹火。見兔放鷹。爭如地藏逆水之波。當時聞玄沙恁麼道。便出眾云某甲有眼耳口請師接。噫。只者一拶。非但玄沙。盡西天此土諸佛諸祖也不免退身有分。驀拈拄杖云。放過則不可。</p>
<p style="margin-left:1em">徑山杲云。者僧雖然悟去。只悟得雲門禪。若是玄沙。更買草鞋行脚。</p>
<p style="margin-left:1em">天童覺云。雲門平展。者僧實酬。且道什麼處是者僧悟處。不救之疾。難為針艾。</p>
<p style="margin-left:1em">天寧琦云。玄沙雲門氣急殺人。彼自無瘡勿傷之也。</p>
<p style="margin-left:1em">笑巖寶云。雲門當時不合放過者僧。反使他患盲聾瘖瘂無有休日。何故。殺人須教死。作鬼也光鮮。</p>
<p style="margin-left:1em">古南門云。種穀不生豆。者僧既是盲聾瘖瘂底。因甚却向雲門言下省去。驢漢還會麼。擊拂子云。上士一決一切了。中下多聞多不信。</p>
<p style="margin-left:1em">梅山相云。者裏又且不然。諸禪德。若向拈椎豎拂上相見。不如盲底。若向語言三昧上摸索。不如聾底。若逞驢脣馬嘴而作伎倆。不如瘂底。且道作麼生即得。無影樹頭擒木馬。不濕波中捉活魚。</p>
<p style="margin-left:1em">棲霞成云。三種病話如一部難經。不特庸醫茫然。即雲門雖能發藥。要且不能按經。妙喜道此僧只悟得雲門禪。果然。地藏云某甲有眼耳口和尚作麼生接。可惜玄沙真病現前却拱手而去。當時但云禮拜著。待伊擬議。痛棒打出。豈不名擅諸方。作個醫方捷徑。</p>
<p style="margin-left:1em">西遯超云。玄沙老人無端壓良民為賤。指好肉作瘡。合得何罪。還有為玄沙出罪者麼。但向云何幸如之。</p>
<p>玄沙因僧問。如何是學人自<span class='corr'>己</span>。沙曰用自<span class='corr'>己</span>作麼。</p>
<p style="margin-left:1em">雲門偃云。沒量大人。向語脉裏轉却。</p>
<p style="margin-left:1em">寶壽新云。且道是者僧在語脉裏轉却。玄沙在語脉裏轉却。有理何用高聲。</p>
<p>玄沙到莆田縣百戲迎接。次日問小塘長老曰。昨日許多喧閙向甚麼處去也。塘提起袈裟角。沙曰料掉沒交涉。</p>
<p style="margin-left:1em">法眼益別小塘云。昨日有多少喧閙。</p>
<p style="margin-left:1em">清凉欽別云。今日更好笑。</p>
<p style="margin-left:1em">溈山喆云。大溈則不然。或有人恁麼問。但鳴指一下。如有個衲子出來道料掉沒交涉。却肯他。何故。大丈夫捋虎鬚也是本分。且道利害在甚麼處。</p>
<p style="margin-left:1em">黃龍新云。奇怪。諸禪德。扶豎宗乘須是小塘長老始得玄。沙為甚麼道料掉沒交涉。我即不然。昨日許多喧閙向什麼處去也。天共白雲曉。水和明月流。</p>
<p style="margin-left:1em">昭覺勤舉溈山語畢云。二老宿雖是提振綱宗。要且貪觀天上月。而今或有問山僧。昨日許多喧閙向什麼處去。只向他道又是從頭起。他若道料掉沒交涉。劈脊便棒。何故。曹溪波浪如相似。無限平人被陸沉。</p>
<p style="margin-left:1em">南華昺云。玄沙恁麼道。還有得失是非也無。若謂有。當人未具眼在。若謂無。因甚麼道料掉沒交涉。還會麼。是非<span class='corr'>已</span>去了。是非裏薦取。</p>
<p style="margin-left:1em">博山來云。人將語探。水將杖探。烈火裏辨真金。閙市裏識天子。袈裟下認取老僧。玄沙小塘斯人也。縱然葢覆將來。口苦心甜更有事在。</p>
<p style="margin-left:1em">磬山修云。山僧即不然。或有問昨日許多喧閙向什麼處去。只向道今日一出尤勝昨日。他若道料掉沒交涉。我也知你是個瞎漢。</p>
<p style="margin-left:1em">開先金云。苟非玄沙。洎被小塘熱瞞一上。黃龍道天共白雲曉水和明月流。也好與他個料掉沒交涉。何故。不見道是非只為多開口。煩惱皆因強出頭。</p>
<p>玄沙與天龍入山見一虎。龍曰和尚虎。沙曰是汝虎。歸院後。龍問。適來見虎云是汝。未審尊意如何。沙曰。娑婆世界有四種極重事。若人透得。不妨出得陰界。</p>
<p style="margin-left:1em">雪竇顯云。要與人天為師。面前端的是虎。</p>
<p style="margin-left:1em">徑山杲代天龍進語云。也知和尚為人切。</p>
<p style="margin-left:1em">天寧琦云。畢竟是個什麼。隨例道虎。蝦跳不出斗。</p>
<p style="margin-left:1em">寶壽方云。玄沙天龍互相屈辱。各自喪身失命了也。還有為二老出一隻手者麼。</p>
<p style="margin-left:1em">南㵎問云。天龍拋磚。玄沙引玉。翻手覆手一直一曲。賺却多少人性命不留妄生揑目。山僧今日據令而行去也。卓拄杖喝一喝。</p>
<p style="margin-left:1em">慧雲盛於尊意如何下代沙便作虎聲。於許汝出得陰界下代龍云。明破即不堪。</p>
<p>玄沙見鼓山來。畵一圓相示之。山曰人人出者個不得。沙曰情知你向驢胎馬腹裏作活計。山曰和尚又作麼生。沙曰人人出者個不得。山曰和尚恁麼道却得。某甲恁麼道為什麼却不得。沙曰我得你不得。</p>
<p style="margin-left:1em">雪竇顯云。祇解貪觀白浪。殊不知失却手中橈也。</p>
<p style="margin-left:1em">雲峰悅云。道得道不得。總在玄沙圈繢裏。如今作麼生出得他玄沙圈繢。</p>
<p style="margin-left:1em">昭覺勤云。灼然者一條路。作者方知。直得窮天地亘萬古而不移。消劫石空芥城而無盡。便是透關底也須著眼始得。一等是恁麼時節。為什麼道我得汝不得。切忌向驢胎馬腹裏作活計。</p>
<p style="margin-left:1em">淨因成云。叢林中往往作鼓山未到玄沙境界會却。諸人要識玄沙鼓山麼。不見道盡出者個不得。</p>
<p style="margin-left:1em">南華昺云。捩轉鼻孔。換却眼睛。若無者個手段。如何扶豎宗乘。雖然如是。直是好笑。笑須三十年。且道笑個什麼。情知你在驢胎馬腹裏作活計。</p>
<p style="margin-left:1em">東禪觀云。當時我若作鼓山。待道人人出者個不得。即向道和尚元來別有長處。不圖成就前功。且要與玄沙向驢胎馬腹裏相見。</p>
<p style="margin-left:1em">天童覺云。玄沙大似倚勢欺人。用強凌弱。葢他撥得轉弄得出。兩個一般。為甚麼道我得你不得。是真難掩。是偽不昌。</p>
<p style="margin-left:1em">報恩秀云。天宮淨土時人愛去。鼓山不愛。驢胎馬腹時人怕墮。玄沙不怕。所以降聲負氣。惟俯視橫行。具獅子王不欺之力。還信天童保證麼。塵中能作主。化外自來賓。</p>
<p style="margin-left:1em">古南門云。你也說者個。我也說者個。者個畢竟是個什麼。若也辨得。驢胎馬腹裏作活計也不難。其或失却手橈。不惟貪觀白浪。管取業識茫茫。</p>
<p style="margin-left:1em">佛川義云。叢林往往道。鼓山機見未圓。落在玄沙圈繢裏。殊不知玄沙鼻孔被鼓山穿却。至今動轉不得。若有為玄沙作主者。我要問他。一等與麼道。為甚我得汝不得。</p>
<p style="margin-left:1em">本覺微云。玄沙心肝五臟被鼓山一拶拶出。至今收拾不起。何故。不見道不入驚人浪。爭見弄潮人。</p>
<p style="margin-left:1em">白巖符云。人人出者個不得。一等與麼道。為什麼有得有不得。者裏著得一隻眼。許你親見玄沙。</p>
<p>玄沙令僧馳書上雪峰。峰開緘見三幅白紙。乃問僧會麼。曰不會。峰曰不見道君子千里同風。僧回舉似沙。沙曰山頭老漢蹉過也不知。曰和尚如何。沙曰孟春猶寒也不解道。</p>
<p style="margin-left:1em">五祖戒出語云。將謂鬍鬚赤。</p>
<p style="margin-left:1em">明招謙云。玄沙三幅白紙。爭奈文彩<span class='corr'>已</span>彰。雪峰千里同風。何故不知蹉過。不見道養子莫教大。大了好罵爺。</p>
<p style="margin-left:1em">雲門澄云。玄沙孟春猶寒。雪峰千里同風。總是開書後語。未開書<span class='corr'>已</span>前作麼生道。</p>
<p style="margin-left:1em">口口泰云。玄沙未封白紙<span class='corr'>已</span>前。早<span class='corr'>已</span>氷消瓦解。雪峰道個千里同風。可謂雪上加霜。檢點將來。二者俱錯。</p>
<p>玄沙問鏡清。教中道。不見一法為大過患。且道不見什麼法。清指露柱曰莫是不見者個法麼。沙曰。浙中清水白米從你喫。佛法未夢見在。</p>
<p style="margin-left:1em">雪竇顯云。大小鏡清被玄沙熱瞞。我當時若見。但向道靈山授記未到如此。</p>
<p style="margin-left:1em">溈山喆云。若不是鏡清。幾乎忘前失後。何故。不逢別者。終不開拳。</p>
<p style="margin-left:1em">天童覺云。鏡清當時恁麼答。玄沙末後恁麼道。還相契也無。然則鏡清久不作佛法夢。也須是玄沙同參始得。</p>
<p style="margin-left:1em">天童華云。鏡清放頑。佛也不奈伊何。若不是玄沙識破。幾被露柱吞却。</p>
<p style="margin-left:1em">天童傑云。二尊宿驀劄相逢。大似小兒則劇相似。佛法身心何在。乃舉應菴華語畢。喝一喝云。若教頻下淚。東海也須乾。</p>
<p style="margin-left:1em">愚菴盂云。玄沙幸遇鏡清。若是個反躑的漢。那裏容得。我常見欺敵者亡。</p>
<p style="margin-left:1em">寶壽新云。木人舉手。石女點頭。若論佛法二字。依舊面南看北斗。良久云。會麼。江北用鋤。江南使牛。</p>
<p style="margin-left:1em">白巖符云。伯牙與子期。不是閒相識。二老其謂歟。雖然。當時鏡清大似口裏無舌。未審玄沙還信得過麼。</p>
<p>玄沙示眾。若論此事。喻如一片田地。四至界分結契賣與諸人了。也只有中心樹子猶屬老僧在。</p>
<p style="margin-left:1em">佛川義徵云。諸禪德。既是四至界分結契賣了。因甚中心樹子猶屬玄沙。</p>
<p>玄沙因雪峰曰。世界濶一尺。古鏡濶一尺。世界濶一丈。古鏡濶一丈。玄沙指火爐曰。火爐濶多少。峰曰如古鏡濶。沙曰者老漢脚跟未點地在。</p>
<p style="margin-left:1em">鏡清怤問僧。為復古鏡致火爐與麼濶。為復火爐致古鏡與麼濶。西院明云。與麼問人。也未可在。</p>
<p style="margin-left:1em">雲門偃云。餿飯泥茶爐。</p>
<p style="margin-left:1em">昭覺勤云。現成公案。古鏡本非火爐。打破羅籠。火爐即是古鏡。若非父子相投。怎見赤心片片。祇如玄沙道者老漢脚跟未點地。在諸人畢竟作麼生會。</p>
<p style="margin-left:1em">天寶樞拈拄杖卓一卓云。世界古鏡火爐百雜碎了也。玄沙道者老漢脚跟未點地在。意作麼生。國清才子貴。家富小兒驕。</p>
<p style="margin-left:1em">天奇瑞云。且道世界誰世界。古鏡誰古鏡。不可逐境打做兩橛。豎拄杖云。者是世界。者是古鏡。若然直下承當。坐斷雪峰玄沙。大丈夫切忌鬼窟裏虗淹歲月。</p>
<p style="margin-left:1em">髻珠昰云。一言既出駟馬難追。復喝一喝。</p>
<p style="margin-left:1em">白巖符云。象骨老人被玄沙一拶。直得立地尿出。雖然。玄沙與麼道了。而雪峰者裏不措一辭。莫道無利害好。</p>
<p>玄沙因聲明三藏善別音響。劉大王請驗之。沙乃將銅火箸敲鐵火爐。問聲明曰是什麼聲。明曰銅鐵聲。沙曰大王莫受外國人瞞。</p>
<p style="margin-left:1em">雪竇顯別玄沙語云。大王宜加信敬。又別三藏語云。莫瞞外國人好。</p>
<p style="margin-left:1em">清凉欽代三藏進語云。却是和尚瞞大王。</p>
<p style="margin-left:1em">淨因成云。既不是銅鐵聲。玄沙喚作什麼聲。然則三藏只知渡水。不覺溼衣。玄沙偏解誣人。爭奈國有憲章。且道三藏瞞大王何似玄沙瞞大王。</p>
<p style="margin-left:1em">天童覺云。理契則神。貧子獲衣中之寶。情封則物。力士失額上之珠。三藏只解瞻前不能顧後。還知麼。誣人之罪以罪加之。</p>
<p style="margin-left:1em">高峰妙云。大小玄沙能所未忘。當時賴遇是劉大王。若撞個本分衲僧。管取一場漏逗。</p>
<p style="margin-left:1em">蓮柎筞云。玄沙欺胡謾漢。孤負國恩。三藏祇明得聲。未許觀光上國。當時大王不受人瞞。玄沙三藏總好與趁出國門。</p>
<p>玄沙因光侍者激曰。師叔若學得禪。某甲打鐵船下海去。沙住後遣書問光曰。打鐵船也未。</p>
<p style="margin-left:1em">法眼益代光侍者云。和尚終不與麼。</p>
<p style="margin-left:1em">清凉欽代光侍者云。請和尚上船。</p>
<p style="margin-left:1em">支提愛云。玄沙也是貧人思舊債。</p>
<p style="margin-left:1em">慧林本代光侍者云。昨日過新羅。</p>
<p style="margin-left:1em">雲居元云。禪也未曾參得。何用思量舊事。忽然被他撐動鐵船。玄沙堪作甚麼。</p>
<p style="margin-left:1em">雲居莊云。諸方批判者不為不多。然只能扶強不能扶弱。山僧今日久勘不離元狀。敢謂玄沙被光侍者領過。直爾分疎不下。畢竟如何。官無定條。從民私約。</p>
<p>玄沙因僧問。承和尚有言。盡十方世界是一顆明珠。學人如何得會。沙曰。盡十方世界是一顆明珠。用會作麼。僧便休。來日沙却問僧。盡十方世界是一顆明珠。汝作麼生會。曰。盡十方世界是一顆明珠。用會作麼。沙曰知汝在鬼窟裏作活計。</p>
<p style="margin-left:1em">報慈遂徵云。一般恁麼道。為甚麼却成鬼窟去。</p>
<p style="margin-left:1em">雪竇顯別玄沙語云。諸方即得。我者裏不得。</p>
<p style="margin-left:1em">大覺昇云。者福建子生平一條鐵脊。到者裏和身折倒。若論此珠。不但此僧不識。敢保玄沙未識在。何故。民可使由之。不可使知之。</p>
<p>玄沙示眾。世尊道吾有正法眼藏付囑摩訶迦葉。猶如話月。曹溪豎拂子。還如指月。時鼓山出曰月聻。沙曰者個阿師就我覔月。山不肯。却歸眾曰。道我就他覔月。</p>
<p style="margin-left:1em">雪竇顯云。玄沙與鼓山如排百萬大陣。祇拋瓦礫相擊。有衲僧辨別得。當知正法眼藏付囑有在。</p>
<p style="margin-left:1em">護國元云。玄沙鼓山各說道理。要且未識月在。諸人要識月麼。幸無偏照處。剛要未明人。</p>
<p style="margin-left:1em">古南門云。玄沙誘人犯法。鼓山買帽相頭。若非雪竇明辨端倪。往往作肯不肯會。即今莫有旁不肯底衲僧麼。我要問你。喚甚麼作正法眼藏。</p>
<p>玄沙侍雪峰行次。峰指地曰。者一片田地好造個無縫塔。沙曰高多少。峰乃上下顧視。沙曰人天福報即不無。和尚靈山授記未夢見在。峰曰你作麼生。沙曰七尺八尺。</p>
<p style="margin-left:1em">瑯瑘覺云。國清才子貴。家富小兒驕。</p>
<p style="margin-left:1em">寶壽方云。雪峰放憨。玄沙逞俊。師勝資強千古一遇。熱閙門庭即得。若是無縫塔。且緩緩。</p>
<p>玄沙因雪峰遷化。眾請作喪主。三朝集眾點茶次。沙遂於靈前拈起一隻盞子問曰。大眾。先師在日從你道。如今且作麼生道。若道得則先師無過。若道不得過在先師。還有人道得麼。如是三問。眾俱無對。沙遂撲碎盞子歸院。</p>
<p style="margin-left:1em">中塔口因玄沙問你作麼生會。塔云先師有什麼過。沙便面壁。塔便出去。沙復召塔。塔回首。沙曰你作麼生會。塔便面壁。沙休去。</p>
<p style="margin-left:1em">笑巖寶云。當時有個衲僧纔見伊恁麼舉。便掀翻茶桌。免教祖禰不了殃及兒孫。</p>
<p>玄沙坐次。見面前地上一點白。指問侍者曰見麼。者曰見。如是三問三對。沙曰。你也見。我也見。因甚麼道不會。</p>
<p style="margin-left:1em">高峰妙云。大眾見即見。會即會。無復疑矣。且道者一點白決定是個甚麼。白巖符云。不識不識。</p>
<p>玄沙因韋監軍曰。曹山和尚甚奇怪。沙乃問撫州取曹山幾里。韋顧旁僧曰。上座曾到曹山否。曰曾到。韋曰撫州取曹山幾里。曰一百二十里。韋曰與麼則上座不到曹山。韋却起禮拜。沙曰監軍却須作禮此僧。此僧却具慙媿。</p>
<p style="margin-left:1em">雲居錫云。甚處是此僧具慙媿處。若檢點得出。許你有行脚眼。</p>
<p style="margin-left:1em">承天宗云。者僧可悲可痛。直饒玄沙具金剛眼睛。蹉過韋監軍了也。</p>
<p>玄沙與地藏方丈坐話。值夜深。沙乃曰。侍者關格子門了。汝作麼生出得。藏曰喚什麼作門。</p>
<p style="margin-left:1em">雪竇顯別地藏當時珍重便行。</p>
<p style="margin-left:1em">清凉欽別云。和尚莫欲歇去麼。</p>
<p>玄沙因韋監軍曰。占波國人語稍難辨。何況五天梵語。還有人辨得麼。沙提起槖子曰。識得者個即辨得。</p>
<p style="margin-left:1em">雲門偃云。玄沙何用繁辭。又云。適來道什麼。</p>
<p>玄沙因南際一長老到雪峰數日。次到玄沙。沙曰。此事唯我能知。長老作麼生會。際曰須知有不求知者。沙曰山頭老漢費辛苦作麼。</p>
<p style="margin-left:1em">雪竇顯別際語云。雪峰門下幾個如斯。</p>
<p>玄沙對雪峰曰。某甲如今大用去也。和尚作麼生。峰將三個木毬一齊拋出。沙作斫牌勢。峰曰汝親在靈山方得如此。沙曰也是自家事。</p>
<p style="margin-left:1em">灜山誾云。父作子述真個克家。檢較將來。未免挂人脣齒。</p>
<p style="margin-left:1em">慧雲盛云。看他父子則劇相似。舞拍遞承宮商合調。若論大用。拈却象骨巖。許伊有個話會分。</p>
<p>玄沙因鏡清問。學人乍入叢林。乞師指個入路。沙曰還聞偃水聲麼。曰聞。沙曰從者裏入。清有省。</p>
<p style="margin-left:1em">五祖演云。果是得入。一任四方八面。若也未然。輙不得離却者裏。</p>
<p style="margin-left:1em">徑山杲云。若要真個得入。直須離却者裏。</p>
<p style="margin-left:1em">天童傑云。三大老總是岐路相角。漆桶相揩。有甚快活處。山僧則不然。入之一字亦不喜聞。</p>
<p style="margin-left:1em">天寧琦云。者裏是什麼所在。離與不離便問阿誰。憶昔東溪日。花開葉落時。幾擬以黃金。鑄作鍾子期。</p>
<p style="margin-left:1em">積翠潤云。者裏則不然。也不管你離與不離。且道者裏是什麼所在。眾無對。侍者云喫茶。潤打云。誰教你多口。</p>
<p style="margin-left:1em">古林如云。得個入路。許他鏡清。更進一程。須還妙喜。然望他堂奧總未在。</p>
</div>
<p class='juan'>宗門拈古彚集卷第三十三</p></div>
</div><!-- end of div[@id='body'] -->
</body></html>