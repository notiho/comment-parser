<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu112' />宗門拈古彚集卷第十六</p><p class="byline">古杭白巖嗣祖沙門　淨符　彚集</p><p class="head1">△南三</p>
<p>趙州因僧問。學人乍入叢林。乞師指示。州曰喫粥了也未。曰喫粥了也。州曰洗鉢盂去。僧大悟。</p>
<p style="margin-left:1em">雲門偃徵云。且道有指示無指示。若言有。趙州向伊曾道個甚麼來。若言無。這僧因甚悟去。</p>
<p style="margin-left:1em">雪竇顯云。我不似雲門為蛇畵足。直言向你道。問者如虫禦木。答者偶爾成文。然雖與麼。瞎却衲僧眼。作麼生免得此過。諸仁者。要會麼。還你趙州喫粥也未。拈却這僧喫粥了也。雪竇與你拄杖子歸堂。</p>
<p style="margin-left:1em">雲峰悅云。雲門與麼道。大似為黃門栽鬚。與蛇畵足。山僧則不然。這僧恁麼悟去。入地獄如箭射。</p>
<p style="margin-left:1em">黃龍心云。雲門雪竇雖善鋤強輔弱捨富從貧。要且不能安家立國。乃問僧。你朝來亦喫粥亦洗鉢。而今是迷是悟。僧禮拜起。龍喚近前云。我有一柄拂與汝。歸堂。</p>
<p style="margin-left:1em">龍門遠云。山僧今日喫粥了也。洗鉢盂了也。只是不悟。既是善知識。為甚麼不悟。還會麼。豈可喚鐘作甕。終不指鹿為馬。善人難犯。水銀無假。冷地忽然覰破。管取一時放下。</p>
<p style="margin-left:1em">開福寧云。大眾且道。那裏是這僧悟處。還委悉麼。幾般雲色出峰頂。一樣泉聲落檻前。</p>
<p style="margin-left:1em">徑山杲云。雲門大似阿修羅王托動三有大城諸煩惱海。隨後喝云。寐語作麼。復云。雲峰雖善背手抽金鏃。翻身控角弓。爭奈蹉過雲門何。又云。趙州與這僧若不得雲門。一生受屈。而今諸方有一種瞎漢。往往盡作洗鉢盂話會了。</p>
<p style="margin-left:1em">天寧琦云。諸仁者見雲門則易。見妙喜則難。誵訛在甚麼處。劒去久矣。爾<span class='corr'>方</span>刻舟。</p>
<p style="margin-left:1em">雲居莊云。趙州以楔出楔。雲門看樓打樓。這僧悟去。還有勘破處也無。良久云。風不鳴條。雨不破塊。</p>
<p style="margin-left:1em">古南門云。住住。雪竇但知雲門無蛇畵足。自亦未免靈龜曳尾。忽若總拈過時如何。瞎。</p>
<p style="margin-left:1em">愚菴盂云。趙州向蝎瓮裏蹲踞。雲門入蛇阬中坐臥。雲峰向虎牢裏遊戲。蝎不能螫。蛇不能毒。虎不能措其爪牙。果然妙手。據山僧判斷。趙州也無洗鉢盂話。雲門縱有畵蛇之筆。向甚處添足。還是雲峰入地獄。這僧入地獄。拍案一下云。山僧今日將三大老頂相光明神通妙用拈向諸人面前。漆桶不快。若作佛法商量。入地獄如箭射。喝一喝云。萬山紫翠烟嵐裏。濃淡浮沉畵不成。</p>
<p style="margin-left:1em">東明際云。子丑寅卯辰巳午未。就裏知音本無忌諱。阿呵呵。會也未。脚頭脚底任縱橫。長安風月何足貴。</p>
<p style="margin-left:1em">清化嶾云。一個裙拖地。一個褲更長。雖然這僧悟去。也只會得個奴兒婢子邊事。</p>
<p style="margin-left:1em">佛日晳云。大慧道諸方拈掇甚多。下註脚亦不少。未甞有一人分明說破。妙喜今日為諸人分明說破。喫粥了便洗鉢盂。且道還曾指示無。黑豆從來好合醬。比丘尼定是師姑。這大慧老漢牙如劒樹口似血盆。原來只在這裏。洗鉢盂話何曾說得破。隆安今晚不惜唇齒。為汝諸人分明說破。喫粥了便洗鉢盂。趙州東壁掛葫蘆。拈得鼻好打失口。達磨不是老臊鬍。</p>
<p style="margin-left:1em">本覺微云。大小趙州鼓粥飯氣。這僧悟去也是<span class='corr'>刺</span>腦入膠盆。</p>
<p>趙州到黃檗。檗見來便閉却方丈門。州乃把火於法堂內呌曰救火救火。檗開門捉住曰道道。州曰賊過後張弓。</p>
<p style="margin-left:1em">保福展云。黃檗有頭無尾。趙州有尾無頭。</p>
<p style="margin-left:1em">五祖戒云。黃檗只會買賤不會賣貴。趙州因禍致福。</p>
<p style="margin-left:1em">雪竇顯云。直是好笑。笑須三十年。忽有個衲僧問笑個甚麼。笑賊過後張弓。</p>
<p style="margin-left:1em">南堂欲云。重門擊<span class='corr'>柝</span>。黃檗過於隄防。囓鏃破關。趙州慣得其便。雖然兩不相傷。笑破雪竇鼻孔。</p>
<p style="margin-left:1em">古南門云。雪竇好一笑。祇是不合隨趙州語脉走。畢竟如何。賊賊。</p>
<p style="margin-left:1em">雲溪挺云。一個開門入盜。一個把髻投衙。惹得黃口小兒笑破嘴脣皮。</p>
<p>趙州與侍者文遠論義曰。鬬劣不鬬勝。勝者輸胡餅。遠曰請和尚立義。州曰我是一頭驢。遠曰我是驢<span class='corr'>胃</span>。州曰我是驢糞。遠曰我是糞中虫。州曰你在彼中作麼。遠曰我在彼中過夏。州曰把將胡餅來。</p>
<p style="margin-left:1em">五祖戒云。禍不單行。</p>
<p style="margin-left:1em">瑯瑘覺云。趙州文遠也是蕭何置律。</p>
<p style="margin-left:1em">徑山杲云。文遠在驢糞中過夏。面赤不如語直。趙州貪他少利贏得箇胡餅。撿點將來也。是普州人送賊。畢竟如何。鵞王擇乳素非鴨類。</p>
<p style="margin-left:1em">天童覺云。高高標不出。低低望不及。眼自爭先得。籌因打結贏。</p>
<p style="margin-left:1em">天寧琦云。當時文遠待趙州道我是一頭驢。便好道輸却胡餅了也。老漢取餅就手。奪得便行。</p>
<p style="margin-left:1em">寶華忍云。文遠勝裏輸。明輸暗勝。趙州輸裏勝。明勝暗輸。纔勝即輸。輸即勝。算來胡餅都無分。而今拈出大家看。動着些兒成話柄。咄。</p>
<p style="margin-left:1em">演教泐云。趙州只知貪程不覺錯路。文遠雖輸果餅未免暗得便宜。山僧與麼道。具眼者辨取。</p>
<p>趙州外出路逢一婆子。乃問什麼處去。婆曰偷趙州笋去。州曰忽遇趙州又作麼生。婆便與州一掌。州休去。</p>
<p style="margin-left:1em">雪竇顯云。好掌。更下兩掌也無勘處。</p>
<p style="margin-left:1em">五祖演云。趙州休去作麼生商量。白雲露箇消息。貴要諸人共知。婆子雖行正令。一生不了。趙州被打兩掌。咬定牙關。婆子可謂去路一身輕似葉。趙州高名千古重如山。</p>
<p style="margin-left:1em">南堂欲云。將謂胡須赤。更有赤須胡。</p>
<p style="margin-left:1em">龍池傳云。且道趙州休去。是肯伊是不肯伊。</p>
<p style="margin-left:1em">古南門云。趙州今日小出大遇。</p>
<p style="margin-left:1em">南山寶云。這兩個漢都來病入膏肓。雖針藥有所不能救。若人撿點得出。許伊具一隻眼。</p>
<p style="margin-left:1em">圓照森云。還識趙州老漢麼。雲縷縷。風絮絮。寄言行路兒。莫上山頭去。</p>
<p style="margin-left:1em">甌峰承云。賊是小人。智過君子。</p>
<p style="margin-left:1em">白巖符云。這婆子不惟竊笋。亦且并竹而歸。可謂偷天手段不讓礄跖。然趙州休去。又豈止偷天而<span class='corr'>已</span>。</p>
<p>趙州一日於雪中倒臥曰相救相救。有僧便去身邊臥。州便起去。</p>
<p style="margin-left:1em">翠巖芝云。此僧在趙州圈繢裏。還有人出得麼。</p>
<p style="margin-left:1em">天童華云。這僧如虫禦木。要見趙州天地懸隔。有般瞎漢便道山僧扶強不扶弱。殊不知我王庫內無如是刀。喝一喝。</p>
<p style="margin-left:1em">勝法法云。這僧只顧救人。不解自救。</p>
<p>趙州到道吾。纔入堂。吾曰南泉一隻箭來也。州曰看箭。吾曰過。州曰中。<span class='note-inline'>(有本作茱萸。非也。今依會元)</span></p>
<p style="margin-left:1em">雪竇顯云。二俱作家。葢是道吾趙州二俱不作家。箭鋒不相拄。直饒齊發齊中。也只是個射垛漢。</p>
<p style="margin-left:1em">報慈遂云。且道二大老相見還有優劣也無。若撿點得出。許你於中字上有個入處。</p>
<p style="margin-left:1em">古南門云。趙州道吾露個爪牙。不枉同條。雖然。祗如雪竇道直饒齊發齊中也只是個射垛漢。是肯伊是不肯伊。還會麼。好手手中呈好手。紅心心裏中紅心。擊禪牀一下。</p>
<p style="margin-left:1em">明招補云。好手手中呈好手。則不無趙州。然在作家不啐啄。啐啄同時失。又作麼生。</p>
<p>趙州因見僧掃地乃問與麼掃還潔淨也無。曰轉掃轉多。州曰豈無撥塵者。曰誰是撥塵者。州顧視曰會麼。曰不會。州曰問取雲居去。僧後問雲居如何是撥塵者。居曰者瞎漢。</p>
<p style="margin-left:1em">古塘□云。二老當斷不斷。致使這僧轉掃轉多。山僧則不然。待云誰是撥塵者。便接過掃帚痛與一頓。為甚如此。不見道為人須為徹。</p>
<p>趙州見文遠侍者在佛殿禮佛。州以拄杖打一下曰作甚麼。遠曰禮佛也是好事。州曰好事不如無。</p>
<p style="margin-left:1em">中峰本云。文遠云禮佛也是好事。不妨頑軟。趙州云好事不如無。話墮了也。要知趙州老人話隨處麼。待伊磕破腦門即向你道。</p>
<p>趙州因僧問狗子還有佛性也無。州曰無。僧曰。上從諸佛。下及螻蟻。皆有佛性。狗子因甚麼却無。州曰為伊有業識在。又僧問狗子還有佛性也無。州曰有。僧曰。既有。為什麼入這皮袋裏來。州曰為伊知而故犯。</p>
<p style="margin-left:1em">翠巖芝云。說有說無。兩彩一賽。如今作麼生。</p>
<p style="margin-left:1em">高峰妙云。大小趙州拈出一粒巴豆子。攪亂衲僧肚腸。設有吞吐得者。亦不免喪身失命。何故。急急。</p>
<p style="margin-left:1em">愽山來云。道有道無。靈鋒橫握。盡大地人向趙州手裏乞命有分。惟不跨石橋者不在其限。為什麼。剛刀雖快。不斬無罪之人。</p>
<p style="margin-left:1em">愚菴盂云。這僧好似個遼東賣猪漢。得一白頸猪以為奇貨。到淮南來不覺慙惶無地。趙州老漢好似美髯公。慣使拖刀。計不出常䇿。若是山僧則不然。有問狗子還有佛性也無。我則向他道癩斯吞蝦蟆。</p>
<p style="margin-left:1em">白巖符云。趙州這漢等閒出一言。是返魂香。起死回生只在片時。是鴆毒酒。失身喪命只在片地。且道為甚得如此利害聻。良久云。還他肘後有靈符。</p>
<p>趙州因南泉曰。今時人須向異類中行始得。州曰異即不問。如何是類。泉以兩手托地。州近前一踏踏倒。却向涅槃堂裏呌曰。悔悔。泉令侍者問悔個甚麼。州曰悔不更與兩踏。</p>
<p style="margin-left:1em">白巖符云。路當窮處不解轉身。鋒到銳時欠於趨避。總是墮身死漢。南泉父子可謂善轉身矣。善趨避矣。然細撿將來。尤欠一着。且道那裏是他欠一着處。</p>
<p style="margin-left:1em">天井新云。南泉欠趙州一着。趙州輸南泉一機。作麼生會。千年故紙好合藥。</p>
<p>趙州示眾。老僧今夜答話去也。有解問者致將一問來。時有僧出禮拜。州曰比來拋磚引玉。却引得箇墼子。</p>
<p style="margin-left:1em">保壽沼云。射虎不真。徒勞沒羽。</p>
<p style="margin-left:1em">法眼益舉問覺銕嘴此意如何。覺云如國家拜將。乃問甚人去得。或有人出云某甲去得。須云汝去不得。眼云我會也。</p>
<p style="margin-left:1em">報慈遂云。甚麼處却成墼子去。叢林中道纔出來便成墼子。祇如每日出入行住坐臥。不可總成墼子。且道這僧出來。具眼不具眼。</p>
<p style="margin-left:1em">光孝覺因長慶問。那僧纔出禮拜。為什麼便將為墼子。孝云適來那邊亦有人恁麼問。慶云向伊道什麼。孝云亦向伊道比來拋磚引玉。却引得箇墼子。</p>
<p style="margin-left:1em">雪竇顯云。靈俐漢纔聞舉着便知落處。然雖如此。放過覺鐵嘴。夫宗師家語不虗發。出來必是作家。因甚麼拋磚引墼。諸禪德。要識趙州麼。從前汗馬無人識。只要重論葢代功。</p>
<p style="margin-left:1em">昭覺勤云。諸方盡道趙州得逸羣之機。一期施設不妨自在。這僧要擊節扣關。閃電光中卒。着手脚不辦。覺銕嘴能近取譬。不墜宗風。法眼有通方鑑才。便知落處。敢問諸人。既是宗師。為甚麼拋磚只引得箇墼子。</p>
<p style="margin-left:1em">白巖符云。覺公錯下名言。法眼隨語生解。且置一邊。趙州以勢欺人。放過不可。當時這僧出來。便與掀倒禪牀。看他作何合煞。</p>
<p>趙州因僧問如何是咬人師子。州曰。歸依佛。歸依法。歸依僧。莫咬老僧。</p>
<p style="margin-left:1em">天寧琦云。這僧也只是個喋屎狗。為甚麼。趙州一見便撒屎彩奔齪家。</p>
<p>趙州因僧問。至道無難。唯嫌揀擇。是時人窠窟否。州曰曾有人問老僧。直得五年分踈不下。</p>
<p style="margin-left:1em">雪竇顯云。識語不能轉。死<span class='corr'>卻</span>了也。好與二十棒。這棒須有分付處。若辨不出。且放此話大行。</p>
<p style="margin-left:1em">古南門云。趙州答話深辨來風。雪竇道識語不能轉死<span class='corr'>卻</span>了也好與二十棒。古南道無端無端。又道這棒須有分付處。若辨不出且放此話大行。古南道個瞎。若人辨得。管取丹霄獨步。</p>
<p style="margin-left:1em">愚菴盂云。趙州古佛尚且經及五年道不得。何况其餘。你們只管亂開大口。時旁僧哂之。余乃打三下曰。舉似明眼人看。</p>
<p>趙州到百丈。丈問近離甚處。州曰南泉。丈曰南泉近日有何言句。州曰未得之人直須悄然。丈便喝。州作怕勢。丈曰大好悄然。州乃作舞而出。</p>
<p style="margin-left:1em">瑯瑘覺云。趙州老人向獅子窟中換得爪牙。</p>
<p style="margin-left:1em">昭覺勤云。作家相見。彼此難搆。茫然悄然。進前退後。揑不成塑不就。大路不行草裏走。</p>
<p style="margin-left:1em">天童忞云。賊是小人智過君子。然二人賊漢之中。有一正賊。有一草賊。若定當得出。許你是個漢子。不然。總須著賊。</p>
<p>趙州問座主講什麼經。主曰涅槃經。州曰問一段義得麼。主曰得。州以脚向空趯一趯。吹一吹。曰是什麼義。主曰經中無此義。州曰脫空謾語漢。此是五百力士揭石義也不識。</p>
<p style="margin-left:1em">老宿代講主云。和尚謾某甲謾大眾。</p>
<p style="margin-left:1em">雪竇顯別云。和尚慣得其便。</p>
<p>趙州問僧發足何處。曰雪峰。州曰雪峰有何言句示徒。曰尋常道盡十方世界是沙門一隻眼。汝等諸人向甚處屙。州曰。闍黎若回。寄箇鍬子去。</p>
<p style="margin-left:1em">瑯瑘覺云。眾中有云寄鍬子去埋<span class='corr'>卻</span>雪峰。若道寄鉢盂去。便說盛粥飯用。狂解夢見。作麼商量。不是僧繇手。謾說學丹青。</p>
<p style="margin-left:1em">清化嶾云。當時可惜不遇作家。若是山僧見道闍黎若回寄箇鍬子去。便云不將去。他若問為什麼不將去。和尚這裏少他不得。</p>
<p>趙州到雲居。居曰老老大大何不覓箇住處。州曰什麼處是從諗住處。居曰山前有箇古寺基。州曰和尚自住取。又到茱萸。萸曰老老大大何不覓箇住處。州曰什麼處是從諗住處。萸曰老老大大住處也不知。州曰。三十年弄馬騎。今日<span class='corr'>卻</span>被驢子撲。</p>
<p style="margin-left:1em">雲居錫云。甚麼處是趙州被驢撲處。</p>
<p style="margin-left:1em">溈山喆云。雲居茱萸為人猶如為<span class='corr'>己</span>。爭奈趙州不入這綣繢。然雖如是。不得雪霜力。焉知松栢操。</p>
<p style="margin-left:1em">大溈泰云。二老只解把住不解放行。趙州只解放行不解把住。撿點將來。未為全美。且雙放雙收一句作麼生道。畢竟水須朝海去。到頭雲定覓山歸。</p>
<p>趙州問僧曾看法華經麼。曰曾看。州曰。衲衣在空閑。假名阿練若。誑惑世間人。汝作麼生會。僧擬禮拜。州曰汝披衲衣來麼。曰披來。州曰莫惑我。曰作麼生得不惑去。州曰莫取我語。</p>
<p style="margin-left:1em">雪竇顯云。大小趙州龍頭蛇尾。諸人若能辨得。便乃識破趙州。如或不辨。個個高擁衲衣。莫惑翠峰好。</p>
<p style="margin-left:1em">古南門云。雪竇也是繩上生蛇。揑目自惑。且問諸人。只如趙州恁麼問。這僧恁麼答。還是這僧惑趙州。趙州惑這僧。當時要得不惑。待伊問汝披衲衣來麼。但云和尚眼中不可著屑。</p>
<p>趙州在井樓上打水次。見南泉過乃抱柱懸脚曰。相救相救。泉遂向踏梯上打曰。一二三四五。州少頃<span class='corr'>卻</span>具威儀上方丈曰。適來謝和尚相救。</p>
<p style="margin-left:1em">昭覺勤云。一人將錯就錯。一人看樓打樓。雖然如是。父為子隱。直在其中。</p>
<p style="margin-left:1em">徑山䇿云。趙州懸半賣狗。南泉有年無德。作這去就。當時只好拽翻梯子。教這漢一生蹭蹬。還知麼。養子方知父慈。</p>
<p style="margin-left:1em">西山音云。土老師若不將錯就錯。趙州這漢幾乎懸殺。</p>
<p>趙州問新到。曾到此間麼。曰曾到。州曰喫茶去。又問一僧。曾到此間麼。曰不曾到。州曰喫茶去。院主問。和尚為甚曾到也喫茶去。不曾到也喫茶去。州喚院主。主應諾。州曰喫茶去。</p>
<p style="margin-left:1em">保福展云。趙州慣得其便。</p>
<p style="margin-left:1em">鏡清怤舉問僧云。汝作麼生會。僧便去。清云邯鄲學唐步。</p>
<p style="margin-left:1em">雪竇顯云。這僧不是邯鄲人。為甚學唐步。若辨得出。與汝茶喫。</p>
<p style="margin-left:1em">青龍斯云。趙州老漢通身為人。不免被院主看破。</p>
<p>趙州因僧辭。州問甚處去。曰諸方學佛法去。州豎拂曰。有佛處不得住。無佛處急走過。三千里外逢人不得錯舉。曰與麼則不去也。州曰。摘楊花。摘楊花。</p>
<p style="margin-left:1em">徑山杲云。有佛處不得住。生鐵秤錘被蟲蛀。無佛處急走過。撞著嵩山破竈墮。三千里外逢人不得錯舉。兩個石人相耳語。恁麼則不去也。此語<span class='corr'>已</span>徧天下。摘楊花摘楊花。唵摩尼達哩吽㗶吒。</p>
<p style="margin-left:1em">天童覺云。沉空滯跡。犯手傷鋒。俱未是衲僧去就。直須不入人行市。不上他牀榻。正不立玄。偏不附物。方能把住放行有自由分。</p>
<p style="margin-left:1em">薦福璨云。趙州說話如巫師祭鬼相似。真實懇切要令病人當下安樂。末後一道神呪雖然靈驗。爭奈救這僧不得。</p>
<p style="margin-left:1em">天寧琦云。妙喜老祖唱之於前。天寧遠孫和之於後。門前種萵苣。萵苣生火筯。火筯開蓮花。蓮花結木瓜。木瓜忽然顛落地。撒出無限無限芝蔴。何也。且要入拍。</p>
<p style="margin-left:1em">寶壽新云。斬新鐵蒺藜。直透兩重關。欲透兩重關。嶺頭依舊月彎彎。</p>
<p>趙州聞沙彌喝參。乃向侍者曰。教伊去。侍者纔教沙彌去。沙彌便珍重。州向傍僧曰。沙彌得入門。侍者在門外。</p>
<p style="margin-left:1em">雲居錫云。什麼處是沙彌入門。侍者在門外。這裏會得。便見趙州。</p>
<p>趙州因僧問二龍爭珠誰是得者。州曰老僧祇管看。</p>
<p style="margin-left:1em">雪竇顯云。看即不無。爭即不得。且道扶這僧扶趙州。</p>
<p style="margin-left:1em">雲居莊云。爭者不得。得者不爭。趙州只管看。要且不失珠。</p>
<p style="margin-left:1em">古南門云。爭即不無。看即不得。且道珠在甚麼處。</p>
<p>趙州到一庵主處。問有麼有麼。主豎起拳頭。州曰水淺不是泊船處。便去。又到一庵主處。問有麼有麼。主亦豎起拳頭。州曰能縱能奪。能殺能活。便禮拜。</p>
<p style="margin-left:1em">姜山愛云。趙州只見錐頭利。不見鑿頭方。</p>
<p style="margin-left:1em">雲居舜云。趙州當時甚生意氣。雖然如是。要且鼻孔在二庵主手裏。</p>
<p style="margin-left:1em">龍門遠云。庵主一等豎拳。趙州因甚肯一個不肯一個。且道得失在甚麼處。要識趙州麼。拍禪牀左邊一下。要識二庵主麼。拍禪牀右邊一下。還有檢點得出者麼。良久云。易開終始口。難保歲寒心。</p>
<p style="margin-left:1em">溈山果云。泣露千般草。吟風一樣松。為什麼肯一個不肯一個。這裏見得透。釋迦不先。彌勒不後。坐斷要津。天長地久。苟或不然。月庵為你下箇註脚。良久云。若不如是。爭知如是。</p>
<p style="margin-left:1em">昭覺勤云。佛祖命脉列聖鉗錘。換斗移星驚天動地。有般漢未出窠窟。只管道舌頭在趙州口裏。殊不知自<span class='corr'>己</span>性命<span class='corr'>已</span>屬他人。若能握向上綱宗與二庵主相見。便可以定龍蛇。別緇素。正好著力。還知趙州落處麼。切忌瞞頇。</p>
<p style="margin-left:1em">萬峰藏云。可惜趙州不遇三峰。老漢當時若見與麼揑怪。便與對眾三十拄杖趂出院。免得天下人論量。</p>
<p style="margin-left:1em">通玄奇云。二庵主懷藏至寶以待其人。趙州更是大海經商酬價。罕有人識。</p>
<p style="margin-left:1em">明果淖云。趙州慣做白拈賊。不消庵主一箇拳頭。口欵盡供了也。雖然。且道二庵主還識趙州麼。</p>
<p style="margin-left:1em">西遯超云。盡道二庵主本無優劣。趙州無風興浪惑亂人一上。料掉沒交涉。又謂趙州權衡在手抬搦任意。借庵主拳頭顯自家作用。這便是趙州自贊殺活縱奪處。亦料掉沒交涉。還有知趙州落處者麼。咄。蓮華峰一條拄杖子未放你在。</p>
<p style="margin-left:1em">雲庵悅云。水淺不是泊船處。言中有響。能縱能奪便禮拜。句裏藏鋒。老趙州可謂用盡神通。二庵主善能坐觀成敗。如今有般無主孤魂。不具透關眼。乃只管較得較失。不惟蹉過古人。亦且埋沒自<span class='corr'>己</span>。明眼見那禁一笑。還委落處麼。大冶精金應無變色。</p>
<p style="margin-left:1em">東塔熹云。兩個擔板漢坐觀成敗。帶累老趙州淨地喫交。</p>
<p style="margin-left:1em">理安洸云。權衡佛祖。龜鑒宗乘。須是趙州。直捷擔荷。不負來機。還他庵主。既同豎一拳頭。因甚有恁麼有不恁麼。鴛鴦繡出從君看。不把金針度與人。</p>
<p style="margin-left:1em">蓮柎䇿云。趙州著緉草鞋到處行脚。不怕疑殺人。乃向二菴主手裏納敗闕。顧左右云。且道甚處是趙州納敗闕處。兩行孤鴈撲地高飛。一對鴛鴦池邊獨立。</p>
<p>趙州因僧問。道人相見時如何。州曰呈漆器。</p>
<p style="margin-left:1em">雪竇顯云。諸禪德。還有識趙州底麼。出來相共商量。若未能辨明。大好從頭舉。與你點破。四九三十六收。</p>
<p style="margin-left:1em">古南門云。趙州<span class='corr'>已</span>是無折合。雪竇更添鹽添醬。雖然。還有識得趙州者麼。三生六十劫。</p>
<p style="margin-left:1em">靈巖儲云。趙州古佛雖是當門只一齒。等閒吐露些兒。直令人五年分疎不下。</p>
<p>趙州因二僧相推不肯作第一座。主事白州。州曰總教伊作第二座。曰第一座教誰作。州曰裝香著。曰裝香了也。州曰。戒香．定香．慧香．解脫香。</p>
<p style="margin-left:1em">天童華云。趙州下一槌。不妨驚羣動眾。仔細檢點將來。也是泥裏洗土塊。若是薦福門下。不用相推。第一座也有人。第二座也有人。第三座也有人。雖然如是。不免從頭註破。第一座鐵眼銅睛覷不破。第二座陽春白雪無人和。第三座真實身心同達磨。且道與趙州是同是別。</p>
<p style="margin-left:1em">愚庵盂云。趙州著個座元於佛祖位上。使天下叢林無敢正座。規繩自此一跌。直至於今整理不上。還有人為法社正紀綱者麼。不必相推請來相見。如無。山僧擯却聖僧去也。</p>
<p>趙州到保壽。壽見來便背面而坐。州乃展坐具。壽便起歸方丈。州收坐具便下去。</p>
<p style="margin-left:1em">保福展云。保壽忘頭失尾。趙州平地喫撲。</p>
<p>趙州因一僧曰。某甲從長安來。橫一條拄杖不曾撥著一人。州曰自是大德拄杖短。僧無語。</p>
<p style="margin-left:1em">天童悟代僧云。某甲罪過。不意輕觸和尚。</p>
<p>趙州因僧問。久嚮石橋。到來祇見略彴。州曰。汝祇見略彴。且不見石橋。曰如何是石橋。州曰渡驢渡馬。</p>
<p style="margin-left:1em">城山洽云。這僧借事驗主邈視趙州。趙州不妨頑軟。用白拈手段輕輕按過。果然上釣。你道渡驢渡馬是賞他罰他。這裏看破。一生參學事畢。不然喫水也須防噎。</p>
<p>趙州上堂。金佛不度爐。木佛不度火。泥佛不度水。真佛屋裏坐。</p>
<p style="margin-left:1em">徑山杲云。趙州和尚吐心吐膽。恁麼告報了也。還有知恩報恩者麼。便下座。</p>
<p style="margin-left:1em">仰山欽云。揭示如來正體。發明向上宗猷。趙州固是好手。只是不合強生節目。雪崖見處又且不然。金佛度爐。木佛度火。泥佛度水。真佛[口*尒]。切忌話墮。忽有個漢出來道你恁麼說正是強生節目。拍膝一下云。將謂無人證明。</p>
<p style="margin-left:1em">天界盛云。大小妙喜不識好惡。盡大地人被趙州刳了眼睛鼻孔。將個無位真人推下萬丈深坑。至今求出頭不得。徑山今日為伊出隻手救拔去也。金佛須度爐。木佛須度火。泥佛須度水。真佛不許他在黑山下作鬼家活計。直教劒刃上行。火燄裏走。入生死流。闢聖凡路。顯全機大用。向如意頭上縱橫無礙去也。會麼。換骨洗腸重整頓。通身手眼更須參。</p>
<p>趙州示眾曰。老僧三十年前在南方火爐頭有一則無賓主話。直至於今無人舉著。</p>
<p style="margin-left:1em">淨慈聞云。森羅萬象。明暗色空。日夜舉<span class='corr'>揚</span>。趙州古佛不是不知。只為貪程太速。</p>
<p style="margin-left:1em">白巖符云。者裏也有一則無賓主話。山僧三十年前未發意行脚時。早<span class='corr'>已</span>舉示諸人了也。是汝諸人還記得麼。趙州三十年無人舉著。白巖未發意行脚時早<span class='corr'>已</span>舉示。且道早<span class='corr'>已</span>舉示底是。無人舉著底是。若言無人舉著底是。錯過白巖。若言早<span class='corr'>已</span>舉示底是。錯過趙州。直饒你二俱坐斷。中亦不存。更要問你喚什麼作無賓主話。擬議不來。痛棒打出。</p>
<p style="margin-left:1em">瓶山謙云。趙州祇知賣弄。殊不知未開口前早落賓主行隊。</p>

<p class='juan'>宗門拈古彚集卷第十六</p></div>
</div><!-- end of div[@id='body'] -->
</body></html>