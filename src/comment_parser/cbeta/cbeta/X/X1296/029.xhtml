<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu216' />宗門拈古彚集卷第二十九</p><p class="byline">古杭白巖嗣祖沙門　淨符　彚集</p><p class="head1">△青五</p>
<p>雪峰上堂。盡大地撮來如粟米粒大。拋向面前。漆桶不會。打鼓普請看。</p>
<p style="margin-left:1em">長慶稜問雲門云。雪峰與麼道。還有出頭不得處麼。門云有。稜云作麼生。門云不可總作野狐精見解。又云狼藉不少。</p>
<p style="margin-left:1em">雲峰悅云。疋上不足。我更與你葛藤。驀拈拄杖云。還見雪峰麼。咄。近來王令稍嚴。不許攙行奪市。</p>
<p style="margin-left:1em">溈山喆云。我更為諸人土上加泥。舉拄杖云。看看。雪峰老人向你面前放屙。咄。為甚麼屎臭氣也不知。</p>
<p style="margin-left:1em">智海逸云。慙媿雪峰老。一等是弄精魂。就中弄得好。雖然如是。好事不如無。</p>
<p style="margin-left:1em">昭覺勤云。絕天維。立地紀。未足稱奇。擘太華。逗黃河。亦非敏手。若向者裏覰得透。便可以撒驪龍窟明珠。噴旃檀林香氣。豈不快哉。山僧今日不避泥水放一線道。乃拈拄杖云。還見雪峰麼。遂卓一卓云。劄。</p>
<p style="margin-left:1em">靈隱嶽云。<span class='corr'>陝</span>府鐵牛不覺膽顫。嘉州大象通身汗流。且道象骨老人面皮厚多少。</p>
<p style="margin-left:1em">烏石道云。大小雪峰拋三放兩。有甚了期。興國則不然。盡大地撮來在諸人眉毛眼睫上。眠也同眠。起也同起。行也同行。坐也同坐。還見得親切麼。擊拂云。蚯蚓吸乾四大海。藕絲牽動五須彌。</p>
<p>雪峰因三聖問。透網金鱗以何為食。峰曰待汝出得網來即向汝道。聖曰。一千五百人善知識。話頭也不識。峰曰老僧住持事繁。</p>
<p style="margin-left:1em">保寧展云。爭不足。讓有餘。</p>
<p style="margin-left:1em">雪竇顯云。可惜放過。好與三十棒。一棒也饒不得。直是罕遇作家。</p>
<p style="margin-left:1em">承天宗云。布縵天網須是雪峰。深入虎穴還他三聖。有般漢道雪峰在網內。三聖在網外。苦哉苦哉。深屈古人。若非此二員作家。不能橫行天下。</p>
<p style="margin-left:1em">溈山喆云。三聖可謂龍門萬仞。慣曾作客。雪峰大似孟甞門啟。豈懼高賓。</p>
<p style="margin-left:1em">寶峰文云。俊哉俊哉。快活快活。恰似一隻鷂子。莫驚著。報寧即不然。透網金鱗以何為食。待汝出得網來即向汝道。一千五百人善知識話頭也不識。便拽拄杖打出三門。復云。也好快活。恰似一隻虎。莫動著。諸禪德且道。報寧快活何似三聖快活。莫有快活底漢麼。出來定當看。良久云。把手拽不入。</p>
<p style="margin-left:1em">徑山杲云。一人麤似丘山。一人細如米粖。雖然麤細不同。秤來輕重恰好。徑山今日真實告報。汝等諸人切忌鑽龜打瓦。</p>
<p style="margin-left:1em">天寶樞云。三聖大似毒龍攪海白浪滔天。若不是雪峰慣入洪波。爭得驪珠在握。擊拂子一下。</p>
<p style="margin-left:1em">報恩秀云。三聖置個問頭。不妨向荊棘林中掇出個膠盆子。爭奈雪峰老漢先在三十步外。看你自黏自惹。直饒解別行一路。終難逃雪峰法網。</p>
<p style="margin-left:1em">海舟慈云。我若作雪峰。見三聖道透網金鱗以何為食。劈面便掌云。以此為食。</p>
<p style="margin-left:1em">笑巖寶云。雪峰老漢龍頭蛇尾。一千五百人善知識話頭也不識。但向道與麼則不虗為臨濟兒孫。待伊眼目定動。劈脊便毆。</p>
<p style="margin-left:1em">博山來云。捶打不開。屏折不下。各各具有隱身之術。大似埋兵索戰。然雖如是。透網金鱗畢竟以何為食。問取高郵定和尚。</p>
<p style="margin-left:1em">古南門云。雪峰老漢慣得其便。雪竇好三十棒只是下手太遲。有問古南透網金鱗以何為食。和聲便打云。一棒打殺。縱饒作家。又向甚處㗖啄。</p>
<p style="margin-left:1em">愚菴盂云。三聖是將門之子。用處固有家法。雪峰是卜商之後。善於方人。一個是海青慣打天鵞。一個是大鵬金翅擘海直取龍吞。雖然。作雪峰則易。作三聖則難。他要從刀鎗林裏過不損一毛。百華叢中來不沾一瓣。始是作家。</p>
<p style="margin-left:1em">棲霞成云。雪峰雖是縱奪可觀。要且無大人相。若有問攝山。透網金鱗以何為食。但向道死猫頭。他更道一千五百人善知識話頭也不識。向道莫怪空疎伏惟尚饗。且道與古人相去多少。</p>
<p style="margin-left:1em">寶掌白云。草頭出沒不費光彩。雪峰固是作家。兀目昂頭。揚鬐鼓鬣。三聖詎非好手。山僧又且不然。透網金鱗以何為食。和聲便打。若更動靜。連棒打出。直饒三聖氣勢騰天。也只得曝腮有分。</p>
<p style="margin-left:1em">佛日晳云。三聖出處不凡。雪峰慣得其便。一挨一拶機用當行。一放一收箭鋒中的。龍騰滄海鶴舞丹霄。雖各展謀略。檢點將來。也是平地栽荊棘。叢林中到今猶自剗削不盡。如今莫有下手剗削得者麼。三聖雪峰在汝脚底。如無。莫道透網金鱗。泥裏鰍也做不得在。</p>
<p style="margin-left:1em">檀度依云。因行棹臂。風正帆張。自是衲僧行逕。豈古廟裏鐘磬邊縮脚老摩訶。對泥神土佛而壁立萬仞耶。一千五百癩狗囓枯樁。一個半個俊鷹環狡兔。然而豹載威而幽可據。龍得雲而變可神。善知識遇恁般漢。不知聲應氣求。而終日對長連牀畔黃口沙彌行棒行喝。將鶴唳為鶯啼。斯亦志士大痛矣哉。然雖如是。山僧尚有三十拄杖要打三聖。何故。吾輩饑當從謝仁祖索食。不須陶胡奴米。</p>
<p>雪峰因一僧禮拜次。峰乃打五棒。僧曰過在甚麼處。峰又打五棒喝出。</p>
<p style="margin-left:1em">雪竇顯云。我不曾與人葛藤。前五棒日照天臨。後五棒雲騰致雨。汝若得。也好與五棒。</p>
<p style="margin-left:1em">溈山秀云。者僧腦門著地過犯彌天。雪峰輕恕。猶自不知罪名。再犯不容。更道日照天臨雲騰致雨惑亂後人。何謂。曾被雪霜苦。楊花落也驚。</p>
<p style="margin-left:1em">東禪觀云。性空自來性直。不似雪竇瞞人。雪峰前五棒打者僧禮拜。後五棒打者僧無過。諸人且道是不是。若道是。要你眼作甚麼。</p>
<p style="margin-left:1em">保寧茂云。前是殺人刀。後是活人劍。無奈者僧不悟。若悟。雪峰喫拳有分。</p>
<p>雪峰塔銘云。兄弟橫十字。同心著一儀。土主曰松山。卵塔號難提。更有胡家曲。汝等切須知。我唱泥牛吼。汝和木馬嘶。但看五六月。冰片滿長街。薪盡火滅後。密室爛如泥。</p>
<p style="margin-left:1em">翠巖芝云。然寰中天子勅。塞外將軍令。雪峰前不至村後不遘店。若是翠巖。和泥合水且與麼。三十年後莫顢頇。</p>
<p>雪峰因僧問。古㵎寒泉時如何。峰曰瞪目不見底。曰飲者如何。峰曰不從口入。僧舉似趙州。州曰不可從鼻孔裏入。僧却問。古㵎寒泉時如何。州曰苦。飲者如何。州曰死。峰聞乃曰趙州古佛。遂遙禮。從此不答話。</p>
<p style="margin-left:1em">雪竇顯云。眾中總道雪峰不出者僧問頭。所以趙州不肯。如斯話會。深屈古人。雪竇即不然。斬釘截鐵本分宗師。就下平高難為作者。</p>
<p style="margin-left:1em">薦福懷云。諸仁者。作麼生會不答話底道理。讚歎趙州即不無。還知趙州一片玉瑕生麼。若人檢點得出。相如不誑於秦主。</p>
<p style="margin-left:1em">天童覺云。扶豎宗乘須還大匠。雪峰辦一千五百人善知識身心。趙州用一百五十歲手段。不妨奇怪。如今眾中隨言定旨。亂作褒貶。深屈古人。然則相席打令自有知音。鏤骨銘心罕逢明鑒。</p>
<p style="margin-left:1em">徑山杲云。雪峰不答話。疑殺天下人。趙州道苦。面赤不如語直。若是妙喜則不然。古㵎寒泉時如何。到江扶櫓棹。出嶽濟民田。飲者如何。清凉肺腑。此語有兩負門。若人辨得。許你有參學眼。</p>
<p style="margin-left:1em">浮山□云。趙州不因者僧。爭得與雪峰相見。雪峰不得趙州。爭能圓得此話。大小雪竇<span class='corr'>刺</span>腦入膠盆。</p>
<p style="margin-left:1em">育王權云。一人隨波逐浪。一人截斷眾流。檢點將來。總欠會在。今日有問育王。古㵎寒泉時如何。須是親見雪峰。飲者如何。問取趙州。</p>
<p style="margin-left:1em">瑞巖慍云。者僧當面錯過。累他雪峰趙州輥入草窠裏。雪竇浮山可謂入理深談。互相擎展。要且只能委曲不能直截。今日有問古㵎寒泉時如何。蟻子擎天柱。飲者如何。藕絲挂須彌。且道與古人是同是別。</p>
<p style="margin-left:1em">南堂欲云。雪峰一期答話。不知爬著趙州癢處。趙州忍俊不禁。不覺劄著雪峰痛處。痛處癢。癢處痛。一時移在雪竇身上。且道者僧還曾夢見也無。</p>
<p style="margin-left:1em">烏石道云。雪峰有活人劍無殺人刀。趙州有殺人刀無活人劍。帶累者僧。活又活不得。死又死不得。石溪則不然。忽有問古㵎寒泉時如何。但道萬里碧雲收。一輪明月皎。飲者如何。鯨吞海水盡。露出珊瑚枝。</p>
<p style="margin-left:1em">古南門云。雪峰不答話。欽哉。不恃己長。趙州道個苦死。盡美而未盡善。古南則不然。古㵎寒泉時如何。闍黎從什麼處得者消息來。待擬更問。連棒打出。不惟使者僧不向古㵎寒泉處軃跟。且令向去別有通天活計。</p>
<p style="margin-left:1em">通玄奇云。者僧擔枷帶杻罪犯彌天。只得泥首求救。二老雖與敲枷打鎖雪罪釋刑。苐恐情理難容。還有識他雪峰不答話底麼。堪笑堪悲。</p>
<p style="margin-left:1em">天童忞云。山僧即不然。有問古㵎寒泉時如何。浸爛鼻孔。飲者如何。穿過髑髏。設若有個知氣息底問道。與龍池水是同是別。向伊道溪㵎豈能留得住。終歸大海作波濤。拍一拍。</p>
<p style="margin-left:1em">寶壽新云。雪峰具頂門眼。照破蹄涔。趙州出通天手。導歸江海。俾天下衲僧盡棄浮漚悉悟真源。非法門大匠不可得而知也。祇如雪峰從此不答話。又作麼生。莫把是非來辨我。浮生穿鑿不相干。</p>
<p style="margin-left:1em">寶掌白云。打動氈拍板。吹起無孔笛。雪峰趙州不妨奇特。山僧又且不然。古㵎寒泉時如何。好歸江海裏。長負濟川舟。飲者如何。清風生兩腋。爽氣透乾坤且。道與古人同別。</p>
<p>雪峰示眾。盡大地是個解脫門。把手拽不入。時有僧出曰。和尚怪某甲不得。又一僧曰。用入作麼。峰便打。</p>
<p style="margin-left:1em">雪竇顯云。三個中有一人受救在。忽若總不辨明。平地上有甚數。</p>
<p style="margin-left:1em">龍池傳云。即如二僧也俱會。到者裏因甚有喫棒有不喫棒。且道誵訛在甚麼處。</p>
<p style="margin-left:1em">疎山順云。既是盡十方世界總是個解脫門。且道正屋在什麼處。</p>
<p>雪峰上堂。要會此事。如明鏡當臺。胡來胡現。漢來漢現。玄沙出眾曰。忽遇明鏡來時如何。峰曰胡漢俱隱。沙曰老和尚脚跟猶未點地在。</p>
<p style="margin-left:1em">玄沙備別云。我即不與麼。若有問忽遇明鏡來時如何。向道百雜碎。</p>
<p style="margin-left:1em">明招謙云。當與麼時。莫道胡漢俱隱。別作麼生道。玄沙云破。明招云喪也。</p>
<p style="margin-left:1em">瑯瑘覺云。驗人端的處。下口便知音。</p>
<p style="margin-left:1em">龍池傳云。山僧則不然。忽遇明鏡來時如何。但道收起收起。為什麼。若不收起。有甚合殺。</p>
<p>雪峰上堂舉拂子曰。者個為中下根人。僧便問。忽遇上上人來時如何。峰亦舉拂子。僧曰者個為中下。峰便打。</p>
<p style="margin-left:1em">雲門偃云。我不似雪峰擒葛藤乃拈拄杖云。者個為中下根人。忽遇上上人來時如何。便打。</p>
<p style="margin-left:1em">護國元云。宗師家有擒有縱有殺有活。若是蛇頭上揩癢又且不然。驀拈拄杖云。者個為中下根人。有問忽遇上上根人來時如何。只向道我不似雲門打葛藤。</p>
<p style="margin-left:1em">車溪冲云。雪峰雲門雖則殺活縱橫甚生意氣。檢點將來。猶是節外生枝。若據車溪見處。遂豎拂子云。祇將者個普為諸人。無論上中下。若要擎展一任擎展。若要承當一任承當。處處把斷要津。個個壁立萬仞。且道忽遇其中人來時如何。萬國醉心甞大鼎。相將携手上高臺。</p>
<p style="margin-left:1em">古南門驀拈拄杖云。山僧者個為一切人。不敢分上中下。何故。祇為諸人共有。你若信得及。便與釋迦老子同鼻孔出氣。還會麼。須知鷲嶺當年事。一念回光尚宛然。</p>
<p style="margin-left:1em">圓照森云。雪峰拈起拂子。雲門問著便打。慈翁即不然。忽遇上上人來時如何。但云。去。汝非其人。</p>
<p style="margin-left:1em">白巖符云。者兩個老古錐打葛藤不少。者裏則不然。拈拄杖云。者個為中下。忽遇上上根人來時如何。乃擿下拄杖歸方丈。</p>
<p>雪峰山下有一住菴僧。多年不剃頭。有問如何是西來意。僧曰溪深杓柄長。峰聞乃袖刀躳訪。纔見便問。道得即不剃你頭。僧便洗頭跪峰前。峰乃剃之。</p>
<p style="margin-left:1em">昭覺勤云。菴主雖生鐵鑄就。爭奈雪峰是本分鉗錘。當初若只顢頇。那顯驚天動地。還委悉麼。金鏃慣調曾百戰。鐵鞭多力恨無讐。</p>
<p style="margin-left:1em">南㵎問云。菴主要得便宜。末後却輸雪峰一籌。</p>
<p style="margin-left:1em">勝法法云。雪峰愛討便宜。始終被菴主看破。</p>
<p>雪峰在洞山時。山問作甚麼來。峰曰斫槽來。山曰幾斧斫成。峰曰一斧斫成。山曰。此是者邊事。那邊事作麼生。峰曰直得無下手處。山曰。猶是者邊事。那邊事作麼生。峰休去。</p>
<p style="margin-left:1em">汾陽昭代峰云。某甲早困也。</p>
<p style="margin-left:1em">雲溪挺云。洞山飛電閃晴空。雪峰擔雲入巖壑。雖則兩兩作家。者裏還欠一著。且道是那一著。待枯木糝花即向你道。</p>
<p style="margin-left:1em">白巖符云。洞山驗人不怕骨出。苟非雪峰是個點頭知尾底漢。幾成鈍置。然在一期探索。展拓可觀。若是那邊事。三生六十劫。</p>
<p>雪峰問僧什麼處去。曰普請去。峰曰去。</p>
<p style="margin-left:1em">雲門偃云。隨語識人。</p>
<p style="margin-left:1em">天童覺云。莫動著。動著三十棒。雲門云。隨語識人。又是為蛇畫足。</p>
<p style="margin-left:1em">寶壽方云。雪峰老漢多是事因叮囑起。<span class='corr'>已</span>往莫究。直饒天童與麼。又何止揚聲止響。三十棒却須自領始得。</p>
<p style="margin-left:1em">寶壽新云。出草入草切莫動著。一毫動著。打折你驢腰。</p>
<p>雪峰普請搬柴次。路逢一僧。乃擿下一段柴曰。一大藏教只說者個。</p>
<p style="margin-left:1em">真如喆云。一大藏教不說者個。</p>
<p style="margin-left:1em">天寧琦云。只者個。是什麼。說與不說且置。諸人向什麼處見二大老。</p>
<p style="margin-left:1em">中嶽能豎起拂子云。提起則如是我聞。放下則信受奉行。</p>
<p>雪峰問僧甚處來。僧曰浙中來。峰曰船來陸來。曰二途俱不涉。峰曰爭得到者裏。曰有甚麼隔礙。峰便打趂出。僧後十年再來。峰問甚處來。曰湖南。峰曰湖南與此間相去多少。曰不隔。峰舉拂曰還隔者個麼。曰若隔怎得到者裏。峰又打趁出。僧住後每見人必詬罵雪峰。同行聞。特去訪問。你因甚罵雪峰。者僧舉前兩段因緣。同行乃痛罵與伊點破。者僧遂悲泣。乃每于中夜焚香望雪峰禮拜。</p>
<p style="margin-left:1em">高峰妙云。者個公案頗類德山托鉢話。諸方商量者極多。錯會者不少。俱眼底但於德山低頭處見得。便會雪峰打意。於巖頭不肯處見得。便會者僧罵意。又於巖頭密啟處見得。便會同行點破意。於巖頭撫掌處見得。便會者僧悲泣意。又於巖頭受記處見得。便會者僧遙禮意。西峰今日將二老父父子子縛作一束。拋在諸人面前了也。諸人要見二老則易。要見西峰則難。何故。有眼無耳朵。六月火邊坐。</p>
<p>雪峰因僧請益臨濟四喝意旨。峰曰。我當初行脚時便過河北。<span class='corr'>已</span>值大師遷化。不得見他。所以至今不知。你要理會四喝意旨。可往見他直下兒孫。僧乃往見南院。院曰那裏來。僧曰雪峰。院曰雪峰有何言句。僧具陳前意。院乃展具遙禮雪峰曰。天下古佛。</p>
<p style="margin-left:1em">中峰本云。言不在口。語不在舌。端的有來由。特地無交涉。臨濟四喝豈但雪峰不知。縱是他直下兒孫也未夢見在。不知且置。只如南院遙禮雪峰。是有來由耶。無交涉耶。者裏定當得下。要見臨濟也不難。</p>
<p style="margin-left:1em">雲菴悅云。雪峰蜜裏藏砒。南院恭而無禮。幸賴者僧不善觀光。免却二大老一場禍事。</p>
<p>雪峰夾籬笆次。玄沙曰。正當恁麼時。還有佛法也無。峰曰有。沙曰作麼生是夾籬處佛法。峰撼籬笆一下。沙曰某甲不然。峰曰汝作麼生。沙曰穿過篾頭來。</p>
<p style="margin-left:1em">廣潤融云。雪峰父子眼目人天則不無。料揀將來。未免笆塹不堅。以至兒孫冷落。今日若問廣潤。正當恁麼時還有佛法也無。曰有。作麼生有。向他道內不放出。外不放入。</p>
<p>雪峰普請次。路逢一獼猴。峰曰人人有一面古鏡。者個獼猴亦有一面古鏡。三聖曰。曠劫無名。何以彰為古鏡。峰曰瑕生。也聖曰者老漢著甚麼死急。話頭也不識。峰曰老僧住<span class='corr'>持</span>事繁。</p>
<p style="margin-left:1em">雪竇顯云。好與二十棒。復云。者棒放過也好。免見將錯就錯。</p>
<p style="margin-left:1em">天童覺云。當時若見雪峰道瑕生也。但近前云諾諾。且道何故如此。爭之不足。讓之有餘。</p>
<p style="margin-left:1em">報恩秀云。三聖神鋒頴利。每當點勘太難為人。其如雪峰大方海涵天覆。直饒浪激千層。爭奈龍王不顧。雖然。也須知他爛泥裏有<span class='corr'>刺</span>。</p>
<p style="margin-left:1em">古南門云。雪峰放去較危。收來太速。三聖雖則當仁不讓。要且自<span class='corr'>己</span>話頭也不識。檢點將來。總被者獼猴換却眼睛。</p>
<p style="margin-left:1em">愚菴盂云。好一面古鏡。被二老擊得粉碎。直至如今要個完全的也難得。僧曰老漢又恁麼去也。余曰老僧罪過。</p>
<p>雪峰示眾。飯籮邊坐。餓死人無數。海水邊坐。渴死人無數。</p>
<p style="margin-left:1em">玄沙備云。飯籮裏坐。餓死人無數。海水沒頭。渴死人無數。</p>
<p style="margin-left:1em">雲門偃云。通身是飯。通身是水。</p>
<p style="margin-left:1em">天童覺云。我則不然。飯籮裏坐。脹殺人無數。海水沒頭。浸殺人無數。以前傷乎不吞。以後失乎不吐。祇如雲門通身是飯。通身是水。到者裏無你吞吐處。又作麼生。</p>
<p style="margin-left:1em">寶壽新云。雪峰門下開得口。玄沙手裏出得氣。也是去死十分。唯除雲門一關略較些子。若是寶壽又且不然。饒你通身是飯。不消一踢。通身是水。不消一踏。也是平地起風波。</p>
<p style="margin-left:1em">青原然云。者數大老為諸人說也盡情說了。註也盡情註了。然子細看來。一隊不唧[口*留]漢。好人不肯做。徧向屎裏臥。者裏則不然。通身是飯。切忌飽殺。也須屙得出。通身是水。切忌淹殺。也須尿得出。何故聻。酥酪醍醐世所珍。飲食不消成毒藥。</p>
<p style="margin-left:1em">代雲鰲云。盡大地是飯。盡大地是海水。直饒你吞得下吐得出。鰲上座敢曰未在。何故。若是鳳凰兒。豈向那邊討。</p>
<p>雪峰一日普請。自負一束藤。路逢一僧。峰便拋下。僧擬取。峰便踏倒。歸舉似長生曰。我今日踏者僧快。生曰和尚替者僧入涅槃堂始得。峰便休去。</p>
<p style="margin-left:1em">雪竇顯云。長生大似東家人死。西家人助哀。也好與一踏。</p>
<p style="margin-left:1em">白雲端云。雪峰外面贏得五百。家中失却一貫。</p>
<p style="margin-left:1em">浮山口云。者僧喫雪峰一踏。小出大遇。長生喫雪竇一踏。禍出私門。檢點將來。總是涅槃堂裏漢。</p>
<p style="margin-left:1em">瑞巖慍云。者僧喫雪峰一踏。白日見鬼。長生喫雪竇一踏。平地成仙。大小浮山蹉過不少。</p>
<p style="margin-left:1em">南堂欲云。雪峰是則下坡不走。快便難逢。若不是長生。未免勞而無功。雖然。且雪峰一踏何似雪竇一踏。</p>
<p style="margin-left:1em">開先金云。大小白雲錯會不少。殊不知雪峰外面失了五百。家中拾得一貫。</p>
<p style="margin-left:1em">古南門云。者僧當時踏倒。如今起得也未。若也起得。東家人死。西家人助哀。不妨快暢。若未起得。你者一隊漢生淹在涅槃堂裏。幾時得個轉身。拈拄杖一時趁下。</p>
<p style="margin-left:1em">報恩琇於峰便拋下處代僧便就藤邊臥。又於便踏倒下代僧云。好心不得好報。</p>
<p>雪峰指火云。三世諸佛向火燄裏轉大法輪。玄沙云近日王令稍嚴。峰曰作麼生。沙曰不許攙行奪市。</p>
<p style="margin-left:1em">雲門偃云。火燄為三世諸佛說法。三世諸佛立地聽。</p>
<p style="margin-left:1em">黃龍新云。雪峰雲門交互爭輝。忽若薪盡火滅。三世諸佛向什麼處聽。乃云。莫戀白雲深處坐。切忌寒灰燒殺人。</p>
<p style="margin-left:1em">天童忞云。雪峰雲門只知錐頭利。黃龍新老<span class='corr'>但</span>見鑿頭方。山僧要問諸人。薪盡火滅。三世諸佛畢竟向什麼處聽。良久云。鯨吞海水露珊瑚。大家依舊嘴都盧。</p>
<p style="margin-left:1em">廣潤融云。二老提唱綱宗。猶欠勦絕。一則勞三世諸佛搖脣鼓舌。一則勞一世諸佛立在地聽。至今移步不得。融上座則不然。火燄轉大法輪了也。並不曾說著一字。起身云。久立眾慈。伏惟珍重。</p>
<p>雪峰訪瓦棺茶話次。問當時在德山斫木因緣作麼生。棺曰先師當日肯我。峰曰和尚離師太早。時面前有一盌水。峰曰將水來。棺度與。峰接得便潑却。</p>
<p style="margin-left:1em">雲門偃云。莫壓良為賤。</p>
<p style="margin-left:1em">廣潤融云。今時叢林批判者多。有云待舉斫木話。便將一盌水潑却。或云祇消道個不會不會。管取雪峰舌斷。與麼批判。不但離師太早。正未遇師在。山僧若作瓦棺。不妨亦道個先師肯我。待至雪峰潑水處。便命侍者裝香遙禮德山云。今日若非雪峰師兄。何由得見先師大機大用。非但據虎頭亦且收虎尾。</p>
<p>雪峰住後。僧問和尚見德山得個甚麼便休去。峰曰我當時空手去空手歸。</p>
<p style="margin-left:1em">五祖演云。如今說與透未過者。有兩人從東京來。問伊近離何處。却云蘇州。便問蘇州事如何。伊云一切尋常。雖然。瞞山僧不過。何故。只為語音不同。畢竟如何。蘇州菱。邵伯藕。</p>
<p style="margin-left:1em">保寧茂云。從門入者不是家珍。自<span class='corr'>己</span>流出還同瓦礫。老東山依模脫墼。殊不知二大老正是食飽傷心。雖然。既是東京來。因甚却說蘇州話。</p>
<p>雪峰因閩王封柑橘各一顆。遣使柬問曰。既是一般顏色。為什麼名字不同。峰將柑橘依舊封回。閩王復遣問玄沙。沙遂將一張紙葢却。</p>
<p style="margin-left:1em">谷隱啟云。雪峰玄沙二大老脚跟欠點地。被兩枚柑橘惑亂。俱未免為閩王所晒。</p>
<p>雪峰因僧問。學人大事未明乞師指示。峰曰是什麼。僧于言下大悟。</p>
<p style="margin-left:1em">鳳日玥徵云。且道雪峰有指示無指示。若道有。雪峰向伊道什麼。若道無。者僧為什麼便悟去。</p>

<div class='div-other'><a id='mulu217' />
<p class='h2'>襄州高亭簡禪師<span class='note-inline'>(青五德山鑒嗣)</span></p><p>參德山。隔江纔見便曰不審。山乃搖扇招之。簡忽開悟。乃橫趨而去更不回顧。</p>
<p style="margin-left:1em">徑山杲云。高亭橫趨而去。許伊是個伶俐師僧。若要法嗣德山則未可。何故。猶與德山隔江在。</p>
<p style="margin-left:1em">天目禮云。諸方盡道水雲一照啐啄同時。有甚交涉。要見德山高亭麼。便下座。</p>
<p style="margin-left:1em">天寧琦云。眾中商量道。高亭見德山。不與他說話便去。所以妙喜道猶隔江在。還曾夢見高亭麼。拈拄杖云。便好喚回與一頓。且道是賞伊罰伊。</p>
<p style="margin-left:1em">磬山修云。徑山一擡一捺。要且賊過後張弓。今人在知識門下三二十年。既不隔江。合作麼生。路遙知馬力。歲久見人心。</p>
<p style="margin-left:1em">白巖符云。德山隔江招手。殊費鹽醬。高亭橫趨便去。<span class='corr'>已</span>涉途程。直饒你向父母胞胎未出<span class='corr'>已</span>前薦得。到山僧者裏。拄杖子正未肯放過你在。</p>
<p style="margin-left:1em">廣胤標云。高亭纔擬見德山。脚跟下好與三十。便饒橫趨而去。更賣草鞋始得。</p>
<p style="margin-left:1em">枝山選云。高亭橫趨而去。未免承虗接響。德山隔江招手。也是因風吹火。若到枝山者裏。未輕易放過在。</p>
<p style="margin-left:1em">河渚謙云。德山隔江招手。且作死馬醫。高亭橫趨而去。藥發狂亂。莫有不出戶庭坐享太平者麼。喚來與山僧洗脚。</p>
<p>高亭因夾山會下一僧到。纔禮拜亭便打。僧曰特來禮拜何得便打某甲。亭又打趁出。僧回舉似夾山。山曰會麼。僧曰不會。山曰。賴汝不會。汝若會即夾山口瘂。</p>
<p style="margin-left:1em">天童華云。高亭一期忍俊不禁。爭奈拄杖放行太速。者僧當時若是個漢。莫道高亭夾山。便是達磨大師出來也斬為三段。何故。家肥生孝子。國霸有謀臣。</p>
<p style="margin-left:1em">淨慈明云。高亭夾山門庭施設各得其宜。但中間一人較些子。應菴與麼道。也是鞏縣茶瓶。</p>
<p style="margin-left:1em">廣胤標云。才難不其然乎。高亭不合倚勢欺人。夾山那堪壓良為賤。者僧一等是為魅所著。木菴到者裏路見不平。未免拔刀相助。何故聻。執其兩端用其中於民。</p>
</div>
<p class='juan'>宗門拈古彚集卷第二十九</p></div>
</div><!-- end of div[@id='body'] -->
</body></html>