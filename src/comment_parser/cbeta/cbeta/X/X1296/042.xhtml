<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu354' />宗門拈古彚集卷第四十二</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu355' />
<p class='h1'>△南十一</p>
<div class='div-other'><a id='mulu356' />
<p class='h2'>洪州黃龍慧南禪師<span class='note-inline'>(南十一慈明圓嗣)</span></p><p>因化主歸上堂。世間有五種不易。一化者不易。二施者不易。三變生為熟者不易。四端坐喫者不易。更有一種不易。是甚麼人。良久曰聻。便下座。</p>
<p style="margin-left:1em">翠巖真時為首座。藏主問。適來和尚道第五種不易。是什麼人。真曰。腦後見腮。莫與往來。</p>
<p style="margin-left:1em">天童傑云。一手不獨拍。兩手鳴摑摑。豁開三要三玄。揑碎佛祖標格。村歌社舞得人憎。勝似當年白拈賊。</p>
<p style="margin-left:1em">天寧琦云。山僧則不然。第五種不易是甚麼人。莫怪坐來頻勸酒。自從別後見君稀。</p>
<p style="margin-left:1em">雪竇雲云。是則是。猶有者個在。今日有問雪竇。第五不易是什麼人。但向道老僧隨例餐䭔子。也得三文買草鞋。</p>
<p style="margin-left:1em">五磊權云。二大老與麼答話。美則甚美。了則未了。山僧則不然。第五不易是什麼人。無漏國中留不住。浮幢王剎任分身。</p>
<p style="margin-left:1em">石霜尊云。或有問山僧。第五不易是誰。向道有眼無耳朵。六月火邊坐。</p>
<p>黃龍因僧問。德山棒。臨濟喝。直至如今少人拈掇。請師拈掇。龍曰千鈞之弩不為鼷鼠而發。機曰作家宗師今朝有在。龍便喝。僧禮拜。龍曰。五湖衲子。一錫禪人。未到同安。不妨疑著。</p>
<p style="margin-left:1em">百丈泐云。黃龍一向具咬猪狗底手脚。今日被者僧折倒。既是千鈞之弩不發鼷機。為甚輕為破的。具眼者分辨看。</p>
<p>黃龍示眾。有一人朝看華嚴暮觀般若。晝夜精勤無有暫暇。有一人不參禪不論義。把個破蓆日裏睡。如是二人同到黃龍。一人有為一人無為。安下那一個即是。良久云。功德天。黑暗女。有智主人。二俱不受。</p>
<p style="margin-left:1em">天童忞云。山僧不比黃龍小家子禪。如是二人同到能仁。一齊安下。何故。海濶從魚躍。天空任鳥飛。</p>
<p style="margin-left:1em">佛川義云。智眼精明。門庭孤峻。須讓黃龍。撿點將來。猶欠大人之相。且道埜山者裏又作麼生。擊拂子云。但願春風齊著力。一時吹入我門來。</p>
<p>黃龍室中嘗問僧曰。人人盡有生緣。上座生緣在何處。正當問答交鋒。却復伸手曰。我手何似佛手。又問諸方參請宗師所得。却復垂脚曰。我脚何似驢脚。三十餘年示此三問。學者莫能契其旨。叢林目為三關。</p>
<p style="margin-left:1em">龍翔訢云。黃龍三關如商君立法。法雖行而先王之道廢矣。故當時出其門者甚多。得其傳者益寡。使其恪守慈明家法。子孫未致斷絕。</p>
<p style="margin-left:1em">白巖符云。陽春雪曲無能和者。邨歌舞社到處與人合得著。龍翔深悉此意。故為如是語。若曰曹溪波浪如相似。無限平人被陸沉。則龍翔失言又其甚矣。葢黃龍用處敏捷不落窠臼。斯所以為慈明諍子。而乃曰使其恪守慈明家法子孫未致斷絕。噫。是何言之厲且過也。吾所不敢聞命。</p>
<p style="margin-left:1em">瑞鹿信云。我手何似佛手。上大人丘乙<span class='corr'>己</span>。我脚何似驢脚。化三千七十士。人人有個生緣。爾小生八九子。上座生緣在甚麼處。佳作仁可知禮也。復云。黃龍設三關撈摝四海英靈。大似布縵天網。被山僧一時收下了也。現前大眾還委悉麼。鴛鴦繡出從君看。不把金針度與人。</p>
</div>
<div class='div-other'><a id='mulu357' />
<p class='h2'>袁州楊岐方會禪師<span class='note-inline'>(南十一慈明圓嗣)</span></p><p>因僧問如何是佛。岐曰三脚驢子弄蹄行。曰莫祇者便是麼。岐曰湖南長老。</p>
<p style="margin-left:1em">徑山琇云。大小楊岐被者僧一問。未免手脚俱露。</p>
<p style="margin-left:1em">雲門信云。要會三脚驢子落處。須向驢胎馬腹裏走一遍來。見楊岐始不難。</p>
<p style="margin-left:1em">能仁鑑云。盡謂楊岐答話奇特。殊不知却被者僧勘破。悲華恁麼道。有為楊岐作主底麼。</p>
<p style="margin-left:1em">白巖符云。剖破籓籬。別開潑天門戶。還他楊岐老作。然只答得佛邊事。若是佛向上事。此去殑伽河十萬八千未為遠。</p>
<p>楊岐上堂。楊岐乍住屋壁疎。滿床盡撒雪真珠。縮却項。暗嗟吁。良久曰。翻憶古人樹下居。</p>
<p style="margin-left:1em">龍唐柱云。會長老親見慈明。將謂有多少奇特。遇茲境緣便打不過。未免長吁短歎。山僧乍住龍唐。上無片瓦旁無四壁。烟雲堆裏坐臥經行。舉頭天外。自在逍遙慶快。諸禪德。桃花流水杳然去。別有天地非人間。</p>
<p>楊岐在九峰受請。下座。九峰勤和尚把住曰。且喜今日得個同參。岐曰作麼生是同參底事。曰九峰牽犂楊岐拽杷。岐曰。正恁麼時。楊岐在前。九峰在前。峰擬議。岐拓開曰。將謂同參。元來不是。</p>
<p style="margin-left:1em">天寧琦於擬議處代峰便喝。</p>
<p style="margin-left:1em">龍翔訢云。楊岐九峰塤篪迭奏。今古罕聞。龍翔今日對眾舉揚。貴要大家知有。且道知有個什麼。祖翁田地無多子。努力同心兩弟兄。</p>
<p style="margin-left:1em">石塔忍云。者兩個尊宿骨肉操戈。不顧旁觀者哂。怎似我其天和尚。甜言美語逼得鮎魚上竹竿。略無迴避處。雖然。在前在後固無論。祇如弟遂兄高又且如何。良久云。板拍相催難縮手。當風妙叶貴知音。</p>
<p style="margin-left:1em">河渚謙於擬議處代峰云。念你今日新做長老。</p>
<p>楊岐一日問白雲端。你受業師為誰。端曰茶陵郁和尚。岐曰聞伊過橋遭攧有省。作偈甚奇。能記否。端為誦曰。我有明珠一顆。久被塵勞關鎖。今朝塵淨光生。照見山河萬朵。岐笑而趨起。端愕然。通夕不寐。黎明咨詢之。適歲暮。岐曰。汝見昨日打毆儺者麼。端曰見。岐曰汝一籌不及渠。端益眩然。乃問曰畢竟意旨如何。岐曰。渠愛人笑。汝怕人笑。端大悟。</p>
<p style="margin-left:1em">護國元云。楊岐大笑。眼觀東南意在西北。白雲悟去。聽事不真喚鐘作瓮。撿點將來。和楊岐老漢都在架子上將錯就錯。若是南明則不然。我有明珠一顆。切忌當頭錯過。雖然覿面相呈。也須一槌打破。舉拂子云。還會麼。碁逢敵手難藏倖。詩到重吟始見工。</p>
<p style="margin-left:1em">天童忞云。諸禪德。若論者顆明珠。體超太虗。堅逾金石。生佛聖凡總在渠景子裏頭出頭沒。山僧要問南明。且作麼生打破。若打得破。世界人物一時空荒絕滅。若打不破。來年更有新條在。惱亂春風卒未休。還有為南明作主者麼。</p>
<p>楊岐上堂。薄福住楊岐。年來氣力衰。寒風凋敗葉。猶喜故人歸。囉囉哩。拈却死柴頭。且向無烟火。</p>
<p style="margin-left:1em">天目禮云。淨慈亦有一頌。自住南山寺。年荒遇水災。風凄蒲柳變。不見故交來。正恁麼時如何。相思黃葉落。白露點蒼苔。</p>
</div>
<div class='div-other'><a id='mulu358' />
<p class='h2'>宣州興教坦禪師<span class='note-inline'>(南十一瑯瑘覺嗣)</span></p><p>開堂日。雪竇化主省宗出問。諸佛未出世。人人鼻孔撩天。出世後為什麼杳無消息。教曰雞足峰前風悄然。宗曰未在更道。教曰大雪滿長安。宗曰。誰人知此意。令我憶南泉。拂袖歸眾更不禮拜。教曰新興教今日失利。便歸方丈。令侍者請宗至。教曰。適來錯抵對一轉語。人天眾前何不禮拜葢覆却。宗曰。大丈夫膝下有黃金。怎肻禮拜無眼長老。教曰我別有語在。宗乃理前語。至未在更道處。教曰我有三十棒寄你打雪竇。宗乃禮拜。</p>
<p style="margin-left:1em">南㵎問云。賓則始終賓。主則始終主。忽然賓主互換。未免有得有失。若道興教是主。怎奈被省宗不肯。若道省宗是賓。因甚却寄棒打雪竇。者裏緇素分明。許你具超方眼目。還委悉麼。不因夜來雁。怎見海門秋。</p>
<p style="margin-left:1em">天井新云。雖然二俱作家。怎奈一齊捉敗。當時宗化主禮拜。興教合下個什麼語。得圓前話。李向赤邊咬。</p>
<p style="margin-left:1em">龍唐柱云。宗化主慣臨大敵。雖是作家。怎奈坦堂頭埋兵掉鬬。却有掩襲之計。所以化主一鼓而勇。再鼓而怯。不免束手投降。若是個漢。待他道我有三十棒寄你打雪竇。即好云。且喜和尚出世事畢。豈不頭正尾正。</p>
<p style="margin-left:1em">光相得徵云。宗化主前頭不禮拜。後頭却禮拜。且道有利害無利害。</p>
<p style="margin-left:1em">檀度依云。祥麐不踏生草。大鵬耻宿雞欄。寒山子忘却來時路。要且須知有倒行逆施手段。雞足長安之句。雖空花水月。耀古騰今。不拜高風。於雪竇門下。吾必以省宗為巨擘焉。然而三十拄杖。畢竟是阿誰領。</p>
</div>
<div class='div-other'><a id='mulu359' />
<p class='h2'>南嶽雲峰文悅禪師<span class='note-inline'>(南十一大愚芝嗣)</span></p><p>上堂。汝等諸人與麼上來。大似<span class='corr'>刺</span>腦入膠盆。與麼下去。也是平地喫交。直饒不來不去。朝打三千暮打八百。</p>
<p style="margin-left:1em">寶壽方云。雲峰者漢如當臺鏡子相似。只會照人不能照<span class='corr'>己</span>。殊不知自<span class='corr'>己</span>未出方丈門時。早<span class='corr'>已</span>喫交了也。</p>
<p>雲峰因僧問。如何是心地法門。峰曰不從人得。曰不從人得時如何。峰曰此去衡陽不遠。</p>
<p style="margin-left:1em">徑山杲云。雲門即不然。如何是心地法門。不從人得。不從人得時如何。看脚下。</p>
<p style="margin-left:1em">龍華體云。弁山又且不然。如何是心地法門。不從人得。不從人得時如何。困來打眠饑來喫飯。</p>
<p style="margin-left:1em">金明進云。二老恁麼答話。心地法門何曾夢見。金明則不然。如何是心地法門。不從人得。不從人得時如何。劈脊便棒。</p>
<p style="margin-left:1em">白雲靜云。者裏又不然。如何是心地法門。不從人得。不從人得時如何。到江吳地盡。隔岸越山多。</p>
</div></div>
<div class='div-other'><a id='mulu360' />
<p class='h1'>△青十一</p>
<div class='div-other'><a id='mulu361' />
<p class='h2'>東京天寧芙蓉道楷禪師<span class='note-inline'>(青十一投子青嗣)</span></p><p>在投子作典座。子曰厨務勾當不易。蓉曰不敢。子曰煑粥耶蒸飯耶。蓉曰。人工淘米著火。行者煑粥蒸飯。子曰汝作甚麼。蓉曰和尚慈悲放他閒去。</p>
<p style="margin-left:1em">崇先奇云。深相體信。出入無難。芙蓉得之矣。三十年後人多懈怠。那裏討者閒漢。</p>
<p style="margin-left:1em">文峰玉云。持籌畫䇿自有羣寮。端拱無為須還主上。芙蓉與麼酬對。可謂善得其旨。然到文峰者裏。尚須別有個話會始得。為甚麼。曹溪波浪如相似。無限平人被陸沉。</p>
<p>芙蓉因侍郎楊傑居士相會。公曰與師相別幾年矣。蓉曰七年。公曰學道來參禪來。蓉曰不打者鼓篴。公曰恁麼則空遊山水百無所能也。蓉曰。別來未久。善能高鑑。公乃大笑。</p>
<p style="margin-left:1em">東明際云。平坦處不妨孤危。孤危處不妨平坦。</p>
<p style="margin-left:1em">博山奉云。非楊公不能見芙蓉之造。詣非芙蓉不能當楊公之探討。黃金遇火愈見精光則固是。若在明眼作家。俱難為撿點。且道什麼處是難為撿點處。若人辨別得出。許你具超方眼。</p>
<p>芙蓉一日侍投子遊菜園。子度拄杖與蓉。蓉接得便隨行。子曰理合如是。蓉曰與和尚提鞋挈杖也不為分外。子曰有同行在。蓉曰那一人不受教。子休去。至晚問蓉。早來說話未盡。蓉曰請和尚舉。子曰卯生日戌生月。蓉即點燈來。子曰汝上來下去總不徒然。蓉曰在和尚左右理合如此。子曰。奴兒婢子。誰家屋裏無。蓉曰。和尚年尊。缺他不可。子曰得恁麼殷勤。蓉曰報恩有分。</p>
<p style="margin-left:1em">風穴喜云。明投暗合。玉轉珠回。賓主和同不無洞達。然則門庭酬唱足可觀光。若論向上一途。猶未可在。何也。不見道那邊不坐空王殿。怎肯耘田向日輪。</p>
<p>芙蓉因僧問。師唱誰家曲。宗風嗣阿誰。蓉曰。金鳳夜棲無影樹。峰巒纔露海雲遮。</p>
<p style="margin-left:1em">天目律云。還見芙蓉老漢答處通玄麼。不見道韶陽曾見睦州來。</p>
<p>芙蓉因僧問。如何是無縫塔。蓉曰。白雲籠嶽頂。終不露崔巍。</p>
<p style="margin-left:1em">鳳山啟云。湘南潭北金刀<span class='corr'>已</span>剪不開。白鳥蘆花玉戶推歸不得。芙蓉恁麼道。雖則鍼線綿密。由來巴鼻全無。要見無縫塔也大難在。何故。霜天月落夜將半。誰共沉潭照影寒。</p>
</div>
<div class='div-other'><a id='mulu362' />
<p class='h2'>金陵蔣山法泉禪師<span class='note-inline'>(青十一雲居舜嗣)</span></p><p>僧問。初祖面壁意旨如何。泉曰撑天拄地。曰便與麼去時如何。泉曰落七落八。又問二祖立雪齊腰意旨如何。泉曰三年逢一閏。曰為什麼付法傳衣。泉曰村酒足人沽。</p>
<p style="margin-left:1em">白巖符云。蔣山言中有響。響奪可觀。誠堪眼目人天。千古一遇。若是山僧者裏。又且不然。初祖面壁意旨如何。平地摝魚蝦。便恁麼去時如何。曹溪波浪如相似。無限平人被陸沉。二祖立雪齊腰意旨如何。<span class='corr'>刺</span>腦入膠盆。為什麼付法傳衣。若要不招無間業。莫謗如來正法輪。</p>
</div>
<div class='div-other'><a id='mulu363' />
<p class='h2'>杭州佛日戒弼禪師<span class='note-inline'>(青十一育王璉嗣)</span></p><p>因僧問。如何是毗盧印。日曰草鞋踏雪。曰學人不會。日曰步步成跡。</p>
<p style="margin-left:1em">高峰妙云。佛目和尚雖則高提祖印不負來機。殊不知古篆難明。致令者僧遇如不遇。若是高峰則不然。忽有人問如何是毗盧印。但云文不加點。學人不會。要會作麼。且道與佛日是同是別。</p>
<p style="margin-left:1em">清化嶾云。古今參學者往往被一緉草鞋遮却雙眸。不覩光明。當時若別開隻眼。管取覰透佛日面門。返觀毗盧印。值什麼破銅錢。</p>
</div>
<div class='div-other'><a id='mulu364' />
<p class='h2'>東京法雲圓通法秀禪師<span class='note-inline'>(青十一天衣懷嗣)</span></p><p>上堂。山僧不會巧說。大都應個時節。相喚喫椀茶湯。亦無祖師妙訣。禪人若也未相諳。踏著秤錘硬似鐵。</p>
<p style="margin-left:1em">龍唐柱云。寶壽即不然。山僧慣會巧說。著著應時及節。未須相喚茶湯。超勝祖師妙訣。禪人若也能相諳。大冶紅罏無鈍鐵。</p>
</div></div>
<div class='div-other'><a id='mulu365' />
<p class='h1'>△南十二</p>
<div class='div-other'><a id='mulu366' />
<p class='h2'>洪州黃龍祖心禪師<span class='note-inline'>(南十二黃龍南嗣)</span></p><p>與夏倚公立談肇論。至會萬物為自<span class='corr'>己</span>者。及情與無情共一體處。時有狗臥香桌下。龍拈壓尺擊狗。又擊香桌曰。狗有情即去。香桌無情自住。情與無情。如何得成一體。公立不能對。龍曰。纔涉思惟便成剩法。何甞會萬物為自<span class='corr'>己</span>。</p>
<p style="margin-left:1em">瑞巖慍云。黃龍老漢塲慈不少。夏公立如入寶山空手而回。諸人要會萬物為自<span class='corr'>己</span>。情與無情共一體麼。槌殺有情狗子。碎却無情香桌。盡情收拾將來。與他一團束縛。拋向東洋大海。自然洒洒落落。雖然。更須知有頂門一竅始得。拈拄杖擊香臺云。阿剌剌。阿剌剌。登山脚膝酸。喫茶舌頭滑。十字街頭石敢當。對月臨風吹尺八。</p>
<p style="margin-left:1em">天童忞云。抽釘㧞楔即不無瑞巖。怎奈傷鋒犯手。何如有情狗子仍教他守夜。無情香桌且留來支用。諸人要會萬物為自<span class='corr'>己</span>。情與無情共一體麼。且聽拄杖子為你著力。擊香桌一下。</p>
<p style="margin-left:1em">龍華體云。黃龍博得些些小利。未免旁觀者哂。恕中雖能據欵結案。且未出得他肇公圈繢。總不如公立當時却較些子。</p>
</div>
<div class='div-other'><a id='mulu367' />
<p class='h2'>隆慶寶峰雲菴真淨克文禪師<span class='note-inline'>(南十二黃龍南嗣)</span></p><p>示眾。今朝九月一。夜來霜氣寒。當知門外路。一一透長安。喝一喝。</p>
<p style="margin-left:1em">瑞巖慍云。老真淨向淨潔地上撒屎撒溺。當時一眾甚麼處去也。山僧敢將狗尾要續其貂。今朝九月一。山風吹面寒。知音千里外。白雁報平安。是則是。未見作家。不見道。善言言者言所不能言。善跡跡者跡所不能跡。喝一喝。纔有是非。紛然失心。</p>
<p>寶峰因黃龍南曰。適令侍者捲簾問渠。捲起簾時如何。渠曰照見天下。放下簾時如何。渠曰水洩不通。不捲不放時如何。渠無語。汝作麼生。峰曰和尚替侍者下涅槃堂始得。龍喝曰關西人果無頭腦。乃顧視旁僧。峰却指之曰。只者師僧也未夢見。龍大笑。</p>
<p style="margin-left:1em">白巖符云。黃龍道渠無語汝作麼生。若是今時學者。十個有五雙便向他不捲不放時著倒。是他寶峰却不恁麼。寶峰道和尚替侍者下涅槃堂始得。若是如今師家。不是蠻罵便是瞎棒。是他黃龍却不恁麼。且道他父子節文在什麼處。覿面當機雷電疾。還他家富產兒驕。雖然。總不禁旁僧冷眼。</p>
<p>寶峰自香城歸見黃龍。龍問甚處來。峰曰特來禮拜和尚。龍曰恰值老僧不在。峰曰向甚麼處去。龍曰天台普請南嶽遊山。峰曰恁麼則學人得自在去也。龍曰脚下鞋甚處得來。峰曰廬山七百五十文唱得。龍曰何曾得自在。峰指鞋曰何嘗不自在。龍駭之。</p>
<p style="margin-left:1em">資福廣云。黃龍攻其所不守。寶峰守其所不攻。衝車臨埤。火箭飄空。敵手相逢。勝負難決。餘艎驀喚隨聲應。奪得荊蠻一個船。且道賓家分上。主家分上。</p>
<p>寶峰上堂。衲僧門下無非過量境界。自在禪定。乃喝一喝曰。豈不是過量境界。又謦欬一聲曰。豈不是自在禪定。阿呵呵。將此深心奉塵剎。是則名為報佛恩。</p>
<p style="margin-left:1em">雲居莊云。顯示過量境界自在禪定。還他真淨老人。若是衲僧門下。猶欠悟在。徑山則不然。拈拄杖卓一卓云。得之於心。事事無礙。應之於手。法法圓成。靠拄杖云。他家自有通霄路。不向如來行處行。</p>
<p>寶峰法界三觀六頌。其一曰。事事無礙。如意自在。手把猪頭。口誦淨戒。趂出婬房。未還酒債。十字街頭。解開布袋。</p>
<p style="margin-left:1em">一指海云。寶峰老漢奇特甚奇特。冷眼看來只是個破戒比丘。山僧則不然。事事無礙。如意自在。食不論頓。睡嬾解帶。見惡不瞋。見好亦愛。一生從來。不會揑怪。大眾。且道山僧底是寶峰底是。</p>
</div>
<div class='div-other'><a id='mulu368' />
<p class='h2'>隆慶府泐潭洪英禪師<span class='note-inline'>(南十二黃龍南嗣)</span></p><p>因僧參禮拜起。便垂下袈裟角曰。脫衣卸甲時如何。潭曰。喜得狼烟息。弓弰壁上懸。僧却攬上袈裟曰。重整衣甲時如何。潭曰。不到烏江畔。知君未肯休。僧便喝。潭曰驚殺我。僧拍一拍。潭曰也是死中得活。僧禮拜。潭曰將謂是收燕破趙之才。元來是販私鹽漢。</p>
<p style="margin-left:1em">灜山誾。云將軍節制屈殺偏裨。當時者僧何不道賊賊便出。</p>
<p style="margin-left:1em">如菴彰云。者僧衝鋒抗敵。不覺腦後著戈。泐潭雖能布長蛇大陣。怎奈無生擒活捉之機。顧左右云。者裏還有不顧危亡單刀直入者麼。如無。看山僧向餓虎口中奪食去也。拈拄杖一齊趂散。</p>
</div>
<div class='div-other'><a id='mulu369' />
<p class='h2'>黃檗積翠永菴主<span class='note-inline'>(南十二黃龍南嗣)</span></p><p>問僧審奇。汝久不見。何所為。奇曰近見偉藏主。有個安樂處。永曰試舉似我。奇乃敘所得。永曰。汝是。偉未是。奇莫測。歸以告偉。偉笑曰。汝非。永不非。奇愈疑。走積翠。質之南公。南亦大笑之。永聞作偈曰。明暗相參殺活機。大人境界普賢知。同條生不同條死。笑倒菴中老古錐。</p>
<p style="margin-left:1em">陽山頂云。三個老漢。綿裏有針。泥裏有<span class='corr'>刺</span>。明賞暗罰則不無。若是衲僧巴鼻。天地懸隔。何故。不合說是說非。</p>
<p style="margin-left:1em">白巖符云。者三個漢向平地上鋪錦穽。者僧一往看來。分明被他活陷。然以山僧撿點。恰是他父子三人被者僧將條斷貫索一串穿却。</p>
</div>
<div class='div-other'><a id='mulu370' />
<p class='h2'>舒州白雲守端禪師<span class='note-inline'>(南十二楊岐會嗣)</span></p><p>上堂。若端的得一回汗出。便向一莖草上現瓊樓玉殿。若未端的得一回汗出。雖有瓊樓玉殿。却被一莖草葢却。作麼生得汗出去。自有一雙窮相手。未曾輕易舞三台。</p>
<p style="margin-left:1em">徑山杲云。一莖草上現瓊樓玉殿。決定可信。瓊樓玉殿被一莖草葢却。莫被他熱瞞。徑山恁麼道。為<span class='corr'>已</span>得一回汗出者說。未得一回汗出者。切不得動著。</p>
<p style="margin-left:1em">伏龍長云。善知識者是大因緣。解粘去縛葢是尋常。奪食驅耕須還敏手。白雲張千鈞之弩。豈因鼷鼠發機。大慧垂四海之鈎。只為獰龍上釣。且道無明者裏作麼生。既有一雙窮相手。不妨容易舞三台。</p>
<p style="margin-left:1em">天寧琦云。拈却一莖草。瓊樓玉殿在什麼處。到江吳地盡。隔岸越山多。</p>
<p style="margin-left:1em">笑巖寶云。白雲大慧俱善抑揚當時則不無。怎奈撲鼻臭汗氣在。</p>
<p style="margin-left:1em">寶壽新云。白雲雖然為眾竭力。猶未十分稱的。殊不知一莖草全是瓊樓玉殿。說甚端的不端的。瓊樓玉殿即是一莖草。更要現個什麼。直饒鳳山另展機謀。運出奇才。折合將來。也只得一半。何故。只見錐頭利。不見鑿頭方。還知新長老落處麼。幸是五湖南畔客。相將擕手出雲樓。</p>
<p style="margin-left:1em">資福廣云。瓊樓玉殿被一莖草葢却。古今有之。若於一莖草上現瓊樓玉殿。只恐白雲徒有此語。何故。不見道。末大必折。尾大不掉。</p>
<p style="margin-left:1em">佛日晳云。隆安者裏即不然。不須汝諸人汗出。但只饑來喫飯困來打眠。</p>
<p>白雲上堂。古人留下一言半句。未透時撞著鐵壁相似。忽然一日覰透。方知自<span class='corr'>己</span>原是鐵壁。如今作麼生透。復曰。鐵壁鐵壁。</p>
<p style="margin-left:1em">獅林則云。白雲被鐵壁覰透。打失一隻眼睛。</p>
<p style="margin-left:1em">伏龍長喝一喝云。用鐵壁作麼。</p>
<p style="margin-left:1em">寶掌白彈指一聲云。百雜碎。</p>
<p>白雲因僧問。一喝分賓主。照用一時行。去此二途請師別道。雲便喝。僧曰從來疑著和尚。雲便打。僧曰作家宗師。雲曰也不消得。僧禮拜。</p>
<p style="margin-left:1em">伏龍長云。者僧道從來疑著和尚。是肯語是不肯語。白雲便打。是賞伊是罰伊。選佛若無如是眼。直饒千載亦奚為。</p>
<p>白雲因提刑郭公甫謁。上堂。夜來枕上作得個山頌。謝公甫大儒廬山廿載之舊。今日遠訪白雲之勤。而今舉與大眾。請<span class='corr'>已</span>後分明舉似諸方。此頌豈唯謝公甫大儒。且要與天下有鼻孔衲僧脫却貼肉汗衫。乃曰。上大人。丘乙<span class='corr'>己</span>。化三千。七十士。爾小生。八九子。<span class='corr'>佳</span>作仁。可知禮也。</p>
<p style="margin-left:1em">友可玄云。白雲本欲令提刑脫却貼肉汗衫。殊不知更為伊添上一重了也。諸人試撿點看。</p>
</div>
<div class='div-other'><a id='mulu371' />
<p class='h2'>金陵保寧仁勇禪師<span class='note-inline'>(南十二楊岐會嗣)</span></p><p>上堂。若說佛法供養大眾。未免眉鬚墮落。若說世法供養大眾。入地獄如箭射。去此二途。且道保寧今日當說什麼。三寸舌頭無用處。一雙空手不成拳。</p>
<p style="margin-left:1em">百丈泐云。保寧參禪不過雪竇。誓不再還。故能赤手空拳向十字街頭橫衝直撞。誰敢攖鋒角敵。今日山僧不顧危亡。為大眾捉敗去也。乃呵呵大笑歸方丈。</p>
<p style="margin-left:1em">石霜尊云。大小保寧元來小膽。石霜即不然。若說佛法供養大眾。如龍得水。若說世法供養大眾。似虎靠山。去此二途又作麼生。從前汗馬無人識。只要重論葢代功。</p>
<p>保寧示眾。釋迦老子四十九年說法。不曾道著一字。優波毱多丈室盈籌。不曾度得一人。達磨不居少室。六祖不住曹溪。誰為後昆。誰為先覺。既然如是。彼自無瘡勿傷之也。拍膝顧眾云。且喜得天下太平。</p>
<p style="margin-left:1em">寶壽方云。保寧道彼自無瘡勿傷之也。不知早自挖肉了也。又道天下太平。不知早自作亂了也。</p>
<p>保寧示眾。大方無外。大圓無內。無內無外。聖凡普會。瓦礫生光。須彌粉碎。無量法門百千三昧。拈拄杖曰。總在者裏。還會麼。蘇嚕蘇嚕㗭哩㗭哩。</p>
<p style="margin-left:1em">松源嶽云。者老漢大似業識茫茫。無奈船何打破戽斗。</p>
<p style="margin-left:1em">保寧茂云。松源摟出心肝。要且未見先保寧在。山僧今日重為拈出。會盡萬法一如。拈却金圈栗棘。也是泗洲人見大聖。</p>
<p>保寧上堂。風鳴條。雨破塊。曉來枕上鶯聲碎。蝦蟇蚯蚓一時鳴。妙德空生都不會。都不會。三個成羣四個作隊。窈窈窕窕飄飄颻颻。向前村後村折得梨花李花。一佩兩佩。</p>
<p style="margin-left:1em">南堂欲云。保寧大似二八少年風流才子。一向賣俏。於唱教門中足可觀光。在我衲僧門下正好喫棒。何故。禾黍不陽豔。競栽桃李春。翻令力耕者。半作賣花人。</p>
<p style="margin-left:1em">能仁鑑拈拄杖云。者裏則不然。白雲為葢。流水作琴。一曲兩曲無人會。雨過夜塘春水深。</p>
</div>
<div class='div-other'><a id='mulu372' />
<p class='h2'>福州長慶惠暹文慧禪師<span class='note-inline'>(南十二淨因臻嗣)</span></p><p>僧問。離上生之寶剎。登延聖之道場。如何是不動尊。慶曰孤舟載明月。曰忽遇艣掉俱停又作麼生。慶曰漁人偏愛宿蘆花。</p>
<p style="margin-left:1em">灜山誾別云。我不與麼道。或有問如何是不動尊。祇向道燒香禮拜著。且道與長慶是同是別。</p>
</div></div>
<div class='div-other'><a id='mulu373' />
<p class='h1'>△青十二</p>
<div class='div-other'><a id='mulu374' />
<p class='h2'>鄧州丹霞子淳禪師<span class='note-inline'>(青十二芙蓉楷嗣)</span></p><p>上堂。乾坤之內。宇宙之間。中有一寶。秘在形山。肇法師恁麼道。祇解指蹤話跡。且不能拈示於人。丹霞今日劈開宇宙。打破形山。為諸人拈出。具眼者辨取。以拄杖卓一下曰。還見麼。鷺鷥立雪非同色。明月蘆花不似他。</p>
<p style="margin-left:1em">象田現云。剖破藩籬。高厰玄閣。要人把手共登。固是丹霞一片熱腸。怎奈荊山良璧尚帶玼痕。當時以拄杖卓一下便休。不妨奇特。乃更箋了又註。祖師門下濟得個什麼邊事。</p>
<p>丹霞因僧問。牛頭未見四祖時如何。霞曰金菊乍開蜂競採。曰見後如何。霞曰苗枯花謝了無依。</p>
<p style="margin-left:1em">白巖符云。大小丹霞與麼答話。未免令人向牛頭見與未見處話作兩橛。者裏則不然。牛頭未見四祖時如何。松直棘曲。見後如何。鵠白烏玄。</p>
<p>丹霞上堂。寶月流輝。澄潭布影。水無蘸月之意。月無分照之心。水月兩忘方可稱斷。所以道。昇天佛事直須颺却。十成底事直須丟却。擲地作金聲不須回顧。若能如是。始解向異類中行。諸人到者裏還相委悉麼。良久曰。常行不舉人間步。披毛戴角混塵泥。</p>
<p style="margin-left:1em">崇先奇云。有國有家未甞不本此。丹霞老人恁麼為人。難免喪盡家珍。</p>
<p style="margin-left:1em">南山寶云。與麼說話。且道與雪峰輕打我還有同別也無。若人撿點得出。要明異中異也不難。遂撫案云。咦。也不得自瞞。</p>
</div>
<div class='div-other'><a id='mulu375' />
<p class='h2'>洪州寶峰闡提惟照禪師<span class='note-inline'>(青十二芙蓉楷嗣)</span></p><p>示聰藏主法語五則。其第五曰。有情故情滲漏。有見故見滲漏。有語故語滲漏。設得見無。情無。語無。拽住便問他。你是何人。</p>
<p style="margin-left:1em">靈巖儲良久云。會麼。夜來牀蓆破。[口*息]嗦到天明。</p>
<p>寶峰上堂。太陽門下妙唱彌高。明月堂前知音葢寡。不免舟橫江渚。棹舉清波。唱慶堯年。和清平樂。如斯告報。普請承當。擬議之間。白雲萬里。</p>
<p style="margin-left:1em">天目律云。當堂慵正坐。狹路不相逢。直得雙放雙收。全賓全主。還他寶峰則固是。若是向上一途。又豈止白雲萬里。</p>
</div>
<div class='div-other'><a id='mulu376' />
<p class='h2'>東京淨因枯木法成禪師<span class='note-inline'>(青十二芙蓉楷嗣)</span></p><p>上堂。知有佛祖向上事。方有說話分。諸禪德。且道那個是佛祖向上事。有個人家兒子。六根不具七識不全。是大闡提。無佛種性。逢佛殺佛。逢祖殺祖。天堂收不得。地獄攝無門。大眾還識此人麼。良久曰。對面不仙陀。睡多饒寐語。</p>
<p style="margin-left:1em">寶壽方云。大小淨因恁麼提持。撑門抵戶即得。若是佛向上事。三生六十劫。且作麼生是佛向上事。喫官飯。遊官街。興時踏斷長溪月。散髮狂歌笑落腮。</p>
<p style="margin-left:1em">賢峰竟云。三種滲漏語。從上以來要得斷盡無餘者實尠。若夫成枯木斷拂翁。與麼提持可無憾矣。然所謂向上事則未可。竟上座有一轉語舉似諸人。諸人切不得作向上會。</p>
<p style="margin-left:1em">友可玄云。寶壽也是酒助歌娛樂。風催景氣新。若是佛祖向上事。何曾道著。良久云。還有人道得麼。乃擊案一下云。天意高難問。人情老易悲。</p>
</div></div>
<p class='juan'>宗門拈古彚集卷第四十二</p>
</div><!-- end of div[@id='body'] -->
</body></html>