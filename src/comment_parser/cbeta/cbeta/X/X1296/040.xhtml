<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu317' />宗門拈古彚集卷第四十</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu318' />
<p class='h1'>△南九</p>
<div class='div-other'><a id='mulu319' />
<p class='h2'>汾陽太子院善昭禪師<span class='note-inline'>(南九首山念嗣)</span></p><p>僧問如何是接初機底句。陽曰汝是行脚僧。如何是辨衲僧底句。陽曰西方日出卯。如何是正令行底句。陽曰千里特來呈舊面。如何是立乾坤底句。陽曰。北俱盧州長粳米。食者無瞋亦無喜。又曰。只將此四轉語。驗天下衲僧。纔見汝出來。驗得了也。</p>
<p style="margin-left:1em">翠巖芝云。先師將此四句語驗天下衲僧。仔細思量。却被天下衲僧一時勘破。</p>
<p style="margin-left:1em">徑山杲云。諸人要識大愚麼。三年無改於父之道。可謂孝矣。</p>
<p>汾陽示眾。識得拄杖子。行脚事畢。<span class='note-inline'>(有作首山示眾)</span></p>
<p style="margin-left:1em">雲峰悅拈拄杖云。者個豈不是拄杖。那個是你行脚事。復云。楖[木*栗]橫檐不顧人。直入千峰萬峰去。</p>
<p style="margin-left:1em">溈山喆拈拄杖云。者個是拄杖。那個是行脚事。直饒向者裏見得。於衲僧門下只是個脫白沙彌。若也不識。且向三家村裏東卜西卜。忽然卜著也不定。</p>
<p style="margin-left:1em">泐潭澄云。識得拄杖子。入地獄如箭射。</p>
<p style="margin-left:1em">靈隱嶽云。汾陽雖是開口見膽。未免落在第二頭。驀拈拄杖云。者個不得喚作拄杖子．漆桶。參。</p>
<p style="margin-left:1em">妙峰善云。識得拄杖子。行脚事畢。錯。識得拄杖子。入地獄如箭。錯。老僧則不然。識得拄杖子。錯。復云。妙峰三個錯。不是無病藥。龐公賣笊篱。清平道木杓。</p>
<p style="margin-left:1em">徑山琇拈拄杖云。者個喚作拄杖子。早是頭上安頭。那堪更云識得行脚事畢。大小汾陽話作兩橛。</p>
<p style="margin-left:1em">伏龍長云。識得拄杖子。更買草鞋行脚三十年。</p>
<p style="margin-left:1em">雲居莊云。汾陽一條拄杖。換却天下衲僧眼睛。</p>
<p style="margin-left:1em">寶掌白云。今之禪和子。纔見人提起個拄杖子。便向白木枝上著倒。莫說行脚事。要做個脫白沙彌猶未得在。乃呈起拄杖云。者個是拄杖子。用識作麼。皮下有血底。一手奪來抝作兩橛。山僧也只得唾手休去。若是三搭不回。正好南天台北五臺。行驢脚馬脚。無了日在。</p>
<p style="margin-left:1em">普廕□舉伏龍語畢云。二尊宿一人坐殺天下衲僧。至今走不得。一人走殺天下衲僧。至今坐不得。大雲道識得者個穿却鼻孔。到者裏直使天下衲僧欲走走不得欲坐坐不得。然雖如是。報恩有分。</p>
<p style="margin-left:1em">白巖符云。盡大地是條拄杖子。你作麼生識。不學汾陽頭上安頭。別道一句看。擬議不來。劈脊便打。</p>
<p>汾陽示眾。拈拄杖曰。三世諸佛在者裏。為汝諸人無孔竅。遂走向山僧拄杖裏去強生節目。</p>
<p style="margin-left:1em">淨因成云。汾陽與麼示徒。大似擔雪填井。旁若無人。山僧今日為汝諸人出氣。拈起拄杖云。三世諸佛不敢強生節目。却向山僧拄杖裏走出。向諸人道。我不敢輕於汝等。汝等皆當作佛。</p>
<p style="margin-left:1em">天童忞云。呼來遣去。許他二老死蛇活弄。然雖如是。向上一竅未曾動著。山僧今日為諸人拈掇去也。拈起拄杖云。識得者個。三世諸佛被諸人穿却鼻孔。若也未識。諸人鼻孔被三世諸佛穿却。擲下拄杖云。是個什麼。</p>
<p>汾陽示眾。夫學般若菩薩。當參活句。莫參死句。</p>
<p style="margin-left:1em">天童忞云。有般漢聞恁麼說話。便商量道。有義味是死句。無義味是活句。似則固似。怎奈摩斯吒心肝不在樹頭上。此去彌勒佛下生時尚隔五十六億七千萬歲在。然則畢竟作麼生是活句。靠拄杖云。強中強。吉中吉。波羅會上有殊利。當門不用栽荊棘。急力勑。明州城內近來少賊。顧侍者云。有人守方丈麼。者云有。自云。山僧今秋防失脫。</p>
<p>汾陽因僧問。如何是祖師西來意。陽曰青絹扇子足風凉。</p>
<p style="margin-left:1em">中峰本云。拈得便用。道出平常。山高水濶。地久天長。青絹扇子足風凉。是拈得便用耶。道出平常耶。誰人知此意。令我憶汾陽。</p>
</div>
<div class='div-other'><a id='mulu320' />
<p class='h2'>汝州葉縣歸省禪師<span class='note-inline'>(南九首山念嗣)</span></p><p>問僧。日暮投林。朝離何處。曰新戒不曾。學禪縣曰。生身入地獄。下去。</p>
<p style="margin-left:1em">智門寬代僧進語云。鑰匙在和尚手裏。</p>
<p style="margin-left:1em">洞山聰云。者僧言中有響。許你是個作家。怎奈有前無後。當時若是個俊俏衲僧。待道生身入地獄。何不向道却煩和尚引導。</p>
<p>葉縣因僧問。諸餘即不。問如何是今日施設。縣曰有你者瞎驢在。曰與麼則打鼓弄琵琶。縣曰捺<span class='corr'>胃</span>放屁聲。</p>
<p style="margin-left:1em">雲峰悅云。然則一期以勢欺人。其奈事不孤起。葉縣老人失却一隻眼。還有人撿點得出麼。你若撿點得出。雲峰分半院與。你若撿點不出。良久云。橫按鏌鎁全正令。太平寰宇斬痴頑。</p>
</div>
<div class='div-other'><a id='mulu321' />
<p class='h2'>襄州谷隱山蘊聰慈照禪師<span class='note-inline'>(南九首山念嗣)</span></p><p>上堂。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我者裏。若離我者裏。我有鈎子鈎你。十五日<span class='corr'>已</span>後諸佛滅。你不得住我者裏。若住我者裏。我有錐子錐你。且道正當十五日。用鈎即是。用錐即是。正當十五日。鈎錐一時息。更擬問何如。回頭日又出。</p>
<p style="margin-left:1em">昭覺勤云。放行處把住。把住處放行。雖是為人鉗錘。怎奈傷鋒犯手。若是崇寧則不然。十五日<span class='corr'>已</span>前。不得住我者裏。若住我者裏。我放火燒你。十五日<span class='corr'>已</span>後。你不得離我者裏。你若離我者裏。我放火燒你。正當十五日。化為萬斛明珠。撒在大千沙界。處處盡放光明。各各急須著眼。</p>
<p style="margin-left:1em">徑山杲云。恢張三玄三要。扶竪臨濟正宗。須是恁麼人始得。雖然如是。雲門即不然。十五日<span class='corr'>已</span>前。諸佛本不曾生。十五日<span class='corr'>已</span>後。諸佛本不曾滅。十五日<span class='corr'>已</span>前。你若離我者裏。我也不用鈎鈎你。一任橫擔拄杖緊捎草鞋。十五日<span class='corr'>已</span>後。你若住我者裏。我也不用錐錐你。一任抝折拄杖高掛鉢囊。且道正當十五日。合作麼生。十五日前後。鈎錐徒爾為。今朝十五日。正好用鈎錐。且作麼生用。路逢死蛇莫打殺。無底籃子盛將歸。天寧琦云。用盡自<span class='corr'>己</span>心。笑破他人口。</p>
<p style="margin-left:1em">報恩秀云。妙喜向石門放行處把定。把定處放行。終是撞頭磕額。賴有末後句。與天童同參。且道同參底事作麼生。石女夜裁無縫錦。死蛇多出放生籃。</p>
<p style="margin-left:1em">伏龍長云。二大老把手上高山。怎奈旁觀者哂。且道無明有甚長處。十五日<span class='corr'>已</span>前諸佛生。以不生生為生。十五日<span class='corr'>已</span>後諸佛滅。以不滅滅為滅。十五日<span class='corr'>已</span>前。你若住我者裏。我却用錐錐你。直須尸橫萬里血濺梵天。十五日<span class='corr'>已</span>後。你若離我者裏。我却用鈎鈎你。直須眉毛撕結鼻孔相拄。所以道十五日前後鈎錐常在手。正當十五日。大家要知有。一任面南看北斗。草木叢林獅子吼。</p>
<p style="margin-left:1em">棲霞成云。谷隱恁麼說話。大似手忙脚亂奈伊不何。攝山即不然。十五日<span class='corr'>已</span>前。你若住我者裏。一任吟風嘯月。十五日<span class='corr'>已</span>後。你若離我者裏。一任翫水觀山。正當十五日又作麼生。意氣不從天地得。英雄豈藉四時催。</p>
<p>谷隱因僧問。如何是夜半正明天曉不露。隱曰牡丹花下睡猫兒。</p>
<p style="margin-left:1em">廣胤標云。花明無月夜。聲急正秋天。今人動輙以理事功位會他家裏事。却似捧土培泰山。掬水沃東海。直是遠在。且畢竟如何即是。竿頭絲線從君弄。不犯清波意自殊。</p>
<p>谷隱入州看官。路逢延慶長老問。中路相逢。一句作麼生道。隱曰某甲禮拜和尚有分。明日到院茶話次。慶曰。昨日聞學士說新石門和尚。和尚久在石門。為什麼却新去。隱曰腦後合掌。</p>
<p style="margin-left:1em">天寧琦云。石門道某甲禮拜和尚有分。延慶著賊也不知。要識石門麼。李靖三兄久經行陣。雖然如是。未免倚勢欺人。</p>
<p>谷隱因僧問。一陽纔起天地咸知。依時及節事如何。隱曰午夜燈光連夕照。曰照後如何。隱曰茶烟香篆一時清。</p>
<p style="margin-left:1em">天童忞云。山僧則不然。有問一陽纔起天地咸知依時及節事如何。<span class='corr'>但</span>向道。長至來朝賀。昏鐘此夜參。參後如何。大眾歸單打坐。兩序寢堂茶湯。</p>
<p style="margin-left:1em">廣教玉云。慈照禪師答者僧話。要且無合殺。山僧則不然。有問依時及節事如何。便捧。更問如何若何連。棒趂出。倘或是個衲僧。必定有轉身一路。</p>
<p>谷隱因僧問。一處火發任從你救。八方齊發時如何。隱曰快。曰還求出也無。隱曰若求出即燒殺你。僧禮拜。隱曰直饒你不求出也燒殺你。</p>
<p style="margin-left:1em">仁王教云。我不似谷隱聯纖。八方火發時如何。合掌云。諸行無常是生滅法。生滅滅<span class='corr'>已</span>寂滅為樂。</p>
</div>
<div class='div-other'><a id='mulu322' />
<p class='h2'>汝州廣慧元璉禪師<span class='note-inline'>(南九首山念嗣)</span></p><p>參首山問。學人親到寶山。空手回時如何。山曰家家門前火把子。慧曰某甲從今不疑天下老和尚舌頭也。山曰。汝會處作麼生。與我說來看。慧曰祇是地上水碙砂。山曰汝會也。慧便禮拜。</p>
<p style="margin-left:1em">徑山杲云。你道首山還肻他廣慧也無。若道肻他。何故不與一棒。若道不肻他。何故不與一棒。有人於此道得。妙喜與你一棒。</p>
</div>
<div class='div-other'><a id='mulu323' />
<p class='h2'>并州承天三交智嵩禪師<span class='note-inline'>(南九首山念嗣)</span></p><p>示眾。第一單鎗甲馬。第二甲馬單鎗。第三撒星排陣。第四衣錦還鄉。僧便問如何是單鎗甲馬。交曰。不是金牙作。怎能射尉遲。曰如何是甲馬單鎗。交曰。金鏃馬前落。婁樊喪膽魂。曰如何是撒星排陣。交曰。陣雲橫海上。未辨聖明君。曰如何是衣錦還鄉。交曰。四海無消息。回奉聖明君。</p>
<p style="margin-left:1em">天寧琦云。三交幸是太平時節。何得干戈相待。報恩今日也不用單鎗甲馬。也不用甲馬單鎗。也不用撒星排陣。也不用衣錦還鄉。寒來向火。熱則乘凉。撒手到家人不識。了無一物獻尊堂。</p>
<p style="margin-left:1em">大覺昇云。三交雖有圖王定亂之謀。不免為太平奸賊。大覺無者許多般去就。却能坐致太平。乃竪拂子云。會麼。吾寧鬬智不鬬力。一紙賢於十萬師。</p>
</div></div>
<div class='div-other'><a id='mulu324' />
<p class='h1'>△青九</p>
<div class='div-other'><a id='mulu325' />
<p class='h2'>郢州太陽警玄禪師<span class='note-inline'>(青九梁山觀嗣)</span></p><p>上堂。夜半烏雞抱鵠卵。天明起來生老鸛。鶴毛鷹嘴鷺鷥身。却共烏鴉為侶伴。高入烟霄。低飛柳岸。向晚歸來仔細看。依稀却似雲中鴈。</p>
<p style="margin-left:1em">崇先奇云。混不得。類不齊。太陽老人拈示殆盡。只是罕遇知音。皐亭恁麼道。多少錯會者又向炭庫裏作活計。</p>
<p style="margin-left:1em">白巖符云。恁麼說話。若人委悉得。三病二光一時透脫。不然。山僧且為你點破。舜若多神被無手人將兔角杖打得通身紅爛。直得鮮血淋漓。大地如雪。還委悉麼。直饒你委悉得。要見太陽猶隔一由旬在。</p>
<p>太陽問僧甚處來。曰洪山。陽曰先師在麼。曰在。陽曰。在即不無。請渠出來我要相見。僧曰聻。陽曰者個猶是侍者。僧無對。陽曰喫茶去。</p>
<p style="margin-left:1em">龍池微云。者僧將一條斷貫索到處要穿人鼻孔。者回却被明安老漢穿却。直得措手脚不辦。雖然明安老漢在洞下不無所長。若是臨濟棒折也未放在。</p>
<p style="margin-left:1em">崇先奇云。者僧果的從洪山來。只是錯傳洪山語。以致虗費太陽常住茶湯。</p>
<p>太陽因僧問。如何是和尚家風。曰。滿瓶傾不出。大地沒饑人。</p>
<p style="margin-left:1em">報恩倫云。明安老漢不負問端。盡情吐露。可謂所得甚簡。施設彌寬。丹霞道。罔象無心黃帝重。卞和有志楚王嫌。雖謂知言。然亦只是矢上加尖。空中著楔。要識明安家風麼。熱則乘凉寒向火。了無閒事掛心頭。</p>
<p style="margin-left:1em">崇先奇云。太陽老人從來家風嚴密。門庭廣大。可惜者僧不是登龍者。</p>
</div>
<div class='div-other'><a id='mulu326' />
<p class='h2'>明州雪竇重顯禪師<span class='note-inline'>(青九智門祚嗣)</span></p><p>到大龍問。語者默者不是。非語非默更非。總是總不是拈却。大用現前時人知有。未審大龍如何。龍曰子有如是見解那。竇曰者老漢瓦解氷消。龍曰放你三十棒。竇禮拜歸眾。龍却喚云。適來問話底僧出來。竇便出。龍曰甚處是老僧瓦解氷消。竇曰轉見敗闕。龍作色曰叵耐叵耐。竇不顧。後舉似南嶽福嚴雅雅曰。大龍何不與本分草料。竇曰和尚更須行脚。</p>
<p style="margin-left:1em">南㵎問云。賓則始終賓。主則始終主。檢點將來。二俱不了。山僧則不然。待問大龍如何。劈脊便棒。者老漢今日瓦解氷消。連棒趂出。免得遞相鈍置。福嚴云何不與本分草料。雪竇却道和尚更買草鞋行脚始得。我要問福嚴。本分草料甚麼處去也。拈拄杖云。龍蛇易辨。衲子難瞞。</p>
<p style="margin-left:1em">崇先奇云。雪竇老人大似個黠兒拾得風流袋。不顧旁觀者哂。且道誰是旁觀。</p>
<p style="margin-left:1em">白巖符云。逆剝龍鱗。倒拖兕尾。固是英雄豪傑流事。然在大方老作。又當好笑。你道他笑個甚麼。他笑道。新婦兒。方梳澡。六幅長裙就地掃。翻蹤馬上握金鞭。不顧堂前有大嫂。</p>
<p>雪竇舉古德曰。眼裏著沙不得。耳裏著水不得。忽有個漢信得及。把得住。不受人瞞。佛祖言教是什麼熱椀鳴聲。便請高掛鉢囊抝折拄杖。管取一員無事道人。又曰。眼裏著得須彌山。耳裏著得大海水。一般漢受人商量。佛祖言教如龍得水似虎靠山。却須挑起鉢囊橫擔拄杖。亦是一員無事道人。復云。恁麼也不得。不恁麼也不得。然後沒交涉。三員無事道人中。選一人為師。</p>
<p style="margin-left:1em">天童覺云。坐斷乾坤。建立世界。和光混俗。各有所長。且道選那一人為師。驀拈拄杖云。穿過了也。</p>
<p style="margin-left:1em">南堂欲云。高掛鉢囊抝折拄杖。未是無事道人。挑起鉢囊橫擔拄杖。亦未是無事道人。恁麼也不得。不恁麼也不得。然後沒交涉。亦未是無事道人。卓拄杖喝一喝云。木馬火中嘶。黃昏後日出。</p>
<p style="margin-left:1em">崇先奇云。雪竇雖則慈悲之故有落草之談。帶累多少人生陷地獄。要識三員無事道人麼。也只是官驛裏撮馬糞漢。</p>
<p>雪竇為道日損偈曰。三分光陰早二過。靈臺一點不揩磨。區區逐日貪生去。喚不回頭怎奈何。</p>
<p style="margin-left:1em">無禪才云。雪竇老漢顢顢頇頇儱儱侗侗。更參三十年也未會禪在。然雖如是。土曠人稀。試聽下個註脚。瞎却摩醯三隻眼。南北東西路不分。千林落葉無人掃。獨自松門展脚眠。</p>
<p>雪竇曰。大施門開無壅塞。忽有個衲僧出來。雪竇倒退七百里。何故。臨危不悚人。</p>
<p style="margin-left:1em">有老宿云。大施門開無壅塞。忽有個衲僧出來。兩手分付。何故。心不負人面無慚色。</p>
<p style="margin-left:1em">又老宿云。大施門開無壅塞。忽有個衲僧出來。三十棒一棒也不較。何故。許人一物。千金不移。</p>
<p style="margin-left:1em">天童忞云。靈峰今日亦大施門開無壅塞。忽有個衲僧出來。且教他立在門外。何故。伊欠少個什麼。</p>
<p>雪竇因僧問。古人道有讀書人到來。意旨如何。竇曰且在門外立。曰請師相見。竇曰任是顏回亦不通。</p>
<p style="margin-left:1em">天童忞云。雪竇雖是真實相為。太殺不近人情。若是天童有問。讀書人到來時如何。導之以德。請師相見。齊之以禮。畢竟意旨如何。相逢相見呵呵笑。更有春風春又春。</p>
<p>雪竇上堂起立曰。雪竇得與麼高。諸人得與麼矮。若人道得齊肩句。許伊把定乾坤。</p>
<p style="margin-left:1em">廣潤融云。雪竇恁麼說禪。忒殺齊頭故事。山僧則不然。驀涌身上禪床竪拄杖云。廣潤得與麼高。諸人得與麼矮。若人道得齊肩句。猶是兔子喫牛奶。</p>
<p>雪竇示眾。客從遠方來。遺我徑寸璧。中有四箇字。字字無人識。</p>
<p style="margin-left:1em">佛鑑懃云。客從遠方來。遺我徑寸璧。中有四箇字。不必重拈出。</p>
<p style="margin-left:1em">高峰妙云。二大老一人說易。一人說難。未免見有偏枯。高峰則不然。客從遠方來。遺我徑寸璧。中有四箇字。字字無平仄。</p>
<p style="margin-left:1em">焦山傑云。前二老明中有暗。暗中有明。高峰半明半暗。總未免偏枯。我則不然。客從遠方來。遺我徑寸璧。中有四箇字。字字無點畫。</p>
<p>雪竇示眾。天得一以清。地得一以寧。衲僧得一以無風浪興。爾若辨得。禍不入慎家之門。</p>
<p style="margin-left:1em">天童悟云。者龍頭蛇尾漢錯下註脚。天得一以清。地得一以寧。衲僧得一以無風浪興。以拄杖一時趂散。</p>
<p style="margin-left:1em">石佛伽云。大小雪竇慣向人前賣弄。我當時若在。便與掀翻几案。</p>
<p>雪竇示眾。諸人要知真實相為麼。但上無攀仰。下絕<span class='corr'>己</span>躬。自然常光現前。個個壁立千仞。</p>
<p style="margin-left:1em">雲峰悅云。雪竇恁麼為人。入地獄如箭射。</p>
<p style="margin-left:1em">廣教玉云。雪竇雖則養子之緣。怎奈無出身路。雲峰路見不平。亦且枷上著杻。三角則不然。要知真實相為。個個須從拄杖上翻身。其或未委。長連單上有粥有飯。作麼生道。</p>
<p style="margin-left:1em">白巖符云。雪竇恁麼為人。未見好手。我者裏則不然。諸人要知真實相為麼。<span class='corr'>但</span>饑來喫飯困來打眠。只是不得動著。動著則入地獄如箭。</p>
<p>雪竇示眾。乾坤之內。宇宙之間。中有一寶。掛在壁上。達磨九年面壁。不敢正眼覷著。如今衲僧要見。劈脊便打。</p>
<p style="margin-left:1em">昭覺勤云。雪竇妙中之妙。奇中之奇。向佛祖頭上提持。衲僧頂門鑿竅。不妨自在。要且只見錐頭利不見鑿頭方。若是山僧則不然。乾坤之內。宇宙之間。中有一寶。竪拄杖云。在拄杖頭上。拈起也天回地轉。放下也草偃風行。有時八臂三頭。有時壁立千仞。如今莫道衲僧要見。直饒千聖出來列祖齊至。並須倒退三千里。敢問大眾。且道什麼人合得受用。分付天台木上座。突出南山鼈鼻蛇。攛拄杖下座。</p>
<p style="margin-left:1em">寶壽方云。二老與麼說話。要提持者一著子。大似壓沙取油。殊不知我王庫內無如是刀。</p>
<p style="margin-left:1em">天界盛云。二老漢撥亂乾坤即不無。若是安邦定國未敢相許在。杖人即不然。乾坤之內。宇宙之間。中有一寶。良久。噫。無限珍奇何處用。前三三與後三三。</p>
<p style="margin-left:1em">福嚴容云。二大老一人說近。一人說遠。依稀越國。彷彿揚州。山僧者裏則不然。乾坤之內。宇宙之間。中有一寶。遂喝一喝。</p>
<p style="margin-left:1em">洞山度云。者裏則不然。乾坤之內。宇宙之間。中有一寶。驀竪拂子云。要見便見。要拈便拈。其或佇思停機。莫怪洞山性躁。乃擊禪床喝一喝。</p>
<p>雪竇因僧問。黑荳未生芽時如何。竇曰透水透砂。生芽後如何。竇曰餧驢餧馬。</p>
<p style="margin-left:1em">廣教玉云。擴佛祖心印。提本分鉗錘。饒我雪竇。山僧承大眾鋤荳。將今視古。也擬定個眼目。設有問黑荳未生芽時如何。白雲峰倒卓。生芽後如何。西河浪潑天。若道與古人別。法無異旨。若道與古人同。語言又異。具眼者辨取。</p>
<p>雪竇到洞山聰處。山問。溈山水牯牛。上座作麼生會。竇曰作後人標榜。山擬道。竇以坐具拂一下便行。山曰且來上座。竇曰未參堂。</p>
<p style="margin-left:1em">古南門云。雪竇好一頭水牯牛。只是不受人調制。雖然。不唯標榜後人。亦乃標傍佛祖。</p>
<p>雪竇示眾。春山疊亂青。春水漾虗碧。寥寥天地間。獨立望何極。便下座。却顧謂侍者曰。適來有人看方丈麼。曰有。竇曰作賊人心虗。</p>
<p style="margin-left:1em">烏石道云。雪竇家私平生受用之物。盡情擲出與諸人了也。烏石者裏雖然活計無多。也要諸人委悉。且作麼生是烏石活計。卓拄杖云。燕語鶯啼春日暖。園林是處百花香。</p>
<p>雪竇上堂。十方無壁落。四面亦無門。古人向什麼處見客。或若道得接手句。許你天上天下。</p>
<p style="margin-left:1em">崇先奇云。雪竇恁麼為人。何能坐斷得天下人舌頭。當時若有個師僧出眾。但向他道。和尚話墮也。不知待他眼目定動。拂袖便行。</p>
<p style="margin-left:1em">靈峰祥云。我要問雪竇。你即今向甚處著此一問。</p>
</div>
<div class='div-other'><a id='mulu327' />
<p class='h2'>天台山德韶國師<span class='note-inline'>(青九法眼益嗣)</span></p><p>示眾。通玄峰頂。不是人間。心外無法。滿目青山。法眼聞曰。只此一頌。堪起吾宗。</p>
<p style="margin-left:1em">徑山杲云滅却法眼宗祇緣者一頌。</p>
<p style="margin-left:1em">昭慶庭云。天不葢。地不載。無處隱身。水自綠。山自青。纖毫礙眼。祇如通玄峰頂不是人間。且道是什麼所在。一片落花飛。萬國春歸去。</p>
<p style="margin-left:1em">天童悟云。新通玄則不然。今日別開一路。通玄峰頂。別是人間。只緣不薦。錯認青山。喝一喝云。還薦麼。便下座。</p>
<p>天台因僧問。乍離凝峰丈室。來坐般若道場。今日家風。請師一句。台曰虧汝甚麼處。曰恁麼則雷音震動乾坤界。人人無不盡沾恩。台曰。幸然未會。且莫探頭。僧禮拜。台曰探頭即不中。</p>
<p style="margin-left:1em">護國蘊云。國師恁麼答話。揭露佛祖家風則不無。要且此僧未肯點頭。今日若有問山僧今日家風請師一句。但向道。天台一萬八千丈。朝夕烟雲八面封。</p>
</div>
<div class='div-other'><a id='mulu328' />
<p class='h2'>金陵清涼法燈泰欽禪師<span class='note-inline'>(青九法眼益嗣)</span></p><p>開堂。山僧本欲居山。藏拙養病過時。奈緣先師有未了底公案。出來與他了却。時有僧出問。如何是先師未了底公案。燈便打曰。祖禰不了殃及兒孫。曰過在什麼處。燈曰過在我殃及你。</p>
<p style="margin-left:1em">翠巖芝云。為眾竭力。禍出私門。</p>
<p style="margin-left:1em">雲峰悅云。者老漢一期與奪也似光前絕後。及乎拶著。又却龍頭蛇尾。如今莫有為清涼作主底麼。</p>
<p style="margin-left:1em">昭覺勤云。法燈縱域中殺活。握閫外威權。直得氣槩驚羣風標獨立。山僧卑志。本亦如斯。今日出來祇緣五祖先師有個現成公案。對眾舉<span class='corr'>揚</span>。有不惜性命底出來挨拶看。如無。不免自拈自弄去也。喝一喝擊拂子下座。</p>
<p style="margin-left:1em">天童覺云。者僧若是個漢。出來便掀倒禪床。不惟自<span class='corr'>己</span>有出身之路。亦免祖禰不了殃及兒孫。</p>
<p style="margin-left:1em">東禪觀云。千鈞上弦必思鏖戰。寸鐵入手惟恐無敵。者僧既不惜出來。好大家割捨理會。却只恁麼把伊塗糊一上。所以清涼公案至今未了。</p>
<p style="margin-left:1em">仰山欽云。跨竈起家。法燈是則好手。其奈自身不了。殃及祖翁。新護聖欲了先師公案。別有人在。且道是阿誰。乃打噴啑一聲。</p>
<p style="margin-left:1em">百丈雪云。山僧本欲潛棲巖壑養病過時。亦為先師有不了公案。今日出來特為了却。或有問雲門有甚不了公案。只向他道。石女驚回霜夜夢。木人撲落午天星。更問過在甚麼處。向道。易使清風梳翠竹。難教明月住須彌。</p>
<p style="margin-left:1em">古南門云。法燈可謂謙光導物。枉尺直尋。山僧則不然。徧界不曾藏。雖踞孤峰絕頂。未甞不在水雲深處。又何曾隱遯來。本師現在喫得屙得。有甚公案不了。既然如是。今日又向諸人面前呌喚作麼。祖燈續焰明無盡。只要鈎頭得錦鱗。</p>
<p style="margin-left:1em">龍唐敷云。當仁不讓。法燈固是作家。見義勇為。者僧翻成特地。若是治平欲了先師公案。又且不然。良久曰。鐵牛喫盡欄邊草。轟角春風匝地生。</p>
</div>
<div class='div-other'><a id='mulu329' />
<p class='h2'>杭州報恩慧明禪師<span class='note-inline'>(青九法眼益嗣)</span></p><p>一日有新到參。恩問近離甚處。曰城都。恩曰。上座離城都到此山。則城都少上座。此間剩上座。剩則心外有法。少則心法不周。說得道理即住。不會請去。僧無對。</p>
<p style="margin-left:1em">洞山瑩代僧云。某甲縱說得道理。終不似和尚好。</p>
</div>
<div class='div-other'><a id='mulu330' />
<p class='h2'>瑞州洞山曉聰禪師<span class='note-inline'>(青九文殊真嗣)</span></p><p>上堂。晨雞報曉靈。粥後便天明。燈籠猶瞌睡。露柱却惺惺。復曰。惺惺直言惺惺。歷歷直言歷歷。明朝後日。莫認奴作郎。珍重。</p>
<p style="margin-left:1em">崇先奇云。大眾。好言語。若人信受奉行。敢保一生受記。從教三十年後有人道。皐亭和泥合水。</p>
<p style="margin-left:1em">白巖符云。說到燈籠猶瞌睡。露柱却惺惺處。便止。不妨令人疑著。陽春雪曲難為和者。乃復云。惺惺直言惺惺。歷歷直言歷歷。下里巴歌豈堪王者之聽。雖然。他道不得認奴作郎。喫飯穿衣是奴。擎拳竪指是奴。畢竟郎在甚麼處。</p>
<p>洞山示眾。天晴葢却屋。乘時刈却禾。輸納王租了。鼓腹唱謳歌。</p>
<p style="margin-left:1em">薦福璨云。打淨潔毬子誰人不會。開先則不然。天晴葢却屋。乘時刈却禾。輸納王租了。秋冬事轉多。呵呵呵。喚不回頭怎奈何。</p>
<p style="margin-left:1em">枝山選云。洞山家法固是嚴密。撿點將來。惜乎太殺安排。枝山者裏。田不耕。稅不納。幾間敗屋隨緣修補。也無甚謳歌可唱。諸仁者。且道枝山家法與洞山家法相去多少。</p>
</div>
<div class='div-other'><a id='mulu331' />
<p class='h2'>潭州北禪智賢禪師<span class='note-inline'>(青九福嚴雅嗣)</span></p><p>除夕小參。年窮歲盡無可與諸人分歲。老僧烹一頭露地白牛。炊黍米飯。煑野菜羮。燒榾柮火。大家喫了唱村田樂。何故。免見倚他門戶旁他墻。剛被時人喚作郎。便下座歸方丈。至夜深維那入方丈問訊曰。縣裏有公人到。禪曰作甚麼。那曰道和尚宰牛不納皮角。禪遂捋下頭帽擲地上。那便拾去。禪下禪床擒住曰賊賊。那乃還帽曰。天寒且還和尚。禪呵呵大笑。那出去。時法昌為侍者。禪顧昌曰。者公案作麼生。昌曰潭州紙貴一狀領過。</p>
<p style="margin-left:1em">仰山欽云。活剝耕牛。北山是則好手。其奈墻壍不牢。被個販私鹽漢子和贓捉敗。天寧則不然。今夜無可管顧。諸人不免烹個獨角泥牛。炊無米飯。唱無聲曲。與諸人分歲。忽有個漢出來道。有公人索和尚筋角。便與和聲一棒。何故。有功者賞。</p>
<p style="margin-left:1em">寶華忍云。北禪將官路當人情。虗裝好體面。欽祖貼別人不發積。連你一齊窮。靈祐則不然。也不烹露地白牛。免得天寒地凍捋帽露頂。也不宰獨角泥牛免。得年窮歲盡動棒勞神。然雖如是。畢竟如何是分歲一句。乃拽杖便歸方丈。</p>
<p style="margin-left:1em">寶壽方云。新雲門今夜無可與諸人分歲。也煑些野菜羮。炊黍米飯。與眾兄弟喫了。燒榾柮火。也唱個村田樂。只是不烹露地白牛。何故。不欲將常住物私做人情。</p>
<p style="margin-left:1em">佛川義云。埜山者裏也無潭底月可㓟。也無嶺頭雲可切。也無折角泥牛可宰。也無露地白牛可烹。但向氷河中取火。枯木上拈花。緩操沒絃琴。謾吹無孔笛。唱個菩薩蠻。與諸人分歲去也。良久云。哩囉哩哩囉囉哩囉囉哩。</p>
</div>
<div class='div-other'><a id='mulu332' />
<p class='h2'>相州天平山從漪禪師<span class='note-inline'>(青九清谿進嗣)</span></p><p>到西院旬日。甞自曰。莫道會佛法。覔個舉話底人也無。院聞而默之。異日上法堂。院召曰上座。漪舉首。院曰錯。漪進三兩步。院又曰錯。漪近前。院曰。適來兩錯。是上座錯。是思明老漢錯。漪曰是從漪錯。院曰錯錯。乃曰。上座且在者裏過夏。共汝商量者兩錯。漪不肯便去。住後每舉前話曰。我行脚時被業風吹到汝州。有西院長老勘我。連下兩錯。更留我過夏。待共我商量。我不道恁麼時錯。我發足向南方去時。早知錯了也。</p>
<p style="margin-left:1em">首山念云。據天平作恁麼解會。未夢見西院在。何故。話在。</p>
<p style="margin-left:1em">昭覺勤云。如今人聞他道。未發足向南方時早知道錯了也。便去卜度道。未行脚時自無許多佛法禪道。及至行脚被諸方熱瞞。不可未行脚時喚地作天喚山作水。幸無一星子事。若總恁麼作流俗見解。何不買一片帽大家戴。有甚麼用處。佛法不是者個道理。</p>
<p style="margin-left:1em">龍翔訢舉雪竇頌畢云。者則公案叢林中商量者多。決斷者少。中峰今日為諸人斷看。一人監主自盜。一人賣賊放贓。一人知而不首。各與三十拄杖。何也。速則易改。久則難追。</p>
<p style="margin-left:1em">愚菴盂云。山僧要與二老把臂同行。西院要做他家嫡骨兒孫。觀風知變。不昧其源。七事隨身。師子威獰。有照有用。將道天平是個人。臨濟爪牙實有望焉。那知是個抱橋柱洗澡漢。有欲與天平雪屈者。試來與愚菴商量者四錯看。</p>
<p style="margin-left:1em">五祖岡云。假使九洲之鐵。也難鑄此兩錯。</p>
<p style="margin-left:1em">鳳山啟云。天平老釘樁搖櫓。將魚目要與龍王鬬富。可謂不知量矣。若也主賓互換與奪自如。非惟不負西院。亦不致擔板到底。</p>
<p style="margin-left:1em">西遯超云。古今知識判斷者多。要皆冬運機籌。各立營寨。但未識孫吳兵法有主客。強弱之勢在我耳。老夫今用唐虞三代之風。掃却諸軍陣勢。貴圖君尊臣奉。父嚴子順。以見太平景象。還會麼。莫帶累二大老做了瞎漢。</p>
<p style="margin-left:1em">白巖符云。適來者兩錯。是上座錯。是思明老漢錯。錯錯。天平當時下得者兩錯。管取西院懡㦬而休。免見後來費却許多唇舌。至今遭人撿點。</p>
</div></div>
<p class='juan'>宗門拈古彚集卷第四十</p>
</div><!-- end of div[@id='body'] -->
</body></html>