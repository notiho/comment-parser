<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu60' />宗門拈古彚集卷第十一</p><p class="byline">古杭白巖嗣祖沙門　淨符　彚集</p><p class="head1">△南二</p>

<div class='div-other'><a id='mulu61' />
<p class='h2'>池州魯祖寶雲禪師<span class='note-inline'>(南二馬祖一嗣)</span></p><p>尋常見僧來便面壁。南泉聞曰。我尋常與師僧道。向佛未出世時會取尚不得一箇半箇。他漝麼驢年去。</p>
<p style="margin-left:1em">保福展問長慶云。祇如魯祖節文在甚麼處。被南泉漝麼道。慶云。退<span class='corr'>己</span>讓人。萬中無一。</p>
<p style="margin-left:1em">羅山閑云。陳老師當時若見。背上與五火抄。何故。為伊解放不解收。</p>
<p style="margin-left:1em">玄沙備云。我當時若見。也與五火抄。</p>
<p style="margin-left:1em">雲居錫云。羅山玄沙總恁麼道。為復一般。別有道理。若擇得出。許上座佛法有會處。</p>
<p style="margin-left:1em">報慈遂徵云南泉為復是唱和語不肯語。</p>
<p style="margin-left:1em">翠巖芝云。何勞如此。若有僧來。見箇什麼知時好。又云。我即不然。未具胞胎不得會。會即打折你驢腰。</p>
<p style="margin-left:1em">徑山杲云。魯祖不得南泉。幾乎覰破壁。</p>
<p style="margin-left:1em">報恩秀云。南泉恁麼貶屈。魯祖長慶却道正是退<span class='corr'>己</span>讓人。魯祖把斷關津。羅山却道解放不解收。盡是魚前布網賊過張弓。拈拄杖云。萬松不曾面壁。你者一隊來覓什麼節文。乃一齊打散。</p>
<p style="margin-left:1em">瑞巖慍云。諸方多作奇特解會。殊不知者箇老漢被人以無文印印破面門。至今不欲呈露。還有不動舌頭與他雪屈者麼。良久云。只有照壁月。且無吹葉風。</p>
<p style="margin-left:1em">笑巖寶云。當時若有箇衲僧入來便與掀倒。不惟打斷諸老葛藤。亦免魔魅人家男女。</p>
<p style="margin-left:1em">雲門信云。魯祖面壁若作佛法商量。入地獄如箭射。</p>
<p style="margin-left:1em">靈巖儲云。妙喜要見魯祖。直須覰破壁。設有箇師僧云和尚是什麼心行。但向道前村深雪裏。昨夜一枝開。待伊眼目定動。合掌道果然衲子難瞞。左右顧云。且道靈巖節文在什麼處。良久云。明日向汝道。</p>
<p style="margin-left:1em">西遯超云。南泉老漢好像入旃檀林却燒一爐香。見咸陽火却投一束柴。雖然。若不遇知音。夜光投人鮮不按劍。</p>
<p style="margin-left:1em">白巖符云。雲老敲。願老拍。玉振金聲。可謂千古一遇。然在正眼看來。總是鼓粥飯氣。</p>
<p style="margin-left:1em">東墖熹著語云。將謂無人證明。</p>
<p>魯祖因僧問如何是不言言。祖曰汝口在什麼處。曰某甲無口。祖曰汝尋常將什麼喫飯。僧無對。</p>
<p style="margin-left:1em">洞山价代僧云。他不饑。喫什麼飯。</p>
<p style="margin-left:1em">雪竇顯云。好劈脊棒者般漢。開口了合不得。合口了開不得。</p>
<p style="margin-left:1em">汾陽昭代僧云。只為不會。</p>
<p style="margin-left:1em">五祖戒代僧云。和尚不妨具眼。</p>
<p style="margin-left:1em">黃龍新云。雪竇只知者僧。開口了合不得。合口了開不得。殊不知魯祖被者擔板漢勘破。</p>
<p style="margin-left:1em">天童覺云。者僧只解握死蛇頭。不能捋猛虎鬚。當時待他問你口在什麼處。猛與一喝。拂袖便行。直饒魯祖全機。管取做手脚不及。</p>
<p style="margin-left:1em">南堂欲云。當時者僧若是箇漢。待道你口在什麼處。便與掀倒禪牀。非唯使魯祖高豎降旂。且免雪竇馬後喝節。</p>
<p style="margin-left:1em">古南門云。者僧問箇不言言。却能始終照顧。只是未解轉身。古南見來也未免劈脊便棒。何故。要伊知得通身是口。</p>
<p style="margin-left:1em">寶掌白云。魯祖只解塞斷來機。不會移風易俗。或問山僧如何是不言言。劈脊便棒。待伊動靜。連棒打出。伶俐漢忽然拶著。必然別有生涯。</p>
<p style="margin-left:1em">白巖符云。殺人須見血。魯祖以之矣。將什麼喫飯。喝。當時者僧下得者一喝。魯祖鉢袋子管取分付有分。雖然者僧無對。不妨作家。只是無人委悉。</p>
<p>魯祖因僧問如何是雙林樹。祖曰有相身中無相身。曰如何是無相見。祖曰金香爐下鐵崑崙。</p>
<p style="margin-left:1em">仰山欽云。魯祖恁麼答話。始終只是說道理。山僧則不然。有問如何是雙林樹。秋來葉落。春到花開。如何是春到花開。那邊一片雲。今日定下雨。</p>
</div>
<div class='div-other'><a id='mulu62' />
<p class='h2'>幽州盤山寶積禪師<span class='note-inline'>(南二馬祖一嗣)</span></p><p>上堂。若言即心即佛。今時未入玄微若。言非心非佛。猶是指蹤極則。</p>
<p style="margin-left:1em">天童覺云。有錢不解使。解使却無錢。且作麼生得十成去。娶他年少婦。須是白頭兒。</p>
<p style="margin-left:1em">報恩秀云。今時路頭不得全體。非心非佛有缺神用。欲得十成去。除是三冬向火。六月賣氷始得。所以道娶他年少婦須是白頭兒。然則。調和琴瑟一句作麼生道。長翁短婆婆。遞互廝折磨。</p>
<p>盤山上堂。向上一路。千聖不傳。學者勞形。如猿捉影。</p>
<p style="margin-left:1em">瑯瑘覺云。上來講讚無限良因。</p>
<p style="margin-left:1em">慈明圓云。向上一路。千聖不然。</p>
<p style="margin-left:1em">徑山杲云。向上一路。熱盌鳴聲。</p>
<p style="margin-left:1em">天童傑云。向上一路。掘地覓天。</p>
<p style="margin-left:1em">薦福璨云。盤山道向上一路千聖不傳。深諦律尼娑婆訶。慈明道向上一路千聖不然。蘇嚧悉唎娑婆訶。諸人與麼領會。歌羅歌羅。</p>
<p style="margin-left:1em">天寧琦云。諸大老盡力道。只發明得向下一路。若是向上一路。驢年夢見麼。</p>
<p style="margin-left:1em">天童忞云。盤山道向上一路千聖不傳。抱贓呌屈作麼。慈明道向上一路千聖不然。且莫詐明頭。妙喜道向上一路熱盌鳴聲。合眼跳黃河。千巖道向上一路在你脚底。接竹點青天。先老人道向上一路踏破草鞵。猢猻倒上樹。這五個漢被山僧一時領過了也。畢竟作麼生是向上一路。拈拄杖起身云。歸堂喫茶。</p>
<p style="margin-left:1em">開先金云。字經三寫烏焉成馬。者一隊漢盡力道。只道得向下一路。若是向上一路。又豈止未夢見在。要識向上一路麼。良久云。屋漏看星眠。</p>
<p style="margin-left:1em">天井新云。向上一路。墮坑落壍。夜夢不祥。書在壁上。</p>
<p style="margin-left:1em">青龍斯云。盤山慈明二尊宿。大似假借豪門虗張聲勢。若是向上一路。依舊提掇不出。弁山今日要與諸人覿面拈出。遂擲下拄杖云。看看。</p>
<p style="margin-left:1em">金仙璨云。盤山慈明二大老。一個㗋脣緊澁。一個齒舌寬宏。雖然各立門墻。正眼看來。總未踏向上路在。</p>
<p style="margin-left:1em">佛川義云。古今諸老與麼提持不無長處。要透向上一路。直待驢年。</p>
<p style="margin-left:1em">廣教玉云。向上一路。三生六十劫。</p>
<p style="margin-left:1em">海門涌云。本來一條徑直大路。被者夥老古錐指點一上。返成迂曲。致使疲極之輩退失寶所。海門豈可坐視。今日要使渠一個個就路還家。乃驀地掀倒禪牀竟歸方丈。</p>
<p>盤山示眾。心月孤圓。光吞萬象。光非照境。境亦非存。光境俱忘。復是何物。</p>
<p style="margin-left:1em">洞山价云。光境未忘。復是何物。</p>
<p style="margin-left:1em">雲門偃云。直饒恁麼猶是半途。未是透脫一路。如何是透脫一路。良久云。天台華頂。</p>
<p style="margin-left:1em">徑山杲云。白鷺下田千點雪。黃鸝上樹一枝花。</p>
<p style="margin-left:1em">清化嶾喝一喝云。字經三寫烏焉成馬。</p>
<p style="margin-left:1em">雪竇雲云。者兩個漢大似徐六擔板只見一邊。好各與二十拄杖。若要扶豎從上來事。且緩緩。</p>
<p style="margin-left:1em">東明鑑舉光境俱忘復是何物。喝一喝云。是甚麼。光境未忘。復是何物。乃舉拂云。喚者個作甚麼。復喝一喝。</p>
<p>盤山上堂。諸禪德。可中學道似地擎山不知山元孤峻。如石含玉不知玉本無瑕。若如此者是真出家。</p>
<p style="margin-left:1em">雪竇顯云。晝行三千。夜行八百。是我尋常用底。且拈放一邊。汝諸人向什麼處見盤山。</p>
<p style="margin-left:1em">徑山杲云。若能如是。揑目生花。</p>
<p style="margin-left:1em">翠巖喆云。諸人要見盤山則易。見徑山則難。</p>
<p style="margin-left:1em">靈巖儲云。開眼也著。閉眼也著。甚處不是盤山。良久喝一喝云。瞌睡漢醒也未。</p>
<p>盤山示眾。諸禪德。譬如擲劒揮空。莫論及之不及。斯乃空輪無迹。劒刃無虧。若能如是心心無知。全心即佛。全佛即人。人佛無異始為道矣。</p>
<p style="margin-left:1em">徑山杲於心心無知下云。咄咄。我王庫內無如是刀。</p>
<p style="margin-left:1em">愚菴盂云。若論本色衲子。實無如是刀。若論本色衲子。實有如是刀。一僧旁哂云。不見盤山道學者勞形如猿捉影。盂云。咄。情知你坐在鬼窟裏。</p>
<p>盤山將順世。告眾曰。有人邈得吾真否。眾將所傳頂相呈似。皆不契。時普化出曰某甲邈得。盤曰何不呈似老僧。化遂翻一觔斗而出。盤曰者漢向後徹風狂去在。乃奄化。</p>
<p style="margin-left:1em">保福展云。普化掣顛不少。盤山醜拙更多。</p>
<p style="margin-left:1em">長蘆了撼身云。快活殺我也。若無爍破乾坤底眼孔。怎見渾金璞玉。復云。山僧依普化樣子摸得一本。今夜展開要使大眾瞻仰。遂打一觔斗歸堂。</p>
<p style="margin-left:1em">棲霞成云。若是臨濟大師。三十棒一棒也少不得。賴遇盤山放過。且道者棒頭落在什麼處。你若道便好劈脊。我也知你瞎棒亂做。</p>
<p style="margin-left:1em">國清英云。咄咄咄。一人傳虗。萬人傳實。</p>
<p>盤山初參時一日出門見人羿喪。歌郎振鈴曰。紅輪決定沉西去。未委魂靈往那方。幕下孝子哭曰。哀哀。山忽身心踴躍。歸舉似馬祖。祖印可之。</p>
<p style="margin-left:1em">雲居莊云。夫為人師者須具透關眼。別邪正騐來機。只如盤山認個昭昭靈靈以為極則。馬大師從而印可。豈不孤負先聖欺罔後昆。山僧此間若有者般人。必然別有生涯。且道是什麼生涯。鴛鴦繡出從君看。不把金針度與人。</p>
</div>
<div class='div-other'><a id='mulu63' />
<p class='h2'>蒲州麻谷寶徹禪師<span class='note-inline'>(南二馬祖一嗣)</span></p><p>到臨濟。問大悲千手眼那個是正眼。濟搊住曰。大悲千手眼作麼生是正眼。速道速道。谷拽濟下禪牀却坐。濟問訊曰不審。谷擬議。濟便喝。拽谷下禪牀却坐。谷便出去。</p>
<p style="margin-left:1em">因聖頴云。諸禪德。此二尊宿如此。且道意作麼生。今人盡道照用。照什麼椀。一切人只解自騎馬去捉賊。自持刀去殺賊。此二人便能奪賊馬捉賊。奪賊刀殺賊。雖然如是。臨濟得便宜却是失便宜。</p>
<p style="margin-left:1em">仰山欽云。二大老恁麼激揚。雖則百千手眼一時俱露。又怎免得個二俱瞎漢。且道還有檢點得出底麼。瞎。</p>
<p style="margin-left:1em">天寧琦云。二老主賓互換縱奪可觀。如猛燄燒空忽雷震地相似。雖然。與他大悲千手眼有何交涉。只見波濤湧。不見海龍宮。</p>
<p style="margin-left:1em">安國聰云。擊節扣關衝樓跨竈。一挨一拶縱奪超羣。還他二老好手。若論大悲正眼。驢年未夢見在。</p>
<p>麻谷到章敬處。繞禪牀三匝振錫一下卓然而立。敬曰是是。又到南泉。繞禪牀三匝振錫一下卓然而立。泉曰不是不是。谷曰。章敬道是。和尚為甚麼道不是。泉曰。章敬即是。是汝不是。此是風力所轉。終歸敗壞。</p>
<p style="margin-left:1em">長慶稜代谷於是是處云。和尚佛法身心何在。又代谷於章敬即是是汝不是處云。和尚是什麼心行。</p>
<p style="margin-left:1em">保福展別云。但振錫一下而出。又拈云。章敬南泉可謂一是一非。又云。麻谷依稀似曲纔堪聽。又被風吹別調中。</p>
<p style="margin-left:1em">雲居錫云。章敬未必道是。南泉未必道不是。又云。麻谷當初但持錫出去恰好。</p>
<p style="margin-left:1em">雪竇顯代麻谷於是不是兩處俱云。錯。</p>
<p style="margin-left:1em">溈山喆云。章敬道是。落在麻谷彀中。南泉道不是。亦落在麻谷彀中。大溈即不然。忽有人持錫繞禪牀三匝振錫一下卓然而立。但向伊道未到者裏好與三十棒。</p>
<p style="margin-left:1em">泐潭清云。章敬道是也好與三十拄杖。南泉道不是也好與三十拄杖。何故。是與不是全彰妙義。章敬南泉一場失利。</p>
<p style="margin-left:1em">勝默光云。是無可是。非無真非。是非無主。萬善同歸。梟鷄晝夜徒自支離。我無三寸。鱉得喚龜。迦葉不肯。一任攢眉。</p>
<p style="margin-left:1em">天寧琦云。繞禪牀振錫。參禮常儀。為什麼章敬道是。南泉道不是。苦瓠連根苦。甜瓜徹蒂甜。</p>
<p style="margin-left:1em">棲霞成云。不入虎穴怎得虎子。有者道麻谷被南泉換却眼光。殊不知南泉被麻谷一拶。幾乎打破蔡州。雪竇下兩錯。也只救得一半。</p>
<p style="margin-left:1em">博山來云。章敬道是。雪竇道錯。南泉道不是。有什麼語話分。惟麻谷錫杖頭較些子。</p>
<p>麻谷一日在帳內坐。以手巾葢却頭。披雲和尚來。入見便作哭聲。良久出去法堂上。繞禪牀一匝却入。撥開帳見谷去却手巾坐。乃曰死中得活。萬中無一。谷便下牀就位抽坐具。雲近前把住曰。前死後活。你還甘麼。谷曰甘即甘。阿師堪作什麼。雲推向一邊曰。知道你前言不副後語。</p>
<p style="margin-left:1em">昭覺勤云。入寺看額。見表知裏。披雲慣作高賓。拈尾作頭拈頭作尾。麻谷孟甞門下看他詶對。不道他不知有。只為用意太深。當時待道死中得活萬中無一。好與云蒼天蒼天。何故。得人一牛。還人一馬。</p>
<p>麻谷使扇次。僧問風性常住。無處不周。和尚為什麼却搖扇。谷曰。你只知風性常住。且不知無處不周。曰作麼生是無處不周的道理。谷却搖扇。僧作禮。谷曰無用處師僧。著得一千個有什麼益。</p>
<p style="margin-left:1em">昭覺勤云。者僧一期可觀。可惜有頭無尾。若不是麻谷作家。洎合放過。敢問諸人甚處是者僧落節處。撥開向上竅。能有幾人知。</p>
<p style="margin-left:1em">溈山果云。者僧只知腦門著地。不覺當面錯過。當時若據令而行。何處更討麻谷。</p>
</div>
<div class='div-other'><a id='mulu64' />
<p class='h2'>潭州東寺如會禪師<span class='note-inline'>(南〔三〕馬祖一嗣)</span></p><p>因仰山來參。問汝是甚處人。山曰廣南人。寺曰我聞廣南有鎮海明珠是否。山曰是。寺曰此珠如何。山曰。黑月即隱。白月即現。寺曰還將得來否。山曰將得來。寺曰何不呈似老僧。山叉手近前曰。昨到溈山亦被索此珠。直得無言可對無理可伸。寺曰。真獅子兒。善能哮吼。</p>
<p style="margin-left:1em">昭覺勤云。東寺只索一顆。仰山傾出一栲栳。</p>
<p style="margin-left:1em">天寧琦云。仰山雖是個獅子兒。怎奈把鎮海明珠作豌豆賣却。千古之下遭人檢點。山僧今日黨理不黨親。便是東寺到來也須勘過了打。</p>
<p style="margin-left:1em">洞山瑩云。仰山韞匵於斯善賈沽諸。可惜東寺被他珠光一爍。直得龍頭蛇尾。山僧若作東寺。但喚侍者快將糞箕掃帚來。</p>
<p style="margin-left:1em">白巖符云。鎮海明珠仰山固然在握。然不免被他帶累遭人塗污。當時待問還將得來否。便好對道<span class='corr'>已</span>擲在糞掃堆頭了也。他若更道真獅子兒善能哮吼。以手掩耳便出。管取東寺安排明牕不及。</p>
</div>
<div class='div-other'><a id='mulu65' />
<p class='h2'>䖍州西堂智藏禪師<span class='note-inline'>(南〔三〕馬祖一嗣)</span></p><p>普請次乃曰。因果歷然。怎奈何怎奈何。時有僧出以手托地。堂曰作什麼。曰相救相救。堂曰。大眾。者個師僧猶較些子。僧拂袖便走。堂曰。獅子身中蟲。自食師子肉。</p>
<p style="margin-left:1em">昭覺勤云。西堂洞明綱要。始終正令全提。者僧異類中行。其奈龍頭蛇尾。敢問大眾。因果歷然一句作麼生道。是則龍女頓成佛。非則善星生陷墜。</p>
<p>西堂因李翱尚書甞問僧。馬大師有甚麼言教。僧曰。大師或說即心即佛。或說非心非佛。李曰總過者邊。一日問堂。馬大師有甚麼言教。堂呼李翱。李應諾。堂曰皷角動也。</p>
<p style="margin-left:1em">如菴彰云。盡道李公勘騐者僧。殊不知李公在者僧面前納敗一上。又向西堂處討巴鼻。却被西堂一拶。直得轉身無路。即今還有為他轉得身者麼。出來與如菴拄杖子相見。僧纔出。彰遽云。不是弄潮人。休入洪波裏。便下座。</p>
<p>西堂因僧問。有問有答賓主歷然。無問無答時如何。堂曰怕爛欲那。</p>
<p style="margin-left:1em">長慶稜因僧舉問云。有問有答賓主歷然。無問無答時如何。慶云。人人盡道休官去。林下何曾見一人。</p>
<p style="margin-left:1em">雪竇顯云。何不與本分草料。</p>
<p style="margin-left:1em">南堂欲云。二員古佛與麼答話。可使千古流芳。若要塞斷衲僧咽㗋。猶未可在。今夜或有問靈巖。有問有答賓主歷然。無問無答時如何。向道冬至寒食一百五。上元定是正月半。</p>
<p style="margin-left:1em">白巖符云。此處無金十兩。俗人酤酒三升。二老其謂歟。雪竇云何不與本分草料。也是掩耳偷鈴。總未得勦絕。拈拄杖云。者裏或有問。有問有答賓主歷然。無問無答時如何。擲下拄杖歸方丈。</p>
</div>
<div class='div-other'><a id='mulu66' />
<p class='h2'>京兆章敬懷惲禪師<span class='note-inline'>(南三馬祖一嗣)</span></p><p>因百丈遣僧來探。候敬上堂次。展坐具禮拜起。將敬一隻靸鞋以袖拂却塵了倒覆向下。敬曰老僧罪過。</p>
<p style="margin-left:1em">黃龍新云。百丈逞盡神通。不消章敬道個老僧罪過。便見氷消瓦解。</p>
<p style="margin-left:1em">鼓山珪云。黃龍孟八郎。猶欠一著在。只知百丈逞神通。不知百丈伎倆俱盡。只知章敬道個老僧罪過。不知章敬一欵便招。會麼。蛇吞蝦蟆猶自可。更有蜈蚣在後頭。</p>
</div>
<div class='div-other'><a id='mulu67' />
<p class='h2'>婺州五洩山靈默禪師<span class='note-inline'>(南二馬祖一嗣)</span></p><p>謁石頭便問。一言相契即住。不契即去。頭據坐。洩便行。頭隨後召曰闍黎。洩回首。頭曰。從生至死祇是者個。回頭轉腦作麼。洩言下大悟。乃抝折拄杖而棲止焉。</p>
<p style="margin-left:1em">洞山价云。當時若不是五洩先師也大難承當。然雖如是。猶涉途程在。</p>
<p style="margin-left:1em">長慶稜云。險。</p>
<p style="margin-left:1em">報慈遂徵云。那裏是他猶涉途程處。且道洞山意作麼生。</p>
<p style="margin-left:1em">雲峰悅云。大小石頭坐不定把不住。似者擔板漢放去便休又喚回。被他糊塗一上道。我向者裏有個悟處。驢年夢見。</p>
<p style="margin-left:1em">溈山行云。五洩當時便去。不妨坐斷天下人舌頭。乃被人喚回。糊塗不少。直饒抝折拄杖。也是賊過後張弓。如今得失是非一時坐斷。敢問大眾。石頭據坐。意作麼生。</p>
<p style="margin-left:1em">地藏恩云。五洩當時只合與麼去。不合與麼來。</p>
</div>
<div class='div-other'><a id='mulu68' />
<p class='h2'>洪州百丈惟政禪師<span class='note-inline'>(南二馬祖一嗣)</span></p><p>問南泉。諸方善知識還有不說似人的法也無。曰有。丈曰作麼生是不說似人的法。曰不是心不是佛不是物。丈曰恁麼則說似人了也。曰。某甲即恁麼。和尚作麼生。丈曰我又不是善知識。怎知有說不說的法。曰。某甲不會。請和尚說。丈曰我太煞與汝說了也。</p>
<p style="margin-left:1em">溈山喆云。百丈只知瞻前不知顧後。當時待伊道某甲不會。但云老僧亦不會。百丈若下得此一轉語。非惟與南泉為宗匠。亦乃與天下人為宗匠。</p>
<p style="margin-left:1em">天奇瑞云。者兩個漢拈頭失尾拈尾失頭。惹那諸方笑怪。既有不說的法。且道還許你賓主問答也無。饒你檢點得出。進退無門。更誇精細。轉見不堪。諸人到此作麼生。各請歸堂珍重。</p>
<p>百丈一日路逢天使留齋次。偶驢子鳴。使曰頭陀。丈舉首。使却指驢。丈却指使。使無對。</p>
<p style="margin-left:1em">保福展云。百丈因齋慶讚。</p>
<p style="margin-left:1em">法眼益別云。但作驢鳴。</p>
<p style="margin-left:1em">支提愛云。一家有事百家忙。</p>
</div>
<div class='div-other'><a id='mulu69' />
<p class='h2'>澧州<span class='corr'>茗</span>溪道行禪師<span class='note-inline'>(南二馬祖一嗣)</span></p><p>甞曰。吾有大病。非世所醫。</p>
<p style="margin-left:1em">曹山寂因僧問。古人曰吾有大病非世所醫。未審是什麼病。山曰攢簇不得底病。曰一切眾生還有此病也無。山曰人人盡有。曰和尚還有此病也無。山曰正覓起處不得。曰一切眾生為什麼不病。山曰。一切眾生若病。即非眾生。曰未審諸佛還有此病也無。山曰有。曰既有為甚麼不病。山曰為伊惺惺。</p>
<p style="margin-left:1em">愚菴盂別云。吾有大病。一物可醫。且道是什麼物。若拈得出。可與苕溪同參。</p>
</div>
<div class='div-other'><a id='mulu70' />
<p class='h2'>潭州三角山總印禪師<span class='note-inline'>(南二馬祖一嗣)</span></p><p>上堂。若論此事。眨上眉毛早<span class='corr'>已</span>蹉過了也。時麻谷便問。眨上眉毛即不問。如何是此事。角曰蹉過也。谷乃掀倒禪牀。角便打。</p>
<p style="margin-left:1em">保福展云。三角也是賊過後張弓。</p>
<p style="margin-left:1em">雪竇顯云。者兩個有頭無尾漢。眉毛未曾眨上。說什麼此事蹉過。尋有僧問眉毛為甚不眨上。竇便打。</p>
<p style="margin-left:1em">昭覺勤云。喚作此事<span class='corr'>已</span>是好肉剜瘡了也。何況更云眨上眉毛早<span class='corr'>已</span>蹉過。麻谷雪竇賊過後張弓則固是。更有一個。驀拈拄杖下座。</p>
<p style="margin-left:1em">天寶樞云。二大老恁麼酬唱。不妨雷轟電卷石裂崖崩。若是此事。白雲萬里。</p>
<p style="margin-left:1em">南堂欲云。二老雖則縱奪可觀。怎奈傷鋒犯手。我者裏從來未曾提著此事。諸人也未曾眨上眉毛。中間固無蹉過與不蹉過。諸人既不掀倒禪牀。山僧也不劈脊便棒。自然聲和響順形直影端。非惟主伴互融亦乃人天欣悅。擊拂子云。水歸大海波濤靜。雲到蒼梧氣象閒。</p>
<p style="margin-left:1em">天界盛云。是賊識賊。不妨爭先後手。麻谷見三角恁麼舉。便好掀倒禪牀。那堪更問此事。三角見麻谷恁麼問。便好劈脊一棒。那堪更道蹉過。雖則有照有用。未免皆打落節處。雪竇要爭先手。鈎得僧出便打。不妨照用同時。若是天覆地載山高水深。當別有不眨眉毛在。</p>
<p style="margin-left:1em">古南門云。三角眉毛若無。雪竇洎合打作兩橛。即今有問。劈脊便打。討甚眉毛。</p>
<p style="margin-left:1em">廣教玉云。二老大似饑鷹分肉猛虎奪食。雖則競價相酬。未免取笑旁。觀山僧今日撾鼓陞座。諸人簇簇上來總不敢動著。不用干戈。管取風和雨沐天下太平。其間一挨一拶。若言蹉過。欺誑平人。若言不蹉過。畢竟喚什麼作此事。喝一喝下座。</p>
<p style="margin-left:1em">白巖符云。者兩個漢手忙脚亂。熱閙門庭即得。若論此事。又豈止白雲萬里。</p>
</div>
<div class='div-other'><a id='mulu71' />
<p class='h2'>鼎州中邑洪恩禪師<span class='note-inline'>(南二馬祖一嗣)</span></p><p>因仰山問如何得見佛性義。邑曰。我與汝說箇譬喻。如一室有六牕。內有一獼猴。外有獼猴從東邊喚猩猩。獼猴即應。如是六牕俱喚俱應。仰山禮謝起曰。適蒙和尚譬喻。無不了知。更有一事。祇如內獼猴瞌睡。外獼猴欲相見又且如何。邑下繩牀執仰山手作舞曰。猩猩與汝相見了。譬如蟭螟虫在蚊子眼睫上作窠。向十字階頭呌曰。土曠人稀。相逢者少。</p>
<p style="margin-left:1em">信相顯云。諸人要見二老麼。我也與你說個譬喻。中邑大似個金師。仰山將塊金來使金師酬價。金師亦盡價相酬。臨成交易。賣金的更與貼秤。金師雖然闇喜。心中未免偷疑。何故。若非細作。定是賊贓。</p>
<p style="margin-left:1em">雲居錫云。中邑當時若不得仰山者一句語。何處有中邑也。</p>
<p style="margin-left:1em">崇壽稠云。還有人定得此道理麼。若定不得。只是個弄精魂脚手。佛性義在什處。</p>
<p style="margin-left:1em">報慈遂云。若不是仰山怎得見中邑。且道什麼處是仰山得見中邑處。</p>
<p style="margin-left:1em">東塔明云。大小中邑錯下名言。又喚作佛性。又喚作獼猴。復鼓掌呵呵笑云。是何言歟。</p>
<p style="margin-left:1em">報恩琇云。入驚人浪得稱意魚。不無中邑。金翅入海直取龍吞。還他仰山。山僧則不然。如何得見佛性義。驀口便掌。免見拖泥帶水。又云。若作仰山。見他說喻了。但作禮曰。謝師指示。看中邑者漢如何合煞。</p>
<p style="margin-left:1em">棲霞成云。中邑閉眼說醒。仰山開眼說夢。究竟二俱不了。若是佛性義。三生六十劫也未夢見在。</p>
<p style="margin-left:1em">翠巖喆云。能近取譬。中邑可謂仁矣。惜乎被仰山一拶。未免手忙脚亂。翠巖則不然。如何得明見佛性。劈脊便棒。何故。免得猩猩貪瞌睡。勞他六戶喚頻頻。</p>
<p style="margin-left:1em">資福廣云。良驥負鹽。非伯樂不能賞鑑。騄駬載車。須王良方堪駕御。馬則固然。或遇嘯風猛虎。返擲獅兒。又且如何收拾。遂以手作格勢云。且道者邊著。</p>
</div>
<p class='juan'>宗門拈古彚集卷第十一</p></div>
</div><!-- end of div[@id='body'] -->
</body></html>