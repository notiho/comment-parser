<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu42' />宗門拈古彚集卷第七</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu43' />
<p class='h1'>△未詳法嗣</p><p>先淨照禪師問楞嚴大師。經中道若能轉物即同如來。若被物轉即名凡夫。祇如昇元閣作麼生轉。嚴無對。</p>
<p style="margin-left:1em">汾陽昭代大師云。彼此老大。</p>
<p style="margin-left:1em">寶壽方代大師云。今日被禪師一問。直得口掛壁上。</p>
<p>唐朝因禪師微時掘地次。見一大塊。戲運槌猛擊之。應手而碎。忽然大悟。</p>
<p style="margin-left:1em">老宿聞云。盡山河大地被因禪一擊百雜碎。</p>
<p style="margin-left:1em">靈巖儲云。因禪雖向平田淺草驀地回光。也是囫圇吞棗。者老宿因齋慶讚。未免矢上加尖。山僧今日打草祇要驚蛇。個中若有一撥便轉的衲僧。免教撒土撒沙。其或未然。只得將錯就錯。以拄杖豎起云。看看。便擲下歸方丈。</p>
<p>僧肇法師赴難姚秦。臨法場說偈曰。四大元無我。五蘊本來空。將頭臨白刃。恰似斬春風。</p>
<p style="margin-left:1em">玄沙備云。大小肇法師臨死猶䆿語。</p>
<p>肇公云。諸法不異者。不可續鳧截鶴夷嶽盈壑。然後為無異哉。</p>
<p style="margin-left:1em">雲門偃云。長者天然長。短者天然短。又云。是法住法位。世間相常住。乃拈起拄杖云。不是常住法。天寧琦云。一家有事百家忙。喝一喝下座。</p>
<p>肇公云。有物流動人之常情。</p>
<p style="margin-left:1em">白雲端云。肇法師剛然不知有流動者。</p>
<p style="margin-left:1em">洞山度云。二大老也是徐六擔板各見一邊。好各與二十拄杖。且道洞山拄杖子還有分付處也無。若道無分付處。不可徒然。若道有分付處。二老過在甚麼處。若緇素得出。洞山分半院與伊。諸禪德。還緇素得出麼。良久拂一拂云。青山只解磨今古。流水何甞洗是非。喝一喝。</p>
<p>實性大師因同參芙蓉訓禪師至。上堂。以右手拈拄杖倚左邊良久曰。此事若不是芙蓉師兄也大難委悉。便下座。</p>
<p style="margin-left:1em">黃龍南云。實性用不得便休。却將佛法以為人情。致令千載之下與人作笑端。且道利害在什麼處。</p>
<p style="margin-left:1em">青龍斯云。實大師雖則人情佛法一時周備。檢點將來。大似向福建人前賣茘枝。未免傍觀者哂。</p>
<p>圓通和尚因僧問。一塵纔起大地全收。還見禪牀麼。通曰喚什麼作塵。僧又問法燈。一塵纔起大地全收。還見禪牀麼。燈曰喚什麼作禪牀。</p>
<p style="margin-left:1em">東禪齊云。此二尊宿語。還是明伊問處不明伊問處。未審還得盡善也未。試斷看。</p>
<p>聖壽□禪師示眾。月半前用鈎。月半後用錐。僧便問正當月半時如何。聖曰泥牛踏破澄潭月。</p>
<p style="margin-left:1em">天童覺云。兩頭得用。聖壽作家。直下忘功。是誰體得。放行也互換主賓。把定也不留朕跡。還有體得底麼。玉女夜拋梭。織錦於西舍。</p>
<p style="margin-left:1em">寶壽新云。說甚月半前月半後。饒你踏得翻踢得破。檢點將來。猶未唧[口*留]。何故。有水皆含月。無山不帶雲。</p>
<p>天台智者大師在大蘇山誦法華經至藥王品是真精進是名真法供養如來。於是悟法華旋陀羅尼三昧。親見靈山一會儼然未散。</p>
<p style="margin-left:1em">徑山杲云。而今未獲旋陀羅尼者。還見靈山一會否。若見。以何為證。若不見。是真精進是名真法供養如來。</p>
<p style="margin-left:1em">靈巖儲云。清波萬里湛寂凝然。寶月凌虗光吞羣象。正恁麼時。喚什麼作旋陀羅尼三昧。驀地迅雷一擊猛風四起。雲散星飛水枯月落。靈山一會又向甚處去也。諸人要識智者麼。乃舉拂云。夾路桃花風雨後。馬蹄何處避殘紅。</p>
<p>公期和尚因往羅漢路逢一騎牛公子。期問羅漢路向甚麼處去。公拍牛曰道道。期喝曰者畜生。公曰羅漢路向甚麼處去。期却拍牛曰道道。公曰直饒恁麼猶少蹄角在。期便打。公拍牛便走。</p>
<p style="margin-left:1em">白巖符云。者兩個漢一拳一踢未見輸贏。大似赤眼撞着火柴頭。若論羅漢路。直是遠在千里。</p>
<p>宋太宗帝幸相國寺。問僧看甚麼經。對曰仁王經。帝曰。既是寡人經。為甚麼在卿手裏。僧無對。</p>
<p style="margin-left:1em">雪竇顯代云。皇天無私。惟德是輔。</p>
<p style="margin-left:1em">天寧琦云。若問永祚。但以手頂戴經云。萬歲萬歲。</p>
<p style="margin-left:1em">雪軒成云。宋太宗天縱之資。指出一卷真經了無文字。可惜者僧不會。若是山僧但從容對曰。王言如絲。其出如綸。諸禪德。且道還契他所問也無。</p>
<p style="margin-left:1em">白巖符云。我不似雪竇老學究。既是寡人經為甚麼在卿手裏。向道專為陛下流通。他若是個作家君王。更道流通一句作麼生。便合掌云護國仁王經卷當第二。</p>
<p>帝幸開寶塔。問僧卿是甚麼人。對曰塔主。帝曰。寡人塔。為什麼卿作主。僧無對。</p>
<p style="margin-left:1em">雪竇顯代云。闔國咸知。</p>
<p style="margin-left:1em">獅峰遜代僧云。某甲今日謝恩有分。</p>
<p>帝因僧朝見乃問卿是甚處來。對曰廬山臥雲菴。帝曰。朕聞臥雲深處不朝天。卿因甚到此。僧無語。</p>
<p style="margin-left:1em">雪竇顯代僧云。難逃至化。</p>
<p style="margin-left:1em">寶壽方代僧云。不學者死漢。又云。特謝陛下顧問佛日晢代僧云。只因靈山一別。</p>
<p>帝因僧入對次奏曰。陛下還記得臣僧麼。帝曰甚處相見來。僧曰靈山一別直至如今。帝曰卿以何為騐。僧無對。</p>
<p style="margin-left:1em">雪竇顯代僧云。貧道特特而來。</p>
<p style="margin-left:1em">崇化能代僧拈起拂子。</p>
<p style="margin-left:1em">白巖符代僧云。將謂陛下忘却。</p>
<p>帝因僧奏曰。藏經被回祿。欲乞宣賜。帝召問。昔日摩騰不燒。今日為甚却燒。僧無對。</p>
<p style="margin-left:1em">雪竇顯代僧云。陛下不忘付囑。</p>
<p style="margin-left:1em">白巖符代僧云。知陛下不吝寶藏。</p>
<p>老子李[日*冉]柱史曰。道湛兮似或存。吾不知其誰之子。象帝之先。</p>
<p style="margin-left:1em">高峰妙云。咄哉。者漢錯下註脚。湛兮似或存吾不知其誰之子。毗耶城裏老維摩。</p>
<p>老子曰。上士聞道勤而行之。中士聞道若存若亡。下<span class='corr'>士</span>聞道大笑之。</p>
<p style="margin-left:1em">薦福璨云。上士聞道勤而行之。着甚死急。中士聞道若存若亡。猶較些子。下士聞道大笑之。却有衲僧氣息。三種人一時格下了也。且道那個合受人天供養。</p>
<p>茶陵郁山主一日乘驢渡橋蹋板而墮。忽然大悟。有偈曰。我有神珠一顆。久被塵勞關鎻。今朝塵淨光生。照破山河萬朵。</p>
<p style="margin-left:1em">薦福璨云。郁山主向驢前馬後逴得些些。便乃誇張衒耀。以當平生參學。拈拄杖卓一卓云。開先今日為伊一鎚擊碎了也。顧視左右云。莫有不甘者麼。靠拄杖下座。</p>
<p>凌行婆謁浮盃和尚坐次。乃問盡力道不得底句分付阿誰。盃曰浮盃無剩語。婆曰未到浮盃不妨疑着。盃曰別有長處不妨拈出。婆<span class='corr'>斂</span>手哭曰蒼天中更添冤苦。盃無語。婆曰。語不知偏正。理不識倒邪。為人則禍生。有僧舉似南泉。泉曰。苦哉。浮盃被者老婆摧折一上。婆聞笑曰。王老師猶少機關在。澄一禪客見婆乃問。怎生是南泉猶少機關在。婆哭曰可悲可痛。一罔措。婆曰會麼。一合掌而立。婆曰伎死禪和如麻似粟。一舉似趙州。州曰。我若見者臭老婆。問教口啞。一曰未審和尚怎生問他。州便打。一曰為甚麼却打某甲。州曰。似者伎死禪和。不打更待何時。連棒打出。婆聞却曰趙州合喫婆手中棒。後有僧舉似州。州哭曰可悲可痛。婆聞乃合掌歎曰趙州眼光爍破四天下。州令僧問如何是趙州眼。婆乃豎起拳頭。僧回舉似州。州作偈曰。當機覿面提。覿面當機疾。報汝凌行婆。哭聲何得失。婆以偈答曰。哭聲師<span class='corr'>已</span>曉。<span class='corr'>已</span>曉復誰知。當時摩竭國。幾喪目前機。</p>
<p style="margin-left:1em">高峰妙云。山僧始初一看將謂總是白拈賊。及乎再辨端倪。却是浮盃較些子。何故。不因漁父引。爭得見波濤。</p>
<p style="margin-left:1em">灜山誾云。凌行婆具超方作略。雖趙州南泉亦讓一籌。倒不如浮盃老人。不動干戈善能捉敗。且道何人為證。乃以手搥胸曰蒼天。</p>
<p style="margin-left:1em">東塔熹云。一隊普州人。撞着太行客。各逞好手。未見希奇。惟有澄一禪客較些子。何故。不因一事不長一智。</p>
</div>
<div class='div-other'><a id='mulu44' />
<p class='h1'>△忘名古宿</p><p>有老宿一夏並不為人說話。有僧歎曰。我只恁麼空過一夏。不敢望和尚說佛法。得聞正因兩字也得。老宿聞乃曰。闍黎莫[斯/言]速。若論正因。一字也無。道了扣齒曰。適來無端。不合與麼道。隣壁一老宿聞曰。好一釜羮。被一顆鼠糞污却。</p>
<p style="margin-left:1em">報慈遂徵云。且道是讚歎語不肯語。若是讚歎。又道鼠糞污却。若不肯。他老宿有甚麼過。</p>
<p style="margin-left:1em">雪竇顯云。誰家釜裏無一兩顆。</p>
<p style="margin-left:1em">徑山琇云。者僧無事生事。老僧應病與藥。線去絲來針鋒不露。爭奈未會末後句在。只如隣壁老宿恁麼。又且如何。三臺須要大家催。</p>
<p style="margin-left:1em">鳳日玥舉雪竇語畢云。者三個漢總是隨人脚跟轉。未出葛藤窠在。若是鳳日。待者僧恁麼問。和聲便打趂出山門。他若皮下有血必定別有生涯。免得郎郎當當遞相鈍置。</p>
<p style="margin-left:1em">本覺微云。二老宿與麼做處。大似拽尾靈龜。更有個鑿壁偷光漢却向矢上加尖。且道那裏是兩顆鼠糞污處。</p>
<p>有老宿於門上書心字。牕上書心字。壁上書心字。</p>
<p style="margin-left:1em">法眼益云。門上但書門字。牕上但書牕字。壁上但書壁字。</p>
<p style="margin-left:1em">玄覺遂云。門上不要書門字。牕上不要書牕字。壁上不要書壁字。何故。字義炳然。</p>
<p style="margin-left:1em">龍唐柱云。門上書箇牕字。牕上書箇壁字。壁上書箇門字。何故。東㵎水流西㵎水。南山雲起北山雲。</p>
<p style="margin-left:1em">白巖符云。老宿犯相違謗。法眼犯增益謗。玄覺犯損減謗。龍唐犯戲論謗。者四個漢總被山僧據欵結案了也。還有不甘者麼。試出來諍一頭看。</p>
<p>有老宿曰。祖師九年面壁為訪知音。若恁麼會。喫銕棒有日在。又一老宿曰。祖師九年面壁何不慚惶。若與麼會。更買草鞋行脚三十年。</p>
<p style="margin-left:1em">瑯瑘覺云。既不然。且道祖師面壁意作麼生。良久云。欲得不招無間業。莫謗如來正法輪。</p>
<p style="margin-left:1em">天童傑云。二老宿敲磚打瓦。瑯瑘老畵虎成貍。諸人要見祖師面壁底意旨麼。窮坑難滿。</p>
<p>有老宿曰。者一片田地分付來多時也。我立地待汝搆去。</p>
<p style="margin-left:1em">法眼益云。山僧如今坐地待汝搆去。還有道理也無。那個親那個踈。試裁斷看。</p>
<p style="margin-left:1em">昭覺勤云。者一片田地分付來多時也。我今日當眾慶懺。</p>
<p style="margin-left:1em">慧雲盛云。三老橫身為物太煞婆心。其奈風波似難折合。山僧則不然。者一片田地分付來多時也。我倦要睡去。</p>
<p style="margin-left:1em">石霜尊云。者一片田地分付來多時也。因甚諸人踏不着。只為分明極。翻令所得遲。</p>
<p>古德因僧問。一陽來復日長一線。未審佛法長多少。德曰長一線。又有僧問古德。一陽來復日長一線。未審佛法長多少。德曰一線長。</p>
<p style="margin-left:1em">薦福璨云。一等共行山下路。眼中各自別風烟。</p>
<p style="margin-left:1em">高峰妙云。就窠打劫還他二老本分鉗錘。若謂佛法短長。端的未夢見在。今日忽有問西峰佛法長多少。只向他道東西十萬南北八千。</p>
<p style="margin-left:1em">象田現云。二老宿雖有補綴虗空底手段。要且紅線未斷。只向長短上作活計。相去佛法奚啻十萬八千。若是山僧則不然。一陽來復日長一線未審佛法長多少。只向他道休將玉線較長短。好把金針繡出看。</p>
<p>古德曰。佛法大有。只是牙痛。</p>
<p style="margin-left:1em">徑山杲云。向道莫行山下路。果聞猿呌斷腸聲。</p>
<p style="margin-left:1em">勝法法云。若是陶淵明。攢眉便歸去。</p>
<p>古德曰。長者長法身。短者短法身。</p>
<p style="margin-left:1em">天童覺云。且道舜若多神喚什麼作法身。良久云。還會麼。不可續鳧截鶴夷嶽盈壑去也。</p>
<p>有一行者隨法師入佛殿。向佛而唾。法師曰。行者少去就。何以唾佛。行者曰。將無佛處來與某甲唾。法師無語。</p>
<p style="margin-left:1em">溈山祐云。仁者却不仁者。不仁者却仁者。</p>
<p style="margin-left:1em">仰山寂代法師。但唾行者。行者若有語。即向伊道還我無行者處來。</p>
<p style="margin-left:1em">資福侶代法師便打。又云。也只救得一半。</p>
<p style="margin-left:1em">白巖符云。法師無語不妨渾金璞玉。只是罕逢明鑑。</p>
<p>有二住菴僧旬日不會。一日相見上。菴主問多時不見向甚麼處去。下菴主曰在菴中造箇無縫塔。上菴主曰某甲也要造一箇。請借塔樣看。下菴主曰。何不早說。恰被人借去了也。</p>
<p style="margin-left:1em">法眼益徵云。且道是借他樣不借他樣。</p>
<p>曹溪守衣鉢侍者因僧到乃提起衣曰。者是大庾嶺頭提不起底。僧曰為什麼却在上座手裏。侍者無語。</p>
<p style="margin-left:1em">雲門偃云。彼此不了。又於無語處代云。遠嚮不如親到。又云是獅子兒。</p>
<p style="margin-left:1em">白巖符云。守衣鉢侍者被者僧一拶。直得汗流夾脊。信知口是禍門。當時待道為什麼却在上座手裏。但低聲云闍黎不妨疑着。管教者僧屈膝有分。</p>
<p>有婆子供養一菴主經二十年。常令一女子給侍。一日令女子抱定曰。正當恁麼時如何。主曰。枯木倚寒巖。三冬無煖氣。女子歸舉似婆。婆曰我二十年只供養得個俗漢。遂遣出。燒却菴。</p>
<p style="margin-left:1em">天童傑云。者婆子洞房深穩水洩不通。偏向枯木上糝花。寒巖中發燄。個僧孤身逈逈慣入洪波。等閑坐斷潑天潮。到底身無涓滴水。仔細檢點將來。敲枷打鎻不無二人。若是佛法。未夢見在。</p>
<p style="margin-left:1em">南㵎問云。凌弱附強古今皆是。長裙賣俏邪法難扶。山僧昔年曾被婆子換却眼睛。道者僧蹉過婆子。仔細檢點將來。却是婆子蹉過者僧。撫掌呵呵大笑云。三十年後與汝諸人說破。</p>
<p style="margin-left:1em">崆峒慈云。眾中道菴主未在。婆子作家。恁麼舉揚只見錐頭利。殊不知婆子不知菴主受用處。菴主不知婆子作用處。一對訝郎當。各與二十棒。何故。獅巖者裏賞罰分明。</p>
<p style="margin-left:1em">龍華體云。者婆子雖通身手眼。終是老婆禪。唯者僧入火無烟入水不溺。頓使者婆子百千伎倆一時氷消瓦解。</p>
<p style="margin-left:1em">東塔熹云。菴主墻高數仞關節不通。婆子暗度重關要探閫中春色。若非一場特地。爭見暗合明投。</p>
<p style="margin-left:1em">天寶真云。盡謂婆子有大手眼。看來却被者僧一場活陷。者僧被遣出門。要且佛眼難覰。</p>
<p style="margin-left:1em">鳳山啟云。高山流水。曲彌高和彌寡。伯牙與子期不是閒相識。婆子且置。還識得菴主的轉身句子麼。無限風流慵賣弄。免人指點好郎君。</p>
<p style="margin-left:1em">西遯超云。從來拈提者多扶婆子抑者僧。不知婆子俗漢一語。罵盡天下人。者僧被逐而去。陷盡天下人。</p>
<p style="margin-left:1em">大愚哲云。婆子有焚舟之計。且無破釜之能。者僧得退步之謀。尤少斬關之力。俱未免遭人檢點。雖然。要見婆子則易。見者僧則難。</p>
<p style="margin-left:1em">白巖符云。明中坐舌頭。還他婆子。暗裏抽橫骨。須是者僧。雖然錐利鑿方各得其長。細檢將來。總是販私鹽漢。</p>
<p>澧陽路上有一婆子賣餅為業。德山鑑初出蜀道過澧陽就其買餅。點心婆指擔曰。上座擔頭是什麼文字。山曰青龍疏鈔。婆曰鈔何經。山曰金剛經。婆曰。我有一問。若答得施與點心。答不得請別處去買。金剛經道。過去心不可得。現在心不可得。未來心不可得。未審上座點那個心。山無語。</p>
<p style="margin-left:1em">天童悟云。我若作德山。只向道山僧肚饑揀大者快搬來。及至搬來却肩擔便行。管教者婆子疑殺去在。</p>
<p style="margin-left:1em">棲霞成云。我若作周金剛。待道未審上座點那個心。但向道山僧今日勞倦。當時下得者一語。管教者婆子手忙脚亂搬點心不徹在。</p>
<p>昔有跨驢人問眾僧何往。僧曰道場去。人曰何處不是道場。僧以拳毆之曰。者漢沒道理。向道場裏跨驢不下。其人無語。</p>
<p style="margin-left:1em">報恩秀云。盡道者漢有頭無尾。能做不能當。殊不知却是者僧前言不副後語。既知舉足下足皆是道場。何不悟騎驢跨馬無非佛事。萬松要斷者不平公案。更與花判道。喫拳沒興漢。茆廣杜禪和。早是不尅<span class='corr'>己</span>。那堪錯過他。道場唯有一。佛法本無多。留與闍黎道。戶唵薩哩嚩。</p>
<p style="margin-left:1em">龍唐柱云。者僧太麤糙。向道場裏亂打人。</p>
<p>有施主入院行眾僧隨年錢。知事僧曰聖僧前着一分。施主曰聖僧年多少。知事無對。</p>
<p style="margin-left:1em">法眼益代云。心期滿處即知。</p>
<p style="margin-left:1em">保寧勇云。只恐施主力所不及。</p>
<p style="margin-left:1em">天寧琦代云。鉢盂無底。</p>
<p style="margin-left:1em">寶壽方代知事云。與麼則大眾今日不得半文也。</p>
<p>廣南住菴僧值大王出獵。吏人報菴主。大王來。請起。僧曰。非但大王來。佛來亦不起。王乃問。佛豈不是卿師。僧曰是。王曰見師為甚麼不起。僧無語。</p>
<p style="margin-left:1em">法眼益代云。未足酬恩。</p>
<p style="margin-left:1em">天寧琦云。欲觀其師。先觀弟子。</p>
<p style="margin-left:1em">白巖符代僧對云。子不重則父不尊。</p>
<p style="margin-left:1em">河渚謙云。今日小出大遇。</p>
<p>有長者因一僧托鉢來家被狗咬。長者乃指其僧所披袈裟曰。吾聞龍披一縷金翅不吞。大師全披法服為甚麼却被狗咬。僧無語。</p>
<p style="margin-left:1em">寶華忍代僧云。未看山頭土。先觀屋下郎。</p>
<p>居士韓某因三平遷化。眾請作喪主。韓乃以手巾覆鈔鑼。上橫一口劒置龕前曰。道得即作喪主。眾無對。韓便趯却鈔鑼哭曰。蒼天蒼天。先師遠矣。</p>
<p style="margin-left:1em">羅山閑云。噫。大奇大奇。三平門下六百來人。總被者俗漢吞却也。陳老師當時若在。只將三尺布葢却頭。橫亞一柄露刃刀。揭起孝幕當堂而坐。看韓家個漢要作喪主也未得。要不作喪主也未得。進之須有禮。退之須有禮。</p>
</div>
<div class='div-other'><a id='mulu45' />
<p class='h1'>△曹溪並出二支</p>
<div class='div-other'><a id='mulu46' />
<p class='h2'>吉州青原行思禪師<span class='note-inline'>(大鑑能嗣)</span></p><p>令石頭遷馳書與南嶽讓和尚。且囑曰回時吾有箇鈯斧子與汝住山。遷到南嶽。未呈書便問。不慕諸聖不重<span class='corr'>己</span>靈時如何。嶽曰。子問太高生。何不向下問。遷曰。寧可永劫受沉淪。不從諸聖求解脫。便歸。原曰。子返何速。書信達否。遷曰。信亦不通。書亦不達。去日蒙和尚許箇鈯斧子。即今便請。原垂下一足。遷便禮拜。</p>
<p style="margin-left:1em">玄沙備云。大小石頭被南嶽推倒。至今起不得。</p>
<p style="margin-left:1em">雪竇顯云。石頭洎擔板過却。又云。大小南嶽不解據令。</p>
<p style="margin-left:1em">翠巖芝云。思和尚垂足。石頭禮拜。要且不得斧子。且道後來使個什麼。</p>
<p style="margin-left:1em">黃龍南云。石頭雖然善能馳達不辱宗風。其奈逞俊太忙不知落節。既是落節。回來因甚却得斧子。</p>
<p style="margin-left:1em">東苑鏡云。二大老皆有放過處。不慕諸聖不重<span class='corr'>己</span>靈時如何。南嶽何不劈脊一棒。子問太高生何不向下問。石頭好與驀面一喝。</p>
<p style="margin-left:1em">古南門云。可惜者鈯斧子。諸上座。石頭既見南嶽。因甚青原問着。却云信亦不通書亦不達。還會麼。金雞啄破琉璃殻。玉兔挨開碧海門。</p>
<p style="margin-left:1em">天目律云。者個鈯斧子。若不是石頭承當也太難。</p>
<p style="margin-left:1em">寶掌白云。石頭可謂羽檄飛馳不辱使命。但不應貪他個鈯斧子。</p>
<p style="margin-left:1em">藥地智云。索的是斧子。如何却垂一足。既不從諸聖求解脫。作麼生便禮拜。乃拂袖角云。看看。鈯斧子劈碎天地作八角磨盤。趕倒金烏玉兔了也。盲龜跛鱉那裏得知。</p>
<p>青原參六祖乃問當何所務即得不落階級。祖曰汝曾作什麼來。原曰聖諦亦不為。祖曰落何階級。原曰。聖諦尚不為。何階級之有。祖深器之。</p>
<p style="margin-left:1em">東苑鏡云。我若作六祖。待問當何所務即得不落階級。便喝云者擔糞漢在者裏作麼。若作青原。待問曾作甚麼來。便撫掌云者老漢猶作寐語在。豈不使曹溪一路別有風光。</p>
<p style="margin-left:1em">靈巖儲云。聖諦尚不為何階級之有。趙州慣喫茶。曹山好飲酒。一對老古錐。兩人共隻手。咄。脫却嫁時衣。塞斷鴻蒙口。泥牛解作獅子吼。</p>
<p style="margin-left:1em">白巖符云。蕩空凡聖不立纖塵。凜凜然翠壁秋崖逈絕攀仰。自非眾角一麐何以能此。獨惜乎嶺南葛僚當時放過。他道聖諦尚不為何階級之有。好以杖擊右案云。且立者邊着。青原老漢到者裏。必當別有生涯。</p>
<p>青原因僧問如何是佛法大意。原顧僧曰廬陵米作麼價。</p>
<p style="margin-left:1em">博山來云。高低米價。環翠色於奇峰。吞吐廬陵。鍊蟾華於玉樹。須知大用無方有感斯應。若論青原的佛法。三生六十劫未夢見在。</p>
<p style="margin-left:1em">翠巖喆云。諸禪德還識青原老漢立地處麼。但見皇風成一片。不知何處有封疆。</p>
<p>青原問石頭子何方來。曰曹溪。原曰將得什麼來。曰未到曹溪亦不失。原曰若恁麼用去曹溪作甚麼。曰若不到曹溪怎知不失。</p>
<p style="margin-left:1em">靈巖儲拈拄杖云。上大人可知禮也。爾小生且道節文在甚麼處。卓一下云。自是不歸歸便得。五湖烟景有誰爭。</p>
<p>青原因荷澤神會參乃問甚處來。曰曹溪。原曰曹溪意旨如何。會振身而立。原曰猶帶瓦礫在。曰和尚此間莫有真金與人麼。原曰。設有。汝向甚麼處着。</p>
<p style="margin-left:1em">玄沙備云。果然。</p>
<p style="margin-left:1em">雲居錫云。只如玄沙道果然。是真金是瓦礫。</p>
<p style="margin-left:1em">翠巖芝云。真金瓦礫錯下名言。如今喚作什麼。</p>
<p style="margin-left:1em">天聖泰云。青原被荷澤一問。直得額頭汗出口裏膠生。</p>
</div>
<div class='div-other'><a id='mulu47' />
<p class='h2'>衡州南嶽懷讓禪師<span class='note-inline'>(大鑒能嗣)</span></p><p>參六祖。祖曰甚處來。嶽曰嵩山。祖曰什麼物恁麼來。嶽無對。遂經八載。忽然有省。乃白祖曰某甲有個會處。祖曰作麼生。嶽曰說似一物即不中。祖曰還假脩證否。嶽曰。脩證即不無。染污即不得。祖曰。只此不染污。是諸佛之所護念。汝既如是。吾亦如是。</p>
<p style="margin-left:1em">白巖符云。與麼酬對。自非透頂透底親到那邊過來。則斷乎不能措一辭。馬駒踏殺天下。宜乎其從脚下出也。然當時六祖更能向腦後痛下一椎。則兒孫之振振又不止於今日。乃云如是如是。是豈祖師之作略歟。</p>
<p style="margin-left:1em">[車*度]轢參云。南嶽道說似一物即不中。與麼那六祖道我亦如是。臉皮厚多少。</p>
<p>南嶽因僧問。如鏡鑄像。像成後。未審光向甚麼處去。嶽曰。如大德。為童子時相貌何在。曰祇如像成後為甚麼不鑑照。嶽曰。雖然不鑑照。瞞他一點不得。</p>
<p style="margin-left:1em">法眼益別云。阿那個是大德鑄成的像。</p>
<p style="margin-left:1em">寶壽方云。大小南嶽箋釋不易。雪峰者裏則不然。如鏡鑄像像成後光向甚麼處去。待他眼目定動。劈脊便打。</p>
</div></div>
<div class='div-other'><a id='mulu48' />
<p class='h1'>△青一</p>
<div class='div-other'><a id='mulu49' />
<p class='h2'>南嶽石頭希遷禪師<span class='note-inline'>(青一青原思嗣)</span></p><p>因藥山問。三乘十二分教惟儼麤知。甞聞南方直指人心見性成佛。實未明了。伏望和尚慈悲指示。頭曰。恁麼也不得。不恁麼也不得。恁麼不恁麼總不得。子作麼生。山佇思。頭曰。子因緣不在此。江西有馬大師。子往彼去。應為子說。山至彼如前請問。馬祖曰。我有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。子作麼生。山於是有省。便作禮。祖曰子見個甚麼道理便禮拜。山曰惟儼在石頭如蚊子上鐵牛。祖曰。汝既如是。宜善護持。</p>
<p style="margin-left:1em">法雲秀云。石頭好個無孔鐵錘。大似分付不着。藥山雖然過江西悟去。爭奈平地上喫交。有什麼扶䇿處。具眼者試辨看。</p>
<p style="margin-left:1em">五祖演云。眾中商量道。即心即佛也不得。不即心即佛也不得。若恁麼敢稱禪客。殊不知古人文武兼備韜略雙全。山僧見處也要諸人共知。只見波濤湧。不見海龍宮。</p>
<p style="margin-left:1em">溈山智云。說什麼在石頭時如蚊子上鐵牛。只今又何曾吐露得出。</p>
<p style="margin-left:1em">溈山果云。前箭猶自可。後箭射人深。藥山直饒恁麼悟去。也落第二月。</p>
<p style="margin-left:1em">徑山杲云。好箇話端。阿誰會舉。舉得十分。未敢相許。</p>
<p style="margin-left:1em">笑巖寶云。馬祖當時不合放過。待他作禮。好與本分草料。何謂。直教鐵牛也須通身汗出始得。</p>
<p>石頭參同契曰。回互不回互。</p>
<p style="margin-left:1em">雲門偃因僧問如何是回互。門指板頭云不可喚作板頭。如何是不回互。門云祇者個是板頭。</p>
<p style="margin-left:1em">天童覺云。石頭舌頭無骨。雲門眼裏有筋。千古之下聲光赫揚。如今要把手共行。直須恁麼始解不恁麼。然後沒交涉。還相委悉麼。少年曾決龍蛇陣。潦倒還聽穉子歌。</p>
<p style="margin-left:1em">寶壽新云。恁麼酬酢。大似徐六擔板各見一邊。且道石頭意在甚麼處。月照千巖靜。溪流萬壑深。</p>
<p>石頭垂示曰。語言動用沒交涉。時藥山出曰。直得非語言動用亦沒交涉。頭曰者裏針劄不入。山曰者裏如石上栽花。</p>
<p style="margin-left:1em">白巖符云。二老漢大似海龍王與帝釋天賽富。直得四大部洲三山五嶽一時寶光璀璨日月失輝。者裏還許你插得一句嘴麼。時有僧出。白巖搖手云。莫將閒學解。埋沒祖師心。出去。</p>
</div></div>
<p class='juan'>宗門拈古彚集卷第七</p>
</div><!-- end of div[@id='body'] -->
</body></html>