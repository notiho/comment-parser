<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu113' />宗門拈古彚集卷第十七</p><p class="byline">古杭白巖嗣祖沙門　淨符　彚集</p><p class="head1">△南三</p>
<p>趙州上堂。至道無難。唯嫌揀擇。纔有語言。是揀擇是明白。老僧不在明白裏。是汝還護惜也無。時有僧問。既不在明白裏。護惜箇什麼。州曰我亦不知。僧曰。和尚既不知。為甚道不在明白裏。州曰。問事即得。禮拜了退。</p>
<p style="margin-left:1em">雪竇顯云。趙州倒退三千里。</p>
<p style="margin-left:1em">天童覺云。這僧也如切如磋。不能見機而變。趙州也如琢如磨。幾乎事不解交。眾中祇管道退身有分。殊不知盡力提持。還體悉得麼。焦磚打著連底凍。</p>
<p style="margin-left:1em">天童悟云。大小趙州大似推惡離<span class='corr'>己</span>。何不與他本分草料。</p>
<p style="margin-left:1em">古南門云。趙州貴圖本分。不知翻成分外。雖然。不得五丁力。蠶叢路不通。汝等諸人問甚護惜不護惜。並須喫古南棒。我今為汝保任此事終不虗也。</p>
<p>趙州因婆子令人送錢請轉藏經。州受財了却下禪牀轉一匝。乃曰。傳與婆。轉藏經<span class='corr'>已</span>竟。其人回舉似婆子。婆子曰。比來請轉全藏。如何只為轉半藏。</p>
<p style="margin-left:1em">徑山杲云。眾中商量道如何是那半藏。或云再遶一匝。或彈指一下。或咳嗽一聲。或喝一喝。或拍一拍。恁麼見解只是不識羞。若是那半藏。莫道趙州再遶一匝。直饒遶百千萬匝。於婆子分上只得半藏。設使更遶須彌山百千萬億匝。於婆子分上亦只得半藏。假饒天下老和尚亦如是遶百千萬億匝。於婆子分上也只得半藏。設使山河大地森羅萬象若草若木各具廣長舌相異口同音。從今日轉到盡未來際。於婆子分上亦只得半藏。諸人要識婆子麼。良久云。鴛鴦繡出從君看。不把金針度與人。</p>
<p style="margin-left:1em">天寧琦云。這婆子謂趙州只轉得半藏。弄假像真。當時何不向未繞禪牀時會取。</p>
<p style="margin-left:1em">車溪冲云。諸上座。且道那裏是他轉半藏處。還會麼。五五二十五。欲識全藏麼。良久云。善吉維摩談不到。目連鶖子視如盲。</p>
<p style="margin-left:1em">寶壽方云。諸禪德。且道那半藏還曾有人轉得麼。山僧今日為你轉去也。良久云。如是如是。又良久云。不是不是。</p>
<p style="margin-left:1em">靈隱禮云。二人驀拶相逢。抑<span class='corr'>揚</span>一大藏教。直得龍吟霧起。虎嘯風生。若據正眼看來。合喫山僧棒在。</p>
<p style="margin-left:1em">愚菴盂云。趙州既受施利。許為轉藏。以不全轉。大失所望。歷來諸方批判總為那半藏。欲補趙老之不足。細算大藏之數。却也爭不多了。其餘只待星宿劫千佛出世以補之。或不能待。山僧不惜腕頭氣力。代為一二。却也嬾下禪牀。更不能繞經周匝。極是省便。分明計取數目。更不可謂老僧負汝也。</p>
<p>趙州示眾。把定乾坤眼。綿綿不漏絲毫。我要你會。你且作麼生會。</p>
<p style="margin-left:1em">天童覺云。還端的也未。直饒你這裏會得七穿八穴。我也知你出趙州綣繢不得。</p>
<p style="margin-left:1em">寶壽新云。漏與不漏。虗空著楔。會與不會。混沌增眉。饒你把得定放得開。猶未是十成穩當。大眾。還識乾坤眼麼。從來不藉三光力。照徹山河萬斛金。</p>
<p>趙州因僧問如何是道。州曰墻外的。曰不問這箇道。州曰問甚麼道。曰大道。州曰大道透長安。</p>
<p style="margin-left:1em">烏石道云。趙州雖然指出分明。可惜這僧當面錯過。石溪則不然。忽有人問如何是道。但向他道昨日有人從四安來。今朝出廣德去。且道與趙州是同是別。良久云。看脚下。</p>
<p style="margin-left:1em">天奇瑞云。這僧只解問路。不知當面蹉過。趙州貪渡行人。那防失却船錢。</p>
<p style="margin-left:1em">大慈璸云。這老漢真個八字打開。分明倜儻。其奈這僧當面蹉過。今日有人問如何是道。向他道富春到天目一百二十里。且道與古人是同是別。乃噓一聲。</p>
<p>趙州因僧問。百骸俱潰散。一物鎮常靈時如何。州曰今朝又風起。</p>
<p style="margin-left:1em">徑山杲云。今朝又風起。閙處莫插嘴。觸著閻羅王。帶累陰司鬼。</p>
<p style="margin-left:1em">天寧琦云。天寧下個註脚。也要醉後添杯。今朝又風起。不必更疑猜。就地撮將黃葉去。入山推出白雲來。</p>
<p style="margin-left:1em">靈巖儲云。今朝又風起。老君元姓李。寥寥宇宙間。極目誰知<span class='corr'>己</span>。喝一喝。</p>
<p>趙州因僧問。萬法歸一。一歸何處。州曰。我在青州做領布衫重七斤。</p>
<p style="margin-left:1em">昭覺勤云。摩醯三眼。一句洞明。似海朝宗。千途共轍。雖然如是。更有一著在。忽有問蔣山。萬法歸一一歸何處。只對道饑來喫飯困來打眠。</p>
<p style="margin-left:1em">仰山欽云。大小趙州脚跟下紅線不斷。等閒問著便見牽東補西。若是道林則不然。萬法歸一一歸何處。劈脊便與三十。雖則太煞傷慈。要且一時慶快。拈拄杖云。只今莫有與麼問底麼。乃靠拄杖云。放過一著。</p>
<p style="margin-left:1em">靈隱林云。趙州雖則善用太阿。截斷這僧舌頭。未免自揚家醜。靈隱則不然。或有問萬法歸一一歸何處。只向他道今日熱如昨日熱。</p>
<p style="margin-left:1em">高峰妙云。大小趙州拖泥帶水。非特不能為這僧斬斷疑情。亦乃賺天下衲僧死在葛藤窠裏。西峰則不然。今日忽有人問萬法歸一一歸何處。只向他道狗䑛熱油鐺。</p>
<p style="margin-left:1em">天界盛云。要頭斫將去。要皮剝將去。要心刳將去。且喜沒箇法子。奈得白拈賊何。</p>
<p style="margin-left:1em">東明際云。趙州恁麼答話。大似熟處難忘。山僧則不然。設有問萬法歸一一歸何處。<span class='corr'>但</span>向道大地山河一片雪。</p>
<p style="margin-left:1em">金粟元云。與麼答話。美則美矣。只是有些兒汗臭氣。</p>
<p>趙州因僧問如何是趙州。州曰東門西門南門北門。</p>
<p style="margin-left:1em">徑山杲云。這僧問趙州。趙州答趙州。得人一馬還人一牛。人平不語。水平不流。會麼。受恩深處宜先退。得意濃時便好休。</p>
<p style="margin-left:1em">天寧琦云。盡這僧神通。跳趙州關不過。大丈夫漢當眾決擇。未到弓折箭盡即便拱手歸降。何不著一轉語。教他納欵去。且道著得個什麼語。</p>
<p style="margin-left:1em">磬山脩云。這僧設個問頭也甚奇怪。道他未會。爭敢入虎窟捋虎鬚。道他會。爭肯恁麼休去。</p>
<p>趙州因官人問和尚還入地獄否。州曰老僧末上入。官曰大善知識為什麼入地獄。州曰。我若不入。阿誰教化你。</p>
<p style="margin-left:1em">福嚴容云。趙州老漢手脚不同。不唯入水拖人。且能面奪旂幟。雖然。未免露柱勘破。</p>
<p>趙州因僧問如何是毗盧頂相。州曰老僧自小出家不曾眼花。</p>
<p style="margin-left:1em">天童華云。大小趙州語上偏枯。若有問山僧如何是毗盧頂相。只對道大的大小的小。</p>
<p style="margin-left:1em">天童傑云。若向趙州語下見得。坐殺天下衲僧。若向應菴語下見得。走殺天下衲僧。華藏又且不然。忽有問如何是毗盧頂相。只對他道碌磚。</p>
<p>趙州因僧問。未有世界。早有此性。世界壞時。此性不壞。如何是不壞之性。州曰四大五蘊。曰。此猶是壞底。如何是不壞之性。州曰四大五蘊。</p>
<p style="margin-left:1em">昭覺勤云。千尺寒潭徹底清。</p>
<p>趙州因僧問。三身中。那個是本來身。州曰缺一不可。</p>
<p style="margin-left:1em">義山訥云。大小趙州被人一拶。直得分踈不下。而今若有問義山。三身中那個是本來身。便起身叉手而立。待他眼目定動。劈脊便打。</p>
<p>趙州因一秀才問。佛不違眾生願是否。州曰是。曰某甲就和尚乞取手中拄杖得否。州曰君子不奪人所好。曰某非君子。州曰老僧亦非佛。</p>
<p style="margin-left:1em">義山訥云。趙州古佛與奪自由。自非過量人。未免向是非窠裏走却。</p>
<p style="margin-left:1em">海門涌云。趙州古佛有齒無德。當時何不成人之美。若是海門便兩手授之。待擬接。劈脊便打。不惟直下使他得出一身白汗。慶快平生。亦使後來慕佛之士。知我衲僧作用。</p>

<div class='div-other'><a id='mulu114' />
<p class='h2'>長沙招賢景岑禪師<span class='note-inline'>(南三南泉願嗣)</span></p><p>一夕與仰山翫月次。仰曰。人人盡有這個。祇是用不得。岑曰恰是倩汝用。仰曰你作麼生用。岑劈胸與一踏踏倒。仰山起來曰。㘞。你直下似箇大蟲。</p>
<p style="margin-left:1em">長慶稜云。前彼此作家。後彼此不作家。乃別云。邪法難扶。</p>
<p style="margin-left:1em">保福展云。好一箇月。只是用力大多。被他踏破却成兩個。人人盡道岑大蟲奇特。須知仰山有陷虎之機。</p>
<p style="margin-left:1em">德山密云。好更與一踏。</p>
<p style="margin-left:1em">瑯瑘覺云。李陵雖好手。爭免陷番身。</p>
<p style="margin-left:1em">徑山杲云。小釋迦有陷虎機。老大蟲却無牙齒。當時一踏豈造次。驀然倒地非偶爾。眾中還有緇素得二老出者麼。良久云。設有。也是掉棒打月。</p>
<p style="margin-left:1em">天寧琦云。二大老如斯吐露。於建化門頭足可觀光。若是這箇事。料掉沒交涉。</p>
<p style="margin-left:1em">龍翔訢云。一人開關延敵。一人埋兵掉鬬。若是這箇事。總未夢見在。</p>
<p style="margin-left:1em">寶慶法云。小釋迦不會作客勞煩主人。恰是倩汝用。便與本分草料。直饒戴角猛虎。也教倒退三千里。</p>
<p style="margin-left:1em">法忍謐云。盡道小釋迦被岑大蟲一捺捺倒。殊不知岑大蟲被小釋迦一坐坐地。至今起不得。如今莫有為伊起得者麼。還我大蟲來。</p>
<p>長沙因一秀才看千佛名經。乃問。百千諸佛但見其名。未審居何國土。還化物也無。沙喚秀才。才應諾。沙曰。黃鶴樓崔顥題詩後。秀才還曾題也無。曰未曾題。沙曰得閒題取一篇好。</p>
<p style="margin-left:1em">溈山果云。若是個漢。纔見長沙恁麼道。<span class='corr'>但</span>云黃鶴樓要題也不難。未審百千諸佛居何國土。若下得這一拶。非唯坐斷長沙舌頭。亦乃名標青史。</p>
<p style="margin-left:1em">昭覺勤云。驀刀劈面。解辨者何人。劈面當胸。承當者有幾。若能向奔流度刃疾燄過風處見長沙橫身為物去。不消一揑。其或隨言詮入露布。便謂問東答西。捩轉話頭。且喜沒交涉。畢竟作麼生是長沙端的處。還委悉麼。殺人刀活人劒。</p>
<p style="margin-left:1em">磬山脩云。長沙雖得殺人刀活人劒。不無龍頭蛇尾。若是山僧則不然。待他問聲未絕。便喚云秀才。他擬應諾。遽索云居何國土。</p>
<p style="margin-left:1em">雲門信云。可惜百千諸佛被長沙和尚埋向一座黃鶴樓裏。喚作註解得麼。癡人面前不得說夢。</p>
<p style="margin-left:1em">天界盛云。岑大虫灑食大地。皮毛有滴血處。可成甘露種族。雖然。在崇先又且不然。待問百千諸佛但見其名未審居何國土。<span class='corr'>但</span>呼云秀才。待應諾。便向道。你好個彩頭。一試便中狀元。</p>
<p style="margin-left:1em">翠巖喆云。長沙古佛雖然善赴來機。怎奈措大猶忙。有辜鶴樓勝槩。今日若有問翠巖百千諸佛未審居何國土。但向道碧玉殿流聲浩浩。紫金光湧汗淋淋。</p>
<p style="margin-left:1em">紫梅周云。長沙與麼酬對。可謂千佛頂上拈來。萬國土中指出。雖然。也是借手行拳因人施設。紫梅則不然。有問百千諸佛未審居何國土。但對道你今日曾喫飯麼。待道不曾。便向道不喫却不要肚饑麼。大眾。且道與長沙相去幾何。見之不取。思之千里。</p>
<p>長沙示眾。我若一向舉唱宗乘。法堂前須草深一丈。</p>
<p style="margin-left:1em">四祖澤云。如斯舉唱未當宗乘。山僧則不然。直使盡大地無寸土。更須三十棒。何故聻。鯨吞海水盡。露出珊瑚枝。</p>
<p style="margin-left:1em">大覺昇云。何止草深一丈。山僧若舉唱宗乘。直得盡大地人訕謗不<span class='corr'>已</span>。雖然如是。不入驚人浪。難逢快意魚。</p>
<p style="margin-left:1em">白巖符徵云。長沙恁麼道。且道意在於何。為復意在入廛埀手。為復意在孤峰獨宿。若辨別得。許你與長沙同一眼見同一耳聞。辨別不得。九間僧堂裏稱禪客。黑面老子打你鬼骨臀有日在。</p>
<p>長沙因僧問。南泉遷化後向甚麼處去。沙曰。東家作驢。西家作馬。曰未審意旨如何。沙曰。要騎便騎。要下便下。</p>
<p style="margin-left:1em">徑山杲云。今日有問雲門。圓悟老人遷化後向甚麼處去。向道入阿鼻大地獄去。未審意旨如何。飲洋銅汁。吞熱鐵丸。或更問還救得也無。救不得。為什麼救不得。是者老漢家常茶飯。</p>
<p style="margin-left:1em">天寧琦云。若欲報德酬恩。須是長沙妙喜忤逆兒孫始得。雖然。珊瑚枕上兩行淚。半是思君半恨君。</p>
<p>長沙因僧問。如何轉得山河國土歸自<span class='corr'>己</span>去。沙曰如何轉得自<span class='corr'>己</span>成山河國土去。曰不會。沙曰湖南城下好養民。米賤柴多足四隣。僧無語。沙乃示偈曰。誰問山河轉。山河轉向誰。圓通無兩畔。法性本無歸。</p>
<p style="margin-left:1em">昭覺勤云。得人一牛還人一馬。</p>
<p style="margin-left:1em">天童覺云。雖然主賓互換。要且泥水不分。忽然捩轉鼻頭。恁麼不恁麼總不得。又合作麼生。如今王令稍嚴。不許攙行奪市。</p>
<p style="margin-left:1em">瑞巖慍云。者僧擔一擔矒[目*董]。換得一擔[泳-永+盾]淈。雖然。不因夜來鴈。怎見海門秋。</p>
<p style="margin-left:1em">磬山脩云。饒你轉得山河大地歸自<span class='corr'>己</span>去。却是埋沒<span class='corr'>己</span>靈。更饒你轉得自<span class='corr'>己</span>成山河大地去。猶是背覺合塵。總不恁麼。且道轉即是不轉即是。</p>
<p>長沙一日令僧問同參會和尚曰。和尚見南泉後如何。會默然。曰和尚未見南泉<span class='corr'>已</span>前作麼生。會曰不可更別有也。僧回舉似沙。沙曰。百尺竿頭不動人。雖然得入未為真。百尺竿頭重進步。十方世界示全身。僧便問祇如百尺竿頭如何進步。<span class='corr'>沙</span>曰朗州山澧州水。曰不會。沙曰四海五湖皇化裏。</p>
<p style="margin-left:1em">徑山杲云。要見長沙還須更進一步。若有人問如何是者一步。待我欵欵地與你葛藤。</p>
<p style="margin-left:1em">保寧全云。妙喜道要見長沙更進一步。保寧則不然。要識長沙更退一步。畢竟如何。換骨洗腸重整<span class='corr'>頓</span>。通身是眼更須參。</p>
<p style="margin-left:1em">博山來云。會公坐殺法身不通凡聖。岑老碧天雲外更鬬精華。白牛牯觸牧多方。死猫兒解弄也活。與盲人點眼聾者開聰。會公還識痛癢麼。</p>
<p style="margin-left:1em">天童忞云。徑山保寧二大老。一脚前一脚後。檢點將來未得歇在。要識長沙。直須倒却剎竿子始得。為甚如此。打破淨瓶無一事。杜鶻啼在落花枝。</p>
<p>長沙因三聖令秀上座問。南泉遷化向甚麼處去。沙曰石頭作沙彌時參見六祖。秀曰。不問石頭見六祖。南泉遷化向甚麼處去。沙曰教伊尋思去。秀曰。和尚雖有千尺寒松。且無抽條石笋。沙默然。秀曰謝和尚答話。沙亦默然。秀回舉似三聖。聖曰。若實與麼。猶勝臨濟七步。然雖如此。待我更騐看。至明日聖乃上問。承問和尚昨日答南泉遷化一則語。可謂光前絕後。今古罕聞。沙亦默然。</p>
<p style="margin-left:1em">昭覺勤云。也大奇也大奇。長沙畵虎却成狸。南泉一去無消息。空使行人說是非。</p>
<p style="margin-left:1em">南㵎問云。者則公案汝諸人作麼生斷。祇如長沙三處默然。汝諸人作麼生會。若也會得。為我各下一轉語。復頌之曰。一則南泉遷化語。光前絕後古今希。大蟲無齒果然別。不是親遭不易知。</p>
<p>長沙遊山歸。至門首。首座問和尚甚處去來。沙曰遊山來。座曰到甚麼處。沙曰。始從芳草去。又逐落花回。座曰大似春意。沙曰也勝秋露滴芙蓉。</p>
<p style="margin-left:1em">雪竇顯云。謝師答話。</p>
<p style="margin-left:1em">寶壽方云。首座若是個漢。當時待道始從芳草去又逐落花回。便好云和尚此回遊山不易。看者漢又當作何去就。</p>
<p>長沙因竺尚書來謁。乃喚尚書。書應諾。沙曰不是尚書本命。曰不可離却即今祇對。別有第二主人。沙曰喚尚書作至尊得麼。曰恁麼則總不祇對時。莫是弟子主人否。沙曰非但祇對與不祇對時。無始劫來是個生死根本。乃示以偈曰。學道之人不識真。只為從前認識神。無量劫來生死本。癡人喚作本來人。</p>
<p style="margin-left:1em">徑山杲云。即今祇對者既不是本來人。却喚甚麼作本來人。良久云。我恁麼道。且作死馬醫。</p>
<p style="margin-left:1em">理安洸云。區鑛別金。長沙好手。妙喜雖是直捷提持。要且未能起膏肓之疾。如今有般漢。奴郎不辨菽麥不分。不能出意想窠臼五蘊身田。盡道豈有第二人。苦哉苦哉。若與麼。閻老子打算飯錢。莫言不道。</p>
<p>長沙因皓月供奉問。古德曰了即業障本來空。未了應須償夙債。祇如師子尊者二祖大師。為甚却償債去。沙曰大德不識本來空。曰如何是本來空。沙曰業障是。</p>
<p style="margin-left:1em">白巖符云。玉解連環。珠穿九曲。須讓他長沙作手。若以過量衲僧巴鼻。論本分草料。猶欠也。當時問如何是本來空。便與劈頭一棒。則千古稱尊又豈止大蟲而<span class='corr'>已</span>。</p>
</div>
<div class='div-other'><a id='mulu115' />
<p class='h2'>鄂州茱萸禪師<span class='note-inline'>(南三南泉願嗣)</span></p><p>上堂。擎起一橛竹曰。還有人向虗空裏釘得橛麼。時有靈虗上座出眾曰虗空是橛。萸便打。靈曰莫錯打某甲。萸擲竹便歸方丈。</p>
<p style="margin-left:1em">雲門偃云。矢上加尖。有僧云和尚適來與麼道那。門云。槌鐘謝響。得個蝦蟆出來。</p>
<p style="margin-left:1em">雪竇顯云。若要此話大行。直須打了趂出。</p>
<p style="margin-left:1em">法雲秀云。茱萸只知瞻前。者僧不能顧後。仔細檢點將來。兩個總須喫棒。</p>
<p style="margin-left:1em">棲賢諟云。且道者僧出來與麼道。具眼不具眼。茱萸當時便打。且道打伊甚麼處。試檢看。</p>
<p style="margin-left:1em">南堂欲云。茱萸空中釘橛。靈虗旱地遭釘。雪竇不管盡法無民。只要話行千古。檢點將來。總是一隊撩虗漢。</p>
<p style="margin-left:1em">天童悟云。茱萸當時打者僧。果錯不錯。若錯。為甚歸方丈。若不錯。為甚歸方丈。試斷看。復云。疑殺人。</p>
<p style="margin-left:1em">白巖符云。一等收放得宜。就中茱萸可愛。是則是。當時被者僧個久知和尚言清行清。濁又作麼生。</p>
<p>茱萸因趙州執杖上法堂從東過西。萸曰作甚麼。州曰探水。萸曰我者裏一滴也無。探箇甚麼。州以杖靠壁便下去。</p>
<p style="margin-left:1em">溈山喆云。趙州善能探水。不犯波瀾。茱萸一滴也無。怎奈關防不得。</p>
<p style="margin-left:1em">瑯瑘覺云。勢敗奴欺主。年衰鬼弄人。</p>
<p style="margin-left:1em">天童華云。茱萸一滴也無。滔天白浪。趙州以杖靠壁。不犯清波。雖然二老同死同生。怎奈山僧未肯放過。</p>
<p style="margin-left:1em">理安洸云。茱萸墻壍不牢。趙州探竿短小。檢點將來。二俱不了。</p>
</div>
<div class='div-other'><a id='mulu116' />
<p class='h2'>衢州子湖利蹤禪師<span class='note-inline'>(南三南泉願嗣)</span></p><p>於門下立牌曰。子湖有一隻狗。上取人頭。中取人心。下取人足。擬議即喪身失命。臨濟會下有二僧來參。方揭簾。湖便喝曰看狗。僧回首。湖便歸方丈。</p>
<p style="margin-left:1em">雪竇顯云。眾中總道者僧著一口。著即著了。怎奈者僧在。敢問諸人。子湖狗著者便死。因什麼者僧在。若無通方眼救得者僧。設使子湖出世咬殺百千萬個。有甚麼益。我當時若見。先斫下牌。然後入院。待者老漢喝云看狗。與伊放出個焦尾大蟲。如今諸人要見麼。日勢稍晚。歸堂。</p>
<p style="margin-left:1em">神鼎諲云。古人提唱一段因緣誠非細事。你道正恁麼時。下得甚麼語。神鼎當時若在。即喝云者畜生。又云死。又作退勢。</p>
<p style="margin-left:1em">天童華云。者老漢雖慣得其便。怎奈咬者僧不殺。且道利害在什麼處。</p>
<p style="margin-left:1em">天寶樞云。若是個漢。踏碎却牌直入相見。待他道看狗。便與擒住云畜生畜生。直教子湖進不得退不得。一不鈍置臨濟。二不孤負自<span class='corr'>己</span>。</p>
<p style="margin-left:1em">萬峰蔚云。入門一喝頭正尾正。擬議思量喪却性命。且作麼生入得他家門戶。</p>
<p style="margin-left:1em">百丈泐云。不入虎穴焉得虎子。當時二僧待他喝曰看狗。便與攔胸把住曰者畜生莫探頭好。他擬作伎倆。拂袖便行。豈不痛快。</p>
<p>子湖一夜於僧堂前呌曰有賊有賊。眾皆驚動。有僧自堂內出。湖把住曰。維那。捉得也。捉得也。僧曰。不是。是某甲。湖曰。是即是。祇是汝不肯承當。</p>
<p style="margin-left:1em">翠巖芝云。子湖也是相頭買帽。</p>
<p style="margin-left:1em">溈山果云。子湖恁麼大似按牛頭喫草。</p>
<p style="margin-left:1em">天界盛云。大小子湖龍頭蛇尾。若是崇先。待道不是是某甲。便即推倒曰。你還要偷老僧那。</p>
<p>子湖因劉鐵磨到乃問。久響劉鐵磨。莫便是否。磨曰不敢。湖曰左轉右轉。磨曰和尚莫顛倒。湖便打。</p>
<p style="margin-left:1em">昭覺勤云。子湖棒頭有眼。只為權柄在手。鐵磨皮下有血。還他竿木隨身。雖然柔弱勝剛強。且要話在。</p>
</div>
<div class='div-other'><a id='mulu117' />
<p class='h2'>荊州白馬曇照禪師<span class='note-inline'>(南三南泉願嗣)</span></p><p>常曰快活快活。及臨終時乃呌曰苦苦。又曰閻羅王來取我也。院主問。和尚當時被節度使拋向水中。神色不變。如今何得恁麼地。照乃舉起枕子曰。汝道當時是。如今是。院主無對。照乃擲下枕子。</p>
<p style="margin-left:1em">法眼益代院主。當時但掩耳出去。</p>
<p style="margin-left:1em">清涼欽云。當時好奪枕子劈面便擲。</p>
<p style="margin-left:1em">雲峰悅云。苦苦。當時是。即今是。奪枕子呈似云。閻羅王只在者裏。</p>
<p style="margin-left:1em">大溈智云。徹底老婆心。</p>
<p style="margin-left:1em">天寶樞云。白馬死却活。院主活却死。三更過鐵圍。日輪正當午。</p>
<p style="margin-left:1em">白巖符云。頭正尾正。在白馬猶欠也。院主道如今何得恁麼地。但仍高聲呌云苦苦閻羅王來取我也。不妨疑殺天下。乃無端舉枕云云。那裏討甚麼奇特。</p>
</div>
<div class='div-other'><a id='mulu118' />
<p class='h2'>鄧州香巖下堂義端禪師<span class='note-inline'>(南三南泉願嗣)</span></p><p>上堂。語是謗。寂是誑。語寂向上有事在。老僧口門窄。不能為汝說得。便下座。</p>
<p style="margin-left:1em">靈隱嶽云。香巖與麼道。是說不說。良久云。喫茶去。</p>
<p style="margin-left:1em">天目禮云。若教頻下淚。滄海也須乾。</p>
<p style="margin-left:1em">本覺微云。香巖舌頭拖地。松源錯下註脚。清福只管坐地看揚州。</p>
</div>
<div class='div-other'><a id='mulu119' />
<p class='h2'>日子和尚<span class='note-inline'>(南三南泉願嗣)</span></p><p>因亞谿來參。子作起勢。谿曰者老山鬼猶見某甲在。子曰。罪過罪過。適來失祇對。谿欲進語。子便喝。谿曰大陣當前不妨難禦。子曰是是。谿曰不是不是。</p>
<p style="margin-left:1em">趙州諗云。可憐兩個漢。不識轉身句。</p>
<p style="margin-left:1em">天寧慧云。趙州不識好惡。妄判古人。殊不知者兩個漢。得便宜處是失便宜。致使後來都成了龍頭蛇尾。諸禪德。且道那裏是他龍頭蛇尾。試檢點看。</p>
</div>
<p class='juan'>宗門拈古彚集卷第十七</p></div>
</div><!-- end of div[@id='body'] -->
</body></html>