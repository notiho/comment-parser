<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu195' />宗門拈古彚集卷第二十七</p><p class="byline">古杭白巖嗣祖沙門　淨符　彚集</p><p class="head1">△南五</p>

<div class='div-other'><a id='mulu196' />
<p class='h2'>魏府大覺和尚<span class='note-inline'>(南五臨濟玄嗣)</span></p><p>參臨濟。濟見豎起拂子。覺展坐具。濟擿下拂子。覺收坐具參堂去。時眾議曰。此僧莫是和尚親故。不禮拜又不喫棒。濟聞令侍者喚覺至曰。大眾道汝來參長老。又不禮拜又不喫棒。莫是長老親故。覺乃珍重下去。</p>
<p style="margin-left:1em">如菴彰云。風來樹動。雨過山青。若二老者可謂作家相見逈出常情。雖然。檢點將來。大覺猶欠一籌。當時待侍者來喚。便好掌云。者一掌合是堂頭老漢喫。非唯塞斷臨濟咽喉。且使一眾狐疑渙然冰釋。</p>
</div>
<div class='div-other'><a id='mulu197' />
<p class='h2'>定州善崔禪師<span class='note-inline'>(南五臨濟玄嗣)</span></p><p>因州將王令公於衙署張座請說法。崔陞座拈拄杖曰。出來也打。不出來也打。僧出曰崔禪聻。崔便擿却拄杖曰。久立令公。伏惟珍重。便下座。</p>
<p style="margin-left:1em">五祖戒別僧便推倒禪牀。</p>
<p style="margin-left:1em">瑯瑘覺云。久經行陣者。終不展鎗旗。</p>
<p style="margin-left:1em">雲葢智云。身挨白刃。不懼死生。也須是者僧始得。崔禪為什麼當機放過。要會麼。錦鱗<span class='corr'>已</span>得休勞力。收取絲綸歸去休。</p>
<p style="margin-left:1em">薦福行云。崔禪美則美矣。善則未善。何故。大似放過者僧。山僧即不然。待者僧出眾。未開口便與痛棒。他若皮下有血。必然別有生涯。</p>
<p style="margin-left:1em">龜峰光云。崔禪布長蛇偃月大陣。欲統四大部洲為一世界。不是者僧攙旗奪鼓。未免陷在虜庭。且道坐籌帷幄鎮靜八方。水乳和同風雲會合一句作麼生道。若不藍田射石虎。幾乎悞殺李將軍。</p>
<p style="margin-left:1em">南㵎問云。雲葢道者僧身挨白刃不懼死生。可惜崔禪當機放過。殊不知者僧喫了崔禪一頓棒至今轉身不得。要識崔禪麼。運籌帷幄決勝千里。</p>
<p style="margin-left:1em">寶掌白云。崔禪擬欲當堂據令十處埋兵。不知冷地裏被個販私鹽漢突圍而入。幾乎打破蔡州。</p>
<p style="margin-left:1em">白巖符云。者僧疋馬單刀向龍蛇陣裏斬將搴旗。不妨許伊是個豪杰中豪杰。爭奈崔禪韜略尤能妙出孫吳。雖然。總不禁王公冷眼。</p>
<p style="margin-left:1em">廣教玉云。出來也打。不出來也打。渾鋼打就生鐵鑄成。僧出曰崔禪聻。滿地刀鎗。崔擿却拄杖便下座。掘地陷平人。古人盡道者僧不顧危亡身挨白刃。殊不知大小崔禪被者僧靠來。只得將錯就錯。還有識他汗臭氣者麼。</p>
</div>
<div class='div-other'><a id='mulu198' />
<p class='h2'>幽州譚空禪師<span class='note-inline'>(南五臨濟玄嗣)</span></p><p>因鎮州牧有姑為尼。行脚回欲開堂為人。牧令空勘過。空問曰聞汝欲開堂為人是否。尼曰是。空曰。尼是五障之身。你作麼生為人。尼曰龍女八歲南方無垢世界成等正覺又作麼生。空曰。龍女現十八變。你試一變看。尼曰。不是野狐精。變個什麼。空便打。</p>
<p style="margin-left:1em">鎮州牧主聞云。和尚拄杖折那。</p>
<p style="margin-left:1em">翠巖芝云。且道尼具眼不具眼。只擔得條斷貫索。作麼生會。</p>
</div>
<div class='div-other'><a id='mulu199' />
<p class='h2'>鄂州灌溪志閑禪師<span class='note-inline'>(南五臨濟玄嗣)</span></p><p>參臨濟。濟驀胸搊住。溪曰領領。濟托開曰且放你一頓。</p>
<p style="margin-left:1em">天童華云。灌溪氣宇如王。被臨濟活埋在鎮州城裏十字街頭。當時若是光孝。棒折也不放在。何故。家肥生孝子。國霸有謀臣。</p>
<p style="margin-left:1em">靈隱嶽云。爐鞴之所鈍鐵猶多。雖然如是。不因夜來雁。爭見海門秋。</p>
<p>灌溪住後上堂。我在臨濟爺爺處得半杓。末山孃孃處得半杓。共成一杓喫了。直至如今飽不饑。</p>
<p style="margin-left:1em">天童覺云。灌溪恁麼說話。且道是臨濟處得底。末山處得底。雖然一箭落雙鵰。怎奈有時走殺有時坐殺。且作麼生得恰好去。揑聚放開全在我。拈來拋去更由誰。</p>
<p>灌溪上堂。十方無壁落。四面亦無門。露裸裸。赤灑灑。沒可把。便下座。</p>
<p style="margin-left:1em">崇覺空云。灌溪老漢向十字街頭逞風流。賣惺惺。道我解穿珍珠。解玉版。濄亂絲。卷筒絹。婬坊酒肆。瓦合輿臺。虎穴魔宮。那吒忿怒。遇文王興禮樂。逢桀紂逞干戈。今日被崇覺覰見。一場懡㦬。</p>
<p>灌溪因僧問。久嚮灌溪。到來只見漚麻池。溪曰。汝只見漚麻池。要且不見灌溪。曰如何是灌溪。溪曰劈箭急。</p>
<p style="margin-left:1em">玄沙備云。更學三十年未會禪在。</p>
<p style="margin-left:1em">天童悟云。灌溪雖能拽轉鼻孔。爭奈惹人情見。何不待伊問如何是灌溪。劈脊便打。</p>
</div>
<div class='div-other'><a id='mulu200' />
<p class='h2'>鎮州萬壽和尚<span class='note-inline'>(南五臨濟玄嗣)</span></p><p>一日過訪寶壽。寶坐不起。萬展坐具。寶下禪牀。萬却坐。寶驟步入方丈閉却門。萬乃歸院翌。日寶壽來復謁。萬亦坐不起。寶展坐具。萬亦下禪牀。壽却坐。萬遂歸方丈閉却門。寶於侍者寮取灰圍却方丈門便歸去。萬開門見曰。我不恁麼。他却恁麼。</p>
<p style="margin-left:1em">磬山修云。二老一衝一撞。如兩虎相見各露爪牙。無有一毫虧損處。不媿同參。足為模範。雖然。總未免傍觀者哂。</p>
<p style="margin-left:1em">白巖符云。二老主賓相見。進退可觀。使覆師辱國者見。得不汗下。雖然。二手平出。就中一個占先。還委悉麼。我若作萬壽。見灰圍却門。便展具望空與伊三拜。</p>
</div>
<div class='div-other'><a id='mulu201' />
<p class='h2'>桐峰菴主<span class='note-inline'>(南五臨濟玄嗣)</span></p><p>因僧問者裏忽遇大蟲作麼生。峰便作虎聲。僧作怕怖勢。峰大笑。僧曰者老賊。峰曰爭奈老僧何。僧却大笑。</p>
<p style="margin-left:1em">雪竇顯云。是即是。兩個惡賊只解掩耳偷鈴。</p>
<p style="margin-left:1em">愚菴盂云。桐峰不用棒所以妙。者僧不用喝所以妙。桐峰大笑。者僧亦大笑。梁山泊裏稱豪傑。看來都是不良人。</p>
</div>
<div class='div-other'><a id='mulu202' />
<p class='h2'>雲山和尚<span class='note-inline'>(南五臨濟玄嗣)</span></p><p>問僧甚處來。曰西京來。山曰還將得西京主人書來否。曰不敢妄通消息。山曰作家師僧天然有在。曰殘羮餿飯誰喫。山曰獨有闍黎不甘喫。僧便作吐勢。山喚侍者曰扶出者病僧著。僧便出去。</p>
<p style="margin-left:1em">昭覺勤云。一往觀來二俱作家。節節勘證二俱落草。當時若有人截斷葛藤。不妨光前絕後。還委悉麼。多虗不如少實。</p>
</div>
<div class='div-other'><a id='mulu203' />
<p class='h2'>定上座<span class='note-inline'>(南五臨濟玄嗣)</span></p><p>鎮府齋回。到橋上坐。次有三座主至。一座主問。如何是禪河深處須窮到底。定擒住擬拋向橋下。其二座主遽前勸曰。休休。莫怪觸忤上座。且望慈悲。定曰。若不是者兩個座主。直教他窮到底。</p>
<p style="margin-left:1em">南㵎問云。定上座性命在二座主手裏。</p>
</div>
<div class='div-other'><a id='mulu204' />
<p class='h2'>睦州尚書陳操居士<span class='note-inline'>(南五睦州陳嗣)</span></p><p>一日偕僚屬登樓次。遙見數僧來。有一官人曰來者總是行脚僧。公曰不是。曰焉知不是。公曰待來驗看。須臾僧至樓前。公驀喚曰上座。僧皆舉首。公謂眾官曰不信道。</p>
<p style="margin-left:1em">溈山喆云。陳尚書可謂手擎仲尼日月。腰佩毗盧金印。非惟儒士驚懾。亦乃衲僧罔措。不見道。當機如電拂。方免病棲蘆。</p>
<p style="margin-left:1em">天童覺云。陳操尚書白拈賊。瞞長蘆一點不得。</p>
<p style="margin-left:1em">鼓山永云。者僧有理難伸。死而不弔。尚書按劍當門。誰敢正眼覰著。</p>
<p style="margin-left:1em">通玄奇云。尚書可謂善識休咎。閙裏換人眼睛。者僧雖則舉首稱奇。可惜還同受屈。</p>
<p style="margin-left:1em">天井新云。諸官施陷虎機。尚書具透關眼。山僧只得眼橫鼻直。檢點將來。溈山不惟塗汙尚書。亦乃埋沒自<span class='corr'>己</span>。且作麼生是行脚僧汗臭氣。當言不避截舌。</p>
<p style="margin-left:1em">髻珠昰云。眾官人被尚書當面熱瞞。情猶可恕。帶累他數員禪客平白受屈。其可恕乎。</p>
<p>尚書齋次拈餬餅問僧曰。江西湖南還有者個麼。曰尚書適來喫個什麼。書曰敲鐘謝響。</p>
<p style="margin-left:1em">灜山誾云。者僧俊鶻冲霄。到也快便。怎奈末上遭他網子。祇如道敲鐘謝響。者裏合作麼生對他。何不道草賊大敗。</p>
</div></div>
<div class='div-other'><a id='mulu205' />
<p class='h1'>△青五</p>
<div class='div-other'><a id='mulu206' />
<p class='h2'>瑞州九峰道虔禪師<span class='note-inline'>(青五石霜諸嗣)</span></p><p>在石霜典侍司。會霜遷化。眾欲舉首座繼席。峰白眾曰。須明得先師意始可住。座曰先師有什麼意。峰遂問。先師道休去歇去冷湫湫地去。一念萬年去。寒灰枯木去。古廟香爐去。一條白練去。其餘則不問。一條白練去。首座作麼生會。座曰者個祇是明一色邊事。峰曰元來未會先師意在。座曰你不肯我那。<span class='corr'>但</span>裝香來。香烟斷處若去不得。即不會先師意。遂焚香。香烟纔起。座便脫去。峰拊其背曰。坐脫立亡即不無。先師意未夢見在。</p>
<p style="margin-left:1em">雲居舜曰。侍者平生只具一隻眼。</p>
<p style="margin-left:1em">開福寧徵云。且道首座是會先師意不會先師意。若道會。虔侍者為甚道坐脫立亡即不無。先師意未夢見在。若道不會。其奈首座良哉快便撒手便行。且道利害在什麼處。會麼。路遠夜長休把火。大家吹滅暗中行。</p>
<p style="margin-left:1em">南華昺云。透生死關。高超物表。秉殺活劒。獨據寰中。若非智眼洞明。未免扶籬摸壁。要會麼。春蘭與秋菊。各自一時榮。</p>
<p style="margin-left:1em">薦福行云。大凡本分法席肘臂欲其重。非重不能權衡佛祖。爪牙欲其利。非利無以開拓人天。看他石霜遷化。首座侍者各出一隻手扶持石霜宗旨。直是光前絕後今古罕聞。諸人要辨來端。各請抝折弓箭踏翻射垛來與老僧相見。</p>
<p style="margin-left:1em">徑山杲云。兩個無孔鐵錘。就中一個最重。</p>
<p style="margin-left:1em">天寧琦云。首座坐脫立亡。侍者說黃道黑。先師意在鈎頭。須信曲中有直。若在臨濟門下。三十棒教誰喫。纔說是非者。便是是非人。</p>
<p style="margin-left:1em">報恩秀云。首座擔板只得一橛。當時見道恁麼則未會先師意在。只消道吾不如汝。管教九峰無地容身。不見道爭之不足讓則有餘。</p>
<p style="margin-left:1em">雲門澄云。諸方盡謂首座未會先師意。以徑山檢點將來。恰是九峰未會。何也。置枯木堂。做死工夫。豈不是石霜意。承言者喪。滯句者迷。豈不是洞上宗。見首座恁麼便謂不會先師意。蹉過了也。首座見他不會。便乃盡令而行。正恁麼時。還是一色耶。非一色耶。九峰到者裏。渾身是眼鑑不及。滿身是口辨不得。只得強作主宰道。坐脫立亡則不無。先師意未夢見在。當時雖得便宜。爭奈後來有個徑山澄長老冷眼難瞞。要與首座雪屈。大眾。是他一賓一主共作一番廣大佛事了也。你諸人徒向他舌頭底覓是非分得失便覺遠矣。山僧如此批判。大眾還甘麼。良久云。莫將閒學解。埋沒祖師心。</p>
<p style="margin-left:1em">博山來云。善建者不㧞。善辨者若訥。首座損其華填其實。潔其操楷其式。住持事業豈其然乎。九峰太煞勁挺不近人情。還會石霜意也未。總好與三十笤帚。</p>
<p style="margin-left:1em">福嚴容云。首座坐斷十方。不能密移一步。若是山僧見道作麼生會。好向云吹毛寶劒逼人寒。他若擬議。便與一喝云莫埋沒先師好。管取九峰結舌。且贏得一代住持。</p>
<p style="margin-left:1em">清化嶾云。者兩個漢好似吳越搖船各使一邊。吾想石霜老祖決未肯點頭在。</p>
<p style="margin-left:1em">理安洸云。我若作首座。待伊道明什麼邊事。但向道先師無此語。莫謗先師好。</p>
<p style="margin-left:1em">雲溪挺云。首座只知其一不知其二。九峰只知其二不知其一。要且先師意。總未夢見在。</p>
<p style="margin-left:1em">龍泉濌云。一人善觀風化。一人太殺煎逼。可惜石霜一宗掃地而盡。若是冰河燄發枯木花開的漢。待他道明甚麼邊事。和聲便棒。不特光揚祖道。亦使九峰倒退三千。</p>
<p style="margin-left:1em">白巖符云。石霜擿下一隻沒底船。首座攔頭。侍者把柂。直入洪波浩渺間撑風載月。興亦至矣。但不知船艙裏有幾人坐得穩當。</p>
<p>九峰因僧問。西天夏末得道者如林。此間夏末還有得道者麼。峰曰有。曰何者是。峰曰。頭帶午夜月。脚踏黃金地。</p>
<p style="margin-left:1em">徑山琇云。今日忽有問徑山。此間夏末有人得道麼。但對道無。曰何謂無。向道個個眉毛橫眼上。人人鼻孔大頭垂。且道九峰是徑山是。</p>
<p>九峰因僧問如何是頭。峰曰開眼不覺曉。如何是尾。曰不坐萬年牀。有頭無尾時如何。曰終是不貴。有尾無頭時如何。曰雖飽無力。直得頭尾相稱時如何。曰兒孫得力室內不知。</p>
<p style="margin-left:1em">博山來云。指活路于廛中。舌頭不粘著肉。披全提於向上。頭顱不拄著天。九峰口齒若梭腸。自有巧婦針線也。所貴者兒孫得力室內不知。且道不知底是何事。</p>
<p style="margin-left:1em">靈隱禮云。洞山明妙叶於正偏。四臣咸奉一君。九峰辨貴賤於內紹。五子全身歸父。殊不知威音那畔五馬不嘶。今世門頭一牛不飲。且道雲生碧嶂風起青萍。枯木龍吟髑髏喜笑。又作麼生。乃卓拄杖云。萬古碧潭空界月。再三撈摝始應知。</p>
</div>
<div class='div-other'><a id='mulu207' />
<p class='h2'>台州湧泉景欣禪師<span class='note-inline'>(青五石霜諸嗣)</span></p><p>因強德二禪客於路次。見泉騎牛。不識乃曰。蹄角甚分明。爭奈騎者不鑒。泉驟牛而去。及回見二禪客於樹下煎茶。泉下牛與坐。乃問近離甚處。強曰那邊。泉曰那邊事作麼生。強提起茶盞。泉曰。此猶是者邊事。那邊事作麼生。強無對。泉曰莫道騎者不鑒好。</p>
<p style="margin-left:1em">保寧勇代泉指參隨人云。歸到山中分明舉似。</p>
<p style="margin-left:1em">寶壽方云。大小湧泉大似南頭失利。却來北頭盤本。當時待道頭角甚分明爭奈騎者不鑒。何不下牛向前搊住曰速道速道。他若擬議。便與劈面一掌。却好曰莫道騎者不鑒好。</p>
<p>湧泉因雪峰來訪。乃門送峰入轎了。泉曰。者個四人舁。那個幾人舁。峰乃踊身起曰道什麼。泉再問。峰曰行他不會。泉曰。知即知。只是道不得。</p>
<p style="margin-left:1em">雲居莊云。有主有賓。全收全放。直須識取湧泉。雪峰脫或未然。切忌向虗空裏釘橛。</p>
</div>
<div class='div-other'><a id='mulu208' />
<p class='h2'>福州覆船洪薦禪師<span class='note-inline'>(青五石霜諸嗣)</span></p><p>僧問鈎錐不到處。請師到。船良久。僧曰掣電之機徒勞佇思。船曰出格一句汝試道看。僧近前三步却退後。船曰。此是出格句。即今事作麼生。僧拂袖便出。船曰也是天津橋上漢。</p>
<p style="margin-left:1em">昭覺勤云。者僧渾金璞玉。覆船大冶宏開。百煉千煅成一個金剛王寶劒。還委悉麼。也是天津橋上漢。北斗南頭著眼看。</p>
<p>覆船因僧問如何是師子子。船曰善哮吼。僧拊掌曰好手好手。船曰青天白日却被鬼迷。僧作掀禪牀勢。船便打。僧曰驢事未去馬事到來。船曰灼然作家。僧拂袖便出。船曰將甌盛水擬比大洋。</p>
<p style="margin-left:1em">灜山誾云。若不是覆船肘後符靈。<span class='corr'>幾</span>被者僧奪却。</p>
</div>
<div class='div-other'><a id='mulu209' />
<p class='h2'>澧州洛浦元安禪師<span class='note-inline'>(青五夾山會嗣)</span></p><p>結菴夾山。經年不訪。山乃作書令僧馳問。浦接得便坐却。展手索曰還有麼。僧無對。浦便打云。歸去舉似和尚。僧回舉似山。山曰者僧若開書三日內必來。若不開書此人救不得矣。三日後浦果至。見夾山不禮拜。當面叉手而立。山曰。雞棲鳳巢非其同類。出去。浦曰自遠趨風請師一接。山曰目前無闍黎。此間無老僧。浦便喝。山曰住住。且莫草草匇匇。雲月是同。溪山各異。截斷天下人舌頭則不無闍黎。爭教無舌人解語。浦佇思。山便打。浦因茲伏膺。</p>
<p style="margin-left:1em">興化獎代浦云。但知作佛。莫愁眾生。</p>
<p style="margin-left:1em">雪竇顯云。者漢可悲可痛。鈍置他臨濟。他既雲月是同。我亦溪山各異。說什麼無舌人不解語。以坐具劈口便摵。夾山若是個知方漢。必然明牕下安排。</p>
<p style="margin-left:1em">五祖戒出洛浦語云。更說道理看。便出去。</p>
<p style="margin-left:1em">昭覺勤云。雪竇雖是賊過後張弓。不妨與臨濟雪屈。若子細檢點將來。令行一半。倘若擔荷正法眼藏。待伊道爭教無舌人解語。便與掀倒禪牀喝散大眾。更待什麼明窓下安排。剔起便行。直饒機如掣電眼似流星辨瀉懸河。也卒著手脚不得。且道誵訛在什麼處。乃云。險。</p>
<p style="margin-left:1em">東山澓云。洛浦當時雖無言可對無理可伸。其不知。如勾踐之行成。卒能臥薪甞膽。</p>
<p>洛浦上堂。孫臏今日收舖去也。有卜者出來。時有僧出曰請和尚一卜。浦曰你家爺死。僧無語。</p>
<p style="margin-left:1em">法眼益代撫掌三下。</p>
<p style="margin-left:1em">徑山杲云。者僧沒興死却爺。又彼他人撫掌。信知禍不單行福無雙至。然洛浦善卜。法眼善斷。若子細思量。爻象吉凶二老一時漏逗。既占得火風鼎卦。何故斷作地火明夷。雲門即不然。驀拈拄杖云。孫臏門下死却郎罷。連卓三下云。會麼。內屬艮宮。再求外象。又卓三下云。千神萬靈。萬聖千靈。莫順人情。復卓一下云。吉凶上卦。</p>
<p style="margin-left:1em">天寧琦云。洛浦道你家爺死。拄却舌頭。妙喜牙上生牙。角上生角。妄談休咎。強說是非。一時抖亂六十四卦了也。</p>
<p style="margin-left:1em">天童忞云。大慧老人錯下名言。要知者僧正是因禍致福。第恨不解。即慶為祥。能仁門下龍象。必定別有長處。不妨為者僧下一轉語。</p>
<p style="margin-left:1em">金粟元云。洛浦開大卜舖。善斷吉凶。可惜者僧不還卦錢。帶累傍人拊掌。今日者裏則不然。孫臏收舖去也有卜者出來。忽孝子出云。請和尚一卜。祇向他道汝家爺活。大眾。他家爺<span class='corr'>已</span>死。為甚却道活。豈不聞七十一年名著於鄉。善士之風山高水長。</p>
<p>洛浦因木平道參問。一漚未發<span class='corr'>已</span>前。如何辨其水脉。浦曰。移舟諳水脉。舉棹別波瀾。平不契乃參蟠龍。問一漚未發<span class='corr'>已</span>前如何辨其水脉。龍曰。移舟不別水。舉棹即迷流。平從此悟入。</p>
<p style="margin-left:1em">雲峰悅云。木平若於洛浦言下會去猶較些子。可惜許向蟠龍死水裏淹殺。後有問如何是木平。對曰不勞斤斧。果然只在者裏。諸禪德。大凡發言超方。也須甄別邪正。識辨真偽。帶些子眼筋始得。雖然如是。也是賊過後張弓。</p>
<p style="margin-left:1em">高峰妙云。若不是悅公。洎合被他瞞却。然雖如是。且道蟠龍誵訛在什麼處。移舟不別水。舉棹即迷源。</p>
<p style="margin-left:1em">天童忞云。者則機緣。大似狙公賦芧曰朝三而暮四。眾狙皆怒。曰然則朝四而暮三。眾狙皆悅。名實未虧而喜怒為用固矣。真詮不謬而迷悟攸分何也。諸仁者。於此還曾揀辨得明麼。出來通個消息。不則射虎不真徒勞沒羽。良久云。參。</p>
<p style="margin-left:1em">報恩琇云。二大老恁般答話。且道還有優劣也無。若道無優劣。為甚一能令人悟。一不能令人悟。若道有優劣。優劣在什麼處。咄。到岸休爭筏。歸家罷問程。</p>
<p style="margin-left:1em">古南門云。恁麼答話。雖則啐啄同時。若是一漚未發<span class='corr'>已</span>前。敢保未在。今日若有人問山僧。一漚未發<span class='corr'>已</span>前如何辨其水脉。向他道晴湖平似鏡。不礙往來看。</p>
<p>洛浦因僧問。學人擬歸鄉時如何。浦曰家破人亡子歸何所。曰恁麼則不歸去也。浦曰。庭前殘雪日輪消。室內紅塵遣誰掃。乃有偈曰。決志歸鄉去。乘舟泛五湖。舉篙星月隱。停棹日輪孤。解纜離邪岸。張帆出正途。到來家蕩盡。免作屋中愚。</p>
<p style="margin-left:1em">天奇瑞云。者僧曠劫孤露。所以念念不忘。洛浦雖然冰消瓦解。又恐創建璚樓。外脫牢籠內存經紀。不免更贈一言。何故。雁飛不到處。人被利名牽。</p>
<p>洛浦因侍者云。肇法師製得四論也甚奇怪。浦曰肇公甚奇怪。要且不見祖師。者無對。</p>
<p style="margin-left:1em">清涼欽代云。和尚什麼處見祖師。</p>
<p style="margin-left:1em">雲居錫云。甚麼處是肇公不見祖師處。莫是有許多言語麼。又云。肇公有多少言語。</p>
<p>洛浦問蛤溪曰。自從棃溪別後。今得幾載。溪曰和尚猶記得昔年事。浦曰見說道者總忘却年月也。溪曰。和尚住持事繁。且容子細看。浦曰打則打會禪漢。溪曰某甲消得。浦曰道者住山事繁。</p>
<p style="margin-left:1em">青龍斯云。二老可謂有主有賓有收有放。檢點將來。總是互揚家醜。弁山今日將條龜毛索子縛作一團。拋向山門外寶珠池浸殺了也。還有相救者麼。如無。煩東禪長老為伊解交。</p>
<p>洛浦問僧近離甚處。曰荊南。浦曰。有一人與麼去。還逢麼。曰不逢。浦曰為甚麼不逢。曰若逢即頭粉碎。浦曰闍黎三寸甚密。</p>
<p style="margin-left:1em">雲門偃於江西見其僧。乃問還有此語不。僧云是。門云洛浦倒退三千里。</p>
<p style="margin-left:1em">白巖符云。者僧應對有據。不妨許伊是個行脚師僧。為甚却向雲門手裏生被活埋。有人能於雲門語下代者僧出一隻手。山僧當與你個東瓜印。</p>
<p>洛浦臨終告眾曰。今有一事問你諸人。若道者個是。即頭上安頭。若道不是。即斬頭求活。首座曰。青山不舉足。日下不挑燈。浦曰是什麼時節作者個語話。時有彥從上座對曰。離此二途請和尚不問。浦曰未在更道。從曰彥從道不盡。浦曰我不管你盡不盡。從曰彥從無侍者。祇對和尚。浦休去。至晚喚從至。曰闍黎今日祇對甚有來由。汝合體得先師意。先師道目前無法意在目前。不是目前法。非耳目之所到。且道那句是賓。那句是主。若檢得出。分付鉢袋子。從曰彥從不會。浦曰汝合會。曰彥從實不會。浦喝出。乃曰苦苦。</p>
<p style="margin-left:1em">洛浦既告眾矣。至明日又僧舉前話問浦。浦曰慈舟不棹清波上。劒峽徒勞放木鵞。</p>
<p style="margin-left:1em">報慈遂徵云。且道從上座實不會。為復怕見鉢袋子粘著伊。</p>
<p style="margin-left:1em">博山來云。將遷化之時託契於兒孫。其妙思天造。情懷自別。首座彥公大有出身之路。奈娛老者難以言句取則。若迹解求之。未免諳圖索馬也。</p>
</div>
<p class='juan'>宗門拈古彚集卷第二十七</p></div>
</div><!-- end of div[@id='body'] -->
</body></html>