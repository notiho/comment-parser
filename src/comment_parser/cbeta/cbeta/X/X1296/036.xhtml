<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu257' />宗門拈古彚集卷第三十六</p><p class="byline">古杭白巖嗣祖沙門　淨符　彚集</p><p class="head1">△青六</p>
<p>雲門曰。一任橫說豎說。未是宗門苗裔。若據宗門苗裔。是甚麼熱盌鳴。三乘十二分教說夢。達磨西來說夢。若有老宿開堂為人說法。將利刀殺却百千萬個有甚麼過。</p>
<p style="margin-left:1em">天童忞云。眼葢諸方。氣凌一世。許他雲門老子。檢點將來。跛脚阿師說得行不得。當時山僧若在。直出眾前。扼腕立地向他道。和尚項上三百斤鐵枷何不卸却。待他動靜。便與掀倒禪牀。</p>
<p style="margin-left:1em">白巖符云。韶陽老漢像心像意信口說。大似旁若無人。殊不知話墮了也。還有出他一頭地者麼。</p>
<p>雲門因僧問。如何是佛。門曰乾矢橛。</p>
<p style="margin-left:1em">理安問云。驚羣句直是驚羣。奇特事不妨奇特。雲門大師可謂硬峻一時。汝等諸人切忌向者裏咬嚼。</p>
<p>雲門曰。既知來處。什麼劫中無祖師。自代曰。某甲今日不著便。</p>
<p style="margin-left:1em">徑山杲云。雲門也是作賊人心虗。徑山則不然。既知來處甚麼劫中無祖師。不圖打草。祇要驚蛇。</p>
<p>雲門上堂眾集。門以拄杖指面前曰。乾坤大地微塵諸佛總在裏許爭佛法覓勝負。還有人諫得麼。若無人諫得。待老漢與你諫看。僧曰請和尚諫。門曰者野狐精。</p>
<p style="margin-left:1em">愚菴盂云。者老漢挾勢凌人。取面鏡來。請老漢試照照看你面皮厚多少。</p>
<p>雲門問嶺中順維那。古人豎起拂子放下拂子意旨如何。順曰拂前見拂後見。門曰如是如是。門後却舉問僧。汝道當初諾伊不諾伊。僧無對。門曰可知禮也。</p>
<p style="margin-left:1em">愚菴盂代僧云。和尚也須防護口業好。</p>
<p>雲門示眾。十五日以前即不問。十五日以後道將一句來。乃自曰。日日是好日。</p>
<p style="margin-left:1em">天童覺云。屬虎人本命。屬猴人相冲。</p>
<p>雲門到庫下。問僧作什麼。曰設供。門曰你是甚處人。曰某處人。門乃喚典座與者上座設却供。</p>
<p style="margin-left:1em">溈山喆云。雲門一期慈悲却成多事。當時便回去。免見挂人脣齒。良久云。若不登樓望。焉知滄海寬。</p>
<p>雲門曰。佛法太殺有。祇是舌頭短。復自曰。長也。</p>
<p style="margin-left:1em">天童覺云。雲門大師雖然自起自倒。要且車不橫推理無曲斷。</p>
<p style="margin-left:1em">徑山杲云。向道莫行山下路。果聞猿呌斷腸聲。</p>
<p style="margin-left:1em">天寧琦云。雲門原不知有佛法。一個個舌頭徧覆十方世界。特地說無說有說短說長。好劈口便掌。且道天寧意在什麼處。河裏失錢河裏摝。</p>
<p style="margin-left:1em">寶壽新云。佛法兩字在雲門手裏以為一件奇貨。殊不知在新長老門下一些也用不著。何則。拄大門又短。做火叉又長。</p>
<p>雲門因僧問。如何是清淨法身。門曰花藥欄。曰便恁麼去時如何。門曰金毛獅子。</p>
<p style="margin-left:1em">雪竇顯著語云。太無端。</p>
<p style="margin-left:1em">昭覺勤云。還知者僧問處與雲門答處麼。若知得。兩口無一舌。若不知。未免顢頇。</p>
<p style="margin-left:1em">天童覺云。賊來須打。客來須待。雲門雪竇二俱作家。者裏莫有便恁麼去者麼。切忌撞頭磕額。</p>
<p>雲門示眾。拄杖子化為龍。吞却乾坤了也。山河大地甚處得來。</p>
<p style="margin-left:1em">通玄奇云。雲門一期施設不妨新鮮。斟酌將來。也是抱贓呌屈。</p>
<p style="margin-left:1em">靈隱禮云。雲門恁麼道。大似藏盡楚天月。猶存漢地星。山僧則不然。卓拄杖云。拄杖子把定乾坤了也。山河大地分付阿誰。復卓拄杖云。一人有慶。兆民賴之。</p>
<p>雲門因僧問。樹凋葉落時如何。門曰體露金風。</p>
<p style="margin-left:1em">昭覺勤云。雲門善巧方便。可謂即事即理。即隱即顯。三句可辨。一鏃遼空。雖然。猶是粘皮著骨。若有問蔣山。樹凋葉落時如何。對他道撑天拄地。且道是三句是一鏃。試玉須經火。求珠不離泥。</p>
<p style="margin-left:1em">天寧琦云。者僧若道個謝師答話。雲門大師管取有理難伸。山僧即不然。樹凋葉落時如何。拈起拄杖。纔佇思。打下法堂。免致諸方檢點。</p>
<p style="margin-left:1em">昭覺淵云。雲門具逸羣機擊節扣關。於閃電光中與人解粘去縛㧞楔抽釘。不妨好手。檢點將來。大似與賊過梯。者裏則不然。或有問樹凋葉落時如何。向道落霞與孤鶩齊飛。秋水共長天一色。</p>
<p style="margin-left:1em">雲居莊云。者僧置個問頭不妨親切。只如雲門與麼答。還有為人處也無。徑山則不然。忽有與麼問。但向道。不因夜來雁。爭見海門秋。拈拄杖畫一畫下座。</p>
<p style="margin-left:1em">天寶樞云。得人一牛。還人一馬。喝一喝。</p>
<p style="margin-left:1em">愚菴盂云。釋迦老子無事向水中撈月。達磨祖師有手只可拏空。挨得黃檗痛棒。再到睦州折脚。三個毬子一時輥來。四下藤條好稱禪佛。豎拂子云。雲門大師來也。你若向體露金風上見。崖州萬里。</p>
<p style="margin-left:1em">白巖符云。文義相隨還他韶陽答話。若是白巖又且不然。樹凋葉落時如何。但向他道。分付火爐頭。</p>
<p>雲門因僧問。如何是塵塵三昧。門曰。鉢裏飯。桶裏水。</p>
<p style="margin-left:1em">雪竇顯云。直饒多口阿師也難下嘴。</p>
<p style="margin-left:1em">報恩秀云。者僧問處直要人當面拈出。雲門恁麼道。且道是拈出不拈出。</p>
<p style="margin-left:1em">資福廣云。何止鉢裏桶裏。直得通身徧身。猶見有饑渴者。且道過在什麼處。</p>
<p>雲門因僧問。佛法如水中月是否。門曰清波無透路。曰和尚從何處得。門曰再問復何來。曰正恁麼時如何。門曰重叠關山路。</p>
<p style="margin-left:1em">昭覺勤曰。者僧汎一隻船。入雲門法海裏。引得一陣猛風。看他把舵張帆也不易當抵。及至下梢。可惜輸他一籌。且道什麼處是輸處。試辨看。</p>
<p style="margin-left:1em">磬山修云。者僧向萬古碧潭再三撈摝。爭奈雲門有翻天覆地之能。</p>
<p style="margin-left:1em">靈巖儲云。者僧將成九仞之山。終虧一簣之土。當時但向道。和尚脚下草鞵錢什麼人還。待伊眼目定動。便與一喝。免使多少人向光影裏撈摸。</p>
<p>雲門上堂。眼睫橫亘十方。眉毛上透乾坤下透黃泉。須彌塞却汝咽喉。還有人會得麼。若有人會得。拽取占波國。與新羅鬪額。</p>
<p style="margin-left:1em">愚菴盂云。上南京船。往福建去。北京人來。為什麼不得江西信。試道看。</p>
<p>雲門上堂拈起拂子曰。者裏得個入處去。揑怪也。日本國裏說禪。三十三天有個人出來喚曰。特舍兒擔枷過狀。</p>
<p style="margin-left:1em">愚菴盂云。是時天子雨曼陀羅花。摩訶曼陀羅花。曼殊沙花。摩訶曼殊沙花。旃檀香風悅可眾心。漆桶不快。請過一邊。</p>
<p>雲門示眾。與你說菩提涅槃真如解脫。是燒楓香供養你。與你說佛說祖。是燒黃熟香供養你。與你說超佛越祖之談。是燒餅香供養你。歸依佛法僧下去。</p>
<p style="margin-left:1em">徑山及云。雲門氣宇如王。乃作此座主見解。山僧者裏。道菩提涅槃真如解脫。是將黑豆換你眼睛。說佛說祖。是將木槵子換你眼睛。說超佛越祖之談。是將魚目換你眼睛。歸依佛法僧下去。</p>
<p style="margin-left:1em">焦山乘云。我又不然。說菩提涅槃真如解脫。是將陳葛藤絆殺汝。說佛說祖。是將乾屎橛薰殺汝。說超佛越祖之談。是將栗棘蓬鯁殺汝。歸依佛法僧下去。</p>
<p>雲門因僧問。如何是正法眼。門曰普。</p>
<p style="margin-left:1em">風穴沼因僧問。如何是正法眼。答云瞎。</p>
<p style="margin-left:1em">天童傑云。如何是正法眼。破砂盆。</p>
<p style="margin-left:1em">大梅幟云。三大老各奏宮商自成曲調。且道還有親疎也無。陽春雪曲無人和。一遇知音便與彈。</p>
<p>雲門示眾。乾坤之內宇宙之間。中有一寶祕在形山。拈燈籠向佛殿裏。將山門來燈籠上。</p>
<p style="margin-left:1em">靈隱禮云。雲門恁麼告報。雖謂出就藏鋒。佛日者裏又且不然。四威儀內萬象之中。中有一寶祕在當陽。以拄杖卓一卓云。會麼。四顧良久。復卓一卓云。海神知貴不知價。留與人間光照夜。</p>
<p style="margin-left:1em">雲菴悅云。雲門田地穩密。神通妙用則不無。若較解粘去縛。猶欠一著在。</p>
<p>雲門遊歷時到陳操尚書家。操問。儒書即不問。三乘十二分教自有座主。作麼生是衲僧行脚事。門曰尚書曾問幾人來。操曰即今問上座。門曰。即今且置。作麼生是教意。操曰黃卷赤軸。門曰。此是文字語言。作麼生是教意。操曰。口欲談而詞喪。心欲緣而慮忘。門曰。口欲談而詞喪。為對有言。心欲緣而慮忘。為對妄想。作麼生是教意。操無語。門云。曾聞尚書看法華經是否。操曰是。門曰。經中道。一切治世語言資生業等。皆與實相不相違背。且道非非想天即今有幾人退位。操又無語。門曰。尚書不得草草。師僧家拋却千經五論。十年二十年尚不奈何。尚書又爭怪得。</p>
<p style="margin-left:1em">保寧茂云。雲門道一句語中具三句。且道從前許多絡索在三句內三句外。諸方商量咸謂。雲門有掣電之機。陳操尚書雖則肩橫日月背負須彌。及乎挨拶將來。未免草繩自縛。如斯話會。要見古人遠之遠矣。畢竟如何。李將軍有嘉聲在。不得封侯也是閒。</p>

<div class='div-other'><a id='mulu258' />
<p class='h2'>福州鼓山神晏國師<span class='note-inline'>(青六雪峰存嗣)</span></p><p>示眾。鼓山門下不得咳[口*敕]。時有僧咳[口*敕]一聲。山曰作甚麼。僧曰傷風。山曰傷風即得。</p>
<p style="margin-left:1em">瑯瑘覺云。大小國師雷聲甚大雨點全無。</p>
<p style="margin-left:1em">雲葢本云。鼓山雖是探竿影草。未免將曲作直。道林即不然。作麼生傷風。山中無別藥。門外有青松。</p>
<p style="margin-left:1em">城山洽云。鼓山把定封疆。不許半人來往。為什麼却放過者僧。不見道獅子不食鵰殘。俊鷹不打臥兔。</p>
<p style="margin-left:1em">廣教玉云。鼓山垂鉤四海。者僧拽裾龍門。雖然拳踢不施。却也師承有據。諸方盡道鼓山龍頭蛇尾。殊不知者僧被鼓山推在百丈深坑裏了也。至今出頭不得。</p>
<p>鼓山示眾。欲知此事。如一口劒。僧便問。學人是死屍。如何是劒。山曰拖出者死屍著。僧應諾。便歸衣鉢下結束而去。至晚山問首座。問話底僧在否。座曰當時便去也。山曰好與三十棒。</p>
<p style="margin-left:1em">東禪齊徵云。者僧若不肯。鼓山有甚麼過。若肯。何得便發去。又云。鼓山拄杖賞伊罰伊。具眼者試商量看。</p>
<p style="margin-left:1em">雪竇顯云。諸方老宿總道鼓山失却一隻眼。殊不知重賞之下必有勇夫。雖然如是。若子細檢點將來。未免一時埋却。</p>
<p style="margin-left:1em">東禪觀云。者僧將個死屍出來。弄得活活地。鼓山好一口劒。尚欠磨礱在。</p>
<p style="margin-left:1em">寶壽方云。盡道鼓山好棒。惜乎用得遲了。學人是死屍如何是劒。劈脊便與二十趁出。諸方雖有舌劒脣鋒。誰敢檢點。恁麼批判。未夢見鼓山在。諸人試檢點看。</p>
<p style="margin-left:1em">古南門云。者僧藏鋒運劒。被鼓山二十棒打得橫屍萬里。雖然如是。旁觀者哂。</p>
<p>鼓山有偈云。直下猶難會。尋言轉更賒。若論佛與祖。特地隔天涯。舉以問僧曰汝作麼生會。僧無語。其僧乃謂侍者曰。某甲不會。請代一轉語。侍者曰。和尚與麼道猶隔天涯在。山聞乃喚侍者問。汝為者僧代語是否。者曰是。山便打趁出院。</p>
<p style="margin-left:1em">開先金云。鼓山與侍者做處不密。總被者僧一狀領過。且置不問。只如開先亦曰。直下猶難會尋言轉更賒。若論佛與祖特地隔天涯。諸人又作麼生會。</p>
<p style="margin-left:1em">白巖符云。者僧無語。不妨直下會得。鼓山與侍者却乃遠在天涯。不見道直下猶難會尋言轉更賒。</p>
<p>鼓山初參雪峰。纔入門峰便搊住曰是什麼。山釋然契悟。舉首搖舞。峰曰子作道理耶。山曰何道理之有。峰為首肯。</p>
<p style="margin-left:1em">徑山琇云。臥龍纔奮迅。丹鳳便翱翔。</p>
</div>
<div class='div-other'><a id='mulu259' />
<p class='h2'>明州翠巖令參禪師<span class='note-inline'>(青六雪峰存嗣)</span></p><p>上堂。一夏與兄弟東語西話。看翠巖眉毛在麼。長慶曰生也。雲門曰關。保福曰作賊人心虗。</p>
<p style="margin-left:1em">翠巖芝云。為眾竭力。禍出私門。</p>
<p style="margin-left:1em">雲居元云。翠巖知而故犯。經赦不原。雲門按後施行。依公問罪。還識長慶保福麼。普州人送賊。</p>
<p style="margin-left:1em">昭覺勤云。輸機是算人之本。翠巖坐却天下人舌頭無㗖啄處。長慶云生也。因事長智。保福云作賊人心虗。是精識精。雲門云關。據欵結案。雖宗師競酬。還截得翠巖脚跟麼。不躡前蹤。試請道看。</p>
<p style="margin-left:1em">雪竇宗云。盡大地是翠巖一隻眼。更說什麼眉毛在不在。直得諸方尊宿做盡伎倆。出他圈繢不得。宗上座又作麼生。以拂子畫圓相云。分付海山無事客。釣鰲時下一圈圝。</p>
<p style="margin-left:1em">大溈泰云。保福道作賊人心虗。同道者方知。長慶云生也。隨語生解。雲門云關。塞斷咽喉。若有問大溈。又作麼生。拈拄杖卓一卓云。一串穿却。</p>
<p style="margin-left:1em">報恩秀云。雪竇道善竊者鬼神不知。既為保福天童覰破。翠巖不是好手。殊不知許大雲門長慶都被翠巖一莖眉毛一時穿脚鼻孔。</p>
<p style="margin-left:1em">徑山琇云。翠巖也是和麩糶麫。又云一隊無孔鐵錘。</p>
<p style="margin-left:1em">松隱然云。保福道作賊人心虗。好事不出門。長慶道生也。惡事傳千里。雲門道關。錯。者一隊漢只解護惜眉毛。不知打失鼻孔。龍峰今日直要與伊據欵結案。大眾還委悉麼。暑氣盡隨雲雨去。清風透入戶庭來。喝一喝。</p>
<p style="margin-left:1em">普明領云。灼然是賊是賊。</p>
<p style="margin-left:1em">寶掌白云。翠巖只知開口易。不覺舌頭長。長慶閙處愛入頭。雲門喪車挂藥袋。保福抱贓呌屈。寶掌今日據欵結案了也。更要露個消息。貴要諸人共知。乃豎拂子云。見之不取思之千里。</p>
<p style="margin-left:1em">天目律云。翠巖將謂拭唾。誰知狼藉轉多。保福長慶雲門不堪向狼藉處更添齷齪。雖然。他弟兄恁麼做處。且道還據干計也無。</p>
<p>翠巖因座主請就講筵齋。巖曰。山僧有個問頭。道得即齋。乃拈起胡餅曰。者個還具法身麼。座主曰具。巖以胡餅就口曰。與麼則喫却法身也。座主無對。</p>
<p style="margin-left:1em">雲門偃代座主。特謝和尚降重空筵。</p>
<p style="margin-left:1em">明因懷代座主云。不謂宗師家也作恁麼見解。</p>
</div>
<div class='div-other'><a id='mulu260' />
<p class='h2'>福州長生皎然禪師<span class='note-inline'>(青六雪峰存嗣)</span></p><p>因有僧問雪峰。如何是第一句。峰良久。僧舉似生。生曰此是第二句。峰令其僧再問。如何是第一句。生曰蒼天蒼天。</p>
<p style="margin-left:1em">白巖符云。雪峰長生揭盡神思妙筞。也只提持得第二句。直饒瞿曇掩室。毗耶杜口。也只提持得第二句。且作麼生是第一句。歸堂喫茶。</p>
<p>長生因僧問。古人有言。無明即佛性。煩惱不須除。如何是無明即佛性。生忿然作色舉拳呵曰。今日打者師僧去也。曰如何是煩惱不須除。生以手拏頭曰。者師僧得恁麼發人業。</p>
<p style="margin-left:1em">薦福如云。長生與麼答話。大似隨人脚跟轉。</p>
</div>
<div class='div-other'><a id='mulu261' />
<p class='h2'>福州安國弘瑫禪師<span class='note-inline'>(青六雪峰存嗣)</span></p><p>舉國師碑文云。得之於心。伊蘭作栴檀之樹。失之於旨。甘露乃蒺藜之園。謂僧曰。一語須具得失兩意。汝作麼生道。僧豎拳曰不可喚作拳頭。瑫不肯。亦豎拳別云。祇為喚者個作拳頭。</p>
<p style="margin-left:1em">雪竇顯云。無繩自縛漢。拳頭也不識。</p>
<p style="margin-left:1em">大溈秀云。雪竇安國盡謂孤高方外。及乎臨鋒受敵。又却逐隊隨行。</p>
<p style="margin-left:1em">天童華云。若見得雪竇徹。便見得安國龍頭蛇尾。若見不徹。伊蘭作栴檀之樹。甘露乃蒺藜之園。</p>
<p style="margin-left:1em">東禪觀云。者僧不能鉗安國之口。安國不能止雪竇之譏。雪竇不能免大溈之議。可憐者一隊漢。不奈一個拳何。待云我要個語具得失兩意。只向道休。何謂如此。獅子一滴乳。迸散十斛驢乳。</p>
<p style="margin-left:1em">南堂欲云。我不似安國論得論失一語兩意。拈拄杖。我此拄杖能殺能活。活中有殺殺中有活。或則殺活同時。或則殺活不同時。若善用去。世出世間無法不備。便乃縱奪可觀卷舒無礙。若用不得。總是無繩自縛漢。</p>
<p style="margin-left:1em">笑巖寶云。大小安國脚跟未點地在。</p>
<p style="margin-left:1em">古南門云。安國也是自起自倒。喚作拳頭道失得麼。不可喚作拳頭道得得麼。只為喚作拳頭。若向得失上走。有甚了期。雪竇雖則動絃別曲。要且不出此老圈繢。畢竟如何。展手云。急須著眼看仙人。</p>
<p style="margin-left:1em">四祖浪云。甚處是安國龍頭蛇尾處。若檢點得出。伊蘭作栴檀之樹。檢點不出。甘露乃蒺藜之園。</p>
</div>
<div class='div-other'><a id='mulu262' />
<p class='h2'>太原孚上座<span class='note-inline'>(青六雪峰存嗣)</span></p><p>上雪峰。峰聞乃集眾。原到法堂上顧視。雪峰便下看知事。明日却上禮拜曰。某甲昨日觸忤和尚。峰曰知是般事便休。</p>
<p style="margin-left:1em">雪竇顯云。一千五百人作家宗師。被孚老一覰便高豎降旗。明日道知是般事便休。果然。</p>
<p style="margin-left:1em">雲門偃因僧問。作麼生是觸忤處。門便打。雪竇云。打得百千萬個有甚用處。直須盡大地人喫棒方可扶豎雪峰。且道太原孚具什麼眼。</p>
<p style="margin-left:1em">雲居舜云。大小雪峰被孚上座惑亂一上。又云。只者孚上座。也是擔枷過狀。</p>
<p style="margin-left:1em">雪竇宗云。只知其一不知其二。殊不知雪峰坐籌帷幄決勝千里。孚上座呈盡平生見解。也只在雪峰圈繢裏。</p>
<p style="margin-left:1em">南堂欲云。眼眼相覰心心相知。僧問雲門作麼生是觸忤處。門便打。棒頭有眼明如日。雪竇云打得千個萬個有甚用處。要識真金火裏看。</p>
<p style="margin-left:1em">法忍謐徵云。孚上座上法堂顧視。便下看知事。那裏是他觸忤處。雪峰道知是般事便休。且道伊知什麼事。</p>
<p style="margin-left:1em">白巖符云。雪竇道一千五百人作家宗師被孚老一覰便豎降旗。是又豈知他雪峰老漢不動干戈善能坐觀成敗。</p>
<p>太原因鼓山赴閩王請。雪峰門送。回至法堂曰。一隻聖箭射入九重城裏去。原曰是伊未在。峰曰渠是徹底人。原曰。若不信。待某甲去勘過。遂趁至中路便問。師兄向甚麼處去。山曰九重城裏去。原曰忽遇三軍圍繞時如何。曰他家自有通霄路。原曰恁麼則離宮失殿去也。曰何處不稱尊。孚拂袖便回。峰問如何。原曰。好隻聖箭。中路折了也。遂舉前話。峰乃曰渠有語在。原曰者老凍儂猶有鄉情在。峰休去。</p>
<p style="margin-left:1em">溈山喆云。此話眾中商量不少。或云纔問甚處去。者裏便好打。不打是聖箭折處。或云忽遇三軍圍繞時如何。好打。不打是聖箭折處。如斯理論。非唯瞞他亦乃自瞞。要會麼。相如曾奪連城璧。秦主安然致太平。</p>
<p style="margin-left:1em">寶峰文云。雪峰一千五百人善知識受侯王供養。福報因緣即不無。若是佛法。未在。洞山則不然。待道好隻聖箭中路折了也。却問他你道什麼。他擬舉。便痛棒打出。一使孚上座<span class='corr'>已</span>後作個本色衲子。二與聖箭子增其鋒鋩。三與禪門作個真正宗匠。為後人眼目。諸禪德。是不是。有眼者辨取。</p>
<p style="margin-left:1em">保寧勇別鼓山語云。孚上座我也知你是個惡人。</p>
<p style="margin-left:1em">徑山杲云。眾中商量甚麼處是聖箭折處。云鼓山不合答他話。是聖箭折處。鼓山不合說道理。是聖箭折處。恁麼批判。非唯不識鼓山。□□不識孚老。殊不知孚上座正是一枚賊漢。於鼓山面前納一塲敗闕。懡㦬而歸。却來雪峰處㧞本。大似屋裏販揚州。若非雪峰有大人相。者賊向甚麼處容身。當時可惜放過。却成個不了公案。只今莫有為古人出氣底麼。試出來。我要問你甚麼處是聖箭折處。</p>
<p style="margin-left:1em">天寧琦云。鼓山聖箭子射入九重城。甚生意氣。孚上座却云箭折。誣人之罪以罪加之。妙喜謂孚上座是一枚賊漢向鼓山面前納敗闕歸。騎賊馬殺賊。蒼天蒼天。大凡事不孤起。當時雪峰只因賣弄者一隻聖箭子。致使勾賊破家。若也咬定牙關。誰敢無風起浪。便是盡大地稻蔴竹葦化作衲僧。要勘鼓山也無啟口處。天寧不是貶剝古人。聖箭子是甚麼。廁草莖拋向垃圾堆頭著。更問他折處。且莫[尸@豕]沸湯好。</p>
<p style="margin-left:1em">雲門澄云。一人死中得活。好手手□□好手。一人半路抽身。得便宜處失便宜。雪峰道好隻聖箭射入九重城裏去。早是拋鈎擲釣。孚上座云待某甲勘過始得。盲龜跛鱉納敗闕了也。孚趂至中途歸舉似雪峰。大似把髻投衙。峰云他有語在。須知不是好心。孚云老凍儂猶有鄉情在。□□貪歬不覺錯後。峰便休。無齒大蟲傷人不知痛。</p>
<p>太原因保福簽瓜次。福曰道得與你瓜喫。原曰把將來。福度與一片。原接得便。</p>
<p style="margin-left:1em">雪竇顯云。雖是死蛇。解弄也活。誰是好手者。試請辨看。</p>
<p style="margin-left:1em">南堂欲云。猛虎口中奪食。饑鷹爪下分餐。太原較些子。保福若具奔流度刃底手。待伊擬接。便與拋向背後。看他把什麼蛇弄。</p>
<p style="margin-left:1em">白巖符云。者兩個漢昂昂藏藏。等是獅門牙爪。乃爾弄泥彈子過日。明眼人見。討甚面目。我若作孚上座。待道道得與你瓜喫。便取瓜而去。看保福又作麼生。若作保福。待道把將來。便以瓜度與。他擬接。却縮手袖瓜。看孚上座又作麼生。</p>
<p style="margin-left:1em">疎山順云。太原被保福一片瓜塞却咽喉。至今出氣不得。眾中莫有與孚上座雪屈□□。出來與疎山拄杖子相見。</p>
<p>太原到投子。子曰。久嚮太原孚上座。莫便是麼。原便作掌勢。子曰老僧招得。原便出。子曰且聽諸方斷看。原却回。首子便打。</p>
<p style="margin-left:1em">玄沙備云。莫是投子招得麼。</p>
<p style="margin-left:1em">白巖符云。投子太原雖謂手親眼辨。怎奈互相屈辱。</p>
<p>太原在雪峰。一日玄沙到。峰謂沙曰。此間有個老鼠子。今在浴室裏。沙曰待與和尚勘過。遂到浴室。值原打水。沙曰相看上座。原曰<span class='corr'>已</span>相見了。沙曰甚麼劫中曾相見。原曰瞌睡作麼。沙却入方丈白峰曰。<span class='corr'>已</span>勘破了。峰曰作麼生勘伊。沙舉前話。峰曰汝著賊也。</p>
<p style="margin-left:1em">南㵎問云。孚上座略展鋒鋩。却被玄沙據定。雪峰到底具大人之相。不謬為一千五百人善知識。還有人檢點得出麼。神仙祕訣父子不傳。</p>
<p>太原因鼓山問。父母未生時鼻孔在什麼處。原曰老兄先道。山曰。如今生也。汝道鼻孔在什麼處。原曰恁麼又爭得。山却問。師兄作麼生。原曰將手中扇子來。□□扇子再問。原但搖扇而<span class='corr'>已</span>。山□□□毆原一拳。</p>
<p style="margin-left:1em">昭覺勤云。崇寧又不然。父母未生□□鼻孔在什麼處。只劈口便掌。</p>
</div>
<p class='juan'>宗門拈古彚集卷第三十六</p></div>
</div><!-- end of div[@id='body'] -->
</body></html>