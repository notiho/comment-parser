<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu255' />宗門拈古彚集卷第三十五</p><p class="byline">古杭白巖嗣祖沙門　淨符　彚集</p><p class="head1">△青六</p>

<div class='div-other'><a id='mulu256' />
<p class='h2'>韶州雲門文偃禪師<span class='note-inline'>(青六雪峰存嗣)</span></p><p>到鵞湖。聞上堂曰。莫道未了底人長時浮逼逼地。設使了得底。明明得知有去處尚乃浮逼逼地。門下問首座。適來和尚意作麼生。曰浮逼逼地。門曰首座久在此住。頭白齒黃。作者個語話。曰上座又作麼生。門曰。要道即道。見即便見。若不見莫亂道。曰只如道浮逼逼地又作麼生。門曰。頭上著枷。脚下著杻。曰與麼則無佛法也。門曰此是文殊普賢大人境界。</p>
<p style="margin-left:1em">溈山喆云。大凡撥草瞻風須是其人。雲門可謂青天霹靂旱地震雷。直得百里魂慮變懾。不見道。驚羣須是英靈漢。敵勝還他獅子兒。</p>
<p style="margin-left:1em">黃龍新云。雲門以錐錐地。首座以刀剜空。直饒齊下錐刀。未免頭上著枷脚下著杻。</p>
<p style="margin-left:1em">寶掌白云。雲門大似按劍鴻門。氣衝牛斗。其時雖有猛將如雲謀臣如雨。也只得<span class='corr'>斂</span>袵有分。何故。眼空宇宙誰當敵。三尺龍泉照膽寒。</p>
<p>雲門因僧問。如何是法身向上事。門曰。向上與汝道即不難。作麼生會法身。曰請和尚鑑。門曰。鑑即且置。作麼生會法身。曰與麼與麼。門曰。者個是長連牀上學得底。我且問你法身還解喫飯麼。僧無對。</p>
<p style="margin-left:1em">雪竇顯云。者僧將成九仞之山。不進一簣之土。過在什麼處。</p>
<p style="margin-left:1em">積翠永云。雲門直得入泥入水。</p>
<p style="margin-left:1em">保福展代僧云。欠他一粒也不得。</p>
<p style="margin-left:1em">昭覺勤云。雲門可謂驅耕夫之牛。奪饑人之食。權衡佛祖龜鑑宗乘。所以後來尊宿各出眼目互相扶豎。雖然如是。只明得法身邊事。未明得法身向上事。且如何是法身向上事。域中無背面。閫外有威權。</p>
<p style="margin-left:1em">南堂靜云。者僧敢將游艇子撩撥洞庭湖。殊不知雲門金鏃慣調曾百戰。鐵鞭多力恨無讎。若是大隨又且不然。者僧也拈却。雲門也架閣。且作麼生會法身。良久云。任從滄海變。終不為君通。</p>
<p style="margin-left:1em">天童傑云。雲門渾剛打就生鐵鑄成。不動鉗鎚火星迸散。永菴主冷處著把火。義出豐年。保福閙處愛入頭。未免傍觀者哂。天童據款結案。也要諸方撿點。若撿點得出。生陷無間地獄。</p>
<p style="margin-left:1em">南堂欲云。若論戰也。個個立在轉處。者僧眨得眼來。槍頭早在雲門手裏。直得上天無路入地無門。雪竇更要進土在。還委悉麼。箭穿紅日影。須是射鵰人。</p>
<p style="margin-left:1em">古南門云。君子務本。者僧喫飯不知下落。便問法身向上事。自非雲門明鑑秋毫。焉到水窮山盡。雪竇云將成九仞之山不進一簣之土。只恐不是玉。是玉也太奇。</p>
<p style="margin-left:1em">清化嶾云。韶陽如大冶紅爐。慣煉精金。者僧却將一錠汞銀不覺入爐便了。要會法身向上事麼。故國無消息。家鄉絕往還。</p>
<p>雲門問新到汝是甚處人。曰新羅。門曰將什麼過海。曰草賊大敗。門引手曰為什麼在我手裏。曰恰是。門曰一任[跳-兆+孛]跳。僧無對。</p>
<p style="margin-left:1em">雪竇顯別雲門後語云。噓噓。又云。雲門老漢龍頭蛇尾。放過者僧。為什麼在我手裏。恰是。劈脊便棒。</p>
<p style="margin-left:1em">溈山喆云。雲門雪竇只知步步登高。大溈即不然。為什麼在我手裏。恰是。便乃呵呵大笑。不見道殺人刀活人劒。</p>
<p style="margin-left:1em">南堂欲云。者僧過得海來。恰值落在雲門手裏。雪竇推波助瀾。可謂小出大遇。</p>
<p style="margin-left:1em">白巖符云。雪竇斬釘截鐵。大溈放兩拋三。雖然各出隻眼。總不堪與雲門把手。殊不知雲門老漢豁達大度。雖百億須彌盧包納有餘。又豈在乎一新生犢子。為什麼在我手裏。恰是。如今不許蹈二老舊轍。試別道看。</p>
<p>雲門上堂。直得盡乾坤大地無纖毫過患。猶是轉句。不見一色始是半提。更須知有全提底時節。</p>
<p style="margin-left:1em">烏石道云。雲門雷聲甚大雨點全無。當時若有個漢。待道更須知有全提底時節。便與掀倒禪牀。管取雲門一場敗缺。</p>
<p>雲門曰。盡大地是個解脫門。枉作佛法會却。何不見山是山見水是水。</p>
<p style="margin-left:1em">師林則云。潦倒雲門前言不應後語。如今盡大地人見山何曾喚作水。見水何曾喚作山。既不作佛法會。又喚什麼作解脫門。我眼本正。因師故邪。邪師過謬。非眾生咎。喝一喝。</p>
<p>雲門因僧問。如何是西來意。門曰長連牀上有粥有飯。</p>
<p style="margin-left:1em">師林則云。跛脚阿師只會現成受用。不知稼穡艱難。若問老僧。却向他道。元日人日。未有不陰。料想今年桃李貴。不如井底種林檎。</p>
<p>雲門示眾。拈拄杖曰。凡夫實。謂之有。二乘析。謂之無。緣覺謂之幻有。菩薩當體即空。衲僧見拄杖但喚作拄杖。行<span class='corr'>但</span>行。坐但坐。總不得動著。</p>
<p style="margin-left:1em">徑山杲云。我不似雲門。將虗空剜窟竉。驀拈拄杖云。拄杖子不屬有。不屬無。不屬幻。不屬空。卓一下云。凡夫二乘緣覺菩薩。盡向者裏各隨根性悉得受用。唯於衲僧分上為害為冤。要行不得行。要坐不得坐。進一步被拄杖子迷却路頭。退一步被拄杖子穿却鼻孔。只今莫有不甘的麼。試出來與拄杖子相見。如無。來年更有新條在。惱亂春風卒未休。</p>
<p style="margin-left:1em">天寧琦云。凡夫不合起有見。二乘不合起無見。緣覺不合起幻有見。菩薩不合起當體即空見。不可放過。雲門老漢貪觀白浪。失却手橈。累他天下衲僧總落拄杖圈繢。放過不可。好與一坑埋却。</p>
<p style="margin-left:1em">愚菴盂拈拄杖云。凡夫二乘緣覺菩薩總向者裏著倒。直得行不得。坐不得。動不得。靜不得。擿下云。如今拋向東洋大海裏。免教向者枯木上生枝生葉。</p>
<p>雲門舉馬大師道。一切語言是提婆宗。以者個為主。乃曰。好語。只是無人問我。時有僧便問。如何是提婆宗。門曰。西天九十六種。你是最下種。</p>
<p style="margin-left:1em">雪竇顯云。赤旛被者僧奪了也。</p>
<p style="margin-left:1em">白巖符云。雪竇道赤旛被者僧奪了也。噫。也只見到者裏。殊不知馬祖當時恁麼道。早是義墮。</p>
<p>雲門問僧甚處來。曰江西。門曰江西一隊老漢寐語住也未。僧無對。</p>
<p style="margin-left:1em">法眼益云。大小雲門被者僧勘破。</p>
<p style="margin-left:1em">五雲逢云。什麼處是勘破雲門處。要會麼。法眼亦被者僧勘破。</p>
<p style="margin-left:1em">寶壽方云。大小雲門只見他非。要且不知<span class='corr'>己</span>過。</p>
<p style="margin-left:1em">無量現云。我若作者僧。當時見雲門恁麼道。但禮拜了退。</p>
<p style="margin-left:1em">白巖符云。大小韶陽明於責人昧於責<span class='corr'>己</span>。大似個燈臺子相似。惟者僧無語。不虗曾見作家來。</p>
<p>雲門到灌溪。有僧舉溪上堂語曰。十方無壁落。四面亦無門。淨臝臝。赤灑灑。沒可把。上座作麼生會。門曰。舉即易。出也大難。曰上座不肯和尚與麼道那。門曰你適來恁麼舉那。曰是。門曰你驢年夢見灌溪。曰某甲話在。門曰。十方無壁落。四面亦無門。你道大梵天王與帝釋天商量甚麼事。曰豈干他事。門喝曰逐隊喫飯漢。</p>
<p style="margin-left:1em">天童忞曰。大凡舉話須知話之起倒。者僧既不是弄潮手。空將鼻孔與人扭揑。廣潤見處也要諸人共知。拈拄杖云。看看。望海鑯動也。[跳-兆+孛]跳上瑞雲峰頂。壓著諸人頂門。是你還解迴避也無。良久云。十方無壁落。四面亦無門。淨臝臝。赤灑灑。沒可把。甚處去也。抴拄杖一時打散。</p>
<p>雲門問直歲甚處去來。曰刈茅來。門曰刈得幾個祖師。曰三百個。門曰。朝打三千。暮打八百。東家杓柄長。西家杓柄短。又作麼生。直歲無語。門便打。</p>
<p style="margin-left:1em">溈山喆云。直歲為眾竭力。到雲門面前乃力盡神疲。何故。棋逢敵手難藏倖。水到滄溟始識波。</p>
<p style="margin-left:1em">徑山杲云。直歲無語。有三百個祖師證明。雲門令雖行。要且棒頭無眼。</p>
<p style="margin-left:1em">溈山果云。者僧若具眼。見雲門恁麼道。但云和尚休要把髻投衙。擬議之間。隨手便摵。不惟慶快平生。亦乃參學眼正。</p>
<p style="margin-left:1em">天寧琦云。大小雲門却被直歲勘破。</p>
<p>雲門示眾。盡十方世界乾坤大地。以拄杖畫一畫曰。百雜碎。</p>
<p style="margin-left:1em">雪竇顯云。者漢是即是。要且未有出身路。如今拄杖在雪竇手裏。復橫按云。東西南北甚處得來。</p>
<p style="margin-left:1em">古南門云。雲門雪竇向萬仞崖頭垂手。不妨各有出身之路。雖然如是。無風帀帀波。</p>
<p style="margin-left:1em">資福侶云。雲門雪竇。一人舞百尺寒松。一人坐千尋巨浪。撿較將來。忒煞驚羣動眾。拈拄杖云。者是凌霄峰得來底。乃擲下。</p>
<p>雲門示眾。三乘十二分教。達磨西來。放過即不可。若不放過。不消一喝。</p>
<p style="margin-left:1em">雪竇顯舉畢隨後喝一喝云。大眾。好喝。且道落在什麼處。若要鼻孔遼天。辨取者一喝。</p>
<p style="margin-left:1em">開先金云。辨即辨矣。三乘十二分教著在什麼處。直饒你知得著處分明。三十棒一棒也少你不得。何故。不見道放過即不可。</p>
<p>雲門示眾。直得觸目無滯達。得名身句身一切法空。山河大地是名身。亦不可得。喚作三昧性海俱備。猶是無風帀帀之波。直得忘知於覺。覺即佛性。喚作無事人。更須知有向上一竅在。</p>
<p style="margin-left:1em">天童覺云。賓主不諳。二俱有過。各與二十棒。祇如向上一竅又作麼生。犀因翫月紋生角。象被雷驚花入牙。</p>
<p style="margin-left:1em">徑山杲云。潑油救火渾閑事。雪上加霜愁殺人。</p>
<p style="margin-left:1em">天童忞云。山僧即不然。收拾詩書歸舊隱。鳥啼花笑一般春。</p>
<p style="margin-left:1em">龍池微云。雲門打葛藤。不出知解。若是向上一竅。未夢見在。且道如何是向上一竅。遂震威一喝。</p>
<p style="margin-left:1em">博山奉云。向上一竅是什麼盌脫丘。</p>
<p style="margin-left:1em">報恩琇云。雲門慈悲之故。而有落草之談。</p>
<p style="margin-left:1em">大覺昇云。諸人要見雲門麼。昔日曾擔睦州板。一朝伸屈在靈樞。所以病多諳藥性。路遠說途艱。若是俊鷹快鷂。總無恁麼事。</p>
<p>雲門因僧問。秋初夏末。前程若有人問。作麼生祇對。門曰大眾退後。曰未審過在甚麼處。門曰還我九十日飯錢來。</p>
<p style="margin-left:1em">溈山喆云。者僧貪程太速。致使雲門隨索飯錢。如今還有識雲門者麼。出來與大溈相見。良久云。不是弄潮人。休入洪波裏。</p>
<p style="margin-left:1em">昭覺勤云。者僧貪觀白浪。雲門見機而作。雖然斬釘截鐵。未是本分草料。有問崇寧。只對道驢事未去馬事到來。待伊如何若何。劈脊便打。</p>
<p style="margin-left:1em">護國元云。老韶陽據虎頭收虎尾則不無。斬釘截鐵猶欠一著。或有問護國。劈脊便打。待伊道過在甚麼處。向道我不似雲門索飯錢。</p>
<p style="margin-left:1em">天童覺云。大眾退後。衲僧去就。豈用機關。那容體究。蓑翁老熟慣波瀾。橈棹不施船放流。</p>
<p style="margin-left:1em">天童華云。者僧有迎刃底謀略。雲門具殺活底手段。雖然如是。應菴門下更須勘過了打。</p>
<p style="margin-left:1em">天童傑云。平如鏡面。嶮似刀山。者僧有破關底機謀。雲門善用不戰屈人兵底手段。雖然如是。鼻孔在靈隱手裏。</p>
<p style="margin-left:1em">天寧琦云。放過即不可。作麼生祇對。但對他道。七十二棒翻成一百五十。過在甚麼處。對他道。你但喫棒。我要者話行。</p>
<p style="margin-left:1em">南㵎問云。雲門可謂知機觀變。善為切磋。檢點將來。亦是慈悲之故有落草之談。諸人且如何委悉。去路一身輕似葉。高名千古重如山。</p>
<p>雲門示眾。你若不相當。且覓個入頭處。微塵諸佛在你舌頭上。三藏聖教在你脚跟底。不如悟去好。還有人悟得麼。出來對眾道看。</p>
<p style="margin-left:1em">雪竇顯云。然則養子之緣。怎奈壓良為賤。其間或有不甘底出來掀倒禪牀。豈不是大丈夫漢。然雖如是。且問據個甚麼道理。乃驀拈拄杖云。洎合停囚長智。擊禪牀下座。</p>
<p style="margin-left:1em">昭覺勤云。崇寧今日土上加泥。敢道直得溈山水牯牛。觸殺東海鯉魚。<span class='corr'>陝</span>府鐵牛吞却嘉州大象。</p>
<p>雲門因僧問。如何是透法身句。門曰北斗裏藏身。</p>
<p style="margin-left:1em">玉泉皓因張無盡舉傅大士與洞山二頌。皓云。此只頌得法身。未頌得法身向上事。盡云如何是法身向上事。皓云。昨夜雨霶烹。打倒蒲萄棚。知事普請行者人力。拄的拄撐的撐。撐撐拄拄到天明。依舊可憐生。</p>
<p style="margin-left:1em">徑山杲云。雲門只答得法身句。未答得透法身句。今日有問徑山。如何是透法身句。向道蟭螟眼裏放夜市。大蟲舌上打鞦韆。</p>
<p style="margin-left:1em">天童悟云。通玄又且不然。有問如何是透法身句。劈脊便棒。縱使不會。管教永劫不忘。</p>
<p style="margin-left:1em">白巖符云。韶陽老漢是透過法身那邊的人。與麼答話。笑殺皓布裩。者裏有問如何是透法身句。向道本舖發賣南北川廣生熟藥材。下顧者認招牌為記。</p>
<p>雲門因僧問。如何是和尚家風。門曰有讀書人來報。</p>
<p style="margin-left:1em">徑山杲云。讀書人既到者裏。且如何與伊相見。乃云不是冤家不聚頭。</p>
<p style="margin-left:1em">天童悟云。和尚家風。雲門盡情說了。相見之意。大慧不妨道破。祇如相見後又作麼生。乃云。君向瀟湘我向秦。</p>
<p>雲門因僧問。如何是諸佛出身處。門曰東山水上行。</p>
<p style="margin-left:1em">昭覺勤云。者裏則不然。有問如何是諸佛出身處。向道薰風自南來。殿角生微凉。</p>
<p style="margin-left:1em">高峰妙云。二老雖具頂門正眼。慤其本源。天地懸隔。</p>
<p style="margin-left:1em">徑山琇云。東山昭覺恁麼提持。鄭州出曹門。妙喜悟去。真州望長蘆。徑山見處也要諸人共知。諸佛出身處。渾不用思惟。早晨喫白粥。如今肚又饑。</p>
<p style="margin-left:1em">烏石道云。雲門脚跟浮逼逼。未甞點地。圓悟坐在家舍。寸步不移。檢點將來。總未會諸佛出身處在。若有問烏石。如何是諸佛出身處。<span class='corr'>但</span>向道。奇怪石頭形似虎。火燒松樹勢如龍。</p>
<p style="margin-left:1em">龍池傳云。山僧則不然。有問如何是諸佛出身處。向道西河火裏坐。</p>
<p style="margin-left:1em">雲門信云。東山水上行則不難。須彌安嘴上如何理會。</p>
<p style="margin-left:1em">南㵎問云。二老答處。不是高峰大難委悉。諸人切不得錯會。有問理安。如何是諸佛出身處。但對道吾常於此切。且道與古人是同是別。</p>
<p style="margin-left:1em">愚菴盂云。韶陽昭覺二大老。可謂得之于心應之于手。眉毛中挂五座須彌。鼻孔裏藏四大海水。要扶個諸佛出身處。厓洲萬里。</p>
<p style="margin-left:1em">靈隱禮云。韶陽佛果二大老。雖則陷虎却物正按旁提。檢點將來。於他諸佛出身處大似鄭州出曹門。今日有問天寧。如何是諸佛出身處。但向道鶴唳蜀岡三尺雪。烏棲古樹一枝雲。</p>
<p style="margin-left:1em">洞山昱云。提持向上玄關。還他雲門老作家。若是本分接人。猶欠悟在。設有問山僧。如何是諸佛出身處。向道三春<span class='corr'>已</span>往孟夏漸熱。且道與雲門是同是別。</p>
<p>雲門垂語。古佛與露柱相交是第幾機。乃自代云。南山起雲。北山下雨。</p>
<p style="margin-left:1em">博山來云。古佛在眾生肚裏結冬。眾生在古佛肚裏度夏。眾生不識古佛。古佛不識眾生。且道南山起雲北山下雨是甚麼節文。拈拄杖云。向下文長。</p>
<p>雲門因僧問。不起一念還有過也無。門曰須彌山。</p>
<p style="margin-left:1em">圓通善云。此公案或云纔擬問早是過如須彌。或云如須彌山八風吹不動千古鎮常安。或云為人難透如須彌山。與麼商量。要且未夢見雲門在。除是桶子底脫紅絲線斷。方知總不恁麼。不見道三句明一句。一句明三句。三一不相涉。分明向上路。</p>
<p style="margin-left:1em">天童傑云。大小雲門話頭也不識。</p>
<p style="margin-left:1em">徑山琇云。者僧無量劫來著此貼肉汗衫。若不遇雲門作家難為脫却。</p>
<p>雲門因僧問。和尚壽年多少。門曰七九六十八。曰學人不會。門曰。不會。為汝減却五年。</p>
<p style="margin-left:1em">佛日晳云。雲門大師一期演唱宗乘。美則美矣未免翫人喪德。山僧者裏則不然。若有問和尚壽年多少。但向道拄杖子同年。倘更問拄杖子年多少。便與劈脊一棒。管取慶快平生。雖然。也是寒山道底。</p>
<p>雲門上堂。聞聲悟道。見色明心。遂舉起手曰。觀世音菩薩將錢買胡餅。放下手曰。元來祇是饅頭。</p>
<p style="margin-left:1em">白雲端舉畢。展兩手云。有麼有麼。又搖手云。無也無也。乃云。曾經大海難為水。除却巫山總是烟。</p>
<p style="margin-left:1em">法雲秀拈拄杖卓一卓云。者個是聲色。那個是心。良久云。世間無限丹青手。到此都盧畫不成。</p>
<p style="margin-left:1em">黃龍清云。雲門可謂食飽傷心。諸人切忌向胡餅裏討汁。</p>
<p style="margin-left:1em">五祖演云。我即不然。乃以手作打杖鼓勢云。棚八攞扎。</p>
<p style="margin-left:1em">南堂靜云。老僧即不然。張公喫酒李公醉。李公喫酒張公醉。張公李公酩酊醉。鼻息如雷甕裏睡。</p>
<p style="margin-left:1em">徑山杲拈拄杖云。者個是色。卓一卓云。者個是聲。諸人總見總聞。那個是明底心。那個是悟底道。喝一喝云。貪他一粒米。失却半年糧。復卓杖一下。</p>
<p style="margin-left:1em">圓通善云。韶陽老人可謂唱彌高和彌寡。如今却向廷壽拂子頭上入方網三昧。東方入定西方起。乃至男身入定女身起。還會麼。野色更無山隔斷。天光直與水相通。</p>
<p style="margin-left:1em">天寧琦云。汝等諸人不是不聞聲。因什麼不悟道。不是不見色。因甚麼不明心。雲門恁麼堤撕。妙喜恁麼判斷。一曲兩曲無人會。雨過夜塘秋水深。</p>
<p style="margin-left:1em">仰山欽云。跛脚師撫憐赤子。動則倒腹傾腸。只是做造愴忙。帶些粘牙綴齒。欽上座則不然。聞聲悟道見色明心。卓拄杖云。家家觀世音。</p>
<p style="margin-left:1em">伏龍長云。大小雲門只在聲色裏頭出頭沒。者裏則不然。拈拄杖卓一卓喝一喝。</p>
<p style="margin-left:1em">雲居莊云。我不似雲門認奴作郎指鹿為馬。驀拈拄杖云。看看拄杖子穿過諸人髑髏。乃卓一卓。</p>
<p style="margin-left:1em">博山來云。聞聲悟道。虗空敲不響。又作麼生。見色明心。清風無形質。又作麼生。胡言漢語即不無。觀世音菩薩入普門三昧。雲門者漢向甚處摸索。</p>
<p style="margin-left:1em">雪竇雲云。韶陽與麼說話。大似嚼飯餧嬰孩。山僧則不然。聞聲豈悟道。見色不明心。證取三摩提。南無觀世音。</p>
<p>雲門問僧什麼處來。曰禮塔來問。曰謔我。曰某甲實禮塔來。門曰五戒也不持。</p>
<p style="margin-left:1em">保福展云。智不責愚。</p>
<p style="margin-left:1em">汾陽昭云。彼此相鈍置。</p>
<p>雲門因僧問。如何是超佛越祖之譚。門曰胡餅。</p>
<p style="margin-left:1em">徑山杲云。雲門直是好一枚胡餅。要且無超佛越祖底道理。</p>
<p style="margin-left:1em">松隱然云。妙喜一手擡一手搦。未免話作兩橛。既是好一枚胡餅。又道無超佛越祖底道理。諸禪德。且道妙喜還有為人處也無。參。</p>
<p style="margin-left:1em">天寧琦云。[祝/土]。</p>
<p style="margin-left:1em">天寧傑云。雲門信口垂慈不費心力。天寧却不恁麼。或有問如何是超佛越祖之談。向道清晨喫白粥。午後便不饑。</p>
<p style="margin-left:1em">安國聰云。妙喜只知其一不知其二。殊不知臨濟玄要主賓。洞山君臣偏正。乃至百千法門無量妙義。總不出者枚胡餅。諸人還委悉麼。苟或不然。且向胡餅裏咬嚼。</p>
<p>雲門垂語。人人盡有光明在。看時不見暗昏昏。作麼生是諸人光明。自代曰。廚庫山門。又曰。好事不如無。</p>
<p style="margin-left:1em">愚菴盂云。雲門代兩語。一語水裏拈星。一語山頭張網。大唐國裏打鼓。新羅國裏鳴鐘。料掉沒交涉。請歸堂喫茶。</p>
<p style="margin-left:1em">靈巖儲卓拄杖云。厨庫山門一擊洞開了也。杓大盌小一任諸人檢點。畢竟光明在什麼處。不見道開口即錯擬心即乖。</p>
<p>雲門因僧問。如何是道。門曰透出一字。</p>
<p style="margin-left:1em">徑山杲云。透出一字。却不相似。急轉頭來。張三李四。</p>
<p style="margin-left:1em">天寧琦云。天寧作麼生。拈拄杖擊禪牀云。洎合停囚長智。</p>
<p>雲門曰。百草頭上道將一句來。眾無語。自代曰。俱。</p>
<p style="margin-left:1em">昭覺勤云。劄。復云。直得萬機寢削千眼頓開。細如須彌大如芥子。軟如鐵硬如泥。雖然如是。只道得一半。或有問山僧。只對他道收。且道落在什麼處。</p>
<p style="margin-left:1em">徑山杲云。普。復云。俱劄普。日輪午。李將軍。射石虎。雖然透過那邊。枉發千鈞之弩。</p>
<p style="margin-left:1em">天寧琦云。雲門俱。少實多虗。圓悟劄。了無交涉。妙喜普。直須薦取。者三個漢各立生涯。搖頭擺尾到處逢他。深山藏猛虎。淺草露羣蛇。</p>
<p style="margin-left:1em">靈巖儲云。圓悟老漢不識好惡。錯下名言。雲門當時恁麼答話。惑亂人不少。那堪土上加泥。今日若有人問國清。百草頭上道將一句來。拽拄杖劈脊便打。何故。免教伊在百草頭上躲跟。</p>
<p style="margin-left:1em">佛川宗云。一把柳絲收不得。和烟搭在玉欄杆。</p>
<p>雲門因僧問。十二時中作麼生得不空過。門曰你向甚麼處著此一問。曰學人不會請和尚舉。門曰。舉不顧。即差互。擬思量。何劫悟。</p>
<p style="margin-left:1em">夾山豫云。雲門恁麼為人。正是前頭打得著。後頭打不著。若是山僧。待道學人不會請和尚舉。劈頭一棒。向伊道逢人切莫錯舉。</p>
<p>雲門問僧看什麼經。曰瑜伽論。門曰義墮也。曰甚麼處義墮。門曰自領出去。</p>
<p style="margin-left:1em">中峰本云。雪上霜。枷上杻。覿面無私。移星換斗。要見者僧話墮處麼。且待三十年後。</p>
<p>雲門示眾。光不透脫有兩般病。一切處不明面前有物是一。透得一切法空。隱隱地似有個物相似。亦是光不透脫。又法身亦有兩般病。得到法身為法執不忘。<span class='corr'>己</span>見猶存。坐在法身邊是一。直饒透得法身去。放過即不可。子細檢點將來。有甚麼氣息。亦是病。</p>
<p style="margin-left:1em">博山來云。造精之極。研極之疵。非慧目莫能鑑。若夫心知體合。截流注之病根。達本忘情。鏡無<span class='corr'>己</span>之景象。除是向威音那畔分身。十字街頭打睡底漢。方可診候。不然莫將日瘧悞作傷寒。</p>
<p style="margin-left:1em">愚菴盂云。世尊三昧迦葉不知。迦葉三昧阿難不知。阿難三昧商那和修不知。佛祖三昧眾生不知。眾生三昧山河大地不知。燈籠三昧露柱不知。打破情識窠臼。掀翻從前鬼窟。柏樹子開花。虗空粉碎。且道是三昧是病。若檢點得出。好參雲門禪。若檢點不出。不免髑髏前見鬼。</p>
<p>雲門因僧問。弑父弑母佛前懺悔。弑佛弑祖向什麼處懺悔。門曰露。</p>
<p style="margin-left:1em">育王雪云。雲門具殺人不眨眼底手段。被者僧輕輕一拶。直得無言可對無理可伸。</p>
<p>雲門因講僧參。經時乃曰。未到雲門時恰似初生月。及乎到後曲彎彎地。門得知乃問。是你恁麼道耶。曰是。門曰。甚好。吾問汝。作麼生是初生月。僧乃斫額作望月勢。門曰。你如此。<span class='corr'>已</span>後失却目在。僧經旬日復來。門又問。你還會也未。曰未會。門曰。你問我。僧便問如何是初生月。門曰曲彎彎地。僧罔措。後果失目。</p>
<p style="margin-left:1em">瑯瑘覺云。你道佛法靈驗不靈驗。如今有人問瑯瑘。如何是初生月。向道經堂前打板聲。</p>
<p style="margin-left:1em">白雲端云。者僧失却目。雲門和鼻孔不見。雖然如是。家住□州西。</p>
<p style="margin-left:1em">黃龍新云。語驚時聽。得無動機。若謂者僧失雙目。入地獄如箭射。</p>
<p style="margin-left:1em">東禪觀云。者僧雖失雙目。光射九天。雲門兩眼雖存。前明後暗。</p>
<p>雲門上堂。平地上死人無數。過得荊棘林始是好手。時有僧便出眾曰。與麼則堂中第一座有長處也。門曰蘇嚕蘇嚕。</p>
<p style="margin-left:1em">溈山喆云。若非雲門被者僧一問。幾乎將南作北。</p>
<p style="margin-left:1em">黃龍南拈起拂子云。大眾。若喚作拂子。是平地上死人。不喚作拂子。未透荊棘林在。</p>
<p style="margin-left:1em">五祖演云。太平即不然。平地上個個丈夫。荊棘林裏坐得始是好手。何故。格。</p>
<p style="margin-left:1em">泐潭清云。只者拂子是荊棘林。諸人作麼生過。直饒過得。也是猢猻繫露柱。</p>
<p style="margin-left:1em">雲居莊云。雲居則不然。平地上活人無數。入得荊棘林是好手。或有出來說長說短。拈拄杖便打。何故。水流溼。火就燥。禍福無門。惟人自召。</p>
<p style="margin-left:1em">笑巖寶云。雲門被者僧一拶。輙自先跳入荊棘林中坐地。我則不然。待道與麼則堂中第一座有長處也。劈頭便打云。汝為什麼又深入者一重。</p>
</div>
<p class='juan'>宗門拈古彚集卷第三十五</p></div>
</div><!-- end of div[@id='body'] -->
</body></html>