<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu146' />宗門拈古彚集卷第二十</p><p class="byline">古杭白巖嗣祖沙門　淨符　彚集</p><p class="head1">△南四</p>

<div class='div-other'><a id='mulu147' />
<p class='h2'>鎮州臨濟義玄禪師<span class='note-inline'>(南四黃檗運嗣)</span></p><p>問黃檗。如何是佛法的的大意。聲未絕檗便打。如是三度問三度被打。不契遂辭去。檗指見大愚。愚問甚處來。濟曰黃檗來。愚曰黃檗有何言句。濟曰。某甲三度問佛法的的大意。三度被打。不知某甲有過無過。愚曰。黃檗與麼老婆心切。為汝得徹困。更來這裏問有過無過。濟於言下大悟。乃曰原來黃檗佛法無多子。愚搊住曰。這尿牀鬼子。適纔問有過無過。如今却道黃檗佛法無多子。你見個甚麼道理。速道速道。濟乃於大愚肋下築三拳。愚拓開曰。汝師黃檗。非干我事。濟遂回黃檗。檗見便問。這漢來來去去。有甚了期。濟曰祇為老婆心切。檗問甚處去來。濟曰昨蒙和尚慈旨令參大愚去來。檗曰大愚有何言句。濟遂舉前話。檗曰。大愚這漢饒舌。待來痛與一頓。濟曰。說甚待來。即今便打。隨與一掌。檗曰這風顛漢來這裏捋虎鬚。濟便喝。檗喚曰侍者引這風顛漢參堂去。</p>
<p style="margin-left:1em">溈山祐舉問仰山。臨濟當時得大愚力。得黃檗力。仰云。非但騎虎頭。亦解把虎尾。</p>
<p style="margin-left:1em">中峰本云。汝師黃檗非干我事。大愚肋下更合喫拳。這風顛漢來這裏捋虎鬚。黃檗面門猶欠一掌。致使尿牀鬼子邪見勃興。賺他後代兒孫一個個鼓粥飯氣。</p>
<p style="margin-left:1em">白巖符云。臨濟大似從禹門霹靂聲中立。見<span class='corr'>㸕</span>霧拏雲於九霄之上。其得意亦至矣。然細檢將來。猶未脫黃檗網子在。具眼者試辨看。</p>
<p style="margin-left:1em">廣胤標云。金烹大冶。玉出藍田。養子之緣輸他黃檗好手。劒刃翻身須是臨濟白拈。語云。福生有基。禍生有胎。不其然乎。</p>
<p>臨濟在滹沱河側住院。一日謂普化克符二上座曰。我欲於此建立黃檗宗旨。汝且成褫我。二人便珍重下去。三日後普化却上來問。和尚三日前說什麼。濟拈棒便打。三日後克符上來問。和尚前日打普化作甚麼。濟亦打。</p>
<p style="margin-left:1em">長蘆仁云。普化克符不可放過。臨濟老人放過不可。若是且菴。一生擔板無人成褫。然雖恁麼。須知遠烟浪。別有好商量。</p>
<p style="margin-left:1em">天童忞云。一賓一主。一挨一拶。生鐵鑄就。渾剛打成。建立黃檗宗旨。發明從上心髓。須是這般漢。但惜二人珍重下去。臨濟不與當下勦絕。致令後人向三日前三日後弄精魂。今日山僧路見不平。不免為伊勦絕去也。諸仁者。山僧亦欲於此建立天童宗旨。敢問諸人作麼生成褫山僧好。為復珍重下去耶。為復三日後上來耶。為復從東過西耶。為復良久默然耶。為復拂袖出堂耶。為復繞座三匝作女人拜耶。為復揚眉瞬目豎指擎拳耶。為復掀倒法座喝散大眾耶。上來做處總是弄精魂。畢竟作麼生出隻手眼共山僧建立宗旨聻。還會麼。鶴有九臯難翥翼。馬無千里謾追風。</p>
<p style="margin-left:1em">古南門云。河北正宗機如掣電。而克符普化乃當場不戰陣後興兵。要成褫臨濟未得在。山僧今日欲於本山建立臨濟宗旨。或有個衲僧見義勇為單刀直入上前云和尚道什麼。山僧劈脊便棒。或有第二員衲僧上前云和尚適來為甚打這僧。山僧也劈脊便棒。且道與臨濟相去多少。驀拈拄杖云。棒頭有眼明如日。要識真金火裏看。</p>
<p style="margin-left:1em">佛日晳云。握閫外威權。據寰中正令。不無臨濟。若是建立黃檗宗旨。大遠在。何故。既是建立宗旨。因甚只要二人成褫。晳上座恭奉綸音於此建立天童宗旨。<span class='corr'>已</span>賴聖天子出一隻手。祇如現前大眾又作麼生成褫。卓拄杖云。潑天門戶同撐起。萬國來賓法海寬。</p>
<p style="margin-left:1em">演教泐云。臨濟縱寰中殺活。握閫外威權。直得氣槩驚羣風標獨立。建立宗旨則不無。仔細檢點將來。也是賊過後張弓。</p>
<p>臨濟示眾。夫為法者不避喪身失命。我於先師處三度問佛法的的大意。三度被打。如蒿枝拂相似。如今更思一頓。誰為下手。時有僧出曰某甲下手。濟拈拄杖度與。僧擬接。濟便打。</p>
<p style="margin-left:1em">雪竇顯云。臨濟放去較危。收來太速。</p>
<p style="margin-left:1em">五祖戒云。臨濟大似貧兒思舊債。</p>
<p style="margin-left:1em">雪竇宗云。且道臨濟今日用底棒與當時喫底棒是同是別。若道同。孤負他黃檗。若道別。屈他臨濟。若也盡其機來。且道在阿誰分上。乃拈拄杖云。退後退後。</p>
<p style="margin-left:1em">靈隱嶽拈拄杖云。臨濟據令而行。不<span class='corr'>知</span>孤負黃檗。雪竇盡力擔板。也只見得一邊。且道薦福節文在甚麼處。擲下拄杖。</p>
<p style="margin-left:1em">徑山琇云。臨濟固是貧兒思舊債。這僧渾若餓狗喫縴纏。雪竇道臨濟放去較危收來太速。醉我落花天。借他絃管裏。</p>
<p style="margin-left:1em">南堂欲云。說什麼放去較危收來太速。雖知臨濟有陷虎機。這僧未具透關眼。待道再思一頓誰為下手。便與掀倒禪牀。非惟塞斷這老漢咽㗋。抑且出身有路。</p>
<p style="margin-left:1em">伏龍長云。雪竇靈隱二尊宿。一人聾雙耳朵。一人瞎隻眼睛。不惟辜負臨濟亦乃喪我兒孫。無明今日路見不平。且要與渠雪屈。良久云。不得動著。動著打折你驢腰。</p>
<p style="margin-left:1em">通玄奇云。臨濟若官居相位不忘落魄之時。這僧恰似寒微庶子擬作侯門之客。</p>
<p style="margin-left:1em">寶掌白云。臨濟大師貴買賤賣不勝潦草。這僧抗節衝鋒不顧喪身失命。祇如道蒿枝拂相似。意作麼生。雲鬟梳未整。香滲露花枝。</p>
<p style="margin-left:1em">清化嶾云。這僧也是個初生犢兒不畏虎。若是個見義勇為底漢。當時奪轉棒頭。何處更有臨濟。</p>
<p style="margin-left:1em">龍華體云。臨濟誘人犯法。固非好手。這僧棒雖喫。要且不甘。</p>
<p style="margin-left:1em">東塔熹云。大小臨濟若無這僧。幾乎一場懡㦬。雖然。我若作這僧。待道再思一頓誰為下手。便拽下禪牀痛與一頓。看伊如何合煞。</p>
<p style="margin-left:1em">五峰甫云。大小臨濟與麼做處雖謂頭正尾正。爭奈鼻孔在這僧手裏。</p>
<p>臨濟見僧來舉起拂子。僧禮拜。濟便打。又有僧來濟舉起拂子。僧不顧。濟亦打。又有僧來濟舉起拂子。僧曰謝和尚指示。濟亦打。</p>
<p style="margin-left:1em">雲門偃代云。祇宜老漢。大覺云。得即得。猶未見臨濟機在。</p>
<p style="margin-left:1em">愚菴盂云。有賓有主有照有用。其中一棒超諸佛之先。一棒為列祖頂門。一棒撐天拄地。若人揀辨得出。許伊為臨濟兒孫。旁僧云。這老漢。這裏是什麼所在。分先分後。論佛論祖。盂便打趂出。</p>
<p>臨濟因普請鋤地次。見黃檗來。拄钁而立。檗曰這漢困那。濟曰钁也未舉困箇甚麼。檗便打。濟接住棒一推推倒。檗乃喚維那。扶起我來。維那扶起曰。和尚爭容得這風顛漢無禮。檗却與維那一掌。濟遽钁地曰。諸方火塟。我這來活埋。</p>
<p style="margin-left:1em">仰山寂云。正賊走却。邏贓人喫棒。</p>
<p style="margin-left:1em">溈山喆云。黃檗倒地。維那扶起。火塟活埋。清風未<span class='corr'>已</span>。</p>
<p style="margin-left:1em">三交嵩云。正狗不偷油。雞銜燈盞走。</p>
<p style="margin-left:1em">通玄奇云。臨濟喫棒亦快。黃檗喫跌甚甘。唯代罪者不得辭其責。臨濟與麼道。太煞欺人。</p>
<p style="margin-left:1em">白巖符云。城門失火殃及池魚。大有恁麼事。且置勿論。一等家富兒驕。實謂難為情理。還有與黃檗出一隻手者麼。有僧纔出。巖云你擬放驕麼。直打出方丈。</p>
<p>臨濟栽松次。黃檗曰深山裏栽許多松作麼。濟曰一與山門作境致。二與後人作標榜。道了乃將鋤頭築地三下。檗曰。雖然如是。子<span class='corr'>已</span>喫吾三十棒了也。濟又築地三下噓一噓。檗曰吾宗到汝大興於世。</p>
<p style="margin-left:1em">溈山喆云。臨濟與麼大似平地喫交。雖然如是。臨危不變方稱丈夫。黃檗云吾宗到汝大興於世。也是憐兒不覺醜。</p>
<p style="margin-left:1em">天童華云。黃檗道雖然如是子<span class='corr'>已</span>喫吾三十棒。養子之緣固當如是。臨濟正令雖行。可惜甘向钁頭邊活埋。應菴今日捋下面皮要與諸人相見。驀拈拄杖卓一卓云。驚羣須是英靈漢。敵勝還他獅子兒。</p>
<p>臨濟上堂。赤肉團上有一無位真人。常在諸人面門出入。未證據者看看。時有僧出問如何是無位真人。濟下禪牀搊住曰道道。僧擬議。濟托開曰無位真人是什麼乾屎橛。便歸方丈。</p>
<p style="margin-left:1em">雪峰存云。臨濟大似白拈賊。</p>
<p style="margin-left:1em">雪竇顯云。善竊者鬼神莫知。既被雪峰覰破。臨濟不是好手。召眾云。雪竇今日換却你諸人眼睛了也。你若不信。各歸寮舍裏自摸索看。</p>
<p style="margin-left:1em">瑯瑘覺云。臨濟可謂氷稜上度。九[阿-可+尻]劒刃上得全身。</p>
<p style="margin-left:1em">天寧琦云。臨濟若無後語。洎被打破蔡州。雖然。家無白澤之圖。必無如是妖怪。</p>
<p style="margin-left:1em">仰山欽云。臨濟如金翅劈海直取龍吞則且置。祇如這僧被臨濟扭住。畢竟是有語無語。見月休觀指。歸家罷問程。</p>
<p style="margin-left:1em">龍翔訴云。兩鋒相直者不虗發由基之箭。斵堊不變者始可運郢人之斤。臨濟尋常氣宇如王。却作小廝兒戲。幾乎法道遇大風而止。龍翔今日作死馬醫。無位真人築著磕著。證據將來依然是錯。且道是臨濟錯龍翔錯。從教天下人卜度。</p>
<p style="margin-left:1em">天寶樞云。無位真人乾屎橛。臨濟未是白拈賊。千古長如白練飛。一條界破青山色。</p>
<p style="margin-left:1em">烏石道云。臨濟具羅龍手段陷虎機關。怎奈被者僧看破。雖然。他道無位真人是什麼乾屎橛。又作麼生。卓拄杖云。黃花開滿地。徧界盡鋪金。</p>
<p style="margin-left:1em">南堂欲云。殺人刀活人劒。乃上古之風規。亦今時之樞要。龍睛鶻眼一覰覰破。便可驅耕夫之牛。令他苗稼滋盛。奪饑人之食。令他永絕饑虗。政如上將軍臨陣破敵掣鼓搴旗。寸刃不施橫尸萬里。直教四夷入貢八表來降。豈不是大丈夫兒成就大丈夫事。其或未然。莫把是非來辨我。浮生穿鑿不相干。</p>
<p style="margin-left:1em">古南門云。往往道臨濟大師是個白拈賊。且道曾竊得個什麼。雪竇云既被雪峰覰破。且那裏是覰破處。古南今日雖不及古人善竊。却與諸人分明說破。乃拽拄杖一時打散。</p>
<p style="margin-left:1em">金粟元云。臨濟放去較危收來太速。若也識得。面門出入是無位真人。若也不識。無位真人亦在面門出入。識未識且置。乾屎橛作麼生道。</p>
<p style="margin-left:1em">靈隱禮云。大慧與麼道。大似帝釋尊天恢復三有大城。未須奮杵震威便把斷要津了也。還委悉麼。喝一喝云。不看頑石吞金鏃。那識將軍射虎心。</p>
<p style="margin-left:1em">龍華體云。者僧當時若是個漢。待臨濟纔下禪牀便與震威一喝。管教者漢進前無路退不容身。雖然。臨濟且放過一著。雪峰雪竇遞相作竊放過不可。乃驀拈拄杖一時打散。</p>
<p style="margin-left:1em">資福廣云。此段話。吾不取其放而獨取其收。何謂也。葢為伊有當斷不斷不招其亂的劒。</p>
<p style="margin-left:1em">崇慶古云。臨濟婆心片片。未免平地骨堆。當時賴是者僧。若是個漢。待道無位真人是什麼乾屎橛。便與劈面掌云。者漢錯下名言。管取臨濟退身有分。</p>
<p style="margin-left:1em">西遯超云。臨濟大師一生㧞虎鬚抝龍角。何今日便為人下註脚。當時我若在。即拍手大笑云。者老漢著甚死急。不打自招。</p>
<p style="margin-left:1em">白巖符云。大小臨濟放去若憨收來最捷。直是個水面上葫蘆轉轆轆地。那裏有你捉摸處。雖然。於他無位真人只好作個下使。</p>
<p style="margin-left:1em">曹山雍云。臨濟胸藏韜略收放自如。固為好手。者僧雖然排闥直入不顧危亡。可惜龍頭蛇尾。當時待他擒住。便好與一掌。直饒臨濟有陷虎之機。也須倒退三千里。</p>
<p style="margin-left:1em">海門廣云。大小臨濟一面添花錦上。一面腦後抽釘。若是無位真人。要且未在。</p>
<p style="margin-left:1em">西渡金徵云。既是無位真人。因甚在赤肉團上。試撿點看。</p>
<p>臨濟問院主什麼處去來。曰州中糶黃米來。濟曰糶得盡麼。曰糶得盡。濟以拄杖劃一劃曰。還糶得者個麼。主便喝。濟便打。適值典座至。濟舉前話。座曰院主不會和尚意。濟曰你又作麼生。座禮拜。濟亦打。</p>
<p style="margin-left:1em">黃龍南云。寺主下喝不可放過。典座禮拜放過不可。臨濟令行。歸宗放過。三十年後有人說破。</p>
<p style="margin-left:1em">黃龍新云。典座禮拜有過無功。院主一喝有功無過。既是有功為甚麼却被打。棒頭有眼明如日。要識真金火裏看。</p>
<p style="margin-left:1em">天童華云。二尊宿雖則力提綱要。撿點將來。未免依草附木。殊不知大小臨濟被者兩個漢破家散宅。</p>
<p style="margin-left:1em">西禪需云。院主一喝電卷雷奔山摧地裂。典座禮拜雲收雨散月白風清。雖然如是。因什麼總被痛棒。不見道。臥龍纔奮迅。丹鳳便翱翔。</p>
<p style="margin-left:1em">報恩秀云。院主被棒。賞不避仇讐。供養主蒙恩。誅豈擇骨肉。</p>
<p style="margin-left:1em">天童悟云。臨濟大師謾他一點不得。且什麼處是謾他不得處。乃拈拄杖云。棒頭有眼明如日。要識真金火裏看。遂擲下。</p>
<p style="margin-left:1em">廣教玉云。院主典座雖竭力擔荷。怎奈臨濟當時祇令行一半。若據令盡行。何處更有今日。你諸人還曾夢見麼。乃拈拄杖一齊打散。</p>
<p style="margin-left:1em">慧雲盛云。院主下喝。典座禮拜。各有見處。臨濟乃俱不放過。何也。黃金自是黃金價。怎肯和沙混賣人。</p>
<p>臨濟上堂。有一人論劫在途中不離家舍。有一人離家舍不在途中。阿那個合受人天供養。</p>
<p style="margin-left:1em">徑山杲云。賊身<span class='corr'>已</span>露。</p>
<p style="margin-left:1em">雲巖游云。識取鈎頭意。莫認定盤星。</p>
<p style="margin-left:1em">徑山及云。臨濟見處偏枯。果然只具一隻眼。山僧昨抵昌國訪諸官寮。從東過西從西過東。波波挈挈。竟日只在途中。且如何說個不離家舍。比日歸來。山門頭合掌。佛殿裏燒香。穿僧堂入厨庫。總是自家屋舍。又如何說個不離途中。衲僧家只要據實而論。若不據實而論。謂之脫空謾語漢。怎受人天供養。隆教與麼告報。也是小脫空。且平實一句作麼生道。乃云。從來不唱脫空歌。把火燒山拾田螺。白榔樹梢魚扇子。急水灘頭鳥作窠。好大哥。以拂子擊禪牀一下。</p>
<p style="margin-left:1em">雲居莊云。離家舍不離家舍。在途中不在途中即不論。山僧道盡大地止有一人合受人天供。養諸人還識那一人麼。擊拂子云。莫教開却眼。鷂子過新羅。</p>
<p style="margin-left:1em">天界盛云。者小廝兒與麼說話。更要喫蒿枝在。</p>
<p style="margin-left:1em">天童忞云。臨濟大師話墮了也。還有檢點得出者麼。若也檢點得出。許你與伊同參。合受人天供養。如或未然。喝一喝云。莫把是非來辨我。浮生穿鑿不相干。</p>
<p>臨濟因一老宿參乃曰禮拜即是不禮拜即是。濟便喝。宿便拜。濟曰好個草賊。宿曰賊賊。便出去。濟曰莫道無事好。時首座在傍。濟乃問還有過也無。曰有。濟曰賓家過主家過。曰二俱有過。濟曰過在什麼處。座便出去。濟曰莫道無事好。</p>
<p style="margin-left:1em">南泉願云。官馬相踏。</p>
<p style="margin-left:1em">保寧勇云。者一羣賊。其間有正賊有草賊。且道那個是正賊那個是草賊。還辨得麼。口欵易招。贓物難認。</p>
<p style="margin-left:1em">護國元云。老宿身挨白刃。臨濟功不虗施。首座不善旁觀。惹得一身泥水。雖然如是。且道前頭無事與後頭無事相較幾何。於此緇素分明。不<span class='corr'>但</span>穿却臨濟鼻孔。亦許你眼光爍破四天下。其或未然。莫道無事好。</p>
<p>臨濟因黃檗入厨問飯頭作什麼。曰揀眾僧米。檗曰一日喫多少。曰二石五。檗曰莫太多麼。曰猶恐少在。檗便打。飯頭舉似濟。濟曰與汝勘過者老漢。乃往見檗。檗舉前話。濟曰。飯頭不會。請和尚代轉一語。檗曰汝但舉。濟曰莫太多麼。檗曰來日更喫一頓。濟曰說甚來日即今便喫。遂與檗一掌。檗曰者風顛漢又來者裏捋虎鬚。濟喝一喝便出去。</p>
<p style="margin-left:1em">溈山祐云。養子方知父慈。</p>
<p style="margin-left:1em">仰山寂云。黃檗大似勾賊破家。</p>
<p style="margin-left:1em">寶壽方云。臨濟者漢慣得其便。大似家富兒驕。正眼看來。古佛家風又何止掃土而<span class='corr'>已</span>。</p>
<p>臨濟示眾。你要與佛祖不別。但莫外求。你一念清淨心光。是你屋裏法身佛。一念無分別心光。是你屋裏報身佛。一念無差別心光。是你屋裏化身佛。此三種身是你即今目前聽法的人。只為不向外馳求。有此功用。</p>
<p style="margin-left:1em">獅林則云。大小臨濟原來是個弄光影底。我當時若見便與一喝喝住。掀倒禪牀。非唯坐斷渠儂舌頭。亦免後代兒孫向光影裏作活計。</p>
<p style="margin-left:1em">白巖符云。盡謂臨濟宗單主直截痛快。視他家稍涉語言便貶為聯纖為葛藤。使其讀大師此語又當何如。獅林雖能子為父隱。然亦祇知其一不知其二。殊不知大師乃善言言者。濶大波瀾如大海焉。無物不具。豈小家兒得一升喫一頓者可得而知之哉。</p>
<p>臨濟曰。我有時一喝不作一喝用。</p>
<p style="margin-left:1em">獅林則云。字經三寫烏焉成馬。老僧一喝只作一喝用。臭肉爛鮓賣與要者。有過無過。諸人試定當看。喝一喝。</p>
<p>臨濟曰。一喝分賓主。照用一時行。</p>
<p style="margin-left:1em">昭覺勤喝一喝云。且道是賓是主。是照是用。還委悉麼。千峰勢到嶽邊止。萬派聲歸海上消。</p>
<p style="margin-left:1em">城山洽喝一喝云。且道是賓是主。眾中道賓主歷然。我要問他如何是歷然底事。擬議不來。劈脊便棒。何故。不見道照用一時行。</p>
<p>臨濟聞德山示眾曰。道得也三十棒。道不得也三十棒。謂洛浦曰。你去問他。道得為什麼也三十棒。待伊打你。便接住棒推一推。看他作麼生。浦如教而問。德山便打。浦接住推一推。德山便歸方丈閉却門。浦回舉似濟。濟曰我從來疑著者漢。雖然如是。你還識德山麼。浦擬議。濟便打。</p>
<p style="margin-left:1em">雲居齊云。只如臨濟道我從來疑著者漢。是肯語是不肯語。為當別有道理。試斷看。</p>
<p style="margin-left:1em">白巖符云。者赤稍鯉不唯蹉過德山。亦乃蹉過臨濟。若是符上座。當時待德山歸方丈閉却門。便好向門上書箇封字。歸來待臨濟道你還識德山麼。便震聲一喝。拂袖而出。雖然。還知臨濟德山總被洛浦一狀領過麼。</p>
<p>臨濟因兩堂首座相見同時下喝。時有僧問。還有賓主也無。濟曰賓主歷然。</p>
<p style="margin-left:1em">廣慧璉云。兩堂首座相見同時下喝。諸人且道還有賓主也無。若道有。祇是個瞎漢。若道無。亦是個瞎漢。不有不無。萬里崖州。若向者裏道得。也好與三十棒。若道不得。亦與三十棒。衲僧家到者裏作麼生出得山僧圈繢。良久云。苦哉。蝦蟆蚯蚓[跳-兆+孛]跳上三十三天。撞著須彌山百雜碎。拈拄杖曰。一隊無孔鐵錘。速退速退。</p>
<p style="margin-left:1em">承天宗云。臨濟此語走殺天下衲僧。我即不然。當時見問還有賓主也無。但云一對無孔鐵錘。</p>
<p style="margin-left:1em">大溈智云。作麼生是賓主歷然底道理。若也會得。一雙孤鴈撲地高飛。其或未然。一對鴛鴦池邊獨立。</p>
<p style="margin-left:1em">天童覺云。殺人刀活人劒在臨濟手裏。雖然如是。當時道賓主歷然。便與震威一喝。直饒大騁神通也只得同聲相應。</p>
<p style="margin-left:1em">愚菴盂云。試檢點看。那家是賓那家是主。何處是賓主互換。若道無賓主。現道賓主歷然。若道有賓主。同時一喝向何處分賓分主。卓拄杖一下。喝一喝云。我者裏也有賓有主有照有用。若檢點得出。可與二首座同參。有麼有麼。否則山僧自道去也。復喝一喝拽杖竟行。</p>
<p style="margin-left:1em">雲菴悅云。當時者僧見道賓主歷然。便好與掀倒禪牀。直饒臨濟別運機籌。也須落二落三。</p>
<p>臨濟臨終謂眾曰。吾遷化後不得滅却吾正法眼藏。三聖出曰怎敢滅却和尚正法眼藏。濟曰。<span class='corr'>已</span>後有人問你。向他道甚麼。聖便喝。濟曰誰知吾正法眼藏向者瞎驢邊滅却。</p>
<p style="margin-left:1em">溈山秀云。古者忍死待來。因何正法眼藏却向瞎驢邊滅却。臨濟行計速速。三聖又却匇匇。因斯父子情忘。遂使後人失望。若不得流水。還應過別山。</p>
<p style="margin-left:1em">中峰本云。認他財為<span class='corr'>己</span>物。將官路當人情。濟之心亦濫矣。三聖當時見他道不得滅却吾正法眼藏。便與掩却臭口猶較些子。乃云怎敢滅却。噫。以聖較濟。又豈止濫而<span class='corr'>已</span>哉。</p>
<p style="margin-left:1em">報恩倫徵云。祇如三聖與麼喝。正法眼藏可窺不可窺。見徹見不徹。諸人試斫額看。</p>
<p style="margin-left:1em">博山來云。驅耕奪食須是滹沱。補網張風還他三聖。然要傳持他正法眼藏。且緩緩。</p>
<p style="margin-left:1em">雲巖學云。臨濟問處孤危。三聖答處超絕。檢點將來。臨濟老漢也是憐兒不覺醜。</p>
<p>臨濟問洛浦。從上一人行棒。一人行喝。阿那個親。浦曰總不親。濟曰親處作麼生。浦更喝。濟便打。</p>
<p style="margin-left:1em">仰山欽云。二大老雖是啐啄同時。要且未會轉身句。或有問山僧如何是轉身句。顧侍者云。牢記取。</p>
<p>臨濟陞堂。有僧出。濟便喝。僧亦喝便禮拜。濟便打。</p>
<p style="margin-left:1em">翠巖芝云。臨濟也心麤好彩。賴是者僧。若是今時衲僧。且作麼生即得。</p>
<p style="margin-left:1em">東禪觀云。臨濟除是不作。作則萬竅怒號。者僧搏扶搖而上九萬里。噫。</p>
<p style="margin-left:1em">雲居莊云。譬如水母無目。求食須假於鰕。明眼衲僧不妨辨取。</p>
<p>臨濟因僧問如何是吹毛劒。濟曰禍事禍事。僧禮拜。濟便打。</p>
<p style="margin-left:1em">白巖符徵云。者僧禮拜是好心不是好心。臨濟便打是吹風劒不是吹毛劒。要做脚下兒孫。者裏也不得草草。</p>
<p>臨濟見僧來乃豎起拂子。僧禮拜。濟便打。</p>
<p style="margin-left:1em">翠巖芝云。者僧有理難伸死而不弔。且作麼生會。如今作麼生與者僧出氣。</p>
<p>臨濟小參。我有時奪人不奪境。有時奪境不奪人。有時人境兩俱奪。有時人境俱不奪。</p>
<p style="margin-left:1em">中峰本云。有時奪人。錯。有時奪境。錯。有時人境兩俱奪。錯。有時人境俱不奪。錯。臨濟大師到者裏鎻却咽喉了也。莫有為伊出氣者麼。切忌將錯就錯。</p>
<p>臨濟曰。我者裏是活祖師西來意。一切臨時。要用便用。</p>
<p style="margin-left:1em">獅林則拈拂子搖拽示眾云。我者裏也是活底。要用便用。一切臨時。且道與臨濟是同是別。以拂子一擊便擲下云。臨濟猶欠者一著在。</p>
<p style="margin-left:1em">車溪冲拈拄杖云。我者裏一切臨時。要用便用。不論死活。雖然。以拄杖畵圓相云。臨濟天如總出者個不得。</p>
<p>臨濟問僧甚處來。曰定州來。濟拈棒。僧擬議。濟便打。僧不肯。濟曰<span class='corr'>已</span>後遇明眼人去在。僧後參三聖。纔舉前話。聖便打。僧擬議。聖又打。</p>
<p style="margin-left:1em">天童華云。臨濟三聖當時若有轉身句。後代兒孫未至掃土。驀拈拄杖云。更有一個甚麼處去。卓拄杖一下。</p>
<p style="margin-left:1em">愚菴盂云。竹上泉通竹下水。㵎東花發㵎西紅。</p>
<p style="margin-left:1em">廣教玉云。諸方盡謂此僧少振作。待濟拈棒。直掀翻禪牀而出。不惟坐斷臨濟舌頭。亦可與三聖同參。殊不知臨濟父子總被者僧看破。</p>
<p>臨濟曰。第一句薦得。堪與佛祖為師。第二句薦得。堪與人天為師。第三句薦得。自救不了。</p>
<p style="margin-left:1em">天寶樞喝一喝云。且道是那一句。若喚作第一句。自救不了。喚作第二句。萬里崖州。喚作第三句。定光金地遙招手。智者江陵暗點頭。</p>
<p style="margin-left:1em">石霜尊云。石霜亦有三句。第一句薦得。紅爐飛片雪。第二句薦得。一劒定烟塵。第三句薦得。歸依佛法僧。具眼者試辨看。</p>
<p>臨濟半夏上黃檗。見檗看經。濟曰我將謂是個人。元來是唵黑豆老和尚。住數日便辭去。檗曰。汝破夏來。何不終夏去。濟曰義玄暫來禮拜和尚。檗便打趁令去。濟行數里。疑此事却回。終夏後一日辭黃檗。檗問什麼處去。濟曰不是河南便歸河北。檗拈棒。濟約住。遂與檗一掌。檗呵呵大笑。乃喚侍者曰。將百丈先師禪板几案來。濟曰侍者將火來。檗曰。不然。你但將去。<span class='corr'>已</span>後坐斷天下人舌頭去在。</p>
<p style="margin-left:1em">焦山體云。賓主歷然。師資道合。輕來重答。不墮常情。分付禪板几案。貴圖坐斷天下人舌頭。正是憐兒不覺醜。假饒索火燒却。終不向別處托生。會麼。老婆心切呵呵笑。一任傍人說短長。</p>
<p>臨濟示眾。我有時一喝如金剛王寶劒。有時一喝如踞地獅子。有時一喝如探竿影草。有時一喝不作一喝用。你作麼生會。僧擬議。濟便喝。</p>
<p style="margin-left:1em">天寧琦喝一喝云。且道者一喝落在什麼處。為復是金剛王寶劒。為復是踞地獅子。為復是探竿影草。為復是一喝不作一喝用。試辨看。若辨不出。報恩與你註破。金剛王劒。目前可驗。擬議不來。墮坑落塹。踞地獅子。直下便是。打破髑髏。拈却牙齒。探竿影草。好也不好。左手扶起。右手推倒。有時一喝不作喝用。大小臨濟只管說夢。便與麼會。猶欠一喝在。喝一喝。</p>
<p style="margin-left:1em">開先金云。者僧擬議。臨濟便喝。還是金剛王寶劒。還是踞地獅子。還是探竿影草。還是一喝不作一喝用。者裏緇素得出。權衡佛祖號令人天未為難事。其或未然。山僧更為你指出。喝一喝。</p>
<p style="margin-left:1em">東明際喝一喝云。且道是金剛王寶劒耶。是踞地獅子耶。是探竿影草耶。是一喝不作一喝用耶。向者裏緇素得出。許你具參學眼。其或未然。光陰迅速生死事大。切須薦取。復喝一喝。</p>
<p>臨濟因座主相看。乃問業何經論。主曰某甲荒虗麤習百法論。濟曰有一人於三乘十二分教明得。有一人於三乘十二分教明不得。是同是別。主曰。明得即同。明不得即別。侍者洛浦曰。者裏是什麼所在。說同說別。濟回問浦曰汝又作麼生。浦便喝。濟送座主回。遂問適來是汝喝老僧那。浦曰是。濟便打。</p>
<p style="margin-left:1em">廣胤標云。洛浦可謂將成九仞功虧一簣。當時待問是汝喝老僧那。但向道劒去久矣。管教臨濟老漢括目相待。</p>
<p style="margin-left:1em">瓶山謙云。我若作洛浦。待問是汝喝老僧那。便彈指三下。不惟築斷者漢咽喉。亦且自有出路。</p>
</div>
<p class='juan'>宗門拈古彚集卷第二十</p></div>
</div><!-- end of div[@id='body'] -->
</body></html>