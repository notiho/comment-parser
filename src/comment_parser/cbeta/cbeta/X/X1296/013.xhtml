<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu92' />宗門拈古彚集卷第十三</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu93' />
<p class='h1'>△青二</p>
<div class='div-other'><a id='mulu94' />
<p class='h2'>澧州藥山惟儼禪師<span class='note-inline'>(青二石頭遷嗣)</span></p><p>久不陞座。院主白曰。大眾久思法誨。請和尚說法。山令打鐘。眾集。山陞座。良久便下座。歸方丈。院主隨後曰。和尚適來許為大眾說法。何得不垂一言。山曰。經有經師。論有論師。怎怪得老僧。</p>
<p style="margin-left:1em">雪竇顯云。可惜藥山老漢平地上喫撲。盡大地人扶不起。</p>
<p style="margin-left:1em">瑯瑘覺云。藥山下座不妨疑著。及乎院主一拶。失却一隻眼。</p>
<p style="margin-left:1em">翠巖芝云。藥山下座。院主當初怪不為眾說法。可謂誤他三軍。</p>
<p style="margin-left:1em">薦福懷云。藥山還見院主麼。院主還見藥山麼。三十年後遇著作家不得錯舉。</p>
<p style="margin-left:1em">開福寧云。藥山慎初護末。佛眼難窺。院主狹路相逢。等閒蹉過。</p>
<p style="margin-left:1em">雪竇宗云。威音劫外携手。誰肯同歸。十字街頭擲金。幾多錯過。敢問諸人。且道藥山曾說不曾說。若道曾說。是謗藥山。若道不曾說。是孤負藥山。且道畢竟為人在甚麼處。良久云。須知雲外千峰上。別有靈松帶雨寒。</p>
<p style="margin-left:1em">徑山杲於下座處著語云。葛藤不少。於怎怪得老僧處著語云。笑殺人。</p>
<p style="margin-left:1em">天童傑云。翠巖只具一隻眼。殊不知藥山歸方丈。正是勞他三軍。</p>
<p style="margin-left:1em">資福先云。藥山竟歸方丈。却似個好人。只被他輕輕一揑。便見忘前失後。</p>
<p style="margin-left:1em">中峰本云。藥山久不上堂。與對眾不措一詞。將謂將謂。末後道個經有經師論有論師。元來元來。</p>
<p style="margin-left:1em">博山來云。接物情捐。澹泊為累。予奪相感。母怪其然。又豈知希聽亂蛩音。素質煩飾彩。被院主拶著。直得百雜碎。</p>
<p style="margin-left:1em">古南門舉翠巖密菴語畢云。二老雖則盡力扶持。也只具一隻眼。殊不知藥山院主一人運籌帷幄。一人決勝千里。雖然。藥山但知與麼去。不知與麼來。若是山僧歸<span class='corr'>方</span>丈。見院主恁麼問。但向道向下文長付在來日。</p>
<p style="margin-left:1em">棲霞成云。藥山好個曲調。不妨音韻鏗鏘。無端被院主一陣風吹。直得宮商齊亂。然雖如是。猶勝人家閒絃子。</p>
<p style="margin-left:1em">清化嶾云。奇怪藥山老漢。慣拈無孔笛。偏向劫初吹。然則清音徧界。怎奈知音者少。</p>
<p style="margin-left:1em">龍華體云。院主只管貪程。不覺錯路。藥山求人入草。太殺泥水通身。我若作藥山。待問何得不垂一言。但道將謂你是個人。他若擬議。連棒打出。</p>
<p style="margin-left:1em">龍唐敷云。藥山埀格外機。放風前箭。太煞倚富欺貧。致使院主貪觀天上月。失却掌中珠。者裏則不然。若是監寺為眾求誨。山僧不妨聯珠綴玉。織綿迴文。隨機露布。直令各各當下知歸。免使監院隨後伸問。且道所說底是什麼法。良久云。夜寒久立伏惟珍重。</p>
<p style="margin-left:1em">西山音云。藥山密度金針。院主暗穿玉線。雖謂錦縫重重。撿點將來。羅紋結角處未免特殺破綻。</p>
<p style="margin-left:1em">蓮柎䇿云。往往道藥山忘前失後。未免屈他古人。殊不知藥山正如神龍護尾師子迷蹤。非但當時折倒院主。亦乃換却古今多少人眼。</p>
<p style="margin-left:1em">白巖符云。藥山向劫初<span class='corr'>已</span>前撒下縵天網子。擬圖負嶽金鯤少酬宿志。乃撞入個三脚蝦蟇。解得網來有悶只在肚裏。撿點將來。總之侍者不得力。侍者若得力。當時待院主擬伸啟請。直好把院主喝出。藥山豈不頭正尾正。</p>
<p>藥山因僧問。學人有疑請師決疑。山曰待上堂時來與闍黎決。至晚上堂眾集。山曰。今日要決疑。上座在甚麼處。僧出眾而立。山下禪牀把住曰。大眾。者僧有疑。便與一推。却歸方丈。</p>
<p style="margin-left:1em">報慈遂徵云。且道與伊決疑不決疑。若道決疑。且甚處是決疑處。若道不與他決疑。怎奈臨晚上堂何。</p>
<p style="margin-left:1em">翠巖芝云。藥山與麼決疑。土上更加泥。雖然如是。者僧也不得孤負藥山。</p>
<p style="margin-left:1em">雲居元云。大小藥山被者僧勘破。</p>
<p style="margin-left:1em">愚菴盂云。是醍醐。是毒藥。殺人劒。活人刀。</p>
<p style="margin-left:1em">白巖符云。以三萬斛香餌沉之巨浸。則所圖者不在魴鯉。藥山老漢為一田蛙井鮒。乃費力如此。豈善作者歟。</p>
<p>藥山因遵布衲浴佛次。山曰者個從汝浴。還浴得那個麼。遵曰把將那個來。山乃休去。</p>
<p style="margin-left:1em">長慶稜云。邪法難扶。</p>
<p style="margin-left:1em">報慈遂徵云。且道長慶恁麼道。在賓在主。眾中喚作浴佛語。亦曰兼帶語。且道盡善不盡善。</p>
<p style="margin-left:1em">黃龍南云。此二尊宿一出一入未見輸贏。三十年後不得錯舉。</p>
<p style="margin-left:1em">昭覺勤云。藥山問處暗隔重關。遵老答來一槌兩當。不可只守者一路。有問崇寧只浴得者個還浴得那個麼。拈起杓子向伊道。何似生。</p>
<p style="margin-left:1em">天寶樞云。老僧當時若見藥山恁麼道。便臽杓水驀頭澆。教伊氷消瓦解。</p>
<p style="margin-left:1em">磬山脩云。藥山旁通線路俯誘初機。布衲當仁不讓一拶便了。我若作藥山。待伊道把將那個來。奪杓子驀頭與他一杓。何故。定水湛然滿。浴此無垢人。</p>
<p style="margin-left:1em">愚菴盂云。好個休去。藥山豈不能。似今時麤浮暗短之流。宗旨不合。問個把將那個來。便打便喝。掀翻浴盆。亂做一上。好不知羞。我道藥山若不休去。提將來撇向東洋大海裏。絕教他浴個像心像意。待彌勒下生。我還要問他。把將那個來。</p>
<p style="margin-left:1em">棲霞成云。且道藥山還知有那個麼。若知有。為什麼被布衲一拶便休去。者裏還有人著得一隻眼麼。</p>
<p style="margin-left:1em">白巖符云。我若作布衲。者個從汝浴還浴得那個麼。便與擲却杓子。傾却香湯。雖然。藥山休去又作麼生。</p>
<p>藥山因僧問。平田淺草麈鹿成羣。如何射得麈中麈。山曰看箭。僧放身便倒。山喚侍者拖出者死漢。僧便走。山曰弄泥團漢有什麼限。</p>
<p style="margin-left:1em">雪竇顯云。者僧三步雖活。五步須死。</p>
<p style="margin-left:1em">雲居元云。藥山千鈞之弩。不謂鼷鼠發機。者僧帶箭出門。一死更不再活。</p>
<p style="margin-left:1em">淨慈昌云。者僧趁得猢猻入他閙市。藥山騎箇猛虎直上高山。若作一處商量。終是遭人撿點。</p>
<p style="margin-left:1em">愚菴盂云。者僧置個問頭也不易得。及乎發箭。原來是個死鹿。或幸而他處飲甘露而再生。不失其為威音王始祖。乃望空作彎弓勢云。看箭。</p>
<p style="margin-left:1em">古南門云。者僧草裏藏身。立個問頭。始終能荷。藥山一箭中的。怎奈射者僧不死。</p>
<p style="margin-left:1em">棲霞成云。超羣須是英靈漢。敵勝還他獅子兒。者僧盡力飛騰。出不得藥山跨下。豈獅子兒英靈漢哉。藥山道拖出者死漢。者裏別作個甚麼語。始得不媿其為超羣敵勝。試道看。</p>
<p style="margin-left:1em">白巖符云。者僧雖通身鎧仗。進退有由。怎奈藥山老將勇於窮討力追。那裏有你軃跟處。侍者拖出者死漢。便起身撫掌呵呵大笑云。者老漢今日勘破了也。者僧若能如此。藥山到者裏也只得納欵有分。</p>
<p>藥山謂雲巖曰與我喚沙彌來。巖曰和尚喚他作什麼。山曰我有個折脚鐺子要伊提上挈下。巖曰與麼則與和尚出一隻手去也。山便休。</p>
<p style="margin-left:1em">溈山喆云。藥山老漢若不得雲巖。折脚鐺子幾成廢器。大溈折脚鐺子也要諸人共出一隻手。何故。且圖古風不墜。</p>
<p style="margin-left:1em">天童華云。藥山道頭。雲巖知尾。雖然頭尾相稱。要且不識羞耻。</p>
<p style="margin-left:1em">天寧琦云。見與師齊減師半德。見過於師方堪傳授。雲巖當時也欠一著。待道我有個折脚鐺子要伊提上挈下。抽身便出。雪後始知松柏操。事難方見丈夫心。</p>
<p style="margin-left:1em">能仁鑑云。盡謂藥山父子點頭知尾。撿點將來。總是泥裏洗土塊。有甚麼交涉。</p>
<p style="margin-left:1em">白巖符云。事君者盡其忠。雖死不易。此為臣之常理。若夫致君於堯舜之上者。則又有說焉。不學雲巖與麼道。試別展一途看。</p>
<p style="margin-left:1em">廣胤標云。非千金之子不能運千金之資。藥山也是年老心孤。若非雲巖知他心腹。幾成不順之恩。撫掌云。三年無改於父之道。可謂孝矣。</p>
<p>藥山問僧甚麼處來。曰湖南來。山曰洞庭湖水滿也未。曰未。山曰許多時雨水為甚麼未滿。僧無語。</p>
<p style="margin-left:1em">雲巖晟代僧云。湛湛地。</p>
<p style="margin-left:1em">道吾智別云。滿也。</p>
<p style="margin-left:1em">洞山价云。什麼劫中曾增減來。</p>
<p style="margin-left:1em">雲門偃云。只在者裏。</p>
<p>藥山看經次。朗州<span class='corr'>刺</span>史李翱到。山默然殊不顧視。翱乃曰見面不如聞名。拂袖便出。山召李翱。翱回首。山曰<span class='corr'>刺</span>史何得貴耳賤目。翱回拱謝且問曰。如何是道。山以手指上復指下曰會麼。翱曰不會。山曰雲在青天水在瓶。翱欣然作禮。乃述偈呈之曰。煉得身形似鶴形。千株松下兩函經。我來問道無餘話。雲在青天水在瓶。</p>
<p style="margin-left:1em">松隱然云。我者裏則不然。今日若問龍峰如何是道。但云國正天心順。官清民自安。且道與藥山還有優劣也無。靠拄杖下座。</p>
<p>藥山一日趺坐次。石頭見乃問。汝在者裏作什麼。山曰一物不為。頭<span class='corr'>曰</span>恁麼則閒坐也。山曰閒坐則為也。頭曰。汝道不為。不為個甚麼。山曰千聖亦不識。</p>
<p style="margin-left:1em">白巖符云。大小藥山不居圜圚。不住寒巖。一段穩密田地。雖大悲千眼覰見無由。乃為石頭老漢等閒一拶。直是如珠囊結解。穩密云乎哉。</p>
<p>藥山看經次。僧問。和尚尋常不許人看經。為什麼却自看。山曰我祇圖遮眼。僧曰某甲學和尚得麼。山曰。你若看。牛皮也須穿。</p>
<p style="margin-left:1em">長慶稜云。眼有何過。</p>
<p style="margin-left:1em">報慈遂云。且道長慶會藥山意不會藥山意。</p>
<p style="margin-left:1em">雪竇宗云。真心不動。教海澄明。得用如如。義天炳煥。正恁麼時。且道是經是眼。若向者裏見得徹。更不用循行數墨逐妄迷真。其或未然。牛皮穿透猶自可。髑髏徧野幾人知。</p>
<p>藥山晚參不點燈。乃埀語曰。我有一句子。待特牛生兒即向汝道。時有僧出曰。特牛生兒也。祇是和尚不道。山喚侍者將燈來。僧便抽身入眾。</p>
<p style="margin-left:1em">洞山价因雲巖舉乃云。者僧却會。只是不肯禮拜。清凉欽云。當時不要索燈。但問他道生底是特牛兒牸牛兒。又代云。雙生也。</p>
<p style="margin-left:1em">投子青云。且道甚處是者僧會處。若道得堪與者僧雪屈。道不得却被藥山瞞。</p>
<p style="margin-left:1em">浮山遠云。我有一句子。待無舌人問即道。</p>
<p style="margin-left:1em">昭覺勤云。藥山垂釣意在鯤鯨。者僧吞鈎三千浪激。洞山正眼千里同風。法燈重整旗鎗再裝甲<span class='corr'>冑</span>。雖然如是。山僧即不然。我有一句子威音王<span class='corr'>已</span>前與諸人道了也。或有問明頭合暗頭合。只對他道龍得水時添意氣。虎逢山勢長威獰。</p>
<p style="margin-left:1em">黃龍震云。會麼。如人暗中書字。字雖不成文彩<span class='corr'>已</span>彰。文彩既彰。點燈為甚不見。不見道賊是小人智過君子。</p>
<p style="margin-left:1em">雲居莊云。大小藥山龍頭蛇尾。者僧只知捉月不覺水深。大眾。特牛生兒也。山僧向汝道。問將一句來。</p>
<p style="margin-left:1em">洞山瑩云。藥山要此話行。抝直作曲。者僧看孔著楔。快便難逢。仔細看來。大家不了。洞山亦有一句子。待露柱生兒即向你道。或有僧出云露柱生兒也祗是和尚不道。但向道我也情知你在鬼窟裏作活計。</p>
<p style="margin-left:1em">天井新云。藥山機上生機。者僧巧上生巧。洞山陣後開旗。還未輸他一半。若非法燈怎見汗馬功高。畢竟如何。若不同牀睡。焉知被底穿。</p>
<p style="margin-left:1em">一指孚云。藥山與者僧既有諸方老宿批判分明。且置而勿論。我要問諸昆仲。畢竟喚甚麼作一句子。不許依模拉樣。別道看。速道速道。</p>
<p>藥山因化主到甘贄行者家。甘問甚處來。主曰藥山來。甘曰還將得藥來麼。主曰行者有甚麼病。甘遂捨銀兩錠。主得銀便歸納疏。山問子歸何速。主舉前話。山曰子著賊了也。速送還伊。主乃送還。甘曰原來山頭有人。遂益金施之。</p>
<p style="margin-left:1em">同安顯云。早知行者與麼問。終不道藥山來。</p>
<p style="margin-left:1em">雪峰空云。藥山老漢亦自膽小。若是雪峰即便收下。何故。且教甘贄者漢疑三十年。</p>
<p style="margin-left:1em">寶壽方云。藥山雖辨來風。怎奈行者肘後有符。不惟者僧著賊。藥山著賊猶甚。若是山僧。當時待化主舉話了。便命知事收入庫司。上簿某日收甘贄行者買藥銀貳錠。看他行者性命落在山僧手裏。</p>
<p style="margin-left:1em">天童忞云。甘贄將蝦釣鱉。化主貪餌忘鈎。藥山亡羊而後補牢。得失未免相半。同安云早知行者恁麼問。終不道藥山來。雖有入地之謀。且無衝天之計。廣潤若作供養主。當時一喝便行。管取行者疑著半生。</p>
<p style="margin-left:1em">菩提密云。貪他一粒米。失却半年糧。化主立地死去。至今活不得。若是山僧。待問還帶得藥來麼。但向道是何心行。行者若出銀兩錠。好道貧道從來不經手。居士須自送去始得。惜乎者僧眉眼不[目*掌]。累他二老。藥山雖是賊識賊。但不合放過者僧。致令走使不<span class='corr'>已</span>玷辱家聲。</p>
<p style="margin-left:1em">崆峒慈云。大小藥山太殺拖泥帶水。當時待渠納疏舉話。便好與本分草料。不惟使者僧向後別有生涯。亦且令甘贄行者疑殺有分。</p>
<p style="margin-left:1em">龍唐柱云。我若作化主。待他施銀兩錠。復伸手曰行者還要再服兩三劑始得。管取傾囊以施。命根依舊在我手裏。</p>
<p style="margin-left:1em">白巖符云。甘贄道原來山頭有人遂益金施<span class='corr'>之</span>。藥山老漢在者裏十分喫虧。古今諸老更無有一個知利害者。我若作藥山。見化主舉甘贄恁麼話了。直把化主打三十痛棒擯出山門。</p>
</div>
<div class='div-other'><a id='mulu95' />
<p class='h2'>鄧州丹霞天然禪師<span class='note-inline'>(青二石頭遷嗣)</span></p><p>因過慧林寺值凝寒。乃取木佛燒火向。院主呵曰何得燒我木佛。霞以杖撥灰曰吾燒取舍利。院曰木佛何有舍利。霞曰既無舍利更請兩尊來燒。院主自後眉鬚墮落。</p>
<p style="margin-left:1em">投子青云。不會作客。勞煩主人。</p>
<p style="margin-left:1em">大寧寬因僧問。丹霞燒木佛為甚麼院主眉鬚墮落。寬云賊不打貧家兒。</p>
<p style="margin-left:1em">保寧勇云。院主眉鬚墮落即且置。丹霞眉毛還在也無。若也見得。與古佛同參。若也不見。切忌撥無因果。</p>
<p style="margin-left:1em">寶峰文云。丹霞燒木佛。院主眉鬚落。驀拈拄杖云。不是木佛。擲杖云。誰敢燒你。擬即眉鬚墮落。不擬又且如何。高聲云。行者拈起拄杖。</p>
<p style="margin-left:1em">天童華云。諸方商量道院主忽起疑心以致斯禍。殊不知院主買鐵得金一場富貴。</p>
<p style="margin-left:1em">雲峰璿因僧問丹霞燒木佛為甚院主眉鬚墮落。峰云一人傳虗萬人傳實。僧云與麼則不落也。峰云兩重公案。僧云學人未曉特申請益。峰云筠袁䖍吉頭上插筆。</p>
<p style="margin-left:1em">靈隱嶽云。大小丹霞向深村裏失却一隻眼。院主也是如虫禦木偶爾成文。</p>
<p style="margin-left:1em">高峰妙云。丹霞燒木佛。為寒所逼豈有他哉。院主眉鬚墮落。偶爾成文何足疑矣。若作佛法商量。管取入地獄如箭射。</p>
<p style="margin-left:1em">福嚴容云。丹霞通身是個大火聚。不惟呵他眉鬚墮落。設使讚他亦當眉鬚墮落。為什麼聻。丈夫造就。不落凡調。</p>
<p style="margin-left:1em">天童忞云。丹霞燒木佛向火。犀因翫月紋生角。院主眉鬚墮落。象被雷驚花入牙。驀拈拄杖畫一畫云。不得動著。動著三十棒。</p>
<p style="margin-left:1em">黃檗琦云。丹霞迸出星火。非但帶累院主。直得盡大地人眉鬚墮落。何故。寒則普天寒。熱則普天熱。</p>
<p style="margin-left:1em">神鼎澤云。人人盡道院主落却眉鬚。殊不知丹霞打失鼻孔。喝。者裏動著一莖毛。雖是善因還招惡果。</p>
<p style="margin-left:1em">金粟元云。丹霞燒木佛。無端無端。院主墮鬚眉。生受生受。雖然彼此分明。未免使人胡猜亂卜。拈拄杖云。木佛在者裏。卓一卓云。燒却了也。乃擲下云。大家照顧眉毛好。</p>
<p style="margin-left:1em">南山寶云。丹霞燒木佛。為甚麼院主眉鬚墮落。若人撿點得出。禍不入慎家之門。</p>
<p style="margin-left:1em">演教泐云。丹霞移花兼蝶至。院主買石得雲饒。雖然如是。不因紫陌花開早。怎得黃鸝下柳梢。</p>
<p>丹霞一日訪龐居士。門逢女子靈照洗菜次。霞問居士在否。照放下菜籃<span class='corr'>斂</span>手而立。霞再問居士在否。照提籃便行。霞遂回。須臾居士外歸。照乃舉似前話。士曰丹霞在麼。照曰去也。士曰赤土塗牛奶。</p>
<p style="margin-left:1em">溈山喆云。大小丹霞被女子勘破。山僧若作丹霞。待他提籃便行<span class='corr'>但</span>與呵呵大笑。他若問長老笑個甚麼。却向道不是冤家不聚頭。</p>
<p style="margin-left:1em">昭覺勤云。丹霞從苗辨地。靈照因語識人。放下菜籃。當處發生。提起菜籃。隨處滅盡。居士云赤土塗牛奶。屋裏販揚州。且道畢竟如何。各自散去。免增話會。</p>
<p style="margin-left:1em">灜山誾云。龐公若無後語。幾乎被靈照喪却家風。只如道赤土塗牛奶。意作麼生。不令蜂蝶誤。錯認隔墻花。</p>
<p style="margin-left:1em">天界盛云。灜山蹉過古人。龐公雖是沒牙大蟲。其爪甚利。靈照如鸞鳳冲霄。隱顯莫測。故於丹霞處明露秋光。於龐公處暗藏春色。</p>
<p style="margin-left:1em">愚菴盂云。維摩會上散花天女與舍利<span class='corr'>弗</span>用盡神力。顯個不思議解脫法門。不如靈照一個菜籃。十八代先靈同受供養。丹霞只見菜籃。惜乎不見居士。靈照若不是箇菜籃。何處覓他父親。居士曰赤土塗牛奶。非此一論。</p>
<p style="margin-left:1em">白巖符云。只者女子也有權有實有照有用。固不媿為龐家男女。然祇顧向外禦敵。又豈知自家屋裏失却了八鈷金釵。當時問丹霞在麼。何不向道靈照今日罪過。乃云去也。蒼天蒼天。者裏若便放過。那裏見甚龐公。雖然。也只是就地彈死雀。</p>
<p>丹霞問僧甚麼處宿。曰山下宿。霞曰甚麼處喫飯。曰山下喫飯。霞曰將飯與闍黎喫的人還具眼也無。僧無對。</p>
<p style="margin-left:1em">長慶稜問保福云。將飯與人喫。報恩有分。為甚不具眼。福云施者受者二俱瞎漢。慶云盡其機來還成瞎否。福云道某甲瞎得麼。</p>
<p style="margin-left:1em">報慈遂徵云。且道長慶明丹霞意。為復自用家財。</p>
<p style="margin-left:1em">芭蕉徹云。各具一得一失。又代僧云。爭不足。讓有餘。又代霞云。施受俱無利益。</p>
<p style="margin-left:1em">汾陽昭代僧云。若不上山怎識和尚。</p>
<p style="margin-left:1em">保寧永代僧云。今日被和尚勘破。</p>
<p style="margin-left:1em">天童華云。丹霞既<span class='corr'>已</span>龍頭蛇尾。長慶保福只得將錯就錯。雖然二三老宿要且不知者僧落處。具擇法眼者試請辨看。</p>
<p style="margin-left:1em">龍池傳代僧撫掌呵呵大笑云。勘破了也。</p>
<p style="margin-left:1em">龍池微云。丹霞幸是問著者僧。若問著個作家。管取頭破腦裂。長慶保福雖善酬唱。也是盲人摸象難為旁觀。諸禪德。龍池恁麼批判。且道意在於何。試定當看。</p>
<p style="margin-left:1em">大覺昇云。丹霞長慶保福總須喫棒。獨許者僧出一頭地。何故。不見道端坐受供養。施主常安樂。</p>
<p style="margin-left:1em">平田本代僧云。與和尚一般。待丹霞眼目定動。便與掀倒禪牀。</p>
<p>丹霞因去馬祖處。路逢一老人與一童子。霞問公住何處。老人曰上是天下是地。霞曰忽遇天崩地陷又作麼生。老人曰蒼天蒼天。童子噓一聲。霞曰非父不生其子。老人與童子便入山去。</p>
<p style="margin-left:1em">正覺顯云。上天下地不妨聰明。蒼天蒼天隨語生解。是父是子褒貶分明。噓一聲却較些子。</p>
<p style="margin-left:1em">天目律云。丹霞者漢向老人手裏納敗闕。末後雖解道非父不生其子。也是破皮鞋硬爭。當時見道上是天下是地。何不向道者野狐精原來只在者裏。老人童子雖有裂土分茆之作。也只得拱手歸降。</p>
<p>丹霞問龐公。昨日相見何似今日。公曰如法舉昨日事來作個宗眼。霞曰祇如宗眼還著得龐公麼。公曰我在你眼裏。霞曰某甲眼窄何處安身。公曰。是眼何窄。是身何安。霞休去。公曰更道取一句便得此話圓。霞亦不對。公曰就中者一句無人道得。</p>
<p style="margin-left:1em">昭覺勤云。是眼何窄是身何安。昨日今日事無兩般。淮南兩浙秋熱春寒。恁麼會得也太無端。三十年後莫受人瞞。</p>
<p style="margin-left:1em">保寧茂云。機不離位墮在毒海。丹霞休去可謂力敵勢均。惜乎不能圓却此話。大似弓折箭盡。者裏則不然。昨日事拈向一邊。今日事不用舉著。明日事還有人道得麼。若也道得。宗通眼活。著得千百個龐公。若道不得。莫道丹霞眼窄無處安身。直饒通身是眼八面四方。未免一時穿却。</p>
</div>
<p class='juan'>宗門拈古彚集卷第十三</p></div>
</div><!-- end of div[@id='body'] -->
</body></html>