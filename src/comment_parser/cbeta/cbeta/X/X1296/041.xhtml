<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu333' />宗門拈古彚集卷第四十一</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu334' />
<p class='h1'>△南十</p>
<div class='div-other'><a id='mulu335' />
<p class='h2'>潭州石霜慈明楚圓禪師<span class='note-inline'>(南十汾陽昭嗣)</span></p><p>室中常插劒一口。旁置水一盆。草鞋一緉。凡見僧參。遽曰看劒。稍涉擬議。便喝出。</p>
<p style="margin-left:1em">天童華云。我當時若見。便去左耳邊低聲下一轉語。待他貪觀天上。却與一指。擬議拔劒便斬。驀拈拄杖下座。一時打散。</p>
<p style="margin-left:1em">高峰妙云。大小慈明勞而無功。西峰不動一鎗一旂。從教鳧短鶴長。何故。年年九月九。徧地菊花香。</p>
<p style="margin-left:1em">棲霞成云。慈明如漢高之歌大風相似。若寢食不能一日去諸懷也。豈其終身以干戈待天下乎。何恐懼如此。</p>
<p style="margin-left:1em">大溈海云。慈明老人與麼施設。大似做成圈繢坑陷平人。大溈者裏則不然。有僧入門便高聲云仔細。伊若眼目定動。連棒打出。</p>
<p>慈明與永首座同辭汾陽後。相從二十年終不脫灑。一夕圍爐夜深。明以火箸敲炭曰。永首座永首座。永咄曰野狐精。明以手指曰。訝。郎當漢又恁麼去也。永於言下頓悟。</p>
<p style="margin-left:1em">高峰妙云。慈明無端坑陷平人。合喫三十棒。永首座不合隨風倒柂。亦當代喫十棒。或有個抱不平底出來道。西峰聻。只向道心不負人面無慚色。</p>
<p style="margin-left:1em">龍池微云。永公雖然悟去。却被火爐看破。慈明雖有起死回生手段。要且不出野狐見解。好與一坑埋却。</p>
<p>慈明問真點胸如何是佛法大意。真曰。無雲生嶺上。有月落波心。明呵之曰。頭白齒黃作者般見解。真却問明。如何是佛法大意。明曰。無雲生嶺上。有月落波心。真於言下大悟。</p>
<p style="margin-left:1em">中峰本云。驅耕夫牛。奪饑人食。慈明老人未為好手。真點胸雖則向者裏懸崖撒手絕後再甦。若要知佛法大意。更參三十年始得。</p>
<p style="margin-left:1em">翠巖喆云。慈明用向上鉗錘。敲出鳳凰五色髓。真老於言下吐氣。撲碎驪龍明月珠。雖則師資妙叶。啐啄同時。撿點將來。未免喫翠巖手中棒。何故。無雲生嶺上。有月落波心。</p>
<p style="margin-left:1em">神鼎僼云。慈明雖解就窠打劫。怎奈與賊過梯。翠巖悟則不無。其如有屈無呌處。何故聻。早知燈是火。飯熟<span class='corr'>已</span>多時。</p>
<p style="margin-left:1em">白巖符云。慣敲識鎖。善破情關。瀏陽手段有之。真公雖然悟去。文成偶爾。若是佛法大意。又豈止未曾夢見。</p>
<p>慈明示眾。一切聖賢皆以無為法而有差別。前是案山。後是主山。那個是無為法。良久曰。向下文長。付在來日。</p>
<p style="margin-left:1em">天童華云。天童也著一隻眼。一切聖賢皆以無為法而有差別。東拂于逮。西瞿耶尼。南閻浮提。北鬱單越。到處去來。不如在此。</p>
<p style="margin-left:1em">天童忞云。山僧也著一隻眼。一切聖賢皆以無為法而有差別。翻身趯倒劒門關。大地山河無寸土。</p>
<p style="margin-left:1em">廣教玉云。慈明應菴二大老若有轉身處。佛法到今日不至掃土。廣教別資一路。一切聖賢皆以無為法而有差別。盞子撲落地。碟子成七片。相罵饒你接嘴。相唾饒你潑水。還會麼。擊拂云。大海若知足。百川應倒流。</p>
<p>慈明冬日榜僧堂。作此字[(○*○*○)/＝]二[一/一]三[┘*└][(┐@三)*(田/?)][水-?+(曲-曰+口)]。其下注曰。若人識得。不離四威儀中。首座見曰。和尚今日放參。明聞而笑之。</p>
<p style="margin-left:1em">龍翔訢云。眾中盡作奇特商量。其奈旁觀者哂。龍翔則不然。慈明如蟲禦木。首座偶爾成文。崑崙來處無涓滴。流出黃河九曲渾。</p>
<p style="margin-left:1em">芙蓉覺云。大小慈明向威音王以前拈出一個膠盆子。首座隨邪逐惡。便向他機境上起模畵樣。養子不及父。家門一世衰。山僧當時若在。直向道草本不勞拈出。</p>
<p style="margin-left:1em">神鼎僼云。一人肘後符靈。難瞞識者。一人頂門眼正。<span class='corr'>已</span>墮圈攣。撿點將來。各有差池。雖然。伯牙與子期。不是閒相識。然而天童今晚不可空然。拈拄杖空中打一圓相云。若有人跳得出來。朝與他一腰玉泉布裩。</p>
<p style="margin-left:1em">東塔熹云。大小石霜雖慈悲太煞善巧多方。撿點將來。也是好肉剜瘡。</p>
<p>慈明問顯英首座近離甚處。曰金鑾去。夏在甚處。曰金鑾前。夏在甚處。曰金鑾先前。夏在甚處。曰和尚何不領話。明曰我也不能勘得汝。教庫下供過奴子來勘。且點一盌茶與汝濕口。</p>
<p style="margin-left:1em">愚菴盂云。石霜不奈者擔板漢何。只得打個懸空觔斗。何不與渠本分草料趕出山門。絕教渠一世向金鑾坐著。</p>
</div>
<div class='div-other'><a id='mulu336' />
<p class='h2'>滁州瑯琊慧覺禪師<span class='note-inline'>(南十汾陽昭嗣)</span></p><p>僧問。拈椎竪拂即不問。瞬目揚眉事若何。瑘曰趙州曾見南泉來。曰學人未曉。瑘曰。今冬多雨雪。貧家怎奈何。</p>
<p style="margin-left:1em">寶壽方云。瑯瑘與麼答話。可謂寶藏大開。怎奈不遇高鑑。功成浪施。然不因夜來雁。怎見海門秋。</p>
<p>瑯瑘上堂拈拄杖曰。盤山道向上一路。滑。南院道壁立千仞。險。臨濟道石火電光。鈍。瑯瑘有定乾坤底句。各各高著眼。高著眼。卓拄杖下座。</p>
<p style="margin-left:1em">白巖符云。三個老古錐。被瑯瑘各與一杓惡水潑了也。更道我有定乾坤句。諸昆仲。祇如他卓拄杖下座。還是定乾坤句。不是定乾坤句。良久云。者杓惡水却是瑯瑘自潑了也。</p>
<p>瑯瑘因僧問。清淨本然。云何忽生山河大地。瑘曰。清淨本然。云何忽生山河大地。僧有省。</p>
<p style="margin-left:1em">松隱然云。騎賊馬趕賊。大小瑯瑘固是作家。然猶欠淘冶在。今日或有問龍峰。清淨本然云何忽生山河大地。劈脊便棒。且道與瑯瑘是同是別。有眼衲子試辨看。</p>
<p style="margin-left:1em">資福廣云。瑯瑘和尚就窠打劫。不資餘力。信是敏子。若清淨本然。畢竟不知下落。</p>
</div>
<div class='div-other'><a id='mulu337' />
<p class='h2'>瑞州大愚守芝禪師<span class='note-inline'>(南〔三〕汾陽昭嗣)</span></p><p>示眾。三世諸佛不知有。黧奴白牯却知有。乃拈起拂子曰。黧奴白牯總在者裏放光動地。何謂如此。兩段不同。</p>
<p style="margin-left:1em">徑山杲云。大愚若無後語。洎合被黧奴白牯換却眼睛。雖然如此。也未免秤椎蘸醋。</p>
<p style="margin-left:1em">愚菴盂云。大愚拈個黧奴白牯。還曾夢見麼。</p>
<p>大愚問侍者曰。你問訊了一邊立地。是什麼道理。曰不會。愚曰過者邊立。者便過。愚曰無端無端。</p>
<p style="margin-left:1em">天寧琦云。成人者少。敗人者多。</p>
<p style="margin-left:1em">廣胤標云。侍者却難得。何以見得聻。不因夜來雁。怎見海門秋。</p>
<p>大愚示眾。竪窮三際。橫徧十方。拈起也帝釋心驚。放下也地神膽戰。不拈不放喚作什麼。自曰。蝦蟇。</p>
<p style="margin-left:1em">靈巖儲云。祥符則不然。竪窮三際。橫徧十方。拈起也至簡至易。放下也同天同地。不拈不放喚作什麼。自云。啊啑。</p>
<p>大愚因僧問。通身是眼。口在什麼處。愚曰三跳。曰不會。愚曰。章底詞秋罷。歌韻向春生。</p>
<p style="margin-left:1em">愚菴盂云。大愚果有懸河之辯。怎奈者僧無眼。</p>
<p>大愚示眾。大家相聚喫莖虀。若喚作一莖虀。入地獄如箭射。</p>
<p style="margin-left:1em">能仁鑑云。若不喚作一莖虀。亦入地獄如箭射。畢竟如何。但能飯向無心盌。自有人提折脚鐺。</p>
<p style="margin-left:1em">靈泉開云。恁麼說話。大似豆腐拆骨。醋裏除酸。西山又且不然。大家共喫者莖虀。若不喚作一莖虀。入地獄如箭。何也。棒打石人頭。只要論實事。</p>
</div>
<div class='div-other'><a id='mulu338' />
<p class='h2'>舒州法華全舉禪師<span class='note-inline'>(南十汾陽昭嗣)</span></p><p>到瑯瑘。瑘問近離甚處。華曰兩浙。曰船來陸來。華曰船來。曰船在甚處。華曰埠下。曰不涉程途一句作麼生道。華以坐具摵一摵曰。杜撰長老如麻似粟。拂袖而出。瑘問侍者。此是什麼人。者曰舉上座。瑘曰莫是舉師叔麼。先師教我尋見伊。遂下。旦過問。上座莫是舉師叔麼。莫怪適來相觸忤。華便喝。復問長老何時到汾陽。曰某時到。華曰我在浙江早聞你名。元來見解只如此。何得名播寰宇。瑘遂作禮曰某甲罪過。</p>
<p style="margin-left:1em">徑山杲云。賓則始終賓。主則始終主。二大士驀劄相逢。主賓互換。直下發明臨濟心髓。苟非徹證向上巴鼻。具出常情正眼。未免作得失論量。</p>
<p style="margin-left:1em">雲門信云。拳來脚去。本分鉗錘。若將破提籃盛水救火。笑殺旁觀。三十年後有人說破。</p>
<p style="margin-left:1em">東山澓云。眾兄弟向二尊宿舌頭上打得個鞦韆過來。方得道出常情。非特不被是非絆却。抑且即是非而作佛事。不然君向西秦我之東魯。</p>
<p style="margin-left:1em">寶壽方云。硬者硬似鐵。軟者軟如綿。發揮臨濟綱宗則不無。正眼看來。也是鼓粥飯氣。</p>
<p style="margin-left:1em">青龍斯云。二老一賓一主。一擡一搦。發明臨濟家風則不無。怎奈都來是個小家子禪。雲門今日若有法兄到來。既本問他船來陸來。想他亦不道在河下步下。但只喚侍者汲耶溪水烹罏峰茶喫了。促膝抵掌談笑寒暄而<span class='corr'>已</span>。且道是世諦流布。別有佛法。良久云。須知遠烟浪。別有好商量。</p>
<p style="margin-left:1em">雲巖學云。舉上座可謂竿木隨身逢場作戲。雖然若無瑯瑘唱拍相隨。那得陽春雪曲。</p>
<p style="margin-left:1em">東塔熹云。二老宿言中帶戟語內藏鋒。雖則碁逢敵手。要且識者難瞞。祇如一人拂袖。一人作禮。意歸何處。具眼者定當看。</p>
<p style="margin-left:1em">資國秀云。瑯瑘有陷虎之機。法華有擒龍之作。雖則二俱作家。而法華猶未免暗輸一籌。明眼者試辨看。</p>
<p style="margin-left:1em">□□日云。龍象蹴踏。全主全賓。終始還他二俱作家。雖然。者裏有三十棒。二人平分。</p>
<p>法華示眾。釋迦不出世。達磨不西來。佛法徧天下。談玄口不開。</p>
<p style="margin-left:1em">徑山杲云。作賊人心虗。</p>
<p style="margin-left:1em">愚菴盂云。大小法華龍頭蛇尾。</p>
<p style="margin-left:1em">一指海云。既曰談玄。為什麼又道口不開。乃以如意擊案云。還會麼。若將耳聽終難會。眼處聞來方始是。</p>
</div>
<div class='div-other'><a id='mulu339' />
<p class='h2'>南嶽芭蕉谷泉禪師<span class='note-inline'>(南十汾陽昭嗣)</span></p><p>到慈明。明問。白雲橫谷口。遊人何處來。泉左右顧曰。夜來何處火。燒出古人墳。明曰未在更道。泉乃作虎聲。明以坐具便摵。泉接住推明置禪牀上。明却作虎聲。泉大笑曰。我見七十餘員善知識。今日始遇作家。</p>
<p style="margin-left:1em">龍翔訢云。若論作家。總未是在。何也。一人得體不得其用。一人得用不得其體。如何敢稱臨濟兒孫。諸德。你若撿點得出。非唯圓他古人舊話。亦免今日鈍置我無傳和尚。驀拈拄杖卓一卓云。棒頭有眼明如日。要識真金火裏看。</p>
<p style="margin-left:1em">天寧琦云。錯下名言。當時慈明怎容得者風顛漢恁麼道。更與一坐具。看他作個什麼伎倆。纔眼目定動。便連棒趂出。臨濟法道未致寂寥。</p>
<p style="margin-left:1em">愚菴盂云。二大老驀拶相逢。如馬伏波陳師。反正俱妙。似孫武子用兵。進退有宜。如龍插翼。似虎戴角。直是攖他不得。近他不得。雖然。臨濟門下足可觀光。若在顯聖者裏。乃拍左案云。且立一邊看。</p>
<p>谷泉同慈明山行。遇一毒龍湫。泉捉明同浴。明掣肘去。泉解衣跳入。霹靂隨至。腥風吹雨。林木振搖。明蹲草中。意泉死矣。須臾晴霽。泉乃引頭出波間曰。㘞。</p>
<p style="margin-left:1em">南㵎問云。谷泉拚得一條窮性命。要驗天下衲僧。却被慈明老漢勘破。</p>
<p style="margin-left:1em">黃檗琦云。谷泉井底蝦蟇。年久月深成精作怪。與毒龍何異。大小慈明掣肘而去。雖然不被他惑。未免在草中蹲。不得出頭。若是山僧。待引頸時一棒打殺。免致腥風作浪。魔魅人家男女。</p>
<p style="margin-left:1em">資福廣云。谷泉賣弄。若無慈明證據。不免徒勞。</p>
</div>
<div class='div-other'><a id='mulu340' />
<p class='h2'>安吉州天聖皓泰禪師<span class='note-inline'>(南十汾陽昭嗣)</span></p><p>到瑯瑘。瑘問埋兵掉鬬未是作家。匹馬單鎗便請相見。泰指瑘曰。將頭不猛帶累三軍。瑘打泰一坐具。泰亦打瑘一坐具。瑘接住曰。適來一坐具是山僧令行。上座一坐具落在甚麼處。泰曰伏惟尚饗。瑘拓開曰。五更侵早起。更有夜行人。泰曰賊過後張弓。瑘曰且坐喫茶。</p>
<p style="margin-left:1em">白巖符云。二老相見。可謂遇故鄉人說故鄉話。然本色固是本色。撿點將來。未免俱帶些子客氣。</p>
</div></div>
<div class='div-other'><a id='mulu341' />
<p class='h1'>△青十</p>
<div class='div-other'><a id='mulu342' />
<p class='h2'>舒州投子義青禪師<span class='note-inline'>(青十太陽玄嗣)</span></p><p>因僧問。師唱誰家曲。宗風嗣阿誰。子曰。威音前一箭。射透兩重山。曰如何是相傳底事。子曰。全因淮地月。得照郢陽春。曰恁麼則入水見長人也。子曰。祇知金玉異。那辨楚王心。僧禮拜。子以拂子擊之。</p>
<p style="margin-left:1em">報恩倫云。者僧恁麼問。投子恁麼答。宗中辨的。量外轉機。可謂事存函葢合。理應箭鋒拄。還曉會得也無。其或莽鹵漫汗。報恩為你饒舌。拈拂子云。笑把金鍼穿斷線。殷勤分付到兒孫。擲下拂子。</p>
<p style="margin-left:1em">崇先奇云。開疆闢土。革故鼎新。投子老人自是一代英傑。且道者一隻箭如今落在什麼處。有人道得。天下橫行。</p>
<p>投子因芙蓉楷參問。祖師言句如家常茶飯。離此之外別有為人處麼。子曰汝道寰中天子還假堯舜禹湯也無。蓉擬進語。子以拂子驀口摵曰。汝發意來早有三十棒也。蓉忽開悟。禮拜便行。子曰且來闍黎。蓉不顧。子曰汝到不疑之地耶。蓉掩耳而去。</p>
<p style="margin-left:1em">棲霞成云。芙蓉當時直出。豈不使人疑著。被投子輕輕拽回。不覺全身漏逗。到者裏若能興波作浪。管教投子回互不來。</p>
<p style="margin-left:1em">崇先奇云。俊哉。大似破壁飛騰。三十棒分付得著。雖然。撿點將來。猶少三十棒在。</p>
</div>
<div class='div-other'><a id='mulu343' />
<p class='h2'>郢州興陽青剖禪師<span class='note-inline'>(青十太陽玄嗣)</span></p><p>在太陽作園頭。種瓜次太問。甜瓜何時得熟。陽曰即今熟爛了也。曰揀甜底摘來。陽曰與什麼人喫。曰不入園者。陽曰未審不入園者還喫也無。曰汝還識伊麼。陽曰。雖然不識。不得不與。太陽笑而去。</p>
<p style="margin-left:1em">崇先奇云。瓜熟子離離。不入園者坐享無功。太陽父子恁麼揀辨。可謂甜者徹蒂甜。噫。</p>
<p style="margin-left:1em">白巖符著語云。甜瓜何時得熟。平地上撈甚魚蝦。即今熟爛了也。面皮厚多少。揀甜底摘來。深入虎穴。與什麼人喫。倒轉鎗頭來也。不入園者。話作兩橛。未審不入園者還喫也無。大好一拶。汝還識伊麼。蒼天蒼天。雖然不識不得不與。是何言歟。笑而去。且信一半。</p>
<p>興陽因僧問。娑羯出海乾坤震。覿面相呈事若何。陽曰。金翅鳥王當宇宙。個中誰是出頭人。曰忽遇出頭時又作麼生。陽曰。似鶻捉鳩君不信。御樓前驗始知真。曰恁麼則叉手當胸退身三步也。陽曰。須彌座下烏龜子。莫待重教點額痕。</p>
<p style="margin-left:1em">報恩秀云。者僧如牢度差與舍利弗創給孤獨園時鬬勝。然龍固為鱗蟲之長。其如終不免為妙翅之食。</p>
<p style="margin-left:1em">幻寄稷云。剖公著賊不知。更授之太阿。可悲可痛。</p>
</div>
<div class='div-other'><a id='mulu344' />
<p class='h2'>越州天衣義懷禪師<span class='note-inline'>(青十雪竇顯嗣)</span></p><p>示眾。百骸俱潰散。一物鎮常靈。百骸潰散皆歸土。一物常靈甚處安。</p>
<p style="margin-left:1em">南堂靜云。一物常靈甚處安。長空雲散碧天寬。蓮宮佛剎花無數。眨起眉毛仔細觀。天寧琦云。觀則不無。喚什麼作一物。喝一喝。</p>
<p style="margin-left:1em">能仁鑑云。南堂恁麼道。只堪入佛不堪入魔。山僧見處也要諸人共知。亦有一頌。一物長靈甚處安。轉身踏破月團團。刀山劍樹須摧折。熱鐵烊銅飲必乾。</p>
<p style="margin-left:1em">香山濟云。既是百骸潰散。喚什麼作一物。良久云。一物常靈甚處安。可中有句許誰參。雲收霧卷秋空靜。萬里蟾光玉一團。</p>
<p>天衣示眾。古人道。五蘊山頭一段空。同門出入不相逢。無量劫來賃屋住。到頭不識主人翁。有老宿云。既不識他。當初問什麼人賃。恁麼拈也太遠在。何故。須知死人路上有活人出身處。活人路上死人無數。那個是活人路上死人無數。那個是死人路上活人出身處。若撿點得分明。拈却炙脂帽子。脫却鶻臭布衫。</p>
<p style="margin-left:1em">徑山杲云。天衣古佛美則美矣。善則未善。具眼衲僧試甄別看。</p>
<p style="margin-left:1em">愚菴盂云。辨金鍮。分玉石。還他天衣古佛。不解出身。未免向鬼窟裏作活計。者裏甄別得出。正好戴却炙脂帽子。穿却鶻臭布衫。且道與古人是同是別。</p>
</div>
<div class='div-other'><a id='mulu345' />
<p class='h2'>南康雲居曉舜禪師<span class='note-inline'>(青十洞山聰嗣)</span></p><p>初參洞山。一日如武昌。行乞至劉居士家。士曰。老夫有一問。答得相契即開疏。否則且請還山。遂問。古鏡未磨時如何。居曰黑似漆。曰磨後如何。居曰照天照地。士揖曰且請上人還山。拂袖入宅。居懡㦬而還。洞山問何返太速耶。居具言前事。山曰你問我。我與你道。居遂問。古鏡未磨時如何。山曰此去漢陽不遠。磨後如何。山曰黃鶴樓前鸚鵡洲。居於言下大悟。</p>
<p style="margin-left:1em">天童忞云。居士即俗明真。誰言世上無仙客。雲居行廛悟道。須信壺中別有天。然從長撿點。當時未離鄂州城薦去猶較些子。若向洞山門下悟來。直是隔雲千里望長安。何故。天酥酡飯非珍饌。一味園蔬飽即休。</p>
<p style="margin-left:1em">象田現別前語云。門前水數曲。別後語云。屋後山萬層。</p>
<p>雲居上堂。諸方有弄蛇頭。撥虎尾。跳大海。劍刃裏藏身。雲居者裏寒天熱水洗脚。夜間脫襪打睡。早朝旋打行纏風。吹籬倒。喚人夫劈篾縛起。</p>
<p style="margin-left:1em">天童忞云。雲居與麼住持極是省緣。撿點將來。翻成多事。何故。逢人且說三分話。未可全拋一片心。</p>
</div>
<div class='div-other'><a id='mulu346' />
<p class='h2'>洪州<span class='corr'>刺</span>史許式居士<span class='note-inline'>(青十洞山聰嗣)</span></p><p>一日與泐潭澄上藍溥坐次。潭問。聞郎中道。夜坐連雲石。春栽帶雨松。當時答洞山甚麼話。公曰今日放衙早。潭曰。聞答泗州大聖揚州出現底是否。公曰別點茶來。潭曰名不虗傳。公曰和尚早晚回山。潭曰今日被上藍覰破。藍便喝。潭曰須是你始得。公曰不奈船何打破戽斗。</p>
<p style="margin-left:1em">灜山誾云。賊來相趂。客來相待。一個引玉拋磚。一個埋兵掉鬬。無端殃及上藍。真個不奈船何打破戽斗。要識三大老面目麼。琵琶隨手撥。簫鼓應時鳴。</p>
</div>
<div class='div-other'><a id='mulu347' />
<p class='h2'>荊門軍玉泉承皓禪師<span class='note-inline'>(青十北塔廣嗣)</span></p><p>僧入室次。有狗子在旁。泉叱一聲。狗子便出去。泉曰。狗却會。你却不會。</p>
<p style="margin-left:1em">灜山誾云。玉泉用盡伎倆。逞盡機謀。者僧不妨坐觀成敗。</p>
<p>玉泉一日因眾集。泉問曰作麼。眾曰入室。泉曰待我抽解來。及上廁畢來。見眾僧不去。以拄杖趕散。</p>
<p style="margin-left:1em">白巖符云。與麼做處。雖謂迥出常情。然撿較將來。猶帶粥飯氣在。若是山僧。見眾僧不去。但喚將水來。待伊將水至。乃洗手云。事訖就水。當願眾生。出世法中。速疾而往。便休。</p>
<p>玉泉示眾。晷運推移。布裩赫赤。莫怪不洗。無來換替。</p>
<p style="margin-left:1em">薦福璨云。薦福當時若見。即向他道少賣弄。</p>
<p>玉泉因蘇東坡微服過訪。泉問尊官高姓。坡曰。姓秤。是秤天下老和尚底秤。泉乃喝一喝曰。且道者一喝重多少。坡無對。於是尊禮之。</p>
<p style="margin-left:1em">天寧琦云。玉泉是作家宗匠。東坡是當世大儒。驀劄相逢。發揮此道。盡謂東坡休去。秤尾無星。殊不知八兩半觔。總在自家手裏。雖然如是。也須扶起玉泉。只如他道者一喝重多少。多少人道不得。直饒道得。更與一喝。</p>
<p style="margin-left:1em">罄山修代東坡云。猶未出定盤星在。</p>
<p style="margin-left:1em">天界盛代子瞻撫掌云。草賊大敗。</p>
<p style="margin-left:1em">天童忞云。叢林商量盡道子瞻胸藏萬卷。不須玉泉一喝便見瓦解氷消。殊不知玉泉墻塹不牢。輕輕被他一拶。直得全身敗露。大眾請簡點看。那裏是他敗露處。若簡點不出。未免總被俗官勘破。</p>
<p style="margin-left:1em">金粟元云。盡道東坡大儒秤子折却。誰知玉泉老漢一釣便上。當時學士若知有轉身句。敢保天下長老不奈伊何。雖然。也須扶起玉泉。喝一喝。</p>
<p style="margin-left:1em">西遯超云。東坡固是鈍漢。玉泉亦太殺欺人。見人可欺。遂爾不顧自<span class='corr'>己</span>敗缺。東坡說姓秤。便與他秤一秤。萬一東坡云果然上鈎來也。或云恰值牙行不在。豈不使俗官反居上風。</p>
<p style="margin-left:1em">□□巖代東坡云。不勞再驗。</p>
<p style="margin-left:1em">□□玉代東坡云。者漢一釣便上。</p>
</div>
<div class='div-other'><a id='mulu348' />
<p class='h2'>洪州法昌倚遇禪師<span class='note-inline'>(青十北禪賢嗣)</span></p><p>問英勝二首座曰。我欲來者裏起法堂。且道作得個什麼向當。英曰賊是小人。昌曰邵武子動著便作屎臭。英曰曾經霜雪苦。昌曰。明珠自有千金價。怎肯林間打雀兒。英曰。大似持鉢不得。詐道不饑。昌却指勝曰。你且道。合作得個什麼向當。勝曰。本來無位次。不用強安排。昌曰。你者驢漢。安向甚處著。勝曰一任敲磚打瓦。昌曰也只是個杜撰巡官。英曰。若是千金寶。何須打雀兒。昌曰東家人死西家人助哀。英曰路見不平。</p>
<p style="margin-left:1em">白巖符云。拳來脚去。鎗來劍去。一步緊一步。一著高一著。三個老漢可謂經事多矣。若是法堂向當。終未能定奪在。何故。今年太歲當頭。合逢戊巳。</p>
<p>法昌垂語。我要一個不會禪底作國師。</p>
<p style="margin-left:1em">徑山杲云。且道是醍醐句。是毒藥句。</p>
<p style="margin-left:1em">永州祚云。恁麼則十字街頭廖鬍子。大有長處。</p>
<p style="margin-left:1em">平田本云。心不負人面無慚色。</p>
<p>法昌上堂。春山青。春水綠。一覺南柯夢初足。擕笻縱步出松門。是處桃花香馥郁。因思昔日靈雲老。三十年來無處討。如今競愛摘楊花。紅香滿地無人掃。</p>
<p style="margin-left:1em">雲門信云。者個語話若作禪道佛法商量。太遠在。若作風流景緻會。又辜負法昌。還有人向者裏和會得麼。出來說看。若和會未得。元在法昌舌根上轉。</p>
<p style="margin-left:1em">東明際云。雪嶠老漢與麼拈提。且道還契他法昌也未。</p>
</div>
<div class='div-other'><a id='mulu349' />
<p class='h2'>南康雲居佛印了元禪師<span class='note-inline'>(青十開先暹嗣)</span></p><p>入室次。蘇子瞻適至。印曰此間無坐榻。學士來此作麼。瞻曰暫借和尚四大為坐。印曰山僧有一問。學士道得即請坐。道不得當輸玉帶。瞻欣然曰便請。印曰。四大本空。五蘊非有。學士向什麼處坐。瞻無對。遂解下玉帶。</p>
<p style="margin-left:1em">寶壽方別佛印。於暫借四大為坐處拈棒便打。</p>
<p style="margin-left:1em">天界盛於學士向什麼處坐處代子瞻云。若恁麼則被某甲坐斷也。又云。者個破禪牀我不坐。</p>
<p style="margin-left:1em">天童忞云。佛印貪餌忘鈎。東坡弄巧成拙。若是山僧。待他道四大本空五蘊非有。向前抴倒便坐。豈不顯得俊俏底蘇學士。</p>
<p style="margin-left:1em">慧雲盛云。佛印雖則便宜。性命<span class='corr'>已</span>在東坡手裏。</p>
<p style="margin-left:1em">檀度依云。學士方纔要坐。和尚錦帳高張。怎奈措大寒酸。不解驀直便上。豈可謂入幕之賓乎。雖然。至今玉帶猶鎮山門。大好疑著。</p>
<p style="margin-left:1em">白巖符云。金山者漢貪他蠅頭小利。却向俗官手裏生被活埋。</p>
</div>
<div class='div-other'><a id='mulu350' />
<p class='h2'>杭州慧日永明延壽禪師<span class='note-inline'>(青十天台韶嗣)</span></p><p>因二僧參。乃問。參頭曾到此間否。曰曾到。又問第二上座。曾到此間否。曰不曾到。明曰一得一失。少選侍者問。適來二僧。未審那個得那個失。明曰。你曾識者二僧也無。曰不曾識。明曰同坑無異土。</p>
<p style="margin-left:1em">清化嶾云。平展處不犯鋒鋩。驗人處豈用多辭。尀耐二僧無端累他侍者受屈。</p>
<p style="margin-left:1em">天斗偉云。黃河九曲。非無其源。梗楠千尺。非無其本。永明一期施設。自非本深源遠。豈可得哉。然懵懂侍者且置勿論。當時被二僧道個情知和尚曾見法眼。又作麼生。</p>
</div>
<div class='div-other'><a id='mulu351' />
<p class='h2'>福州嚴峰師木禪師<span class='note-inline'>(青十天台韶嗣)</span></p><p>僧問。靈山一會迦葉親聞。嚴峰一會誰是聞者。峰曰問者不弱。</p>
<p style="margin-left:1em">灜山誾云。者僧問處。大似把炬逆風先著手。嚴峰答處。正如當罏賣酒便傾巵。良久復云。笑殺旁觀。</p>
</div>
<div class='div-other'><a id='mulu352' />
<p class='h2'>溫州瑞鹿寺上方遇安禪師<span class='note-inline'>(青十天台韶嗣)</span></p><p>甞閱楞嚴經。至知見立知。即無明本。知見無見。斯即涅槃。乃破句讀曰。知見立。知即無明本。知見無。見斯即涅槃。於此有省。或者曰師破句了也。安曰此是我悟處。乃畢生不易。時號安楞嚴。</p>
<p style="margin-left:1em">灜山誾云。安公若不是悟去。幾多人笑水潦鶴也。且道伊悟底是有知見無知見。</p>
</div>
<div class='div-other'><a id='mulu353' />
<p class='h2'>洪州雲居道齊禪師<span class='note-inline'>(青十法燈欽嗣)</span></p><p>因大梅煦參乃曰。我要問汝從什麼處來。若從僧堂來。即是謾語。不從僧堂來。又是自瞞。汝畢竟從甚處來。梅於言下頓悟。</p>
<p style="margin-left:1em">翠巖芝云。若不如是。怎知如是。</p>
<p style="margin-left:1em">友可玄云。者僧親從堂中來。為甚却道謾語。雲居也是心斜不覺口歪。</p>
</div></div>
<p class='juan'>宗門拈古彚集卷第四十一</p>
</div><!-- end of div[@id='body'] -->
</body></html>