<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu72' />宗門拈古彚集卷第十二</p><p class="byline">古杭白巖嗣祖沙門　淨符　彚集</p><p class="head1">△南二</p>

<div class='div-other'><a id='mulu73' />
<p class='h2'>池州杉山智堅禪師<span class='note-inline'>(南二馬祖一嗣)</span></p><p>因普請擇蕨次。南泉拈起一莖曰。者個大好供養。山曰。非但者個。百味珍羞他亦不顧。泉曰。雖然如是。個個須甞過始得。</p>
<p style="margin-left:1em">報慈遂徵云。且道是相見語不是相見語。</p>
<p style="margin-left:1em">翠巖芝徵云。只如杉山與麼道。還免得無過麼。若免得去。未具眼在。若免不得。又違前話。</p>
<p style="margin-left:1em">白巖符云。者兩個漢被一莖菜喪盡生平。</p>
</div>
<div class='div-other'><a id='mulu74' />
<p class='h2'>撫州石鞏慧藏禪師<span class='note-inline'>(南二馬祖一嗣)</span></p><p>本以戈獵為務。因趁鹿從馬祖菴前過。乃問還見鹿過否。祖曰汝是何人。曰獵者。祖曰汝解射麼。曰解射。祖曰汝一箭射幾個。曰一箭射一個。祖曰汝不解射。曰和尚解射否。祖曰解射。曰一箭射幾個。祖曰吾一箭射一羣。曰。彼此生命。何得射他一羣。祖曰。汝既知如是。何不自射。曰。若教某甲自射。直是無下手處。祖曰者漢曠劫無明煩惱今日頓息。鞏遂擲下弓箭投祖出家。</p>
<p style="margin-left:1em">清凉欽云。且作麼生是一箭射一羣底道理。直是三千大千世界生命也不消一箭。</p>
<p style="margin-left:1em">雪竇顯云。馬師一箭一羣。信彩射得有甚用處。不如石鞏一箭一個。却是好手。雪竇今日效古人之作擬放一箭。高聲喝云。看箭。又云中也。</p>
<p style="margin-left:1em">翠巖芝云。馬祖一箭射一羣猶未善在。山僧一箭射無數。盡大地蠢動含靈無不中者。雖然如是。祇道得一半。更有一半留與諸上座道。</p>
<p>石鞏凡見僧來皆張弓架箭示之。一日三平至。鞏曰看箭。平乃撥開胸曰。此是殺人箭。活人箭又作麼生。鞏乃彈弓弦三下。平乃作禮。鞏曰。三十年張弓架箭。只射得半個聖人。遂抝折弓箭。平後參大顛舉前話。顛曰。既是活人箭。為什麼向弓弦上辨。平無對。顛曰三十年後要人舉此話也大難得。</p>
<p style="margin-left:1em">雲門偃問。長慶作麼生免得他道半個聖人。長慶云若不還價怎辨真偽。門云入水見長人。</p>
<p style="margin-left:1em">雪竇顯云。要先抝折不難。怎奈三平中的了也。然則老宿要活三平。且未免張弓架箭。首山念云。人人盡道三平中的。莫屈他也無。良久云。機關不是韓光作。莫把胸襟當等閒。</p>
<p style="margin-left:1em">支提愛云。射虎不真。徒勞沒羽。</p>
<p style="margin-left:1em">天童覺云。石鞏習氣不除。三平相席打令。却云三十年張弓架箭祇射得半個聖人。豈不是以<span class='corr'>己</span>方人。大都不入驚人浪。到底難尋稱意魚。</p>
<p style="margin-left:1em">高峰妙云。石鞏張弓旁若無人。三平承箭弄巧成拙。然雖如是。半個聖人又作麼生。落花有意隨流水。流水無心戀落花。</p>
<p style="margin-left:1em">中峰本云。穿百步楊。透九重鼓。固是眼親手便。其如半個聖人有隱身之術。石鞏之技窮矣。</p>
<p style="margin-left:1em">鼓山賢云。披胷當箭宛有大人之作。然只忍得殺人箭。再問活人箭。蹉過多少時也。鞏為作死馬醫。雖然救得。也只是半個了也。</p>
<p>石鞏問西堂藏。你還解捉虗空麼。曰捉得。鞏曰作麼生捉。堂以手撮虗空一下。鞏曰你不解捉。堂却問師兄作麼生捉。鞏把堂鼻孔拽。堂作忍痛聲曰。太煞拽人鼻孔直欲脫去。鞏曰。直須恁麼。捉虗空始得。</p>
<p style="margin-left:1em">寶壽方云。這般做處何異弄泥團者。極盡心思終無濟事。雖知祖師門下別有長處。當時待道你還解捉虗空麼。亦曰捉得。作麼生捉。直把石鞏一脚踏倒。</p>
<p style="margin-left:1em">白巖符云。施乾轉坤不無石鞏。當時被西堂近前劈面便掌。又作麼生。</p>
</div>
<div class='div-other'><a id='mulu75' />
<p class='h2'>唐州紫玉山道通禪師<span class='note-inline'>(南二馬祖一嗣)</span></p><p>因于頔相公問如何是佛。玉喚相公。公應諾。玉曰更莫別求。藥山聞曰。噫。可惜于家漢生埋向紫玉山中。公聞乃謁見藥山。山問曰。聞相公在紫玉山中大作佛事是否。公曰不敢。乃曰承聞有語相救。今日特來。山曰有疑但問。公曰如何是佛。山乃召于頔。公應諾。山曰是什麼。公豁然有省。</p>
<p style="margin-left:1em">羅山閒云。當時賴遇是于頔。可中草窠裏撥著個焦尾大蟲。何處有藥山。</p>
<p style="margin-left:1em">大溈智云。于頔當時若會見藥山喚云是什麼。只向道和尚賺我來。拂袖便去。不惟作個慷慨丈夫。亦乃不鈍置紫玉。</p>
<p style="margin-left:1em">大溈泰云。抉驪龍額上珠。取輪王髻中寶。如鐘待扣。似谷傳聲。八面玲瓏更無回互。諸人要見于頔悟處麼。真金<span class='corr'>已</span>出鑛。鍛煉轉光輝。</p>
<p style="margin-left:1em">烏石道云。可惜于頔者漢脫得紫玉醬缸。又醃在藥山虀甕。雖然如是。仔細檢點將來。紫玉藥山脚跟總未點地在。烏石則不然。或有人問如何是佛。即向他道。大小石頭親見了。寶山端的不空回。</p>
</div>
<div class='div-other'><a id='mulu76' />
<p class='h2'>毗陵芙蓉太毓禪師<span class='note-inline'>(南二馬祖一嗣)</span></p><p>一日因行食到龐公前。公擬接毓乃縮手曰。生心受食。淨名所呵。去此一機。居士還甘否。公曰當時善現豈不作家。毓曰非關他事。公曰食到口邊被人奪却。毓乃行食。公曰不消一句。</p>
<p style="margin-left:1em">昭覺勤云。善現作家。芙蓉奇特。盡被龐老子一時領過了也。只如道不消一句。且道是那一句。端坐受供養。施主常安樂。</p>
<p>芙蓉因龐公問。馬祖著實為人處。還分付吾師否。蓉曰。某甲尚未見他。作麼生知他著實處。公曰祇此見知也無討處。蓉曰居士也不得一向言說。公曰。一向言說師又失宗。若作兩向三向。師還開得口麼。蓉曰。直是開口不得。可謂實也。公撫掌而出。</p>
<p style="margin-left:1em">昭覺勤云。芙蓉何不道分付與我。待問如何是著實處。便好與一掌。待他眼目定動。更與一掌。何故。且要打斷許多葛藤。</p>
<p style="margin-left:1em">雲居莊云。芙蓉無端惹起許多葛藤。若約徑山見處。便與攔胷一踏。直饒龐公知有馬大師著實處。也做手脚不及。</p>
<p style="margin-left:1em">佛川宗云。者兩個撮驢糞漢也甚奇怪。雖然暗地拋竿。要且瞞埜山不得。</p>
</div>
<div class='div-other'><a id='mulu77' />
<p class='h2'>信州鵞湖大義禪師<span class='note-inline'>(南二馬祖一嗣)</span></p><p>唐憲宗詔入內。於麟德殿論義。湖問諸碩德曰。行住坐臥畢竟以何為道。有對知者是道。湖曰。不可以智知。不可以識識。安得知者是乎。有對無分別是道。湖曰。善能分別諸法相。於第一義而不動。安得無分別是乎。有對四禪八定是道。湖曰。佛身無為。不墮諸數。安得四禪八定是乎。眾皆杜口。</p>
<p style="margin-left:1em">徑山杲云。相罵饒你接嘴。相唾饒你潑水。</p>
<p style="margin-left:1em">天寧琦云。僧投寺裏宿。賊打不防家。</p>
<p style="margin-left:1em">瑞鹿信云。鵞湖長老辨似懸河。未免旁觀者哂。行住坐臥畢竟以何為道。貪觀天上月。失却手中橈。</p>
<p>鵞湖舉順宗帝問尸利禪師曰。大地眾生如何得見性成佛。利曰。佛性如水中月。可見不可取。謂憲宗帝曰。佛性非見必見。水中月如何攫取。帝乃問何者是佛性。湖對曰不離陛下所問。帝默契之。</p>
<p style="margin-left:1em">灜山誾云。若道不離陛下所問即是佛性。鵞湖眉毛亦須倒豎。何故。祇曉眼橫。不知鼻直。</p>
</div>
<div class='div-other'><a id='mulu78' />
<p class='h2'>五臺山隱峰禪師<span class='note-inline'>(南二馬祖一嗣)</span></p><p>俗姓鄧。在襄州破威儀堂只著襯衣於砧椎邊拈起椎曰。道得即不打。于時大眾默然。峰便打。</p>
<p style="margin-left:1em">法眼益云。鄧隱峰奇怪甚奇怪。要且打不著。又云。其時一眾出自偶然。</p>
<p style="margin-left:1em">翠巖芝云。此語有勘破處。且道勘破阿誰。雪竇顯云。果然果然。</p>
<p style="margin-left:1em">東禪觀云。彼時堂中是有人耶無人耶。若有人。可容得伊。若無人。爭容得伊。又云。笑殺旁觀。</p>
<p style="margin-left:1em">城山洽云。當時若有人奪椎子却打云。看破了也。看者漢作何合殺。</p>
</div>
<div class='div-other'><a id='mulu79' />
<p class='h2'>汾州無業大達禪師<span class='note-inline'>(南二馬祖一嗣)</span></p><p>示眾。若有一毫頭聖凡情念未盡。不免入驢胎馬腹裏去。</p>
<p style="margin-left:1em">白雲端云。直使一毫頭聖凡情念淨盡。亦未免入驢胎馬腹裏去。</p>
<p style="margin-left:1em">磬山修云。未盡淨盡。山僧今日一齊拈却。諸人還見一毫頭麼。喝一喝云。切忌鑽龜打瓦。</p>
<p>無業因僧問如何是佛。業曰莫妄想。又僧問如何是佛。業曰即心是佛。</p>
<p style="margin-left:1em">雪竇顯於莫妄想處著語云。塞却鼻孔。於即心是佛處著語云。拄却舌頭。</p>
<p style="margin-left:1em">昭覺勤云。正當恁麼時。舌頭又拄却。鼻孔又塞却。還有轉身吐氣處也無。便打。</p>
<p style="margin-left:1em">古南門云。一轉語無繩自縛。一轉語金鍮不辨。一轉語堆山積嶽。更有一轉語。三十年後。</p>
</div>
<div class='div-other'><a id='mulu80' />
<p class='h2'>南嶽西園曇藏禪師<span class='note-inline'>(南二馬祖一嗣)</span></p><p>一日自燒浴。僧問和尚何不使沙彌童行。園乃撫掌三下。</p>
<p style="margin-left:1em">曹山寂云。一等是拍手撫掌。就中西園奇怪。俱胝一指頭禪葢為承當處不諦當。僧却問西園撫掌豈不是奴兒婢子邊事。山曰是。曰向上更有事也無。山曰有。曰如何是向上事。山叱曰者奴兒婢子。</p>
<p style="margin-left:1em">天童覺云。識尊卑。知貴賤。西園是作家。分玉石。辨金鍮。曹山不出世。者僧雖解切磋琢磨。也祇向奴兒婢子邊著倒。還知麼。放曠淋漓兩不傷。猶是夜明簾外客。</p>
<p style="margin-left:1em">愚菴盂云。諸禪德。曹山與麼批判。為復是一期壓捺。為復是別有道理。有者道古人提唱總不可作實法會。理固如此。也須要頭腦清白。西園撫掌是甚時節。俱胝豎指是何節目。者裏緇素得出。許你親見西園。否則在人家屋簷下坐著。驢年去在。</p>
</div>
<div class='div-other'><a id='mulu81' />
<p class='h2'>鎮州金牛和尚<span class='note-inline'>(南二馬祖一嗣)</span></p><p>每自做飯供養眾僧。至齋時舁飯桶到堂前作舞。呵呵大笑曰。菩薩子喫飯來。</p>
<p style="margin-left:1em">長慶稜云。金牛大似因齋慶讚。</p>
<p style="margin-left:1em">大光誨因僧問。長慶道因齋慶讚意旨如何。光乃作舞。僧便禮拜。光云見甚道理便禮拜。僧却作舞。光云者野狐精。</p>
<p style="margin-left:1em">東禪齊云。祇如長慶大光。是明古人意。別為他分柝。諸人每日喫飯過堂。為當與古人一般。為當別有道理。若道別。且作麼生得別來。若道一般。恰到他舞又被喚作野狐精。還會麼。若不會。行脚眼在甚麼處。</p>
<p style="margin-left:1em">雪竇顯云。雖然如是。金牛不是好心。</p>
<p style="margin-left:1em">瑞巖慍云。金牛露出醜舉止。殘羮餿飯阿誰肯喫。</p>
<p>金牛因臨濟來乃橫按拄杖當門踞坐。濟遂撫掌三下歸客堂。牛却下。看人事了乃問。夫賓主相見各有軌儀。上座何得無禮。濟曰老和尚道什麼。牛擬開口。濟便打一坐具。牛作倒勢。濟又打一坐具。牛曰今日不著便。遂歸方丈。</p>
<p style="margin-left:1em">溈山祐問仰山。此二尊宿還有勝劣也無。仰云勝即總勝。劣則總劣。</p>
<p style="margin-left:1em">溈山果云。一人焦磚打著連底凍。一人得便宜是落便宜。具眼者辨取。</p>
<p style="margin-left:1em">靈隱禮云。驅耕夫牛。奪饑人食。不無臨濟。若是毒蛇頭上揩癢。猛虎口裏橫身。須讓金牛始得。只如勝劣不分。直提向上又作麼生。橫按鏌鎁全正令。</p>
<p style="margin-left:1em">西遯超云。二大老一則居勝。一則退敗。是將栗棘蓬擉瞎天下人眼睛。是將爛汙泥塗却天下人眼睛。今之學其宗者。打必打到勝。喝必喝到勝。以為多打得幾下。多喝得幾喝。便為大機大用。噫。殊不知八百年前早為金牛踏殺了也。</p>
</div>
<div class='div-other'><a id='mulu82' />
<p class='h2'>利山和尚<span class='note-inline'>(南二馬祖一嗣)</span></p><p>因僧問眾色歸空空歸何所。山曰舌頭不出口。曰為甚麼不出口。山曰內外一如故。</p>
<p style="margin-left:1em">漏澤杲云。大小利山恁麼答話。把人脚跟釘却。不敢動著一步。山僧者裏則不然。若有問眾色歸空空歸何所。向道此去武塘不遠。為甚如此。祇要你到家。還會麼。良久云。莫怪坐來頻勸酒。自從別後見君稀。</p>
</div>
<div class='div-other'><a id='mulu83' />
<p class='h2'>韶州乳源和尚<span class='note-inline'>(南二馬祖一嗣)</span></p><p>上堂。西來的的意不妨難道。眾中莫有道得者麼。出來試道看。時有僧出禮拜。源劈脊便打曰。是什麼時節出頭來。便歸方丈。</p>
<p style="margin-left:1em">保福展代僧云。為和尚不惜身命。長慶稜云。我即不然。福云作麼生。慶云不妨不妨。</p>
<p style="margin-left:1em">承天宗云。宗乘也不易扶豎。者兩個老漢扶不起。我道者僧若不出頭。棒即是乳源自喫。</p>
<p style="margin-left:1em">溈山果云。者僧若具眼。纔見開口。便好向道老和尚少賣弄。不唯勘破乳源。亦乃坐斷天下人舌頭。</p>
<p style="margin-left:1em">廣胤標云。者僧若是個漢。待伊纔拈棒。便好接住送一送云。和尚也須自領一半始得。管教者老漢一場懡㦬。</p>
</div>
<div class='div-other'><a id='mulu84' />
<p class='h2'>筠州逍遙和尚<span class='note-inline'>(南二馬祖一嗣)</span></p><p>因鹿西和尚曰。念念攀緣。心心永寂。遙曰昨晚亦有人恁麼道。西曰道個什麼。遙曰不知。西曰請和尚說。遙以拂子驀口打。西拂袖便出。遙召眾曰。大眾。直是頂門上<span class='corr'>著</span>眼也鑑他不破。</p>
<p style="margin-left:1em">昭覺勤云。老僧雖頂門無眼。也驗得他骨出。何以見得。古墓毒蛇頭戴角。南山猛虎尾吒沙。</p>
</div>
<div class='div-other'><a id='mulu85' />
<p class='h2'>洪州水潦和尚<span class='note-inline'>(南二馬祖一嗣)</span></p><p>問馬祖如何是西來的的意。祖曰禮拜著。潦拜下。祖乃當胷踏倒。潦忽契悟。起來撫掌呵呵大笑曰。也大奇。也大奇。百千三昧無量妙義。只向一毫頭上識得根源去。住後每謂眾曰。自從一喫馬師踏。直至如今笑不休。</p>
<p style="margin-left:1em">瑯瑘覺云。大眾。你道水潦還曾悟也未。</p>
<p style="margin-left:1em">天童覺云。馬大師不合放過。待伊起來恁麼道。但問只者一毫頭從甚處得來。待伊擬議。更與一踏。</p>
<p style="margin-left:1em">鼓山霈云。大小水潦大似乞兒見小利。</p>
<p style="margin-left:1em">白巖符云。可惜馬師有殺人劍無活人刀。致使大小水潦在一毫頭上著倒。且作麼生與伊拈却者一毫頭。良久云。當時好更與兩踏。</p>
</div>
<div class='div-other'><a id='mulu86' />
<p class='h2'>衢州烏臼和尚<span class='note-inline'>(南二馬祖一嗣)</span></p><p>因玄紹二上座參。臼曰二禪客發足甚麼處。玄曰江西。臼便打。玄曰久知和尚有此機要。臼曰。你既不會。後面個師僧祇對看。紹擬近前。臼亦打曰。信知同坑無異土。參堂去。</p>
<p style="margin-left:1em">雪竇顯云。宗師眼目須是漝麼。如金翅劈海直取龍吞。有般漢眼目未辨東西。拄杖不知顛倒。只管說照用同時人境俱奪。打殺一萬個有什麼過。</p>
<p style="margin-left:1em">溈山喆云。烏臼大似巨靈逞劈泰華之威。蒼龍展奪驪珠之勢。直得乾坤失色日月潛輝。乃拈拄杖云。諸人還識烏臼麼。若也識去。橫按鏌鎁寰中獨據。若也未識。棒頭有眼明如日。卓拄杖下座。</p>
<p style="margin-left:1em">白雲端云。眾中商量道。拄杖在烏臼手裏。以強凌弱有什麼難。苦哉。作者般見解。水亦難消。所以道醍醐上味為世所珍。遇斯等人翻成毒藥。要識烏臼麼。橫按鏌鎁全正令。太平寰宇斬癡頑。</p>
<p style="margin-left:1em">昭覺勤云。雪竇可謂明辨古今分別邪正。然雖如是。只見烏臼放行處。未明烏臼把住處。要知烏臼把住處麼。直得釋迦彌勒猶為走使。不敢正眼覷著。若使據令而行。盡大地人並須喫棒。</p>
<p style="margin-left:1em">天目禮云。人人盡道烏臼用處如燒尾霹靂。殊不知性命落在僧手裏。似敗陣將軍投戈散地。</p>
<p style="margin-left:1em">雲居莊云。平地上嶮崖。孤峻處平坦。諸方祇知烏臼具超宗越格手段。且不知烏臼徹底老婆心。要識老婆心麼。棒打石人頭。嚗嚗論實事。</p>
<p style="margin-left:1em">開先金云。雪竇乃大方宗匠。明辨古今。何得扶強抑弱。與麼說話豈無識者。殊不知大小烏臼被二上座不動聲色使得手忙脚亂。</p>
<p style="margin-left:1em">愚菴盂云。烏臼只管據令而行。彌勒釋迦立在下風。試問二禪客還甘麼。若甘。則瞎却天下人眼。若不甘。則瞎却烏臼眼。或曰甘與不甘一併收下。也是瞎驢趁大隊。</p>
<p style="margin-left:1em">寶掌白云。烏臼老漢如神箭繞樹。霹靂罩頂。直使盡大地人亡鋒結舌。無迴避處。且道具什麼眼。以拄杖一時打散。</p>
<p style="margin-left:1em">安國聰云。者僧破浪衝關危亡不顧。却有衲僧氣槩。烏臼雖行閫外威權。檢點將來。性命落在者僧手裏。</p>
<p style="margin-left:1em">鳳山啟云。烏臼棒頭有眼。足下無私。慣用白拈手段。但不應無罪而屈平人。雖然。只知盡法。那管無民。</p>
<p style="margin-left:1em">古鏡奇云。烏臼吹毛在握。殺活臨時。縱饒你有三頭六臂。到者裏未有不望崖而退。雖然。未免被者僧勘破。</p>
<p style="margin-left:1em">資國秀云。烏臼盡法不管無民。雪竇也是順硃填墨。昭覺雖則緇素精明。只知烏臼把住處。未明烏臼放行處。要知烏臼放行處麼。拈拄杖連卓云。竹密不妨流水過。山高豈礙白雲飛。乃擿下拄杖。</p>
<p>烏臼問僧近離甚處。曰定州。臼曰定州法道何似者裏。曰不別。臼曰。若不別。更轉彼中去。便打。曰棒頭有眼不得草草打人。臼曰今日打著一個。又打三下。僧便出。臼曰屈棒原來有人喫在。曰爭奈杓柄在和尚手裏。臼曰。汝若要。山僧回與汝。僧近前奪棒打臼三下。臼曰屈棒屈棒。曰有人喫在。臼曰草草打著個漢。僧作禮。臼曰却恁麼去也。僧大笑而出。臼曰消得恁麼。消得恁麼。</p>
<p style="margin-left:1em">南堂欲云。烏臼當軒據坐正令方行。者僧自遠趨風[拚-ㄙ+ㄊ]得喫棒。若是慣戰作家。何處有烏臼也。更若未會。看取雪竇葛藤。</p>
<p style="margin-left:1em">開先金云。雲行雨施。雷奔電埽。縛虎放虎。入草出草烏。臼與者僧相見。可謂主賓互換縱奪可觀。因甚烏臼却道消得恁麼消得恁麼。且道是肯伊不是肯伊。具眼者辨取。</p>
<p style="margin-left:1em">愚菴盂云。要做臨濟下兒孫。須知有者般事。我坐你立。收放自由。主賓互換。血脉貫通。自然風雲凜冽。所以謂之得大自在。若一棒差排。到底了無合殺。做烏臼底奴子也未得在。</p>
<p style="margin-left:1em">資福廣云。多錢善賈。長袖善舞。隨時消息。步中規矩。善論掌上身飛。人棄我取。總欠一著在。</p>
</div>
<div class='div-other'><a id='mulu87' />
<p class='h2'>衢州石臼和尚<span class='note-inline'>(南二馬祖一嗣)</span></p><p>參馬祖。祖問什麼處來。石曰烏臼來。祖曰烏臼近日有何言句。石曰幾人於此茫然。祖曰茫然且致。悄然一句作麼生。石乃近前三步。祖曰我有七棒寄打烏臼。你還甘否。石曰。和尚先喫。某甲後甘。</p>
<p style="margin-left:1em">昭覺勤云。草窠裏撥出一個半個。有什麼共語處。雖然如是。猶放過一著在。</p>
<p style="margin-left:1em">天井新云。者兩個漢成則俱成。敗則俱敗。仔細看來。總是乞兒索舊債。</p>
<p style="margin-left:1em">白巖符云。馬大師不肯據令而行。祇緣利動君子。豈當斷不斷反招其亂者可同日而語哉。然則如今有恁麼衲子上門。諸方必有長處始得。不然總是套襲之流。</p>
</div>
<div class='div-other'><a id='mulu88' />
<p class='h2'>百靈和尚<span class='note-inline'>(南二馬祖一嗣)</span></p><p>一日路次見龐居士。乃問南嶽得力句曾舉向人也無。士曰曾舉來。靈曰舉向甚麼人。士以手自指曰龐公。靈曰直是妙德空生也讚歎不及。士却問靈。阿師得力句是誰得知。靈戴笠子便行。士曰善為道路。靈更不回首。</p>
<p style="margin-left:1em">徑山杲云。者個話端若不是龐公。幾乎錯舉似人。雖然如是。百靈輸他龐老一著。何故。當時若不得個破笠子遮却髑髏。有甚面目見他龐公。</p>
<p style="margin-left:1em">天寧琦云。百靈戴笠便行。得力句可謂分明舉似。因甚麼妙喜老人道百靈有甚面目見他龐公。也是扶強不扶弱。有人與妙喜作主。要問作麼生是得力句。速道速道。擬議不來。劈脊便棒。</p>
<p style="margin-left:1em">天童悟云。百靈若非徑山。直饒戴破笠子也無出頭分。</p>
<p style="margin-left:1em">寶掌白云。百靈龐公雖然各固封疆。不知旁觀者醜。今時都說百靈被龐公背地一推。再也轉身不得。據寶掌看來。却是龐公末上被百靈一坐。至今無處討個合殺。具眼者辨看。</p>
</div>
<div class='div-other'><a id='mulu89' />
<p class='h2'>潭州龍山隱山禪師<span class='note-inline'>(南二馬祖一嗣)</span></p><p>山居。因洞山與密師伯從山下過。見溪流菜葉。洞曰。深山無人。因何有菜隨流。莫有道人居否。乃共撥草溪行五七里。見隱羸形異貌。因相與問訊。隱曰。此山無路。闍黎從何處來。洞曰無路且置。山主從何而入。隱曰我不從雲水來。洞曰山主住此山多少時。隱曰春秋不涉。洞曰。山主先住。此山先住。隱曰不知。洞曰為甚麼不知。隱曰我不從人天來。洞曰山主得何道理便住此山。隱曰。我見兩個泥牛闘入海。直至如今絕消息。洞山始具威儀作禮。便問如何是主中賓。隱曰青山覆白雲。曰如何是主中主。隱曰長年不出戶。曰賓主相去幾何。隱曰長江水上波。曰賓主相見有何言說。隱曰清風拂白月。洞山辭退。隱乃有三間茆屋從來住。一道神光萬境閒。莫把是非來辨我。浮生穿鑿不相干。遂燒却菴更深入層峰焉。</p>
<p style="margin-left:1em">天童覺云。主也雲藏頂相。賓也雪壓眉稜相。去也門司有限。言說也玉振金聲。我此四句且道與隱山是同是別。叢林具眼者試請辨看。</p>
</div>
<div class='div-other'><a id='mulu90' />
<p class='h2'>則川禪師<span class='note-inline'>(南二馬祖一嗣)</span></p><p>因摘茶次龐居士問。法界不容身。師還見我否。川曰不是老僧洎答公話。士曰有問有答葢是尋常。川乃摘茶不聽。士曰莫怪適來容易借問。川亦不顧。士喝曰。者無禮儀老漢。待我一一舉向明眼人。川乃拋却茶籃便歸方丈。</p>
<p style="margin-left:1em">雪竇顯云。則川只解把定封疆。不能同生同死。當時好與捋下幞頭。誰敢喚作龐居士。</p>
<p style="margin-left:1em">昭覺勤云。兩回不顧。拋籃便歸。且道旨歸何處。還會麼。苦瓠連根苦。甜瓜徹蒂甜。則川老漢經事多矣。</p>
<p style="margin-left:1em">保寧茂云。則川雖識陣勢。不會降人。善守則許。智將未許。若是當時提起茶籃便問。者個是什麼人造底。看龐公作何勾當。</p>
<p style="margin-left:1em">古南門云。奇怪龐公。他雖是俗漢。置個問端却解把定封疆。則川乃來風深辨。雖然。可惜當時放過者老子。待問法界不容身師還見我否。便與把住云。者藏頭露尾漢。他若擬議。拈茶籃便打。不惟截斷此老葛藤。亦見我方袍圓頂中人別有長處。</p>
<p style="margin-left:1em">愚菴盂云。則老把定牢關不通水泄。可謂頭正尾正。龐公向雪中覓粉墨上尋煤。用盡自<span class='corr'>己</span>心笑破他人口。幸而免不為則老所逐。</p>
<p style="margin-left:1em">鳳山啟云。龐公衝鋒直入眼<span class='corr'>已</span>無秦。若非則川偃旗息鼓減<span class='corr'>竈</span>藏鋒。洎合打破蔡州城。</p>
</div>
<div class='div-other'><a id='mulu91' />
<p class='h2'>襄州龐蘊居士<span class='note-inline'>(南二馬祖一嗣)</span></p><p>問馬祖。不昧本來人。請師高著眼。祖直下覰。公曰。一種沒絃琴。唯師彈得妙。祖直上覰。公乃作禮。祖歸方丈。公隨後入云。適來弄巧成拙。</p>
<p style="margin-left:1em">雲峰悅云。且道是賓家弄巧成拙。主家弄巧成拙。還有人揀得出麼。若揀得出。三十棒一棒也較不得。若揀不出。明年更有新條在。惱亂春風卒未休。</p>
<p style="margin-left:1em">瑯瑘覺云。一夜作竊。不覺天曉。</p>
<p style="margin-left:1em">智海逸云。二老漢一個開口了合不得。一個合口了開不得。更有一個未欲說破。乃呵呵大笑歸方丈。</p>
<p style="margin-left:1em">徑山杲云。馬大師覰上覰下則不無。怎奈昧却本來人。居士雖然禮拜。也是渾侖吞個棗。馬師歸方丈士隨後入云。適來弄巧成拙。救得一半。</p>
<p style="margin-left:1em">天寧琦云。大師彈沒絃琴。調高千古。居士和無譜曲。響徹九霄。溪邊石女暗嗟吁。海底泥牛亂奔走。雖然如是。也未契本來身在。不見道蝦蟆口裏一粒椒。</p>
<p style="margin-left:1em">雲居莊云。我要問龐公。喚什麼作本來人。作麼生是沒絃琴。拈拄杖云。不是放過馬大師。只是不欲說破。卓拄杖一下。</p>
<p style="margin-left:1em">萬峰藏云。馬大師者回被俗子擒下也。</p>
<p style="margin-left:1em">棲霞成云。龐公若無後語。幾被馬師瞞過則且置。祇如龐公禮拜。馬祖便歸方丈。者裏還有人勘得破麼。若勘得破。許你具衲僧眼。</p>
<p style="margin-left:1em">寶掌白云。者兩個漢一等是向背地裏扶個黑漆桶。扶來扶去不覺天曉。白納得一場敗闕。</p>
<p>龐公曰。護生須是殺。殺盡始安居。會得個中意。鐵船水上浮。</p>
<p style="margin-left:1em">昭覺勤云。且道殺個什麼。殺眾生物命。凡夫見解。殺六賊煩惱。座主見解。殺佛殺祖。大闡提人見解。衲僧分上畢竟殺個什麼。</p>
<p style="margin-left:1em">徑山琰云。只知開口易。不覺舌頭長。</p>
<p>龐公辭藥山。山命十禪客相送至門首。公乃指空中雪曰好雪片片不落別處。全禪客曰落在甚麼處。公遂與一掌。全曰居士也不得草草。公曰。恁麼稱禪客。閻羅老子未放你在。全曰居士作麼生。公又與一掌曰。眼見如盲。口說如啞。</p>
<p style="margin-left:1em">雪竇顯云。好雪片片不落別處。握雪團便打。</p>
<p style="margin-left:1em">磬山修云。我若作全禪客。待道好雪片片不落別處。便好云不落別處則且置。你道在什麼處來。他擬開口。驀面便掌。教者老漢別有生涯始得。</p>
<p style="margin-left:1em">青龍斯云。錦上鋪花人之常情。雪中送炭從來罕見。山僧要向冷竈裏著把火。何則。盡謂全禪客是個孟人郎不濟事。被他龐居士折挫一上。殊不知龐老兒被全禪客生生陷在雪坑裏。至今出頭不得。</p>
<p>龐公一日菴中獨坐驀地曰。難難難。十石油麻樹上攤。龐婆應聲曰。易易易。百草頭邊祖師意。靈照女曰。也不難。也不易。饑來喫飯困來睡。</p>
<p style="margin-left:1em">徑山杲云者三個俗漢同行不同步同得不同失雖然笑殺旁觀。</p>
<p style="margin-left:1em">大覺昇云。三個俗漢好各與三十拄杖。何故。者是什麼所在。說難說易。即今還有出得難易者麼。設有。也是臘月扇子。</p>
<p style="margin-left:1em">理安洸云。雖則家肥生孝子。國霸產謀臣。理安若見。痛與三十。何也。免致分疆立界。</p>
<p style="margin-left:1em">鳳山啟云。風吹柳絮毛毬走。雨打棃花白雪飛。荷葉團團團似鏡。菱角尖尖尖似錐。若於此見得。便捉敗他父子三人。</p>
<p>龐公有偈曰。心如境亦如。無實亦無虗。有亦不管。無亦不拘。不是聖賢。了事凡夫。</p>
<p style="margin-left:1em">徑山杲云。白的的。清寥寥。水不能濡。火不能燒。是個甚麼。切不得問著。問著瞎却你眼。以拄杖擊香臺一下。</p>
<p style="margin-left:1em">天寧琦云。要作了事凡夫。更須進前三步。</p>
<p style="margin-left:1em">薦福如云。楚石道要作了事凡夫更須進前三步。且作麼生進。五老雲。九江水。卷舒出沒太虗中。究竟在吾皇化裏。</p>
<p>龐公頌曰。十方同聚會。個個學無為。此是選佛場。心空及第歸。</p>
<p style="margin-left:1em">天童傑云。十方同聚會。鐵壁銀山。個個學無為。日月照臨。此是選佛場。龍蛇混雜。心空及第歸。凡聖同居。驀拈拄杖橫按云。龐居士在者裏坐地。是汝諸人還見麼。遂擿下云。三生六十劫。</p>
<p>龐公賣笟籬一日下橋喫撲。靈照見亦去爺邊倒。公曰你作什麼。照曰見爺倒地某甲特來相扶。公曰賴是無人見。</p>
<p style="margin-left:1em">國清英云。龐公跌倒。靈照扶起。兩既不成。一何有爾。</p>
<p>龐公曰。男大不須婚。女大不須嫁。大家團圞頭。共說無生話。</p>
<p style="margin-left:1em">有老宿別云。男大也須婚。女大也須嫁。討甚閒工夫。說甚無生話。</p>
<p style="margin-left:1em">百丈源云。者兩個漢雖則聲調不同。要且舌頭皆一。今日有一人。男也婚。女也嫁。逢僧喜說無生話。人間不問幾千秋。但覺乾坤粟米大。富與貴。榮與華。太虗空中之乎也者。獨有當戶青山。原是幅圖畫。乃以拂空中畫一畫。</p>
</div></div>
<p class='juan'>宗門拈古彚集卷第十二</p>
</div><!-- end of div[@id='body'] -->
</body></html>