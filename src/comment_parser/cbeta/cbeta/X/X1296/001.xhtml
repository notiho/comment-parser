<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1296-A 宗門拈古彙集序</p><p>德山云。吾宗無語句。實無一法與人。老瞿曇亦云。吾於四十九年。未甞說一字。則三藏十二部千七百則機緣。又何從而得之。此舉世之所難話會者。自非額堂眼正肘後符靈。則亦未易與言斯旨矣。夫曰無語句。而主賓問答布衫胡餅之說徧叢林。曰未甞說一字。而金函玉軸炳然如日星。是豈無所謂而然乎。聞之云。善言言者。言雖滿於天下。而無口過。譬彼道火者。終日齒牙脣舌終不之。然則雖龍宮充棟。雲水汗牛。初未甞有一字一句。然後知瞿曇德山之所言。斯有在矣。會公云。語帶玄而無路。舌頭譚而不譚。其此之謂歟。吾宗自周行七步。倒却剎竿以來。流及支那。葛藤徧地。然實無一元字脚挂人脣吻。所以脚下兒孫。競從而舉唱之。拈提之。當舉椎豎拂電掣雷轟之際。一揚一抑。愈出愈奇。要皆不可以意想測。直是如日裏神珠。光色無定。詎捫空捕影輩。可同日而語哉。廼宋得建谿集之於前。元古林續之於後。曰宗門統要者。其寬緩採擇。各有指歸。讀者不啻登妙峰之巔。胸空天海。不自知其為高且遠。又如入娑羯羅龍宮。差珍異寶。璨然在目。不自知其為身處富鄉。然則是書。即為吾宗之一大成。固<span class='corr'>已</span>足稱之。況又從而彚集之乎。符不敏。墾掘餘念。建谿古林之用心。廼間取宋元迄今諸宗匠。凡一拈一代。一別一徵。足以開鑿人天眼目者。皆採而續之。計四十有五卷。題曰宗門拈古彚集。葢從瑪瑙階上。更布赤砂猶之乎。自江河而海。海而<span class='corr'>滙</span>於阿耨達池。其汪洋浩瀚亦至矣。而所謂多子塔前。黃梅夜半所授受一件大事。舍是則何異棄荊山而求卞璧。直敢曰。是集真吾宗之一大成。洵非妄也。或者曰。古人接物。亦有道而<span class='corr'>已</span>。此特糟粕耳。事之奚為。符曰。然此固古人糟粕也。古人之醇醴。試呈我以一二可乎。其人方鉗口結舌。赧顏而退。噫清淨寶月。固不在標月者指端。然自非徹見天心。乃離指端而別覓。又豈得哉。後之有向此。別具一隻眼。徹見從上諸老一敲一拍之所自。則視此集為糟粕。又何不可。</p>
<p>康熈三年甲辰重九日廬陵嗣祖沙門淨符書於待麐堂。</p>
</div>
<div class='div-xu'><a id='mulu2' />
<p class='h1'>No. 1296-B 宗門拈古彙集序</p><p>世謂宗門一派。起自鷲嶺拈華。不知老瞿曇纔落地來。指地指天。獨自稱尊之際。早<span class='corr'>已</span>將大千世界。釘徧葛藤樁子矣。譬射者之垛。高不過三尺。毋論穿楊繞樹手。即黃口小童稍解彈雀。亦忍俊不禁。相與挾爛泥丸。爭向千人萬人中。百步奔騰。博大聲一呼。是豈止迦葉一人。發此一枝蓬蒿乎。四十九年。羣矢亂飛。老瞿曇直得東閃西避。卒莫奈何。幸而得全䇿保生。告終雙樹。詎意二千年後。跛脚雲門突出。要一棒打殺餧狗。且紿曰。貴圖天下太平。哀哉瞿曇。真是忍痛難伸。禍出私門也。然自達磨東渡。六傳至曹溪。出青原南嶽為二支。二支不數傳。又分為五宗。五宗之徒出。紛如逐鹿。星分碁布。插滿支那。誰不高歌垓下。密握帷中。而還沛傷情。孰有過於雲峰悅者。然予猶有微憾焉。甞謂。雲門雖有出身之路。且無定亂之謀。此語非是借劍殺人。葢不欲辜偃老一棒耳。世衰道微。人稀土曠。究將舉似阿誰。甲辰秋。客虎林。得與白巖位中和尚。敘廿年之好。兩宿寒燈。高談千古。始得一就正焉。宗門統要一書。自古林繼續之後。海內宗匠。作者如林。皆未經收入。白巖恐其散漫流落。窮搜極討。苦心百至。成書四十五卷。命曰宗門拈古彚集。視統要為大全。為法門遠架津梁。可謂大有功於狂瀾一柱矣。然亦不能無憂焉。何則。當此祖風濫觴日。語頌。則人人自謂乳峰宏智。語拈。則人人自謂昭覺萬松。殊不知此四老者。精華淳樸。各擅其長。而所謂繞樹穿楊。得凌跨偃公悅老者。則亦未必盡能無說也。或曰。白巖寶鏡當軒。妍媸自別。鏌鋣在握。魍魎敢歬。似不須臺下觀場。為古人出淚。嗟嗟。予非不知白巖有此二物也。非白巖。予敢作此論哉。讀斯集者。知白巖之用心。庶足以見先德於今日。則吾道不亦重有望於後昆乎。</p>
<p style="margin-left:1em">住金陵攝山棲霞禪寺嗣祖沙門大成題於虎林報國院中。</p>
</div>
<div class='div-other'><a id='mulu3' />
<p class='h1'>宗門拈占彚集凡例</p>
<ul class="">
<li><span class="corr"/>是書之集。自有佛祖以來。千七百則機緣。經作家手。拈掇一過。不啻黃金增色。真能使陳爛葛藤。頓生光怪。則拈掇語當。尤重於機緣。其命名。獨曰宗門拈古者。在是。</li>

<li><span class="corr"/>是集。宋元以上諸師拈提語。既載統要。而宋元迄今諸師。所未載者。凡一拈一別。一代一徵。皆準統要成規。次第續之。其諸師有拈語。而統要乏機緣者。增補之。統要有機緣而乏拈語者。茲不錄。</li>

<li><span class="corr"/>古今諸方語錄。其拈別代徵語。有善本單刻流行者。有載上堂小參等法語中者。有成藁抄錄尚未經梨棗者。有散沒無聞僅考諸行狀碑銘者。皆一一據實而錄。匪敢鑿空。</li>

<li><span class="corr"/>諸師拈語。既皆璞玉渾金。豈忍割棄。苐於一公案下。璨然一目。雖等是卞璧。而厚薄未免或分。此採擇之不得不注意也。至於辭旨雷同。固可稱雙珠聯璧。然亦不敢並存。恐彼此致招蹈襲。</li>

<li><span class="corr"/>是書所重。既歸作家手眼。則去取責任。敢不從公。其能在本公案外。別出手眼。殺活自在。則雖行者白衣。不敢忽而不錄。若僅祇依摸畵樣。無點銕成金手段。乏縱橫與奪鉗錘。則雖現踞曲盝。名震閭閻。斷不能循其偏私阿諛汎採。</li>

<li><span class="corr"/>書稱彚集。理必廣收。苐深隱厚藏賢聖輩。兼以地僻途遙。其岸岸孤風。既不屑為人所知。人又豈能盡知之。而所有高見遠識。不獲搜討者。他日天龍不負自當補入。</li>

<li><span class="corr"/>字經三寫。烏焉成馬之失。葢所從來。統要中有機緣脫誤。拈語失真處。稽諸燈錄。裁以祖意。一皆考證的實。決無疑溷。</li>

<li><span class="corr"/>燈譜世系。既非此書所急。而卷帙次第。乃仍以南嶽青原世代分列者。意在便學者易於撿討。循世得人。機緣自見。葢機緣出載。必有其人耳。</li>

<li><span class="corr"/>公案。凡師資主賓相見。看其機用。應屬誰家。則收入誰家。不是可互相那移者。如淩行婆之<span class="corr">斂</span>手哭蒼天。收在浮盃章中。澧陽路上賣餅婆之。三心中點那一心。收在德山章中。則於浮盃德山。難為情矣。又如羅山之問石霜巖頭。起滅不停一則語。載羅山章中。固見其所悟之由有自。若論接機作用。又當收入巖頭章。乃為其妥。知此則公案之撿討。自不煩於思繹。</li>
</ul><p class="byline">淨符稽首</p></div>
<div class='div-other'><a id='mulu4' />
<p class='h1'>宗門拈古彚集目錄</p><p class="pre">卷第一<br/>　七佛<br/>　　　釋迦<span class='note-inline'>(一)</span><br/>卷第二<br/>　七佛<br/>　　　釋迦<span class='note-inline'>(二)</span>　諸經<span class='note-inline'>(附)</span><br/>卷第三<br/>　應化聖賢<span class='note-inline'>(西天)</span><br/>　　　文殊　善財<br/>　　　無邊身　維摩<br/>　　　殃崛摩羅　天親<br/>　　　舍利弗　城東老姆<br/>　　　廣額屠　波羅提<br/>　　　勝思惟　障蔽魔<br/>　　　須菩提　賓頭盧<br/>卷第四<br/>　應化聖賢<span class='note-inline'>(東土)</span><br/>　　　忻州老人　臺山翁<br/>　　　金陵寶誌　雙林善慧<br/>　　　南嶽慧思　天台豐干<br/>　　　天台寒山　天台拾得<br/>　　　明州布袋　杜法順<br/>　西天祖師<br/>　　　迦葉<span class='note-inline'>(初祖)</span>　阿難<span class='note-inline'>(二祖)</span><br/>　　　伏䭾密多<span class='note-inline'>(九祖)</span>　脇<span class='note-inline'>(十祖)</span><br/>　　　師子<span class='note-inline'>(二十四祖)</span>　婆舍斯多<span class='note-inline'>(二十五祖)</span><br/>　　　般若多羅<span class='note-inline'>(二十七祖)</span><br/>卷第五<br/>　東土祖師<br/>　　　菩提達磨<span class='note-inline'>(初祖)</span>　慧可<span class='note-inline'>(二祖)</span><br/>　　　僧璨<span class='note-inline'>(三祖)</span>　慧能<span class='note-inline'>(六祖)</span><br/>　旁出祖師<br/>　　四祖旁出<br/>　<span class='note-inline'>(四祖信嗣)</span>牛頭法融<span class='note-inline'>(四一)</span>　<span class='note-inline'>(牛頭威嗣)</span>安國玄挺<span class='note-inline'>(四六)</span><br/>　　　鶴林玄素　<span class='note-inline'>(鶴林素嗣)</span>徑山道欽<span class='note-inline'>(四七)</span><br/>　<span class='note-inline'>(徑山欽嗣)</span>鳥窠道林<span class='note-inline'>(四八)</span><br/>　　五祖旁出<br/>　<span class='note-inline'>(破竈墮嗣)</span>嵩山峻極<span class='note-inline'>(五三)</span><br/>　　六祖旁出<br/>　<span class='note-inline'>(大鑒能嗣)</span>荷澤神會<span class='note-inline'>(六一)</span><br/>卷第六<br/>　　六祖旁出<br/>　<span class='note-inline'>(大鑒能嗣)</span>南陽慧忠<span class='note-inline'>(六一)</span>　永嘉玄覺<br/>　<span class='note-inline'>(南陽忠嗣)</span>躭源應真<span class='note-inline'>(六二)</span><br/>卷第七<br/>　未詳法嗣<br/>　　　先淨照　因禪<br/>　　　僧肇　實性<br/>　　　圓通　壽聖<br/>　　　天台智者　公期<br/>　　　宋太宗　老子聃<br/>　　　茶陵郁<span class='note-inline'>(傳燈列為楊岐會嗣)</span>　凌行婆<br/>　亡名古宿<br/>　　　老宿<span class='note-inline'>(古德)</span>　行者<br/>　　　住菴僧　守衣鉢僧<br/>　　　燒菴婆　賣餅婆<br/>　　　跨驢人　施主<br/>　　　廣南僧　長者<br/>　　　韓居士<br/>　曹溪出並二支<br/>　<span class='note-inline'>(大鑒能嗣)</span>青原行思<span class='note-inline'>(六一)</span>　南嶽懷讓<br/>　青一<br/>　<span class='note-inline'>(青原思嗣)</span>石頭希遷<br/>卷第八<br/>　南一<br/>　<span class='note-inline'>(南嶽讓嗣)</span>馬祖道一<br/>　南二<br/>　<span class='note-inline'>(馬祖一嗣)</span>百丈懷海<br/>卷第九<br/>　南二<br/>　<span class='note-inline'>(馬祖一嗣)</span>南泉普願<br/>卷第十<br/>　南二<br/>　<span class='note-inline'>(馬祖一嗣)</span>南泉普願　歸宗智常<br/>　　　　鹽官齊安　大梅法常<br/>卷第十一<br/>　南二<br/>　<span class='note-inline'>(馬祖一嗣)</span>魯祖寶雲　盤山寶積<br/>　　　麻谷寶徹　東寺如會<br/>　　　西堂智藏　章敬懷惲<br/>　　　五洩靈默　百丈惟政<br/>　　　<span class='corr'>茗</span>溪道行　三角總印<br/>　　　中邑洪恩<br/>卷第十二<br/>　南二<br/>　<span class='note-inline'>(馬祖一嗣)</span>杉山智堅　石鞏慧藏<br/>　　　紫玉道通　芙蓉太毓<br/>　　　鵞湖大義　臺山隱峰<br/>　　　無業大達　西園曇藏<br/>　　　金牛　利山<br/>　　　乳源　逍遙<br/>　　　水潦　烏臼<br/>　　　石臼　百靈<br/>　　　龍山　則川<br/>　　　龐蘊<br/>卷第十三<br/>　青二<br/>　<span class='note-inline'>(石頭遷嗣)</span>藥山惟儼　丹霞天然<br/>卷第十四<br/>　青二<br/>　<span class='note-inline'>(石頭遷嗣)</span>天皇道悟　長髭曠<br/>　　　大川　大顛通<br/>　　　大同濟<br/>　南三<br/>　<span class='note-inline'>(百丈海嗣)</span>溈山靈祐<br/>卷第十五<br/>　南三<br/>　<span class='note-inline'>(百丈海嗣)</span>黃檗希運　長慶大安<br/>　　　　大慈寰中　平田普岸<br/>　　　　安和寺通　百丈涅槃<br/>　<span class='note-inline'>(南泉願嗣)</span>趙州從諗<br/>卷第十六<br/>　南三<br/>　<span class='note-inline'>(南泉願嗣)</span>趙州從諗<br/>卷第十七<br/>　<span class='note-inline'>(南泉願嗣)</span>趙州從諗　長沙景岑<br/>　　　茱萸　子湖利蹤<br/>　　　白馬曇照　香嚴義端<br/>　　　日子<br/>卷第十八<br/>　南三<br/>　<span class='note-inline'>(南泉願嗣)</span>雲際師祖　陸亘大夫<br/>　　　甘贄　<span class='note-inline'>(盤山積嗣)</span>普化<br/>　<span class='note-inline'>(麻谷徹嗣)</span>良遂　<span class='note-inline'>(章敬惲嗣)</span>金州操<br/>　<span class='note-inline'>(永泰湍嗣)</span>秘魔巖　上林戒靈<br/>　青三<br/>　<span class='note-inline'>(藥山儼嗣)</span>道吾宗智<span class='note-inline'>(傳燈作圓智)</span>　雲巖曇晟<br/>　　　船子德誠　椑樹慧省<br/>　　　拍巖明哲　高沙彌<br/>卷第十九<br/>　青三<br/>　<span class='note-inline'>(天皇悟嗣)</span>龍潭崇信　<span class='note-inline'>(丹霞然嗣)</span>翠微無學<br/>　　　　孝義性空　<span class='note-inline'>(大川嗣)</span>僊天<br/>　<span class='note-inline'>(大顛嗣)</span>三平義忠　本生<br/>　<span class='note-inline'>(長髭曠嗣)</span>石室善道<br/>　南四<br/>　<span class='note-inline'>(黃檗運嗣)</span>睦州道明<br/>卷第二十<br/>　南四<br/>　<span class='note-inline'>(黃檗運嗣)</span>臨濟義玄<br/>卷第二十一<br/>　南四<br/>　<span class='note-inline'>(黃檗運嗣)</span>烏石靈觀　<span class='note-inline'>(長慶安嗣)</span>大隨法真<br/>　　　靈樹如敏　靈雲志勤<br/>　<span class='note-inline'>(溈山祐嗣)</span>仰山慧寂　香嚴智閑<br/>卷第二十二<br/>　南四<br/>　<span class='note-inline'>(溈山祐嗣)</span>徑山洪諲　定山神英<br/>　　　延慶法端　米胡<br/>　　　九峰慧慈　晉州霍山<br/>　　　元康　三角法遇<br/>　　　王敬初　　<span class='note-inline'>(趙州諗嗣)</span>光孝慧覺<br/>　　　新興嚴陽　<span class='note-inline'>(茱萸嗣)</span>石梯<br/>　<span class='note-inline'>(子湖蹤嗣)</span>日容　<span class='note-inline'>(高安愚嗣)</span>末山了然<br/>　<span class='note-inline'>(關南常嗣)</span>關南道吾　<span class='note-inline'>(天龍嗣)</span>金華俱胝<br/>　青四<br/>　<span class='note-inline'>(道吾智嗣)</span>石霜慶諸<br/>卷第二十三<br/>　青四<br/>　<span class='note-inline'>(道吾智嗣)</span>漸源仲與　淥清<br/>　<span class='note-inline'>(龍潭信嗣)</span>德山宣鑑<br/>卷第二十四<br/>　青四<br/>　<span class='note-inline'>(翠微學嗣)</span>投子大同　清平令遵<br/>　<span class='note-inline'>(船子誠嗣)</span>夾山善會<br/>卷第二十五<br/>　青四<br/>　<span class='note-inline'>(雲巖晟嗣)</span>洞山良价　僧密<br/>　　　幽溪<br/>卷第二十六<br/>　南五<br/>　<span class='note-inline'>(仰山寂嗣)</span>南塔光涌　霍山景通<br/>　　　無著文喜<br/>　<span class='note-inline'>(臨濟玄嗣)</span>興化存獎　寶壽沼<br/>　　　三聖慧然　覆盆<br/>卷第二十七<br/>　南五<br/>　<span class='note-inline'>(臨濟玄嗣)</span>魏府大覺　善崔<br/>　　　譚空　灌溪志閑<br/>　　　萬壽　桐峰<br/>　　　雲山　定上座<br/>　<span class='note-inline'>(睦州明嗣)</span>陳操<br/>　青五<br/>　<span class='note-inline'>(石霜諸嗣)</span>九峰道虔　湧泉景欣<br/>　　　覆船洪薦　<span class='note-inline'>(夾山會嗣)</span>洛浦元安<br/>卷第二十八<br/>　青五<br/>　<span class='note-inline'>(夾山會嗣)</span>韶山寰普　上藍令超<br/>　<span class='note-inline'>(投子同嗣)</span>牛頭微<br/>　<span class='note-inline'>(德山鑑嗣)</span>巖頭全奯　雪峰義存<br/>卷第二十九<br/>　青五<br/>　<span class='note-inline'>(德山鑑嗣)</span>雪峰義存　高亭簡<br/>卷第三十<br/>　青五<br/>　<span class='note-inline'>(洞山价嗣)</span>曹山本寂　雲居道膺<br/>　　　踈山匡仁　青林師虔<br/>卷第三十一<br/>　青五<br/>　<span class='note-inline'>(洞山价嗣)</span>白水本仁　龍牙居遁<br/>　　　華嚴休靜　九峰普滿<br/>　　　北院通　洞山道全<br/>　　　乾峰　天童咸啟<br/>　　　欽山文遂<br/>卷第三十二<br/>　南六<br/>　<span class='note-inline'>(興化獎嗣)</span>南院慧顒　克賓<br/>　　　守廓<br/>　<span class='note-inline'>(寶壽沼嗣)</span>西院思明　寶壽二世<br/>　<span class='note-inline'>(西塔穆嗣)</span>資福如寶　<span class='note-inline'>(南塔涌嗣)</span>芭蕉慧清<br/>卷第三十三<br/>　青六<br/>　<span class='note-inline'>(九峰䖍嗣)</span>同安常察　禾山無殷<br/>　<span class='note-inline'>(巖頭奯嗣)</span>羅山道閑<br/>　　　瑞巖師彥　香谿從範<br/>　　　聖壽嚴　<span class='note-inline'>(雪峰存嗣)</span>玄沙師備<br/>卷第三十四<br/>　青六<br/>　<span class='note-inline'>(雪峰存嗣)</span>長慶慧稜　保福從展<br/>　　　鏡清道怤<br/>卷第三十五<br/>　青六<br/>　<span class='note-inline'>(雪峰存嗣)</span>雲門文偃<br/>卷第三十六<br/>　青六<br/>　<span class='note-inline'>(雪峰存嗣)</span>雲門文偃　鼓山神晏<br/>　　　翠巖令參　長生皎然<br/>　　　安國弘瑫　太原孚<br/>卷第三十七<br/>　青六<br/>　<span class='note-inline'>(曹山寂嗣)</span>金峰從志　曹山慧霞<br/>　<span class='note-inline'>(雲居膺嗣)</span>同安丕　嵆山章<br/>　　　朱溪謙　佛日本空<br/>　<span class='note-inline'>(龍牙遁嗣)</span>報慈藏嶼　<span class='note-inline'>(踈山仁嗣)</span>護國守澄<br/>　南七<br/>　<span class='note-inline'>(南院顒嗣)</span>風穴延沼　<span class='note-inline'>(芭蕉清嗣)</span>芭蕉繼徹<br/>　<span class='note-inline'>(西院明嗣)</span>興陽歸靜<br/>卷第三十八<br/>　青七<br/>　<span class='note-inline'>(同安丕嗣)</span>同安志　<span class='note-inline'>(石門蘊嗣)</span>石門慧徹<br/>　<span class='note-inline'>(廣德延嗣)</span>廣德周　<span class='note-inline'>(雲門偃嗣)</span>香林澄遠<br/>　　　白雲子祥　德山緣密<br/>　　　巴陵顥鑒　雙泉師寬<br/>　　　洞山守初　北禪寂<br/>　　　奉先深　黃龍贊<br/>　<span class='note-inline'>(長慶稜嗣)</span>招慶道匡　報慈光雲<br/>　　　王延彬　<span class='note-inline'>(青峰楚嗣)</span>淨眾歸信<br/>　<span class='note-inline'>(羅山閑嗣)</span>明招德謙　<span class='note-inline'>(玄泉彥嗣)</span>黃龍誨機<br/>　<span class='note-inline'>(鼓山晏嗣)</span>鼓山智嶽　<span class='note-inline'>(白兆圓嗣)</span>大龍智洪<br/>　<span class='note-inline'>(保福展嗣)</span>報慈文欽　<span class='note-inline'>(玄沙備嗣)</span>地藏桂琛<br/>　　　安國慧球　大章契如<br/>卷第三十九<br/>　南八<br/>　<span class='note-inline'>(風穴沼嗣)</span>首山省念　廣慧真<br/>　青八<br/>　<span class='note-inline'>(同安志嗣)</span>梁山緣觀<br/>　<span class='note-inline'>(地藏琛嗣)</span>法眼文益　清溪洪進<br/>　　　龍濟紹脩　<span class='note-inline'>(白龍希嗣)</span>東禪玄亮<br/>　<span class='note-inline'>(香林遠嗣)</span>智門光祚　<span class='note-inline'>(雙泉郁嗣)</span>德山慧遠<br/>　<span class='note-inline'>(雙泉寬嗣)</span>五祖師戒　<span class='note-inline'>(奉先深嗣)</span>祥菴主<br/>　<span class='note-inline'>(黃龍機嗣)</span>棗樹二世　<span class='note-inline'>(延壽輪嗣)</span>歸宗道詮<br/>卷第四十<br/>　南九<br/>　<span class='note-inline'>(首山念嗣)</span>汾陽善昭　葉縣歸省<br/>　　　谷隱蘊聰　廣慧元璉<br/>　　　三交智嵩<br/>　青九<br/>　<span class='note-inline'>(梁山觀嗣)</span>太陽警玄　<span class='note-inline'>(智門祚嗣)</span>雪竇重顯<br/>　<span class='note-inline'>(法眼益嗣)</span>天台德韶　法燈泰欽<br/>　　　報恩慧明　<span class='note-inline'>(文殊真嗣)</span>洞山曉聰<br/>　<span class='note-inline'>(福嚴雅嗣)</span>北禪智賢　<span class='note-inline'>(清谿進嗣)</span>天平從漪<br/>卷第四十一<br/>　南十<br/>　<span class='note-inline'>(汾陽昭嗣)</span>石霜楚圓　瑯瑘慧覺<br/>　　　大愚守芝　法華全舉<br/>　　　芭蕉谷泉　天聖皓泰<br/>　青十<br/>　<span class='note-inline'>(太陽玄嗣)</span>投子義青　興陽清剖<br/>　<span class='note-inline'>(雪竇顯嗣)</span>天衣義懷　<span class='note-inline'>(洞山聰嗣)</span>雲居曉舜<br/>　　　許式　<span class='note-inline'>(北塔廣嗣)</span>玉泉承皓<br/>　<span class='note-inline'>(北禪賢嗣)</span>法昌倚遇　<span class='note-inline'>(開先暹嗣)</span>雲居了元<br/>　<span class='note-inline'>(天台韶嗣)</span>永明延壽　嚴峰師木<br/>　　　瑞鹿遇安　<span class='note-inline'>(法燈欽嗣)</span>雲居道齊<br/>卷第四十二<br/>　南十一<br/>　<span class='note-inline'>(慈明圓嗣)</span>黃龍慧南　楊岐方會<br/>　<span class='note-inline'>(瑯瑘覺嗣)</span>興教坦　<span class='note-inline'>(大愚芝嗣)</span>雲峰文悅<br/>　青十一<br/>　<span class='note-inline'>(投子青嗣)</span>芙蓉道楷　<span class='note-inline'>(雲居舜嗣)</span>蔣山法泉<br/>　<span class='note-inline'>(育王璉嗣)</span>佛日戒弼　<span class='note-inline'>(天衣懷嗣)</span>法雲法秀<br/>　南十二<br/>　<span class='note-inline'>(黃龍南嗣)</span>黃龍祖心　寶峰克文<br/>　　　泐潭洪英　積翠永<br/>　<span class='note-inline'>(楊岐會嗣)</span>白雲守端　保寧仁勇<br/>　<span class='note-inline'>(淨因臻嗣)</span>長慶惠暹<br/>　青十二<br/>　<span class='note-inline'>(芙蓉楷嗣)</span>丹霞子淳　寶峰惟照<br/>　　　淨因法成<br/>卷第四十三<br/>　南十三<br/>　<span class='note-inline'>(黃龍心嗣)</span>黃龍悟新<br/>　<span class='note-inline'>(寶峰文嗣)</span>法雲杲　九峰希廣<br/>　<span class='note-inline'>(東林總嗣)</span>慧力可昌　眉山蘇軾<br/>　<span class='note-inline'>(白雲端嗣)</span>五祖法演　郭正祥<br/>　青十三<br/>　<span class='note-inline'>(丹霞淳嗣)</span>長蘆清了　天童宏智<br/>　<span class='note-inline'>(長蘆信嗣)</span>智者法銓<br/>卷第四十四<br/>　南十四<br/>　<span class='note-inline'>(泐潭乾嗣)</span>圓通道旻<br/>　<span class='note-inline'>(五祖演嗣)</span>昭覺克勤　龍門清遠<br/>　　　九頂清素　元禮<br/>　　　法閦　<span class='note-inline'>(瑯瑘起嗣)</span>俞道婆<br/>　青十四<br/>　<span class='note-inline'>(開先宗嗣)</span>嶽麓海<br/>　<span class='note-inline'>(長蘆了嗣)</span>天童宗珏　<span class='note-inline'>(天衣聰嗣)</span>吉祥元實<br/>　南十五至三十三<br/>　<span class='note-inline'>(昭覺勤嗣)</span>徑山宗杲　<span class='note-inline'>(太平懃嗣)</span>何山守珣<br/>　<span class='note-inline'>(圓通旻嗣)</span>吳居厚　<span class='note-inline'>(大隨靜嗣)</span>莫將<br/>　<span class='note-inline'>(天童傑嗣)</span>靈隱崇嶽　<span class='note-inline'>(元叟端嗣)</span>天寧梵琦<br/>　<span class='note-inline'>(天目禮嗣)</span>育王如珙　<span class='note-inline'>(徑山範嗣)</span>淨慈妙倫<br/>　<span class='note-inline'>(仰山欽嗣)</span>高峯原妙　<span class='note-inline'>(吉菴祚嗣)</span>天寧道濟<br/>　<span class='note-inline'>(無聞聰嗣)</span>笑巖德寶　<span class='note-inline'>(敬畏空嗣)</span>徑山性冲<br/>　<span class='note-inline'>(笑巖寶嗣)</span>龍池正傳　<span class='note-inline'>(徑山冲嗣)</span>興善慧廣<br/>　<span class='note-inline'>(龍池傳嗣)</span>天童圓悟　<span class='note-inline'>(興善廣嗣)</span>普明妙用<br/>卷第四十五<br/>　青十五至三十六<br/>　<span class='note-inline'>(天童玨嗣)</span>雪竇智鑑　<span class='note-inline'>(雪竇鑑嗣)</span>天童如淨<br/>　<span class='note-inline'>(天童淨嗣)</span>鹿門覺　<span class='note-inline'>(鹿門覺嗣)</span>普照一辨<br/>　<span class='note-inline'>(直翁舉嗣)</span>天童岫　<span class='note-inline'>(普照辨嗣)</span>大明寶<br/>　<span class='note-inline'>(大明寶嗣)</span>王山體　<span class='note-inline'>(王山體嗣)</span>雪巖滿<br/>　<span class='note-inline'>(雪巖滿嗣)</span>報恩行秀　<span class='note-inline'>(雪庭裕嗣)</span>靈隱文泰<br/>　<span class='note-inline'>(靈隱泰嗣)</span>寶應福遇　<span class='note-inline'>(寶應遇嗣)</span>香巖文才<br/>　<span class='note-inline'>(凝然改嗣)</span>少室契斌　<span class='note-inline'>(廩山忠嗣)</span>壽昌慧經<br/>　<span class='note-inline'>(大覺念嗣)</span>雲門圓澄<br/>　<span class='note-inline'>(壽昌經嗣)</span>博山元來　東苑元鏡</p>
<p style="margin-left:1em">卷首目錄。原為便看讀者。易於檢討。故不及贅以稱呼。非慢也。且史鑑諸目。一皆直書名姓。槩未見有尊稱之者。葢尊稱具在本章。此固非急。</p>
<p style="margin-left:15em">符稽首</p>
</div>No. 1296
<p class='juan'><a id='mulu5' />宗門拈古彙集卷第一</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu6' />
<p class='h1'>△七佛</p><p>釋迦牟尼世尊初降生時。一手指天一手指地。周行七步。目顧四方曰。天上天下唯吾獨尊。</p>
<p style="margin-left:1em">雲門偃云。我當時若見。一棒打殺與狗子喫。貴圖天下太平。雪竇顯云。便與掀倒禪牀。</p>
<p style="margin-left:1em">法眼益云。雲門氣勢甚大。要且無佛法道理。時有老宿云。將謂無人證明。雪竇云。鈎在不疑之地。</p>
<p style="margin-left:1em">瑯瑘覺云。雲門可謂將此深心奉塵剎。是則名為報佛恩。</p>
<p style="margin-left:1em">雲峰悅云。雲門雖有定亂之謀。且無出身之路。</p>
<p style="margin-left:1em">法昌遇云。雲門好一棒太遲生。未離兜率脚跟下好與一鎚。雖然。也是賊過後張弓。</p>
<p style="margin-left:1em">泐潭英云。釋迦老子旁若無人。當時若遇個明眼衲僧。直教他上天無路入地無門。然雖如是。也須是銅砂鑼裏滿盛油始得。</p>
<p style="margin-left:1em">天童華云。雲門此話雖行。未免落他陷穽。</p>
<p style="margin-left:1em">高峰妙云。世尊大似靈龜拽尾。自取喪身之兆。雲門雖則全提正令。也是為他閒事長無明。當時但於地上畫一圓相。就中書個丁字。復展兩手示之。管取氷消瓦解。</p>
<p style="margin-left:1em">浮山口云。雲門赤心片片。葢代功高。雪竇見義勇為。機如掣電。二俱足可觀光。其奈頂門無眼。</p>
<p style="margin-left:1em">南堂欲云。雲門好棒可殺驚人。檢點將來。未免傷鋒犯手。山僧當時若見。只消道個澣盆澣盆。老漢若也知方。管取暗裏抽身。免見明中落節。</p>
<p style="margin-left:1em">天童悟云。我不似雲門大驚小怪。當時若見。但向前以手加額云猫。看他面皮向甚處着。</p>
<p style="margin-left:1em">古南門云。洪濛未判。誰識奇人。開闢乾坤。還他作手。雲門雖則見利思義。且道一棒還打得他殺也無。相知不在千杯酒。一盞清茶也醉人。驀拈杖云。汝等諸人還有同生同死者麼。且過一邊着。</p>
<p style="margin-left:1em">棲霞成云。大小雲峰辜負雲門不少。壽昌今日翻案去也。且作麼生。雲門雖有出身之路。且無定亂之謀。復云。壽昌當時若見者黃面瞿曇恁麼道。但向前合掌云大王萬福。有人辨得。許你天下橫行。</p>
<p style="margin-left:1em">神鼎僼云。叢林商量盡道知恩報恩。殊不知落在驢前馬後。若是天童便與摩頂授記。善哉善哉。如是如是。不妨遞代相傳。</p>
<p style="margin-left:1em">龍華體云。韶陽雖則據令。終是賊過張弓。若要天下太平。不如放過一着。何故。饒人不是癡。</p>
<p style="margin-left:1em">崇先奇云。總謂雲門跨竈也是疾行先長。臯亭也與雲門一棒。貴圖兩得相見。爾等還甘麼。</p>
<p style="margin-left:1em">萬壽範云。黃面老子固<span class='corr'>已</span>誇大而涉險。跛足阿師豈非忠耿而蹈譏。仔細檢點將來。二者皆為不了。何故。不見道天下有道則庶人不議。</p>
<p style="margin-left:1em">洞山昱云。世尊手忙脚亂自生驚怪。雲門棒雖有眼。怎奈身入蠱毒之鄉。二俱不了。洞山今日幸是二千六百餘年的遠孫。只以相繼為美。更不敢犯顏取逆。良久拂一拂云。祇奉一人天地貴。從教諸道自分權。</p>
<p>世尊於正覺山前臘月八日夜覩明星忽然大悟。乃嘆曰。奇哉奇哉。我今普見一切眾生具有如來智慧德相。但以妄想執着而不證得。</p>
<p style="margin-left:1em">雲居莊云。我要問釋迦老子。喚什麼作智慧德相。喚什麼作妄想執着。擬議不來劈脊便掊。還有為瞿曇出氣者麼。拈拄杖云。不敢望汝與釋迦老子出氣。只是將自己鼻孔摸索得着也好。靠拄杖。</p>
<p style="margin-left:1em">雲門澄云。瞿曇話作兩橛。雲居菽麥不分。真個徐六擔板只見一邊。徑山今日要各與他二十烏滕。還有不甘者麼。出來為二老雪屈。</p>
<p style="margin-left:1em">博山來云。根本無明即是諸佛不動智。不動智即是根本無明。者裏別具一隻眼。老瞿曇氷消瓦解。</p>
<p style="margin-left:1em">廣教玉云。大小釋迦話作兩橛。當時若有人下得者一語。免致後代兒孫起模畵樣。然雖如是。也不得屈我釋迦。還有知廣教落處者麼。喝一喝。</p>
<p style="margin-left:1em">藥地智云。雪山坐久成勞。空花亂墜。一瓢惡水只合自澆。何故。為他六年奇句不及下地先聲。</p>
<p style="margin-left:1em">道林慮云。大小瞿曇開得一雙眼。失却一張口。</p>
<p>世尊一日陞座。大眾集定。文殊白椎曰。諦觀法王法。法王法如是。世尊便下座。</p>
<p style="margin-left:1em">芭蕉徹云。忙忙者匝地普天。</p>
<p style="margin-left:1em">報恩秀云。諸人未到法堂。萬松未出方丈。向那時薦得<span class='corr'>已</span>是落四落三。直饒七佛祖師道。諦觀法王法。法王法如是。也須眼裏抽釘腦後㧞楔始得。</p>
<p style="margin-left:1em">天寧琦云。將謂世尊別有長處。也只懡㦬便休。致令後代兒孫個個龍頭蛇尾。</p>
<p style="margin-left:1em">獅林則云。眾中商量道。世尊入林不動草。文殊入水不動波。自然海晏河清。風行草偃。乃搖手呵呵大笑云。錯了也。錯了也。且道是何道理。掀翻海嶽求知己。撥轉乾坤致太平。</p>
<p style="margin-left:1em">博山來云。世尊拉抹金針。文殊橫抽玉線。彌縫海嶽要是其人。且道未陞座前法王法在甚麼處。</p>
<p style="margin-left:1em">天童悟云。文殊大似認影迷頭。世尊也是脚跟不着地。</p>
<p style="margin-left:1em">雲門信云。雙髻當時若在。奪却文殊椎子。喝一喝。看那黃面老子作何去就。</p>
<p style="margin-left:1em">報恩賢云。大小世尊雖是頭正尾正。殊不知却被文殊使令。</p>
<p style="margin-left:1em">黃檗琦云。世尊陞座慙惶殺人。文殊白椎不識好惡。更道諦觀法王法法王法如是。好與三十拄杖。何故。不合隨邪逐惡。</p>
<p style="margin-left:1em">靈巖儲云。正當恁麼時。且道世尊文殊意在甚麼處。者裏勘破得來。一生參學事畢。</p>
<p style="margin-left:1em">棲霞成云。者兩個老漢大似掩耳偷鈴。不顧旁觀者哂。</p>
<p style="margin-left:1em">金粟元云。大似赤眼撞着火柴頭。雖然如是。放過則彼此作家。檢點則二俱失利。具眼者端的看。</p>
<p style="margin-left:1em">寶掌白云。世尊搖頭。文殊擺尾。雖然頭尾吒沙。未免無風浪起。有者道何不當時纔見陞座便與攔胸約住一喝。非唯黃面老子折合無門。亦使大智鉗錘無着手處。山僧道也是賊過後張弓。</p>
<p style="margin-left:1em">城山洽云。瞿曇起模畵樣。妙吉看孔着楔。雖云虎嘯龍吟。究來總欠勦絕。且作麼生得勦絕。咄。</p>
<p style="margin-left:1em">東塔熹云。釋迦老子幸是可憐生。被文殊將惡水驀頭一發。便見氷消瓦解。</p>
<p style="margin-left:1em">鳳山啟云。白玉本無瑕。雕文乃喪德。</p>
<p>世尊因普眼菩薩欲見普賢不可得見。乃至三度入定徧觀三千大千世界覓不可得。乃白世尊。世尊曰。汝<span class='corr'>但</span>於靜三昧中起一念便見普賢。於是普眼纔起一念。便見普賢在空中乘六牙白象。</p>
<p style="margin-left:1em">雲居舜云。諸仁者且作麼生會。雲居道普眼推倒世尊。世尊推倒普眼。你道普賢在甚處。</p>
<p style="margin-left:1em">崇先奇云。普眼不見普賢則且置。且道世尊還見普賢麼。諸人不得隨人脚跟轉。世尊云<span class='corr'>但</span>於靜三昧中起一念。見的是普賢不是普賢。若說是。前三度為甚不見。若不是。又道向空中乘六牙白象。不可總作野狐精見解。</p>
<p style="margin-left:1em">白巖符云。普眼要見普賢。無事討事。更撞着個世尊。教人向睛空揑目。妄見狂華。俱好與貶向二鐵圍山。何故。若是普賢。你纔擬心欲見。早是隔山了也。諸人要見普賢麼。各請歸堂。</p>
<p>世尊因五通仙人問。世尊有六通。我有五通。如何是那一通。世尊召五通仙人。通應諾。世尊曰那一通你問我。</p>
<p style="margin-left:1em">雪竇顯云。老胡元不知有那一通。却因邪打正。</p>
<p style="margin-left:1em">瑯瑘覺云。世尊不知。可謂因正而打邪。五通不知。實乃因邪而打正。</p>
<p style="margin-left:1em">翠巖芝云。五通如是問。世尊如是答。要且不會那一通。</p>
<p style="margin-left:1em">雲峰悅云。大小瞿曇被外道勘破了。有旁不肯底麼出來。我要問你。作麼生是那一通。</p>
<p style="margin-left:1em">雲葢本云。世尊如是召。五通如是應。作麼生是那一通。良久云。姹女<span class='corr'>已</span>歸霄漢去。獃郎猶向火邊蹲。</p>
<p style="margin-left:1em">徑山杲云。今時有一種弄泥團漢。往往在那一通處錯認定盤星。</p>
<p style="margin-left:1em">雲居莊云。仙人善問。世尊善答。可謂光前絕後。若是那一通。總未夢見在。</p>
<p style="margin-left:1em">古南門云。大眾。呼蛇容易遣蛇難。那一通。世尊被仙人一拶。轉身無路。只得將錯就錯。若是山僧。纔問便摑。仙人若當下知歸。說甚那一通。和前五通一時放下。豈不灑灑地作個平地神仙。</p>
<p style="margin-left:1em">清化嶾云。若是那一通。非特五通仙人不會。直饒瞿曇老漢也未夢見在。</p>
<p style="margin-left:1em">崇先奇云。老胡也知有那一通。祇是口門窄。</p>
<p style="margin-left:1em">平田本云。黃面老人被仙人輕輕一靠。直得喚鐘作甕。</p>
<p>世尊因耆婆善別音響。至一塚間見五髑髏。乃敲一髑髏問耆婆此生何處。曰此生人道。又敲一髑髏問此生何處。曰此生天道。又別敲一髑髏問此生何處。耆婆罔知生處。</p>
<p style="margin-left:1em">天童悟云。世尊大似有先鋒無殿後。耆婆罔知也好與一敲。何故。不見道先以定動後以智㧞。</p>
<p style="margin-left:1em">龍華宗云。世尊敲磕分明。怎奈傷鋒犯手。耆婆善別音響。也是認影迷頭。且道第三度敲底畢竟生甚麼處。良久云。泥牛入海無消耗。掛角羚羊不見蹤。</p>
<p>世尊一日陞座默然而坐。阿難白椎曰。請世尊說法。世尊曰。會中有二比丘犯律行。我故不說法。阿難以他心通觀是比丘即時遣出。世尊還復默然。阿難又白。適來為二比丘犯律行。今<span class='corr'>已</span>遣出。世尊何不說法。世尊曰。我誓不為二乘聲聞人說法。便下座。</p>
<p style="margin-left:1em">南堂靜云。前箭猶輕後箭深。</p>
<p style="margin-left:1em">高峯妙云。世尊能挽千鈞之弩。銀山鐵壁箭箭皆穿。阿難雖有隱身之術。殊不知髑髏後中箭。還有跺避得過底麼。</p>
<p>世尊從忉利天下時。四眾八部俱往空界奉迎。有蓮花色比丘尼作念曰。我是尼身。必居大僧後見。於是用以神力變作轉輪聖王千子圍繞。最初見佛。既見。世尊乃劈面呵曰。蓮花色比丘尼。汝何得越大僧見吾。汝雖見吾色身。且不見吾法身。須菩提巖中宴坐。却見吾法身。</p>
<p style="margin-left:1em">薦福懷云。蓮花色比丘尼被熱瞞則且置。還知瞿曇老漢性命在別人手裏麼。</p>
<p style="margin-left:1em">白巖符云。大小瞿曇二見不除。好與蓮花色一狀領過。</p>
<p>世尊因七賢女遊屍陀林。一女指屍曰。屍在者裏。人在甚麼處去。一女曰作麼作麼。諸女諦觀。各各契悟。感帝釋散花曰。惟願聖姊有何所須。我當終身供給。女曰。我家四事七珍悉皆具足。唯要三般物。一要無根樹子一株。二要無陰陽地一片。三要呌不響山谷一所。帝釋曰。一切所須我悉有之。若三般物。我實無有。女曰。汝若無此。怎解濟人。帝釋罔措。遂同往白世尊。世尊曰。憍尸迦。我諸弟子大阿羅漢不解此義。唯有諸大菩薩乃解此義。</p>
<p style="margin-left:1em">寶峰文徵云。且道帝釋是會不會。若不會。因甚散花請給。若會。又道實無此三般物。且作麼生明辨。得不孤負聖女。</p>
<p style="margin-left:1em">萬峰藏云。聖女被帝釋熱瞞。</p>
<p style="margin-left:1em">福嚴容云。七賢女遊尸陀林。大似買鐵獲金。鑿石致玉。得意則不無。怎奈被瞿曇塗抹一上。是汝諸人還檢點得出麼。</p>
<p style="margin-left:1em">開先金云。七賢女偶爾成文。憍尸迦將錯就錯。世尊老老大大不合打入者場子裏。諸人要識三般物麼。聽取個註脚。便下座。</p>
<p>世尊因地布髮掩泥獻華於然燈佛。然燈見布髮處遂約退眾。乃指地曰。此一方地且建一梵剎。時有賢于長者持標於指處插曰。建梵剎<span class='corr'>已</span>竟。時諸天散華讚曰。庶子有大智矣。</p>
<p style="margin-left:1em">博山來云。插草建精藍。長者全身領荷。鍼芥相投。唧[口*留]固然唧[口*留]。要且未能免旁觀者哂。</p>
<p style="margin-left:1em">寶壽方云。世尊宿行未忘。長者虗應故事。總須拈向一邊。祇如諸天散花讚嘆。且道有利害無利害。具眼者試撿別看。</p>
<p>世尊偕阿難行次。見一古佛塔。世尊便作禮。阿難問此是甚麼人塔。世尊曰過去諸佛塔。阿難曰過去諸佛是甚麼人弟子。世尊曰是吾弟子。阿難曰應當如是。</p>
<p style="margin-left:1em">天童悟云。我若作阿難。待世尊曰是吾弟子。但問佛是甚麼人弟子。待世尊擬開口。便作禮休去乃無端。却謂應當如是。隨風倒舵。豈是丈夫。</p>
<p style="margin-left:1em">天界盛云。世尊言中有響。阿難句裏藏鋒。并須喫棒有分。為什麼聻。人天師表不合用以機械。</p>
<p style="margin-left:1em">蓮柎䇿云。阿難不唧[口*留]。當時見道是吾弟子。何不便禮三拜。管教者黃面老子置身無地。</p>
<p>世尊於自恣日因文殊三處過夏迦葉欲白椎擯出。纔拈椎乃見百千萬億文殊。迦葉盡其神力椎不能舉。世尊遂問迦葉。汝擬擯那個文殊。迦葉無對。</p>
<p style="margin-left:1em">昭覺勤云。可惜放過。當時待釋迦老子道汝擬擯那個文殊。便與一椎。看他作何合殺。雲居元云。一家有事百家忙。</p>
<p style="margin-left:1em">天童覺云。金色頭陀有心無膽。當時盡令而行。莫道百千萬億文殊。祇者黃面瞿曇也與擯出。不唯壁立真風。亦令後人知我衲僧門下著你閒佛閒祖不得。</p>
<p style="margin-left:1em">保寧茂云。大小迦葉有頭無尾。畢竟如何。西天令嚴。久立珍重。</p>
<p style="margin-left:1em">高峰妙云。文殊知底。迦葉不知。迦葉知底。文殊不知。彼彼不知則且置。百千萬億文殊畢竟那個是真文殊。</p>
<p style="margin-left:1em">天寧琦云。迦葉太不丈夫。莫道百千萬億文殊。便是百千萬億世尊也下一椎擯出。始見作家。不見道棒下無生忍。臨機不見師。</p>
<p style="margin-left:1em">龍池傳云。我若作迦葉。把黃面老子先須擯却。何故。來說是非者。便是是非人。</p>
<p style="margin-left:1em">鼓山賢云。文殊雖得便宜。怎奈轉增醜態。當時何不默受擯去。教他迦葉三十年摸索不著。</p>
<p style="margin-left:1em">寶壽新云。文殊行處迦葉不知。迦葉做處文殊不識。唯黃面老子有顯有密有權有實。怎見得聻。咬牙封雍齒。滴淚斬丁公。</p>
<p style="margin-left:1em">慧雲盛云。大小世尊雖善為二大士解交。怎奈遭人怪笑。何故。當斷不斷。反招其亂。</p>
<p style="margin-left:1em">崇先奇云。文殊三處過夏。閙處偏<span class='corr'>刺</span>頭。迦葉白椎欲擯。黨理不黨親。世尊情知寡不敵眾。致令金色頭陀一椎至今無著落處。若是衲僧門下。祇知盡法。那管無民。</p>
<p style="margin-left:1em">石塔忍云。文殊三處度夏。也是不守本分。迦葉白槌。大似捕風捉影。世尊道汝擬擯那個文殊。當時若是山僧。據令而行。看者黃面老子向甚麼處蹲立。</p>
<p style="margin-left:1em">白巖符云。諸方老宿盡謂尊者不能據令而行。致成放過。殊不知他當時無對。爛泥裏有<span class='corr'>刺</span>。大有利害。頂門有眼者莫道尊者不據令好。</p>
<p style="margin-left:1em">寶峰弁云。古今尊宿盡謂迦葉把住要津。文殊十方坐斷。寶峰看來正是放過一著。復云。險。</p>
<p>世尊因文殊至諸佛集處。值諸佛各還本土。唯一女子近世尊座而入三昧。文殊白曰。云何此女得近佛座。世尊曰。汝但覺此女從三昧起。汝自問之。文殊於是繞女三匝彈指一下。乃至托至梵天盡其神力定不能出。世尊曰。假使百千文殊亦出此女子定不得。下方過四十二恒河沙國土有罔明菩薩却能出得。須臾罔明從地涌出作禮世尊。世尊令出女子定。罔明至女子前彈指一下。女子於是從定而出。</p>
<p style="margin-left:1em">翠巖芝云。僧投寺裏宿。賊打不防家。</p>
<p style="margin-left:1em">五雲逢云。不唯文殊不能出此定。只恐如來也出此定不得。</p>
<p style="margin-left:1em">翠巖真好問僧云。文殊是七佛之師。因甚出女子定。不得罔明從下方來。因甚却出得女子定。莫有能對者。獨英邵武方其問時。以手揑其膝而去。真笑曰賣匙箸漢未在。</p>
<p style="margin-left:1em">天童覺云。若定若動當人變弄。鴻毛輕而不輕。泰山重而非重。還知老瞿曇鼻孔在我手裏麼。</p>
<p style="margin-left:1em">龍翔訴舉公案了。拈拄杖云。一串穿却。</p>
<p style="margin-left:1em">天童悟云。出得出不得且置。作麼生是定。</p>
<p style="margin-left:1em">鼓山賢云。天童道若定若動當人變弄。是即是。也只道得一半。孰知三人皆是不守本分漢。女子至今猶未出定在。</p>
<p style="margin-left:1em">南㵎問云。古今盡道女子出定。殊不知者一隊漢個個破家蕩產。山僧今日有三十棒要世尊喫。何故。不因漁父引。怎得見波濤。</p>
<p style="margin-left:1em">愚菴盂云。有者道線索在女子手裏。收放由他。恁麼判斷。矮子過深溪。又有道不可以智知。不可以識識。文殊用智識所以出他定不得。罔明初發心菩薩無智無識不可思議所以出得他定。若恁麼道。烏龜鑽破壁。大眾。要識女子麼。他是未剖之璧。要識二菩薩麼。抱璞投楚。自取刖足之災。要識世尊麼。閒來無事谿頭坐。綠水青山花正紅。</p>
<p style="margin-left:1em">棲霞成云。當時文殊若出却女子定。不獨老瞿曇一生口挂壁上。天下老師向何處討飯喫。雖然。且道女子畢竟還曾出定也無。</p>
<p style="margin-left:1em">雲巖學云。者一隊漢神頭鬼面。俱好與三十棒。</p>
<p style="margin-left:1em">天目律云。者四個漢靈山會上缺一不可。若到寶壽。一個也容不得。何故。者裏豈許你分出分入。喝一喝。</p>
<p style="margin-left:1em">白巖符云。出得出不得。并須喫鐵棒有分。若夫女子瞿曇且放過一著。何故。若教盡法只恐無民。</p>
<p>世尊見文殊在門外立。乃曰文殊文殊何不入門來。文殊曰。我不見一法在門外。何以教我入門。</p>
<p style="margin-left:1em">報慈遂徵云。為復是門外語門內語。</p>
<p style="margin-left:1em">溈山喆代世尊出語云。吾不如汝。</p>
<p style="margin-left:1em">黃龍新云。文殊恁麼道。入得門入不得門。若人辨得。氷消瓦解。</p>
<p style="margin-left:1em">萬峰藏云。總隔一片板。</p>
<p style="margin-left:1em">崇先奇云。世尊門裏出身不得。文殊身裏出門不得。仔細看來。總是徐六擔板。</p>
<p>世尊在尼拘律樹下坐次。因二商人問世尊還見車過否。曰不見。還聞否。曰不聞。莫禪定否。曰不禪定。莫睡眠否。曰不睡眠。莫別去否。曰不曾別去。商人乃嘆曰善哉世尊覺而不見。遂獻白㲲兩段。</p>
<p style="margin-left:1em">天童悟徵云。商人如是問。世尊如是答。甚處是商人見世尊覺而不見處。</p>
<p style="margin-left:1em">大愚鵬云。三界大師被商人推在三百丈爛泥坑裏。至今起不得。</p>
<p>世尊因乾闥婆王獻樂。其時山河大地盡作琴聲。迦葉起作舞。王問。迦葉豈不是阿羅漢。諸漏<span class='corr'>已</span>盡。何更有餘習。世尊曰。實無餘習。莫謗法好。王又撫琴三徧。迦葉亦三度作舞。王曰迦葉作舞豈不是。世尊曰實不曾作舞。王曰世尊何得妄語。世尊曰。不妄語。汝撫琴。山河大地木石盡作琴聲豈不是。王曰是。世尊曰。迦葉亦復如是。所以實不曾作舞。王乃信受。</p>
<p style="margin-left:1em">禾山殷因脩山主問。乾闥婆王奏樂。直得須彌岌峇。海水波騰。迦葉作舞。作麼生會。殷云。迦葉過去世曾作樂人來。習氣未除。脩云。須彌岌峇海水波騰。又作麼生。殷休去。法眼別殷云。正是習氣。</p>
<p style="margin-left:1em">幻寄稷云。有底道世尊以藥去病。澄源以病去藥。夢也未夢見乾闥婆王在。</p>
<p style="margin-left:1em">黃檗琦云。乾闥婆王奏樂。迦葉起舞。同坑無異土。疑有餘習。以己方人。瞿曇打許多葛藤。王乃信受。鈍置不少。若是山僧。待問迦葉是阿羅漢諸漏<span class='corr'>已</span>盡何更有餘習。不用之乎也者。亦乃起舞。不惟以楔出楔。抑令乾闥婆王展轉疑殺。</p>
<p style="margin-left:1em">白巖符云。盡道乾闥婆王被金色頭陀換却眼睛。殊不知黃面瞿曇被乾闥婆王換却眼睛尤甚。</p>
<p>世尊在第六天說大集經。勑他方此土人間天上一切獰惡鬼神悉皆集會。受佛付囑擁護正法。設有不赴者四天門王飛熱鐵輪追之令集。既集會<span class='corr'>已</span>。無有不順佛勑者。各發弘誓擁護正法。唯有一魔王謂世尊曰。瞿曇。我待一切眾生成佛盡。眾生界空。無有眾生名字。我乃發菩提心。</p>
<p style="margin-left:1em">薦福懷云。臨危不變真大丈夫。諸仁者。作麼生着得一轉語與黃面老子出氣。尋常神通妙用智慧辯才都使不著。盡閻浮大地人無不愛佛。到者裏何者是佛何者是魔。還有人辯得麼。良久云。欲得識魔麼。開眼見明。欲得識佛麼。合眼見暗。魔之與佛。以拄杖卓一卓云。一時穿却鼻孔。</p>
<p style="margin-left:1em">南堂靜云。當時我若作世尊。即向他道。大眾。魔王<span class='corr'>已</span>發心竟。應當如是住。不然道汝喚什麼作眾生。擬開口。與一熱鐵輪。</p>
<p style="margin-left:1em">徑山杲云。天衣老漢恁麼批判直是奇特。怎奈話作兩橛。若向何者是佛何者是魔處休去。不妨使人疑著。却云開眼見明合眼見暗。郎當不少。又云魔之與佛拄杖子一時穿却鼻孔。雪上加霜。妙喜却為黃面老子代一轉語。待者魔王道眾生界空無有眾生名字我乃發菩提心。只向他道幾乎錯喚你作魔王。此語有兩負門。若人檢點得出。許你具衲僧眼。</p>
<p style="margin-left:1em">東禪觀云。怪哉。淺草撥著一箇大蟲。上門上戶咬人火急。可惜當時放過。我若作世尊。待道眾生界空無有眾生名字我乃發菩提心。只消道個擔板漢。非唯塞斷咽㗋。亦乃教伊轉動不得。雖然如是。相識滿天下。知心能幾人。</p>
<p style="margin-left:1em">天寧琦云。澤廣藏山理能伏豹。二大老何用多言。當時只消對他道。魔王魔王你認那個作菩提心。還識也未。設使一切眾生成佛盡。眾生界空無有眾生名字。你要發菩提心却未許你在。管取拱手歸降。</p>
<p style="margin-left:1em">龍池傳徵云。且道者個魔王是歸依佛語是不歸依佛語。</p>
<p style="margin-left:1em">雲門信云。魔王言中有響。護法<span class='corr'>已</span>竟。</p>
<p style="margin-left:1em">報恩琇云。世尊不語百味具足。天衣大慧雖奇特中奇特。檢點將來。未免金沙不辨。菽麥不分。如小兒啖李。忙就赤邊咬。大雄敢為世尊出一語。咄。男子。汝<span class='corr'>已</span>發菩提心竟。他若擬議。與一熱鐵輪。</p>
<p style="margin-left:1em">崇先奇云。黃面老子能說不能行。當時待道我待眾生界空無有眾生名字我乃發菩提心。何不向道我不如汝。管取低首歸降。何故。不見道重賞之下必有勇夫。</p>
<p style="margin-left:1em">補陀沃云。且道者魔王具什麼眼。敢恁麼道。</p>
<p style="margin-left:1em">白巖符云。者魔王大似個透網金鱗。向千層浪裏搖頭擺尾。世尊可謂釣不虗施。只是我要問者魔王。既是眾生界空無有眾生名字。你向甚麼處發菩提心。待他擬開口。連棒打出。</p>
<p style="margin-left:1em">龍淵法云。世尊被魔王坐斷舌頭。龍淵路見不平要與雪屈。待纔與麼道。便云識得汝也。擬議不來。劈脊便棒。</p>
<p style="margin-left:1em">友可玄云。大集魔王小膽薄心。當時便與掀倒華王座。喝散人天儔。不妨令人疑著。却道待眾生界空無有眾生名字我乃發心。正是把髻投衙。好與苕菷二十。</p>
<p style="margin-left:1em">樟山量云。世尊若無握閫外威權底機。幾被魔王惑亂一上。雖然。者裏有不願發菩提心者。也許伊具一隻眼。</p>
<p style="margin-left:1em">萬壽朗云。老瞿曇有先鋒無殿後。當時待道我待眾生界空無有眾生名字云云。便與一熱鉄輪。免伊向淨白地上躲跟。者裏還有與魔王作主者麼。拈拄杖云。大眾看看。四天門王飛熱鉄輪來也。以拄杖旋風打散。</p>

<p class='juan'>宗門拈古彚集卷第一</p></div>
</div><!-- end of div[@id='body'] -->
</body></html>