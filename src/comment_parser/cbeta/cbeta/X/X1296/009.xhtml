<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu55' />宗門拈古彚集卷第九</p><p class="byline">古杭白巖嗣祖沙門　淨符　彚集</p><p class="head1">△南二</p>
<p>池州南泉普願禪師<span class='note-inline'>(南二馬祖一嗣)</span>因東西兩堂爭猫兒。泉見乃提起猫曰。道得即不斬。眾無對。泉便斬之。趙州自外歸。泉舉前語示之。州乃脫草履安頭上而出。泉曰子若在即救得猫兒。</p>
<p style="margin-left:1em">保福展云。雖然如是。也只是破草鞋。</p>
<p style="margin-left:1em">翠巖芝云。大小趙州祇可自救。</p>
<p style="margin-left:1em">雪峰存問德山。南泉斬猫意旨如何。山以拄杖便打趂出。復召云會麼。峰云不會。山云我與麼老婆猶自不會。</p>
<p style="margin-left:1em">大溈智云。南泉據令而行。趙州見機而作。雖然如是。未免掛人脣吻。大溈要與南泉把臂共行。遂拈拂子云。若道得即奪取去。眾無語。乃云。啼得血流無用處。不如緘口過殘春。</p>
<p style="margin-left:1em">中峰本云。南泉劒為不平離寶匣。趙州藥因救病出珍瓶。然雖慶快一時。爭奈古佛家風掃土矣。</p>
<p style="margin-left:1em">報恩秀云。正當恁麼時。盡十方世界情與無情一齊向王老師手中乞命。當時有個漢出來展開兩手。不然攔胸抱住云却勞和尚神用。縱南泉別行正令。敢保救得猫兒。</p>
<p style="margin-left:1em">愽山來云。生擒活捉。王老全提。起死回生。趙州手段。救得救不得總不干他事。且道節文在什麼處。</p>
<p style="margin-left:1em">鼓山賢云。南泉據令廓爾無前。兩堂祇得拱手而聽。趙州雖能超出。怎奈也祇在刀下全身。老僧當時若在。却不恁麼。待道道得即不斬。但云兩堂未爭時和尚又作麼生。管取王老師束手入方丈有分。</p>
<p style="margin-left:1em">愚庵盂云。還識南泉麼。他是生銕鑄就渾剛打成。要向驪龍頷下摘珠。阿修羅手中奪印。趙州老漢雖善來機。也是得張白狐裘脫秦虎口。這兩堂是蘇秦張儀。祇麼投秦入趙。豈知天然王道寧可以口舌勝耶。</p>
<p style="margin-left:1em">百丈雪云。趙州戴草鞵而出。雖曰據欵結案。也是賊過後張弓。子若在却救得猫兒。雖謂重賞之下必有勇夫。爭奈憐兒不覺醜。山僧看來。二俱有過。好各與三十棒。山僧與麼批判。也要諸方檢點。</p>
<p style="margin-left:1em">龍華體云。其父攘羊而子證之。南泉趙州其謂歟。汝適來若在即救得猫兒。咬牙封雍齒。滴淚斬丁公。</p>
<p style="margin-left:1em">吳聖玉云。南泉據虎頭。趙州收虎尾。死猫兒却被二老弄活。爭奈他兩堂雲水一死不再活。如今要得活麼。擘開眼云猫。</p>
<p>南泉謂僧曰夜來好風。僧亦曰夜來好風。泉曰吹折門前一株松。僧亦曰吹折門前一株松。又謂一僧曰夜來好風。僧曰是什麼風。泉曰吹折門前一株松。僧曰是什麼松。泉曰一得一失。</p>
<p style="margin-left:1em">昭覺勤云。大凡酬唱隨機著眼。辨龍蛇。別緇素。所謂打鼓弄琵琶。相逢兩會家。只如南泉道一得一失。敢問阿那個得阿那個失。到這裏須是向上人始得。還委悉麼。鵞王擇乳素非鴨類。</p>
<p style="margin-left:1em">愚庵盂云。這公案有二僧持論致爭。一云與趙州騐二庵主法眼指簾無二。一云刁刀相似魚魯不同。爭之不能<span class='corr'>已</span>乃質之老僧。老僧云一得一失。</p>
<p>南泉示眾曰。喚作如如蚤是變了也。今時師僧須向異類中行。歸宗曰。雖行畜生行。不得畜生報。泉曰。孟八郎漢又恁麼去也。</p>
<p style="margin-left:1em">德山密云。南泉中毒也。</p>
<p style="margin-left:1em">瑯瑘覺云。山僧不然。遇水喫水。遇草喫草。焉知畜生行。</p>
<p style="margin-left:1em">法華舉云。且作麼生是異類中行。石牛常臥三春霧。木馬時嘶秋夜泉。</p>
<p style="margin-left:1em">雲門澄因僧問如何是異類中行。澄云輕打我輕打我。僧云我會也。澄云汝作麼生會。僧遂作驢鳴。澄休去。</p>
<p style="margin-left:1em">愚庵盂云。似地擎山不知山之孤峻。如石含玉不知玉之無瑕。大通智勝遷座而成正覺。善財童子別峰而見德雲。僧云。智不到處切忌道著。道著即頭角生却。為甚麼作這般語話。咄。孟八郎漢又與麼去也。</p>
<p style="margin-left:1em">慧雲盛云。南泉既行荒草。歸宗又入深村。不知今時師僧如何進退。設有恁麼去。也是瞎驢趂大隊。</p>
<p>南泉上堂。文殊普賢昨夜三更起佛見法見。各與二十棒趂出院去也。時趙州出眾曰和尚棒教誰喫。泉曰王老師過在什麼處。州便禮拜而出。</p>
<p style="margin-left:1em">雲門偃云。深領和尚慈悲。某甲歸衣鉢下得個安樂。又代云。與眾除害。</p>
<p style="margin-left:1em">報慈遂徵云。且道趙州禮拜是肯南泉不肯南泉。</p>
<p style="margin-left:1em">夾山齡云。南泉一期逞俊。爭奈平地起堆。趙州雖是覿面投機。不覺腦門著地。</p>
<p style="margin-left:1em">昭覺勤云。南泉動絃。趙州別曲。苦痛蒼天。寒山拾得。若是崇寧則不然。燈籠露柱昨夜起佛見法見。各與二十棒令歸本位去也。或有個漢出云和尚棒教誰喫。只對他道落賓落主。</p>
<p style="margin-left:1em">高峰妙云。南泉和尚雖則頂門具眼賞罰分明。檢點將來。也是虗空裏釘橛。若無趙州後語。未審如何折合。高峰則不然。忽有人起佛見法見。但向他道善哉善哉。時節若至其理自彰。</p>
<p style="margin-left:1em">地藏學云。南泉無風起浪。趙州綿裏有針。若作佛法商量。管教入地獄如箭。</p>
<p style="margin-left:1em">崇先奇云。南泉為眾竭力。禍出私門。趙州固然是賊識賊。未免證父攘羊。雖然。天下太平。莫道無事好。</p>
<p>南泉同魯祖歸宗杉山喫茶次。魯祖拈起茶盞曰。世界未成時便有這箇。泉曰。今人祇識這箇。不識世界。宗曰是。泉曰師兄莫同此見麼。宗却拈起茶盞曰。向世界未成時道得麼。泉作掌勢。宗以面作承掌勢。</p>
<p style="margin-left:1em">昭覺勤云。魯祖簸土揚塵。南泉和泥合水。歸宗火亂灰飛。杉山坐觀成敗。還委悉麼。箭鋒相拄不相饒。四人共拈一隻盞。</p>
<p>南泉因趙州問。離四句絕百非。請師道。泉便下座歸方丈。州曰。這老漢尋常口吧吧地。今日被我一問直得無言可對。侍者曰莫道和尚無語好。州與一摑曰。這一摑合是王老師喫。</p>
<p style="margin-left:1em">白巖符云。趙州這漢大似箇新出紅爐的彈子。犯著則簉破面皮。爪牙隊裏豈不俊哉。然總不出王老師圈繢。且道那裏是王老師底圈繢。</p>
<p>南泉因僧問。師歸丈室將何指南。泉曰。昨夜三更失却牛。天明起來失却火。</p>
<p style="margin-left:1em">龍翔訢云。大小南泉和泥合水。中峰則不然。或有問師歸丈室將何指南。即向道拄杖子今日開封。</p>
<p style="margin-left:1em">天界盛云。恁麼則住持不易。雖然。須是王老師始得。</p>
<p style="margin-left:1em">芙蓉覺云。南泉將三百六十骨節八萬四千毛竅一時攃在這僧面前了也。爭奈這僧如蚊子上銕牛。無處入作。龍淵則不然。或有問師歸丈室將何指南。向道饑餐渴飲閑坐困眠。</p>
<p>南泉因至莊所。莊主預設迎奉。泉曰。老僧居常出入不與人知。何得預辦至是。莊主曰昨夜土地神報道和尚今日來。泉曰。王老師脩行無力。被鬼神覰見。侍者便問。既是大善知識。為甚麼被鬼神覰見。泉曰土地前更下一分飯。</p>
<p style="margin-left:1em">報慈遂云。甚麼處是土地前更下一分飯處。</p>
<p style="margin-left:1em">因聖頴云。王老師被這僧一問。未免向鬼窟裏作活計。</p>
<p style="margin-left:1em">雲居錫徵云。土地前一分飯。是賞伊是罰伊。只如土地覰見。是南泉不是南泉。</p>
<p style="margin-left:1em">天童覺云。我當時見莊主與麼道。便與捉住云放汝不得。何故。不見道來說是非者便是是非人。</p>
<p style="margin-left:1em">報恩秀云。天童雖解捉鬼賣。未免莊頭鬼亂。山僧即不然。若見莊主道昨夜土地報。便與彈指三下云。唵度嚕度嚕地尾娑訶。</p>
<p>南泉上堂。王老師賣身去也。還有人買麼。一僧出曰某甲買。泉曰。不作貴不作賤。你作麼生買。僧無對。</p>
<p style="margin-left:1em">趙州諗云。明年與和尚縫一領布衫。</p>
<p style="margin-left:1em">臥龍球云。和尚屬某甲去也。</p>
<p style="margin-left:1em">禾山殷代云。是何道理。</p>
<p style="margin-left:1em">雪竇顯云。雖然作家競買。要且不解輸機。且道南泉還肯麼。雪竇也擬酬個價。直令南泉進且無門退亦無路。良久云。別處容和尚不得。</p>
<p style="margin-left:1em">雲居莊云。山僧若作這僧。待道不作貴不作賤你作麼生買。即對道鼻索在某甲手裏。直饒王老師別有長處。也只得忍氣吞聲。</p>
<p style="margin-left:1em">笑巖寶云。山僧今日斬新出箇價。直教這老漢更屬人不得屬<span class='corr'>己</span>不得。待云不作貴不作賤汝作麼生買。但道請和尚蹔歸方丈喫茶。</p>
<p style="margin-left:1em">愚庵盂云。雪竇只可作南泉奴。祇如進且無門退亦無路。還容得雪竇麼。</p>
<p style="margin-left:1em">古南門云。諸老宿與麼拈提。還恰南泉意麼。殊不知南泉老漢以<span class='corr'>己</span>方人。因慈悲之故有落草之談。當時這僧待道不作貴不作賤作麼生買。但云與麼則某甲與和尚平出也。既顯自<span class='corr'>己</span>手脚。便不虗他一番法施。還會麼。子期去不返。浩浩良可悲。不知天地間。知音復是誰。</p>
<p style="margin-left:1em">白巖符云。古今諸老殫精竭思。莫不皆要作王老師的主人公。殊不知價則酬矣。而契券尚未入手在。然則畢竟如何。當時待道王老師賣身去也還有人買麼。便好云某甲明日出州會客。却煩和尚先行。</p>
<p style="margin-left:1em">天目律云。王老師只求要人著價相當。殊不知奴兒婢使千古自招。</p>
<p>南泉因陸大夫問。弟子家中瓶內養一鵞兒。如今長大欲出此鵞。且不得打破瓶。亦不得損其鵞。未審和尚有何方便。泉召大夫。大夫應諾。泉曰出也。</p>
<p style="margin-left:1em">高峰妙云。南泉潦倒手眼不親。縱饒出得也是死貨。若是高峰。只向他道大夫還曾示人麼。纔擬祇對。便與亂棒打出。非特為這漢脫却鶻臭布衫。要使天下衲僧個個解粘去縛慶快平生。</p>
<p style="margin-left:1em">瀛山誾云。大夫設個問端固是巧妙。若不遇王老師未免瓶破鵞殞。且道喚出後如何。萬里鵬同遠。千年鶴共飛。</p>
<p>南泉同歸宗麻谷去禮忠國師。泉於路上畵一圓相曰道得即去。宗便於圓相中坐。谷便作女人拜。泉曰與麼則不去也。宗曰是什麼心行。泉乃相喚便回更不去禮。</p>
<p style="margin-left:1em">翠巖芝云。當時若見。每人與一棒。且圖天下太平。</p>
<p style="margin-left:1em">雲居錫云。比來要禮國師。南泉為什麼却相喚回。且道古人意作麼生。</p>
<p style="margin-left:1em">報慈遂徵云。只如南泉與麼道。是肯語是不肯語。</p>
<p style="margin-left:1em">五祖演云。三人是慧炬三昧．莊嚴王三昧。</p>
<p style="margin-left:1em">薦福行云。三個中有見得國師的。有見不得國師的。若人辨得出。許你具頂門眼。</p>
<p style="margin-left:1em">南華昺云。動絃別曲還他麻谷歸宗。掣鼓奪旗偏宜南泉老漢。直得同行不同步。黨理不黨親。白雲盡處是青山。行人更在青山外。</p>
<p style="margin-left:1em">天童覺云。我當時若見。便與抹却圓相。不唯打破南泉窠臼。亦乃教歸宗無著身處。麻谷呈伎倆不得。南泉道恁麼則不去也。果然果然。</p>
<p style="margin-left:1em">天寶樞云。三大老途中與麼呈伎倆。要見國師驢年也未得在。</p>
<p style="margin-left:1em">中峰本云。南泉畫地為牢。歸宗墮坑落塹。麻谷恭而無禮。撿點將來。一人眼空四海。一人舌拄梵天。一人入地獄如箭。</p>
<p style="margin-left:1em">大巍倫云。這三個漢半路做箇抽身計。以為自勝。然究竟將來。千說不如一見。</p>
<p style="margin-left:1em">笑巖寶云。三人未發足前鼻孔<span class='corr'>已</span>在忠國師手裏。直造中途。果見弄粥飯氣。</p>
<p style="margin-left:1em">磬山修云。三大老雖同條生。不同條死。各有出身之路。然三人中有一人堪為師法。若人揀得出。許你具擇法眼。</p>
<p style="margin-left:1em">天井新云。一人買帽相頭。一人將錯就錯。一人看樓打樓。更有一人額頭汗出。</p>
<p style="margin-left:1em">寶光淵云。這三個弄泥團漢。要見國師固為不可。然王老師相喚便回。且道是何意思。</p>
<p>南泉住庵時一僧到。泉謂曰。某甲上山作務。請齋時作飯。自喫了送一分來。其僧作飯喫了。將家伙一時打破却就牀臥。泉候不來乃歸庵。見僧臥。泉亦就僧邊臥。僧便起去。泉住後曰。我往前住庵時有個靈俐道者。直至如今不見。</p>
<p style="margin-left:1em">五祖戒云。也是貧兒思舊債。</p>
<p style="margin-left:1em">翠巖芝云。兩個漢前不至村後不至店。</p>
<p style="margin-left:1em">高峰妙云。南泉雖則步步踏實。未免隨人起倒。這僧縱解飽食高眠。決定不知飯是米做。高峰恁麼告報。設有一字虗妄。永墮拔舌地獄。</p>
<p style="margin-left:1em">通玄奇云。這僧與麼行脚。驢年也沒個在處。南泉與麼接待。極是沒量大人。爭奈彼此不無鈍置。</p>
<p style="margin-left:1em">愚菴盂云。可惜這僧泯然無聞。當時風儀令人可愛。南泉過後思君子。見之晚矣。彼時下山來。何不掘個坑將這僧埋却。豈不據欵一結。時有一僧云老漢聻。盂乃與一頓熱棒趂出山門。</p>
<p style="margin-left:1em">城山洽云。南泉青天白日著賊不少。這僧伎倆雖佳。爭奈深入他家羅網。</p>
<p style="margin-left:1em">雲庵悅云。南泉雖有陷虎之機。要且未盡其善。我當時若見伊打破家伙高眠枕席。但只呵呵大笑。管取疑殺這漢。</p>
<p>南泉遣書與茱萸曰。理隨事變。寬廓非外。事得理融。寂寥非內。僧達書了乃問萸。如何是寬廓非外。茱曰問一答百也無妨。如何是寂寥非內。茱曰覩對聲色不是好手。僧又問長沙如何是寬廓非外。沙瞪目視之。如何是寂寥非內。沙閉目視之。僧又問趙州如何是寬廓非外。州作喫飯勢。如何是寂寥非內。州以手作拭口勢。泉聞乃曰。此三人不謬為吾弟子。</p>
<p style="margin-left:1em">昭覺勤云。南泉雖則養子之緣。其奈憐兒不覺醜。殊不知這三人。一人有目無足。一人有足無目。一人足目俱無。雖然如是。皆可與南泉為師。為甚如此。理事分明。</p>
<p>南泉上堂。王老師自小養一頭水牯牛。擬向溪東牧。不免犯他國王水草。擬向溪西牧。不免犯他國王水草。不如隨分納些些總不見得。</p>
<p style="margin-left:1em">雲門偃云。且道牛內納牛外納。直饒你說得納處分明。我更要問你覓牛在。</p>
<p style="margin-left:1em">溈山喆云。雲門只解索牛不解穿他鼻孔。拈拄杖云。三世諸佛天下老和尚鼻孔。盡被山僧拄杖一時穿却。且道山僧鼻孔在什麼處。良久云。誣人之罪以罪加之。</p>
<p style="margin-left:1em">長慶稜云。你道南泉前頭為人後頭為人。雪竇顯云。一時穿却。</p>
<p style="margin-left:1em">雲峰悅云。說甚納些些。盡乾坤大地色空明暗情與無情。總在山僧這裏。放行則隨緣有地。把住則迯竄無門。且道放行好把住好。</p>
<p style="margin-left:1em">昭覺勤云。和光順物與世同塵。不犯鋒鋩收放自在。是南泉本分草料。山僧自小養一頭水牯牛。有時孤峰獨立。有時閙市縱橫。不論溪東溪西一向破塵破的。且道即今在甚麼處。試著眼看。</p>
<p style="margin-left:1em">天童傑云。南泉起模畵樣。長慶披沙揀金。雲門鼻孔先穿。雪竇據欵結案。拈拄杖云。更有一個在甚麼處。乃擲下拄杖。</p>
<p style="margin-left:1em">靈隱嶽云。王老師傾腸倒腹則不無。未見移風易俗。在山僧只養得一頭驢。一向東倒西<span class='corr'>擂</span>。順時一日何啻千里。抝時直是寸步不移。且道與王老師水牯牛相去多少。良久云。漁人舞棹。野老謳歌。</p>
<p style="margin-left:1em">天童覺云。南泉牧牛可謂奇特。直是一切處關防不得。為甚麼如此。是他隨分納些些。</p>
<p style="margin-left:1em">報恩秀云。南泉水牯牛無鼻孔。你這一隊漢作麼生穿。所以勝默老人道。在一切同一切。一切處收不得。且道隨分納些些了後如何。蒭蕘莠稗愁耘處。蹄角皮毛趂謴時。</p>
<p style="margin-left:1em">古南門云。南泉只知落草求人。爭奈妄生頭角。引得諸大宗師都向草中打輥。未得個淨絕。還見南泉撒手處麼。將此身心奉塵剎。是則名為報佛恩。</p>
<p style="margin-left:1em">愚庵盂云。且道這些些還是溪東溪西。除是這牛兒不囓一莖草。不飲一滴水始得。就使牽到他方世界外。還出得他國王水土麼。試請王老師定當看。</p>
<p>南泉巡堂次牽一頭牛入堂。首座以手撫牛背一下。泉便休去。趙州乃以草二束置首座前。</p>
<p style="margin-left:1em">國清英云。趙州南泉大似屋裏販揚州。首座恁麼可知禮也。</p>
<p>南泉因僧問。牛頭未見四祖時為甚百鳥銜花獻。泉曰為渠步步踏佛階梯。曰見後為甚麼不來。泉曰。直饒不來。猶較王老師一線道。</p>
<p style="margin-left:1em">雲門偃云。南泉祇解步步登高。不解從空放下。時有僧便問如何是步步登高。門云香積世界。如何是從空放下。門云填溝塞壑。</p>
<p>南泉見鄧隱峰來。乃指淨瓶曰。淨瓶是境。你不得動著境。與我將水來。峰將淨瓶傾水於南泉面前。泉便休。</p>
<p style="margin-left:1em">歸宗常云。鄧隱峰也是亂瀉。</p>
<p style="margin-left:1em">勝法法云。鄧隱峰猶欠一槌在。南泉休去。伯牙與子期。不是閒相識。祇如歸宗恁麼道。且道是肯他是不肯他。</p>
<p>南泉示眾曰。江西馬祖說即心即佛。王老師不恁麼。不是心不是佛不是物。恁麼道還有過麼。趙州出禮拜了便去。有僧問趙州。上座禮拜了去意作麼生。州曰汝却問取和尚。僧乃問泉。適來諗上座意作麼生。泉曰他却領得老僧意旨。</p>
<p style="margin-left:1em">黃龍心云。古人恁麼道。譬如管中窺豹但見一斑。設使入林不動草。入水不動波。猶是騎馬向氷稜上行。若是射鵰底手。何不向蛇頭揩癢。透關者試辨看。良久云。鴛鴦繡出自金針。</p>
<p style="margin-left:1em">徑山杲云。兩個老漢雖善靴裏動指頭。殊不知傍觀者醜。</p>
<p style="margin-left:1em">天寧琦云。南泉趙州總被這僧一狀領過。</p>
<p>南泉因僧問。父母未生前鼻孔在什麼處。泉曰父母<span class='corr'>已</span>生了鼻孔在什麼處。</p>
<p style="margin-left:1em">國清英云。去時鼻孔撩天。來時脚踏實地。為甚麼討人處分。良久云。不因楊得意。爭見馬相如。</p>
<p>南泉翫月次。僧曰幾時得似這個去。泉曰王老師二十年前也曾恁麼來。僧便問即今作麼生。泉便歸方丈。</p>
<p style="margin-left:1em">天童覺云。二十年前且置。二十年後作麼生。還知王老師行履處麼。室內無靈牀。渾家不著孝。</p>
<p style="margin-left:1em">紫梅周云。樂平這裏也不管你二十年前二十年後。正當八月十五夜又作麼生。良久云。寧可截舌。不犯國諱。</p>
<p>南泉一日不赴堂。侍者曰請和尚赴堂。泉曰老僧今日在莊上喫油糍飽也。曰和尚不曾出入。泉曰汝不信去問莊主。侍者方出忽見莊主曰謝和尚到莊。</p>
<p style="margin-left:1em">徑山杲云。和尚不赴堂。莊主謝臨屈。一字入公門。九牛拔不出。</p>
<p style="margin-left:1em">西遯超云。一人見兔放鷹。一人將錯就錯。可謂一隊普州人。但這莊主雖然伶俐。未免一牽便動。我若作莊主。但向南泉面前冷笑一聲。管教王老師滿面慚惶。<span class='note-inline'>(此鵞湖孚事。諸方誤作南泉事。非也。特此辨正)</span></p>
<p>南泉問座主講什麼經。曰彌勒下生經。泉曰彌勒幾時下生。曰現在天宮未來。泉曰。天上無彌勒。地下無彌勒。</p>
<p style="margin-left:1em">洞山价舉問雲居。居云。天上無彌勒。地下無彌勒。未審誰與安名。洞山被問。直得禪牀震動。乃云吾在雲巖曾問老人。直得火爐震動。今日被子問。直是通身汗流。</p>
<p style="margin-left:1em">太陽玄云。如今老僧舉起也。有解問者致將一問來。乃云地動也。</p>
<p style="margin-left:1em">徑山杲云。禪牀動火爐動地動即不無。這三個老漢要見南泉。直待彌勒下生始得。忽有個漢出來道。天上無彌勒地下無彌勒。却教甚麼人下生。又作麼生祗對。但向他道老僧罪過。</p>
<p style="margin-left:1em">愚庵盂云。南泉等閒置個問頭。不特使座主口瘂。洞山直得禪牀震動。雲嚴火爐震動。太陽玄地動。彼此隨摟搜。你也動我也動。動到彌勒下生有甚了期。或問山僧。天上無彌勒地下無彌勒。未審誰與安名。山僧直得八萬四千毛竅一時卓立。打失了娘生鼻孔。</p>
<p style="margin-left:1em">西遯超云。天上無彌勒地下無彌勒。畢竟意旨如何。何不看取下文。咄。時時示時人。時人渾不識。</p>
<p>南泉因陸亘大夫曰。肇法師也甚奇怪。解道天地與我同根。萬物與我一體。泉指庭前牡丹花曰。大夫。時人見此一枝花。如夢相似。陸罔測。</p>
<p style="margin-left:1em">保寧勇代大夫拍手云。阿誰得到這般田地。</p>
<p style="margin-left:1em">昭覺勤云。陸亘手攀金鎻。南泉八字打開。直得七珍八寶羅列目前。乃豎拂子云。天地一指。萬物一馬。通身是口。分踈不下。</p>
<p style="margin-left:1em">徑山杲云。若向理上看。非但南泉謾他大夫一點不得。亦未摸著他脚跟下一莖毛在。若向事上看。非但大夫謾他南泉一點不得。亦未夢見他汗臭氣在。或有出來道大小徑山說理說事。只向他道但向理事上會取。</p>
<p style="margin-left:1em">天寧琦云。還會麼。你若向天地同根萬法一體上會。落在肇公圈繢裏。你若向事理上會。又落在妙喜葛藤中。總無自由分。祇如南泉與麼道。你畢竟如何會。天寧不惜眉毛為諸人下個註脚。平蕪盡處是青山。行人更在青山外。</p>
<p style="margin-left:1em">愚庵盂舉雪竇頌畢云。大夫夢中作夢。南泉夢中占夢。也大奇怪。雪竇善於原夢。鏡裏山河影中聞見。撲碎鏡拂却影。可惜一枝花。拈向霜天月下。更來澄潭摸索。可不道月落夜闌不知何處相見。知有者揀點看。</p>
<p style="margin-left:1em">寶壽新云。大夫與麼問。南泉與麼答。且道明甚麼邊事。以手一摑云。多嘴。</p>
<p style="margin-left:1em">吳聖玉云。驅耕夫牛。奪饑人食。不無南泉。撿點將來。大似開眼說夢。當時不若劈脊一棒。免他向牡丹鑽龜打瓦。</p>
<p>南泉因趙州問。道非物外。物外非道。如何是物外道。泉便打。州捉住棒曰<span class='corr'>已</span>後莫錯打人。泉曰。龍蛇易辨。衲子難瞞。</p>
<p style="margin-left:1em">雪竇顯云。趙州如龍無角似蛇有足。當時不管盡法無民。直須喫棒了趂出。</p>
<p style="margin-left:1em">南堂欲云。趙州物外相從善能回互。南泉棒頭有準放收自由。雪竇雖欲盡令而行。未具辨龍蛇眼。</p>
<p style="margin-left:1em">古南門云。南泉真個憐兒不覺醜。若是其人。何待人趂。自須掩鼻便出。</p>
<p>南泉因趙州問如何是道。泉曰平常心是道。曰還可趣向也無。泉曰擬向即乖。曰不擬爭知是道。泉曰。道不屬知。不屬不知。知是妄覺。不知是無記。若真達不疑之道。猶如太虗廓然蕩豁。豈可強是非耶。州於言下悟理。</p>
<p style="margin-left:1em">徑山琇云。古人將心肝五臟一時吐露了也。摩霄俊鶻便合乘時。止濼困魚徒勞激浪。</p>
<p style="margin-left:1em">寶壽方云。王老師箋釋不易。南石老擊節猶勤。唱教門中甚為難得。若是祖師門下。千里萬里。</p>
<p style="margin-left:1em">白巖符云。南泉技藝慣壓行家。拂袖翫月時。雖馬祖亦甞稱其為獨超物外。乃今接趙州却似個善說座主。為當本色恁麼。為當別有意旨。試定當看。</p>
<p style="margin-left:1em">青龍操云。南泉雖嚼飯餵嬰孩。切忌作道理會。</p>

<p class='juan'>宗門拈古彚集卷第九</p></div>
</div><!-- end of div[@id='body'] -->
</body></html>