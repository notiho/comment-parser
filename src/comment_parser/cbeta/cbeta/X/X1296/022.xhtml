<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu155' />宗門拈古彚集卷第二十二</p><p class="byline">古杭白巖嗣祖沙門　淨符　彚集</p><p class="head1">△南四</p>

<div class='div-other'><a id='mulu156' />
<p class='h2'>杭州徑山洪諲禪師<span class='note-inline'>(南四溈山祐嗣)</span></p><p>因僧問奄息如灰時如何。諲曰猶是時人功幹。曰幹後如何。諲曰耕人田不種。曰畢竟如何。諲曰禾熟不登場。</p>
<p style="margin-left:1em">天童華云。鳳閣香沉。雪巢夜冷。半窓明月。和氣靄然。正與麼時。且道歸宗與徑山還有相見分也無。見與不見且止。只如這僧與麼。還具眼麼。苟或未然。雲藏無縫襖。鳥宿未萌枝。</p>
<p style="margin-left:1em">保寧茂云。打鼓弄琵琶。相逢兩會家。九年人不識。幾度過流沙。</p>
</div>
<div class='div-other'><a id='mulu157' />
<p class='h2'>滁州定山神英禪師<span class='note-inline'>(南四溈山祐嗣)</span></p><p>因椑樹省行脚時參問。不落數量請師道。山提起數珠曰是落不落。曰圓珠三竅時人知有。請師圓前話。山便打。樹拂袖便出。山曰三十年後搥胸大哭去在。樹住後示眾曰。老僧三十年前被定山熱瞞一上。不同小小。</p>
<p style="margin-left:1em">雪竇顯云。定山用即用。爭奈險。椑樹知即知。要且未具擇法眼。試請辨看。</p>
<p style="margin-left:1em">古南門云。眾中商量道椑樹被定山瞞。殊不知定山被椑樹引得牽筋動骨。諸人還辨得麼。如辨不得。莫待三十年。只今也須搥胸大哭一上。且道古南又具什麼眼。</p>
</div>
<div class='div-other'><a id='mulu158' />
<p class='h2'>襄州延慶法端禪師<span class='note-inline'>(南四溈山祐嗣)</span></p><p>因僧問。蚯蚓斬為兩段。兩頭俱動。佛性在阿那一頭。慶展兩手。</p>
<p style="margin-left:1em">洞山价別云。即今問底在阿那一頭。</p>
<p style="margin-left:1em">笑巖寶別云。但呼闍黎。僧若應諾。却問云端的在阿那一頭。</p>
<p style="margin-left:1em">慧雲盛別慶和聲便打云。在這一頭。</p>
</div>
<div class='div-other'><a id='mulu159' />
<p class='h2'>京兆米和尚<span class='note-inline'>(南四溈山祐嗣)</span></p><p>問僧近離甚處。曰藥山。米曰藥山老子近日如何。曰大似一片頑石。米曰得漝麼鄭重。曰也無你提掇處。米曰。非但藥山。米胡亦漝麼。僧近前顧視而立。米曰。看看。頑石動也。僧便出。</p>
<p style="margin-left:1em">雪竇顯云。米胡也縱奪可觀。爭奈死而不弔。</p>
<p style="margin-left:1em">溈山喆云。米胡好片頑石。多少遊人不識。及乎衲僧一見。不免將南作北。</p>
<p style="margin-left:1em">昭覺勤云。雪竇細處細如米末。冷處冷似氷霜。要且只見錐頭利。若據蔣山見處。只這米胡趂得老鼠打破油甕。</p>
<p style="margin-left:1em">天童華云。這僧豈不是具眼底。尀耐將藥山一片頑石到處賣弄。苟非米胡深辨端倪。幾遭惑亂。</p>
<p style="margin-left:1em">寶掌白云。者僧一問一酬有賓有主。豈不是曾見藥山來。可惜米胡錯過一著。若是白上座。待他轉身出時。劈脊便棒。何故。我要使者頑石生光。</p>
<p style="margin-left:1em">白巖符云。者僧進退可觀。<span class='corr'>米</span>師延納有禮。主賓相見不玷旁觀。只是總未免被塊頑石累却。諸禪德。還有能為他拈却者麼。本分宗師試出手看。</p>
<p>米胡令僧去問仰山。今時人還假悟否。山曰。悟即不無。怎奈落在第二頭。米深肯之。</p>
<p style="margin-left:1em">投子青云。仰山與麼道。還免得自己不落麼。若免得。更有一人大不肯在。若免不得。亦落第二頭。米胡雖然肯他。自己還有出身之路也無。諸人試檢點看。若撿點得出。二人瓦解氷消。不然。且莫造次。</p>
<p style="margin-left:1em">泐潭清云。門庭施設。米胡深肯。仰山入理深談。第一頭猶未悟在。</p>
<p style="margin-left:1em">天童華云。米胡提本分鉗錘。仰山展劒刃上事。二老於唱教門中足可稱尊。若是衲僧門下。總是喫棒底漢。</p>
<p style="margin-left:1em">伏龍長云。如鏡鑑像。像不來時鏡將何鑑。如氷融水。水歸源後氷復何融。只如仰山米胡與麼道。還有為人處也無。若把半斤稱八兩。依然錯認定盤星。喝一喝。</p>
<p>米胡因僧問。自古上賢還達真理也無。米曰達。曰祇如真理作麼生達。米曰。當時霍光賣假銀城與單于。契書是什麼人做。曰某甲直得杜口無言。米曰平地教人作保。</p>
<p style="margin-left:1em">昭覺勤云。米胡是大善知識。</p>
<p style="margin-left:1em">徑山杲舉至契書是什麼人做處云。徑山當時若作者僧。下一轉語塞却者老漢口。且道下甚麼語。良久云。若教容易得。便作等閒看。</p>
<p style="margin-left:1em">笑巖寶云。米胡佛果俱大善知識。要且不能盡善。何故。割雞焉用牛刀。</p>
</div>
<div class='div-other'><a id='mulu160' />
<p class='h2'>福州九峰慧慈禪師<span class='note-inline'>(南四溈山祐嗣)</span></p><p>因溈山上堂。汝等諸人只得大機不得大用。慈便抽身出去。溈召慈。慈更不回顧。溈曰此子堪為法器。</p>
<p style="margin-left:1em">保福展云。依稀似曲。失前忘後。</p>
<p style="margin-left:1em">暠山季徵云。九峰抽身出去。是大用不是大用。溈山道此子堪為法器。是賞伊是罰伊。</p>
</div>
<div class='div-other'><a id='mulu161' />
<p class='h2'>晉州霍山和尚<span class='note-inline'>(南四溈山祐嗣)</span></p><p>因仰山會下一僧至。自稱集雲峰下四藤條天下大禪佛參。霍乃喚維那打鐘著。僧乃驟步而去。</p>
<p style="margin-left:1em">雪竇顯云。者漢雖見機而變。怎奈有頭無尾。</p>
<p style="margin-left:1em">昭覺勤云。者漢擔却仰山冬瓜印子向人前賣弄。若不是霍山。幾被塗糊。雖然如是。可惜令行一半。當時不用喚維那。好與擒住更打四藤條。且聽者漢疑三十年。</p>
<p style="margin-left:1em">證果興云。者兩個漢都來雷聲浩大雨點全無。</p>
</div>
<div class='div-other'><a id='mulu162' />
<p class='h2'>元康和尚<span class='note-inline'>(南四溈山祐嗣)</span></p><p>因訪石樓。樓纔見便收足坐。康曰得與麼威儀周足。樓曰汝適來見個什麼。康曰無端被人領過。樓曰須是與麼始為真見。康曰苦哉賺殺幾人來。樓便起身。康曰。見即見矣。動則不動。樓曰盡力道不出定也。康拊掌三下。</p>
<p style="margin-left:1em">南泉願云。天下人斷者兩個漢是非不得。若斷得。與他同參。</p>
</div>
<div class='div-other'><a id='mulu163' />
<p class='h2'>蘄州三角山法遇菴主<span class='note-inline'>(南四溈山祐嗣)</span></p><p>因荒亂魁師入山。執刃而問曰。和尚有甚財寶。角曰。僧家之寶。非君所宜。魁曰是何寶。角震聲一喝。魁不悟。以刃加之。</p>
<p style="margin-left:1em">龍唐柱云。渠魁大似瞎眼波斯。焉能辨得真寶。三角不善深藏。未逢別者轍爾開拳。所以二俱有咎。一場懡㦬。當時待道是何寶。好與云。折脚<span class='corr'>鐺品</span>字竈。無底鉢盂。斷鼻草鞋。汝若用得著。一任將去。使渠知我衲僧風味。放下夜叉心。突起菩薩面。也未可知。</p>
<p style="margin-left:1em">白巖符云。一個按劒夜光。一個袖手嫂溺。二俱有過。黃口雌禪誰不恁麼道。殊不知投桃報李各盡其私。之二人者直是脫體風流千秋未<span class='corr'>已</span>。豈汎汎輩可得而知哉。</p>
</div>
<div class='div-other'><a id='mulu164' />
<p class='h2'>襄州常侍王敬初居士<span class='note-inline'>(南四溈山佑嗣)</span></p><p>視事次。米胡至。公乃舉筆示之。米曰還判得虗空麼。公擲下筆入後堂。更不相見。米致疑。明日憑鼓山供養主入探其意。米亦隨入。潛屏蔽間偵伺。主就席乃問。昨日米和尚未審有甚言句便不相見。公曰。獅子咬人。韓獹逐塊。米遽出朗笑曰我會也。公曰。會即不無。試道看。米曰請常侍舉。公乃豎起一隻箸。米曰者野狐精。公曰者漢徹也。</p>
<p style="margin-left:1em">溈山喆云。常侍雖是個俗漢。筆下有生殺之權。米師是一方知識。要且出他綣繢不得。當時待他擲下筆。但向道我從來疑著者漢。</p>
<p style="margin-left:1em">灜山誾云。王常侍可謂鐵眼銅睛。不但令米胡致疑。亦可疑殺天下人。雖然。當時也草草放過。待道者野狐精。復抽身便入。何故。要教伊疑個徹底。</p>
<p style="margin-left:1em">寶壽方云。且道當時常侍舉筆處。合作個什麼苟當。免得遭他檢點。</p>
<p>敬初與臨濟到僧堂。乃問者一堂師僧還看經也無。濟曰不看經。曰還習禪也無。濟曰不習禪。曰禪又不習經又不看。究竟教他做什麼。濟曰總教伊成佛作祖去。初曰金屑雖貴落眼成翳。濟曰我將謂你是個俗漢。</p>
<p style="margin-left:1em">靈隱嶽云。一著高一著。一步濶一步。明眼人前猶涉露布。鳳棲不在梧桐樹。</p>
<p style="margin-left:1em">徑山杲云。臨濟氣宇如王。握金剛王寶劒橫行海內。等閒遇著者官人。瓦解氷消。</p>
<p style="margin-left:1em">天寧琦云。臨濟吹毛劒甚處去也。若也拈出有什麼。王常侍自出洞來無敵手。得饒人處且饒人。</p>
<p style="margin-left:1em">普明領云。盡謂臨濟大師到者裏失却一隻眼。殊不知者兩個漢狹路相逢兩彩一賽。</p>
<p style="margin-left:1em">南㵎問云。二大老相見。明如杲日寬若太虗。所謂本色作家。一挨一拶全彰本地風光。若不是恁麼人怎識得恁麼話。者裏還有識得者一堂師僧者麼。水不洗水。金不博金。橫身當宇宙。誰是個般人。</p>
<p style="margin-left:1em">棲霞成云。妙喜佩肘後符懸當臺鏡。檢點將來。祇具一隻眼。殊不知者官人被臨濟一推。至今起不得。</p>
<p style="margin-left:1em">白巖符云。問既不良。答亦非善。從尋常語裏密布鎗旗。二老用心亦至矣。然要風行六合雲卷長空。又須是別轉一途。始見衲僧眼目。</p>
<p style="margin-left:1em">古塘□云。臨濟老人等閒被官人一拶。便見腦門著地。且道官人具什麼眼。</p>
</div>
<div class='div-other'><a id='mulu165' />
<p class='h2'>揚州光孝慧覺禪師<span class='note-inline'>(南四趙州諗嗣)</span></p><p>到崇壽法眼。眼問近離甚處覺。曰趙州。眼曰承聞趙州有栢樹子話是否。覺曰無。眼曰。往來皆謂僧問如何是祖師西來意。州曰庭前栢樹子。上座何得道無。覺曰。先師實無此語。和尚莫謗先師好。</p>
<p style="margin-left:1em">徑山杲云。若道有此語。錯過覺鐵嘴。若道無此語。又錯過法眼。若兩邊俱不涉。又錯過趙州。直饒總不恁麼。別有透脫一路。入地獄如箭射。</p>
<p style="margin-left:1em">鼓山珪云。覺鐵嘴名不虗得。只是不曾夢見趙州。</p>
<p style="margin-left:1em">天寧琦云。祖師西來意。庭前栢樹子。此話<span class='corr'>已</span>徧天下了也。因甚覺鐵嘴却道先師無此語。眾中往往商量道。趙州只是一期方便。不可作實解。所以道無。與麼亂統。謗他古佛不少。妙喜云若道有此語蹉過覺鐵嘴。若道無此語蹉過法眼。若道兩邊俱不涉又蹉過趙州。今日烟波無可釣。不須新月更為鈎。</p>
<p style="margin-left:1em">笑巖寶云。法眼當時失却一隻眼。覺公與麼道亦扶趙州不起。</p>
<p style="margin-left:1em">愚菴盂云。衲子競頭紛紜栢樹子話。則所尚者豈非話柄。縱你識得趙州意。還須知有覺鐵嘴者一門檻在。乃卓拄杖一下云。今日要與光孝相見者試道看。一僧纔出。菴便打。僧掀翻香案。菴直打趁出院。</p>
</div>
<div class='div-other'><a id='mulu166' />
<p class='h2'>洪州新興嚴陽尊者<span class='note-inline'>(南四趙州諗嗣)</span></p><p>參趙州問一物不將來時如何。州曰放下著。陽曰。既是一物不將來。放下個甚麼。州曰。放不下。擔取去。陽於言下大悟。</p>
<p style="margin-left:1em">勝果[、/(、*、)]於嚴陽初問下著語云。抱贓呌屈。於進語下著語云。苦哉苦哉。</p>
<p style="margin-left:1em">□□香云。趙州就罏打鐵費炭不多。嚴陽惹禍上身抖擻不下。雖然悟去。也是庭前生瑞草。好事不如無。</p>
</div>
<div class='div-other'><a id='mulu167' />
<p class='h2'>石梯和尚<span class='note-inline'>(南四茱萸嗣)</span></p><p>一日見侍者托鉢赴堂。乃問什麼處去。曰赴堂齋去。梯曰我豈不知汝上堂齋去。曰除此外別道個什麼。梯曰我只問汝本分事。曰。若論本分事。某甲實是赴堂齋去。梯曰汝不謬為吾侍者。</p>
<p style="margin-left:1em">天童覺云。放過即不可。如今直與扭得鼻孔痛。打得骨頭出。始得免見瞎驢趂大隊。所以道平地上死人無數。透得荊棘林是好手。且道適來者僧透得也未。多虗不如少實。</p>
<p style="margin-left:1em">清化嶾云。入此門來直須田地穩密堪受鉗錘。百煉千敲終始不變。所謂要識真金火裏看也。石梯肯他也是羅公照鏡。當時何不與他三十棒。使渠縱遇百味珍饈也須吐却始得。</p>
<p style="margin-left:1em">慧雲盛云。太公釣鯉魚。負命上鈎絲。脚跟點地還他侍者。鼻孔撩天且待別時。</p>
</div>
<div class='div-other'><a id='mulu168' />
<p class='h2'>日容遠禪師<span class='note-inline'>(南四子湖蹤嗣)</span></p><p>因奯上座參。日拊掌三下曰猛虎當軒誰是敵者。奯曰俊鷂冲天阿誰捉得。日曰彼此難當。奯曰且休未要斷者公案。日將拄杖舞歸方丈。奯無語。日曰死却者漢也。</p>
<p style="margin-left:1em">昭覺勤云。力敵勢均不妨好頭。對眼親手。辨彼此。沒便宜。下梢可惜放過。待他將拄杖舞歸方丈。却好與拊掌三下拂袖便行。非唯頭尾完全。亦免遭人指註。</p>
<p style="margin-left:1em">大溈智云。強中更有強中手。天下元無第一人。還知麼。伎倆全無。波旬失途。到者裏無你解會處。自檢點看。</p>
</div>
<div class='div-other'><a id='mulu169' />
<p class='h2'>筠州末山尼了然禪師<span class='note-inline'>(南四高安愚嗣)</span></p><p>因灌溪到問如何是末山。山曰不露頂。如何是末山主。山曰非男女相。溪乃喝曰何不變去。山曰。不是神不是鬼。變個甚麼。溪於是伏膺作園頭三載。</p>
<p style="margin-left:1em">天童覺云。非男女之相。出有無之量。透萬機之前。超三界之上。窮而通。簡而當。松含風而夜寒。溪帶雨而春漲。</p>
<p style="margin-left:1em">靈隱禮云。末山弄假像真。尋常得此便。灌溪酬本及末。一飽忘百饑。乃至漚麻句下倒轉成褫。劈箭鋒前誰當齧鏃。要識末山落處麼。大鵬欲展摩霄翅。誰顧崩騰六合雲。</p>
</div>
<div class='div-other'><a id='mulu170' />
<p class='h2'>襄州關南道吾禪師<span class='note-inline'>(南四關南常嗣)</span></p><p>因趙州訪。南乃著豹皮裩執吉獠棒在三門下翹一足等候。纔見州便高聲唱喏而立。州曰小心祇候著。南又唱喏一聲而去。</p>
<p style="margin-left:1em">鳳山啟云。大小關南無端向人納敗闕。雖然。還知趙州出不得他圈繢麼。梁山泊裏稱豪傑。看來都是不良人。</p>
</div>
<div class='div-other'><a id='mulu171' />
<p class='h2'>婺州金華俱胝禪師<span class='note-inline'>(南四天龍嗣)</span></p><p>初住菴時有實際尼來戴笠執錫遶菴三匝曰。道得即下笠子。如是三問。胝皆無對。尼便去。胝曰日色稍晚請且住去。尼曰道得即住。胝又無對。尼既去。胝感悔欲棄菴徧參。其夜山神告曰。禪師不須離此。將有肉身菩薩來為說法。旬餘果天龍至菴。[月*氏]迎禮具陳前事。龍豎一指示之。胝當下大悟。自是凡有學者參問。胝唯豎一指。及將順世謂眾曰。吾得天龍一指頭禪。一生用不盡。</p>
<p style="margin-left:1em">玄沙備云。我當時若見抝折指頭。報慈遂徵云。且道玄沙恁麼道意作麼生。</p>
<p style="margin-left:1em">曹山章云。俱胝承當處鹵莾。只認得一機一境。一等是拍手拊掌。是他西園奇怪。報慈遂徵云。且道俱胝還悟也未。若悟。為甚麼曹山道承當處鹵莾。若不悟。俱胝又道用一指頭禪不盡。且道曹山意作麼生。</p>
<p style="margin-left:1em">雲居錫徵云。只如玄沙與麼道。是肯伊是不肯伊。若肯伊。何言抝折指頭。若不肯伊。俱胝過在什麼處。</p>
<p style="margin-left:1em">徑山杲舉瑯瑘頌。俱胝一指報君知。朝生鷂子撲天飛。若無舉鼎㧞山力。千里烏騅不易騎。乃云俱胝和尚不得瑯瑘為伊出氣。幾乎埋沒。妙喜既恁麼舉。不免隨後也有個註脚。俱胝一指頭。喫飯飽方休。腰纏十萬貫。騎鶴上揚州。</p>
<p style="margin-left:1em">天童忞云。瑯瑘妙喜只顧盤中喝彩。不解馬上奪標。諸人要知者一指頭落處分明麼。更聽山翁念個真言補闕。一指頭禪誰不有。靈樞妙轉在天龍。巨靈擡手無多子。分破華山千萬重。</p>
</div></div>
<div class='div-other'><a id='mulu172' />
<p class='h1'>△青四</p>
<div class='div-other'><a id='mulu173' />
<p class='h2'>潭州石霜慶諸禪師<span class='note-inline'>(青四道吾智嗣)</span></p><p>因僧在牕外問。咫尺之間為什麼不覩師顏。霜曰徧界不曾藏。僧舉問雪峯。徧界不曾藏意旨如何。峰曰什麼處不是石霜。僧回舉似霜。霜曰者老漢著甚死急。峰聞曰老僧罪過。</p>
<p style="margin-left:1em">洞山价云。笑殺土地。</p>
<p style="margin-left:1em">玄沙備云。山頭老漢錯過石霜。</p>
<p style="margin-left:1em">瑯瑘覺云。雪峰雖有利人之心。且無出人之眼。石霜雖有出人之眼。且未知有向上一竅。</p>
<p style="margin-left:1em">太陽玄云。今時人要明此事。大須子細。只如石霜恁麼道。落在甚麼處。若不子細。非<span class='corr'>但</span>累及石霜。和他雪峰累及。</p>
<p style="margin-left:1em">淨因成云。諸人要識石霜雪峰麼。天共白雲曉。水和明月流。</p>
<p style="margin-left:1em">天童覺云。雪峰石霜相去多少。直是千里萬里。若有問長蘆。徧界不曾藏意旨如何。向道什麼處是石霜。</p>
<p style="margin-left:1em">報恩秀云。者僧愈尋愈遠。轉問轉疑。雪峰不惜性命橫身相為。猶較天童十萬八千。還會麼。拈却肯路根塵空。脫體無依活卓卓。</p>
<p style="margin-left:1em">清化嶾云。且道者僧還見石霜不見石霜。若見。是何面貌。若不見。怎奈徧界不曾藏。</p>
<p style="margin-left:1em">石霜尊云。二大老一人舌拄梵天。一人華鋪錦上。且道那個是華鋪錦上。那個是舌拄梵天。若檢點得出。如久客還故鄉。檢點不出。且居門外。</p>
<p style="margin-left:1em">鳳山啟云。石霜藏身露影。雪峰為蛇畵足。二老宿雖則同行却不同步。天童道什麼處是石霜。潮平兩岸濶。風正一帆懸。</p>
<p style="margin-left:1em">白巖符云。者兩個漢與麼答話。大似依科判斷。據義消文。祖師門下笑破口唇皮。當時問咫尺之間為甚麼不覩師顏。何不向道許子親見石霜。</p>
<p>石霜因裴相國參。乃拈裴手中笏問。在天子手中為珪。在官人手中為笏。在老僧手中且道喚作什麼。裴無對。霜乃留下笏。</p>
<p style="margin-left:1em">雪竇顯云。弄巧成拙。</p>
<p style="margin-left:1em">保寧勇代相國云。只恐和尚使不著。</p>
<p style="margin-left:1em">百丈泐云。為石霜助惡則扶強抑弱。為裴公㧞本則重俗輕僧。不如一齊趂出。免見以平報不平。恁麼得人憎。</p>
<p style="margin-left:1em">清化嶾云。我若作相國。只消道個太俗生。且看石霜老漢還留得下麼。</p>
<p style="margin-left:1em">雲溪挺代相國云。不惜為他安名。只恐負累和尚。</p>
<p>石霜因雲葢元問。萬戶俱閉即不問。萬戶俱開時如何。霜曰堂中事作麼生。葢無語。經半年乃對曰。無人接得渠。霜曰。道即太殺道。只道得八成。葢曰和尚又作麼生。霜曰無人識得渠。</p>
<p style="margin-left:1em">翠巖芝云。先行不到。末後太過。</p>
<p style="margin-left:1em">天童覺云。穩密田地忌墮功勳。貼肉衣裳會須脫却。宗中辨的量外轉機。須仔細始得。同中之異。灼然尚帶依希。異中之同。直是難臻妙極。還知石霜父子轉側處麼。燭曉玉人初破夢。夜寒青女未登機。</p>
<p style="margin-left:1em">天寧琦云。或有問永祚萬戶俱開時如何。向他道且喜到來。你道與古人是同是別。</p>
<p style="margin-left:1em">靈巖儲云。者兩個漢無端於白晝裏擘開鬼眼栽荊棘。全不顧旁觀者哂。靈巖則不然。設有問堂中事作麼生。但向道祇有憍陳如較些子。</p>
<p style="margin-left:1em">白巖符云。脫體無依要見寸絲不掛。尊嚴不犯會須及盡今時。在者裏毫忽之差則律呂有所不應矣。還知石霜父子穩密處麼。方外那許論量。</p>
<p>石霜因僧問。真身還出世也無。霜曰不出世。曰怎奈真身何。霜曰琉璃瓶子口。</p>
<p style="margin-left:1em">天童覺云。通身及盡。徹底無功。撒手興來。隨處得用。還識石霜老漢麼。當堂無影迹。遍界不曾藏。</p>
<p style="margin-left:1em">寶壽新云。好個琉璃瓶。然雖有口要且無底。還用得麼。差之毫釐失之千里。</p>
<p>石霜因僧辭。霜問船去陸去。曰遇船即船遇陸即陸。霜曰我道半途稍難。僧無對。</p>
<p style="margin-left:1em">雲門偃代云。三十年後此話大行。又云。臨行一句永劫不忘。</p>
<p>石霜因僧問。三千里外遠聞石霜有個不顧是否。霜曰是。曰祇如萬象歷然是顧不顧。霜曰我道不驚眾。曰。不驚眾是與萬象合。如何是不顧。霜曰徧界不曾藏。</p>
<p style="margin-left:1em">雪竇顯云。誰是不顧者。</p>
<p>石霜因僧問。如何是祖師西來意。霜乃咬齒示之。僧不契。</p>
<p style="margin-left:1em">九峰䖍因僧問。先師咬齒意旨如何。虔云。寧可截舌。不犯國諱。</p>
<p style="margin-left:1em">雲葢元亦因僧問。先師咬齒意旨如何。元曰。我與先師有甚冤讐。</p>
<p style="margin-left:1em">薦福璨云。諸人要知二老用處麼。子為父隱直在其中矣。</p>
<p>石霜示眾。初機未覯大事。先須識取頭。其尾自至。踈山仁便問如何是頭。霜曰直須知有。如何是尾。霜曰盡却今時。有頭無尾時如何。霜曰吐得黃金堪作什麼。有尾無頭時如何。霜曰猶有依倚在。直得頭尾相稱時如何。霜曰。渠不作個解會。亦未許渠在。</p>
<p style="margin-left:1em">福善品云。既是頭尾相稱。為甚麼亦不許渠在。幾多人到者裏。一似遇著鐵壁。</p>
</div>
<p class='juan'>宗門拈古彚集卷第二十二</p></div>
</div><!-- end of div[@id='body'] -->
</body></html>