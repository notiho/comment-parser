<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu21' />宗門拈古彚集卷第五</p><p class="byline">古杭白巖嗣祖沙門　淨符　彚集</p>
<div class='div-other'><a id='mulu22' />
<p class='h1'>△東土祖師</p>
<div class='div-other'><a id='mulu23' />
<p class='h2'>初祖菩提達磨大師<span class='note-inline'>(般若多羅嗣)</span></p><p>本南天竺國香至王第三子。得般若多羅記莂。後盛化本國。復念東震旦國有大乘根器。乃於梁普通七年庚子至梁。因武帝問如何是聖諦第一義。祖曰廓然無聖。帝曰對朕者誰。祖曰不識。</p>
<p style="margin-left:1em">保寧勇代帝吐舌示之。</p>
<p style="margin-left:1em">中峰本云。缺齒老胡手携泥彈子。要與東震旦人鬬富。可謂不知量矣。被梁王指出照乘明珠問之。情知伊道個不識。</p>
<p style="margin-left:1em">愚菴盂云。山僧則不。然或有問如何是聖諦第一義。雙柑迤[這-言+里]黃鸝下。踏徧落花鴛水春。</p>
<p style="margin-left:1em">靈巖儲云。恁麼答話。果然達磨不會禪。良久云。咦。如此批判。想夫子亦未必識字。畢竟如何。拍案云。王何必曰利。卓拄杖休去。</p>
<p style="margin-left:1em">靈隱禮云。達磨大師氣葢神洲。纔被武帝一拶。直得無繩自縛去死十分。雖然如是。也須救取武帝。</p>
<p style="margin-left:1em">清化嶾云。盡道武帝不會祖師意。殊不知達磨被他兩度騐徹骨髓。</p>
<p style="margin-left:1em">天寶真云。武帝將謂是個別寶。波斯真寶現前却又不能鑒得。當時若是個漢。者碧眼胡趂出朝門有分。</p>
<p style="margin-left:1em">四祖浪云。中峰老人壓良為賤。殊不知萬乘之君落在達磨大師圈繢裏。至今無人能出。</p>
<p>初祖因慧可問諸佛法印可得聞乎。祖曰諸佛法印匪從人得。可曰我心未寧乞師安心。祖曰將心來與汝安。可曰覓心了不可得。祖曰與汝安心竟。</p>
<p style="margin-left:1em">芭蕉徹云。金剛與泥人揩背。</p>
<p style="margin-left:1em">五祖戒云。若只恁麼。何用西來。</p>
<p style="margin-left:1em">雲居元云。彼自無瘡勿傷之也。雖然如是。一言易出駟馬難追。</p>
<p style="margin-left:1em">五祖演舉至乞師安心處乃云。白雲當時若見。好與三十棒。何故。他人見將謂說安心法。畢竟如何。菩薩龍王行雨潤。遮身向上數重雲。</p>
<p style="margin-left:1em">雲居莊云。殺人須是殺人刀。活人須是活人劒。棲霞成云。垂鈎四海為釣獰龍。呂望之志遠矣。因甚一見西伯即抝折釣竿。其亦天將以夫子為木鐸乎。</p>
<p style="margin-left:1em">白巖符云。者碧眼胡甘沉座主。當時問諸佛法印可得聞乎。何不向道胡餅裏討甚麼汁。神光他是個皮下有血的。者裏必有長進。且免他又從人覓安心法。而乃聯聯纖纖却道諸佛法印匪從人得。呵呵。匪從人得。從甚麼處得。饒他說得來處分明。更要問者碧眼胡覓法印在。擬議不來。莫怪性躁。</p>
<p>初祖曰。吾本來茲土。傳法救迷情。一花開五葉。結果自然成。</p>
<p style="margin-left:1em">五祖演云。達磨大師信脚來信口道。後代兒孫都成計較。諸人要會開花結果處麼。鄭州梨。青州棗。萬物無過出處好。</p>
<p style="margin-left:1em">南堂欲云。提本分鉗錘。碎情解窠窟。還他五祖。要見花開結果處則太遠在。諸人要會花開結果處麼。拈却鄭州梨。放下青州棗。出門便是長安道。久立珍重。</p>
<p>初祖一日命門人曰。時將至矣。汝等盍各言所得乎。時有道副對曰。如我所見。不執文字不離文字而為道用。祖曰汝得吾皮。尼總持曰。我今所解。如慶喜見阿閦佛國。一見更不再見。祖曰汝得吾肉。道育曰。四大本空五陰非有。如我見處。無一法可當情。祖曰汝得吾骨。最後慧可出。但禮拜依位而立。祖曰汝得吾髓。乃傳衣付法為東土第二祖。</p>
<p style="margin-left:1em">薦福懷云。祖師與麼說話。無計較中翻成計較。無途轍中翻成途轍。若教伊踏著德山臨濟門。免見九年冷坐。被人喚作壁觀胡僧。直饒如是。也未免殃及兒孫。</p>
<p style="margin-left:1em">太陽玄云。且道更有一人出來。得個什麼。自云。不得不得。又云。意況不到。</p>
<p style="margin-left:1em">翠巖芝云。二祖被他當面塗糊。莫道髓皮也不曾摸著。因甚却紹祖位。</p>
<p style="margin-left:1em">五祖演云。當時若見四人恁麼。各與三十棒。只如白雲也合喫二十九棒。留一棒與汝諸人。其有知痛癢者。不惟不孤負他先聖。亦乃得見白雲。脫或未然。堂裏喫粥喫飯。更須爛嚼。莫只渾圇吞却。一指海云。噫。航海西來只要覓得一個半個。那管將錯就錯。海上座若在。見他纔禮拜便與一踏。非唯顯衲僧眼目。亦免使後人向禮拜處躲跟。寶壽新云。者缺齒胡婆婆呾呾。像個嚼飯餧嬰孩一般。有甚用處。若是新長老。待伊一夥黑漆桶呈了如何若何。便各與劈頭一棒。不特使伊各得勦絕葛藤。管取他一個個轉轆轆地。且免後人向皮髓邊著倒。</p>
</div>
<div class='div-other'><a id='mulu24' />
<p class='h2'>二祖慧可大師<span class='note-inline'>(菩提達磨嗣)</span></p><p>因僧璨問。弟子身纏風恙。請和尚懺罪。祖曰將罪來與汝懺。璨良久曰覓罪了不可得。祖曰。與汝懺罪竟。宜依佛法僧住。璨曰。今見和尚<span class='corr'>已</span>知是僧。未審何名佛．法。祖曰。是心是佛。是心是法。法佛無二。僧寶亦然。璨曰。今日始知罪性不在內外中間。如其心焉佛法無二。祖深器之。</p>
<p style="margin-left:1em">瑯瑘覺云。猶欠作云何梵在。</p>
<p style="margin-left:1em">梁山觀於覓罪了不可得處云。罪性向甚麼處去也。又云。非但罪性。覓者亦不見有。</p>
<p style="margin-left:1em">雲居齊云。二祖深器之。且道是肯他會佛法耶。是肯他說道理耶。</p>
<p style="margin-left:1em">耽源寧云。盡道可大師得初祖安心之法。克紹西宗。看他恁麼酬對。向來俗氣一毫也不曾移易。更有個承虗接響者道。如其心焉佛法無二。似者般漢總與一坑埋却。有什麼過。</p>
</div>
<div class='div-other'><a id='mulu25' />
<p class='h2'>三祖僧璨大師<span class='note-inline'>(慧可嗣)</span></p><p>信心銘曰。六塵不惡。還同正覺。</p>
<p style="margin-left:1em">雪竇顯云。拄杖子是塵。有什麼過。過既無。應合辨主。所以道糞掃堆頭現丈六金身。且拈在一邊。赤肉團上壁立千仞。又放過一著。直饒八面四方。正好連架打。</p>
<p style="margin-left:1em">古南門云。雪竇拄杖子雖善能為祖師作主。要且脚跟未點地在。</p>
<p>三祖信心銘曰。至道無難。唯嫌揀擇。</p>
<p style="margin-left:1em">報恩秀云。三祖道個嫌字。先自憎愛了也。却道但莫憎愛洞然明白。又何啻<span class='corr'>揚</span>聲而欲止響。諸人退步就<span class='corr'>己</span>。試子細檢點看。</p>
<p style="margin-left:1em">德山繪別云。至道最難。須是揀擇。若無憎愛。怎見明白。</p>
<p style="margin-left:1em">佛川義云。祖師八字打開。兩手分付了也。雖然直捷。固然直捷。怎奈極是諸訛。要得與祖師覿體相見。山僧更資一路。乃云。至道無難。唯嫌揀擇。但莫憎愛。洞然明白。良久云。參。</p>
</div>
<div class='div-other'><a id='mulu26' />
<p class='h2'>南華曹溪六祖慧能大鑒禪師<span class='note-inline'>(五祖忍嗣)</span></p><p>寓南海法性寺廊廡間。暮夜因風颺剎旛。有二僧對論。一曰旛動。一曰風動。持論不決。祖乃曰。不是風動。不是旛動。仁者心動。</p>
<p style="margin-left:1em">雪峰存云。大小祖師龍頭蛇尾。好與二十棒。孚上座侍立次。不覺咬齒。峰曰。老僧與麼道。也好與二十棒。保福展云。作賊人心虗。也是蕭何置律。巴陵鑑云。祖師道不是風動不是旛動。既不是風旛。向甚處著。有人與祖師作主。出來與巴陵相見。</p>
<p style="margin-left:1em">雪竇顯云。風動旛動。既是風旛。向甚處著。有人與巴陵作主。出來與雪竇相見。</p>
<p style="margin-left:1em">黃龍新云。不是風動不是旛動。明眼漢一點瞞他不得。仁者心動。且緩緩。你向甚處見祖師。乃擲下拂子曰。看。</p>
<p style="margin-left:1em">泐潭清云。不是風動不是旛動。靈利漢懸崖撒手便好承當。顧後瞻前轉生迷悶。仁者心動。而今還有為祖師作主者麼。出來與老僧相見。天童華云。一盲引眾盲。相牽入火炕。</p>
<p style="margin-left:1em">徑山杲舉雪峰語畢云。要識孚上座麼。犀因玩月紋生角。要識雪峰麼。象被雷轟花入牙。</p>
<p style="margin-left:1em">中峰本云。甞鼎一臠具知眾味。非風動非旛動仁者心動。可謂甞鼎之一臠矣。使人不覺惡心嘔吐。</p>
<p style="margin-left:1em">天寧琦云。諸禪德。風動旛動心動。與你拈却了也。向什麼處見祖師。</p>
<p style="margin-left:1em">徑山琇云。大小祖師為人錯下註脚。合喫三十棒。</p>
<p style="margin-left:1em">龍池傳云。不是風動不是旛動也不是心動。僧問畢竟是什麼動。傳召僧。僧近前。傳乃與僧一掌云。只許你知。不許你會。又一掌云。去。</p>
<p style="margin-left:1em">龍池微云。我有四十痛棒。二十打二僧。不合道風動旛動。十棒打曹溪。不合道心動。十棒待打個人。時有僧出擬問。微劈脊便打云。慣釣鯨鯢沉巨浸。却嗟蛙步[馬*展]泥沙。</p>
<p style="margin-left:1em">能仁鑑云。古今多少人。不向二僧逐境漂流處著倒。定在祖師黑山鬼窟裏作活計。山僧今日與諸人掀翻窠臼去也。風動也三十棒。旛動也三十棒。心動也三十棒。傍僧云和尚聻。鑑乃顧侍者云。認取者僧。便歸方丈。</p>
<p style="margin-left:1em">金粟元云。還知祖師落處麼。書頭教娘勤作息。書尾教娘莫瞌睡。中間一句不成文。無限相思華雨淚。</p>
<p style="margin-left:1em">甌峰承云。是風動是旛動。二僧各有見處。非風動非旛動。祖師漏逗不少。仁者心動。好與三十棒。為什麼。凉泉者裏賞罰分明。一任諸方判斷。</p>
<p style="margin-left:1em">大覺昇云。大小祖師惡口。拶著便說心說性。敢保未徹在。大覺今日為你分明剖露。不是風動不是旛動不是心動。道得出身句。合受人天供。</p>
<p style="margin-left:1em">白巖符云。大小祖師當時只道不是風動不是旛動便了。不妨令人疑著。却乃道仁者心動。千古之下得不遭人檢點。顧左右云。者裏還有為祖師出氣者麼。直饒道不是心動。也好與三十苕帚。</p>
<p style="margin-left:1em">五峰甫云。六祖像個村學究。對蒙童講中庸大學。動便誠正卒脩。令人打瞌睡不徹。何不道春遊芳草地。夏賞綠荷池。却解頥。</p>
<p>六祖有偈曰。兀兀不脩善。騰騰不造惡。寂寂斷見聞。蕩蕩心無著。</p>
<p style="margin-left:1em">壽昌經云。兀兀不脩善。撞破虗空成幾片。騰騰不造惡。轉身挨倒空王閣。寂寂斷見聞。十方法界共慈門。蕩蕩心無著。驚起蟭螟吞五嶽。祇如此意還相似麼。噫。長江晝夜東流去。海水從來不減增。</p>
<p>六祖因永嘉到繞禪牀三匝振錫一下卓然而立。祖曰。夫沙門者具三千威儀八萬細行。大德從何方來。生大我慢。永曰生死事大無常迅速。祖曰。何不體取無生。了無速乎。永曰。體即無生。了本無速。祖曰如是如是。永方具威儀參禮。須臾告辭。祖曰返太速乎。永曰本自非動豈有速耶。祖曰誰知非動。永曰仁者自生分別。祖曰汝甚得無生之意。永曰無生豈有意耶。祖曰無意誰當分別。永曰分別亦非意。祖歎曰。善哉。少留一宿。</p>
<p style="margin-left:1em">雪竇顯舉至生大我慢處便喝一喝云。永嘉當時下得者一喝。免見龍頭蛇尾。又向卓然而立處代祖云。未到曹溪與你三十棒了也。</p>
<p style="margin-left:1em">浮山□云。先行不到。末後太過。</p>
<p style="margin-left:1em">瑞巖慍云。永嘉承虗接響。祖師將錯就錯。雪竇龜背刮毛。浮山馬頭安角。繞禪牀三匝兮眼似銅鈴。勉留一宿兮頭如木杓。松風江月少人知。南海波斯生白澤。</p>
<p>六祖因臥輪有偈曰。臥輪有伎倆。能斷百思想。對境心不起。菩提日日長。祖乃別云。慧能無伎倆。不斷百思想。對境心數起。菩提作麼長。</p>
<p style="margin-left:1em">天童覺云。葵花向日。柳絮隨風。</p>
<p style="margin-left:1em">鼓山賢云。六祖為救臥輪施此法藥。若執以為實。作臥輪奴也未得在。</p>
<p style="margin-left:1em">寶壽新云。纔說乾三連。便有坤六斷。且道作麼生得圓成一卦去。要知爻象分明處。只在文王掌上觀。</p>
<p>六祖因僧問黃梅意旨什麼人得。祖曰會佛法人得。曰和尚還得否。祖曰我不得。曰和尚為什麼不得。祖曰我不會佛法。</p>
<p style="margin-left:1em">翠巖芝云。會得即二頭。不會即三首。作麼生便有出身之路。</p>
<p style="margin-left:1em">徑山杲云。還見祖師麼。若也不見。徑山與你指出。蕉芭蕉芭有葉無了。忽然一陣狂風起。恰似東京大相國寺裏三十六院東廊下壁角頭王和尚破袈裟。畢竟如何。歸堂喫茶。天寧琦云。棒打石人頭。嚗嚗論實事。</p>
<p style="margin-left:1em">雲居莊云。得與不得會與不會即不問。祖師性命因甚落在者僧手裏。</p>
<p style="margin-left:1em">清化嶾云。者僧雖善一挨一拶却無膽量。若是久歷沙場底漢。待道我不會佛法。便掀倒禪牀。豈不光前啟後。</p>
<p style="margin-left:1em">崇先奇云。且道祖師恁麼答話。還得黃梅意旨不得黃梅意旨。要會麼。白馬紫金鞍。騎出萬人看。借問誰家子。讀書人做官。</p>
<p style="margin-left:1em">靈谿昱云。會佛法也三十棒。不會佛法也三十棒。畢竟黃梅意旨什麼人得。姹女<span class='corr'>已</span>歸霄漢去。獃郎猶向火邊蹲。</p>
<p>六祖一日謂門人曰。吾欲歸新州。汝等速治舟楫。門人曰師從此去早晚却回。祖曰。葉落歸根。來時無口。</p>
<p style="margin-left:1em">法雲秀云。非但來時無口。去時亦無鼻孔。</p>
<p style="margin-left:1em">白雲端云。祖師可謂善解借手行拳。有般漢往往道言猶在耳。不見道。子期去不返。浩浩良可悲。不知天地間。知音復是誰。</p>
<p style="margin-left:1em">五祖演云。祖師恁麼道。猶欠悟在。</p>
</div></div>
<div class='div-other'><a id='mulu27' />
<p class='h1'>△旁出祖師</p>
<div class='div-other'><a id='mulu28' />
<p class='h2'>四祖旁出</p>
<div class='div-other'><a id='mulu29' />
<p class='h3'>牛頭法融禪師<span class='note-inline'>(四二四祖信嗣)</span></p><p>因四祖到山入後菴見虎便作怕勢。融曰和尚猶有者個在。祖曰者個是什麼。融於言下有省。</p>
<p style="margin-left:1em">雪竇顯代融但亦作怕勢。又云洎合放過。</p>
<p style="margin-left:1em">大溈喆因僧問牛頭未見四祖時如何。寒毛卓豎。見後如何。額頭汗出。</p>
<p style="margin-left:1em">雲門澄云。四祖見虎便作怕勢。百尺絲綸直下垂。和尚猶有者個在。一釣便上。者個是什麼。更與臨風一拶。融於言下有省。從門入者未必家珍。若是個返躑獅兒。四祖也須著險。</p>
</div>
<div class='div-other'><a id='mulu30' />
<p class='h3'>宣州安國玄挺禪師<span class='note-inline'>(四六牛頭威嗣)</span></p><p>因僧問。五祖忍大師云真性緣起。其義云何。祖默然。時安國侍立其旁乃曰。大德正興一念問時是真性中緣起。僧言下大悟。</p>
<p style="margin-left:1em">徑山杲云。未興一念問時不可無緣起也。時有僧云未興一念時喚什麼作緣起。妙喜云我也只要你與麼道。</p>
<p style="margin-left:1em">天寧琦云。崑崙奴著鐵褲。打一棒行一步。</p>
<p style="margin-left:1em">靈巖儲云。父子上山各自努力。人人盡道黃梅就下平高。殊不知脚頭太嶮。者僧只顧萬仞巖頭進步。那識身在帝鄉。挺禪妙喜一人點即不到。一人到即不點。山僧終不說破。具眼者脚下看取。</p>
<p style="margin-left:1em">文峰玉別妙喜後語云。贓物現在。</p>
</div>
<div class='div-other'><a id='mulu31' />
<p class='h3'>潤州鶴林玄素禪師<span class='note-inline'>(四六牛頭威嗣)</span></p><p>因僧敲門。林問是什麼人。曰是僧。林曰。非但是僧。佛來亦不著。曰佛來為什麼不著。林曰無汝棲泊處。</p>
<p style="margin-left:1em">寶壽方云。鶴林與麼道。將謂立在高高山頂。殊不知被者僧推向萬丈深淵裏多少時了也。還有檢點得出者麼。若有試出來與雪峰拄杖子相見。</p>
</div>
<div class='div-other'><a id='mulu32' />
<p class='h3'>杭州徑山國一道欽禪師<span class='note-inline'>(四七鶴林素嗣)</span></p><p>因馬祖遣人送書到。書中作一圓相。欽發緘見。遂於圓相中著一點却封回。忠國師聞乃曰欽師猶被馬師惑。</p>
<p style="margin-left:1em">保福展云。甚處是欽師被馬師惑處。且作麼生得不惑去。</p>
<p style="margin-left:1em">雪竇顯云。徑山被惑且置。若將呈似國師。又別作個什麼伎倆免被惑去。有老宿云當時坐却便休。亦有道但與畫破。若與麼祇是不識羞。敢謂天下老師各具金剛眼睛廣作神通變化。還免得麼。雪竇見處也要諸人共知。祇者馬師當時畫出早自惑了也。</p>
<p style="margin-left:1em">溈山喆云。諸人還識馬祖徑山麼。一點水墨。兩處成龍。國師道欽師猶被馬師惑。可謂千里同風。不見道手執夜明符。幾個知天曉。</p>
<p style="margin-left:1em">徑山杲云。馬師仲冬嚴寒。欽師孟夏漸熱。雖然寒暑不同。彼此不失時節。忠國師因甚却道欽師猶被馬師惑。還委悉麼。無風荷葉動。決定有魚行。</p>
<p style="margin-left:1em">天寧琦云。圓相中著點墨。日月無光天地暗黑。初未惑欽師。馬師先自惑。累及老南陽也一場狼藉。良久云。平生肝膽向人傾。相識如同不相識。</p>
<p style="margin-left:1em">保寧茂云。醉漢扶酒人。起倒憑誰力。雖然。國師出手也是郎當。</p>
<p style="margin-left:1em">徑山琇云。馬祖無風起浪。國一隨邪逐惡。雖是解弄精魂。未免二俱失利。致使忠國師道欽師猶被馬師惑。汝諸人還知落處麼。鵓鳩樹頭啼。意在麻畬裏。</p>
<p style="margin-left:1em">雲居莊云。箭鋒相直。縱奪當機。還他馬祖國一始得。驀拈拄杖召眾云。只如國師道欽師猶被馬師惑。畢竟意在於何。卓拄杖一下。</p>
<p style="margin-left:1em">古南門云。古南有三十棒。一打馬師不應自惑。二打欽師不應被惑。三打雪竇不應判惑。更有一棒欵欵與諸人道破。</p>
<p style="margin-left:1em">崇先奇云。馬師草草問候。欽師万字折點。雖然往復無差。轉見道路周遮。總謂忠國師道欽師猶被馬師惑。殊不知字經三寫烏焉成馬。</p>
<p style="margin-left:1em">白巖符云。馬祖徑山無大人相。拈向一邊。國師明於責人昧於責<span class='corr'>己</span>。好與三十烏藤。良久顧左右云。今日幸是無人。</p>
<p style="margin-left:1em">西山音云。欽師事忙不及草書。馬師家貧難辦素飯。雖然一往一來祇是隨家豐儉。且道忠國師作麼生。親言出親口。</p>
<p>國一因馬祖遣智藏來問。十二時中以何為境。一曰待汝回去時有信。藏曰即今便回去。一曰。傳語馬祖道。却須問取曹溪。</p>
<p style="margin-left:1em">雲居莊云。馬祖大似埋兵掉鬬。國一可謂遇變出奇。者僧雖善通使命。要且勞而無功。驀拈拄杖畫一畫云。三級浪高魚化龍。癡人猶戽夜塘水。</p>
<p>國一同忠國師在唐代宗宮中坐次。見帝駕來乃起立。帝曰師何以起。一曰檀越何得向四威儀中見貧道。</p>
<p style="margin-left:1em">徑山杲云。不向四威儀中又如何見國一。</p>
<p style="margin-left:1em">寶壽方云。國一妙喜各見一邊。俱未免後人評議。姑置勿論。雪峰今日要問諸人。向行住坐臥中見既不得。不向行住坐臥中見又不得。畢竟向甚麼處見。者裏挨得身插得足。許你與古人把臂同行。不然。日用四威儀中大有蹉過。</p>
</div>
<div class='div-other'><a id='mulu33' />
<p class='h3'>杭州鳳林鳥窠道林禪師<span class='note-inline'>(四八徑山欽嗣)</span></p><p>因侍者慧通辭。林問何往。通曰諸方學佛法去。林曰。若是佛法。此間亦有少許。通曰如何是和尚此間佛法。林於身上拈起布毛吹示之。通有省。</p>
<p style="margin-left:1em">大溈秀云。可惜者僧認他口頭聲色以當平生。殊不知自<span class='corr'>己</span>光明葢天葢地。</p>
<p style="margin-left:1em">神鼎諲舉公案了。遂於身上拈布毛示眾。隨後一吹云。會麼。<span class='corr'>已</span>後不得孤負老僧。</p>
<p style="margin-left:1em">徑山杲云。溈山與麼批判。也未夢見鳥窠在。</p>
<p style="margin-left:1em">天寧琦云。侍者能於拈起布毛處便喝。免致諸方檢點。我恁麼道也是為他閒事長無明。</p>
<p style="margin-left:1em">天寶真云。鳥窠與麼地也是憐兒不覺醜。好與三十棒。何故。黃金自有黃金價。何必和沙賣與人。</p>
</div></div>
<div class='div-other'><a id='mulu34' />
<p class='h2'>五祖旁出</p>
<div class='div-other'><a id='mulu35' />
<p class='h3'>嵩山峻極禪師<span class='note-inline'>(五三破竈墮嗣)</span></p><p>因僧問如何是脩善行人。山曰擔枷帶鏁。曰如何是作惡行人。山曰脩禪入定。曰某甲淺機請師直指。山乃曰。爾問我惡。惡不從善。爾問我善。善不從惡。僧良久。山曰會麼。曰不會。山曰惡人無善念。善人無惡心。所以道善惡如浮雲起滅俱無處。僧於言下有契悟。後破竈墮聞舉乃曰。此子會盡諸法無生。</p>
<p style="margin-left:1em">薦福懷云。前頭則官不容針。後面則私通車馬。若能辨得。許你具擇法眼。</p>
<p style="margin-left:1em">昭覺勤云。窮善善自何來。究惡惡從何起。若能明見者個田地。便知諸法無生。有問崇寧如何是大脩行底人。脩禪入定。如何是大作惡底人。擔枷帶鏁。且道與嵩山是同是別。</p>
<p style="margin-left:1em">徑山杲云。怎奈在髑髏前作妄想。</p>
<p style="margin-left:1em">烏石道云。石溪者裏又且不然。有問如何是大脩行底人。向道橫身當宇宙。如何是大作業底人。赤脚上刀山。且道與古人是同是別。良久云。但得此身無罣礙。何妨塵事亂如麻。</p>
<p style="margin-left:1em">壽昌經云。惡人無善。善人無惡。倏爾言外知歸。翻然不落因果。僧大悟。悟甚麼。獅兒迸斷黃金索。據實舉論。俱未免過。畢竟過在什麼處。閒雲萬斛凝青嶂。一任風雷鼓復收。</p>
</div></div>
<div class='div-other'><a id='mulu36' />
<p class='h2'>六祖旁出</p>
<div class='div-other'><a id='mulu37' />
<p class='h3'>洛京荷澤神會禪師<span class='note-inline'>(六一大鑒能嗣)</span></p><p>因鄉信至報二親亡。澤乃入堂白椎曰。父母俱喪。請大眾念摩訶般若。眾纔集。澤便結椎曰。勞煩大眾。</p>
<p style="margin-left:1em">寶壽方云。大小荷澤雖然放去較危。收來太速。要莊嚴二親報地猶未可。雪峰則不然。今日或有報二親俱忘。亦入堂白椎曰。父母俱喪。請大眾撾法鼓。左手鑼右手舞。十字街頭嚇跳虎。顧眾云。咄。走開走開。莫來攔我毬門路。</p>
</div>
<p class='juan'>宗門拈古彚集卷第五</p></div></div>
</div><!-- end of div[@id='body'] -->
</body></html>