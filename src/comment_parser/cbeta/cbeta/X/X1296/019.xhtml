<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗門拈古彙集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu136' />宗門拈古彚集卷第十九</p><p class="byline">古杭白巖嗣祖沙門　淨符　彚集</p><p class="head1">△青三</p>

<div class='div-other'><a id='mulu137' />
<p class='h2'>澧州龍潭崇信禪師<span class='note-inline'>(青三天皇悟嗣)</span></p><p>因德山來參。直上法堂曰。久嚮龍潭。及至到來。潭又不見龍又不現。潭引身曰。子親到龍潭。德山無語。遂棲止焉。</p>
<p style="margin-left:1em">雪竇顯云。將錯就錯。</p>
<p style="margin-left:1em">雲峰悅云。大小德山向虀甕裏醃殺。</p>
<p style="margin-left:1em">黃龍心云。雪竇與麼道。為是德山將錯就錯。龍潭將錯就錯。識休咎的衲僧必知去處。未過關者亦宜辨取。還相委悉麼。縱饒栽種得。不是棟梁材。</p>
<p style="margin-left:1em">天童悟云。既是潭又不見龍又不現。因甚道子親到。大似方木逗圓竅。諸仁者。且道甚麼處見親到處。試斷看。</p>
<p style="margin-left:1em">古南門云。龍潭老漢就身打劫。可惜德山牙如劒樹口似血盆。驅而納諸罟獲陷穽之中。而莫之知避也。且道利害在什麼處。</p>
<p style="margin-left:1em">棲霞成云。龍潭將蝦釣鯉。德山認奴作郎。兩個老漢好與三十痛棒。或曰德山且置。龍潭過在甚處。向道不當魔魅人家男女。</p>
</div>
<div class='div-other'><a id='mulu138' />
<p class='h2'>京兆翠微無學禪師<span class='note-inline'>(青三丹霞然嗣)</span></p><p>龍牙問。自到和尚法席。每每上參不蒙一法示誨。意在於何。翠曰嫌少個甚麼。牙又問洞山。山曰爭怪得老僧。</p>
<p style="margin-left:1em">法眼益別云。祖師來也。</p>
<p style="margin-left:1em">雪竇顯云。兩個老漢被這僧穿却。唯有法眼與他同參。若是雪竇門下。喫棒了趂出。</p>
<p style="margin-left:1em">雲居齊云。此三尊宿還有親踈也無。若有。那個親。若無親踈。眼在什麼處。</p>
<p>翠微因清平參問。如何是西來的的大意。微曰待無人即向你道。平良久曰。無人也。請和尚道。微下禪牀引平入竹園。平又曰。無人也。請和尚道。微指竹曰。這竿得恁麼長。那竿得恁麼短。平乃有省。</p>
<p style="margin-left:1em">天童忞云。向翠微未屙<span class='corr'>已</span>前薦去<span class='corr'>已</span>是第二頭。若竹園裏悟得底。直是第八首。畢竟作麼生。顧眎大眾云。咦。洎合打破蔡州。</p>
</div>
<div class='div-other'><a id='mulu139' />
<p class='h2'>吉州孝義性空禪師<span class='note-inline'>(青三丹霞然嗣)</span></p><p>僧參次。義乃展手示之。僧近前却退後。義曰。父母俱喪。略不慘顏。僧呵呵大笑。義曰少間與闍黎舉哀。僧打筋斗而出。義曰蒼天蒼天。</p>
<p style="margin-left:1em">昭覺勤云。展開兩手。只見錐頭利。進前退後。不見利頭錐。呵呵大笑。笑裏有刀。連哭蒼天。弓折箭盡。且道畢竟如何。良久云。若不共同橋上過。爭信橋流水不流。</p>
</div>
<div class='div-other'><a id='mulu140' />
<p class='h2'>僊天和尚<span class='note-inline'>(青三大川嗣)</span></p><p>因僧參擬作禮。天曰野狐兒見什麼了便禮拜。曰老禿奴見什麼了便恁麼問。天曰苦哉苦哉。僊天今日忘前失後。曰要且得時終不補失。天曰爭不如此。曰誰甘。天呵呵大笑曰遠之遠矣。僧四顧便出。</p>
<p style="margin-left:1em">高峰妙云。一問一答有賓有主。盡謂二俱作家。若據山僧檢點。這僧猶自可。僊天笑殺人。</p>
<p style="margin-left:1em">陽山頂云。盡道這兩個漢箭鋒相拄拳踢相應。若據陽山檢點將來。直是天地懸隔。</p>
<p style="margin-left:1em">白巖符云。大澤之龍。深林之虎。驀拶相逢。風號雲卷則不無。其奈上古淳風為之瓦解。</p>
<p>僊天因新羅僧到參。纔展坐具天便捉住曰。未發本國時。道取一句來。僧無語。天便推出曰。問伊一句。便道兩句。</p>
<p style="margin-left:1em">寶壽方云。這僧無語。不妨將成九仞之山。爭奈末上欠進一簣之土。若是個頭尾相稱的漢。待道問伊一句便道兩句。便好向道却悔某甲遠來。管教僊天這漢大開東閣有分。</p>
<p style="margin-left:1em">廣胤標云。且道那裏是這僧道底兩句。試分析看。若分析得出。僊天被汝看破。分析不出。辜負僊天勞力。</p>
</div>
<div class='div-other'><a id='mulu141' />
<p class='h2'>漳州三平義忠禪師<span class='note-inline'>(青三大顛□嗣)</span></p><p>問大顛。不用指東話西。請師直指。顛曰幽州江口石人蹲。平曰猶是指東話西。顛曰。若是鳳凰兒。不向那邊討。平作禮。顛曰若不得後句。前話也難圓。</p>
<p style="margin-left:1em">昭覺勤云。徹底老婆心。不向那邊討。父子要投機。無端入荒草。</p>
<p>三平陞座次。有道士出眾。從東過西。又有一僧從西過東。平曰。適來道士却有見處。師僧未在。士出作禮曰謝師接引。平便打。僧出作禮曰乞師指示。平亦打。復召眾曰。此兩件公案作麼生斷。還有人斷得麼。如是三問。眾皆無對。平曰。既無人斷。老僧為斷去也。乃擲下拄杖歸方丈。</p>
<p style="margin-left:1em">溈山喆云。若不是三平老漢。幾乎作道理斷却。不見石鞏道三十年一張弓兩隻箭。只射得半個聖人。果然。</p>
<p>三平有偈曰。即此見聞非見聞。無餘聲色可呈君。個中若了全無事。體用何妨分不分。</p>
<p style="margin-left:1em">天童覺云。正相逢。沒交涉。六戶不掩。四衢絕蹤。遍界是光明。通身無向背。正恁麼時作麼生。機絲不掛梭頭事。文彩縱橫意自殊。</p>
</div>
<div class='div-other'><a id='mulu142' />
<p class='h2'>本生和尚<span class='note-inline'>(青三大顛嗣)</span></p><p>示眾。拈拄杖曰。我若拈起。汝便向未拈起時作道理。我若不拈起。汝便向拈起時作主宰。且道老僧為人在什麼處。時有僧出曰。不敢妄生節目。生曰也知闍黎不分外。曰。低低處平之有餘。高高處觀之不足。生曰節目上更生節目。僧無語。生曰。掩鼻偷香。空招罪犯。</p>
<p style="margin-left:1em">雪竇顯云。者僧也善能切磋。怎奈弓折箭盡。總不如本生是作家宗師。拈起也天回地轉。應須拱手歸降。放下也草偃風行。必合全身遠害。還見本生為人處麼。復拈拄杖云。太平本是將軍致。不許將軍見太平。</p>
<p style="margin-left:1em">古南門云。本生雪竇俱是作家宗師。竭力為人。怎奈節目太多。不若者僧一時坐斷。何故。不見道毗婆尸佛早留心。直至如今不得妙。拋下拄杖云。是什麼。</p>
<p style="margin-left:1em">雪竇正云。者僧雖有衲僧氣魄。怎奈少捋虎鬚的作略。當時若與抝折拄杖。不獨見其牙爪。亦且免雪竇在節目上更生節目。</p>
</div>
<div class='div-other'><a id='mulu143' />
<p class='h2'>潭州石室善道禪師<span class='note-inline'>(青三長髭曠嗣)</span></p><p>每見僧來便豎起拄杖曰。三世諸佛盡由者個。對者少得冥契。長沙聞乃曰。我若見。即令放下拄杖。別通個消息。三聖將此語祇對。被室認破為長沙語。杏山聞三聖失機。乃親到石室。室見來乃潛入碓房碓米。杏曰行者接待不易。貧道難消。室曰。穿心盌子盛將來。無底盤子合取去。說甚麼難消。杏便休。</p>
<p style="margin-left:1em">昭覺勤云。石室置個問端不妨孤峻。若非長沙怎得投機。雖然只知恁麼。不知不恁麼。遂舉拄杖云。過去諸佛不恁麼。現在諸佛不恁麼。未來諸佛不恁麼。或若總道放下拄杖子。我也知你只是個學語之流。生機處道將一句來。</p>
<p style="margin-left:1em">天寧琦代杏山云。何得將常住物入衣鉢下用。</p>
<p style="margin-left:1em">報恩琇云。一個綿包特石。一個鐵褁泥團。放行則在廟之圭璋。把住乃處堂之燕雀。拈拄杖云。恁麼也不是。不恁麼也不是。放下不放下總不是。卓拄杖云。倚天長劒逼人寒。</p>
<p style="margin-left:1em">慧雲盛代杏山云。切忌脹破肚皮。</p>
</div></div>
<div class='div-other'><a id='mulu144' />
<p class='h1'>△南四</p>
<div class='div-other'><a id='mulu145' />
<p class='h2'>睦州龍興道明陳尊宿<span class='note-inline'>(南四黃檗運嗣)</span></p><p>因僧問。高揖釋迦不拜彌勒時如何。州曰昨日有人問。趁出了也。曰和尚恐某甲不實那。州曰拄杖子不在。笤帚柄聊與三十。</p>
<p style="margin-left:1em">雪竇顯云。睦州只有受璧之心。且無割城之意。</p>
<p style="margin-left:1em">南堂靜云。衲僧家高揖釋迦不拜彌勒不為分外。也須是本分鉗錘方能辨其真偽。何故。出羣須是英靈子。敵勝還他師子兒。選佛若無如是眼。直饒千載亦奚為。</p>
<p style="margin-left:1em">西禪需云。若要扶持大法。舉唱宗乘。者老漢却較些子。諸人要見睦州麼。劒為不平離寶匣。藥因救病出金瓶。</p>
<p style="margin-left:1em">南堂欲云。雪竇與麼批判。深屈古人。山僧道睦州和盤托出。只是罕遇知音。</p>
<p style="margin-left:1em">古南門云。雪竇祇見一邊。殊不知睦州老漢量才補職。得人一牛。還人一馬。</p>
<p style="margin-left:1em">龍華體云。雪竇只見錐頭利。不見鑿頭方。殊不知睦州大似金翅劈海直取龍吞。雖然如是。怎奈被者僧勘破。</p>
<p>睦州問僧甚處來。曰那邊劄。州曰老僧屈。曰和尚知即得。州曰擔枷過狀漢。劈脊便打。</p>
<p style="margin-left:1em">雲峰悅云。睦州何用繁辭。那邊劄。劈脊便打。</p>
<p>睦州示眾。我見百丈不識好惡。大眾纔集以拄杖一時打下。復召大眾。眾回首。乃曰是什麼。有甚共語處。黃檗和尚大眾纔集。以拄杖一時打下。復召大眾。眾回首。乃曰月似彎弓少雨多風。猶較些子。</p>
<p style="margin-left:1em">雪竇顯云。說甚猶較些子。直是未在。據雪竇眾集一時打下便休。或有個無孔鐵錘。為眾竭力善能擔荷。可以籠罩今古把斷乾坤。乃驀拈拄杖云。放過一著。</p>
<p style="margin-left:1em">瑯瑘覺云。若入洪波裏。須是弄潮人。</p>
<p style="margin-left:1em">靈隱嶽云。轉見誵訛。者幾個漢出來張羅布網。却向平地上撈蝦摝蜆。用盡自<span class='corr'>己</span>心。笑破他人口。</p>
<p style="margin-left:1em">昭覺勤云。百丈將棒喚狗。未免相顧睚眦。黃檗香餌綴鈎。吞者喪身失命。睦州當眾舉覺。與賊過梯。雪竇要人擔荷。無風起浪。崇寧今日總不恁麼。各請歸堂。</p>
<p style="margin-left:1em">古南門云。睦州借劒殺人。雪竇停囚長智。雖然為眾竭力。要且鈍置百丈黃檗不少。會麼。楖[木*栗]橫擔不顧人。直入千峰萬峰去。</p>
<p>睦州問僧近離甚處。僧便喝。州曰老僧被你一喝。僧又喝。州曰三喝四喝後作麼生。僧無語。州便打曰。者掠虗漢。</p>
<p style="margin-left:1em">泐潭清云。者僧只解瞻前不能顧後。恁麼行脚鈍置殺人。黃龍即不然。待道三喝四喝後如何。將坐具一摵拂袖便行。非唯截斷睦州葛藤。且與天下衲僧出氣。</p>
<p style="margin-left:1em">靈隱嶽云。老睦州甚生氣槩。却向者僧手裏呈欵。</p>
<p>睦州一日喚僧曰大德。僧回首。州曰擔板漢。</p>
<p style="margin-left:1em">雪竇顯云。睦州只具一隻眼。何故。者僧喚既回頭。因甚却成擔板。</p>
<p style="margin-left:1em">黃龍新云。雪竇亦只具一隻眼。者僧喚既回頭。因甚却不成擔板。</p>
<p style="margin-left:1em">鼓山珪云。睦州和尚被者僧勘破。</p>
<p style="margin-left:1em">天童悟云。睦州與麼道。且道是賞伊罰伊。若道罰伊。者僧喚既回頭。甚麼處是擔板處。若道賞伊。睦州因甚道擔板。諸人撿點看。莫只學矮子看戲。</p>
<p style="margin-left:1em">南㵎問舉雪竇黃龍二語畢云。路見不平。以楔出楔則不無三大老。撿點將來。一總是擔板漢。何故。字經三寫烏焉成馬。</p>
<p>睦州因秀才相訪。州問蘊何事業。曰會二十四家書。州以杖空中點一點曰會麼。曰不會。州曰又道會二十四家書。永字八法也不識。</p>
<p style="margin-left:1em">黃龍南云。睦州一點直在威音王<span class='corr'>已</span>前。及乎八法論書。却被個俗人勘破。若是黃龍即不然。孔門弟子無人識。碧眼胡僧笑點頭。</p>
<p style="margin-left:1em">溈山喆云。睦州雖然用得者一點妙。大似倚勢欺人。大溈即不然。乃畵一圓相云會麼。字義炳然。文不加點。</p>
<p style="margin-left:1em">徑山印云。睦州大似如風吹水自然成文。惜乎逞俊太過。翻覺烏焉成馬。山僧今日有秀才來。雖有拂子拄杖束之高閣。何故。文不在茲。</p>
<p style="margin-left:1em">天童忞云。睦州一點偶爾成文。秀才罔措字義炳然。只為少年時順硃頑了。兼之舊本頗有錯簡。山僧不免為諸人改正。二十四家書會盡。空中一點便茫然。休茫然。從來小生八九子。大人乙<span class='corr'>己</span>化三千。</p>
<p style="margin-left:1em">□□薰云。睦州善註。黃龍善判。要且二俱不了。畢竟作麼生。拈拄杖畫一畫云。我不似睦州打葛藤。</p>
<p>睦州上堂。裂開也在我。揑聚也在我。僧便問如何是裂開。州曰三九二十七。菩提．涅槃．真如．解脫．即心即佛。我且恁麼道。你又作麼生。曰某甲不與麼。州曰盞子撲落地。碟子成七片。曰如何是揑聚。州乃<span class='corr'>斂</span>手而坐。</p>
<p style="margin-left:1em">雲峰悅云。相罵饒你接嘴。相唾饒你潑水。</p>
<p style="margin-left:1em">天童覺云。睦州用處直是長三短五七縱八橫。撒在面前拋向腦後。不妨奇特。然則門庭施設自是一家。入理深談不啻百步。</p>
<p style="margin-left:1em">靈隱嶽云。也好笑。睦州被者僧拶得恰似落湯螃蠏。七手八脚一時露。</p>
<p style="margin-left:1em">天井新云。者僧贏得一擔輸却兩頭。睦州老漢眼光爍破四天下。到者裏也只得<span class='corr'>斂</span>手而坐。</p>
<p style="margin-left:1em">寶壽新云。陳老師與麼說話。雖則有權有實有放有收。子細看來遭人怪笑。何故。祇如庭前金菊殿後芙蓉。是裂開耶是揑聚耶。</p>
<p style="margin-left:1em">甌峰承云。者僧擬冲霄漢。却遇漫天網子。睦州雖然頭正尾正。未免傍觀者哂。</p>
<p style="margin-left:1em">萬壽範云。將纘先王之舊蹟。擬收天下之逸民。睦州可謂才醇傑異。其奈被者僧即將民事以試之。便乃法令寬弛流而為瑣屑之弊。雖欲救之無術矣。</p>
<p>睦州問僧近離甚處。曰趙州。州曰趙州有何言句示徒。僧舉喫茶去話。州乃呵呵大笑曰慙媿。却問僧趙州意作麼生。曰只是一期方便。州曰。苦哉苦哉。趙州被你將一杓屎潑了也。便打。州却問沙彌。你作麼生會。彌便設拜。師亦打。其僧往沙彌處問。適來和尚打你作甚麼。彌曰若不是我。和尚不打某甲。</p>
<p style="margin-left:1em">雪竇顯云。者僧克由尀耐將一杓屎潑他二員古佛。諸上座若能辨得。非唯與趙睦二州雪屈。亦乃免雪竇與天下老宿無過。若道不得。到處潑人卒未了在。</p>
<p style="margin-left:1em">徑山杲云。雪竇只知一杓屎潑他趙睦二州。殊不知者僧當時被趙州將一杓屎潑了。却到睦州又遭一杓。只是不知氣息。若知氣息。什麼處有二員古佛。</p>
<p style="margin-left:1em">天寧琦云。者僧不會喫茶意旨。不知潑屎氣息。帶累好人墮屎窖中。合喫多少拄杖。雪竇妙喜一時放過。也須替他入涅槃堂始得。</p>
<p style="margin-left:1em">法海猊云。雪竇妙喜恁麼批判。雖則各資一路。殊不知自身亦被者僧塗污。即今還有不受塗污者麼。山僧傾湘江之水與古人去穢滌垢去也。卓拄杖下座。</p>
<p>睦州晚參。汝等諸人還得個入頭處也未。若未得個入頭處。須覓個入頭處。若得個入頭處。<span class='corr'>已</span>後不得孤負老僧。時有僧出禮拜曰某甲終不敢孤負和尚。州曰早是孤負我了也。</p>
<p style="margin-left:1em">雲峰悅云。古人與麼道。和身放倒了也。汝諸人還相委悉麼。若相委悉。孤負睦州。若不相委悉。雲峰亦遭連累。</p>
<p style="margin-left:1em">法雲秀云。還會麼。睦州便是陳蒲鞋。若見。可謂大施門開更無壅塞。其或未然。莫道不窒礙好。參。</p>
<p style="margin-left:1em">白雲端云。睦州老兒可謂經事多矣。要坐便坐要行便行。雖然如是。天無全功。</p>
<p style="margin-left:1em">雲居莊云。大小睦州通身泥水。我則不與麼。遂厲聲召眾云。退後退後。眾擬議。拈拄杖一齊趁出。</p>
<p style="margin-left:1em">棲霞成云。與麼說話。所謂曾為浪子偏憐客。是則是。棲霞即不然。若得個入頭。逢人切忌錯舉。</p>
<p style="margin-left:1em">白巖符云。我要問尊宿。你當時底入頭處試為我說看。待他動靜。便撫掌云者。老漢却自孤負了也。</p>
<p>睦州見僧來乃曰。現成公案。放汝三十棒。曰某甲如是。州曰寺門頭金剛為什麼豎拳。曰金剛尚乃如是。州便打。</p>
<p style="margin-left:1em">雲門偃云。睦州正恁麼時。天下人披枷帶鎻。</p>
<p style="margin-left:1em">雲峰悅於放汝三十棒處云。作賊人心虗。妙喜曰又添一個。道了問僧云。你道我恁麼道還有過也無。僧云作賊人心虗。妙喜曰三個也有。</p>
<p style="margin-left:1em">徑山杲云。雖然無孔笛撞著氈拍板。直是五音調暢六律和偕。仔細檢點將來。未免旁觀者哂。且道誰是旁觀者。良久云。不得動著。動著打折你驢腰。</p>
<p style="margin-left:1em">東禪嶽云。臨危不變真大丈夫。當時若不是者僧。幾被打破蔡州。諸人還識睦州麼。貧無達士將金贈。病有閑人說藥方。</p>
<p style="margin-left:1em">天寧琦云。睦州與者僧二俱作家。二俱不作家。還有人辨得出麼。</p>
<p style="margin-left:1em">白巖符云。者僧硬作主宰。尊宿有放無收。俱難為明眼。我若作睦州。待道金剛尚乃如是。便起身云老僧今日不奈你何。竟歸方丈。</p>
<p>睦州因天使吳尚書至門首見便問。三門俱開。從那門入。州召尚書。尚書應諾。州曰從者門入。</p>
<p style="margin-left:1em">雪竇顯別云。客是主人相師。</p>
<p>睦州問武陵長老。了即毛端吞巨海。始知大地一微塵。長老作麼生。曰和尚問誰。州曰問長老。曰何不領話。州曰你不領話我不領話。</p>
<p style="margin-left:1em">雪竇顯云。墮也墮也。復云。者葛藤好與劃斷。拈拄杖云。什麼處去也。</p>
<p style="margin-left:1em">天童覺云。睦州武陵總道不領話。其間有貪觀白浪失却手橈。乃豎起拂子云。看。</p>
<p style="margin-left:1em">開先金云。雪竇道墮也墮也。還是武陵墮睦州墮。試為我斷看。若斷不出。無將閒學解。埋沒祖師心。</p>
<p style="margin-left:1em">古南門云。兩個老漢奪鼓攙旗。仔細看來直是好笑。且道笑個甚麼。若人辨得。毛端吞巨海。大地一微塵。</p>
<p>睦州因雲門偃參。纔見來便閉却門。偃乃扣門。州曰誰。曰文偃。州曰作甚麼。曰<span class='corr'>己</span>事未明乞師指示。州開門一見便閉却。如是扣門者三。至第三日。州開門偃乃拶入。州便擒住曰道道。偃擬議。州便推出曰秦時[車*度]轢鑽。遂掩門。損偃一足。偃從此悟入。</p>
<p style="margin-left:1em">萬壽範云。睦州忍心害理。雲門雪屈無地。天涯知<span class='corr'>己</span>情原我。鴻鴈來時滿地秋。</p>
<p>睦州因僧問如何是展演之言。州曰量才補職。如何是不展演之言。州曰伏惟尚饗。</p>
<p style="margin-left:1em">徑山杲云。睦州古佛恁麼答話。美則美矣。也只得八成。若是徑山則不然。或問如何是展演之言。向道問一答百有何妨。如何是不展演之言。喝一喝云。莫屎窖沸。</p>
<p style="margin-left:1em">報恩琇云。妙喜老人土上加泥。直饒道得十成。猶是五十步而笑百步也。報恩則不然。如何是展演之言。不說一字。如何是不展演之言。其聲如雷。</p>
<p style="margin-left:1em">神鼎澤云。二尊宿恁麼答話。大似喫李子只向赤邊咬。若是菩提則不然。如何是展演之言。今日正月初十。如何是不展演之言。孟八郎漢又與麼去也。且道與古人是同是別。復喝一喝。</p>
<p>睦州因僧問。以字不成八字不是。未審是何章句。州彈指一聲曰會麼。曰不會。州曰。上來講讚無限良因。蝦蟇[跳-兆+孛]跳上天。蚯蚓驀過東海。</p>
<p style="margin-left:1em">徑山杲云。者僧只問經頭一字。睦州盡將善知眾藝差別字輪。以龍龕手鑑唐韻玉篇從頭註解。撒在者僧懷裏。者僧也不妨奇特。直下便肯承當。且道什麼處是他承當處。聽取個註脚。以字不成八字不是。彈指未終普天匝地。擘開四十二般若波羅密門。參透華嚴會中善知眾藝。教內教外一時收。世出世間皆周備。無邊罪咎如火消氷。無量勝義如恒沙聚。更有個末後句。堅牢庫藏永收藏。總屬山前熊伯莊。</p>
<p style="margin-left:1em">天寧琦云。經頭一字是什麼字。睦州彈指一下。將黃面老人四十九年說不盡底一時吐露了也。妙喜矢上加尖道更有末後一句。諸人還委悉麼。良久云。山斷疑休去。峰高又起來。</p>
<p>睦州因僧問一言道盡時如何。州曰老僧在你鉢囊裏。</p>
<p style="margin-left:1em">雲門偃有僧問一言道盡時如何。門曰裂破。</p>
<p style="margin-left:1em">雪竇顯云。我則不然。一言道盡時如何。乃彈指三下。</p>
<p style="margin-left:1em">徑山杲云。或有問山僧一言道盡時如何。向道者漆桶。</p>
<p style="margin-left:1em">天寧琦云。有人來問天寧一言道盡時如何。隔。</p>
<p style="margin-left:1em">白巖符云。抵戶撑門。拋珠擊玉。在諸老各擅其長。符上座者裏又且不然。一言道盡時如何。今歲六橋春事好。環湖惟見是雕鞍。</p>
<p style="margin-left:1em">國清英云。有問國清一言道盡時如何。但呵呵大笑。</p>
<p>睦州因僧參。纔禮拜州便叱曰。你因甚麼偷常住果子喫。僧曰。某甲纔到。和尚為甚麼道偷果子。州曰贓物現在。</p>
<p style="margin-left:1em">寶掌白云。誣人之罪以罪加之。睦州者漢好與二十棒。</p>
<p>睦州因僧問祖意教意是同是別。州曰。青山自青山。白雲自白雲。曰如何是青山。州曰還我一滴雨來。曰。道不得。請師道。州曰。法華鋒前陣。涅槃句後收。</p>
<p style="margin-left:1em">天童覺云。若向者裏識得睦州。釋迦出世。達磨西來。總是不守本分底漢。還識得麼。臂長衫袖短。脚瘦草鞋寬。</p>
<p style="margin-left:1em">報恩秀云。睦州老漢尋常辯若懸河。及乎者僧問著。便乃分踈不下。</p>
<p>睦州示眾。老僧在此住持。不曾見個無事人到來。汝等何不近前。時有一僧方近前。州曰。維那不在。汝自領去山門外與二十棒。僧曰某甲過在甚麼處。州曰枷上更著杻。</p>
<p style="margin-left:1em">通玄奇云。睦州恁麼。早是自<span class='corr'>己</span>昏昏。焉能使人昭昭。</p>
<p style="margin-left:1em">獅峰機云。大小睦州自語相違。好與者僧一狀領過。復顧左右云。險。</p>
<p>睦州上堂問眾曰。首座[妳-女+口]。答曰在。寺主[妳-女+口]。答曰在。維那[妳-女+口]。答曰在。州曰。三段不同。今當第一。向下文長。付在來日。便下座。</p>
<p style="margin-left:1em">昭覺勤云。一等是借路經過。就中睦州奇特。若是崇寧又且不然。首座[妳-女+口]。在。寺主[妳-女+口]。在。維那[妳-女+口]。在。因行不妨掉臂。打草只要驚蛇。若能一撥便轉。免致撒沙撒土。</p>
<p>睦州示眾。大事未明如喪考妣。大事既明亦如喪考妣。</p>
<p style="margin-left:1em">青峰楚因僧問。大事既明。為什麼亦如喪考妣。楚云。不得春風花不開。及至花開又吹落。</p>
<p style="margin-left:1em">天目禮云。大事未明如喪考妣則固是。大事既明因甚亦如喪考妣。曾經巴峽猿啼處。不待三聲<span class='corr'>已</span>斷魂。</p>
</div>
<p class='juan'>宗門拈古彚集卷第十九</p></div>
</div><!-- end of div[@id='body'] -->
</body></html>