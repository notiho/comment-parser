<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蘭盆獻供儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1500
<p class='juan'><a id='mulu1' />蘭盆獻供儀<span class='note-inline'>(并序)</span></p><p>昔孤山法師甞作蘭盆禮讚文。三寶目連共為六位。啟白懺悔各四句而<span class='corr'>已</span>。仍用常途羅漢禮請之聲。後真悟律師更為天竺祖禮唱之。遂加啟請冠于讚首。移孤山四句以為歎佛。予謂釋子奉行蘭盆。固當代為存亡露過陳悔。又依經設供必先呪願。此二乃法會之至要。而昔皆遺之。故今於歎佛後依經出呪願法。又禮讚後別出悔文。餘竝仍舊貫。無別改作。有加圭峯一讚及勸請等偈。今例不存。各其志爾。</p>
<p>餘杭沙門釋　元照　重集。</p>

<div class='div-other'><a id='mulu2' /><p style="margin-left:3em"><span class='note-inline'>(初入道場。三禮<span class='corr'>已</span>。互跪。燒香散華。首者唱云)</span>。</p>
<p>恭以牟尼化主。大孝慈尊。三祗功行告圓。萬德莊嚴克備。在因在果咸推孝順為宗。居聖居凡皆以報恩為本。尋以王宮誕瑞。棄金輪而出家。道樹證真。伏天魔而成聖。指三千為化境。演八萬為法門。親昇忉利天中為摩耶而說法。躬向迦維國內酬淨飯以擔棺。覩目連救母無方。示自恣盂蘭玅供。使盆羅百味式貢三尊。仰賢聖之威光。濟自他之存沒。今則爰當休夏。聊展微餚。普伸供獻之儀。用答劬勞之德。惟冀十方聖眾俱降道場。同享克誠。俯迴昭鑒。</p>
<p style="margin-left:3em"><span class='note-inline'>(唱<span class='corr'>已</span>一禮。復跪執爐。冥想眾聖。請云)</span>。</p>

<ul class="">
<li>一心奉請蘭盆教主久報親恩釋迦文佛。</li>
</ul><p style="margin-left:1em">唯願降臨道場受我供養<span class='note-inline'>(三請一禮下同)</span>。</p>

<ul class="">
<li>一心奉請蘭盆至教報親㧞苦法門修多羅藏。</li>

<li>一心奉請十方自恣得道聖賢菩薩僧眾。</li>

<li>一心奉請十方自恣得道聖賢緣覺僧眾。</li>

<li>一心奉請十方自恣得道聖賢聲聞僧眾。</li>

<li>一心奉請報親入道起教利生目連尊者。</li>
</ul><p style="margin-left:3em"><span class='note-inline'>(請<span class='corr'>已</span>起立。稱歎三寶。同聲呪願)</span>。</p>

<div class="lg regular"><div class='lg-row'>稽首釋迦真教法　三乘賢聖目連尊</div>
<div class='lg-row'>我今稟教報親恩　願軫慈悲聽讚歎</div>
</div><p>我等各為報答所生父母罔極深恩。具飯百味五果香油挺燭。供養三寶．十方自恣大德眾僧。願使現在父母壽命百年。無一切苦惱之患。乃至七世父母離餓鬼苦。生人天中。福樂無極。徧周法界無量眾生。承此熏修俱沾利樂。<span class='note-inline'>(三徧。或更陳敘宣疏。或念佛等。臨時自裁。然後禮讚。唱云)</span>。</p>

<ul class="">
<li>一心頂禮蘭盆教主久報親恩釋迦文佛。</li>
</ul>
<div class="lg regular"><div class='lg-row'>歷劫修行成聖道　目連哀請演真乘</div>
<div class='lg-row'>父王反拜踊虗空　田主聞言解羅網</div>
<div class='lg-row'>修因證果同歸孝　化他自行盡酬恩</div>
<div class='lg-row'>願迴慈眼視眾生　令彼存亡皆受賜</div>
</div><p style="margin-left:1em">故我一心歸命頂禮。<span class='note-inline'>(此同聲和<span class='corr'>已</span>。三禮。下竝同)</span>。</p>

<ul class="">
<li>一心頂禮蘭盆至教報親拔苦法門修多羅藏。</li>
</ul>
<div class="lg regular"><div class='lg-row'>金口廣談無量教　報親唯此應機緣</div>
<div class='lg-row'>拔苦偏稱自恣僧　垂慈更示蘭盆法</div>
<div class='lg-row'>慶喜宣傳言<span class='corr'>已</span>備　曇摩翻譯道彌光</div>
<div class='lg-row'>王臣貴賤悉遵行　玅訓明明逾日月</div>
</div>
<ul class="">
<li>一心頂禮十方自恣得道聖賢菩薩僧眾。</li>
</ul>
<div class="lg regular"><div class='lg-row'>悲智俱修稱大士　上求下化歷僧祇</div>
<div class='lg-row'>濟物長乘六度舟　利他悉到三空岸</div>
<div class='lg-row'>內證將臻諸佛境　隨緣或現比丘形</div>
<div class='lg-row'>而今既降道場來　願使存亡皆離苦</div>
</div>
<ul class="">
<li>一心頂禮十方自恣得道聖賢緣覺僧眾。</li>
</ul>
<div class="lg regular"><div class='lg-row'>利智不因師匠授　諦觀緣起悟無生</div>
<div class='lg-row'>說法傳燈號部行　修心無侶稱麟喻</div>
<div class='lg-row'>真空頓了看華謝　煩惱全除聽釧聲</div>
<div class='lg-row'>而今既降道場來　願使存亡皆離苦</div>
</div>
<ul class="">
<li>一心頂禮十方自恣得道聖賢聲聞僧眾。</li>
</ul>
<div class="lg regular"><div class='lg-row'>山間樹下安居勝　四諦深觀得有餘</div>
<div class='lg-row'>暄喧生死果全傾　寂寂涅槃心<span class='corr'>已</span>證</div>
<div class='lg-row'>六通自在超魔境　八解逍遙號福田</div>
<div class='lg-row'>而今既降道場來　願使存亡皆離苦</div>
</div>
<ul class="">
<li>一心頂禮報親入道起教利生目連尊者。</li>
</ul>
<div class="lg regular"><div class='lg-row'>神通第一居無學　為報親恩乃出家</div>
<div class='lg-row'>自力難除慈母殃　哀號遂奉如來教</div>
<div class='lg-row'>發起微言資後世　揄揚孝道利羣生</div>
<div class='lg-row'>而今既降道場來　願使存亡皆離苦</div>
</div><p style="margin-left:3em"><span class='note-inline'>(讚<span class='corr'>已</span>互跪。追想存亡父母。懇切至誠懺悔)</span>。</p>
<p>至心懺悔。我等所生父母。多世親緣。自背真常。長流生死。順無明之倒想。隨欲境以攀緣。恣放六情故為十惡。貪嗔邊見殺盜邪婬。兩舌惡口以欺誣。綺語妄言而誑惑。加以恡財荒色酣酒嗜音。慢辱僧尼輕陵佛法。飡噉眾生血肉。傷殘無量合靈。不思萬劫之殃。但顧一時之美。或現遭厄難。或後受沈淪。忝當割愛出家。理合修身報德。幸值佛歡喜日僧自恣時。仰遵調御法門。式奉盂蘭盆供。<span class='corr'>但</span>以生緣義重。哀慕情深。由是輙敘瑕疵。代申懺悔。仗三寶威神加被。眾僧功行冥熏。令彼罪根俱時除滅。亡沒遷神於天上。永脫冥途。生存保壽於人間。常無病惱。善根彌固。正信增深。俱出輪迴。盡生安養。無緣普覆。有感遂通。願賜哀憐。俯垂護念<span class='note-inline'>(三徧)</span>。</p>
<p style="margin-left:1em">懺悔<span class='corr'>已</span>。至心歸命頂禮<span class='note-inline'>(此一人唱<span class='corr'>已</span>。一禮起繞旋唱云)</span>。</p>

<ul class="">
<li>南無十方佛</li>

<li>南無十方法</li>

<li>南無十方僧</li>

<li>南無蘭盆教主釋迦文佛</li>

<li>南無蘭盆至教修多羅藏</li>

<li>南無十方自恣菩薩僧眾</li>

<li>南無十方自恣緣覺僧眾</li>

<li>南無十方自恣聲聞僧眾</li>

<li>南無報親入道目連尊者</li>
</ul><p style="margin-left:3em"><span class='note-inline'>(旋繞三稱<span class='corr'>已</span>。諷盂蘭盆經。或餘經等。盡誠便散)</span></p>
</div>
<p class='juan'>蘭盆獻供儀</p>
<div class='div-w'><p style="margin-left:2em">紹興甲子季夏比丘宗炬重寫募緣刊板流通。各為生身父母。歷劫親緣。懺滌罪根。莊嚴淨土。</p>
</div>
</div><!-- end of div[@id='body'] -->
</body></html>