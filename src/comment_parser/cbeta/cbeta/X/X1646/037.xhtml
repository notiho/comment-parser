<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>居士傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu216' />居士傳三十七</p>
<div class='div-other'><a id='mulu217' />
<p class='h1'>宋景濂傳</p><p>宋景濂。名濂。世居金華之潛溪。至景濂遷於浦江青蘿山。仍以潛溪題其室。故學者稱為潛溪先生。學佛氏之道。亦自號無相居士。母陳氏。夢異僧手持華嚴經來曰。吾方寫是經。願假一室以終此卷。覺<span class='corr'>已</span>生景濂。少強記絕人。長而從吳萊．柳貫．黃溍諸儒問學。博通經史。元至正中薦授翰林院編修。辭不行。入龍門山居十餘年。明太祖取婺州。召見。既徵詣金陵。景濂曰。吾聞大亂極而真人生。斯其時矣。遂留事太祖。除江南儒學提舉兼授太子經改起居注。常在左右。備顧問數。稱述帝王仁義之道。勸上毋專任兵刑。洪武二年除翰林院學士。太祖常言。佛氏之教幽贊王綱。又言。天下無二道。聖人無兩心。時廷臣獨景濂能深契上旨。每召對。輒與究論佛經奧義。時詔於蔣山興國寺大興法會。景濂作法會記。其文曰。皇帝御寶。歷之四年。海宇無虞。洽於大康。文武恬嬉。雨風時順。於是恭默思道。端居穆清。罔有二三與天為徒。重念元季兵興。六合雄爭。有生之類不得正命而終。動億萬計。靈氛糾蟠。充塞下上。弔奠靡至。煢然無依。天陰雨濕之夜。其聲或啾啾有聞。宸衷衋傷若疚在躬。且謂洗滌陰鬱。升陟陽明。惟大雄氏之教為然。乃冬十有二月詔徵江南有道浮屠十人。詣於南京。命欽天監臣羗以穀旦就蔣山太平興國禪寺丕建廣薦法會。上宿齋室却葷肉弗御者一月。復勅中書右丞相汪廣洋。左丞相惟庸。移書於城社之神。具宣上意。俾神達諸冥。期以畢集。五年春正月辛酉昧爽。上服皮弁服。臨奉天殿。群臣服朝衣左右侍。尚寶卿梁子忠啟御撰章疏。識以皇帝之寶。上再拜燎香於爐。復再拜躬視疏<span class='corr'>已</span>。授禮部尚書陶凱。凱捧從黃道出午門。置龍輿中。備法仗鼓吹導至蔣山天界總持萬金。及蔣山主僧行客率僧伽千人。持香華出迎萬金。取疏入大雄殿。用梵法從事。白而焚之。退閱三藏諸文。自辛酉至癸亥止。當癸亥日時加申諸浮屠行祠事<span class='corr'>已</span>。上服皮弁服。搢玉珪。上殿面大雄氏。北向立。群臣各衣法服以從。和聲郎舉麾奏悅佛之樂。首曰善世曲。上再拜迎。群臣亦再拜。樂再奏昭信曲。上跪進熏薌奠幣。復再拜。樂三奏延慈曲。相以悅佛之舞。舞人十。其手各有所執。或香或燈。或珠玉明水。或青蓮花氷桃暨茗荈衣食之物。勢皆低昂應以節。上行初献禮。跪進清淨饌史冊。祝復再拜亞終。二獻同。其所異者不用冊。光祿卿徐興祖進饌樂四奏曰法喜曲。五奏曰禪悅曲。舞同三献。上還大次。羣臣退。諸浮屠旋大雄寶座。演梵呪三周。初斸山右地成六十坎。漫以堊。至是令軍卒五百負湯實之。湯蒸氣成雲。諸浮屠速幽爽入浴焚象衣以綵幢。法樂引至三解脫門。門內五十步築方壇高四尺。上升壇東向坐。侍儀使溥博西向跪。受詔而出。集幽爽而戒飭之。詔<span class='corr'>已</span>引入殿致參佛之禮。聽法於徑山禪師宗泐。受毗尼戒於天竺法師慧日。復引而出。命軌範師呪飯摩伽陀斛法食。凡四十有九飯<span class='corr'>已</span>。夜將半。上復上殿。羣臣從如。初樂六奏徧應曲。執事者徹豆。上再拜。群臣同。樂七奏妙濟曲。上拜送者再。群臣復同。樂八奏善成曲。上至望燎位燎<span class='corr'>已</span>。上還大次解嚴。群臣趨出。濂聞前事。二日凄風戒寒。飛雪灑空。山川慘澹。不辨草木。鑾輅一至。雲開日明。祥光冲融。布滿寰宇。天顏懌如。歷陛而升。嚴恭對越不違咫尺。俯伏拜跪穆然無聲。儼如象馭陟降在廷。諸威神眾拱衛圍繞。下逮冥靈來歆來饗。焄蒿悽愴聳人毛髮。此皆精誠動乎天地感乎鬼神。初不可以聲音笑貌為也。肆惟皇上自臨御以來。即詔禮官稽古定制。京師有泰厲之祭。王國有國厲之祭。郡厲邑厲鄉厲類皆有祭。其興哀於無祀之鬼。可謂備矣。然聖慮淵深猶恐未盡幽明之故。特徵內典附以先王之禮。確然行之而不疑。豈非仁之至者乎。昔者周文王作靈臺。掘地得死人之骨。王曰更塟之。天下謂文王為賢。澤及朽骨。而況於人。夫<span class='corr'>瘞</span>骨且爾。矧欲挽其靈明於生道者。則我皇上好生之仁。流衍無際。將不間於顯幽。誠與天地之德同大。非言辭之可贊也。猗與盛哉。繫以詩曰。皇鑒九有。憲天惟仁。明幽雖殊。錫福則均。死視如生。屈將使伸。一歸至和。同符大鈞。元綱解紐。亂是用作。黑祲盪摩。白日為薄。孰靈非人。流血沱若。積屍橫縱。委溝溢壑。霜月凄苦。凉颸酸嘶。茫然四顧。精爽何依。寒郊無人。似聞夜啼。鑄銕為心。寧免涕洟。惟我聖皇。夙受佛記。手執金輪。繼天出治。軫念幽潛。宵不遑寐。爰啟靈塲。豁彼蒙翳。皇輿載臨。稽首大雄。遙瞻猊座。如覿睟容。香凝霧黑。燈類星紅。梵唄震雷。鯨音號鐘。鬼宿渡河。夜漏將半。飈輪羽幢。其集如霰。神池潔清。鮮衣華粲。滌塵垢身。還清淨觀。迺陟秘殿。廼覲慈皇。聞法去葢。受戒思防。昔也昏酣。棘塗宵行。今焉昭朗。白晝康莊。法筵設食。厥名為斛。化至河沙。初因一粟。無量香味。用實其腹。神變無方。動皆充足。鴻恩既廣。氛戾全消。乾坤清夷。日月光昭。器車瑞恊。玉燭時調。大庭擊壤。康衢列謠。惟佛道弘。誓拔群滯。惟皇體佛。仁德斯被。無潛弗灼。有生咸遂。史臣載文。永垂來裔。五年除贊善大夫。以禮法導皇太子。太祖問廷臣臧否。言其善者。問否者為誰。曰善者與臣友。故知之。否者臣不知也。主事茹太素上書觸太祖怒。以示廷臣。或言此誹謗非法。景濂曰。彼盡忠於陛下耳。惡可罪耶。太祖乃釋然。甞欲使參大政。景濂辭。遂老於侍從。然一代禮樂制作。多景濂裁定。十年以學士承旨致仕歸。明年來朝。先是景濂在太祖前稱楞伽為達摩氏印心之經。太祖讀而善之。至是召見與論諸識生住滅義。乃詔天下僧並讀楞伽經。頃之辭歸。居青蘿山。闢一室曰靜軒。終日閉戶。未甞與有司接。甞三閱大藏。暇則習禪觀。自言宴坐般若場中。有巨鐘朝夕出大聲。未曾聞也。天台僧無聞謁景濂問曰。經中所說父母之恩鴻博勝羨不可思量。弟子欲假如來三昧之力升濟神明。未知何法而可。景濂曰。沙門。汝善念之。夫愛者生死之根。輪回之本。何以故。眾生由情生恩。由恩生愛。由愛生執。由執生戀。由戀不捨。遂成妄緣。輾轉出沒無有休息。沙門汝欲報恩。莫先入道。汝欲入道莫先割愛。愛盡情盡。性源自澄。能如是者名大報恩。何以故。愛為欲水。混混不窮。能滋長一切無明枝葉。茷骫纏結。難可剪除。能割愛者乃菩提道。愛為利劍。鋒刃難觸。能斬伐一切智慧善果。生意剝落不使萌發。能割愛者乃菩提道。愛為毒藥。眾苦慘刻。能斵喪一切眾生身命。七竅流血。彈指變壞。能割愛者乃菩提道。愛如猛燄光芒燭天。能焚毀一切廬舍器物。化為灰燼。無復孑遺。能割愛者乃菩提道。愛如虎狼爪牙銛利。能吞<span class='corr'>噉</span>一切有生等類。窺伺搏噬。最可怖愕。能割愛者乃菩提道。愛如魑魅幻化不一。能迷惑一切修善之士。顛倒錯謬喪其本真。能割愛者乃菩提道。愛如敗航檣傾楫敝。能沉溺一切渡河海者。漂流轉徙不到彼岸。能割愛者乃菩提道。愛如枳棘叢生道旁。能鈎罣一切塗行商旅。冠服綻裂惱人心意。能割愛者乃菩提道。愛如傾崖摧境無時。能壓碎一切動植諸物。有識無識皆為虀粉。能割愛者乃菩提道。愛如蚖蛇口噴毒火。能戕賊一切血肉身軀。裂膚墮指受其毒苦。能割愛者乃菩提道。以是思惟。愛之為害不可具言。沙門汝善念之。汝能割愛即可破妄。汝能破妄即是返真。直入菩提之路。福德所被無量無邊。雖聚七寶高如蘇迷盧山。持用布施。不是過也。是為大功德力。是為不思議勝力。是為十方大覺如來三昧神力。報父母恩孰出於此。景濂善說法要。多此類也。十三年以孫慎獲罪連坐。安置茂州。明年過瞿塘。夜逢僧。唔語端坐<span class='corr'>斂</span>手而化。年七十二。正德中追<span class='corr'>諡</span>文憲。其後雲棲宏公輯景濂文為護法錄。其所撰沙門塔銘凡三十九篇。憨山清公盛稱之。以為當代僧史也<span class='note-inline'>(宋文憲集．行狀．護法錄．祠堂記)</span>。</p>
<p>知歸子曰。余讀護法錄。如春風之被物。生意鬯然。其法會記及答天台僧問。尤能以文字緣泛光明海。其真文人之雄乎。至景濂自敘謂<span class='corr'>己</span>實永明後身。然耶否耶。讀其數者當自知之。予無容贅言矣。</p>
<p style="margin-left:1em">汪大紳云。許魯齋以儒學導元世祖。興一代文教。宋潛溪則以儒釋之學輔明太祖。然文教之興。潛溪其有明一代之權輿矣。二公皆朱子後人也。君子之澤豈有艾乎。謹書之。以廣後之志乎朱子之學者。</p>
<p style="margin-left:1em">羅臺山云。透得過夢幻泡影電露六字關。然後能愛。不然只是妄想團。地獄渣。無相居士以仁義輔太祖。以割愛啟沙門。直是見得清。立得定。</p>
</div>
</div><!-- end of div[@id='body'] -->
</body></html>