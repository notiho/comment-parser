<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>居士傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu101' />居士傳十七</p>
<div class='div-other'><a id='mulu102' />
<p class='h1'>龐居士傳</p><p>龐居士者。名蘊。字道元。襄陽人也。父任衡陽太守。寓居城南。建菴於宅西。為修行之所。唐貞元初參石頭禪師。問不與萬法為侶者是甚麼人。石頭以手掩其口。豁然有省。一日石頭問曰。子見老僧以來。日用事作麼生。居士曰。若問日用事。即無開口處。乃呈偈曰。日用事無別。惟吾自偶諧。頭頭非取捨。處處沒張乖。朱紫誰為號。邱山絕點埃。神通并妙用。運水及搬柴。石頭然之。後參馬祖。復問不與萬法為侶者是甚麼人。祖曰。待汝一口吸盡西江水即向汝道。道元於言下領旨。留駐二載。自後機鋒迅捷。諸方莫能難。甞以舟載家珍數萬沈之湘流。元和初歸襄陽。棲止巖竇。與妻子及女靈照市鬻竹器以自活。甞作偈曰。有男不婚。有女不嫁。大家團欒頭。共說無生話。又作偈曰。心如境如。無實無虗。不是賢聖。了事凡夫。居士將入滅。謂靈照曰。視日早晚。及午以報。靈照遽報曰。日<span class='corr'>已</span>午矣。而有蝕也。可試觀之。居士避席臨窓。靈照即據榻趺坐而化。居士笑曰。吾女鋒捷矣。乃拾薪燔之。展期七日。太守于頔素與親厚。乃往問安。居士曰。但願空諸所有。慎勿實諸所無。好住世間。皆如影響。言訖端躬若思。異香滿室。頔亟呼之。<span class='corr'>已</span>逝矣。遺命焚棄江湖。頔遣使報其妻。妻曰。這癡女與無知老漢。不報而去。何忍也。因往告子。子方斸畬。釋鉏應曰嗄。良久亦立而亡去。妻曰。愚子癡何甚也。亦燔之。未幾徧詣鄉閭告別隱去。不知所終<span class='note-inline'>(傳燈錄．龐居士集序)</span>。</p>
<p>知歸子曰。予少讀寒山大士詩。樂之如遊危峯邃㵎。中聞懸泉滴乳。松籟徐吹。五蘊聚落一時杳寂。<span class='corr'>已</span>而讀龐居士詩。又如<span class='corr'>刺</span>船入海。天水空同。四大浮根脫然漚謝。嗚呼。魚山清梵。伽陵仙音。剎剎塵塵。度生無盡矣。</p>
<p style="margin-left:1em">汪大紳云。看龐家老老大大。遊戲寂滅光中。一何似老杜詩云。穿花蛺蝶深深見。點水蜻蜓欵欵飛也。</p>
</div>
</div><!-- end of div[@id='body'] -->
</body></html>