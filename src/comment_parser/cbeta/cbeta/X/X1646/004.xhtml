<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>居士傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu25' />居士傳四</p>
<div class='div-other'><a id='mulu26' />
<p class='h1'>安陽董何魏陳劉傳</p>
<div class='div-other'><a id='mulu27' />
<p class='h2'>安陽沮渠侯</p><p>京聲者。天水臨城縣人。河西王蒙遜之從弟也。為人疎通彊識。幼稟五戒銳意內典。少時甞到于闐國。經衢摩帝太寺。遇天竺法師佛陀斯陀。咨問道義從受禪要秘密治病經。既而東歸高昌。求得觀世音．彌勒二觀經各一卷。及還河西。即譯出禪要。居數年。魏主燾破河西。安陽奔宋。晦志卑身不交世務。常遊止塔寺。初出觀世音彌勒二觀經。丹陽尹孟顗見而善之。請與相見。厚設供養。至孝建二年。比丘尼慧濬聞其諷禪經。請得傳寫。遂出為五卷。其年於鍾山定林寺續出佛母泥洹經一卷。安陽居絕妻拏。不樂榮利。從容法侶宣通經典。是以緇白交敬禮焉。大明末遘疾而卒<span class='note-inline'>(出三藏記集)</span>。</p>
</div>
<div class='div-other'><a id='mulu28' />
<p class='h2'>董吉</p><p>於潛人也。奉法三世。至吉尤精進。恒齋戒誦首楞嚴經。所居村人有疾病。請吉誦經輙愈。同縣何晃亦奉法。卒中毒。請吉往會。溪水暴漲不得度。吉默禱於大士。裸而戴囊經以度。及岸忽囊經為水漂沒。甚悲恨。至晃家懺悔自責。俛仰之間乃見經囊在高座上。啟視之。未甞沾濕。於是縣人一時皆奉法。吉家西北有山高險。中多妖魅犯害居民。吉欲降之。乃闢山地四五畆。構造小屋。設高座。轉首楞嚴經百餘日。民害遂止。後有數人來謁曰。聞君德行清肅。故來相觀。并請一事。想當見聽。吾世有此山。今君來止。慮相犯冒。當更作界分。以殺樹為斷。吉知是山鬼。乃曰。僕貪此寂靜。讀誦經典。不干君等。願見祐助。鬼許諾而去。越一宿。自吉所闢地四際之外。樹皆枯死如焚焉<span class='note-inline'>(冥祥記)</span>。</p>
</div>
<div class='div-other'><a id='mulu29' />
<p class='h2'>何曇遠</p><p>廬江人。宋御史中丞萬壽之子也。少奉法持菩薩戒。年十八居父喪。哀毀成疾。遂歸心淨土。請僧數人於家懺悔宿業。久而益䖍。一夕轉經竟。眾僧<span class='corr'>已</span>眠。曇遠忽自歌誦。僧異而問之。曰。見佛身黃金色。光丈餘。自西而至。幡花翼從。充滿虗空。佛熈怡微笑詔曇遠速去。曇遠素羸弱。至是神色壯厲。便取香花散之空中。至五更忽然而終。宅中芬香數日乃歇<span class='note-inline'>(冥祥記)</span>。</p>
</div>
<div class='div-other'><a id='mulu30' />
<p class='h2'>魏世子</p><p>梁郡人。生當宋世。奉佛精進。率諸子女修西方淨業。唯婦獨不信。其女病死七日復蘇。即升高座誦無量壽經。下啟父言。兒去便往無量壽國。兒及父兄池中各有大蓮華。當生其內。唯母獨無。不勝此悲。故歸啟報。語竟而瞑。母自是亦奉法焉<span class='note-inline'>(冥祥記)</span>。</p>
</div>
<div class='div-other'><a id='mulu31' />
<p class='h2'>陳參軍</p><p>名鍼。荊州華容人。天台智者禪師之兄也。仕梁為普安王中兵參軍。年四十遇仙人張果謂之曰。吾觀汝相。陽筭<span class='corr'>已</span>盡。死在朞月。參軍懼以白智者。智者授以童蒙止觀。教行方等懺法。先具十法。一者明信因果。二者生重怖畏。三者深起慚愧。四者求滅罪方法。所謂大乘經中明諸行法。應當如法修行。五者發露先罪。六者斷相續心。七者起護法心。八者發大誓願度脫眾生。九者常念十方諸佛。十者觀罪性無生。具此十法莊嚴道場。著潔淨衣燒香散華。於三寶前如法修行。一七三七一月三月。乃至經年專心懺悔。即得重罪消滅禪定現前。參軍奉教修習夙夜不怠。未及一載復見果。果大驚異曰服何藥而致此。曰但修懺法未甞服食。果以手加額曰。奇哉道力。越死超生。後參軍於禪定中升天宮見金殿。榜曰陳鍼之室。後十五年當生於此。及期。徧謁親知言別。端坐而逝<span class='note-inline'>(佛祖統記．小止觀)</span>。</p>
</div>
<div class='div-other'><a id='mulu32' />
<p class='h2'>劉謙之</p><p>魏孝文帝時中官也。太和中自傷刑餘。奏乞入山修道。齎華嚴經一部。晝夜禮誦。絕粒飲水。經三七日忽髯髭盡生。復丈夫相。神思通悟洞曉幽旨。遂殫精造華嚴經論共六百卷。奏聞孝文。倍加敬信。華嚴一教遂盛於時<span class='note-inline'>(大唐內典錄．華嚴經疏鈔○疏鈔以謙之為北齊人。又言感第三王子焚身供養文殊事。因而發心。按北齊無太和年號。且魏齊諸王子盡列於史。並無焚身事。今據內典錄削之)</span>。</p>
</div>
<div class='div-other'><a id='mulu33' />
<p class='h2'>嚴恭</p><p>泉州人也。隋開皇中客於揚州。造精舍。寫法華經。道俗崇敬常送錢供給。後有人從貸經錢一萬。恭不獲<span class='corr'>已</span>與之。貸者載至中路。船覆失錢。是日恭入庫。見一萬錢如新出水。怪之。<span class='corr'>已</span>而其人以船覆告。乃知庫中錢即其所貸也。一商人至衖亭湖祭神。夜夢神云。諸君以所贈物與嚴法華為書經用也。其他感應甚眾。恭遂以書經終。大業末。子孫猶傳其業。群盜相約不入其里。里人賴之。同時益州新繁有荀生者。居縣西三十里許曰王李村。工書。然自重不肯為人書。人雖辱毆之。不顧也。一日把筆走前村。向空中四面書般若經。數日而畢曰。好令諸天讀之。人初不覺其異。其後大雷雨。牧牛小兒住其地中可丈許。雨不能濕。自後遇雨牧兒輙避雨其處。武德中有異僧語村人曰。此地空中有般若經。諸天於上設葢覆之。不可輕踐。村人遂以闌楯周之。齋日設供。每聞天樂聲<span class='note-inline'>(冥報記．三寶感通記)</span>。</p>
</div><p>知歸子曰。數君之奉法。可謂專且勤矣。其能格天人而度生死也。宜哉。夫陽氣奮而萌芽作。秋風至而木葉零。至誠而不動者。不亦鮮乎。</p>
</div>
</div><!-- end of div[@id='body'] -->
</body></html>