<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>居士傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu65' />居士傳十二</p>
<div class='div-other'><a id='mulu66' />
<p class='h1'>江劉張司馬李元萬朱二吳彭高傳</p>
<div class='div-other'><a id='mulu67' />
<p class='h2'>江含潔</p><p>名䋔。濟陽考城人。父蒨。為梁光祿大夫。含潔年十三。父病眼。含潔侍疾。將期月衣不解帶。夜夢一僧云。患眼者飲慧眼水必差。其叔父祿與草堂寺智者法師善。往訪之。智者曰。無量壽經云。慧眼見真。能度彼岸。蒨乃同智者啟聞。捨同夏縣界牛屯里宅為寺。乞賜嘉名。敕曰。慧眼是五眼之一。可以慧眼為名。寺成。泄故井水。清洌異常。乃悟所夢。取水洗眼。並以煑藥而病遂差。南康王為南州。召含潔為主簿。含潔頗好老莊。尤善佛義。不樂仕進。及父卒。廬於墓。頃之亦卒<span class='note-inline'>(梁書)</span>。</p>
</div>
<div class='div-other'><a id='mulu68' />
<p class='h2'>劉士烜</p><p>名霽。平原人。梁天監中起家奉朝請。尋為建康正。引疾歸。母明氏寢疾。士烜年<span class='corr'>已</span>五十。晝夜侍閱七旬。誦觀音經數至萬徧。夜夢一僧謂曰。夫人筭盡。君精誠篤至。當延數旬耳。後六十餘日乃亡。居喪廬墓。有雙白鶴翔於廬。服未終亦卒<span class='note-inline'>(梁書)</span>。</p>
</div>
<div class='div-other'><a id='mulu69' />
<p class='h2'>張孝始</p><p>名元。河北芮城人。祖成。仕周。假平陽郡守。父延儁。歷州郡功曹主簿。孝始性仁孝。敬信佛法。兒時見村陌間有棄狗子者。收養之。其叔父怒之曰。何用為。對曰。有生之類。莫不重其性命。天生之而人棄之。非其道也。見而不収是不仁也。其祖喪明三年。孝始年十六。晝夜誦佛經禮拜祈福。後讀藥師經。見盲者得視之言。遂請七僧然七燈七日七夜轉藥師經。唱言。元為孫不孝。使祖喪明。今以燈光普施法界。願祖目復明。元罪深重。願瞎元眼。至第七日。夢一老翁以金鎞刮其祖目。後三日。祖目果明。縣博士楊軏等上其孝行。詔表其門<span class='note-inline'>(北史)</span>。</p>
</div>
<div class='div-other'><a id='mulu70' />
<p class='h2'>司馬喬卿</p><p>河內人。唐永徽中官揚州戶曹。遭母喪。毀瘠<span class='corr'>刺</span>胸前血寫金剛經一卷。所居廬上生芝草二莖。經九日。長尺有八寸。綠莖朱盖。日瀝汁一升。食之味如蜜。盡而復生。如是數四。一時士大夫多傳異之<span class='note-inline'>(法苑珠林)</span>。</p>
</div>
<div class='div-other'><a id='mulu71' />
<p class='h2'>李觀</p><p>隴西人。顯慶中寓滎陽。遭父喪。<span class='corr'>刺</span>血寫金剛般若心經．隨願往生經各一卷。異香發於院。郁然連日。香及其鄰　<span class='note-inline'>(法苑珠林○按此李觀與唐書所載字元賓者。先後相懸。法喜志．金湯錄合為一人。非也)</span>。</p>
</div>
<div class='div-other'><a id='mulu72' />
<p class='h2'>元紫芝</p><p>名德秀。河南人。開元中登進士第。母喪。廬墓側。食無鹽酪。藉無茵席。<span class='corr'>刺</span>血繪像寫佛經。<span class='corr'>已</span>而官魯山令。歲滿携一縑駕柴車還。愛陸渾山水。居焉。家無僕妾。歲饑。或日一爨。酌酒鼓琴自娛。生六十年未甞識女色。天寶十三年卒<span class='note-inline'>(唐書)</span>。</p>
</div>
<div class='div-other'><a id='mulu73' />
<p class='h2'>萬敬儒</p><p>合肥人。親亡。廬墓側十八年。<span class='corr'>刺</span>血寫佛經。斷手二指輒復生。宣宗表其家。改所居曰成孝鄉<span class='note-inline'>(佛法金湯)</span>。</p>
</div>
<div class='div-other'><a id='mulu74' />
<p class='h2'>朱康叔</p><p>名壽昌。揚州天長人。以父蔭為將作監。宋治平中。歷官知閬州廣德軍。康叔七歲。父官長安出其母劉氏嫁民間。康叔既仕。念母行四方。求之飲食罕御酒肉。每於佛前灼臂燒頂刺血寫經。冀遂其志。熙寧初棄官入秦。與家人訣。誓不見母不復還。行次同州得焉。康叔念報母恩。欲度眾苦。觀諸教門。切近周至。莫如梁武所著懺法。然其文繁旨秘。觀者不能盡了。乃更為韵語。使一切人歌詠讚歎俱獲福利。蘇子贍為說偈曰。長者失母。常自念言。母本生我。我生母去。有我無母。不如無我。誓以此生。出生入死。母若不見。我亦隨盡。在眾人中。猶如狂人。終日皇皇。四十餘年。乃見其母。我初不記。母之長短。大小肥瘠。云何一見。便知是母。母子天性。自然冥契。如磁石針。不謀而合。我未見母。不求何獲。既見母<span class='corr'>已</span>。即無所求。諸佛子等。歌咏懺文。既懺罪<span class='corr'>已</span>。當求佛道。如我所說。作求母觀。尋起通判河中。居數年。母卒。涕泣失明。有白烏集其墓上。後知鄂州代。還卒於家<span class='note-inline'>(東坡文集．東都事略)</span>。</p>
</div>
<div class='div-other'><a id='mulu75' />
<p class='h2'>吳璋</p><p>江南吳江人。母陸氏。當明永樂中以孀婦選給內廷。母與焉。宣德中隨淮王就封韶州。璋往求之。舟中供觀音大士像。日夕哀禱。願必見母。中途下痢。遇一僧療之獲瘳。既至。韶淮王<span class='corr'>已</span>徙饒州。復徒步往饒。足指膚裂臥野寺中。復遇一道人塗以藥。立起過嶺。蛇嚙其足仆於地。復見前道人再塗以藥。乃如故。一夕宿孤村。有婦奔之。不納。方雪。急走出門。入一古廟前。道人迎。笑謂曰。子其賢哉。出餅啗之。天明至饒訪母。果在。乃啟王乞奉母歸。不許。復以死自誓。而後許之<span class='note-inline'>(大慈錄)</span>。</p>
</div>
<div class='div-other'><a id='mulu76' />
<p class='h2'>吳君平</p><p>淅江桐鄉人。生明萬歷間。少孤。長而業儒。館於靈隱寺。每念父母。涕泣如初喪。有僧謂言。欲報親恩。莫如寫佛經。君平然之。食淡四十九日。<span class='corr'>刺</span>胸前血寫金剛經一卷。既畢。僧俗聚觀。驗創痕。凡十有一。皆合掌歎曰。希有事也。但補闕真言未寫。奈何。君平復刺胸出血補之。其夜夢父母立雲中謂曰。賴爾寫經功德。我二人<span class='corr'>已</span>得生淨土矣。佛憫爾誠。且[田/廾]爾一善童子。是年果生子。數月後。與以肉食輒閉口不食。君平亦遂長齋誦經終其身<span class='note-inline'>(金剛持驗記)</span>。</p>
</div>
<div class='div-other'><a id='mulu77' />
<p class='h2'>彭信宇</p><p>名有源。湖廣益陽人。少奉觀音大士。日誦諸經以祈親壽。父疾亟。刲臂肉和藥以進。尋愈。父歿母亦病疽發於掌。夜夢見大士謂曰。汝母壽盡。若得人肝服之。猶可救也。晨起視母。母方思食羊肝。信宇曰。天啟之矣。至夜禱於大士。持刀<span class='corr'>刺</span>胸。血湧膜開。至五六<span class='corr'>刺</span>。砉然心出。緣心得肺。緣肺得肝。而信宇痛且絕矣。頃之蘇。呼其妻煑肝進母。母食之而甘。病尋<span class='corr'>已</span>。然其肺既出。不復収。眾為禱於大士。大士見夢曰。是孝子肺。収之無難。但世無孝子。欲出之百日令眾徧見之耳。却後百日。肺既収。創合如故<span class='note-inline'>(明文偶鈔)</span>。</p>
</div>
<div class='div-other'><a id='mulu78' />
<p class='h2'>高彚旃</p><p>名世泰。江南無錫人。崇禎中舉進士。官禮部郎中。出為湖廣提學。秩滿歸。母李氏精修淨土。無疾而逝。彚旃日跪柩前誦妙法蓮華經。越三虞。庭中枯蘭忽榮。一莖三華。內外純白。有聚沙居士者異其事。推論之曰。高子之感斯瑞也。有二因焉。一者世間孝子。但知榮名利養生事死哀。世緣牽率。多生父母眷屬積骨如須彌山。積淚成大海水。沉沒生死洄淵。不克自出。高子當沉痛昏迷肝腸崩潰。乃能歸命法王。捧持妙典。下佛種於身田殘壞之中。抽法芽於火宅焚燒之內。以念母因緣轉而念佛念法。其自利最勝。二者末法士大夫少知歸心佛門。輒眩惑於邪師魔民。掠影宗門。抹摋經教。種植邪因違背正果。高子持誦契經。獲斯靈感。使末法中人信知金口所宣。龍宮所藏。是菩提資糧。是金剛寶藏。一字染神。萬劫不壞。以念母因緣。再轉而破魔網。樹法幢。其利他最勝。是二因緣皆從念母而生。積劫之淨因與宿生之善根。在愛別離苦中種子逼現。豈非五濁惡世甚難希有者乎。遂說偈曰。稽首妙蓮華。諸佛所宣說。若能為人說。乃至竊一句。即是如來遣。告報於異生。共宿摩其頂。法利無量數。而況有孝子。跪誦以報母。晝夜六時中。持誦準漏刻。雙趺印入泥。血淚積成穴。經聲哀痛聲。上達夜摩天。諸天相傳報。贊歎未曾有。乃遣主林神。示現庭中花。一叢而三莖。晶瑩如玉雪。發生凋枯叢。尤為奇特事。我聞諸供養。花為最勝妙。弄花生諸天。胎花生淨土。今於庭砌內。粲此潔白花。表是母與子。皆捨垢染故。我聞妙蓮華。一華具一切。十大千世界。微塵數蓮華。重重作主伴。以為其眷屬。又以一蓮華。攝入一切華。多華及餘華。一一成伴義。故知此蘭華。即是妙蓮華。皆是蓮眷屬。隨機而出現。如是淨妙華。開演戒定葉。方便為枝幹。六度為繁密。無漏法樹林。何憂不增長。佛說孝順果。等補處菩薩。以是十方佛。咸重四恩故。哀哀孝子心。供養生身佛。即名供養佛。佛心隨順故。孝子即身花。果花無有二。心花開敷時。蓮花與俱故。我願十方界。一切諸眾生。咸思報佛恩。誓願為孝子。孝心同佛心。諸佛所加被。十方諸孝子。即是微塵佛。彚旃自國變後不復出。主東林書院三十餘年。闡程朱之學。學者宗之。卒於家<span class='note-inline'>(明文偶鈔)</span>。</p>
</div><p>知歸子曰。經云。孝名為戒。又言。祀天地鬼神。不如孝其二親。或疑佛氏既<span class='corr'>已</span>捨其家。毀其身矣。復何孝之云。殊不知。捨其家者盡虗空而為家者也。毀其身者徧法界而為身者也。故曰佛者覺也。覺也者。反始而合本之謂也。反始而合本。孝莫大於是。世之君子誠欲孝其二親。則舍佛將奚之焉。如江劉以下諸賢。其有以知之矣。</p>
<p style="margin-left:1em">汪大紳云。知歸子之於佛。可謂知之明。信之篤矣。現居士身而說法。不毀身。不捨家。可也。</p>
</div>
</div><!-- end of div[@id='body'] -->
</body></html>