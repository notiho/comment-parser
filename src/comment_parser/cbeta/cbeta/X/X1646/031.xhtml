<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>居士傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu183' />居士傳三十一</p>
<div class='div-other'><a id='mulu184' />
<p class='h1'>三李馮蔡二吳顏呂葛余張傳</p>
<div class='div-other'><a id='mulu185' />
<p class='h2'>李似之</p><p>初名彌遠。後易名彌遜。號普現居士。蘇州吳縣人也。大觀三年登第。官起居郎。久參圜悟禪師。一日早朝回。至天津橋馬躍。忽有省。通身汗流。直造天寧寺。適圜悟出門。遙見便喚曰。且喜居士大事了畢。似之厲聲曰。和尚眼花作麼。圜悟便喝。似之亦喝。於是機鋒迅捷。每與圜悟問答當機不讓。以封事鯁切。貶知廬山縣。改奉嵩山祠。宣和末起知冀州。建炎三年復官起居郎。累遷至戶部侍郎。秦檜主和議。似之抗疏。力爭不可。檜邀至私第。以甘言要之。似之曰。彌遜受國厚恩。何敢見利忘義。顧今日之事。國人皆以為不可。獨有一去可報相公。檜默然。似之再上疏。爭益力。紹興九年出知端州。改漳州。明年乞罷職。隱連江西山。檜猶以前事為憾。削其籍。似之遂屏絕人事。築菴以居十餘年。一日示微疾。索湯沐浴畢。作偈曰。漫說從來牧護。今日分明呈露。虗空拶倒須彌。說甚向上一路。遂擲筆趺坐而逝。既朝廷思其忠。復敷文閣待制。同時趙表之者。名令衿。太祖五世孫也。參圜悟於甌阜。圜悟曰。此事要得相應。直須死一回方得。表之得旨。甞自疏曰。家貧遭劫。誰知盡底。不存空室無人。幾度賊來亦打。圜悟囑令加護<span class='note-inline'>(宋史．五燈會元．夷堅志)</span>。</p>
</div>
<div class='div-other'><a id='mulu186' />
<p class='h2'>李德遠</p><p>名浩。建昌人。紹興中進士。累官吏部侍郎。立朝忠憤激烈。言切時弊。人不敢干以私。甞讀首楞嚴經如遊舊國。後造明果。問法於應菴。應菴揕其胸曰。侍郎死後向甚處去。德遠駭然汗下。應菴喝出。德遠退而力究。不旬日徑躋堂奧。以偈寄同參嚴康朝曰。門有孫臏舖。家存甘贄妻。夜眠還早起。誰悟復誰迷。康朝。湖州長興人。參應菴得旨。作頌曰。趙州狗子無佛性。我道狗子佛性有。驀然言下自知歸。從茲不信趙州口。著精神。自抖擻。隨人背後無好手。騎牛覓牛笑殺人。如今始覺從前謬。又有鬻胭脂者亦久參應菴。頗自負。德遠贈以偈曰。不塗紅粉自風流。往往禪徒到此休。透過古今圈䙡後。却來者裏喫拳頭。德遠後為夔路帥。卒於官<span class='note-inline'>(宋史．續燈存稿．增集續傳燈錄)</span>。</p>
</div>
<div class='div-other'><a id='mulu187' />
<p class='h2'>李漢老</p><p>名邴。濟州任城人也。登崇寧五年第。紹興初官資政殿學士。立朝挺挺有大節。屢陳戰守之䇿。不報。歸老泉州。語具宋史。中大慧禪師方住泉南長樂菴。漢老數往叩擊。一日大慧舉自頌趙州庭前柏樹子話拈云。庭前柏樹子。今日重新舉。打破趙州關。特地尋言語。敢問大眾。既是打破趙州關。因甚特地尋言語。良久云。當初將為茅長短。燒了原來地不平。漢老忽然有省。別後以書告曰。邴平生學解盡落情見。一取一舍如衣壞絮行草棘中。適自纏繞。今一笑頓適。欣幸可量。頃有可自驗者三。一事無逆順隨緣即應不留胸中。二宿習濃厚不加排遣自爾輕微。三古人公案舊所茫然時復瞥地。但恐得少為足。當擴而充之。願更加提誨。大慧答書曰。但盡凡情。別無聖解。公既一笑豁開正眼消息。頓亡得力不得力。如人飲水。冷暖自知矣。然日用之間。當依黃面老子所言。刳其正性。除其助因。違其現業。此乃了事漢。無方便中真方便。無修證中真修證也。漢老遂命工圖大慧像。奉之終身。卒<span class='corr'>諡</span>文敏<span class='note-inline'>(宋史．大慧年譜．語錄)</span>。</p>
</div>
<div class='div-other'><a id='mulu188' />
<p class='h2'>馮濟川</p><p>名楫蜀。遂寧人也。由太學登第。初參佛眼遠禪師。一日同佛眼經行。偶有童子吟曰。萬象之中獨露身。佛眼拊濟川背曰好聻。濟川於是有省。紹興七年除給事中。會大慧杲禪師就明慶寺開堂。濟川進見。大慧下座次。濟川問曰。和尚常言。不作這蟲豸。為什麼今日敗闕。大慧曰。盡大地是箇杲上座。你作麼生見。濟川擬議。大慧便掌之。明年濟川依大慧坐夏山中。日止一食。長坐不臥。一日大慧舉藥山初參石頭及馬祖因緣。濟川復有省。因舉呈大慧曰。恁麼也不得。囌嚕娑婆訶。不恁麼也不得。㗭唎娑婆訶。恁麼不恁麼總不得。囌嚕㗭唎娑婆訶。大慧印以偈曰。梵語唐言打成一塊。咄哉俗人。得此三昧。既而兼修淨業。作彌陀懺儀。甞出帥瀘南。率道俗作繫念會。以西方為歸。時經建炎兵亂。後名剎藏經多殘燬。乃捐俸錢造大藏經四十八所。小藏四大部者。亦如其數分貯諸剎。後知卭州。二十三年秋乞休。預報親知期以十月三日告終。至期令後廳置高座。見客如平時。日將午。具衣冠。望闕肅拜。請漕使攝州事。著僧衣據高座。囑諸官吏道俗各宜向道。建立法幢。遂拈拄杖按膝泊然坐化。漕使曰。安撫去住如此自由。何不留一偈以表異蹟。濟川復張目索筆書曰。初三十一。中九下七。老人言盡。龜哥眼赤。有語錄頌古行於世<span class='note-inline'>(大慧年譜．五燈會元)</span>。</p>
</div>
<div class='div-other'><a id='mulu189' />
<p class='h2'>蔡子應</p><p>名樞閩。興化人也。紹興初官吏部郎中。家居日請大慧住靈巖天宮菴。與李漢老同咨法要。既而以書自通所得曰。樞近看狗子無佛性話。恰似平地釘個繫驢橛子。一除除却。頓覺廓然。本無罣礙。見得竹篦子徹底分明。自<span class='corr'>己</span>脚根下一段大事明如皎日。廓若太虗。從本以來不生不滅不變不易。赤骨歷著一絲毫不得。直饒千佛出世亦無摸索處。菩提煩惱真如涅槃皆為剩法。因作頌曰。雲門篦子。逢人便舉。有眼無睛。徒勞下語。又曰。狗子無佛性。截斷衲僧命。打破趙州關。識得雲門病。大慧可之。<span class='corr'>已</span>而大慧在衡陽聞李漢老卒。遣僧弔之。歎曰。泉南道友零落殆盡。今惟蔡郎中一人而<span class='corr'>已</span>。不若生祭之。乃為文曰。致祭於靈巖山下半風半顛大脫空居士之靈。惟靈。鐵器市裏牙人。脫空場中主將。黑豆換人眼睛。只做這般伎倆。將謂閻老不知。一向起模畫㨾。而今死去見渠。看你有何憑仗。鑊湯爐炭橫行。劍樹刀山逆上。我儂聞說欣然。獃漢攢眉惆悵。人情敢不周旋。薄奠聊陳供養。郭郎線斷俱休。嗚呼哀哉尚饗。僧未至而子應卒矣。復繫以辭曰。嗚呼。始以前文與公相戲。此意未達公<span class='corr'>已</span>瞥地。二俱偶然。初無實義。公既去矣。文焉敢棄。就而祭之。是法如是。建州劉子羽。名彥修。紹興中知泉州。亦參大慧。看柏樹話有省。頌曰。趙州柏樹太無端。境上追尋也大難。處處綠楊堪繫馬。家家門底透長安<span class='note-inline'>(大慧年譜〔續燈存稿〕)</span>。</p>
</div>
<div class='div-other'><a id='mulu190' />
<p class='h2'>吳元昭</p><p>名偉明。邵武人。南宋初官學士。甞閱華嚴梵行品自謂有悟入處。大慧見其所為。䟦語曰。此人只悟得無梵行而<span class='corr'>已</span>。既謁大慧呈解。大慧不許。并為痛說禪病。因舉狗子無佛性話。元昭疑之。留菴十日。呈解二十次俱不許。因語之曰。不須呈伎倆。直須啐地折爆地斷方了得生死。即辭去。道次延平。忽然契悟。因將室中所舉因緣連書數頌。其一云。不是心。不是佛。不是物。通身一串金鎖骨。趙州親見老南泉。解道鎮州出蘿蔔。大慧證以偈曰。通身一串金鎖骨。堪與人天為軌則。要識臨濟小廝兒。便是當年白拈賊。其法友彌光和之曰。通身一串金鎖骨。正眼觀來猶剩物。縱使當機覿面提。敢保居士猶未徹<span class='note-inline'>(大慧年譜)</span>。</p>
</div>
<div class='div-other'><a id='mulu191' />
<p class='h2'>吳十三者</p><p>遺其名。建寧仙州人。紹興中給侍開善謙公參究頗力。忽於夜中有省。占偈曰。元來無縫罅。觸著便光輝。既是千金寶。何須彈雀兒。開善答之曰。啐地折時真慶快。死生凡聖盡平沉。仙州山下呵呵笑。不負相期宿昔心<span class='note-inline'>(續燈存稿)</span>。</p>
</div>
<div class='div-other'><a id='mulu192' />
<p class='h2'>如如居士顏丙者</p><p>雪峯然公嗣也。甞作三教詠曰。硬似綿團軟似鐵。六月炎天一點雪。露柱燈籠笑點頭。啞子得夢向誰說。古來三教強安名。如來杜口於磨竭。夫子謂默而識之。老聃謂大辨若訥。直饒剖破作一家。不免落在第二月。又頌子湖狗話曰。貧家無所有。只養一隻狗。便是佛出來。也須遭一口。著勸修淨業文行於世<span class='note-inline'>(續燈存稿．學佛考訓)</span>。</p>
</div>
<div class='div-other'><a id='mulu193' />
<p class='h2'>呂鐵船</p><p>遺其名。母秦國夫人。夢福巖佑公至家而生鐵船。弱冠時即究心法要。日夕參空山禪師。一日師問曰。曾見趙州麼。鐵船厲聲曰無。師休去。每稱於人曰再來人也。甞任江淮都總管。於蘇嘉定建永壽寺以延僧。達摩忌日拈香曰。西來不稱梁王旨。西去空擕一隻履。若言妙用與神通。真正衲僧誰數你。九年面壁尋出場。接得一人又無臂。衣盂連累到盧能。從此葛藤生不<span class='corr'>已</span>。罪過有彌天。源流無滴水。今朝七百八十六年逢忌辰。那个兒孫不痛徹骨髓。一爐香篆一甌茶。報恩却是孤恩的。欲把拳頭舉似伊。憐渠<span class='corr'>已</span>沒當門齒。有山居詩及諸偈言。俱超倫邁俗<span class='note-inline'>(續燈存稿)</span>。</p>
</div>
<div class='div-other'><a id='mulu194' />
<p class='h2'>葛謙問</p><p>名郯。不詳其里居。少擢上第。玩心禪悅。謁無菴全公。全令看即心即佛。久無所契。請曰。有何方便使郯得入。全曰。居士太無厭生。再參佛海。舉全所示語佛海曰。即心即佛眉拖地。非心非佛雙眼橫。蝴蝶夢中家萬里。杜䳌枝上月三更。一日舉不是心不是佛不是物。㸌然頓悟。作頌曰。非心非佛亦非物。五鳳樓前山突兀。艶陽影裏倒翻身。野狐跳入金毛窟。寄呈佛海。海報曰。此事非紙筆可既。居士能過我。當有所問。遂至虎邱。海迎之曰。居士見處止可入佛。不可入魔。謙聞叩請其說。海正容曰。何不道金毛跳入野狐窟。謙問乃痛省。遂嗣其法。淳熈六年守臨川。感微疾大書曰。大洋海裏打鼓。須彌山上聞鐘。業鏡忽然撲破。翻身透出虗空。召僚屬示之曰。生死如晝夜。無足怪者。若作生死會。去道遠矣。端坐而逝<span class='note-inline'>(五燈會元．法喜志)</span>。</p>
</div>
<div class='div-other'><a id='mulu195' />
<p class='h2'>余放牛者</p><p>遺其名。杭州人。參無門開公。凡有論說。無門連道不是不是。放牛不服。退見臭菴問曰。師在無門得甚麼見解。臭菴曰。吾在無門祇得兩个字。不是不是。放牛有省乃曰。今日始知無門為人處。一點惡水不曾輕洒著人。因著是非關行於世。甞曰。是法平等。不離本心。十方三界。六道四生。萬別千差。皆歸當念。看經念佛布施持齋不隔纖毫。臨官治政事主奉親有何不可。若乃妄談般若。設法安身。誑惑人天。隨業受報。色身與法身無異。我性與佛性一同。但要識得本心。便可出離生死。把纜放船。不是不是。遂嗣法於無門<span class='note-inline'>(先覺宗乘)</span>。</p>
</div>
<div class='div-other'><a id='mulu196' />
<p class='h2'>張功甫</p><p>名鎡。家於杭州南湖之上。官直秘閣學士。參密菴傑公。歸而靜坐究狗子無佛性話有省。自言胸臆豁然如太虗空了無障礙。祖師言句是入道之門。守著不放亦為大病。自此塵緣世念不著排遣自然淨盡。古人公案昔所茫然今亦無疑矣。甞聞鐘聲作頌曰。鐘一撞。耳根塞。赤肉團邊去箇賊。有人問我解何宗。舜若多神面門黑。晚而致仕。頗極遊觀之樂。其言曰。昔賢云。不為俗情所染。方能說法度人。盖光明藏中孰非遊戲。若心常清淨。離諸取著。於有差別境中而能常入無差別定。則淫房酒肆徧歷道場。鼓樂音聲皆談般若。倘情生智隔境逐源移。如鳥黏黐動傷軀命。又烏所謂設法度人者哉。後捨宅建寺曰慧雲。請破菴先公居焉<span class='note-inline'>(佛法金湯．武陵舊事)</span>。</p>
</div><p>知歸子曰。予讀宋史。觀三李所建立。誠卓然豪傑之士。其入道之捷如師子奮迅。擺脫韁鎖而去矣。馮濟川掉臂宗門。復回心淨土。吾師乎吾師乎。元昭以下諸賢。其行事不概見於傳記。其得法機緣如此。顧不偉哉。</p>
<p style="margin-left:1em">汪大紳云。吾有知乎哉。無知也。有鄙夫問於我。空空如也。我叩其兩端而竭焉。早知此事。四十偈私記可以不作。</p>
</div>
</div><!-- end of div[@id='body'] -->
</body></html>