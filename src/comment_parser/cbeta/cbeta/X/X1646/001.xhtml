<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>居士傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1646-A 居士傳序</p><p>知歸子現居士身說法。著居士傳。屬予為之序。序曰。知歸子學佛。歸心淨土。發決定往生之願者也。究論往生之因。因於一念之淨。一念之淨即成往生之因。況念念相繼有不決定往生得覲彌陀者乎。知歸子修淨土念念相繼。其學佛也可謂密矣。仰前修之匪遠。表萬法之同歸。自度度人度人自度。著書之心可謂切矣。若知歸子可以現居士身而說法矣。予故歡喜序之。以告世之讀居士傳者。同學汪縉撰。</p>
</div>
<div class='div-xu'><a id='mulu2' />
<p class='h1'>居士傳發凡</p><p>佛門人文記載其專繫宰官白衣者。故有祐法師宏明集。宣律師廣宏明集。心泰佛法金湯。姚孟長金湯徵文錄。夏樹芳法喜志。其以沙門為主兼収外護者。則有志磐佛祖統記。念常佛祖通載。以及傳燈錄．續傳燈錄．五燈會元．東林傳．往生傳。諸書所錄事言。互有詳略。或失之冗。或失之踈。至朱時恩居士分燈錄。郭凝之先覺宗乘。李士材居士禪燈錄。並本五燈。止揚宗乘。於諸三昧法門有所未備。今節取諸書者十之五。別徵史傳。諸家文集。諸經序錄。百家雜說。視諸書倍之。裁別綴屬成列傳五十餘篇。詳其入道因緣。成道功候。俾有志者各隨根性。或宗或教或淨土。觀感願樂。具足師資。<span class='corr'>但</span>自唐以前。簡冊無多。披覽易遍。自宋以後。文字浩瀚。耳目聞見搜討難周。更望博雅君子惠以珍藏。佐其不逮。</p>
<p>護法之文。須從般若光明海中自在流出。乃為可貴。是書所載。非其真實有關慧命者。概弗列焉。如王簡栖頭陀寺碑。王子安釋迦成道記。誠為典贍。然文過其質。於道何有。柳子厚制諸沙言碑銘。為蘇子瞻所推服。然如曹溪一碑和會儒釋。與六祖壇經之旨全無交涉。況摩詰夢得之文。抑又遜之。元明士大夫文字。類多出入儒佛。亦必其行解相應始堪<span class='corr'>采</span>擇。否則祇成戲論。何足數也。</p>
<p>宗門冐濫者多。如夏竦．呂惠卿．章惇之徒。既不足道。即白蘇二公其在佛門亦別有長處。與宗門無與。諸書所載機緣。無可取者。他如韓退之．李習之．周茂叔．歐陽永叔諸先生。平生願力全在護儒。一機一境偶然隨喜。不足增重佛門。豈宜附會牽合莊點門庭。反成謬妄。此於教理違背非小。故予是書持擇之間頗存微指。不敢將就影響。以誣古人。以誣自心。以誣教理。</p>
<p>龐居士之於宗。李長者之於教。劉遺民之於淨土。百世之師矣。三公者各專傳。尊師也。其他立專傳者。大都軼邁等倫。難為匹儷。雖不盡以三公為繩。亦庶幾近之者也。</p>
<p>登地證果根基五戒。而五戒者全體五常。不踐五常何有五戒。南北朝諸臣罔明忠孝之義。妄談般若。裨販如來。至如魏収．蔚宗浪附通人。沈約．江總濫塵戒品。以身謗法。視崔浩．傅奕罪有甚焉。清淨海中不受死屍。削而投之豈為刻核。若王摩詰．柳子厚．郭功甫．張天覺之徒。先迷後復。情罪可原。善善從長。亦庶幾春秋之指與。</p>
<p>自昔言三教者。其莫善於大珠乎。或問三教異同。曰大量者用之即同。小機者執之即異。總從一性起用。機見差別成三。迷悟在人不在教之同異也。達此義者。其宋之李伯紀．明之趙大洲乎。南北之朝。釋道相爭。唐宋之時。儒佛相角。總由不知性真常中本無同異。尋枝摘葉安有了期。至如周彥倫．明休烈．張天覺．李純甫數子之論。解紛挫銳不謂無功。究其實際亦多離合。獅子咬人韓盧逐塊。智者覩指知歸。昧者雙迷指月。世又安得盡大珠與之暢談三教哉。</p>
<p>列傳中有不得詳其事跡者。文富諸公是也。非繫於佛法。弗錄其事跡。自載正史舉而著之。非此書體也。有不容略其事蹟者。如宗汝霖．趙大洲．周景文．熊魚山諸公是也。其應於世者。其學佛之精神也。一切治生諧偶。皆與實相不相違背。不其然乎。不其然乎。</p>
<p>是書始事於庚寅之夏。削稿於乙未之秋。中間辨味淄澠。商量去取。則吳縣汪子大紳之助為多。瑞金羅子臺山往來。過蘇每相切磋。訂其離合。最後書成。婺源王子顧庭諷誦一周。讚歎歡喜。捐金付刻。普願見聞隨喜。發菩提心。證圓滿果。是則區區七年纂述功不虗施。青蓮華海香光無垠。一念歸誠同登彼岸。不亦樂乎。</p>
</div>
<div class='div-other'><a id='mulu3' />
<p class='h1'>題居士傳偈</p><p class="byline">菩薩戒弟子　彭際清　述</p>
<div class="lg regular"><div class='lg-row'>我聞觀世音　應身三十二　華嚴善知識</div>
<div class='lg-row'>亦有五十三　比邱居士身　種種天人趣</div>
<div class='lg-row'>譬如空中雲　隨風無定形　又如海上波</div>
<div class='lg-row'>從日現五色　眾生眼所見　分別每熾然</div>
<div class='lg-row'>豈知妙明心　非一云何二　憶我無始來</div>
<div class='lg-row'>一念不自覺　生死六道中　念念入輪迴</div>
<div class='lg-row'>貪染習<span class='corr'>已</span>深　真色成晦昧　無明力所牽</div>
<div class='lg-row'>顛倒惡叉聚　因緣值此生　得聞無上法</div>
<div class='lg-row'>深心發悲淚　長跪向佛前　誓盡此報身</div>
<div class='lg-row'>永息輪迴苦　一念阿彌陀　究竟成佛道</div>
<div class='lg-row'>䖍恭秉淨戒　懺悔從前非　諦觀法界身</div>
<div class='lg-row'>如幻不思議　況逢此震旦　大乘所出處</div>
<div class='lg-row'>火中生蓮華　時時現希有　良哉東林賢</div>
<div class='lg-row'>善權開方便　亦有龐與李　宗教扶雙輪</div>
<div class='lg-row'>傳燈代有人　如虗空無盡　今雖末法中</div>
<div class='lg-row'>典刑幸未沫　網羅舊文字　放此不夜光</div>
<div class='lg-row'>如日月眾星　昭回四天下　一多互相攝</div>
<div class='lg-row'>畢入菩提場　願以此功德　回施諸有情</div>
<div class='lg-row'>現在及當來　有緣同聚會　讀我所著書</div>
<div class='lg-row'>各發無上心　南無佛陀耶　同生極樂國</div>
</div></div>
<div class='div-other'><a id='mulu4' />
<p class='h1'>居士傳目錄</p>
<ul class="">
<li>傳一
<ul class="">
<li>牟融</li>

<li>安元</li>

<li>支恭明<span class="note-inline">(支讖　支亮)</span></li>

<li>竺叔蘭</li>

<li>竺長舒</li>

<li>闕公則</li>

<li>孫興公</li>

<li>謝慶緒<span class="note-inline">(戴逵)</span></li>
</ul></li>

<li>傳二
<ul class="">
<li>劉遺民</li>
</ul></li>

<li>傳三
<ul class="">
<li>張萊民</li>

<li>張秀實</li>

<li>王喬之</li>

<li>宗少文</li>

<li>周道祖</li>

<li>雷仲倫</li>
</ul></li>

<li>傳四
<ul class="">
<li>安陽沮渠侯</li>

<li>董吉</li>

<li>何曇遠</li>

<li>魏世子</li>

<li>陳參軍</li>

<li>劉謙之</li>

<li>嚴恭<span class="note-inline">(荀生)</span></li>
</ul></li>

<li>傳五
<ul class="">
<li>何彥悳<span class="note-inline">(求點　胤)</span></li>

<li>周彥倫</li>

<li>到茂灌</li>

<li>裴幾原<span class="note-inline">(劉士深　任孝恭)</span></li>

<li>劉彥和</li>

<li>傅宜事</li>
</ul></li>

<li>傳六
<ul class="">
<li>竟陵文宣王</li>
</ul></li>

<li>傳七
<ul class="">
<li>傅大士</li>
</ul></li>

<li>傳八
<ul class="">
<li>荊山居士</li>
</ul></li>

<li>傳九
<ul class="">
<li>昭明太子</li>
</ul></li>

<li>傳十
<ul class="">
<li>劉靈預</li>

<li>明休烈<span class="note-inline">(仲璋　山賓)</span></li>

<li>劉士光<span class="note-inline">(彥度)</span></li>

<li>庾彥寶</li>

<li>劉宣文<span class="note-inline">(張文逸　阮士宗)</span></li>

<li>向居士</li>

<li>馮袞</li>

<li>李子約</li>
</ul></li>

<li>傳十一
<ul class="">
<li>張洪賑</li>

<li>張廷珪<span class="note-inline">(李嶠)</span></li>

<li>辛替否</li>
</ul></li>

<li>傳十二
<ul class="">
<li>江含潔</li>

<li>劉士烜</li>

<li>張孝始</li>

<li>司馬喬卿</li>

<li>李觀</li>

<li>元紫芝</li>

<li>萬敬儒</li>

<li>朱康叔</li>

<li>吳璋</li>

<li>吳君平</li>

<li>彭信宇</li>

<li>高彚旃</li>
</ul></li>

<li>傳十三
<ul class="">
<li>李師政</li>

<li>梁敬之<span class="note-inline">(李華)</span></li>

<li>裴公美</li>
</ul></li>

<li>傳十四
<ul class="">
<li>李山龍<span class="note-inline">(史阿誓　薛嚴)</span></li>

<li>樊元智</li>

<li>牛思遠</li>

<li>于昶</li>

<li>商居士</li>

<li>鄭牧卿</li>

<li>馬子雲</li>

<li>陸康成</li>

<li>李知遙</li>
</ul></li>

<li>傳十五
<ul class="">
<li>李長者</li>
</ul></li>

<li>傳十六
<ul class="">
<li>顏清臣</li>

<li>韋城武</li>
</ul></li>

<li>傳十七
<ul class="">
<li>龐居士</li>
</ul></li>

<li>傳十八
<ul class="">
<li>王敬初</li>

<li>陳操</li>

<li>甘行者</li>

<li>張秀才</li>
</ul></li>

<li>傳十九
<ul class="">
<li>王摩詰</li>

<li>柳子厚</li>

<li>白樂天</li>
</ul></li>

<li>傳二十
<ul class="">
<li>楊大年</li>

<li>李公武<span class="note-inline">(端愿)</span></li>
</ul></li>

<li>傳二十一
<ul class="">
<li>晁明遠</li>

<li>王子正</li>

<li>文寬夫</li>

<li>富彥國</li>

<li>張安道</li>

<li>趙閱道</li>
</ul></li>

<li>傳二十二
<ul class="">
<li>楊次公<span class="note-inline">(王仲回)</span></li>

<li>王敏中<span class="note-inline">(葛繁)</span></li>
</ul></li>

<li>傳二十三
<ul class="">
<li>張平叔<span class="note-inline">(王邦叔)</span></li>
</ul></li>

<li>傳二十四
<ul class="">
<li>鍾離瑾<span class="note-inline">(景融松)</span></li>

<li>孫良</li>

<li>陸浚</li>

<li>張廸</li>

<li>孫十二郎</li>

<li>馬仲玉<span class="note-inline">(永逸)</span></li>

<li>左伸</li>

<li>范儼</li>

<li>胡達夫</li>

<li>孫忭</li>

<li>朱進士</li>

<li>王無功</li>

<li>王衷</li>

<li>吳信叟</li>

<li>張掄</li>

<li>李秉</li>

<li>陸子元</li>

<li>閻邦榮</li>

<li>錢同伯</li>

<li>昝省齋<span class="note-inline">(計公)</span></li>

<li>吳復之</li>

<li>陳君璋</li>
</ul></li>

<li>傳二十五
<ul class="">
<li>劉興臣</li>

<li>潘延之</li>

<li>許叔矜</li>

<li>郭功父</li>

<li>陳體常</li>

<li>吳德夫<span class="note-inline">(王韶)</span></li>
</ul></li>

<li>傳二十六
<ul class="">
<li>蘇子瞻<span class="note-inline">(子由)</span></li>

<li>黃魯直</li>

<li>晁无咎<span class="note-inline">(以道)</span></li>
</ul></li>

<li>傳二十七
<ul class="">
<li>鄭介夫</li>

<li>鄒志完</li>

<li>江民表</li>

<li>陳瑩中</li>
</ul></li>

<li>傳二十八
<ul class="">
<li>張天覺</li>
</ul></li>

<li>傳二十九
<ul class="">
<li>李伯紀</li>
</ul></li>

<li>傳三十
<ul class="">
<li>宗汝霖<span class="note-inline">(陳允昌)</span></li>

<li>張德遠</li>
</ul></li>

<li>傳三十一
<ul class="">
<li>李似之<span class="note-inline">(趙表之)</span></li>

<li>李德遠<span class="note-inline">(嚴康朝)</span></li>

<li>李漢老</li>

<li>馮濟川</li>

<li>蔡子應<span class="note-inline">(劉彥脩)</span></li>

<li>吳元昭</li>

<li>吳十三</li>

<li>顏丙</li>

<li>呂鐵船</li>

<li>葛謙問</li>

<li>余放牛</li>

<li>張功甫</li>
</ul></li>

<li>傳三十二
<ul class="">
<li>張子韶</li>
</ul></li>

<li>傳三十三
<ul class="">
<li>王虗中<span class="note-inline">(張安國　李彥弼)</span></li>
</ul></li>

<li>傳三十四
<ul class="">
<li>真希元<span class="note-inline">(陳貴謙)</span></li>

<li>吳毅夫</li>
</ul></li>

<li>傳三十五
<ul class="">
<li>李純甫<span class="note-inline">(劉謚　沈士榮)</span></li>

<li>王子彧</li>

<li>董國華</li>

<li>鄭所南</li>

<li>胡汲仲<span class="note-inline">(馮子振)</span></li>
</ul></li>

<li>傳三十六
<ul class="">
<li>耶律晉卿</li>

<li>國寶</li>
</ul></li>

<li>傳三十七
<ul class="">
<li>宋景濂</li>
</ul></li>

<li>傳三十八
<ul class="">
<li>劉祖庭</li>

<li>萬民望</li>

<li>李文進</li>

<li>王道安</li>

<li>薛元初</li>
</ul></li>

<li>傳三十九
<ul class="">
<li>趙大州<span class="note-inline">(小洲)</span></li>
</ul></li>

<li>傳四十
<ul class="">
<li>嚴敏卿<span class="note-inline">(澂樸澤　拭濟)</span></li>

<li>陸與繩<span class="note-inline">(馮開之　陸伯貞)</span></li>
</ul></li>

<li>傳四十一
<ul class="">
<li>楊邦華</li>

<li>唐體如</li>

<li>戈以安</li>

<li>孫叔子</li>

<li>朱綱</li>

<li>郭大林</li>

<li>劉通志</li>

<li>郝熈載</li>

<li>杜居士</li>

<li>吳大恩</li>

<li>吳用卿</li>

<li>張愛</li>
</ul></li>

<li>傳四十二
<ul class="">
<li>殷時訓</li>

<li>陳廷裸</li>

<li>顧清甫</li>

<li>朱元正</li>

<li>周楚峯</li>

<li>蔡槐庭</li>

<li>虞長孺<span class="note-inline">(僧儒)</span></li>

<li>黃平倩</li>

<li>莊復真</li>

<li>鮑性泉</li>
</ul></li>

<li>傳四十三
<ul class="">
<li>李卓吾</li>
</ul></li>

<li>傳四十四
<ul class="">
<li>管登之</li>

<li>楊貞復</li>

<li>陶周望<span class="note-inline">(奭齡)</span></li>

<li>焦弱侯</li>

<li>唐宜之</li>

<li>瞿元立<span class="note-inline">(朱兆隆　鍾伯敬　玉弱生　平仲　與游　王宇泰　吳體中　應賓　董元宰)</span></li>
</ul></li>

<li>傳四十五
<ul class="">
<li>袁了凡</li>
</ul></li>

<li>傳四十六
<ul class="">
<li>袁伯修<span class="note-inline">(中郎登)</span></li>

<li><span class="note-inline">(小修)</span></li>
</ul></li>

<li>傳四十七
<ul class="">
<li>曾端甫</li>

<li>趙凡夫</li>

<li>劉玉受<span class="note-inline">(楊子澄　維斗　公幹　李子木　徐九一　劉公旦　姚文初)</span></li>
</ul></li>

<li>傳四十八
<ul class="">
<li>王孟夙</li>

<li>丁劒虹</li>

<li>朱白民<span class="note-inline">(婁子柔)</span></li>

<li>莊平叔</li>

<li>黃元孚</li>

<li>聞子與</li>

<li>黃子羽</li>

<li>錢伯韞</li>

<li>吳瞻樓</li>

<li>王先民</li>

<li>陳用拙</li>

<li>駱見於</li>

<li>程季清</li>
</ul></li>

<li>傳四十九
<ul class="">
<li>周景文</li>

<li>姚孟長</li>
</ul></li>

<li>傳五十
<ul class="">
<li>馬邦良</li>

<li>徐成民</li>
</ul></li>

<li>傳五十一
<ul class="">
<li>蔡維立</li>

<li>劉長倩</li>

<li>黃元公</li>

<li>黃介子</li>

<li>黃蘊生<span class="note-inline">(唐昌全　黃淵耀　陳俶　侯元演　元潔　夏雲蛟)</span></li>
</ul></li>

<li>傳五十二
<ul class="">
<li>金正希</li>

<li>熊魚山<span class="note-inline">(姜如農　張大圓)</span></li>
</ul></li>

<li>傳五十三
<ul class="">
<li>溫月峰</li>

<li>崔應魁</li>

<li>蔣虎臣</li>

<li>李生<span class="note-inline">(洞庭生)</span></li>
</ul></li>

<li>傳五十四
<ul class="">
<li>嚴仲慤<span class="note-inline">(周知微)</span></li>

<li>宋文森</li>

<li>畢紫嵐</li>
</ul></li>

<li>傳五十五
<ul class="">
<li>周安士</li>
</ul></li>

<li>傳五十六
<ul class="">
<li>知歸子</li>
</ul></li>
</ul><p>大清乾隆四十年吳縣龔履雲錄於齊門蔣民舘舍</p>
</div>No. 1646
<p class='juan'><a id='mulu5' />居士傳一</p>
<div class='div-other'><a id='mulu6' />
<p class='h1'>牟安支二竺闕孫謝傳</p>
<div class='div-other'><a id='mulu7' /><p>佛法之東。自漢明帝始。永平三年。帝夢見神人。身長丈六。尺項有日光。飛在殿前。明日博問羣臣。何神人也。傅毅進曰。臣按周書異記云。昭王二十四年四月八日平旦時。大風起宮殿。民居震動。其夜有五色光。氣貫太微。徧於四方。作青赤色。王問太史蘇由曰。是何祥也。對曰。西方有大聖人降生。後一千年聲教被此土。王使鐫石記之。瘞於南郊天祠前。以年計之。今一千一十年矣。陛下所夢將是乎。帝以為然。遣郎中蔡愔．博士蔡景王遵等十有八人。西訪其道。至大月氏國。遇迦葉摩騰．竺法蘭。持優填王所造㲲像并四十二章經而東。遂與偕至洛陽。帝為立寺雍門外。由是象教興焉。其後王公貴人禱祀祈福者眾。實罕明其道。學士大夫格以五經之文。斥為異術。有蒼梧牟融者。作理惑論以解之。問曰。何以正言佛。佛何謂也。牟子曰。佛乃道德之元祖。神明之宗緒。佛之言覺也。恍惚變化。分身散體。能圓能方。或小或巨。或隱或彰。蹈火不燒。履刃不傷。在汙不染。在禍無殃。欲行則飛。坐則揚光。故號為佛。問曰。何以謂之道。道何類也。牟子曰。道之言導也。導人致於無為。牽之無前。引之無後。舉之無上。抑之無下。視之無形。聽之無聲。四表為大宛延其外。毫釐為細間關其內。故謂之道。問曰。孝經言。身體髮膚受之父母不敢毀傷。曾子臨歿啟予手足。今沙門剃頭。何其違聖人之語。不合孝子之道也。牟子曰。昔齊人乘船渡江。其父墮水。其子攘臂捽頭顛倒。水從口出。父命得蘇。夫捽頭顛倒不孝莫大。然以全父之身。若拱手脩孝子之常。父命絕水矣。孔子曰。可與適道。未可與權。所謂時宜施者也。且泰伯斷髮文身。自從吳越之俗。違於身體髮膚之義。然孔子稱之其可謂至德矣。由是而觀。苟有大德不拘於小。沙門捐家財棄妻子。不聽音不視色。讓之至也。何違聖語。不合孝乎。問曰。佛言人死當復更生。僕不信此言也。牟子曰。身譬五糓之根葉。魂神五糓之種實。根葉生必當死。種實豈有終亡。問曰。佛道崇無為。樂施與。持戒兢兢。今沙門耽好酒漿。或畜妻子。取賤賣貴。專行詐紿。此得謂之無為耶。牟子曰。工輪能與人斧斤繩墨。而不能使人巧。聖人能授人道。不能使人履而行之。皐陶能罪盜人。不能使貪夫為夷齊。五刑能誅無狀。不能使惡人為曾閔。堯不能化丹朱。周公不能訓管蔡。豈唐教之不著。周道之不備哉。然無如惡人何也。問曰。吾子之說。其辭富。其文熾。是子之辨也。牟子曰。非辨也。見博故不惑耳。問曰。見博亦有術乎。牟子曰。由佛經也。吾未解佛經之時。惑甚於子。雖誦五經。適以為華。未成實矣。吾既覩佛經之說。覧老子之要。守恬淡之性。觀無為之行。還視世事。猶臨天井而闚溪谷。登嵩岱而見邱垤矣。問曰。吾昔在京師入東觀遊太學。視俊士之所規。聽儒林之所論。未聞脩佛道以為貴。自損容以為上也。吾子曷為耽之哉。牟子曰。老子曰。名者身之害。利者行之穢。赴趣閒隙務合當世。此下士之所行。中士之所廢也。况至道之蕩蕩。上聖之所行乎。杳兮如天。淵兮如海。不合闚墻之士數忉之夫。固其宜也。彼見其門。我覩其室。彼<span class='corr'>采</span>其華。我取其實。彼求其備。我守其一。子速改路。吾請履之。論凡三十七條。其大指如此。融才甚高。通百家之說。見漢末天下擾亂。屢被州辟不起。太守復委以使命。以母喪不果行。既而歎曰。老子絕聖棄智脩身保真。萬物不干其志。天下不易其樂。故可貴也。於是銳志佛法。兼研老子五千言。肆志相羊終身不仕<span class='note-inline'>(佛祖通載．宏明集)</span>。</p>
</div>
<div class='div-other'><a id='mulu8' />
<p class='h2'>安元</p><p>安息國人也。志性貞白。為優婆塞。嚴秉法戒。博通群經。漢靈帝末游宦洛陽。官騎都尉。常與沙門講論道義。時僧佛調方譯法鏡經。元口譯梵文。佛調筆受。詞旨兩得。見述後代<span class='note-inline'>(出三藏記集)</span>。</p>
</div>
<div class='div-other'><a id='mulu9' />
<p class='h2'>支恭明</p><p>名謙。一名越。大月支人也。大父法度以漢靈帝世率國人數百歸化。拜率善中郎將。恭明年七歲騎竹馬戲於鄰家。為狗所嚙傷脛。鄰人欲殺狗取肝傅瘡。恭明曰。天生此狗。為人守吠。我若不來。終不見嚙。失在於我。非關於狗。殺之得差尚不可為。況無益而招大罪。由是鄉人數十家感其言。悉不復殺生。十歲學書。十三歲學梵書。通六國語。博覽經籍。兼綜藝術。甞受業於支亮。亮又受業於支讖。當桓靈世。新出佛經多讖所譯。當世稱之曰。天下博知。無出三支。献帝末遭寇亂。恭明與鄉人數十避地歸吳。初發日惟有一被。有客隨之大寒無被。恭明呼與共臥。夜將半客奪被而去。明旦同侶問被所在。語以故。咸曰何不相告。答曰。我若相告。卿等必以刼罪罪之。豈宜以一被而殺一人乎。聞者歎服。既至吳。吳主孫權聞其博學有才。即召見之。問經中深隱之義。恭明應機釋難無疑不析。權甚悅。拜為博士。使輔導東宮。甞譯摩詰．大般泥洹．法句．瑞應．本起等二十七經。辭旨文雅盛傳於世。其後太子即位。遂隱於穹窿山。不交世務。從道人竺法蘭更鍊五戒。凡所游從皆沙門而<span class='corr'>已</span>。年六十卒於山中<span class='note-inline'>(出三藏記集)</span>。</p>
</div>
<div class='div-other'><a id='mulu10' />
<p class='h2'>竺叔蘭</p><p>本天竺人也。其大父婁陀。好學有節操。時國王無道。有為將者得罪懼誅。欲要婁陀共反。婁陀拒之。遂殺婁陀以作亂。婁陀子達摩尸羅。先在他國。聞亂即與其婦兄二人之為沙門者犇晉。居於河南。生叔蘭。叔蘭幼從二舅受經法。一聞輒悟。通華梵語及書。然性輕躁。好遊獵。甞遇虎墮馬。折其右臂。母數呵禁。終不改。<span class='corr'>已</span>而為之蔬食乃止。頃之暴亡。三日而蘇。自言入一朱門。金銀為堂。見一人自云是其大父。謂叔蘭曰。吾脩善累年。今得此報。汝罪人。何得來耶。守門者以杖驅之入竹林中。見其獵伴為鷹犬所啄齧。流血號叫。叔蘭走避數十步。值牛頭人欲扠之。叔蘭曰。吾累世佛弟子。常供二沙門。何罪見治。牛頭曰。此雖有福。不救獵罪。俄而見其兩舅來語牛頭曰。我等二人恒受其供。惡少善多可得相免。二舅遂導之還家。俄而甦。於是改節修慈。專志經法。以晉元康元年譯出放光經及異維摩詰經十餘萬言。旋遭母喪。葬畢遇石勒之亂。避之荊州。後無疾忽告知識曰。吾將死矣。數日便卒<span class='note-inline'>(出三藏記集)</span>。</p>
</div>
<div class='div-other'><a id='mulu11' />
<p class='h2'>竺長舒</p><p>亦天竺人也。晉初內徙居於吳。奉法精至。尤䖍誦觀世音經。比鄰失火。長舒家在下風。勅家人不得動。唯一心念觀世音。頃之火忽自熄。有諸少年心怪之。後一夕密束炬擲其屋。四擲皆滅。乃大驚以為神。各走還家。明晨相率詣長舒稽顙謝。自說昨事。長舒曰。我無神力。止念觀世音力耳。諸君但當洗心信向。毋自恐也。於是鄉里間咸知奉法<span class='note-inline'>(辨正論)</span>。</p>
</div>
<div class='div-other'><a id='mulu12' />
<p class='h2'>闕公則者</p><p>趙人也。晉武帝時居於洛陽。蕭然恬放。日常誦正法華經。既卒。其友為設會於白馬寺。至夕轉經。忽聞空中有聲。仰視一人形色光麗曰。我闕公則也。生西方安樂世界。與諸上人來此聽經。堂中人共見之。有汲郡衛士度者。受業於公則。其母常飯僧。是日將中。忽空中下鉢正落母前。諦視之乃公則常所用鉢也。有飯滿中。其香充堂。<span class='corr'>食</span>者七日不飢。支道林為之讚曰。大哉闕公。歆虗納靈。神化西域。跡應東京。徘徊霄墟。流響耀形。豈欽一贊。示以匪冥<span class='note-inline'>(大唐內典錄．念佛寶王三昧論○按他書譔引。公則為東林社中人。今據二書正之)</span>。</p>
</div>
<div class='div-other'><a id='mulu13' />
<p class='h2'>孫興公</p><p>名綽。太原中都人。遷會稽。早慕淵泊之行。與名僧支遁遊。放曠山水。撰喻道論。其略曰。或有疑至道者。喻之曰。夫六合遐邈。庶類殷充。千變萬化。渾然無端。是以有方之類各岐所見。鱗介之物不達皐壤之事。毛羽之族不識流浪之勢。自得於窞井者則怪游溟之量。翻翥於數仞者則疑冲天之力焉。復觀夫方外之妙趣。寰中之元照乎。夫佛也者。體道者也。道也者。導物者也。應感順通。無為而無不為者也。無為故虗寂自然。無不為故神化萬物。萬物之情高卑不同。故訓教之術或精或麤。悟上識則舉其宗本。遇中材則示以禍福。歷觀古今禍福之證。皆有由緣。豈可掩哉。何者。陰謀之門子孫不昌。三世之將道家明忌。斯非兵凶戰危積殺之所致耶。夫魏顆從治而致結艸之報。子都守信而受驄驥之賜。齊襄委罪故有墜車之禍。晉惠棄禮故有斃韓之困。斯皆死者報生之騐也。立德闇昧之中。慶彰萬物之上。陰行陽耀。自然之利至也。或難曰。報應之事誠皆有徵。則周孔之教何不去殺。答曰。客可謂達教聲而不體教情者也。謂聖人有殺心乎。曰無也。答曰。誠知其無心於殺。殺固百姓之心耳。夫時移世易滋有薄淳。結繩之前陶然太和。暨於唐虞禮法始興。爰逮三代刑網虎章。刀斧雖嚴而猶不懲。至於君臣相滅父子相害。吞噬之甚過於豺虎。聖人知人情之固於殺不可一朝而息。故漸抑以求厥中。猶蝮蛇螫足斬之以全身。癰疽附體決之以救命。亡一以存十亦輕重之所權。舉茲以求。足以悟其歸矣。或難曰。周孔適時而教。佛欲頓去之。將何以懲暴止姦統理群生哉。<span class='corr'>答</span>曰。周孔即佛。佛即周孔。佛者覺也。覺之為義悟物之謂。應世軌物盖亦隨時。周孔救極弊。佛教明其本。共為首尾其致不殊。即如堯舜世夷二后高讓。湯武時難兩君揮戈。淵默之與赫斯。其跡則胡越。然其所以跡者。何甞有際哉。故逆尋者每見其二。順通者無往不一。或難曰。周孔之教以孝為首。三千之責莫大無後。而沙門之道委離所生。生廢色養終絕血食。背理傷情莫此之甚。而云宏道敦仁廣濟群生。皮之不存毛將焉附。答曰。父子一體惟命同之。父隆則子貴。子貴則父尊。故孝之為貴。貴能立身行道永光厥親。若匍匐懷袖日御三牲。而不能令萬物尊已舉世我賴。以之養親其榮近矣。昔佛為太子。棄國學道。垂條為宇結草為茵。端坐六年道成號佛。於是游步三界之表。恣化無窮之境。大範群邪遷之正路。眾魔小道靡不遵服。於斯時也。天清地潤品物咸亨。蠢蠕之生浸毓靈液。枯槁之類化瘁為榮。還照本國廣敷法音。父王感悟亦升道場。以此榮親何孝如之。而俗人不詳其源流。未涉其場肆。瞽言妄說輙生攻難。以螢燭之見疑三光之盛。芒隙之滴怪淵海之量。可謂狎大人而侮天命者也。既襲父爵為長樂侯。哀帝朝官散騎常侍領著作郎。桓溫將遷都洛陽。人情疑懼。興公上疏力爭。溫大慍。然卒莫能難也。尋轉廷尉。卒年五十八<span class='note-inline'>(晉書宏明集)</span>。</p>
</div>
<div class='div-other'><a id='mulu14' />
<p class='h2'>謝慶緒</p><p>名敷。會稽山陰人。性澄靜寡欲。隱於太平山十餘年。篤信大法。長齋奉佛。招引同事化納不倦。自注安般守意經。為之敘曰。夫意也者。眾苦之萌基。背正之元本。荒迷放蕩浪逸無涯。彈指之間九百六十轉。一日一夕十三億想念。一身所種滋蔓彌劫。凡在三界倒見之徒。弱喪淵流莫能自反。正覺慈愍開正慧路。漸塞忿欲之微兆。為啟安般之要徑。泯生滅以冥寂。伸道品以養恬。建十慧以入微。縶九神之逸足。防七識之洪流。故曰守意也。若乃制伏麤垢拂剗漏結。閉色聲於視聽。遏塵想以禪寂。乘靜泊之禎祥。納色天之嘉祚。然正志荒於華樂。昔習沒於交逸。福田矜執而日零。毒根迭興而罪襲。是以輪回五趣億劫難拔。嬰罹欲網有劇深牢。由於無慧樂定。不惟道門使其然也。至於乘慧入禪亦有三輩。或畏苦滅色樂宿泥洹。志存自濟不務兼利者為無著乘。或仰希妙相仍有遣無。不建大悲練盡緣縛者則號緣覺。菩薩者深達本有暢因緣無。達本者有有自空。暢無者因緣常寂。自空故不出有以入無。常寂故不盡緣以歸空。苟厝心領要觸有悟理者。則不假外以靜內。不因禪而成慧。故曰阿惟越致。不隨四禪也。若欲塵翳心慧不常立者。乃假以安般息其馳想。猶農夫之淨地明鏡之瑩剗。然則耘耨不以為地。地淨而種滋。瑩剗非以為鏡。鏡淨而照明矣。又甞手寫首楞嚴經置都下白馬寺。寺為鄰火所延。其什物及他經並燼。而此經文字獨完。惟毀紙邊而<span class='corr'>已</span>。尋以母老還南山若耶中。內史郗愔表薦之。徵博士不起。會月犯少微。占者以隱士當之。人言當應在戴逵。俄而慶緒卒。逵字安道。譙郡人。亦有高行。孝武時累徵不就。善屬文。兼工藝事。欲造無量壽佛。積思三年雕刻方就。迎置山陰靈寶寺。郗超見而作禮。撮香在手。勃然烟上極目雲表。眾皆歎其神異。子顒。能世其業<span class='note-inline'>(出三藏記集．晉書．冥祥記．法苑珠林)</span>。</p>
</div><p>知歸子曰。當牟子之世。佛法未盛行。而牟子篤信其道。豈非獨往之士哉。安支竺闕之徒。宏法扶戒導信化疑。亦甚為希有者矣。東晉之初風教漸廣。王導．庾亮．周顗．謝鯤．桓彝之屬。皆甞與梵僧尸利密多羅游。謝安居東山。降心支遁。遁奉詔入禁中講經。會宗遺文。守文者陋之。安聞而歎曰。此九方歅之相馬。略元黃取神駿者也。至如王羲之．坦之．珣珉．許詢．習鑿齒。各與緇流津接。大率名言相永自標遠致而<span class='corr'>已</span>。咸康中庾氷輔政。奏沙門應盡禮王者。下禮官議。何充等以為不宜壞其本法。執奏至三。氷議遂寢。充篤信佛法。飯僧造寺所費不訾。阮裕甞謂之曰。卿志大宇宙勇邁終古。充問其故。裕曰。我圖數千戶郡未得。卿圖作佛不亦大乎。盖嘲之也。充弟準。高尚寡欲。散帶衡門。日誦佛經。其他士大夫信向雖眾。脩行軌則罕有聞焉。不得而著也。迨至晉宋之交。始有東林之盛。應化神靈繼此騰集矣。予錄牟子以下諸賢行業及其論議。雖未詣淵微而其意<span class='corr'>已</span>遠。岷江之流始於濫觴。又可少乎哉。</p>
<p style="margin-left:1em">汪大紳云。為傳中不可少之文。所記事言雖淺。然亦近實。千經萬典流傳。有外於四十二章之旨乎。千聖萬賢出沒。有外於導人以無為之化乎。佛者覺也。盡之矣。</p>
</div>
</div><!-- end of div[@id='body'] -->
</body></html>