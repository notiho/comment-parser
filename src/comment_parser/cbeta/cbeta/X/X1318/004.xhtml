<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續古尊宿語要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu259' />續刊古尊宿語要第四集　月</p>
<div class='div-other'><a id='mulu260' />
<p class='h1'>佛心才和尚語　　　　嗣靈源</p>
<div class='div-other'><a id='mulu261' />
<p class='h2'>上堂</p><p>日出扶桑。老胡眼睛獨露。月澄寒沼。祖師心印全彰。便與麼去。正是鄭州出曹門。</p>
<p>上封一句。海墨難詮。墻壁瓦礫。晝夜流傳。若住聽瑩。鷂子冲天。</p>
<p>當陽不顯迹。文彩未生前。只箇平常處。壺中別是天。別是天。唯自到。緩行急行俱蹉過。紅塵數盡去來人。李白元是癡措大。參。</p>
<p>宗乘提唱。妙絕名言。一句該通。乾坤函盖。直似首羅正眼。竪亞面門。又如圓伊三點。橫該法界。乃卓拄杖云。向這一點下明得。出身猶可易。脫體道應難。又卓拄杖云。向第二點下明得。縱橫三界外。隱映十方身。又卓拄杖云。向第三點下明得。魚龍鏁戶。佛祖潛蹤。不然。放過一著隨分有。春色一枝三四花。</p>
<p>色本殊質像。聲元異樂苦。眼耳絕見聞。半夜日輪午。日輪午。與誰說。休向虗空重釘橛。烱烱森羅相對看。如淨琉璃含寶月。乃拈拄杖云。三世諸佛。鑽入拄杖裏去了也。見麼見麼。無智人前莫說。打汝頭破腦裂。</p>
<p>二由一有。一亦莫守。拂子朝到西天。暮歸唐土。向汝諸人道。也無佛。也無祖。夜半日輪正當午。露柱燈籠[祝/土]著時。誰道黃金如糞土。</p>
<p>清機歷掌。同道方知。格外稱提。徒勞㗖啄。句中有句。埋沒<span class='corr'>己</span>靈。句中無句。藏身北斗。拈燈籠向佛殿裏。即且置。將三門來燈籠上。又作麼生。自是覰不見。剛道有遮護。</p>
<p>太上皇帝升遐。就大內陞座云。智身迥出先天地。大用縱橫不易知。鼓舞靈源宣眾妙。人間天上仰無為。無為之道。任其來也。倥侗無象。抱一冥真。神應無私。群靈自化。與其往也。塵銷鏡淨。海湛空澄。月寫寒潭。光吞萬象。契斯理者。死生通貫。真一如如。乃聖乃神。無在不在。可以與三世諸佛。同時成道。坐菩提場。共六代祖師。同時說法。據師子座。適來適去。宛爾全真。在古在今。曾無別體。然雖如是。且道。今日舉揚。資嚴仙駕。趣何地位。還會麼。翻身不坐琉璃殿。要踏毗盧頂上行。</p>
<p>新安元滿和尚到。云。法王法令超群生。常以法財施一切。久持斯語。今見其人。不免向百尺竿頭。聊分主伴。萬仞崖上。覿體唱酬。直得風行雷動。電激星飛。不唯光壯叢林。要且家聲不墜。此中有三百鈍根衲子。生盲者盡道。目前無法。見佛祖。如生冤家。生聾者蓋道。耳界無聲。聞禪道。如風過樹。十二時中。只是騰騰任運。似此等輩。難為醫療。幸遇法叔到來。乾元不至寂寞。略借敏手。痛與一針。使聞見脫然。恩歸有自。憶得三聖道。我逢人則出。出則不為人。興化道。我逢人則不出。出則便為人。師云。若是乾元則不然。逢人即出。出即便為人。未審法叔逢人。又作麼生。下座攀請。為眾說破。</p>
<p>懷州牛喫禾。益州馬腹脹。天下覓醫人。灸猪左膊上。乃卓拄杖一下云。大眾。還知杜順鼻孔在這裏麼。穿過東弗于逮。透徹西瞿耶尼。縱橫十字無人識。贏得山僧眼似眉。</p>
<p>入靈石。上堂云。䔧杖破雲穿石徑。芒鞋高躡釣龍臺。到家不必輕彈指。樓閣重重陟頓開。樓閣門開。虗空廓徹。太陽溢目。顯露主賓。山花溪水。發揚格外之樞機。虎踞龍蟠。奮迅驚群之作略。山僧到這裏。只得口掛壁上。且道。五湖衲子。又作麼生相委。喝一喝云。只今休去便休去。欲覓了時無了時。</p>
<p>牛頭橫說竪說。不知向上關棙。衲僧全提半提。失却劫初鈴子。若也鈎懸六犗。直是釣鯨釣鰲。遂卓拄杖一下云。莫有負命者麼。</p>
<p>我若孤峯獨宿。從他佛祖正眼難窺。我若淺草平田。狸奴白牯許他知有。知音相見。休更揚眉。傾盖同途。<span class='corr'>已</span>成多事。休休。欲言言不及。冷暖自家知。</p>
<p>達磨未傳心地印。釋迦未解髻中珠。人人負絕世之機。箇箇懷超方之作。及乎花開五葉。句列三玄。例皆帶水拖泥。不免坐沉丘壑。莫有旁不肯底麼。若有。出來。向南山起雲。北山下雨。三十年後。莫道山僧埋沒人好。</p>
<p>入荒田不揀。信手拈來草。觸目未嘗無。臨機何不道。遂拈起拄杖云。夾山變作山僧拄杖子。拶著釋迦眼睛。穿過彌勒鼻孔。却向波斯國裏。說禪去也。以拄杖敲禪牀云。禪禪。偏中無正。正中無偏。又敲數下云。道道。築著額頭休蹉過。又卓拄杖云。不蹉過。陌上迷人逢達磨。</p>
<p>結夏云。十五日<span class='corr'>已</span>前。百尺竿頭。進取一步。十五日<span class='corr'>已</span>後。明月堂前。倒退三千。正當十五日。橫眸看梵字。彈舌念真言。恁麼舉唱。正是和泥脫墼。畢竟如何。大盡三十日。小盡二十九。</p>
<p>為席參政追悼。云。昔年相見深深處。今日無忘密密觀。莫把迅機饒佛祖。便乘靈覺入塵寰。席大資。席大資。但願空諸所有。慎勿實諸所無。善保遐程。無忘此祝。大眾。偉哉若人。非佛非儒。亦非百氏。全佛即魔。而折衝萬里。全儒即佛。而融會九流。全機受敵。而應變無窮。全死即生。而去來可辨。憶得李都尉。臨死時。有尼問曰。眾生見劫盡。大火所燒時。切要照管主人公。都尉云。為我煎一服藥來。尼無對。尉云。這師姑。藥也不解煎。投枕而卒。</p>
<p>師云。都尉可謂頭正尾正。絕後光前。且如席大資。當與麼時。又作麼生。倒騎鐵馬上須彌。踐破虗空七八片。</p>
<p>我宗無語句。亦無一法與人。大似揚聲止響。掩耳偷鈴。若是俊流。直須洗耳。靈石則不然。遂卓拄杖一下云。晴空霹靂。頭角崢嶸。止濼困魚。徒勞激浪。</p>
<p>夜來忽聽虗空語。烏雞飛去無尋處。天明捉得死猫兒。文殊跨取便歸去。欲歸去。却把住。將謂是文殊大士。元來只是東村王大叔。</p>
<p>施主請。云。十方無壁落。四面亦無門。正當此時。生死魔向什麼處入。剎竿頭上煎䭔子。三箇猢猻夜簸錢。祖佛到這裏。向甚處出頭。若也具通方底眼。有格外之機。便能向毒蛇頭上揩痒。猛虎口裏爭飡。從教舉世樂忻忻。須信渠儂猶未肯。總不與麼。天自高地自厚。飢來喫飯。困來打眠。任運還同癡兀人。他家自有通人愛。憶得誌公和尚。十二時歌云。雞鳴丑。一顆圓光明<span class='corr'>已</span>久。師遂以拂子。擊繩床云。生死於此而頓息。苦海於此而枯涸。菩提於此而圓成。涅槃於此而直入。與麼說話。大似認魚目作明珠。去家轉遠。靈石則不然。雞鳴丑。一顆圓光明<span class='corr'>已</span>久。忽然抖擻起來時。問著依前還漏逗。還漏逗。擬欲藏身北斗前。應須合掌南辰後。</p>
<p>三界無法。何處求心。四大本空。佛依何住。直得清寥寥白滴滴。猶是真常流注。諸人。十二時中。還有相應處也無。若也相應去。上無攀仰。下絕<span class='corr'>己</span>躬。喚起懷州牛喫禾。捺下益州馬腹脹。從教天下覔醫人。灸猪左膊上。奇奇。是是非非總不知。夢回瞥起臨明鏡。洎被張公錯畫眉。</p>
<p>諸佛放光明。助發真實相。卓拄杖云。希有諸比丘。是中無比況。遂竪起拄杖云。還見麼。良久擲下拄杖云。山僧今日失利。</p>
<p>李侍郎到山。云。袖裏暫閑醫國手。岸巾來訪臥雲人。相逢一笑千峯頂。高下森羅百億身。相逢一笑。萬壑風清。大冶精金。應無變色。黃檗昔遇裴相國。當頭一劄。冷暖自知。睦州久契陳尚書。剖露肝腸。清虗廓落。正當今日。賓主互換。覿體唱酬。似空藏空。如鏡照鏡。且道。於中作麼生分。芥子拈來敲石窟。須知渠是箇中人。</p>
<p>謝典座云。畫餅不足以充飢。大羮必資於敏手。淨瓶趯倒。目前贏得大溈山。鐵鉢擎來。八萬毛孔皆香發。口吞三世即且置。鐵牛不食連鞭草。又作麼生。良久云。機梭不犯風雲勢。石笋從教劫外抽。</p>
<p>秋風浩浩來。芙蓉花半開。秋風蕭蕭去。黃葉填山路。大塊本無私。恩威各有遇。為什麼如此。藏頭白海頭黑。明眼衲僧辨不得。參。</p>
<p>小參。兄弟。一切用心總是閑。不如徑截向父母未生前看取。若向父母未生前明得。四大六根。一時脫落。根塵器界。直下頓空。明如皎日。寬若太虗。便與三世諸佛同體。非唯與三世諸佛同體。便與橫行竪走。醯雞蚊䗈。悉皆同體。便與森羅萬象。明暗色空。方圓長短。悉皆同體。可以拈一塵。盡大地一時明。便乃頭頭上明。物物上顯。所以道。塵塵爾。念念爾。入荒田不揀。信手拈來草。觸目未甞無。臨機何不道。無根兮却活。離地兮不倒。日用尚不知。更於何處討。一時撒向諸人面前了也。要用便用。不妨快活平生。到這田地。若是箇漢。如關將軍相似。持一口露刃劒。當八萬大陣。一時掃將去。劒下有殺人之意。有分身之路。只如此人。作麼生近傍得他。作麼生比擬得他。選佛若無如是眼。假饒千載又奚為。</p>
</div>
<div class='div-other'><a id='mulu262' />
<p class='h2'>頌古</p>
<div class='div-other'><a id='mulu263' />
<p class='h3'>達磨見梁武帝　寶壽開堂。三聖推出一僧</p><p>遠泛鯨波入大梁。廓然無聖對君王。可憐徑寸無人鑑。却與相如依舊藏。</p>
<p>豐城收寶劒。宇宙識人稀。不入張華手。焉能別是非。</p>
</div></div></div>
<div class='div-other'><a id='mulu264' />
<p class='h1'>山堂洵禪師語　　　　嗣佛心</p>
<div class='div-other'><a id='mulu265' /><p>入靈石。舉翠巖云。過去諸佛<span class='corr'>已</span>滅。未來諸佛未生。正當今日。佛法委在翠巖。放行也。隨機利物。把住也。瓦解氷消。且道。放行好。把住好。良久喝一喝云。者野狐精。</p>
<p>師云。翠巖和尚恁麼說話。自救不了。如何為人。靈石也無佛法到諸人參。也無禪道與諸人學。拈却丈二釘。去却八尺楔。若也會得。迥絕無人處。聚頭相共舉。若也不會。三尺一丈六。且同携手歸。</p>
<p>正旦云。蟄戶未開。龍無龍句。喝一喝云。沒量大人。盡向者裏坐著。山堂不然。元正啟祚。打開門戶。頭角崢嶸。興雲致雨。卓拄杖云。頭角露也。若也見得。張三烏帽斜。李四醉絕倒。若也未見。應時納祐。慶無不宜。</p>
<p>窮谷無人作上元。一燈歷劫鎮長存。諸人盡在光明裏。看時不見暗昏昏。燈籠與露柱相交。佛殿與三門鬬額。留雪嶂橫趍下海。九疊峰[跳-兆+孛]跳上天。者裏明得。一燈明而萬億燈明。儻或未然。東家點燈。西家暗坐。</p>
<p>朔風掃地卷黃葉。門外千峯凜寒色。夜半烏龜帶雪飛。石女溪頭皺兩眉。卓拄杖云。大家在這裏。且道。天寒人寒。喝一喝云。歸堂去。</p>
<p>撾鼓陞座。拈香祝　聖。明明錐破卦文。直下更無少剩。只如靈龜未兆。文彩未生。還有這箇消息也無。良久云。歸堂去。</p>
<p>萬人叢裏求知<span class='corr'>己</span>。百草頭邊識老僧。從此更無回避處。三頭兩面得人憎。</p>
<p>有佛處不得住。藕絲孔裏行官路。無佛處急走過。十字街頭相對坐。喝一喝云。功德天黑暗女。有智主人。二俱不受。畢竟如何。大盡三十日。小盡二十九。</p>
<p>祈雨云。拽回天關。踏飜地軸。拄杖化為龍。一雨沛然足。在坑滿坑。在谷盈谷。大眾。既然如是。為什麼。者裏乾索索地。良久云。知恩者少。</p>
<p>一葉飜空便見秋。不風流處也風流。當頭薦得便歸去。看取木人騎土牛。喝一喝。</p>
<p>赤肉團上。壁立千仞。渾家送上渡頭舡。糞掃堆頭。丈六金身。和盲勃塑瞎。今時兄弟。聞人與麼舉。點頭嚥唾道。我會了也。殊不知。山堂老漢。不入這保社。何也。時人只看絲綸上。不見蘆花對蓼紅。</p>
<p>是非海裏橫身入。豺虎群中放步行。自是渠儂無影迹。從教天下競頭爭。常在動用中。動用收不得。常在萬象中。出萬象一頭。你若簸土揚塵。我則空澄海湛。你若單提獨弄。我則竪四橫三。且道。據箇什麼道理。不是渠儂多意氣。他家曾踏上頭關。卓拄杖。下座。</p>
<p>天申聖節云。天下無二道。聖賢無兩心。世尊不說說。迦葉不聞聞。達磨直指人心。見性成佛。者裏若星馳電激。如何近傍。文王之不識不知。孔子之無思無為。子思之不思而得。不勉而中。者裏如銀山鐵壁。作麼商量。當陽薦得。綿歷萬世而卓爾常存。信手拈來。日應萬機而巍然不動。彌綸天地。混茫太虗而不見其蹤。皷槖陰陽。陶鑄萬物而不宰其功。吾君。以此道。傾天下生靈之心。無一物而失其所。臣僧。以此道。祝吾　君齊天之壽。得萬國之懽心。是日也。日月為之光華。陰陽為之協序。臣僧今日。又且如何。笑把胡家十八拍。為君吹作萬年歡。</p>
<p>舉教中道。法身流轉於五道。故曰眾生。眾生現時。法身不現。咄。是何言歟。盡大地是釋迦老子。何處更有眾生。便恁麼去。也只得一橛。更有一橛。饒你參三十年。也未分付在。</p>
<p>久雨云。娑竭龍王。數時惡發。將四大海水。一踏踏飜。直得三千大千世界。雨淋淋地。在谷盈谷。居坑滿坑。濕透釋迦鼻孔。浸爛達磨眼睛。眾中莫有補綴虗空底鉗鎚。喝散白雲底意氣麼。但願曦光照林谷。時聞野老自謳歌。</p>
<p>針劄不到處。放下死蛇頭。唱拍相應時。根塵俱脫盡。明眼漢沒窠臼。百尺竿頭放步行。大洋海裏和身倒。</p>
<p>住白鹿。據方丈云。掩室摩竭。正令<span class='corr'>已</span>行。杜口毗耶。全機脫略。更來開口。猶欠三拳。擬欲吞聲。不消一钁。</p>
<p>冬至云。一陽纔起處。梅萼破南枝。且從你諸人點頭。萬物未生時。渾崙無縫罅。是你諸人。作麼生摸[打-丁+索]。若是箇漢。向冷湫湫處覰得破。閙嘈嘈處用得行。十二時中無向背。何妨日午打三更。</p>
<p>盡大地是真實人體。賊來須打。客來須看。總剎海是解脫門。東頭賣貴。西頭賣賤。卓拄杖云。見之不取。思之千里。</p>
<p>歲月去人如箭急。一年祇有十五日。雪砌禪人總不知。但見鉢盂兩度濕。正與麼時。不是玄妙奇特。亦非聖解凡情。茂林芳草摧殘盡。坐看春風吹又青。</p>
<p>舉芭蕉示眾云。你有拄杖子。我與你拄杖子。你無拄杖子。我奪你拄杖子。者一則語。頭邊有耳底。盡皆聞得。口中有舌底。盡皆舉得。若不向拄杖子上作活計。便向有無中著到。不向有無中著到。便向與奪處商量。</p>
<p>後來真淨和尚云。你有拄杖子。我奪你拄杖子。你無拄杖子。我與你拄杖子。現錢買賣。莫受人瞞。知麼。有利無利。不離行市。</p>
<p>師云。芭蕉單提直指。大似家醜外揚。真淨劈腹剜心。未免一場敗闕。老僧與麼提撕。諸人還有勘破處麼。卓拄杖。下座。</p>
<p>二道友至。舉祖師偈云。諸佛大圓鏡。內外無瑕翳。二人同得見。心眼皆相似。祖師與麼說話。大似泥裏洗土。山僧不然。榕溪脉脉。鹿嶺巉巉。龍象蹴踏。前三後三。二人一見便歸去。何待山堂更指南。</p>
<p>會慶聖節。陞座。諸佛出世。唯談不二法門。祖師西來。祇說第一句子。拈出這一句。坐斷天下人舌頭。打開不二門。盡大地人從此入。是以。得無所得。傳無所傳。唯是一心。更無別法。總無邊剎海為我皇基。難逃美化。盡萬世古今為我皇壽。天下歸仁。況當聖宋文明之代。誕飛龍應運之君。山河大地。發歡喜聲。草木叢林。現莊嚴色。正當今日。臣僧如何祝　聖。放開日月為天眼。指出須彌作壽山　復舉。同光帝。與興化長老談道次。帝云。寡人収得中原寶。祇是無人酬價。化云。試請陛下寶看。帝以手舒幞頭脚。化云。君王之寶。誰敢酬價。</p>
<p>師云。興化長老。對御談禪。一時遭遇。檢點將來。未稱君王之旨。臣僧有一小頌。吾君收得中原寶。塞外烟塵淨如掃。萬國歌謠賀太平。家家門舘長安道。</p>
<p>蓬菴遺書到。云。春風吹裂峰頭石。晏下東峯絕蹤跡。日輪正午現全身。生鐵蒺䔧當面擲。所以道。來無一言。去無可說。四海叢林歎嗟。甕裏何曾失却鱉。</p>
<p>受鼓山請。辭眾云。三年來在此山中。上下人情貴一同。今日溪頭休惜別。德雲祇在妙高峯。</p>
<p>謝知事云。頭鸕百皺髮又白。兩手扶犁更出來。拈起舊時氈拍板。大家看我舞三臺。囉囉哩。囉囉哩。無處有月波澄。有處無風浪起。憶得巴陵問僧。遊山來。為佛法來。僧云。清平世界。說什麼佛法。陵云。好箇無事底衲僧。僧云。早是多事了也。</p>
<p>師云。巴陵布縵天網。打衝浪魚。爭柰這僧。是箇透網金鱗。畢竟網他不住。是則是。心麤者失。且道。落在賓家分上。主家分上。具眼者辨取。</p>
<p>舉白雲端和尚道。開口時。末上一句正道著。舉步時。末上一步正踏著。因甚鼻孔從朝至夜不正。只為尋常見頑了。所以不發心。如今勸諸人發却。</p>
<p>師云。白雲與麼說話。非唯自救不了。要且勞而無功。殊不知。未開口時。一句<span class='corr'>已</span>道著。未舉步時。一步<span class='corr'>已</span>踏著。從朝至夜。鼻孔大頭向下垂。與麼告報。<span class='corr'>已</span>是事不獲<span class='corr'>已</span>。更不發心。爭恠得山僧。</p>
<p>舉僧問投子。一切聲是佛聲。是否。子云是。僧云。和尚莫[尸@豕]沸盌鳴聲。子便打。又問。麤言及細語。皆歸第一義。是否。子云是。僧云。喚和尚作一頭驢得麼。子便打。師云。山堂不然。待他道和尚莫[尸@豕]沸盌鳴聲。向他道是。又道喚和尚作一頭驢得麼。向他道得。要知麼。斬將搴旗。投子是箇作家。不戰屈人兵。須知山堂好手。</p>
<p>鼓山結夏。別無道理。看大頂雲。酌靈源水。更欲商量。燒錢引鬼。</p>
<p>國師忌云。昔人三箭定天山。自謂英雄盖世間。何似雪峯一隻箭。等閑穿過石門關。直得大地山河。更無寸土。十方三世。全無一人。正與麼時。諸方祇知聖箭子落處。不知聖箭子折處。且道。那裏是聖箭子折處。喝一喝。下座。</p>
<p>知見立知。即無明本。知見無見。斯即涅槃。無漏真淨。云何於中。更容他物。釋迦老子。無端將大地人。坐在必死之地。山僧今日。不惜眉毛。下箇注脚。知見無見。斯即涅槃。賺殺一船人。無漏真淨。云何於中。更容他物。蒼天更添冤苦。若向釋迦句下薦得。百尺竿頭。許你端然穩坐。向山僧句下薦得。許你荊棘林裏。放步橫行。</p>
<p>月不堪破五。衲僧猛提取。打動東海魚。失却南山虎。借問是何宗。逢人莫錯舉。</p>
<p>髑髏捻碎眼睛寒。便把南辰對北看。無限風流慵賣弄。乘時推倒鐵圍山。靈利漢。鍾未鳴鼓未響。大頂峯前。與汝相見了也。更來這裏。討什麼椀。然雖如是。莫恠坐來頻勸酒。自從別後見君稀。</p>
</div>
<div class='div-other'><a id='mulu266' />
<p class='h2'>小參</p><p>結夏云。安居無相大伽藍。莫問前三與後三。箇裏不容生一念。龍蛇猿鳥自相參。便與麼去。龍蛇混雜。凡聖同居。森羅萬象。直下孤危。鸞鳳麒麟。聲聲相應。遍法界是我伽藍。祇者渾身無著處。總剎塵為我道侶。覔箇人掃地也無。但見靈溪脉脉。與四海輥底同流。雪嶂巉巉。與百億須彌排闥而入。報雨峯。飜手作雲。覆手為雨。通天石。朝到西天。暮歸唐土。於斯明得。釋迦不出世。達磨不西來。佛法遍天下。談玄口不開。大眾。釋迦既不出世。迦葉破顏一笑。又見箇什麼。達磨既不西來。二祖斷臂安心。又見箇什麼。若也道得。一毛頭上共汝安居。儻或未然。山僧為你諸人道去也。竪起拂子云。釋迦老子。達磨大師。老龐居士。同在此拂子頭上。一人道。十方同聚會。箇箇學無為。此是選佛場。心空及第歸。一人道。外息諸緣。內心無喘。心如墻壁。可以入道。一人道。以大圓覺。為我伽藍。身心安居。平等性智。三人為眾竭力。禍出私門。靈石門下。放過即不得。拍禪牀云。千聖不知何處去。倚天長劒逼人寒。</p>
<p>釋迦不出世。四十九年說。聽者能有幾人。達磨不西來。少林有妙訣。見者能有幾箇。靈利漢。向文彩未彰<span class='corr'>已</span>前。一覰覰破。淨躶躶赤洒洒。活鱍鱍硬糾糾。正與麼時。上無諸佛可仰。下無眾生可度。一道神光射斗旁。凜凜清風動寰宇。及乎靈山拈花。迦葉破顏微笑。便謂。如來有所傳。迦葉有所授。少林面壁。二祖安心。便謂。達磨有所傳。二祖有所授。西天二十八祖。是箇不唧[口*留]漢。唐土六祖。是箇面皮厚底人。天下老和尚。是傳言送語底。客作兒。正法眼藏。涅槃妙心。是什麼椀脫丘。直指人心。見性成佛。賺殺一舡人。直須喪盡目前機。吐却胷中物。人人頂門上。杲日當空。箇箇脚跟下。清風匝地。不由佛祖規模。不守衲僧窠臼。胸中流出。蓋地蓋天。信手拈來。打風打雨。便與麼去。你也有沒量罪過。我也有沒量罪過。</p>
<p>施主請。云。教中道。深固幽遠。無人能到。又道。諸法寂滅相。不可以言宣。者兩轉語。若也渾崙吞却。敢保老兄未徹。若也分緇列素。笑破衲僧口。所以善財到這裏。妙峯頂上。七日不見德雲比丘。普眼菩薩到這裏。遍觀微塵剎土。不見普賢。德山到這裏。便道。潭又不見。龍又不現。夾山到這裏。便道。目前無闍梨。此間無老僧。山僧到這裏。不免向佛祖說不到處道一句。頂門上千日竝照。佛祖行不到處進一步。脚跟下萬鏡臨臺。除非直下承當。方解通途寥廓。拈起一微塵。撒向三千大千世界。剎說塵說。熾然說無間歇。將取三千大千世界。納在一塵之中。直得人空法亦空。亦無能說之者。亦無所聽之人。聽說兩忘。乾坤獨露。正與麼時。且道。是到是不到。是說是不說。於斯明得。靈山一會。儼然猶在。憶得臨濟一日。與官人遊僧堂次。官人云。這一堂僧。還看經麼。僧云。不看經。官云。還習禪麼。濟云。不習禪。官云。畢竟作麼。濟云。總教伊成佛作祖去。官云。金屑雖貴。落眼成翳。濟云。我將謂是箇俗漢。</p>
<p>師云。臨濟只見錐頭利。不見鑿頭方。山僧今日。與官人遊僧堂。官人云。這一堂僧。還看經麼。云也看經。官云。既是禪僧。因甚却看經。只向他道。有求皆應。無願不從。作麼生說箇應底道理。菩提妙花遍莊嚴。隨所住處常安樂。</p>
</div>
<div class='div-other'><a id='mulu267' />
<p class='h2'>告香普說</p><p>師云。伏承諸人。以<span class='corr'>己</span>事相求。若論當人<span class='corr'>己</span>事。如大火聚。近之則眉髮不存。如塗毒鼓。聞之則種族皆喪。到這裏。三世諸佛。近傍不得。六代祖師。退身無路。直至于今。未曾有一人。當頭道著。道著則啞却你口。禿却你舌。所以道。若欲正提綱。直教大地荒。擬來衝雪刃。不免露鋒鋩。便恁麼見得徹。往往覓箇人掃地也無。洵上座。今日要出一隻手。大家向荒草裏輥。是你諸人。也須急著眼始得。竪起拂子云。看看。還見當人自<span class='corr'>己</span>麼。直下領略得去。大似認驢鞍橋。喚作阿爺下頷。若也不見去。諱又爭諱得。而今見與不見。一時拈却。當人自<span class='corr'>己</span>。無處安著。無處著。休摸[打-丁+索]。眼似鼓槌。頭如木杓。天下橫行。任君斟酌。有時終日覓不見。有時滿口道得著。著與不著爭幾何。祥麟只有一隻角。明明明。得得得。從教萬別千差。分明只是這賊。堪嗟今古人。幾箇知恩德。直饒從上佛祖語句。羅紋結角。玉轉珠回。殺人刀活人劒。騎虎頭収虎尾。向上向下。這邊那邊。菩提涅槃。真如解脫。盡是撩鈎搭索。總不干諸人<span class='corr'>己</span>事。你看。德山到龍潭。便道。久響龍潭。及乎到來。潭又不見。龍又不現。龍潭老漢。有年無德。便道。子親到龍潭。也是奴見婢慇懃。</p>
<p>佛一日。在楞伽峯頂說法。無神通者不能到。有一夜叉到聽法。献種種樂具。種種飲食。須臾之間。不見世尊。亦不見種種樂具飲食。回頭打一覰。亦不見有自身。惜乎放過一著。當時待他道不見自身。便好與他一喝。非唯教他頭正尾正。免見死在中途。古人又道。觀色即空。成大智而不住生死。觀空即色。成大悲而不證涅槃。既不住生死。又不證涅槃。且道。此人畢竟向甚處安著。喝一喝云。千言萬語無人會。又逐流鶯過短墻。</p>
</div></div>
<div class='div-other'><a id='mulu268' />
<p class='h1'>別峯珍禪師語　　　　嗣佛心</p>
<div class='div-other'><a id='mulu269' /><p>在首座寮。受鼓山請。拈帖云。青氈本屬吾家。日用何曾欠闕。要識裏許清規。除是君子可八。</p>
<p>佛心授法衣。師接示眾云。非衣不傳於法。非法不授於衣。衣既<span class='corr'>已</span>授。法若為傳。玲瓏八面自回合。峭峻一方誰敢窺。</p>
<p>指法座云。高而無上不可極。淵而無下不可測。欲知步步透雙關。看取清風生兩腋。</p>
<p>陞座云。自慙疎拙百無能。下板長行粥飯僧。豈謂因緣有僥倖。千斤擔子若為勝。教中道。我本無心有所希求。今此寶藏。自然而至。作這般說話。大似貧兒見小利。然雖如是。敢問大眾。拈却當門大案山。寶藏在什麼處。卓拄杖云。茫茫宇宙人無數。獨有胡僧笑點頭。</p>
<p>指方丈云。絕待老師丈室。諸方瞻望不及。今朝分付小僧。携被從茲而入。諸人還甘麼。超然坐斷毗盧頂。千聖齊教立下風。喝一喝。便入。</p>
<p>當晚小參。舉興聖國師示眾云。鼓山門下。不得咳嗽。時有僧。咳嗽一聲。國師云。作什麼。僧云。某甲傷寒。國師云。傷寒即得。</p>
<p>師云。大小國師。見義不為。何勇之有。新長老。當時若見這僧咳嗽。問他作什麼。待他云某甲傷寒。劈脊便打。何故。若藥不瞑眩。厥疾不瘳。</p>
<p>開堂。僧問。和尚未見佛心時如何。師云。祥麟只有一隻角。進云。見後如何。師云。丹鳳却有九苞文。進云。未審是一是二。師云。不是任公子。徒勞話釣竿　師乃云。諸佛出世。為一大事因緣。點即不到。祖師西來。直指人心。見性成佛。到即不點。歷代宗師。棒如雨點。喝似雷奔。一人傳虗。萬人傳實。天下老宿。建法幢。立宗旨。祖禰不了。殃及兒孫。新長老。今日<span class='corr'>已</span>展不縮。從上來許多閑門破戶。盡底與你掃除。諸人自<span class='corr'>己</span>所有。無量解脫法門。神通光明寶藏。以拄杖卓一下云。今日一時打開了也。未聞者聞。未見者見。忽有見聞剔脫。管取乾坤獨露。堪報不報之恩。用助無為之化。</p>
<p>佛心茶毗後。謝大眾云。舉僧問長沙。南泉遷化。向什麼處去。沙云。石頭作沙彌時。參見六祖來。</p>
<p>大眾。若見古人去處。便知今人落處。只如古今不昧一句。又作麼生。人面不知何處去。桃花依舊笑春風。</p>
<p>上堂。二月春將半。桃花開爛熳。紛紛尋劒客。誰是不疑漢。莫有不疑底麼。喚來與山僧洗脚。</p>
<p>施主請云。百歲光陰如劈箭。無常生滅日遷變。唯有摩訶般若多。耀古騰今無背面。見不見。盌子撲落地。楪子成八片。便恁麼見得。高超三界。獨步大方。截生死流。到涅槃岸。竪起拂子云。還見某人麼。全體向拂子頭上。現十八變。直得身上出水。身下出火。見諸人不覺不知。往南方無垢世界。作佛去也。且道。以何為驗。良久云。國土動搖迎勢至。寶花彌滿送觀音。</p>
<p>祈雨。舉僧問興化。萬里無片雲時如何。化云。青天也須喫棒。鼓山即不然。萬里無片雲時如何。拈起拄杖云。黑龍王來也。且道。來後如何。卓拄杖云。照顧濕却你鼻孔。</p>
<p>十五日<span class='corr'>已</span>前。藏身處沒蹤跡。十五日<span class='corr'>已</span>後。沒蹤跡處莫藏身。正當十五日。布袋頭開。全身顯露。又作麼生。不怜鵝護雪。且喜䗶人氷。</p>
<p>退鼓山。云。長年追逐走埃塵。贏得閑名累此身。爭似別峯峯頂上。一菴高臥與雲隣。</p>
<p>瑞巖受岳林。辭眾云。巖谷相從始晏然。又携瓶錫應時緣。奉川此去無多遠。興發何妨訪戴船。古者道。人之所謂住。我則言其去。人之所謂去。我則言其住。去住雖殊。其致一也。恁麼說話。大似釘樁搖櫓。把䌫放船。且不落去住一句。作麼生道。青山藏不得。明月却相容。</p>
<p>入院云。衰老百無堪。擔頭入閙籃。生涯何所有。彌勒是同龕。當山祖師道。彌勒真彌勒。分身千百億。時時示時人。時人俱不識。</p>
<p>師云。長汀子。放憨作什麼。只今新長老來也。你須退後。還他出一頭地始得。</p>
<p>大道只在目前。要且目前難睹。欲識大道真體。不離聲色言語。卓拄杖云。者箇是聲。又竪起云。者箇是色。喚什麼作大道。直饒向這裏見得。也是鄭州出曹門。</p>
<p>尋牛須訪跡。學道訪無心。跡在牛還在。無心道易尋。竪起拂子云。者箇是跡。牛在什麼處。直饒見得頭角分明。爭柰鼻孔在岳林手裏。</p>
<p>離四句。絕百非。頭長三尺知是誰。江北江南問王老。一狐疑了一狐疑。</p>
<p>佛不遠人。即心而證。法無所著。觸境皆如。竪拄杖云。若喚作拄杖。亦著於法。總不恁麼。瞎驢趁大隊。畢竟如何。遂靠拄杖云。弄巧成拙。</p>
<p>住法石上堂。云。向上一路。千聖不傳。卓拄杖云。恁麼明得。十萬八千。畢竟如何。桃紅李白薔薇紫。問著春風總不知。</p>
<p>春<span class='corr'>已</span>去。夏初臨。相逢休話本來心。隨緣齋粥海山寺。從聽堂前草自深。</p>
<p>諸法寂滅相。不可以言宣。所以僧問風穴。語默涉離微。如何通不犯。穴云。長憶江南三月裏。鷓鴣啼處百花香。這箇是言宣。那箇是寂滅相。卓拄杖云。不用低頭。思量難得。</p>
<p>施主看藏。云。演出演入。穿過髑髏。全藏半藏。換却眼睛。黃底非紙。黑底非墨。碧眼胡僧辨不得。以字不成。八字不是。百衲禪家不靈利。若靈利。撩起便行。高揖釋迦。不拜彌勒。奴呼菩薩。婢喚聲聞。其餘是甚盌躂丘。夫如是者。是真精進。是名真法供養如來。可以報生成之德。可以酬莫大之恩。然雖如是。且道。某人生何國土。良久云。不須他處覓。只此是西方。</p>
<p>吾心似秋月。碧潭清皎潔。無物堪比倫。教我如何說。師云。大小寒山子。大似抱贓呌屈。若是山僧。又且不然。以拄杖打一圓相云。騰騰離海嶠。漸漸出雲衢。</p>
<p>諸人被十二時使。老僧使得十二時。牧童嶺上一聲笛。驚起群鵶繞樹飛。</p>
<p>慶三門云。昔有一天使。問睦州。三門俱開。從何門而入。州召尚書。尚書應喏。州云。從信門入。</p>
<p>師云。大小睦州。只有殺人刀。且無活人劒。今日忽有人問法石。三門俱開。從何門而入。却向他道。登科任你登科。拔萃任你拔萃。</p>
<p>飄空一葉兩新收。暑退凉生萬壑秋。貼肉汗衫纔脫下。橫吹木笛倒騎牛。</p>
<p>卓拄杖云。一大藏教。只說者箇。又卓云。一大藏教。不說這箇。又卓云。這箇是什麼。良久云。眼生三角。頭峭五嶽。</p>
<p>住崇福云。物物到心上。全心物自閑。古今城郭裏。得者住如山。山僧辭山林居城市。且道。圖箇什麼。良久云。大家相聚喫莖虀。一事了無真道情。</p>
<p>結制云。九夏斯臨結集時。滿堂雲水復明誰。若言相見交肩過。未免依前落見知。且不落見知一句。作麼生道。荷葉團團團似鏡。菱角尖尖尖似錐。</p>
<p>解夏云。十五日<span class='corr'>已</span>前。過去心不可得。十五日<span class='corr'>已</span>後。未來心不可得。正當十五日。現在心不可得。三心既不有。萬象復明誰。者裏著得隻眼。許你九十日內。得箇安樂法門。脫或未然。莫謂無心云是道。無心猶隔一重關。</p>
<p>住承天云。文殊三處度夏。別峯兩院禁足。誰知把住放行。盡道違真逆俗。正當恁麼時。且道。把住耶。是放行耶。遂以拄杖橫肩上云。刀尺長懸拄杖頭。志公不是閑和尚。</p>
<p>知幻即離。不作方便。離幻即覺。亦無漸次。大小釋迦老子。平地上喫交。盡大地人扶不起。山僧今日。為他扶起去也。拈拄杖云。風不來樹不動。</p>
<p>青春<span class='corr'>已</span>去。朱夏斯臨。放下橫肩楖[木*栗]。宴坐古佛叢林。荊山之璞不須覓。赤水之珠何用尋。縱饒尋覓得。失却本來心。且如何是本來心。卓拄杖云。今年桃李貴。一顆直千金。</p>
<p>舉僧問古德。夏終今日。畢竟如何。德云。天晴道路乾。僧云。便恁麼去時如何。德云。直透海岸頭。</p>
<p>師云。古德只解隨波逐浪。不解截斷眾流。或問承天。夏終今日。畢竟如何。向他道。切忌亂走。便恁麼去時如何。入地獄如箭。</p>
<p>古德云。奇哉十方佛。元是眼中花。只如佛身充滿於法界。且道。眼在什麼處。若也見得。朝觀東南。暮觀西北。若也不知。麻上生繩猶自可。那堪繩上更生蛇。</p>
<p>此方真教體。清淨在音聞。卓拄杖云。者箇是音聞。那箇是教體。良久云。天明日頭東畔出。街南人呌吉州針。</p>
<p>卓拄杖云。有智若聞。則能信受。無智疑悔。則為永失。又卓一下云。是什麼。瞥不瞥。三人證龜喚作鱉。</p>
<p>若論此事。如人喫飯。飽則便休。若也不飽。必有思食之心。若也過飽。又有傷心之患。到者裏。作麼生得恰好去。良久云。且歸巖下宿。同看月明時。</p>
<p>乾峯示眾云。舉一不得舉二。放過一著。落在第二。雲門出眾云。昨日有人。從天台來。却向徑山去。師云。乾峯動絃。雲門別曲。且道。誰是知音者。會麼。曲終人不見。江上數峯青。</p>
<p>我所得智慧。微妙最第一。眾生諸根鈍。著樂癡所盲。釋迦老子。雖然開口見膽。也是雲居羅漢。何故。人平。不語。水平不流。</p>
<p>承言須會宗。勿自立規矩。所以僧問趙州。萬法歸一。一歸何處。州云。我在青州。作一領布衫。重七斤。</p>
<p>師云。趙州布衫。雖然斤兩分明。爭柰無人知落處。敢問大眾。既是斤兩分明。為甚却不知落處。拈起拄杖云。時人只看絲綸上。不見蘆花對蓼紅。</p>
<p>眼若不睡。諸夢自除。心若不異。萬法一如。恁麼告報。且從諸人點頭。忽若心眼雙忘。又作麼生。春風初解凍。枯木也生花。</p>
<p>有句無句。如藤倚樹。眼睛定動。失却巴鼻。忽然拈得時如何。水向竹邊流出冷。風從花裏過來香。</p>
<p>向上一路。千聖不傳。學者勞形。如猿捉影。承天今日。貴買賤賣去也。拈起拄杖云。月色靜中見。泉聲幽處聞。</p>
<p>沙彌披剃云。斷除鬚髮著僧衣。精進當遵古佛儀。一念不生親領略。方知我法妙難思。便恁麼是真出家。可以報生成之德。可以酬莫大之恩。其或未然。無人知此意。令我憶南泉。</p>
<p>上不在天。中不在人。下不在地。還知落處麼。卓拄杖云。一片月生海。幾家人上樓。</p>
<p>昔有僧辭趙州。州云。有佛處不得住。師云。魚行水濁。無佛處急走過。師云。草偃風行。三千里外。逢人不得錯舉。師云。泗州人見大聖。恁麼則不去也。師喝一喝摘楊花摘楊花。師云。若不得流水。還應過別山。大眾承天今日。<span class='corr'>已</span>是為蛇畫足。汝等諸人。切忌近前啗啄。</p>
<p>心月孤圓。虗明洞透。耀古輝今。絲毫不漏。恁麼明得。卓拄杖云。誰謂春歸無覓處。不知轉向此中來。</p>
<p>欲識佛性義。當觀時節因緣。三年一閏。是人知有。九月重陽。以何為佛性義。竹葉於人既無分。菊花從此不須開。</p>
<p>寓菴遺書至。云。憶昔保福遷化。僧問鼓山國師。保福拋却殻漏子。向甚處去。國師云。你且道。保福在那箇殻漏裏。</p>
<p>師召大眾云。保福遷化。國師助哀。要識去處。南嶽天台。然雖如是。今日忽有人問。寓菴拋却殻漏子。向什麼處去。只向他道。鳥啼無下淚。花笑不聞聲。</p>
<p>施主開藏。云。靈文一閱五千卷。感果當知越四禪。應笑毗耶方丈裏。却容天女問因緣。蔡居士。昔也恁麼來。今也恁麼去。今昔兩無殊。去來擬何處。住住。明明百草頭。明明無生路<span class='note-inline'>(敘謝畢)</span>。復云。陋巷閉門唯讀書。了無塵果自如初。時來坐脫西窻下。驚起須彌遶太虗。</p>
<p>退承天。云。是處青山可垛跟。白雲流水繞孤村。笑携拄杖出門去。三世誰知一口吞。</p>
</div>
<div class='div-other'><a id='mulu270' />
<p class='h2'>立地佛事</p>
<div class='div-other'><a id='mulu271' />
<p class='h3'>為光孝遵老下火</p><p>三世諸佛。向火燄上轉大法輪。盡大地無一人覰得見。火燄為三世諸佛說法。徧十方無一人聽得。獨有光孝禪師。到這裏。一覰便破。一咬便斷。直下與三世諸佛同見同聞。與火燄同起同滅。轉大法輪。說微妙法。還有人證明麼。若也證明得去。者老子。不虗來泉南打一遭。脫或未然。山僧為伊重下注脚。六十四年老古錐。手携隻履去難追。要知葉落歸根處。識取金風體露時。</p>
</div>
<div class='div-other'><a id='mulu272' />
<p class='h3'>為木菴下火。時國清方來請</p><p>石橋未跨忽宵征。空使叢林嘆老成。寄語豐干與寒拾。松門休更筭來程。木菴老。登山須到頂。入海須到底。既是大頂不居。雙㵎不住。因甚向南方村草步頭。單丁垛跟。為或是這回不是夢。真箇到天台。為或是一度被蛇傷。怕見斷井索。到這裏。須有出身一路始得。以火炬畫一圓相云。火後一莖茆。銕蛇鑽不入。</p>
</div>
<div class='div-other'><a id='mulu273' />
<p class='h3'>為趙判院起棺</p><p>富貴功名如昨夢。涅槃生死等空花。高歌一曲笑歸去。翻著襴衫烏帽斜。到這裏。生也不道。死也不道。一念回光。歸家穩坐。恁麼明得。非儒非佛。非凡非聖。何三界可出。何菩提可求。何風樹可悲。何逝水可嘆。七十年齡世希有。身前身後轉光輝。雖然如是。且道。出門向什麼處去。令人翻憶老居士。天上人間不可陪。</p>
</div>
<div class='div-other'><a id='mulu274' />
<p class='h3'>游龍湫拜諾矩羅尊者</p><p>十里松溪到上流。斷崖千尺瀉龍湫。誰言尊者心無著。冷眼長年看不休。</p>
</div></div></div>
<div class='div-other'><a id='mulu275' />
<p class='h1'>雲蓋本和尚　　　　嗣白雲</p>
<div class='div-other'><a id='mulu276' /><p>師開堂日。僧問。諸佛出世。池湧金蓮。五峯出世。有何祥瑞。師云。總無祥瑞。僧云。為什麼却無。師云。座前縱有天花落。正眼看來亦是邪。僧以手劃一劃。師云。切須子細。僧欲進語　師乃云。問話且止。此一大事。乃是先佛之根本。群生之性命。亘古亘今。未甞改移。在聖在凡。曾無增損。包含天地。混茫太虗而不知其大。鼓洩陰陽。陶鑄萬物而不宰其功。浩浩然。不可以語言造。昭昭然。不可以寂默詣。語言求之。返成諍論。寂默求之。墮於斷滅。到此唯聖與賢。乃能共證。在昔裴相國治潭之日。石霜山中。有一老僧。號曰普會。雖有道行。不為世人之所欽奉。孤守深山。孑然自善。裴公知之。一日枉駕。公秉以見之。坐次。普會乃問。相公手中秉者是何物。公曰。此有多名。略言其二。在天子手中曰珪。在百官手中曰笏。普會曰。敢借一觀。公遂度與善會。會接得。乃拈起示相公云。在天子手中曰珪。在百官手中曰笏。且道。在老僧手中。喚作甚麼。公無說。普會曰。若也道得。却還相公。若道不得。留在山中。永為法物。裴公然之。</p>
<p>自爾之後。普會之道。大行天下。學者歸之如市。堂盈千眾。得其旨者。不知其數。普會之道既行。良由裴公不以廟堂尊高為貴。而能屈折於山中一老僧之前。遂使如來正法眼歲。萬世光顯。此非聖賢用心。則無由能得。雖然如是。三百年來。未曾有人提掇。雲蓋今日。幸逢勝會。不免再三。乃竪起拂子云。只這箇。不是笏。不是珪。諸佛授手。千聖護持。巍巍蕩蕩。應物隨機。收來則天寬地厚。放去乃斗轉星移。且道。即今是收是放。若也道得。裴公普會。不遠目前。若也未知。更俟他日。拂一拂。</p>
</div>
<div class='div-other'><a id='mulu277' />
<p class='h2'>上堂</p><p>平高就下。辭郭入村。斬新日月。特地乾坤。釋迦老子。橫眠竪臥。樓至如來。把却三門。喝一喝。拍禪牀。下座。</p>
<p>秋雨蕭蕭。秋風飋飋。好箇公案。無人斷得。有麼有麼。良久。拍禪牀。喝一喝。</p>
<p>夫有情之本。依智海以為源。含識之流。總法身而為體。祇為情生智隔。想變體殊。達本情忘。知心體合。道家又道。杳杳冥冥。其中有精。恍<span class='corr'>恍</span>惚惚。其中有物。遂拈起拄杖云。文殊菩薩。共太上老君。在五峯拄杖上相趕。還有人見麼。若也見。阿誰在前。阿誰在後。乃擊香卓云。打與三百。</p>
<p>是即埋沒千聖。非即辜負自<span class='corr'>己</span>。且道。是非不到處。一句作麼生道。良久云。鶴鷺竝頭踏雪睡。月明驚起兩遲疑。</p>
<p>一年去一年來。年去年來知幾回。勸若識取去來者。免被光陰取次催。且道。去來者作麼生識。既識得。作麼生道。若道不得。五峯與你一切道出。乃云。孟春猶寒。下座。</p>
<p>拈拄杖云。五峯不會佛法。問著也無對答。却將拄杖亂敲。笑殺叢林老衲。卓拄杖一下。</p>
<p>頭戴須彌山。脚踏四大海。呵吸成風雷。動用生五彩。若人識得渠。一任歲月改。且道。誰人識得渠。喝一喝云。田厙奴。下座。</p>
<p>一年春盡一年春。野草山花幾度新。天曉不因鍾鼓動。月明非為夜行人。</p>
<p>拈拄杖橫按云。倚天照雪。豈竝太阿。捉日追風。寧同八駿。且道。與他安名立字好。不與他安名立字好。良久云。德山有口未曾開。臨濟兩行淚先落。卓拄杖。</p>
<p>請化主。云。一人發真歸源。十方虗空。悉皆消殞。海會即不然。一人發真歸源。十方世界。乾坤大地。盡是黃金白玉。瑪瑙珊瑚。為什麼如此。良久云。我觀法王法。法王法如是。</p>
<p>春雨綿綿。連朝接夜。普天普地。無處不周。非人力之能為。豈虗空而自有。且問諸人。因什麼得到恁麼地。良久云。山房睡起寂無人。野禽啼在深花裏。</p>
<p>舉僧問睦州和尚。如何是學人一卷經。州云。題目甚分明。師云。如今一問一答。一主一賓。一縱一擒。一舒一卷。揚眉瞬目。竪拂敲牀。以至種種施為。總是題目。敢問諸人。經在什麼處。良久云。朝轉三千。暮轉八百。無漏果圓。共成佛道。</p>
<p>請典座藏主莊主知客。舉釋迦老子。有四弘誓願。第一。煩惱無邊誓願斷。第二。法門無邊誓願學。第三。無上菩提誓願證。第四。眾生無邊誓願度。海會亦有四弘誓願。第一願。粥足飯足。三德六味。不離口邊。第二願。黃卷赤軸。不能遮眼。十字縱橫。第三願。拖犁拽杷。步步到家。第四願。唱喏唱諾。不動舌頭。大眾且道。與釋迦老子。是同是別。試斷看。良久云。明月滿江無處覓。沙鷗時呌兩三聲。</p>
<p>古者道。視之不見。謂之夷。聽之不聞。謂之希。搏之不得。謂之微。若是雲蓋則不然。視之則徧周沙界。聽之則響應十方。搏之則納須彌於芥中。擲大千於方外。然雖如是。猶是因風吹火。順水行舡。且道。開合一句。作麼生商量。良久云。總被秋風收拾去。不知和雨落誰家。</p>
<p>不須添不須減。妙智靈光常湛湛。一日兩度鉢盂開。莫認饅頭作酸饀。</p>
<p>七月山中雨。便覺無暑氣。中夜竹簟冷。背手牽布被。父母非我親。祖佛非我位。此外更無他。不如且瞌睡。</p>
<p>赤日曬來乾落索。秋風吹動又新鮮。欲向江邊問消息。鷺鷥踏却釣魚舡。</p>
<p>滿頭白髮面皮乾。祖道難扶強自寬。多謝流鶯能助我。曉來枝上語千般。</p>
<p>舉祖師道。父母非我親。誰是最親者。諸佛非我道。誰是最道者。雲蓋即不然。父母非我親。無有不親者。諸佛非我道。無有不道者。且道。與祖師相違。為復不相違。如鳥二翼。如車二輪。如天地之二儀。如日月之雙照。祖師得第一句。五峯得第二句。若有人添得一句。許伊鼎分三足。</p>
<p>木人眼卓朔。石女頭把[髟/乍]。兩箇火爐頭。愛說多年話。張三失了刀。李四拾得杷。一場乾落索。幾人知縫罅。喝一喝。拍一拍。下座。</p>
<p>古者道。淨地上死人無數。過得荊棘林者。是好手。若說大盡三十日。小盡二十九。地肥茄子大。脚瘦草鞋寬。寒則向火。熱則取凉。正是淨地上死人。若也探竿影草。袖裏藏鋒。換步移身。主賓雙照。攪長河為酥酪。變大地作黃金。猶未過得荊棘林在。且道。作麼生得與五峯相見。良久云。良玉不為沙礫混。要識真金火裏看。</p>
<p>一中三。三中一。無量劫來到今日。且作麼生是今日事。良久云。楊柳烟深百舌啼。度水胡僧雙脚濕。</p>
<p>三轉法輪於大千。其輪本來常清淨。敢問諸人。且作麼生是三轉法輪。良久云。晨朝有粥齋時飲。夜後長伸兩脚眠。</p>
<p>雲霾萬壑。雪覆千峯。口欲談而牙齒寒。目欲視而睛光亂。到這裏。且道。憑箇什麼建立。良久云。地爐禪客莫嫌冷。更有英雄臥鐵衣。</p>
<p>兩不成雙。一不成隻。貌若嬰孩。聲如霹靂。入水不揚波。穿山不動石。滔滔常在五峯前。明眼衲僧識不識。拍禪牀。喝一喝。下座。</p>
<p>見可見無所見。聞可聞無所聞。無聞則音聲至大。無見則色像至廣。音聲色像。既廣既大。則見聞覺知。無邊無際。雖然如是。為什麼。三世諸佛。向一微塵裏。轉大法輪。家家門外路。一一透長安。</p>
<p>打破虗空。喝散風雨。地獄天堂無著處。浮漚影裏任經年。石火光中論劫住。</p>
<p>雪嶺吼泥牛。雲門嘶木馬。祇應除此外。萬般俱是假。</p>
<p>靜為躁之君。蹂為靜之臣。君臣如合道。躁靜一時真。</p>
<p>春風吹園林。歷歷傳好音。見聞如不脫。辜負老婆心。</p>
</div>
<div class='div-other'><a id='mulu278' />
<p class='h2'>偈頌</p>
<div class='div-other'><a id='mulu279' />
<p class='h3'>寄酬邵陽陳朝請　　謝靈泉茶</p><p>邵陽太守老禪翁。盡日忘緣與我同。千里生靈為海眾。一城絃管是家風。簿書行遣通消息。枷棒分明示苦空。回顧一盂并一錫。却慚高臥白雲中。</p>
<p>﨟茶一餅占春先。碾罷仍將雪水煎。盡日清香遶牙齒。爐邊不動見靈泉。</p>
</div>
<div class='div-other'><a id='mulu280' />
<p class='h3'>送僧遊皇都　　送小師</p><p>衲卷春風逸性情。孤鴻悠颺拂青冥。崖泉別後聲長在。時倚笻枝猶自聽。</p>
<p>萬國歸心共一家。等閑移步到京華。明年杜宇聲聲好。應憶山中玉杵花。</p>
<p>履石思磊落。臨流念清瑩。翫月學高明。觀松斆堅勁。四者皆可師。行坐若身影。吾言不汝忘。朝暮時一詠。</p>
</div>
<div class='div-other'><a id='mulu281' />
<p class='h3'>寄唐祕校　　送明長老歸灌溪</p><p>竹椅蒲團倚石屏。隔溪新月帶烟明。自從陶令出山去。閑却孤猿數夜聲。</p>
<p>松檜交陰路屈盤。穿雲歸去錫聲寒。人間夜夜見山月。不似溪頭石上看。</p>
</div>
<div class='div-other'><a id='mulu282' />
<p class='h3'>默軒　　山中</p><p>瘦竹三四莖。恠石一兩塊。有箇白頭僧。時來坐相對。</p>
<p>一池秋水浸莓苔。夜靜從他月入來。水亦無心吞月色。冷光寒碧共徘徊。</p>
</div>
<div class='div-other'><a id='mulu283' />
<p class='h3'>牧童歌</p><p>茸茸芳草隨牛食。牛上橫眠吹短笛。笛中一曲落梅花。都來不用春風力。烟雨濛濛入深塢。重重不礙來時路。石上攣拳紫蕨肥。葉裏綿蠻幽鳥語。驀地歌驀地舞。縱遇知音未相許。騎牛歸去月明天。竹枝敲落聲前句。</p>
</div></div></div>
<div class='div-other'><a id='mulu284' />
<p class='h1'>虎丘隆和尚語　　　　嗣圓悟</p>
<div class='div-other'><a id='mulu285' />
<p class='h2'>上堂</p><p>豁開戶牖。萬里不掛片雲。杲日騰空。四顧清風滿座。湖光浩渺。野色澄明。萬象森羅。全彰海印。直得頭頭妙用。物物真機。心境一如。纖塵不立。正當恁麼時。萬機休罷。千聖不携。坐斷毗盧頂。不稟釋迦文。婢視聲聞。奴呼菩薩。德山臨濟。目瞪口呿。有棒有喝。一點也用不著。且道。忽遇其中人來時。如何話會。傾蓋相逢元故舊。何妨來喫趙州茶。</p>
<p>悠悠世事空浮沈。自愛白雲歲月深。舉眼盡非凡草木。剛然斷臂覓安心。雖然如是。事無一向。拈拄杖云。達磨來也。在山僧拄杖頭上。為諸人說安心法門。還信得及麼。若信得及。當下便心安。其或未然。海枯終見底。人死不知心。</p>
<p>寰中天子敕。塞外將軍令。一句定乾坤。一劍安天下。便見時康道泰。四海晏清。向我衲僧門下。又且不然。拄杖子。吞却乾坤了也。綿綿不漏絲毫。何處更有一物。與諸人為緣為對。還會麼。良久云。各請歸堂喫茶去。</p>
<p>牛頭沒。馬頭回。渠無國土。無位真人。突出難辨。甚處逢渠。擊石火閃電光。得不得。未免喪身失命。且風恬浪靜一句。作麼生道。善財別後誰相識。樓閣門開竟日閒。</p>
<p>不犯之令。明古今風月。靈機常獨耀。萬象悉澄徹。更說什麼正法眼藏。瞎驢邊滅。無計較中。飜成計較。無途轍中。飜成途轍。一時與你截斷。秤槌硬似鐵。別別。八月秋何處熱。</p>
<p>一滴水一滴凍。喝下風雷彰大用。棒頭點出眼睛來。照了諸相悉空洞。出門撞著須菩提。拶破虗空全體露。一片雲凝絕謂情。萬里清光飛玉兔。</p>
<p>光非照境。境亦非存。光境俱忘。復是何物。百草頭上罷干戈。則且置。忽若嘉州大像。倒騎<span class='corr'>陝</span>府鐵牛。把須彌一摑。百雜碎。新羅國裏走馬。南贍部洲說禪。又作麼生。五臺山上雲蒸飯。佛殿堦前狗尿天。</p>
<p>凡有展托。盡落今時。不展不托。墮坑落塹。直饒風吹不入。水洒不著。檢點將來。自救不了。豈不見道。直似寒潭月影。靜夜鐘聲。隨扣擊以無虧。觸波瀾而不散。此猶是生死岸頭事。拈拄杖。劃一劃云。劃斷生法師多年葛藤。點頭石不覺撫掌大笑。且道。笑什麼。腦後見腮。莫與往來。</p>
</div>
<div class='div-other'><a id='mulu286' />
<p class='h2'>贊達磨</p><p>闔國人難挽。西攜隻履歸。只應熊耳月。千古冷光輝。</p>
</div></div>
<div class='div-other'><a id='mulu287' />
<p class='h1'>應菴華和尚語　　　　嗣虎丘</p>
<div class='div-other'><a id='mulu288' />
<p class='h2'>上堂</p><p>九年面壁。壞却東土兒孫。隻履西歸。鈍置黃面老子。拈拄杖劃一劃云。石牛攔古路。一馬生三寅。</p>
<p>黃檗老婆。大愚饒舌。佛法無多子。正眼瞎驢滅。驀拈拄杖云。妙嚴突出拄杖。三人證龜成鱉。遂卓一下云。拄杖子善甄別。硬作脊梁。莫教漏泄。觀音菩薩。將錢買胡餅。放下却是一塊生鐵。擲拄杖。下座。</p>
<p>雪堂行和尚到。云。臨濟三遭痛棒。高安灘上知歸。興化於大覺棒頭。深明黃檗宗旨。山中兄弟。雖然不多。各各病在膏肓。不是師叔和尚到來。明果不敢妄通消息。少間下座。與諸知事頭首大眾。拜請。伏望慈悲。痛垂發藥。</p>
<p>十五日<span class='corr'>已</span>前。水長船高。十五日<span class='corr'>已</span>後。泥多佛大。正當十五日。東海鯉魚打一棒。雨似盆傾。直得三千世界。一切眾生。懽喜贊歎。謂言。打這一棒。不妨應時應節。報恩不覺通身踴躍。遂成一頌。舉似大眾。青蜓許是好青蜓。飛來飛去不曾停。捉來摘却兩邊翼。便是一枚大鐵釘。</p>
<p>舉大愚芝和尚云。大家相聚喫莖虀。若喚作一莖虀。入地獄如箭射。</p>
<p>師云。大愚好語。要且無來處。若人辨得出。與你一兩金。</p>
<p>舉德山一日。有僧纔相看。便近前。作相撲勢。山云。你恁麼無禮。合喫山僧手中棒。僧拂袖便出。山云。饒你與麼。也只得一半。僧便喝。山便打云。須是我打你始得。僧云。諸方有明眼人在。山云。汝天然有眼。僧以手擘開眼云。猫。山云。黃河三千年一度清。</p>
<p>師云。這僧是透關底漢。若非德山本分鉗鎚。幾乎死在句下。只如德山道黃河三千年一度清。又作麼生。嶺梅殘雪後。雲鬢未梳時。</p>
<p>披毛戴角。拽擺拖犂。耕荊棘林。下地獄種。開三毒花。結無明果。是故見者聞者。悉起惡念。惡念起時。充塞虗空。即虗空體。證魔王身。正當恁麼時。誰是施者。誰是受者。箇裡緇素得出。許你諸人。有出身路。苟或未然。且道。佛之與魔。是一是二。一二之義。汝等諸人。且莫瞌睡。為甚如此。三十三天輥氣毬。</p>
<p>參學人。切忌錯用心。悟明見性。是錯用心。成佛作祖。是錯用心。看經講教。是錯用心。行住坐臥。語言三昧。是錯用心。喫粥喫飯。屙屎送尿。是錯用心。一動一靜。一來一往。是錯用心。更有一處。是錯用心。歸宗不敢與諸人說破。何故。一字入公門。九牛拽不出。</p>
<p>達磨西來。直指人心。見性成佛。者老臊胡。當時若知有轉身句。是你諸人。未免橫屍露骨。且道。寶林恁麼告報。還有地頭也無。莫守寒巖異草青。坐著白雲宗不妙。</p>
<p>入羅漢五臟云。黃面老人乾屎橛。參隨一火爛泥團。心肝腸胃皆條直。蔬飯茶花照膽寒。佛法雖然未夢見。神通却許入雲端。應須痛念歸宗寺。時復持盂下翠巒。</p>
<p>舉僧問徑山。掩息如灰時如何。山云。猶是時人功幹。僧云。幹後如何。山云。耕人田不種。僧云。畢竟如何。山云。禾熟不臨場。</p>
<p>師云。鳳閤香沈。雪巢夜冷。半窻明月。和氣藹然。正當恁麼時。且道。歸宗與徑山。還有相見分也無。見與不見。即且置。只如這僧問徑山。還具眼麼。苟或未然。雲藏無縫襖。鳥宿不萌枝。</p>
<p>萬杉到。云。大底大。小底小。長底長。短底短。曲底曲。直底直。方底方。圓底圓。正底正。邪底邪。為復是佛耶。是菩薩耶。是羅漢耶。是聖僧耶。是鬼神耶。是天仙耶。我昔聞是法。未甞妄宣說。是義非義。是隨義墮。非是非義非非義。是隨句墮。若作佛法商量。達磨一宗。埽土而盡。不作佛法商量。老僧活陷地獄。是你諸人。還緇素得出麼。苟或未然。少間下座。同知事頭首。攀請新萬杉。為眾說破。</p>
<p>舉百丈示眾云。汝開田了。我與汝說大義。僧云。開田了。請和尚說大義。大展兩手。</p>
<p>白雲端和尚。拈云。百丈說大義。只如此。當時再參馬祖底。向什麼處去也。若言更有在。未免與蛇畫足。且道。作麼生得知百丈老人立地處。乃云。客來無茶點。蒿湯備禮儀。</p>
<p>師云。白雲要見百丈再參馬祖底道理。直是好笑。笑須三十年。又道。作麼生得知百丈立地處。也與笑三十年。客來無茶點。蒿湯當禮儀。也與笑三十年。三笑而九十年。為復笑白雲批判未盡。為復別有道理。汝諸人。若檢點得出。歸宗拄杖子。兩手分付。苟或未然。幾度醉歸明月夜。笙歌引入畫堂前。</p>
<p>舉睦州示眾云。裂開也在我。揑聚也在我。有僧問云。如何是裂開。州云。三九二十七。菩提涅槃。真如解脫。即心即佛。我且與麼道。你又作麼生。僧云。某甲不與麼道。州云。盞子落地。碟子成七片。</p>
<p>雲峯悅云。相罵饒你插觜。相唾饒你潑水。</p>
<p>師云。我且問你諸人。雲峯恁麼拈提。為復是見睦州意耶。明睦州語耶。歸宗因行不妨掉臂。不是禪。不是道。不是玄。不是妙。久立。伏惟珍重。</p>
<p>舉丹霞。因過一寺。值凝寒。於殿中。見木佛。乃取燒火向。院主偶見。呵責曰。何得燒我木佛。霞以杖撥灰云。吾燒取舍利。主云。木佛何有舍利。霞云。既無舍利。更請兩尊。再取燒之。院主自後眉鬚墮落。</p>
<p>師云。諸方商量道。院主忽起疑心。而致斯禍。又云。院主天寒。不與丹霞火向。致令燒却木佛。遂乃眉鬚墮落。殊不知。院主買鐵得金。一場富貴。</p>
<p>舉僧問多福。如何是多福一叢竹。福云。一莖兩莖斜。僧云。學人不會。福云。三莖四莖曲。</p>
<p>師因成一頌。一莖兩莖斜。其意毒如蛇。三莖四莖曲。無疑入地獄。言下若知非。心空及第歸。堪笑蔣山老。無端入荒草。</p>
<p>出隊歸上堂。透過鐵壁銀山。紅塵閙市。全彰古佛家風。經過酒肆茶坊。突出衲僧巴鼻。冷笑諸方寒灰枯木。坐在無魂必死之地。妙嚴有些子神通。為汝諸人。出氣。卓拄杖云。三十年弄馬騎。却被瞎驢受記。又卓一卓。下座。</p>
<p>大丈夫。須猛烈打破從前伎倆。直下斬釘截鐵。拈却佛祖機。拔却繫驢橛。豈不見。睦州為人太親切。拶得雲門脚折。後來兒孫。不辨端倪。却向推門處。辨別。若也恁麼參禪。驢年未得休歇。妙嚴不惜眉毛。與你當頭拈出。拈拄杖。擲下云。南贍部洲人。常在北鬱單越。</p>
<p>荊棘林中紅爛。破驢脊上蒼蠅。韓信臨朝底。洞山佛無光。這一隊漢。朝三千暮八百。有什麼罪過。只如銅砂羅裏滿盛油。汝諸人。又作麼生。良久云。大盡三十日。小盡二十九。</p>
<p>百草頭上。罷却干戈。萬仞峯前。縱橫遊戲。暗嗟魯祖。面壁一味。祇貪瞌睡。飜笑睦州見僧與我提一桶水。當恁麼時。臨濟喝似雷犇。也拈放一邊。德山棒如撒星。亦置之一處。妙嚴有條活路。與汝諸人共行。遂畫一圓相云。東山下左邊底。</p>
<p>九九。釋迦老子不知有。飜轉面皮。伸出毛手。握金剛鎚。碎窠臼。突出無位真人。一一面南看北斗。</p>
<p>山河大地。草木叢林。盡是恒河沙劫千佛數。直饒信得及去。大似掉棒打月。東頭買貴。西頭賣賤。三十年後。破草鞋向什麼處著。漆桶。參堂去。</p>
<p>結夏。拈拄杖。橫按云。住山僧某甲。據菩薩乘。修寂滅行。同入清淨實相住持。以大圓覺。為我伽藍。身心安居。平等性智。老僧。二千年前。與十二大士。同在光明藏中。親聞如來金口。叮嚀付囑。向二千年後。為末世眾生。廣演斯要。今正是時。報恩不敢囊藏被蓋。更為諸人。八字打開去也。以拄杖卓一卓云。先請文殊大士。向山僧拄杖頭上。為諸人說安居偈。護生須是殺。殺盡始安居。會得箇中意。鐵船水上浮。次當山僧。重說偈言去也。文殊據虎頭。山僧収虎尾。中間諸菩薩。隨例生歡喜。復以拄杖。卓一卓。下座。</p>
<p>謝首座書記藏主。舉趙州會下。有二僧。相推不肯作第一座。主事白州。州云。總教伊作第二座。事云。教誰作第一座。州云。裝香著。事云。裝香了也。州云。戒香。定香。慧香。解脫香。</p>
<p>師拈云。趙州下一鎚。不妨驚群動眾。子細檢點將來。也是泥裏洗土塊。若是薦福門下。不用相推。第一座也有人。第二座也有人。第三座也有人。雖然。不免從頭注過第一座。鐵眼銅睛覰不破。第二座。陽春白雪無人和。第三座。真實身心同達磨。且道。與趙州是同是別。若也會得。許你具一隻眼。若也不會。也許你。具一隻眼。有箇衲僧。出來道。總不恁麼。時如何。對他道。切忌向鬼窟裏。作活計。</p>
<p>祈雪。夜來得一番雪。子細思量。有五件奇特事。應時應節。災殃殄滅。能除熱惱。眾人定疊。又見老鵶頭白。且道。衲僧門下。畢竟如何。文殊疾走無邊方。普賢眼裏重添屑。</p>
<p>平地上若衣喫飯。十箇有五雙。不知落處。輕如鴻毛。重如泰山。不必較之。達磨西來。直指人心。見性成佛。知他是真是偽。衲僧家。口似血盆。舌如利刀。到這裏因甚口似匾擔。東湖借路經過。驀拈拄杖云。且道。尋常在什麼處著到。乃擲下云。橫身當宇宙。一句定綱宗。</p>
<p>即心即佛。非心非佛。不是心。不是佛。不是物。冷水浸冬瓜。大家廝淈[泳-永+盾]。雖然淈[泳-永+盾]。却有箇分曉處。驀拈拄杖云。山僧夜來。吟得山偈。舉似大眾。雪子落紛紛。烏盆變白盆。忽然日頭出。依舊是烏盆。忽有箇衲僧。出來道。長老長老。此是雪詩。乃對他道。冬行春令。便下座。</p>
<p>明不見暗。暗不見明。明暗雙忘。無異流俗阿師。野干鳴獅子吼。獅子吼野干鳴。三家村裏臭胡孫。價增十倍。驪龍頷下明珠。分文不直。若作衲僧巴鼻。甚處得來。三十年後。換手槌胷。未是苦在。</p>
<p>見聞覺知無障礙。色香味觸常三昧。眼見如盲。口說如啞。蘇州人獃。常州人打爺。大宋國裏。只有兩箇僧。川僧浙僧。其他盡是子。淮南子。江西子。廣南子。福建子。豈不見道。父慈子孝。道在其中矣。</p>
<p>新鑄鐘云。有大智人。具大知見。啟大爐鞴。奮大鉗鎚。然後示大機。顯大用。於二百日中。成此大法器。住大解脫門。亘千萬億劫。震大圓音。空明暗相。以此津濟四生。以此梯航九有。以此祈祥懺罪。以此息苦停酸。以此揭示頂門正眼。以此流通佛祖慧命。直得星飛電卷。山色凝光。鳳舞鸞翔。龍馳虎驟。豈不見玄沙和尚道。直似秋潭月影。靜夜鐘聲。隨扣擊以無虧。觸波瀾而不散。猶是生死岸頭事。苟能於此洞明。便見玄沙老子。即今向紫霄峯下。拭眼堂前。騎聲蓋色。坐斷十方。脫或未然。塞却耳根。分明聽取。</p>
<p>君子道長。小人道消。衲僧活計。不在兩頭。有般癡漢。便問。未審在什麼處。似這般底。不打。更待何時。且道。寶林恁麼道。還有過也無。試定當看。</p>
<p>住報恩上堂。僧問。祇這是。埋沒自<span class='corr'>己</span>。祇這不是。孤負先聖。去此二途。和泥合水處。請師道。師云。玉筯撐虎口　師乃云。古佛家風。遇古佛然後拈出。大人境界。見大人乃可顯揚。今日朝旆臨筵。人天普集。古佛家風既展。大人境界全彰。揭示摩醯正眼。洞明少室真機。頓契佛祖不傳妙心。開悟父母未生面目。直下斬釘截鐵。猶是把䌫放船。苟若說心說性。未免和泥合水。這條通天活路。千聖共行。萬靈同轍。淨躶躶沒虗空。赤洒洒無空缺。雖居有為界。示無為法。而不滅壞有為之相雖居無為界。示有為法。而不分別無為之相。如是則如鐘在虡。扣之則鳴。似鏡臨臺。物來斯照。於其中間。應變萬差。出沒卷舒。得大自在。祇如應真不借一句。又作麼生。雙溪源脈深無底。濟物曾無有倦時。</p>
<p>結夏云。金錫罷遊留靠壁。草鞋乾曬待秋風。且那長夏深思省。看是平生有底功。真實行藏宜保惜。虗頭伎倆疾消鎔。老僧豈是多饒舌。要與諸方氣味同。</p>
<p>鷲嶺拈花。少林直指。指空畫空。泥裏洗土。如來禪。烈焰光中綻白蓮。祖師意。海裏紅塵成陣起。透得過。權實照用。一鎚打破。透不過。葛藤窠裏。長年打坐。總不與麼。喚取瞎驢來拽磨。</p>
<p>受寶林請。云。孤峯頂上。聳壑昂霄。好不資一毫。十字街頭。和泥合水。醜不資一毫。如是。則在彼在此。同得同用。所以道。我此法印。為欲利益世間故說。在所遊方。勿妄宣傳。到箇裏。推倒須彌。飲乾大海。於其中間。出沒卷舒。了無妨礙。且應緣利物一句。作麼生道。雪後始知松柏操。事難方見丈夫心。</p>
<p>三十二相。八十種好。從朝至暮。啾啾唧唧。說黃道黑。不知那裏是二時上堂喫飯。不覺嚼碎舌頭。血濺梵天。四天之下。沛然有餘。玉皇大帝惡發。追東海龍王。向金輪峯頂。鞠勘。頃刻之間。追汝諸人作證見也且各依實供通。切忌回避。儻若不實。喪汝性命。</p>
<p>舉正法別峯和尚立僧。云。西天四七。唐土二三。天下老和尚。無不以此頂[寧*頁]上一著。流通正法眼藏。顯示涅槃妙心。是故雲夢之竹。天下之勁也。然而不矯揉不羽筈。則不能以入堅。堂溪之金。天下之利也。然而不鎔範。不砥礪。則不能以擊強。矯揉羽筈。鎔範砥礪。既妙。至人之用。其赤手提持。解粘去縛。抽釘拔楔。烹佛煅祖。轉凡成聖。亦不出此箇端由。所謂善知識者。是大因緣。其斯之謂歟。正當恁麼時。如何。佇看汗血八駿駒。何啻日馳三萬里。</p>
<p>道遠乎哉。觸事而真。善因招惡果。聖遠乎哉。體之則神。刻糞作旃檀。蔣山恁麼著語。是你諸人。還知落處麼。良久云。不因風撼庭前樹。爭見山花入袖香。</p>
<p>道不得底句。不在天台。定在南嶽。拈拄杖云。是汝諸人。還見蔣山拄杖麼。卓一卓云。人貧智短。馬瘦毛長。</p>
<p>開爐。三世諸佛。吞却火焰。火焰燒殺三世諸佛。一盲引眾盲。相牽入火坑。棒打不碎底。填溝塞壑。刀斫不入底。臥雪眠霜。作世諦商量也得。作佛法流布也得。渾崙吞却。三十年後。有人索飯錢在。直饒爛嚼。白湯嚥下。未免粘牙帶齒。且道。蔣山為人。在什麼處。爛研巴豆三千顆。瀉却諸方五味禪。</p>
<p>大慧至。我本無心有所希求。今此法王大寶。自然而至。法王大寶既至。汝等諸人。急著精彩。所謂見之不取。思之千里。豈不見。大隨道。我參七十餘員善知識。具大眼目底。祇有一二。其他盡具正見。在今天下。具大眼目。真善知識。唯法叔老師一人而<span class='corr'>已</span>。黑漆竹篦。掀飜海嶽。從頭打過。雖是死馬醫。就中要妙。黃檗打臨濟拄杖。蔣山豈是無耶。蓋為土曠人稀。雲門一曲。臘月二十五。那在今朝十六日吹唱。驀拈拄杖。卓一下云。虗空可量風可繫。無能宣說佛功德。</p>
<p>復舉頃在虎丘。聞先師舉佛眼叔祖。初作無為軍化士。因道中著攧。有箇省處。歸來。舉似師祖。後令充知客。因夜坐撥火。忽然猛省。雖然如是。每至入室。未能深入閫奧。從容請益。太師祖云。我為你。說箇喻子。正如一人。牽一頭牛。從窓櫺中過。兩角四蹄。悉皆過了。唯尾巴過不得。</p>
<p>師云。這箇說話。多年在肚皮裏。信知。在今天下。無人理會得。所以密之三寸。苟非法叔老師到來。小姪此生。無因拈出。敢問諸人。既是大底過了。如何尾巴却過不得。且道。誵訛在什麼處。小姪今日。對眾拈出。供養我法叔老師大和尚。唯願壽與趙州同年。為佛法作大主張。使天下衲僧。洞徹此一段奇特大事。下座。同知事頭首大眾。殷勤拜。請。伏望慈悲俯垂開示。</p>
<p>上堂。良工未出。玉石不分。巧冶無人。金沙混雜。縱使無師自悟。向天童門下。何啻朝打三千。暮打八百。驀拈拄杖云。喚作拄杖。玉石不分。不喚作拄杖。金沙混雜。其間一箇半箇。善別端由。管取平步青雲。苟或未然。卓拄杖云。急著眼看。</p>
<p>傳法寺請開鐘聲。云。頑銅鈍鐵。美玉精金。大冶洪爐。一模鑄就。不假毗沙門天王神力。豈從須彌頂[寧*頁]上持來。器重千鈞。樓高百尺。啟圓通三昧。發清淨妙音。直須眼處聞聲。莫向耳邊領略。鑊湯爐炭。不用吹而自滅。刀山劍樹。何待喝而後摧。昏夢頓除。沈迷了悟。萬象森羅俱作舞。大千沙界一時聞。大眾且道。末上一鎚。落在什麼處。劫石有消日。洪音無盡時。</p>
</div>
<div class='div-other'><a id='mulu289' />
<p class='h2'>小參</p><p>是真精進。是名真法供養如來。爾時靈山一會。儼然未散。豈不是今日恁麼時節。雖然不言我家醋淡。蓋為人人各有一坐具地。侵他一絲毫。也不得。光孝恁麼提唱。須是箇人始得。還有獨脫底麼。出來。與光孝相見。其或未然。是法住法位。世間相常住。老僧自到光孝。首荷七員外令閤喜道人。令似祖道。舉家學般若眷屬。無不戮力外護。自非夙昔有大因緣。安能若是。然而與人相聚。莫非身心真實。心若真實。至於動靜施為。行住坐臥。一語一默。無不真實。豈不見。古人道。只箇心箇心是佛。十方世界最靈物。縱橫妙用可怜生。一切不如心真實。所以山河大地。日月星辰。人畜草芥。皆依真實。而現相好。然真實之義。即是從上佛祖。清淨大解脫門。只看當人各各所行如何。其間一生為善者。至於多生。為善者。無量劫來。為善者。即殊勝果報。歷歷現前。苟為不善者。其不善境界。亦常歷歷現前。信之。善惡報應。毫髮無差。且如衲僧家。親近善知識。悠久辨一片真實身心。窮<span class='corr'>己</span>躳大事。無有不辨底道理。是故從上佛祖。天下老和尚。無不以真實顯示。豈不見。疎山矮師叔。在溈山會下。聞示眾云。行脚高士。直須向聲色裏睡眠。聲色裏坐臥。始得。是時疎山。出問云。如何是不落聲色句。溈山豎起拂子。疎云。此是落聲色句。溈山便歸方丈。</p>
<p>疎山不契。遂辭香嚴。嚴云。何不且住。疎云。某甲與和尚無緣。嚴云。有何因緣不契。試舉看。疎山遂舉前話。嚴云。某甲有箇語。疎山云。道什麼。香嚴云。言發非聲。色前不物。疎云。元來此中有人。乃囑香嚴云。師兄向後有住處。某甲却來相見。</p>
<p>諸人要識言發非聲。色前不物麼。便是釋迦老子道。一人發真歸源。十方虗空。悉皆消殞底。螢火之光也。然疎山痒處。既被香嚴抓著。豈止溈山撿點。千古之下。具大眼目尊宿。皆不放過。</p>
<p>溈山至晚。乃問香嚴。問聲色底矮闍梨。在麼。嚴云。<span class='corr'>已</span>去也。溈山云。向子。道什麼。嚴云。某甲亦曾對他來。溈山云。試舉看。嚴云。言發非聲。色前不物。溈云。他道什麼。嚴云。他深肯之。溈山失笑云。我將謂矮子。有長處。元來只在這裏。看溈山。下這一著。不妨驚天動地。惜乎土曠人稀。溈山又云。此子向去。設有住處。近山無柴燒。近水無水喫。爛泥裏有<span class='corr'>刺</span>。然古人之言。必不妄矣。在今天下。討一箇言發非聲。色前不物底。正如掘地覓天。何況要會溈山說話。不言。可知矣。雖然切忌鑽龜打瓦。</p>
<p>大底宗師。據曲彔床。不是細事。山野自出世來。隨所住處。非不為兄弟。激揚此事。然未嘗動著箇一著子。</p>
<p>頃住薦福。偶然二三百衲子相聚。因而略露鋒芒。遂惹起無限風波。自後一向隨宜施設。終不將真珠作碗豆糶却。古人有見賢思齊之說。在今日。去聖時遙。邪師過謬。非眾生咎。是他本色道流。做工夫底。只向脚跟下推究。推來推去。驀然推徹。豈不是大力量人。苟推未徹。語意活脫。終不為閒言市語。邪師印證語。有箇見處語。知是般事語。硬配在生滅斷常坑子裏。</p>
<p>所謂善知識者。是大因緣。老僧行脚。走徧江西湖南。及乎到圓悟處。更開口不得。正如就地彈雀相似。是他為人。不妄下手。至下手時。峭峻。無道理與人湊泊。後到先師處。稍知觸淨。方知圓悟說話分曉。蓋尊宿為人。古今難得其人。是他本分手段。迥別。比其和泥合水阿師。豈可同日而語耶。</p>
<p>昔高安白水仁禪師示眾云。尋常不欲向聲前句後。鼓弄人家男女。何故。且聲不是聲。色不是色。時有僧問。如何是聲不是聲。仁云。喚作色得麼。僧云。如何是色不是色。仁云。喚作聲得麼。僧禮拜。仁云。且道。為你說。答你話。</p>
<p>若向這裏見得。溈山道。這矮子將謂別有長處。元來只在這裏。箇些子。明白便見得。白水道。且道。為你說。答你話。無不透頂透底。刢利漢。聞恁麼舉。豈止醍醐灌頂。苟或未然。參須實參。悟須實悟。閻羅大王。不怕多語。久立。</p>
<p>舉茗溪示眾云。吾有大病。非世所醫。看他古人。吐露箇消息。不妨炟爀。其實無他。只是踏著向上關棙子。拈出來。便該天括地。近傍不得。是他往日有知音。後來僧持問曹山。未審是什麼病。山知他落著。便道。攢簇不得底病。這箇便是知音也。豈似而今無地頭。恣意亂道。纔見人問。未審是什麼病。便打入葛藤窠裏。恰似拽鋸相似。你拖去。我又拽來幾時得歇。於本參中。有什麼交涉。這般病。諸人皆有之。只是不會病。酌然攢簇不得。既不會病。變成毛病去。既成毛病。只是業識忙忙。無本可據。到年窮歲盡。總無得力處。豈不哀哉。若踏著攢簇不得底病。便有超生離死之由。這僧又問。一切眾生。還有此病也無。山云有。僧云。既有因什麼不病。山云。眾生若病。即非眾生。這僧也會推究。又問曹山。和尚還有此病也無。山云。老僧正覓起處。不得。不妨險峻。這一句子難道。非曹山。如何啟口。雖然正覓起處不得。諸方具正知正見者。其護惜珍育。為出世妙訣。不肯容易發露與人。若向薦福門下。正是大病。謂之貼肉汗衫。謂之解脫深坑。又謂之死水。又謂之墨汁。又謂之明白。你諸人若病到覓起處不得。但來問薦福。當為顯示。諸方奈何你不得。何故。蓋正坐此病。</p>
<p>這僧又問。一切諸佛。還有此病也無。山云有。僧云。因什麼不病。山云。為伊惺惺。此老人。是曹洞正傳。有回互傍參。不犯底手段。臨機八面。得大自在。豈守窠臼。瞎學者眼。</p>
<p>諸道流。既來此間相聚。二六時中。急著精彩。時不待人。儒者尚云。朝聞道。夕死可矣。況衲子乎。</p>
</div>
<div class='div-other'><a id='mulu290' />
<p class='h2'>法語</p><p>答詮老法嗣書　老僧自幼出家。正因也。方袍圓頂。正因也。念生死未明。撥草瞻風。親近善知識。正因也。至於出世領眾。今三十餘年。未甞毫髮厚<span class='corr'>己</span>也。方丈之務。未甞少怠也。晝夜精勤。未甞敢懈也。念眾之心。未甞斯須忘也。護惜常住之念。未甞敢私也。行解雖未及古人。隨自力量。行之。亦不負愧也。痛念佛祖慧命懸危。甚於割身肉也。念報佛祖深恩。寢食不遑安處也。念方來。為道衲子。心地未明。不啻倒懸也。雖未能盡古人之萬一。然此心不欺也。</p>
<p>長老隨侍吾。三四載。凜然卓卓可喜。去年夏末。命悅眾。是吾知長老也。</p>
<p>吾謝鍾山。寓宣城昭亭。未幾。赴姑蘇光孝。<span class='corr'>方</span>兩月。長老受鳳山之請。道由姑蘇。首來相見。道義不忘。如此也。別後杳不聞耗。正思念間。懷淨上人來。承書并信物。方知入院之初。開堂。為吾燒香。乃知不負之心昭廓也。今既為人天眼目。前來事體不同也。果能如吾自幼出家。為僧行脚。親近善知識。以至出世住持。其正因行藏。如此行之。則吾不妄付授也。又何患宗門寂寥哉。至祝。無以表信拂子一枝。法衣一頂。幸收之。</p>
<p>紹興壬午。七月初七日。住光孝。應菴老僧書復。</p>
<p>示徽禪人　達磨西來。直指人心。見性成佛。不妨直截省要。正眼看來。<span class='corr'>已</span>是七錯八錯了也。事不獲<span class='corr'>已</span>。且作死馬醫。祇這直指底心。便是黃面老子。四十九年。橫說豎說不著底。至精至妙。罕有達此正脉者。此心傳授不得。唯自證自悟。到無迷悟處。祇是平常。著衣喫飯。更無許多玄解義路。貫塞胸次。蕩蕩地。閒閒地。祖師道。一種平懷。泯然自盡。方得大受用。至於臨生死之際。湛然凝寂。更無毫髮走作。祇恁麼地。如一座須彌山相似。豈不要哉。</p>
<p>近年來。參學兄弟。雖號行脚。恰如冷水澆石一般。到所在。掛搭。祗是妄想記憶。諍勝負。以當平生。真可怜憫。若是正因行脚人。終不恁麼地。看他從上古聖。出叢林。入保社。親近真正知識。十年二十年。退步就<span class='corr'>己</span>。寒灰枯木。密密地。究竟根蔕下一些子。要著實處。方可隨緣任運。名為了事衲僧。行脚高人。若心地不洞明。如何歇得。十二時中。起心動念。帀帀地。如千波萬浪相似。如何消鎔得去。到這裏。若無透脫處。祇是一箇無所知。盜常住飯劫賊。臨濟和尚。謂之禿兵是也。劫來劫去。劫得渾身。赤骨聿地。忽然緣謝。所有平生機智聰慧。向眼光落地時。一點也用不著。設使累生。作得恒沙功業。愈無超生死之期。祇得人天福報。報盡。依舊無出頭處。</p>
<p>若要窮虗空劫。盡未來際。受用不盡。須是直下心空。既未能徹證此道。當須稟大宿誓。擇本分宗師。放下複子。盡此一報身。窮究此公案。無有不契證者。第恐如存若亡。口頭雖說參禪。肚裏全不肯做。若此不如歸一頭存誠看教。作白淨業。將來不失人身。古德云。說得一丈。不如行得一尺。是也。</p>
<p>且如今列剎相望。呼為善知識。傳直指心宗。畢竟此心。如何傳。是何形狀。近來出一等魔。教中謂之惡友。各說異解。以為利人。或者教人休去歇去。都莫思量。纔起心動念。速為除去。或者教人一向無事。香不燒。拜不禮。或者教人。一向理會古今。恰如箇杜撰座主。或者將從上老宿。赤心提持處。謂之建立門庭。或者見學家來。室中下得轉語相似打半日。又問一句。學者又進語。合得他著。便謂。此兄弟有箇入處。且道。此等利人。還契得直指心麼。酌然是無星子交涉。所以佛鑒和尚道。今之善知識。多是曲指人心。說性成佛。此之是也。臨濟正脈。自百丈於馬師喝下。遞代至今。非但契證諸大祖師命根。亦乃契證不可說不可說。百千萬億阿僧祇。佛祖命脈。絲髮不差。百丈得黃檗。黃檗得臨濟。臨濟付三聖。乃云。誰知吾正法眼藏。向這瞎驢邊滅却。只這箇說話。若見得徹去。何更有臨濟宗耶。</p>
<p>德徽上人。以道義相從。頗進古風不倦。窮究衲衣下事。誠謂之不虗行脚也。若要易會。祇向十二時中。起心動念處。但即此動念。直下頓豁。了不可得。如太虗空。亦無虗空形段。表裏一如。智境雙泯。玄解俱亡。三際平等。到此田地。謂之絕學無為閒道人也。更須知有五祖道底。始得。上人既炷香誠悃。因書。以付其行。</p>
<p>示茂先二化士法語。頭云　一大藏教。且不是黃面老子說底。直指人心。且不是達磨大師傳底。祇這兩著。殃害天下衲僧。求不得生。求不得死。正擬議閒。驀地被人推轉。一刀兩段。血濺梵天。向歸宗門下。猶是掇洗脚水底漢。未曾夢見我先祖意旨在。</p>
<p>道人之心。其直如絃。在在處處。若倚天長劍。世間富貴驕奢。五欲八風。入作無門。名利是非。四生九有。籠罩不住。得到這田地。便是取黃面老子命根時節也。豈只一生兩生。堅勁行願所致。乃是積劫熏煉。種智純熟。至於歷諸勤苦。然後乃可引跂大方。超然獨步者也。</p>
<p>德山未遇人時。[祝/土]一肚皮葛藤。流入八萬四千毛竅。化為精魅魍魎。冬冬於無量神通。及見龍潭。一點也用不著。然後知非。乃云。從今日去。更不疑天下老和尚舌頭也。</p>
<p>讓祖首起馬駒膏肓之病。示以磨磚打車。殺佛之要。所謂瘥病不假驢駞藥。應平生堅執奉重。渙然氷釋。從容父子懲酬。曾無毫髮滲漏。皎然如千日並照。臨機八面。超情離見。到出生入死。不疑之地。了無生死始終之患。爾後以是傳之百丈。百丈以是傳之黃檗。黃檗以是傳之臨濟。臨濟以是傳之三聖。三聖死。且喜太平。豈謂興化忍俊不禁。向大覺棒下。見徹臨濟在黃檗處。喫棒底意旨。此老故是聽事不真。喚鐘作甕。就中奇怪。迨今天下老和尚。無不以是褒揚。殺人刀活人劍。乃上古之風規。亦今人之樞要。摧魔破執。不得不無。其間一箇半箇。洒洒落落。終不肯坐死水裏。與蝦蟆蚯蚓。長歌細吟。大底抽釘拔楔。解粘去縛手段。以壽後世。從今日去。斷定要箇撲跌不破底。點出來。與臨濟作種子。俾綿綿亘萬世。為祥為瑞。為風為雷。為雲為雨。為殃為害。又豈徒然哉。</p>
<p>從上佛祖。無一念心。要做大漢。生死大事。方得了辨。然後大漢自然而至。始謂之釋迦種草也。若有一念。馳求成佛作祖之心。此謂之敗種焦芽。無復發生也。年來學道人。凡見尊宿。不問如之若何。祇要人道他有箇見處。便歡喜。殊不知。歡喜底便是討閻羅王鐵棒。打你鬼骨臀。款子也。若是箇漢。祇要人道你未在。却堪持論。</p>
<p>菩提離言說。從來無得人。德山道。我宗無語句。亦無一法與人。趙州道。佛之一字。吾不喜聞。看他恁麼。吹砂走石。早是瞎人眼了也。更向棒頭上。討活路。一喝下。覓出身句。無異捕鼠。求象牙也。所以從上。護惜箇一著子。二六時中。直是無絲頭子虗棄。做到無捫摸處。無湊泊時。却須放下。令教虗靜澄湛。應于從前知解道理。惡知惡見。悉皆入作不得。便是要徑也。一旦洞明脚跟下事。徹底透脫去。亦不孤釋迦老子叮嚀。所謂獅子兒眾。隨後三歲。便能大哮吼。若是野干逐法王。百年妖怪虗開口。</p>
</div>
<div class='div-other'><a id='mulu291' />
<p class='h2'>頌古</p>
<div class='div-other'><a id='mulu292' />
<p class='h3'>女子出定　　疎山造塔</p><p>出得出不得。滿面是埃塵。愁人莫向愁人說。說向愁人愁殺人。</p>
<p>鑿開荒徑造浮屠。往復商量價不孤。無限落花隨水去。夕陽春色滿江湖。</p>
</div>
<div class='div-other'><a id='mulu293' />
<p class='h3'>香嚴上樹　　風幡</p><p>故園春色在枝頭。惱亂春風卒未休。無事晚來江上望。三三兩兩釣魚舟。</p>
<p>大海波濤湧。千江水逆流。龍王宮殿裏。不見一人遊。</p>
</div></div></div>
<div class='div-other'><a id='mulu294' />
<p class='h1'>密菴傑和尚語　　　　嗣應菴</p>
<div class='div-other'><a id='mulu295' /><p>上堂。一進一退。一動一靜。須信那伽常在定。一擒一縱。一殺一活。四方八面活鱍鱍。嘉州大像喫鹽多。<span class='corr'>陝</span>府鐵牛添得渴。若作佛法商量。喫鐵棒有日在。</p>
<p>因雪云。滿目紛紛呈瑞雪。填溝塞壑誰辨別。文殊無處頓渾身。普賢失却真如訣。烏鴉變作白頭鴉。鐵樹飜成銀線結。報諸人瞥不瞥。庭際無人立片時。便是太平底時節。喝一喝。</p>
<p>即心即佛。鐵牛無骨。非心非佛。空山突兀。不是心。不是佛。不是物。人從鄭州來。却得許州信。報道。今年蠶麥熟。風雨時。五穀豐。萬民樂。東村王老聞。時嘻嘻而歌曰。從來不唱脫空歌。把火燒山拾田螺。白洛樹梢魚扇子。急水灘頭鳥作窠。大眾。不是文章四六。亦非直指單傳。哆哆和和如薦得。祖師鼻孔一時穿。以拂子。擊禪牀。下座。</p>
<p>有句無句。如藤倚樹。石裂崖崩。毒蛇當路。樹倒藤枯。悉哩蘇盧。溈山呵呵大笑。和贓捉敗了也。且水不洗水一句。作麼生道。皇天無親。唯德是輔。</p>
<p>直菴到。舉芙蓉訪實性大師。大師上堂。以右手。拈拄杖。倚左邊云。此事若不是芙蓉師兄。大難委悉。</p>
<p>師召大眾云。實性大師。弄巧成拙。鈍置他芙蓉師兄。直菴師兄今日來。烏巨也不拈拄杖。亦不與麼道。且道。與古人是同是別。良久云。相逢自有知音知。何必清風動天地。</p>
<p>世尊拈花。勾賊破家。迦葉微笑。聲前失照。雪峯輥毬。雙放雙収。玄沙未徹。眼中拔屑。雲門顧鑑。遞相脫賺。俱胝豎指。全無巴鼻。這一隊漢。敵國家財。盡被烏巨籍沒了也。直得上無片瓦。下絕卓錐。却來眉毛罅裏。埋冤負屈。聲聲叫道。無惻隱之心。非人也。無羞惡之心。非人也。無是非之心。非人也。烏巨痒處。被他抓著。不覺手之舞之。足之蹈之。驀拈拄杖。擲下云。遇赦咸放。</p>
<p>少室單傳。衲僧巴鼻。磑觜生春。驢鳴犬吠。廁坑籌子念摩訶。驚起法身無處避。無處避。若為論。驀拈拄杖。卓一卓云。我行荒草裏。汝又入深村。</p>
<p>在眼曰見。在耳曰聞。在手執捉。在足運奔。豁開則東西南北。把住則毫髮不存。且道。豁開好。把住好。驀拈拄杖。卓一卓云。一氣不言含有象。萬靈何處荷無私。</p>
<p>靜悄悄處跳得出。閙浩浩處可橫身。閙浩浩處挨得行。靜悄悄處堪駐足。所以德山據一條白棒。佛來也打。祖來也打。且不坐在閙浩浩處。靜悄悄處。又道。我二十年。不曾打著一箇獨脫底。祥符門下。若有獨脫底。正好喚來洗脚。</p>
<p>月生一。無角鐵牛眠少室。月生二。赤脚波斯入閙市。月生三。氷生於水。青出於藍。驀拈拄杖。橫按。顧視云。文殊堂裏萬菩薩。夜來盡向此中參。</p>
<p>譬如擲劍揮空。莫論及與不及。斯乃空輪絕跡。劍刃無虧。正與麼時如何。遂顧視左右云。填溝塞壑無人會。雨過夜塘秋水深。</p>
<p>聖節云。諸佛不說說。祖師不聞聞。留下一轉語。千古鎮乾坤。且道。是那一轉語。拈起拄杖。躳身叉手云。皇帝。萬歲萬萬歲。</p>
<p>高高處。無物堪比倫。低低處。猶難擬議。一毫端上立寶剎。寬廓非外。百草頭邊。突妙喜世界。寂寥非內。權實照用竝行敲碎髑髏裏眼睛。揑出虗空骨髓。且聽諸人東卜西卜。忽若把斷要津。如何通信。八月秋。何處熱。</p>
<p>今朝上元節。是處掛燈毬。一燈燃千百億燈。燈燈相續重重無盡。如寶絲網。三世諸佛。向光影裏出現。六代祖師。向光影裏。說法度人。四聖六凡。向光影裏。頭出頭沒。山河大地。向光影裏成立。諸人若信得及去。覓其光影來處。了不可得。便乃坐斷報化佛頭。若信不及。十二時中。被光影使。得七顛八倒。</p>
<p>二由一有。一亦莫守。一心不生。楊生左肘。達磨九年面壁。覰不破。黃面老子。三百餘會道不著。德山臨濟。咬定牙關。一場懡㦬。華藏到這裏。如何道得接手句。風暖鳥聲碎。日高花影重。</p>
<p>靈隱佛海遺書至。呼猿洞口。虗空迸裂。鴉飛不度。如行如說。三十三天撲帝鐘。打刀須是賓州鐵。喝一喝。下座。</p>
<p>舉演首座立僧。舉一不得舉二。放過一著。落在第二。徑山即不然。舉一了舉二。截斷露布葛藤。突出衲僧巴鼻。如獅子王哮吼一聲。壁立萬仞。誰敢正眼覰著。一向恁麼去。三十年後。何止法堂前。草深一丈。所以釋迦老子道。譬如琴瑟箜篌。雖有妙音。若無妙指。終不能發。諸人要知妙音妙指齊發麼。下座。詣首座寮告香。</p>
<p>諸佛說不到處。人人開口道著。佛祖行不到處。人人舉足踏著。既道著。又踏著。因甚麼。從朝至暮。不自覺知。良久云。只為分明極。飜令所得遲。</p>
<p>解夏云。一箇葫蘆才倒地。滿地葫蘆盡傾倒。欲識單傳直指禪。今日鬬湊得恰好。</p>
<p>朝說暮說。展演河沙句義。不是衲僧分上事。行棒行喝。敲牀豎拂。揚眉瞬目。不是衲僧分上事。透出兩重關。逗到不疑之地。正好朝打三千。暮打八百。且道。過在什麼處。欲得不招無間業。莫謗如來正法輪。</p>
</div>
<div class='div-other'><a id='mulu296' />
<p class='h2'>頌古</p>
<div class='div-other'><a id='mulu297' />
<p class='h3'>女子出定　　狗子佛性</p><p>出得何如未出時。瞎驢成隊喪全機。而今四海平如砥。蘆管迎風撩亂吹。</p>
<p>狗子無佛性。殺人便償命。楚痛百千般。因邪却打正。</p>
</div>
<div class='div-other'><a id='mulu298' />
<p class='h3'>趙州洗鉢盂　　百丈野狐</p><p>粥了令教洗鉢盂。鐵船無底要人扶。片帆高掛乘風便。截海須還大丈夫。</p>
<p>五百生前失却。五百生後太錯。錯錯誰道。祥麟只一角。</p>
</div>
<div class='div-other'><a id='mulu299' />
<p class='h3'>即心是佛　　趙州勘婆</p><p>大海波濤闊。千峯氣象雄。古今無間斷。南北路頭通。</p>
<p>天高地厚人難見。海闊山遙只自知。勘破却回休錯問。得便宜是落便宜。</p>
</div></div>
<div class='div-other'><a id='mulu300' />
<p class='h2'>贊諸祖</p>
<div class='div-other'><a id='mulu301' />
<p class='h3'>布袋　　開明禪師　　大慧禪師</p><p>禪不參。道不會。終日忙忙。弄箇布袋。十字街頭道等人。阿誰知得渠綣繢。稽首彌勒世尊。國有憲章。三千條罪。</p>
<p>江郎入定。烏巨開山。林深路逈。火冷雲寒。道大不知誰辨的。帝王親手付金襴。</p>
<p>[翟*支]瞎頂門三隻眼。是非佛法一齊剗。竹篦頭上放無端。也是徐六擔片板。</p>
</div></div></div>
<div class='div-other'><a id='mulu302' />
<p class='h1'>松源岳禪師語　　　　嗣密菴</p>
<div class='div-other'><a id='mulu303' /><p>入院。上堂。化育之本。物我同途。祖佛之源。古今不易。靈然獨露。透色透聲。坐斷千差。孤危不立。如天普蓋。似地普擎。若聖若凡。皆承恩力。所以我此法印。為欲利益世間故說。在所遊方。勿妄宣傳。今日人天普集。對眾明明剖露。乃豎起拂子云。還見麼。西天此土。的的相承。不立堦梯。獨標象外。正與麼時如何。千峯勢到岳邊止。萬派聲歸海上銷。</p>
<p>上士聞道。勤而行之。弄泥團漢。中士聞道。若存若亡。一刀兩段。下士聞道。而大笑之。彩犇齪家。澄照恁麼告報。且節文在什麼處。利刀割內瘡猶合。惡語傷人恨不消。</p>
<p>舉古德道。君若隨緣得似風。飛沙走石不乖空。但於事上通無事。見色聞聲不用聾。古德與麼告報。正謂按牛頭喫草。若是澄照。又誰管得。你有問西來。便答東。從教人笑我佯聾。白雲乍可離青嶂。明月難教下碧空。</p>
<p>諸佛說不到處。人人開口道著。諸佛行不到處。人人舉步踏著。道著踏著。醍醐毒藥。苦哉佛陀耶。陳年斷貫索。</p>
<p>退院云。生平活計一絲頭。嘯月迎風得自由。管甚澄江興逆浪。等閒平步過滄洲。</p>
<p>冶父門風。別無道理。種田愽飯。早眠晏起。洗面摸著鼻。啜茶濕却觜。忽有箇漢。出來道。低聲低聲墻壁有耳。也怪他不得。何故。洞山佛無光。韓信臨朝底。喝一喝。</p>
<p>拈起拄杖云。諸佛降生。好與三十拄杖。諸佛成道。好與三十拄杖。諸佛轉法輪。好與三十拄杖。為甚如此。鶴有九皐難翥翼。馬無千里謾追風。</p>
<p>應菴密菴同日忌。拈香云。冤有頭債有主。撞破砂盆眼卓豎。不是佛不是祖。太白峯前只如許。這兩箇老凍膿。齩牙囓齒。同死不同生。簸土揚塵。有彌天罪過。我自江湖四十年。漸愧不入他保社。既不入他保社因甚今日。以此供養。遂以手搖曳云。嗚咿嗚咿。此意分明說向誰。</p>
<p>拈拄杖云。入荒田不揀。信手拈來草。懷州牛喫禾。益州馬腹脹。懷寧獨山張主管。鑄鍋三口。賓頭盧尊者。不知失却琉璃盌。且道。落在什麼處。擲拄杖云。眾眼難謾。</p>
<p>拈拄杖云。天不言。四時行。地不言。萬物生。墻壁瓦礫。橫說豎說。衲僧家。閉却咽喉脣吻。道將一句來。若道不得。拄杖子。忍俊不禁。自道去也。擲下拄杖。</p>
<p>盡令提綱。乾坤黯黑。放開一線。道泰時清。且道。本身盧舍那。還知慚愧麼。三生六十劫。</p>
<p>達磨九年面壁。和贓捉敗。盧行者不識字。露出尾巴。衲僧家。氣宇如王。只這些子。因甚麼透不過。樊噲踏鴻門。</p>
<p>舉風穴示眾云。若立一塵。野老顰蹙。不立一塵。野老安貼。於此明得。闍梨無分。全是老僧。於此不明。老僧即是闍梨。闍梨與老僧。亦能迷却天下人。亦能悟却天下人。欲識闍梨麼。右邊拍一拍云。這裏是。欲識老僧麼。左邊拍一拍云。這裏是。</p>
<p>應菴師祖。拈云。大小風穴。不會轉身句。</p>
<p>師云。大小風穴。醋氣猶在。何故。始作翕如也。縱之純如也。皦如也。繹如也。以成。喝一喝。</p>
<p>拈拄杖。召云。拄杖子。自應諾。即心即佛。作麼生會。云不會。非心非佛如何。云不會。不是心。不是佛。不是物。聻。云不會。既是不會。如何擔荷我祖師擔子。復云。阿呵呵。無物堪比倫。教我如何說。</p>
<p>僧問。虗空消殞時如何。答云。驢不成。馬不是　師乃云。天不能蓋。地不能載。冷湫湫地。是什麼標格。野老不知堯舜力。鼕鼕打鼓祭江神。</p>
<p>張弓架箭魚游網。物外安身鳥入籠。生殺盡時蠶作蠒。如何透得這三重。應菴老人。盡力與麼道。也是與賊過梯。</p>
<p>一大藏教。不是黃面老子說底。直指人心。不是達磨大師傳底。盡情為汝諸人。道了也。還覺頂門重麼。</p>
<p>舉古德云。去年貧未是貧。今年貧始是貧。去年貧無卓錐地。今年貧。錐也無。</p>
<p>師云。年去年來貧復貧。祖師擡脚重千斤。愁人莫向愁人說。說向愁人愁殺人。</p>
<p>解夏云。虎丘一夏。無可供養諸人。諸人合有沒量罪過。諸人若識慚愧。虎丘也有沒量罪過。且道。因甚如此。石牛㳂古路。一馬生三寅。</p>
<p>夫為善知識。須是駈耕夫之牛。奪飢人之食。駈耕夫之牛。令他苗稼滋盛。奪飢人之食。令他永絕飢虗。雖然。有時逼到萬仞崖頭。又須是你當人自肯。放身捨命。始得。</p>
<p>舉靈觀和尚。常閉門坐。一日雪峯敲門。觀便開門。峯搊住云。是凡是聖。觀乃唾云。這野狐精。拓開。又閉却門。雪峯云。也要識老兄。</p>
<p>師云。一不做二不休。賓主互換有來由。焦磚打著連底凍。赤眼撞著火柴頭。</p>
<p>依經解義。三世佛冤。離經一字。還同魔說。達磨九年面壁。老盧踏碓舂糠。檢點將來。也是寸釘入木。</p>
<p>德山入門便棒。望風豎降旗。臨濟入門便喝。諸人還猛省麼。攻乎異端。斯害也<span class='corr'>已</span>。</p>
<p>言無展事。語不投機。承言者喪。滯句者迷。和底掀翻了。趙州東院西。</p>
<p>橫按拄杖云。汝等諸人。各各命若懸絲。復卓拄杖云。且救得一半。</p>
<p>舉僧問白兆和尚。如何是萬行。兆云。今年桃核也無。說甚麼爛杏。又問。如何是妙覺。兆云。若是妙藥。見示一服。僧云。不問這箇。兆云。你問甚麼。僧云。妙覺。兆云。若是皂角。分付浴頭。</p>
<p>師云。這僧不妨懵懂。白兆終是惺惺。不惺惺。藥因救病出金瓶。</p>
<p>舉灌溪參臨濟。濟下禪牀。攔胸搊住云。道道。溪云。領。濟拓開云。且放你一頓。</p>
<p>溪住院後云。我見臨濟。無言說。直至于今。飽不飢。</p>
<p>師云。爐鞴之所。鈍鐵猶多。雖然如是。不因夜來鴈。爭見海門秋。</p>
</div>
<div class='div-other'><a id='mulu304' />
<p class='h2'>秉拂</p><p>豎起拂子云。三世諸佛也與麼。六代祖師也與麼。天下老和尚也與麼。見前大眾也與麼。山河大地。萬象森羅。有情無情。悉皆與麼。只有秉拂上座。不與麼。為甚麼如此。劍去久矣。直饒瞥轉玄關。大機獨脫。呵佛罵祖。斬釘截鐵。猶是鈍漢。何況立問立答。舉古舉今。激濁揚清。談玄說妙。大似掉棒打月。若也據實而論。虗空未足為廣。日月未足為明。乾坤未足為大。萬象未足為眾。秉拂上座。有口也無說處。諸人有耳。也無聽處。千聖只言自知。誰敢正眼覰著。所以道。向上一路。千聖不傳。未曾親近。早隔大千。若向這裏。著得一隻眼。便見。皇風蕩蕩。海晏河清。君子道長。小人道消。無一法不是真乘。無一物不是妙用。塵塵爾。剎剎爾。如盤走珠。何處留礙。如斯剖露。懵底。固是不知落處。久參先德。脚踏實地。又且如何。拍禪牀云。機關不是韓光作。莫把胸襟當等閒。</p>
</div>
<div class='div-other'><a id='mulu305' />
<p class='h2'>小參</p><p>義出豐年。是處井中有水。禮薄致怨。誰家竈裏無煙。得路塞路。過橋斷橋。衲僧家。鼻孔遼天。不知脚下泥深三尺。不著珍御。權掛垢衣。土曠人稀。相逢者少。不見道。吾本來此土。傳法救迷情。一花開五葉。結果自然成。達磨。雖是善因。却招惡果。當時便好貶向鐵圍那畔。免見後來承虗接響。不思善不思惡。那箇是汝本來面目。六祖老漢。得星兒便。乃錮鏴人家男女。自從胡亂後三十年。不少鹽醬。即心即佛。非心非佛。馬大師。一手擡一手搦。閙市裏識自<span class='corr'>己</span>。百草頭上薦取老僧。看他夾山撞頭。磕額。回互無門。任從天下樂欣欣。我猶不肯。何故。如靈龜負圖。自取喪身之兆。鳳縈金網趣霄漢。以何期。末後一句。始到牢關。洛浦徹底老婆心。也是按牛頭喫草。觀音大士。將錢買胡餅。放下手元是箇饅頭。雲門大師。懸羊頭賣狗肉。怎柰他何。且道。臨濟德山。又有甚麼伎倆。乃卓拄杖。喝一喝云。棒頭取證。鈍置殺人。喝下承當。辜負自<span class='corr'>己</span>。先師三頓棒。輕似蒿枝。貧兒思舊債。元來黃檗佛法無多子。賊過後張弓。潭又不見。龍又不現。子親到龍潭。平地喫交。且喜會得末後句。只得三年。將錯就錯。一夏與兄弟說話。看翠巖眉毛在麼。苦瓠連根苦。一箇道。生也。一箇道。作賊人心虗。一箇道。關。一家有事。百家忙。這一隊漢。自不知非。胡麻廝繳。也好笑。亦堪悲。不是心。不是性。家貧難辨素食。事忙不及草書。信手拈來。拍拍是令。豈不見。馬大師一日上堂。畫一圓相云。入也打。不入也打。僧便入。馬祖便打。僧云。和尚打某甲不得。馬師靠却拄杖。看他作家相見。一機一智。略露鋒鋩。彼此無傷。優劣自定。既是彼此無傷。更說什麼優劣。良久云。不是山僧逞人我。鐵鞭多力恨無醻。</p>
</div>
<div class='div-other'><a id='mulu306' />
<p class='h2'>普說</p><p>心外無法。用王庫刀。法外無心。發千鈞弩。通身無影像。遍界絕遮攔。一句截流。萬像俱透。三世諸佛出興。只為此一大事。六代祖師傳持。惟示此一心法。如金剛幢。如無盡藏。如烈火焰。如大日輪。通徹十虗。彌綸萬有。直得威音<span class='corr'>已</span>前。以至窮未來際。未甞移易一絲毫。盡十方世界。無邊香水海。只向一絲毫頭上。識得。根源。所以道。目前無法。意在目前。不是目前法。非耳目之所到。恁麼揭示。直下如青天轟一箇霹靂相似。眨得眼來。<span class='corr'>已</span>過那裏去了。</p>
<p>而今兄弟。多以古人公案心思意解。築取一肚皮。逢人撒出來。以當平生參學。子細觀來。你也好癡。臘月三十日。賺你去在。山僧頃年。在蔣山。隨侍應菴師祖。常聞道。今時兄弟。不濟事。做工夫二十年。也不抵我在眾時一日。如何見得他恁麼說話。師祖初行脚時。在一尊宿會下住。多教學者。過公案。恁麼過也過不得。又恁麼過也過不得。二人商確。不覺鷄鳴。遂拊掌散去。後來一一過得了。只是依前肚裏黑漫漫地。遂冷地思量。若恁麼參禪。如何敵得生死。聞隨州水南遂和尚道行。乃洞下尊宿法嗣。恩官人徑往參禮。便得歸堂。有一連單弟兄。長時坐禪。不與人交。師祖一日問他。還少睡麼。其僧厲聲道。而今是什麼時節。更有工夫打睡。師祖直得面熱汗下。遂發心。不捨晝夜。以悟為則。不過一月。連單先有發明。師祖亦有發明。自此每每入室。得路便撐將去。遂和尚竝不柰何。</p>
<p>一日入室次。喚華兄你也好。只是公案未明。師祖抗聲道。盡大地是一箇公案。和尚作麼生明。遂和尚便低頭。師祖道。這老漢。了我不得。束包。望方丈。禮三拜。便行。</p>
<p>聞圜悟住雲居。直造會下。凡遇入室。機機相副。得數時。圜悟提起向上巴鼻。竟不能開口。圜悟每向人說。這箇蘄州子。得即得。只是腦後少一鎚在。圜悟歸蜀。師祖也要隨他去。圜悟道。你不須去。有杲首座。元侍者。彰教隆藏主。見處共老僧一般。但見他。必為汝了却大事。</p>
<p>遂依教。去宣州彰教。參隆和尚。門庭孤峻。直是不容湊泊。未經數時。遷虎丘。亦參隨去。續請充維那。一日室中。舉五祖牽牛過窓話。擬祗對次。被他劈胸一拳。自此打斷命根。</p>
<p>是時隆和尚。欲命首眾。會中有圜悟耆舊。云華維那嫰在。師祖聞得。遂書偈於壁間云。江上青山殊未老。屋頭春色放教遲。人言洞裏桃花嫰。未必人間有此枝。不辭便行。</p>
<p>此菴元和尚時住處州連雲。師祖道。我舊在雲居時。每喫這漢無滋味。如今看來。未必他到我田地。去驗他看如何。纔到。侍者通報。此菴聞得。郎忙出來一見。便云。華兄。此番且喜大事了畢。師祖道。我未曾開口。他<span class='corr'>已</span>知了。信知。得底人相見。不在形言。便知落處。這箇便是參禪底榜樣。豈似今時一般長老。與學者相見。一句來一句去。末後多一句。便為贏得禪。究竟不知深淺。蓋他不曾踏著正脈。只在首句裏作活計。且如山僧。尋常見做工夫兄弟。不奈何。通一線路。引你行一兩步。便歡喜。纔下毒手。與你本分草料。便發無明。自謂長老不識我語。或道。生滅我。移換我。你纔恁麼見解。便是肚裏不安樂。如何了得生死。所以道。參禪須透祖師關。妙悟要窮心路絕。祖關不透。心路不絕。盡是依草附木精靈。兄弟。你若未透。且莫麤心。直須晝三夜三。把做事。古人大有方便。控你入處。豈不見。藥山問石頭。三乘十二分教。某甲粗知。承聞。南方直指人心。見性成佛。實未明了。乞師垂示。石頭云。恁麼也不得。不恁麼也不得。恁麼不恁麼總不得。<span class='corr'>已</span>是八字打開。撒放諸人肚裏了也。久參兄弟。不能得透徹。病在於何。為你耳裏聽多。眼裏見多。頑了。返不如初機。放孟八郎。一拶便透。如白衣拜相相似。緣他無許多搕[木*(天/韭)]知解。兄弟。這般病痛。諸方決定。不柰你何。岳上座却有箇方便。只要你盡情放下。從前學得底。參得底。諸方傳得底。一時颺放他方世界。作箇百不知。百不會底。舌不寄私。意不停玄。心無所恃。行無所倚。驀然失脚踏飜。可以作箇沒量大漢。滅却臨濟正宗。與一切人。解粘去縛。所以道。你若高高峯頂立。我便深深海底行。不是與人難共住。大都緇素要分明。山僧今夜。盡情道了也。須知開口不在舌頭上。喝一喝。</p>
</div>
<div class='div-other'><a id='mulu307' />
<p class='h2'>頌古</p>
<div class='div-other'><a id='mulu308' />
<p class='h3'>不是心不是佛不是物　　雲門話墮</p><p>夫子不識字。達磨不會禪。大唐天子國。依舊化三千。</p>
<p>分明寫出與君看。意在鈎頭不在盤。縱使石人開得口。不知猶被舌頭謾。</p>
</div></div>
<div class='div-other'><a id='mulu309' />
<p class='h2'>偈頌</p>
<div class='div-other'><a id='mulu310' />
<p class='h3'>金山郭璞墓　　先登閣</p><p>要識先生真實地。龍門浪裏碧崔嵬。時人著眼這邊立。親切何如到一迴。</p>
<p>大道難將萬物齊。先登猶是涉堦梯。等閒平步青霄外。回首方知宇宙低。</p>
</div>
<div class='div-other'><a id='mulu311' />
<p class='h3'>示如理居士　　亮典座歸中峯菴</p><p>如如不動<span class='corr'>已</span>週遮。理事馳求路轉賒。直下踏飜樵子徑。知君未到葛洪家。</p>
<p>太白峯高宇宙低。先師靈骨不曾移。兒孫箇箇且如許。路上行人口似碑。</p>
</div>
<div class='div-other'><a id='mulu312' />
<p class='h3'>茶湯會求頌</p><p>春風吹落碧桃花。一片流經幾萬家。何似飛來峰下寺。相邀來喫趙州茶。</p>
</div></div>
<div class='div-other'><a id='mulu313' />
<p class='h2'>佛事</p>
<div class='div-other'><a id='mulu314' />
<p class='h3'>蜀中一上人下火　　殊上人入塔</p><p>春雨乍歇。春水潺潺。春風蕩蕩。春鳥關關。回首瞿塘煙棹。踏飜吳越江山。一上座有來端。慶快平生是今日。紅爐燄裏鼓波瀾。</p>
<p>盡情燒作一堆灰。揑不成團擘不開。既有這些靈骨在。何妨隨處起風雷。</p>
</div></div></div>
<div class='div-other'><a id='mulu315' />
<p class='h1'>曹源生禪師語　　　　嗣密菴</p>
<div class='div-other'><a id='mulu316' /><p>在雲居。受妙果請。云。安樂樹邊藏醜拙。浮生穿鑿不相干。拄杖朝來剛[跳-兆+孛]跳。無端撞破趙州關。提起拄杖云。看看。喚作拄杖子。天地懸隔。不喚作拄杖子。天地懸隔。三世諸佛。六代祖師。天下老和尚。到這裏。有屈。無吽處。便恁麼去。盡法無民。既然裂破面皮。不避諸方撿責。遂橫按拄杖。左右顧視。良久云。三尺龍泉光照膽。太平寰宇斬癡頑。喝一喝。卓一卓。</p>
<p>復舉。寶公和尚。一日傳語思大禪師云。何不下山。教化眾生。一向目視雲漢。思大云。三世諸佛。被我一口吞盡。何處更有眾生可度。師云。慇懃傳語。寶公著甚來由。費口分疎。思大尾巴自露。生上座。因行掉臂。等是下山。不問佛及眾生。纔出頭來。便與一刀兩段。何故。一不做二不休。</p>
<p>佛法二字。人人知有。狼毒砒霜。那容下口。直饒透出威音前。也是癡狂外邊走。山僧<span class='corr'>已</span>是拖泥帶水。諸人合作麼生會。喝一喝。</p>
<p>飛金烏走玉兔。閏月十日又過去。無住真人不可尋。一夜霜風打門戶。</p>
<p>釋迦老子道。止止不須說。我法妙難思。喝一喝云。面皮厚多少。殊不知。乾坤大地。萬象森羅。明暗色空。情與無情。盡情說了也。無你左遮右掩處。德山棒臨濟喝。俱[月*氏]豎指。雪峯輥毬。盡是隔靴抓痒。放下著。莫妄想。是什麼。會也無。也是喚狗與食。更道。蘇州菱。召伯藕。天台華頂。南嶽石橋。喚作向上提持。衲僧門下。挈草鞋未得在。莫有傍不甘底。出來道取一句看。直饒道得。也是郭郎鼻孔。</p>
<p>十五日<span class='corr'>已</span>前。不勞再勘。十五日<span class='corr'>已</span>後。不用將來。正當十五日。不昧時機。如何通信。但見皇風成一片。不知何處是封疆。</p>
<p>冬至。豎起拂子云。還見麼。君子道長。擊一下云。還聞麼。小人道消。氷河齊發燄。石笋暗抽條。喝一喝云。塵劫來事。只在今朝。</p>
<p>受龜峯請。辭眾云。披毛戴角入鄽來。跳出驢胎墮馬胎。佛手明明遮不得。從教平地起風雷。</p>
<p>古帆高掛入曹源。雷動風行海嶽昏。三十二峯親坐斷。卓拄杖一下云。一毛頭上現乾坤。提起拄杖云。看看。十方普現。剎海齊彰。走使文殊普賢。駈馳釋迦彌勒。把定則銀山鐵壁。線路不通。放行則帀地普天。三頭六臂。不放行。不把住。如王寶劍。凜凜神威。擬犯鋒鋩。橫屍萬里。這裏見得徹去。堪報不報之恩。共助無為之化。其或未然。龜峯不免為蛇畫足去也。以拄杖卓一下云。鵰弓<span class='corr'>已</span>掛狼煙息。萬國謳歌賀太平。</p>
<p>春風東扇西扇。春雨似晴不晴。淺白深紅。爛鋪錦綉。鶯聲燕語。互奏笙篁。一一揭示圓通妙門。頭頭流通正法眼藏。擬心湊泊。依前萬水千山。直下知歸。許你七穿八穴。拍禪牀下座。</p>
<p>結制云。衲僧門下。三月一結。把斷要津。聖凡路絕。一夜簷頭雨滴聲。剛把真機俱漏泄。喝云。切忌守繫驢橛。</p>
<p>祈雨。兼謝監収。云。記得睦州看華嚴經。僧問。和尚看什麼經。州云。大光明雲。青色光明雲。紫色光明雲。那邊是什麼雲。僧云。南邊是黑雲。州云。今日應有雨。</p>
<p>師云。南邊是黑雲。今日應有雨。宜麻宜荳。宜禾宜黍。雖然歲稔年豐。粒粒幾多辛苦。為報參玄人。要須知落處。若也知得。受用無窮。若也未知。有煩監収諸勤舊。</p>
<p>舉長沙岑和尚。與仰山翫月次。仰山指月云。人人盡有者箇。只是用不得。長沙云。恰是倩你用去。仰山云。作麼生用。長沙近前。一踏踏倒仰山。山起來云。直下似箇大虫。</p>
<p>山僧有箇頌子。舉似大眾。浮雲散盡月當空。兔子懷胎產大虫。跳出風前弄牙爪。至今撼動廣寒宮。</p>
<p>八月過去又九月。時節相催不暫停。拈拄杖云。雲門大師來也。劄。久雨不晴。唯有衲僧鼻孔。依前搭在上脣。好大哥。卓拄杖一下云。撲落非他物。劃一劃云。縱橫不是塵。尀耐臨濟賊漢。喚作無位真人。喝一喝。</p>
<p>散眾會云。古德道。一大藏教。是箇切脚。未審切箇甚字。五祖道。鉢囉娘。圓悟道。迅雷不及掩耳。二大老。與麼切字。是即是。太煞鄉談。忽有人問龜峯。一大藏教。是箇切脚。未審切箇什麼字。對他道。此去弋陽不遠。</p>
<p>雨曜劈箭急。一年彈指間。始見大暑小暑。又是小寒大寒。通身寒暑無回互。笑倒當年老洞山。</p>
<p>從朝至暮。鐘魚鼓板。為汝諸人。發上上機了也。若信得及。塵沙諸佛。在諸人脚跟下[跳-兆+孛]跳。若信不及。龜峯拾得口喫飯。拍禪牀。下座。</p>
<p>過去諸如來。斯門<span class='corr'>已</span>成就。三生六十劫。見在諸菩薩。今各入圓明。墮坑落塹。未來修學人。當依如是住。矢上加尖。</p>
</div>
<div class='div-other'><a id='mulu317' />
<p class='h2'>小參</p><p>記得死心和尚云。叢林小參。謂之家訓。莫是談玄說妙。舉古明今。五日上堂。三朝入室麼。錯。莫是行須緩步。語要低聲。嚴淨威儀。精持戒律麼。錯。莫是行棒行喝。吞栗棘蓬。透金剛圈。輥雪峯毬。擔睦州板麼。錯。衲僧家。出一叢林。入一保社。箇箇頂門具眼。人人肘後有符。見自<span class='corr'>己</span>如生冤家。聞禪道如風過樹。有時孤危壁立。線路不通。有時合水和泥。縱橫十字。逢佛殺佛。逢祖殺祖。造地獄業。結無間因。馬頷驢腮。神頭鬼面。終日坐而未甞坐。終日行而未甞行。終日著衣。未甞掛一縷絲。終日喫飯。未甞咬著一粒米。卷舒出沒。蕩蕩無拘。如水上葫蘆。觸著便動。拶著便轉。如何近傍。如何湊泊。直饒三世諸佛。六代祖師。古往今來。大善知識。各各現三頭六臂出來。只得拱手歸降。檢點將來。猶是守馬驛。撮馬糞底見解。向衲僧門下。更買草鞋行脚在。那堪略無所證。一味虗頭。誣謗先賢。欺瞞自<span class='corr'>己</span>。等閒拶著。兩脚捎空。乃以手拍膝云。噁。大丈夫兒。阿誰無分。隨身契券。本自分明。若解參詳。管取丹霄獨步。且轉身一句。畢竟如何。舉頭天外看。誰是我般人　復舉。僧問古德。生死以何為舟航。古德云。年盡不燒錢。有箇頌子。舉似大眾。年盡不燒錢。鼠穴被蛇穿。直饒玄會得。對面隔西天。</p>
</div>
<div class='div-other'><a id='mulu318' />
<p class='h2'>偈頌</p>
<div class='div-other'><a id='mulu319' />
<p class='h3'>題烈山　　題長干塔廟</p><p>舟船來往此登臨。酧酒燒錢慮轉深。大抵人心自巇嶮。心空山嶽自平沈。</p>
<p>舍利無端應念來。浮圖平地擁崔嵬。當年不假金鎚力。爭得光明耀九垓。</p>
</div></div></div>
<div class='div-other'><a id='mulu320' />
<p class='h1'>鐵鞭韶和尚語　　　　嗣密菴</p>
<div class='div-other'><a id='mulu321' />
<p class='h2'>上堂</p><p>結夏云。今朝四月十五。天下叢林結制。衲僧本無多般。今且大家隨例。不知結者何理。制者何義。若云結束其身。於身無可束。若云制禦其心。於心無可制。若言以此無制無作無止之中。任彼一切。而為圓覺伽藍。是為夾截虗空。若言滅彼一切見聞覺知。內守幽閑。是將自家身心。而自囚繫。去此數路葛藤。畢竟如何即是。報諸人。休擬議。不須辛苦歷長期。只今便入三摩地。咄。</p>
<p>徽宗皇帝國忌日。竪起拂子。示眾云。還見麼。眨得眼來。古佛過去久矣。珍重。</p>
<p>春歸夏至。薰風匝地。須彌山。走入蚊子鼻孔裏去。大海水。藏在禍牛角上。直得洪波浩渺。白浪滔天。不是道不是禪。猫兒隔壁呌。老鼠走如烟。</p>
<p>閏月云。一五二五。機輪無阻。南山起雲。北山下雨。有人却道錦上添花。有人又道泥中洗土。有人又道。離此二途。便見丹霄獨步。若總如斯論量。山僧未敢相許。畢竟如何。良久云。逢人不得錯舉。</p>
<p>師住泉州光孝。判府請開堂。祝　聖拈香。白槌罷。師乃云。喚什麼作第一義。莫有傍不甘者麼。出來道看。</p>
<p>時有僧出問。頂[寧*頁]摩醯眼卓竪。師拈拄杖卓云。住住。今日開堂。不比尋常佛事。設問答到彌勒下生。勾鎖連環。盛水不漏。也祇是空鼓粥飯氣。於自<span class='corr'>己</span>。了沒交涉。所以道。問不在答處。答不在問處。問答交馳。如青天轟霹靂。看者不容眨眼。那堪更向言中定旨。句下明宗。大似緣木求魚。守株待兔。殊不知。我宗無語句。亦無一法與人。這裏徹去。　皇恩佛恩。一時報畢。其或未然。更為錦上添花。復卓拄杖一下。</p>
<p>佛涅槃日云。老漢當年臘月八。三更夜半顛狂發。剛把長釘釘眼睛。直至而今未能㧞。山僧今日下毒手。為他㧞一拔看。便下座。</p>
<p>舉心經云。揭諦揭諦。波羅揭諦。波羅僧揭諦。菩提薩摩訶。師云。釋迦老子。大似作賊心虗。靈龜曳尾。雖然如是。更看註脚。毀佛謗法。不入眾數。而終不得滅度。自摑口三下。</p>
<p>為孟侍郎陞座。一句截流。萬機寢削。空所空滅。寂滅現前。坐斷報化佛頭。迥脫死生窠臼。窠臼迥脫。覿體無私。塵塵剎剎。不昧本光。物物頭頭。全彰妙用。其用也。致君澤民。經邦論道。其致也。空洞無象。寂湛常然。居富貴而不驕。處聲色而不惑。於有為界。示無為法。而不壞滅有為之相。於無為界。示有為法。而不分別無為之性。雖先天地生。而不為精。後天地死。而不為老。終日變化。而不為動。畢竟寂滅。而不為休。雖繁興大用。而不擾其神。乾坤倒覆。而不干其慮。蓋為達三祇劫空。了一心無住。住無所住。如是而住。覓其住相。了不可得。去無所去。如是而去。覓其去相。了不可得。所以道。去來不以象。動靜不以心。既無心於彼此。豈有象於去來。生死去來。遊園觀耳。到箇裏。喚作一味平等。清淨大解脫門。十方如來。妙明心地。證此地者。與佛無殊。且道。今辰龍圖侍郎。證此心地之後。生何國土。受何勝報。要知麼。真淨界中留不住。塵塵剎剎現全身。</p>
<p>月月初一十五。處處槌鍾打鼓。若不毀謗禪道。便是呵罵佛祖。盡道慈悲接人。畢竟無過於此。承天鼻孔笑伊。直是未敢相許。何故。坐人舌頭即不無。爭教無舌人解語。</p>
<p>秋光清淺時。白鷺和烟嶋。良哉觀世音。全身入荒草。</p>
<p>師劄云。觀世音菩薩鼻孔。盡大地人性命。一劄劄將來了也。汝等諸人。還覺腦門重麼。</p>
<p>請業海和尚立僧云。寶劒未出匣。神光射斗牛。千兵雖易得。一將實難求。難求之將。既<span class='corr'>已</span>得之。便見兵隨印轉。將逐符行。坐籌帷幄之中。決勝千里之外。然雖如是。只如不戰屈人兵一著子。又作麼生話會。委悉麼。下座拜請業海禪師。特為諸人說破。</p>
<p>八月秋。何處熱。風入松。聲瑟瑟。落霞孤鶩齊飛。秋水長天一色。不是對景對機。不是應時應節。畢竟如何。下座巡堂去。喫茶珍重歇。</p>
<p>舉教中道。一切諸佛。及諸佛阿耨多羅。三藐三菩提法。皆從此經出。未審此經。從什麼處出。敢請諸人。著實道看。遂高聲喝云。住住。不得動著。動著三十棒。一棒也不較。下座。</p>
<p>師召大眾云。會麼。欲言言不盡。林下好商量。且道。商量箇什麼。良久顧視云。一曲兩曲無人會。雨過夜塘秋水深。</p>
<p>解夏。舉雪竇在靈隱小參時。有箇頌子。初看極是冷淡無味。難解難入。往往從前少有拈掇。若子細看來。大故驚人。盖他古人。得處深奧。用處諦當。更無禪道佛法道理。不比今時說禪說道。說妙說玄。弄鎗弄刀。行棒行喝。露風骨。說道理。奔流度刃。疾焰過風。有如是惡知惡覺。聾瞽後昆。此老不作這般去就。直拔地和座盤掇出。脫體與你相見。正所謂老虎無齒。臥龍不吟。千山月黑。六合雲陰。山僧快便難逢。更為蛇畫足。也要後人撿點。雪竇頌云。六合茫茫竟不知。靈山度夏是便宜。虗堂夜靜無餘事。留得禪僧立片時。大眾<span class='corr'>已</span>畫足了也。久立珍重。</p>
<p>籬畔黃花含曉露。庭前丹桂噴秋香。明明此物非他物。脫體承當不廝當。既是承當。因甚又却不廝當。要知麼。三十年後悟去在。</p>
</div>
<div class='div-other'><a id='mulu322' />
<p class='h2'>小參</p><p>冬夜云。晷運推移。日南長至。時節到來。叢林鼎沸。說禪說道。舉古明今。說東來西來。說佛意祖意。說寒梅露出祖師眼睛。說飛灰漏泄衲僧巴鼻。處處潑白露現。處處放光動地。處處獅子嚬呻。處處象王遊戲。著著迥脫根塵。步步脚踏實地。諸方雖然與麼商量。南臺這裏。總不如是。畢竟如何。今年柑子熟。一顆一文錢。</p>
</div></div>
<div class='div-other'><a id='mulu323' />
<p class='h1'>破菴先禪師語　　　　嗣密菴</p>
<div class='div-other'><a id='mulu324' />
<p class='h2'>上堂</p><p>隔山見烟。便知是火。隔墻見角。便知是牛。拈拄杖云。這箇不隔一絲毫。畢竟喚作什麼。有時倚向古屏畔。任使丹青入畫圖。</p>
<p>密菴訃音至。云。客從南方來。報我天童老。撞破太虗空。全身入荒草。而今子細思量。令人哭不成哭。笑不成笑。寥寥目斷千峰曉。</p>
<p>德山棒。起摸畫樣。臨濟喝。翻成忉怛。堪笑無位真人。出入面門。失却多年破襪。</p>
<p>暑威尚熾。喜見新秋。潘閬倒騎驢子。梵志翻著襪頭。堪笑堪悲。自唱自酧。有時乘好月。特地過滄洲。</p>
<p>大家。共住喫莖虀。熟煑爛炊。麤飡易飽。細嚼難飢。冷淡汲滋味。從來少人知。拍膝一下云。此意分明說向誰。</p>
<p>舉楊岐云。楊岐乍住屋壁疎。滿堂盡撒雪真珠。縮却項。暗嗟吁。翻憶古人樹下居。</p>
<p>師云。楊岐鬬勝。不鬬劣。秀峯鬬劣。不鬬勝。秀峯乍住沒親疎。箇箇盡懷滄海珠。滿眼湖山看不足。釋迦彌勒是他奴。</p>
<p>馬祖陞堂。百丈卷席。正令不行。拗曲作直。還知雪竇老人落處麼。少林幾坐花木落。庾嶺獨行天地寬。</p>
<p>向上向下。全提半提。風行草偃。斗轉星移。總是諸方普請邊事。秀峰箇裏。只是多年上大人丘乙<span class='corr'>己</span>。拈起則乾坤失色。放下則瓦礫生光。不拈不放。又作麼生。卓拄杖一下。</p>
<p>首夏初臨。薰風乍扇。急景如梭。萬化千變。惟有拄杖子黑[甐-瓦+侖]皴。沒思算。解道。厨庫揖僧堂。三門朝佛殿。</p>
<p>聖節云。祖道綿綿。王道平平。同歌舜日。共樂堯年。道貫無邊剎境。德合一統乾坤。且林下道人。以何報稱。遂起身云。萬歲。萬歲。萬萬歲。</p>
<p>今朝五月端午。不用書符呪語。只將這箇拄杖。遂卓一下云。用作降魔銕杵。楚大夫活捉獰龍。張天師倒騎猛虎。觸翻東海鯉魚。直得傾盆下雨。</p>
<p>靈山話月。曹溪指月。玄沙<span class='corr'>已</span>是嚼飯餧嬰兒。寒山子無端更道。無物堪比倫。教我如何說。秀峰路見不平。卓拄杖云。打破窠窟。</p>
<p>受廣壽請。云。釋迦掩室。<span class='corr'>已</span>是誵訛。淨名杜詞。翻成狼藉。若非頂門眼正。何以辨明緇素。所以道。鏡無心而取像。妍醜自分。劒無意以求人。殺活自在。顯諸人藏諸用。其惟至理乎。便恁麼去。亦菴居士新建寶坊。永延慧命。饒益一切。可謂功不浪施。其或未然。但有路可上。更高人也行。</p>
<p>眼見色。耳聞聲。棒喝交馳。拖泥帶水。便恁麼。大乖張。人貧智短。馬瘦毛長。</p>
<p>十方國土中。惟有一乘法。閙市門頭。張三李四。東頭買賤。西頭賣貴。定盤星上秤來。未免七顛八錯。廣壽長老。贏得張口掛壁角。從他露柱燈籠。打瓦鑽龜。<span class='corr'>摶</span>量卜度。誰知笑倒黃幡綽。</p>
<p>天氣或晴或雨。白雲乍卷乍舒。行脚漢。奔南走北。似信不信。老臊胡。遊梁歷魏。似有似無。拍膝云。劒閣路雖險。夜行人更多。</p>
<p>纔涉唇吻。便落言詮。不落言詮。即沉寂滅。寂滅則成誑。言詮則成謗。不誑不謗。拄杖子從頭說破。卓拄杖一下。</p>
<p>諸法寂滅相。不可以言宣。拍膝云。老來不著便。罪過<span class='corr'>已</span>彌天。</p>
<p>住穹窿。入三門云。常獨行。常獨步。喝一喝云。莫來攔我當門路。</p>
<p>直指單傳。<span class='corr'>已</span>成迃曲。明宗定旨。轉見周遮。便與麼去。執之失度。便入邪路。放之自然。體無去住。當爐不避火。點出瑕疵。與他開山相見去也。卓拄杖一下云。萬疊湖山磨不盡。一天風月鎮長存。</p>
<p>百不知。百不會。似兀如癡。隨群作隊。誰云趙璧無瑕纇。</p>
<p>為和王陞座。大人具大見。大智得大用。胷中懷六合。掌內握乾坤。致君為堯舜之君。佐民為堯舜之民。地久天長。河清海晏。功勳<span class='corr'>已</span>著。德業<span class='corr'>已</span>成。紫綬金章。垂蔭後世。肅嚴梵宇。開大施門。運出家珍。永延佛子。成就無窮諸事。莊嚴萬古規模。是名特達大丈夫。能為出世希有事。便乃從無住本。示有去來。於無去來。示同生滅。且道。具如是威猛作略底人。即今在什麼處。靈山有路平如砥。月戶無人冷似秋。</p>
<p>復說偈云。世出世間希有事。顯發須還過量人。出沒卷舒驚世夢。蓬萊山色又重新。</p>
<p>舉圓悟祖師道。參禪參到無參處。參到無參始徹頭。後來水菴和尚道。參禪參到無參處。參到無參未徹頭。</p>
<p>師云。還見二大老節角處麼。星河秋一鴈。砧杵夜千家。</p>
<p>節<span class='corr'>屆</span>書雲。陰極陽升。冰河發焰。枯木抽英。惟有拄杖子。依舊黑[甐-瓦+侖]皴。不遷不變。無辱無榮。卓拄杖云。笑殺當年面壁人。</p>
<p>舉教中道。凡所有相。皆是虗妄。遂拈拄杖云。若道是有。心外有法。若道是無。心法不周。作麼生道得恰好。卓一下云。劒去久矣。</p>
<p>病起上堂云。臥病恰旬餘。氣力無一銖。皮穿筋骨露。勉強且支捂。無鹽無米。誰為分疎。拈拄杖云。拄杖子起來。呵呵大笑。卓一下云。瀉出百斛明珠。各請點檢倉庫。畢竟是有是無。盡道。內空外空。內外空。空空。大空。勝義空。有為空。無為空。畢竟空。山僧不免隨後念一箇蘇嚕蘇嚕。</p>
<p>中秋云。天上月圓。人間月半。子細看來。從頭錯算。嫦娥昨夜失金針。撼動玉樓尋不見。</p>
<p>不是心。不是佛。不是物。忍俊不禁。為諸人。做箇瞥脫。卓拄杖一下云。流水暗消溪畔石。勸人除却是非難。</p>
<p>華藏首座寮秉拂。以大圓覺。為我伽藍。身心安居。平等性智。四月十五日結也。十方世界。若草若木。情與無情。盡向拂子頭上。熏修煉行。宴坐經行。婢視聲聞。奴呼菩薩。如今七月十五日解也。十方世界。若草若木。情與無情。盡向拂子頭上。各各以所得所證法門。所修所行行願。遍布於微塵之中。而彼微塵之量。亦不迫隘。饒益一切。各得其宜。直得小根小莖。小枝小葉。中根中莖。中枝中葉。大根大莖。大枝大葉。隨上中下。各有所受。一雲所雨。稱其種性。而得生長。幸自可怜生。被憍陳如尊者。起來兜一喝。便見三三兩兩把不定。不往河南。便往河北。不妨自由自在。驀向中路被人攔住道。只如萬里無寸草處。作麼生去。十箇有五雙。撈天摸地。直饒總道出門便是草。蝦跳不出斗。何故。人無遠慮。必有近憂。</p>
<p>解夏小參。未離兜率。<span class='corr'>已</span>降王宮。未出母胎。度人<span class='corr'>已</span>畢。<span class='corr'>已</span>是起摸畫樣了也。那堪乘日輪香象。示生王宮。半夜逾城。六年苦行。至於布縵天網。垂萬里鈎。打鳳撈龍。隨方任器。如印傳印。如空藏空。全提本地風光。揭示正法眼藏。大似旁若無人。致令守株待兔之流。以為實然。殊不知。我王庫內。無如是刀。利根上智之士。終不向裏許。咂啖滋味。求覓解會。進前退後。揀擇摶量。向上向下。盡底踏翻。赤手拏空。羅籠不住。呼喚不回。簸土揚塵。飛星撒火。覓冤覓讐。猶未得其髣髴。豈不見道。玄門無法。不立紀綱。若欲討尋。聲前薦取。見今三期告滿。九十日中。坐臥經行。尅念修證。修證<span class='corr'>已</span>畢。梵行<span class='corr'>已</span>立。且作麼生說箇聲前薦取底道理。堪羨一堂無事客。臥雲深處不朝天。</p>
<p>歲夜小參。智慧弓。堅固箭。射破虗空成兩片。海門斜去兩三行。驚起暮天沙塞鴈。牛頭沒馬頭回。鐵壁銀山一拶開。上苑玉池方解凍。湖光瀲灔映崔嵬。却笑普通年遠事。不從葱嶺帶將來。有般漢便道。以指喻指。逐物却物。幽谷寒巖。春風遍野。是則是。斬新日月。特地乾坤。順朱填墨。且從汝諸人。七顛八倒。或若新故交參。倒轉律管。何以明辨。須知衲僧家。拄杖頭上。有回天轉地底生涯。不挂本來衣。不據空王殿。謗於佛。毀於法。不入眾數。遇橋斷橋。得路塞路。誰問你七十三八十四。者也周由。也未是他棲泊處。只如金不博金。水不洗水。又且如何。任大也須從地起。更高爭柰有天何。</p>
</div>
<div class='div-other'><a id='mulu325' />
<p class='h2'>偈頌</p>
<div class='div-other'><a id='mulu326' />
<p class='h3'>達磨　　六祖　　自讚</p><p>梁皇殿前。不能把定。少林山下。風波愈盛。若解慎初護末。不到圖形畫影。</p>
<p>颺下採樵斧。直入碓坊舂。一脚踏到底。黃梅信息通。</p>
<p>錯錯錯。徒名邈。畫得十成。欠蹄少角。一任天下人貶剝。</p>
</div>
<div class='div-other'><a id='mulu327' />
<p class='h3'>為真上人下火　　初上人撒骨</p><p>真不立。妄本空。有無俱遣不空空。直饒空盡無一物。正好投身烈焰中。</p>
<p>颺下娘生褲。投身大火聚。火聚裏翻身。失却最初步。正恁麼時如何。鴈影落寒潭。孤舟橫野渡。</p>
</div>
<div class='div-other'><a id='mulu328' />
<p class='h3'>穎菴主撒骨</p><p>掉却錢塘佳致。湖山占得清幽。泥牛鬪入海。便乃賦歸休。皮膚脫落。短棹孤舟。不著此岸。不著彼岸。不住中流。有時乘好月。特地過滄洲。</p>
</div></div></div>
<div class='div-other'><a id='mulu329' />
<p class='h1'>笑菴悟和尚語　　　　嗣密菴</p>
<div class='div-other'><a id='mulu330' />
<p class='h2'>上堂</p><p>舉院主請藥山。為眾上堂。眾纔集。山便歸方丈。院主白云。和尚既許為眾說禪。因甚一言不措。山云。經有經師。論有論師。爭怪得老僧。</p>
<p>師云。克由尀耐。一人為眾竭力。禍出私門。一人命若懸絲。死而不弔。祥符門下。令不虗行。當時若見。掘箇深坑。一時埋却。遂回顧侍者云。侍者還甘麼。侍者擬議。師喝云。將頭不猛。累及三軍。</p>
<p>山僧夜來得箇夢。夢見三教聖人。各說一段禪。孔夫子道。生而知之者上也。學而知之者次也。山僧向他道。之乎者也。字經三寫。李老君道。恍恍惚惚。其中有物。杳杳冥冥。其中有精。山僧向他道。求生不得生。求死不得死。末後黃面老子道。未離兜率。<span class='corr'>已</span>降王宮。未出母胎。度人<span class='corr'>已</span>畢。山僧去他耳垛邊。輕輕向他道。少賣弄。忽然雲門趙州德山臨濟法眼曹洞溈仰。聞得。簇簇上來。棒喝交馳。君臣父子。透聲透色。截斷眾流。卓然而立。三教聖人纔見。懡羅而退。山僧豁開眼來。元來是大宋國內。崑山縣中。資福剎竿頭上。展家風。善法堂前。龍蛇混雜。遂召大眾云。且道。夜來夢底是。今朝說底是。喝一喝云。是汝諸人。眼在什麼處。</p>
<p>今朝七月半。叢林解制忙。當頭老水牯。筋骨不堪當。大家團欒禮三拜。栴檀薝蔔一般香。</p>
<p>開爐云。今朝開爐向火。諸方說禪浩浩。靈山一字也無。普請大家證據。既是一字也無。又證據箇什麼。蘇嚧蘇嚧。</p>
<p>三月一日云。一即三。三即一。碧眼胡僧數不出。少林面壁九年。大似抱贓呌屈。屈屈。黃檗樹頭。討甚木蜜。</p>
<p>舉德山入門便棒。頌云。倒嶽傾湫與麼來。小根魔子謾疑猜。神駒一躍三千界。空說門前下馬臺。</p>
<p>舉僧問睦州。以一重去一重。即不問。不以一重去一重。時如何。州云。昨日栽茄子。今日種冬瓜。</p>
<p>師頌云。昨日栽茄子。今日種冬瓜。一聲河滿子。和月落誰家。</p>
</div>
<div class='div-other'><a id='mulu331' />
<p class='h2'>讚政黃牛</p><p>清曠情懷世莫覊。放心異類樂斯時。千山萬水無窮意。只許灘頭白鷺知。</p>
</div></div>
<div class='div-other'><a id='mulu332' />
<p class='h1'>晦翁明和尚。上堂語<span class='note-inline'>(附)</span>　　　　嗣木菴</p><p>若論此事。如人學書。點劃可効者功。否者拙。要之。當筆忘手。當手忘心。當心忘字。若如是學。名為善學。衲僧門下。猶喚作順朱小兒。假使觀鵝得玅。入石三分。猶自昧却毫錐未舉。文彩未彰時消息。且作麼生是文彩未彰時消息。良久云。孔門弟子憑誰委。碧眼胡僧只自知。</p>
<p>出隊云。山僧明日。為國出戰去也。列五位君臣。布三玄軍伍。披忍辱鎧。操智慧刀。彎石鞏弓。擂禾山鼓。破慳貪賊。摧我慢幢。且要六國歸降。十方肅靜。風祥雨順。物阜時康。且功成事遂一句。又作麼生。猛將謀臣韜略在。好看齊唱凱歌旋。</p>
</div>
<div class='div-other'><a id='mulu333' />
<p class='h1'>無示諶和尚語　　　　嗣長靈</p>
<div class='div-other'><a id='mulu334' />
<p class='h2'>上堂</p><p>心月孤圓。光吞萬象。光非照境。境亦非存。光境俱忘。一場罪過。這裏見得。則知一大藏教。是水底捉月。歷代祖師。是月中逃影。聲聞緣覺。未忘所標之指。凡夫外道。住在覆盆之下。衲僧家。慷慨作略。不受安排。切忌以手斫額。</p>
<p>一花開。天下春。乃拈起拄杖云。這拄杖子。抽枝引蔓。汝等諸人。藉其覆蔭。為日久矣。一葉落。天下秋。這拄杖子。皮膚脫落盡。惟有真實在。汝等諸人。鼻孔眼睛。失却了也。還委悉麼。只知今日明日。誰管前秋後秋。</p>
<p>投子下繩牀。趙州喫茶去。得路便行。因行掉臂。不無古人。爭柰脚跟<span class='corr'>已</span>深三尺。若是个漢。但向雲騰致雨處。道將一句來。</p>
<p>這个若是。頭上安頭。這个不是。斬頭覓活。慎初護末。不無古人。爭柰小心太過。廬山向你道。這个若是。瓦礫生光。這个不是。真金失色。汝等諸人。何不因行掉臂。復云。一不做。二不休。更為汝一等拈出。這个若是。驢脣先生。這个不是。日宮天子。汝等諸人。放下死蛇頭得也未。</p>
<p>文殊智。普賢行。多年曆日。德山棒。臨濟喝。亂世英雄。汝等諸人。穿僧堂入佛殿。還知險過鐵圍麼。忽若踏著釋迦頂[寧*頁]。磕著聖僧額頭。不免又是禍事。</p>
<p>謝知事云。尺頭有寸。鑑者猶希。秤尾無星。且莫錯認。若欲定古今輕重。較佛祖短長。但請於中。著一隻眼。果能一尺還他十寸。八兩元是半斤。自然內外和平。家國無事。山僧今日。<span class='corr'>已</span>是兩手分付。汝等諸人。還肯信受奉行也無。尺量刀剪遍世間。誌公不是閑和尚。</p>
<p>法鼓未鳴<span class='corr'>已</span>前。大眾未集之際。團圝元縫罅。佛祖不知名。及乎法鼓既鳴。被行者一槌。打作三截。一截落在諸人眉毛眼睫上。為尊為貴。一截塞在諸人咽喉裏。為灾為害。一截今在山僧手中。恣意[跳-兆+孛]跳。直饒你更參三十年。終不分付。</p>
<p>滴水冰生。不須駐足。大地火發。須自轉身。解轉身。方得到家。不駐足。始能進步。進步則踏飜大海。到家則劃斷程途。雖然。裂半作三。要且自南自北。還委悉麼。青山不鎖長飛勢。滄海合知來處高。</p>
<p>舉仰山問僧。好雨。僧云好雨。仰云。好在什麼處。僧無語。仰云。你問我。僧云。好在什麼處。仰指雨示之。</p>
<p>師拈云。仰山向一滴之水。興盡波瀾。要且只瞞得這僧。顯寧即不然。好在什麼處。君子愛財。取之有道。</p>
<p>舉積翠云。春雨淋漓。連宵徹曙。點點無私。不落別處。且道。落在什麼處。自云。滴破汝眼睛。浸爛你鼻孔。</p>
<p>師拈云。恁麼說話。大似石人腰帶。黃門栽鬚。顯寧則不然。兩手扶犁水過膝。</p>
<p>舉䟦陀婆羅。與十六開士。同時入浴。忽悟水因。</p>
<p>雪竇頌云。了事衲僧消一个。長連牀上展脚臥。夢中曾說悟圓通。香水洗來驀面唾。</p>
<p>師云。以強凌弱。臨危悚人。雪竇不能無過。要且矢在弦上。而今莫有眨上眉毛者麼。恁麼見得。非唯䟦陀婆羅一人。盡大地總被雪竇唾了。若未委悉。各請歸堂。向巾單下。摸[打-丁+索]面看。</p>
<p>舉雲門云。三日不相見。莫作舊時看。眾無語。自代云。千。</p>
<p>師云。廬山道一。汝等諸人。邊有會處麼。一言不中。千言無用。</p>
<p>舉僧問雲門。如何是塵塵三昧。門云。鉢裏飯。桶裏水。</p>
<p>師云。飢食渴飲。把筯拈匙。如恒河沙。計工多少。量彼來處。萬中無一。</p>
<p>舉水潦問馬祖。如何是佛法大意。祖攔胷踏倒。潦起來。拍掌大笑云。也大奇。百千法門。無量妙義。只向一毫頭上。識得根源去。</p>
<p>師云。踏則踏倒了也。爭柰這一毫頭猶在。</p>
</div></div>
<div class='div-other'><a id='mulu335' />
<p class='h1'>心聞賁和尚語　　　　嗣無示</p>
<div class='div-other'><a id='mulu336' />
<p class='h2'>上堂</p><p>請雨。舉僧問長靈和尚。如何是衲衣下事。靈云。天旱為民愁。諸禪德。還知落處麼。吞盡山川風雲。吐出江河日月。能為暗。能為明。能為陰。能為陽。能該括眾玅。無有遺餘。能包含萬類。不露形品。無出是這天旱為民愁一句。驀然變作龍自在王菩薩。往十方世界。興雲吐霧。抉電掀雷。扇清涼風。灑甘露雨。使焦者潤。渴者凉。枯者榮。死者活。而這一句子。本不曾動。本不曾移。本不曾知。本不曾覺。還委悉麼。無限蒼生待霖雨。不知龍向此中蟠。</p>
<p>舉百丈上堂。有一老人。在座下聽法不去。丈遂問。立者何人。老人答云。某甲於過去迦葉佛時。曾住此山。時有學者問。大修行底人。還落因果也無。某答云。不落因果。遂墮野狐中。今經五百劫。請禪師。代一轉語。老人遂理前問。百丈云。不昧因果。老人於言下。脫野狐身。</p>
<p>師云。這一則話。叢林商量甚眾。要且只添得羣隊。多不能於言下。脫得本體。瑞巖今日不惜口業。為你諸人分明說破。要會麼。五百生中受屈。祇緣不識个落字。百千眾中較量。祇緣不識个昧字。都來兩字誵訛。陷却多少平直。而今要識這兩字落處麼。喝一喝云。三十三天撲落地。再甦不免復搖頭。</p>
<p>分明似是。被人問著又疑。特地不疑。等閑拶著又走只這些兒透不過。有多少處放不下。皆緣目前有見不除。意上起知不<span class='corr'>已</span>。致使情緣間隔。語路參差。脚一撩虗。心頭打撞。龍翔是恁麼說破了也。還有惺惺靈利底麼。便請摘斷一條絲。向丹霄獨步。</p>
<p>病起云。維摩病。說盡道理。龍翔病。咳嗽不<span class='corr'>已</span>。咳嗽不<span class='corr'>已</span>。說盡道理。說盡道理。咳嗽不<span class='corr'>已</span>。汝等諸人。還識得其中意旨也未。本是長江湊風冷。却教露柱患頭風。</p>
<p>聖節云。天是恁麼高。一人之壽恁麼高。地是恁麼厚。一人之福恁麼厚。山河恁麼廣。一人之體量是恁麼廣。日月恁麼明。一人之智鑑是恁麼明。無相似底。故曰獨步乾坤。無超越底。故曰坐斷今古。汝等諸人。十二時中。行住坐臥。莫不承他恩力。還識得知恩報德也未。一句了然超百億。萬年藤亦解山呼。</p>
<p>達磨見梁皇。問聖諦只道得个不識。六祖見黃梅。付衣鉢只道得个不會。天下老和尚。只將這个不識不會。勘驗衲僧。天下衲僧。被這不識不會。換却眼睛。穿却鼻孔。長蘆恁麼道。是識了也。是會了也。是換却眼睛。穿却鼻孔了也。如何道得出身一句。名高不用鐫頑石。路上行人口似碑。</p>
<p>到顯寧陞座。一放一收。半開半合。把不定底主人公。<span class='corr'>已</span>隨他去。喚不回底擔板漢。漸覺頭低。借路經過。覽溪山之各異。閭門相接。荷主禮之甚勤。罄一夕之劇談。空數載之鄙吝。人事周足。佛法現成。更登猊座說葛藤。大似雷門呈布鼓。然雖如是。覿面若無青白眼。宗風那得到如今。</p>
<p>團圝擘不破。瀟洒覰不見。喚作正法眼。入地獄如箭。長蘆今日不顧鑊湯爐炭。向你諸人道。今朝五月初一了也。且莫昧却妙觀察智。入夏來一月日了也。且莫昧却大圓鏡智。二六時中。動著則汗流如雨。且莫昧却成所作智。三智雖然不離一心。敢問大眾。心在什麼處。喝一喝云。老老大大。著甚死急。</p>
<p>舉僧問雲峯悅和尚。如何是第一要。悅云。蛇穿鼠穴。問如何是第二要。悅云。猢孫上樹。問如何是第三要。悅云。村裏草鞋。</p>
<p>師云。雲峯只知認許多路頭走。不知背後被人點背。然後如是健行闊步。能有幾个。而今或有人問長蘆。如何是第一要。李白歌詩。如何是第二要。公孫舞劒。如何是第三要。張顛草書。長蘆走得。脚步更闊。汝等諸人。還有趕上來底麼。若不得流水。還應過別山。</p>
<p>火爐天曉說法。熚熚爆爆。鼻孔夜半談禪。齁齁䶎䶎。齁齁䶎䶎。三玄三要相合雜。熚熚爆爆。千言萬語無差錯。無差錯。相夾雜。地藏栽田博飯噇。仰山解把鍬兒插。</p>
<p>舉雪竇云。要得真實相為。<span class='corr'>但</span>以上無攀仰。下絕<span class='corr'>己</span>躬。自然常光現前。箇箇壁立萬仞。</p>
<p>師云。雪竇恁麼道。教小兒順朱即得。忽遇張顛出來。把髻蘸墨。打箇丿乀。定是討精魂不見。萬年又且如何。濃將紅粉傅了面。滿把真珠蓋却頭。不識佳人真面目。空教人唱小涼州。</p>
<p>謝監收云。不作青見。不作黃見。不作不青不黃見。這樣禾。在汝諸人自性田中。成熟久矣。萬年今日。與你舉似全收一句。竪起拂子云。看。刈禾鎌上見南泉。無限黃雲俱割盡。</p>
<p>舉趙州問大慈。般若以何為體。慈云。般若以何為體。州呵呵大笑。</p>
<p>次日趙州掃地次。慈云。般若以何為體。州放下箒子。呵呵大笑。</p>
<p>師云。要會麼。張公拾得箇鋤頭。却被李公認將去。張公索手無可用。不免又問李公借。借則任你借。切不得道是我底。</p>
</div>
<div class='div-other'><a id='mulu337' />
<p class='h2'>頌讚</p>
<div class='div-other'><a id='mulu338' />
<p class='h3'>國師一念相應</p><p>竿頭崖頭撒手去。閬州澧州尋路歸。廉纖脫盡全機露。八角磨盤空裏飛。</p>
</div>
<div class='div-other'><a id='mulu339' />
<p class='h3'>趙州勘婆</p><p>婆子因行掉臂。趙州因事長智。無端一句誵訛。惹得四海鼎沸。勘破了。有誰知。春風過後無消息。留得殘花一兩枝。</p>
</div>
<div class='div-other'><a id='mulu340' />
<p class='h3'>僧問國師盧舍那。過淨瓶來</p><p>帶雪含霜半倚籬。橫斜影裏露仙姿。前村昨夜春來了。竹屋老僧猶未知。</p>
</div>
<div class='div-other'><a id='mulu341' />
<p class='h3'>麻谷參章敬南泉。遶禪牀</p><p>明宣一道聰明呪。暗寫兩行靈寶符。謾道騎鯨遊六合。何曾有夢到華胥。</p>
</div>
<div class='div-other'><a id='mulu342' />
<p class='h3'>悼落牙</p><p>汝從何所來。遁跡在我口。美惡必同甞。冷暖共知有。我口時動搖。汝體常堅守。失何一病纏。遽落鉗匠手。汝今先我徂。我在嗟無後。堅者既不留。軟者豈能久。平生敲磕句。一一如雷吼。嚼破百彌盧。咬斷眾窠臼。我力既若是。汝形安得朽。無生復無離。庶洗言說咎。</p>
</div></div></div>
<div class='div-other'><a id='mulu343' />
<p class='h1'>慈航朴和尚語　　　　嗣無示</p>
<div class='div-other'><a id='mulu344' />
<p class='h2'>上堂</p><p>清白傳家。赤窮到骨。心似寒灰。口如木<span class='corr'>[木*突]</span>。縱有些兒葛藤。盡機也拈不出。憑何接待方來。聊與一摑一咄。遂喝一喝。拍禪牀。下座。</p>
<p>花開似錦。普現法身。鳥語如篁。深談實相。見聞不昧。聲色全真。大龍玄沙。出諸人眼。入諸人耳。入諸人耳。出諸人眼。且道。於衲僧門下。是第幾機。良久云。會麼。人從陳州來。不得許州信。參。</p>
<p>南山起雲。北山下雨。是古佛與露柱相交底機。諸人無不委知。只如兔子懷胎。蚌含明月。又作麼生分般若體用。要知麼。枝高攀不得。和樹抱將來。</p>
<p>是法平等。無有高下。是名阿耨多羅三藐三菩提。</p>
<p>師拈云。天左旋。地右轉。是平等法。雲開日出。雨下雷興。是平等法。松直棘曲。鵠白烏玄。是平等法。僧投寺裏宿。賊打不良家。是平等法。山僧坐。諸人立。是平等法。且作麼生是阿耨多羅三藐三菩提。良久云。雨滋三草秀。春風不褁頭。</p>
<p>洞山麻三斤。趙州庭前栢。滯貨賣不行。未免著潤色。五彩畵牛頭。便道是極則。七寶絡象身。此个更奇特。桃花紅李花白。東君怯寒辨未得。且令胡蝴舞三臺。啄木和成十八拍。阿呵呵。可怜陌上遊人。開眼堂堂著賊。咦。</p>
<p>結夏云。行者擊動法鼓一椎。將圓覺伽藍。打得百雜碎。撒在十方世界。東西十萬。南北八千。衲僧拄杖頭。鞋袋裏。以至百草頭上。罔不周匝。恁麼委悉得去。則知山僧與諸人。依法而住。剋期修證。其來久矣。然雖如是。且道。以何為驗。卓拄杖一下。眉毛相結過葱嶺。八字論功卒未休。再卓一下。</p>
<p>擊塗毒鼓。駕鐵牛機。萬里不留行。十方俱坐斷。佛祖不敢正眼覰著。魔外直得拱手歸降。是則是。不辱宗風。更須倩人看僧堂始得。而今事不獲<span class='corr'>已</span>。平高就下。將鳥缸打破作硯瓦子賣去也。卓拄杖一下云。百雜碎。又卓一下云。買來買來。一文兩个。兩文三个。又連卓兩下。</p>
<p>要過鐵蛇山。須是不惜性命底。要嚥石砂豏。須是併却咽喉底。併却咽喉。嚥得石砂豏。永劫飽齁齁。不惜性命。過得鐵蛇山。從此活鱍鱍。既活鱍鱍飽齁齁。更不他求。頓除諸念。自然上無攀仰。下絕<span class='corr'>己</span>躬。常光現前。壁立萬仞。直饒如是。未可眼空四海。更須知有老僧手中木葛怛子始得。</p>
<p>觀音巖。玲玲瓏瓏。太白石。丁丁東東。西園菜蟥。似不堪食。東谷花發。却無賴紅。且道。是祖意教意。途中受用。世諦流布。若辨不出。雪峯覆却飯桶。若辨得出。甘贄禮拜蒸籠。參。</p>
</div>
<div class='div-other'><a id='mulu345' />
<p class='h2'>呈無示和尚</p><p>赤脚波斯入大唐。一家有事百家忙。而今四海清如鏡。率土普天歸我王。</p>
</div></div>
<p class='juan'>續刊古尊宿語要集第四</p>
</div><!-- end of div[@id='body'] -->
</body></html>