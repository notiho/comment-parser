<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續古尊宿語要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu438' />續刊古尊宿語要第六集　辰</p>
<div class='div-other'><a id='mulu439' />
<p class='h1'>雪堂行和尚語　　　　嗣佛眼</p>
<div class='div-other'><a id='mulu440' />
<p class='h2'>上堂</p><p>舉璣和尚。僧侍立次。垂問云。禪以何為義。眾下語。不契。僧請益。師自代云。以謗為義。大眾。三世諸佛是謗。西天二十八祖是謗。唐土六祖是謗。天下老和尚是謗。諸人是謗。山僧是謗。於中還有不謗者也無。談玄演妙河沙數。爭似雙峯謗得親。</p>
<p>動則萬丈懸崖。不動則當處沈埋。千重萬重關鎖。一鎚當面擊開。伎死禪和無數。依前似鴨聞雷。喝一喝。下座。</p>
<p>佛說三乘十二分教。頓漸偏圓。癡人面前。不得說夢。祖師西來。直指人心。見性成佛。臨濟三玄。洞山五位。癡人面前。不得說夢。山僧恁麼道。還免得遭人檢責也無。所以古人道。石人機似我。也解唱巴歌。汝若似石人。雪曲也應和。還有和雪曲底麼。若有。喚來與老僧洗脚。</p>
<p>師入法海院。僧問。離壽寧丈室。屆法海道場。如何是不動尊。師云。此去雙峯一十里。僧云。未是某甲問處。師云。金剛腦後添生鐵　師乃舉。德山初參龍潭。問久嚮龍潭。及乎到來。潭又不見。龍又不現。潭云。子親到龍潭。</p>
<p>師拈云。二古佛。總向家堂裏販楊州。不妨綿密。山僧今日乍入法海。波澄鏡淨。魚龍可觀。手內絲輪。故然無用。何故如此。東西南北吾皇化。玉笛橫吹宇宙寬。</p>
<p>舉帝釋持花。入佛會中。佛問。從天得耶。曰弗也。問從人得耶。曰弗也。問從地得耶。曰弗也。問從心得耶。曰弗也。問從無因得耶。曰弗也。問畢竟從何得。釋豎起拳頭。</p>
<p>師拈云。車不橫推。理無曲斷。若是此花。佛與帝釋。總不知來處。這裏著得一隻眼。許你與佛祖為師。</p>
<p>正宗法眼。歷古昭彰。大事因緣。此時成現。迅機掣電處密密綿綿。綿綿密密中迅機掣電。更問如之若何。我面何殊佛面。</p>
<p>舉僧問雲門。樹凋葉落時如何。門云。體露金風。</p>
<p>後來死心和尚道。大小大雲門。境上縛殺。</p>
<p>後有僧問死心。樹凋葉落時如何。心云。珊瑚枝枝撐著月。</p>
<p>師云。大眾大小死心。句裏縛殺。山僧恁麼道。為復壓良古人。為當別有道理。</p>
<p>解夏。拈起拄杖。問云。拄杖子。你將甚麼度夏。如是三問了。却云。拄杖子。你因甚不祗對老僧。拄杖子。恰似眠夢覺起來道。長老。你老老大大。得與麼不識好惡。我九十日。眉毛一時落盡了也。你更覓祗對在。山僧聞得。呵呵大笑。大眾。且道山僧笑甚麼。笑他眉毛落盡。</p>
<p>金烏急玉兔速。天上星兮地下木。衲僧要透祖師關。勸君拈却面前大案山。自然會得五祖把火入牛欄。</p>
<p>一不成二不是。三不定四不可。拗折弓箭。踏翻射垛。若據山僧檢點。盡大地。曲彔木牀上老漢。一時有過。且道。過在什麼處。</p>
<p>舉南院問風穴。南方一棒。如何商量。穴云。作奇特商量。穴却問南院。此間一棒如何商量。院云。棒下無生忍。臨機不見師。</p>
<p>忽有人問。山僧一棒如何商量。劈脊便棒。何故。見之不取。千載難忘。</p>
<p>舉維摩經云。觀五受陰洞達空無所起。是苦義。</p>
<p>師拈云。既五受陰洞達空無所起。諸人十二時中。行來往返。是誰之所為。若向這裏著得一隻眼。便請。拗折拄杖。高掛鉢囊。好一員心空及第底禪客。若也未然。刀山劍樹。總在諸人鉢盂匙筯上。</p>
<p>通身是口。說得一半。通身是眼。用得一橛。用不到處說有餘。說不到處用無盡。所以道。當用無說。當說無用。用說同時。用說不同時。諸人若也擬議。山僧在你脚底。</p>
<p>舉古德道。如人擔百二十斤擔。從獨木橋上過。不傾不側。又不墮在㵎底。當與麼時。是什麼人扶持得與麼恰好。</p>
<p>古人。垂絲千尺。不在深潭。離鈎三寸。難為作者。諸人還委悉麼。幽州著脚。廣州廝撲。</p>
<p>三輪清淨。是名大施。內不見能施者。外不見受施人。中不見所施物。有者道。內不見能施者。是無我相。外不見受施人。是無人相。中不見所施物。是無眾生受者相。若恁麼商量解會。未夢見衲僧脚板底一莖毛在。豈不見。東山和尚有頌。慇懃喚子不歸家。愛向門前弄土沙。每到年年三月裏。滿城開盡牡丹花。</p>
<p>僧懺佛請。舉持勢菩薩。至袈裟幢世界。窮釋迦音聲。不得極處。持地菩薩。接竹至梵天。量佛丈六之身不得。目連以神通至非非想天。要見如來頂相不見。</p>
<p>師云。古聖既有與麼風規。諸人何不向萬仞崖上放身。百尺竿頭進步。直得一人人作獅子兒吼一聲。壁立千仞去。豈不快哉　記得僧問薦福。古殿無佛時如何。福云。梵音何來。</p>
<p>忽有人問天寧。只向伊道。明日來。更與你慶懺一遍。</p>
<p>問一答十。問十答百。過在唇吻。十語九中。不如一默。落在鬼窟裏。總不恁麼。成何道理。所以石梁駕嶮。靈鵲難棲。洞水涓涓。不停纖粟。正當恁麼時。千鈞不立鎚處。如是通信。解知慚愧者。和我石牛歌。</p>
<p>舉僧問趙州。狗子還有佛性也無。州云無。</p>
<p>師云。狗子佛性無。韶石不相辜。為君重決破。秋至鴈銜蘆。</p>
<p>僧問。如何是和尚為人一句。師云。門前石塔子　師乃云。門前石塔子。八白與九紫。方道既分明。免被巡官使。</p>
<p>出隊歸。云冒暑入鄽。如親八熱之獄。却回舊住。似登五臺之山。於斯具通方眼。鑊湯爐炭裏。皆有坐具地分。其或不然。一滴滴水。一焰焰火。飲水人醉。向火人老。</p>
<p>從上宗門事。直是少時輩。兔子不喫窠邊草。象王走入野狐隊。若是少林禪。達磨自不會。為甚如此。苦瓠苦連根。甜苽甜徹蒂。</p>
<p>冬至云。晷運推移。露柱生兒。日南長至。須知慚愧。君子道長。嘉州大像。小人道消。天台石橋。伏惟知事首座大眾。如龍若鳳。應時納祐。頭尾相就。慶無不宜。乞棗得梨。山僧與麼提唱。且道。節文在什麼處。一箇紅心。不插兩箭。</p>
<p>舉大陽延和尚頌云。半夜烏鷄抱鵠卵。天明起來生老鸛。鶴毛鷹觜鷺鷥身。却共烏鵶為侶伴。高入煙樓。低飛柳岸。向晚歸來子細看。依稀恰似雲中鴈。</p>
<p>師拈云。莫道諸人不會。只老僧也會不得。</p>
<p>透過一切機。達磨在少林九年。正是拗曲作直。透過一切境。維摩老人一默。未免墮坑落壍。應無所住而生其心。道我悟去。六祖大師。全身坐在深草裏。德山入門棒。臨濟入門喝。雷聲浩大。雨滴全無。東湖與麼道。誣人之罪。全罪加之。以拄杖擊禪牀下座。</p>
<p>老僧有一句問諸人。第一不得作問會。有一句答此問。第一不得作答會。所以道。問問不差。答答不錯。問答去來。龜毛兔角。這裏著得一隻眼。盡十方。都盧是箇佛祖頂門。無第二機。無第二用。無第二句。有時與麼。夾山老子。在百草頭上。與你和泥合水。有時不與麼。西河獅子。當門踞坐。但有來者一時咬殺。且道。與麼即是。不與麼即是。良久云。薦福眉毛都落盡。從他露柱笑呵呵。</p>
<p>開藏經云。依經解義。三世佛冤。離經一字。即同魔說。禪和家總道。眼裏有筋。皮下有血。還見得古人節角處麼。若也見得。魔說佛冤。千載龜鑑。其或未然。諸人今日看藏經。多他一字不得。少他一字不得。</p>
<p>若覓法。鷄足山中問迦葉。迦葉老人。<span class='corr'>已</span>入滅二千年。諸人向什麼處問。若問不得。行脚眼在什麼處。若問得倒。道將一句來。拍禪牀。下座。</p>
<p>端午云。庚午太歲五月五。東湖向舊灸瘡盤上更著艾炷。二祖謾自覓安心法。連達磨元來不會轉身句。帶累百子千孫。箇箇錯行此路。為什麼如此。熟處難忘。</p>
<p>解粘去縛。拔楔抽釘。還他本分宗師。舉一明三。動絃別曲。須是英靈衲子。所以道。靈鋒寶劍。常露現前。亦能殺人。亦能活人。須知是殺中有活。活中有殺。殺中無活。活中無殺。殺活同時。殺活不同時。靈利漢。擺手出荊棘林。向三跳後。寒山古路。信息不通。且道。是什麼人行履處。良久云。萬仞峯前獨足立。驪龍頷下奪明珠。</p>
</div>
<div class='div-other'><a id='mulu441' />
<p class='h2'>普說</p><p>若是本參中來。豈有許多般事。只為這一竅子。未曾踏著。所以省力處。却成箇費力去。山僧記得。昔年到浮山游巖。過得石龍峯了。回頭却望見山極頂上。有箇大竅。狀如鷄籠。喚作雞籠巖。可見不可上。浮山遠禪師曾垂語云。三十五箇巖。你諸人。無不左穿右穴。自在登覽。只有鷄籠巖。向上無門。向下無路。雲不能遮。鳥不能度。你諸人。還親到得也未。若未曾到得。三十年後。忽然失脚踏著也不定。</p>
<p>師云。你諸人。見浮山恁麼道。且道。箇老漢。通你箇入路。不通你箇入路。若通你箇入路。又道向上無門。向下無路。若不通你箇入路。又道。三十年後失脚踏著也未定。到這裏。也須是箇漢始得。如今兄弟聞山僧舉箇雞籠巖事。便覺須有箇解會處。必然須道。我也會得。山僧將知你只是解境。與你<span class='corr'>己</span>躳大事。直是沒交涉。</p>
<p>黃梅雨。麥秋寒。與麼會。太無端。時節因緣佛性義。大都須是髑髏乾。所以道。欲識佛性義。當觀時節因緣。時節若至。其理自彰。且道。現今是什麼時節。佛性義。在什麼處。這裏具些子英俊。便可隨時受用。於參學門中。是箇向上行履底人。</p>
<p>記得蒙溪和尚。見馬師得安樂。後住蒙溪。一日問僧。上座甚處來。僧云。定州來。溪云。定州有什麼奇特事。僧云。某甲旦過彼中。只見說鹽貴米賤。並無奇特事。蒙云。我這裏也只恁麼。只是麤粥淡飯。與禪和家隨分過時。亦無奇特事。却云你會麼。僧云不會。溪云。賴是你不會。你若會。洎輸你一半道理。</p>
<p>晚間首座上來問。和尚今早對這僧道。輸你一半道理。某甲實不會。特來請益。溪云。你既忘前失後。我又忘後失前。首座方欲下去。溪却喚住云。你下去。不得道著。如今師僧只說鹽貴米賤。並不於佛法用心。你若頻頻舉著。喪却你窮性命。也不難。諸仁者。一等是入泥入水求人。就中蒙溪老。宛爾不同。若未遇本色道伴。往往錯會。只如首座請益。溪答云。你既忘前失後。我又忘後失前。蒙溪為人一著。在什麼處。須知首座恁時。<span class='corr'>已</span>是命似懸絲。當時若入得蒙溪門。說甚輸一半道理。直是倒退三千。</p>
<p>近來佛法淡薄。眾中兄弟。聞舉古人公案。往往只麼情解將去。此是參學家。大不唧[口*留]處。自<span class='corr'>己</span>脚跟下病根。元不曾破。只為當人未有入處。縱有螢火之光。落在脚前脚後。到這裏又不能揮劒。一生作箇垛根漢。如急流水撑船。不離舊處。有甚共語處。所以道。譬如擲劒揮空。莫論及之不及。斯乃空輪無跡。劍刃非傷。於此忽然喪却窮性命。自然七穿八穴。有甚不成辦底事業。</p>
</div>
<div class='div-other'><a id='mulu442' />
<p class='h2'>法語</p><p>大冶洪爐。烹金成汁。範模既備。引而注之。高廣大小。唯範所成。寸無差互。既為完器。用之得地。利亦廣矣。人之所以處世。擇安巢之枝。求勝<span class='corr'>己</span>之侶。親師慕道。曉夕不敢自怠。所至彌篤。所造彌近。時節既至。咬猪狗手。向腦後毒下一槌。則卓然碩大之器。自模範中出。一生事亦可慶矣。</p>
<p>昔僧問南嶽讓和尚。如鏡鑄像。像成後。光向什麼處去。讓云如大德。為童子時相貌何在。僧曰。為甚不鑑照。讓曰。雖然不鑑照。謾他一點不得。</p>
<p>此僧疑像既成。何以無昔日之光。如人開眼見明。合眼見暗。常情便謂。合眼並無所見。殊不知。明暗雖二。均是見境。讓祖隨分乘來機。著一句子。不妨明白平實。又不可一向作明白平實。解將去。方徹見謾他一點不得處。非升合語也。</p>
<p>千里之象。一絲繫其足。象為之不行。萬斛之舟。一石礙其底。舟為之不動。眾生處處著。佛祖以無量方便引之。不過攻其所偏而<span class='corr'>已</span>。識盡功亡。<span class='corr'>己</span>物披露。演若達多得喪<span class='corr'>祛</span>矣。</p>
<p>學般若菩薩。明道易。用道難。苟得其用。雖佛祖。去伊面前。亦出頭不得。三交嵩和尚。在汾陽會中。看楚王城畔汝水東流語。終未契旨。同道告之曰。你何不用將去言下頓領前話。甞有偈云。得用直須用。心意莫定動。三歲獅子吼。十方絕狐蹤。</p>
<p>毫釐繫念。三塗業因。瞥爾情生。萬劫覊鎖。余初讀德山示眾語。至此。念目今凡夫漏心。念念生滅。何時與德山說處相應。及至自家扶持得起來。金不博金。水不洗水。當人分上。如大火聚。向上著一物不得。直下千人萬人。控持伊不住。有什麼傍附處。到得被學家逼拶。臨機應用。目機銖兩。緇素宛然。若果未具此眼目。却須勤勤退步。如鷄抱卵。要得暖氣相接。時節若至。啐啄同時。既出胎殻。自然羽毛相似也。</p>
<p>楊岐栗棘蓬。學者競欲吞之。而不知吞不得處吞之有暇矣。金剛圈。學者競欲透之。而不知透不得處透之有暇矣。若是性燥衲子。從末上頭。便有憤憤。不受人處分底志氣。向未屙<span class='corr'>已</span>前。一覰覰透。自然臨機大用掀豁。如獅子游行。不求伴侶。壯士展臂。豈借他力也。予昔年極力求道。力盡神疲。大事益遠。後方平生佛法身心。一時放下。一棒打不回頭處。忽然識得吾家舊物。譬如寶物。篋器在手。隨意而用。良可喜耳。</p>
<p>從上來事。如娑竭龍王降注大雨。非大海不能容受。如是過量事。非過量機。亦不能入作。其間宿有道機者。聊聞人指點著。如誤食金剛。要令此金剛出。心乃休息。</p>
<p>西山鄙叟。曩有編蒲之念弗忘。往來松陽三十年。未甞以一言勸人留心禪門。將知此事非大根大器。將盡未來際。為期程。放盡一切人我取捨為加行。未議進向也。</p>
</div>
<div class='div-other'><a id='mulu443' />
<p class='h2'>偈頌</p>
<div class='div-other'><a id='mulu444' />
<p class='h3'>僧問南院。寒暑到時如何。院云。紫羅抹額綉裙腰。僧云。上上之機今<span class='corr'>已</span>曉。中下之機事若何。院云。炭庫裏藏身</p><p>紫羅抹額綉腰裙。傾國風流宛勝秦。玉笛插藏人不見。夜深吹起鳳樓春。</p>
</div>
<div class='div-other'><a id='mulu445' />
<p class='h3'>不二軒</p><p>不於三界現身意。誰謂維摩談不二。山空晝永鳥無聲。春光不在千花裏。</p>
</div>
<div class='div-other'><a id='mulu446' />
<p class='h3'>訪廣因忻講師。不遇</p><p>白雲山出復山沒。寒㵎日西還日東。長老不歸予又去。唯留蘿月與松風。</p>
</div>
<div class='div-other'><a id='mulu447' />
<p class='h3'>訓學徒</p><p>雲居高菴老人。在龍門作首座。臨眾事。必曰須知有識者在。他日侍誨次。甞請問其說。高菴曰。平生眾中立志。免沈于下愚者。盡出此語耳。豈不聞大溈警語曰。舉措看他上流。慎勿隨於庸鄙。廣眾之中。鄙者常眾。識者常少。鄙者易習。識者難親。果能自奮於其間。如一人與萬人戰。庸鄙之習力盡。真挺特沒量漢也。</p>
<p>余從是。終身踐其言。然有識者。果何人哉。學者得其旨歸。行脚大事。不遠而復。氣勝志則為小人。志勝氣則為端人正士。唯志與氣齊。為得道之賢聖。有人於剛很。不受諫曉。氣使之然也。公正之士。雖強之使為不善。寧死無貳。志使之然也。</p>
<p>耆婆將死。百草皆泣曰。耆婆在世。我等有用。耆婆死後。世間無識我者。此喻世間諸法。佛在世時。佛能用之。若佛滅度。諸聲聞僧所不能用。</p>
<p>余未出家。將冠之年。見獨居士。甞謂余曰。中無主則不正。外無正則不行。此語。宜終身踐之。聖賢事業。備矣。余佩其說。在家立身。出家學道。以至中年。撫眾以此。如衡石之定重輕。規矩之成方員耳。捨此。便事事失準。</p>
</div></div></div>
<div class='div-other'><a id='mulu448' />
<p class='h1'>竹菴珪和尚語　　　　嗣佛眼</p>
<div class='div-other'><a id='mulu449' />
<p class='h2'>上堂</p><p>真實本有之事。不可妄求。現成難信之宗。終無所得。爰自靈山付囑。鷄足授衣。晝渡重溟。夜航一葦。皆緣上祖不了。殃及兒孫。汝等諸人。各各如初心而出家。如初心而行脚。切須自重。莫受人瞞。異時足下煙生。也怪天寧不得。</p>
<p>天寧今日。為諸人。說老婆禪去也。一切眾生。是正報。山河國土。是依報。一切眾生有情有血氣。山河國土無情無知覺。佛言。有情無佛性。無情有佛性。有情不解說法。無情常說法。你諸人。還聞無情說法麼。莫道剎說。眾生說。常說熾然說無間歇。是無情說法。若恁麼說。內為色身所惑。外為山河所眩。終不聞說法。諸人。要會無情說法麼。靜聽靜聽。良久云。句下不知言外旨。目前迷悟隔千山。</p>
<p>師良久云。莫瞌睡。若據令而行。豈有今日。正使法堂前草深一丈。孤峯外水泄不通。猶未為分外。何故。自有佛有祖以來。不敢錯誤諸人一毛頭許。三令五甲之後。也不得錯怪人好。若是箇漢。須於格外明機。肯向途中辨的。擡眸掩耳。側掌飜身。澄源湛水而未可停舟。峻浪驚波。而豈容擬棹。但是凡情聖解。理照覺知。祖教詮量。古今通辯。一時剗削。徹底消除。自然一箇箇不受人瞞。豈不見道。暫時岐路。終費輪蹄。得坐披衣。向後自看。驀拈拄杖。卓一下。喝一喝。云幽州猶自可。最苦是新羅。</p>
<p>請首座云。衲帔蒙頭。下板頭邊。且打瞌睡。蒲團疊足。長連牀上。隨分挨肩。忽然露柱眼開。聖僧也須出院。切忌釘樁搖櫓。更須看風使帆。各各總在其中。人人自宜照顧。且道。照顧箇什麼。喝一喝云。堂中賓主句。覿面沒親踈。</p>
<p>師在褒禪。受廬山東林院請。云。不動之機。往復無間。且前生死。要妙無根。還有薦得底麼。薦得薦不得。是誰分上事。僧問。立地薦得時如何。師云。癡人面前。不得說夢。僧云。薦不得如何。師云。啞子喫冬瓜。僧云。薦得薦不得。畢竟是誰分上事。師云。是你分上事。僧云。便恁麼去時如何。師云。出門須見路。莫比在家時。僧云好。師云吽吽　師乃云。適來上座道。薦得。薦不得。是誰分上事。山僧道。是你分上事。須恁麼看始得。設使你立地薦得。我且問你。許多時向什麼處去來。所以道。絕滲漏。超情離見。方得不作兩橛。大眾。一山南北煙霞裏。兩寺東西林麓間。開眼如今渾是夢。莫言真箇在廬山。夢境全真。三界依夢心而住。幻機本寂。萬法隨幻相而生。以如夢如幻之心。了世出世間之事。是故。在此在彼。江月本自分身。出機入機。嶺雲初無作意。投子和尚。下繩床而立。十方世界。毫髮不差。趙州老漢。拽拄杖便行。天下人摸[打-丁+索]不著。大眾。到這裏。且道。去則是。住則是。起雲自笑褒禪老。結社人呼遠法師。</p>
<p>面前一道如絃直。當門不用栽荊棘。<span class='corr'>陝</span>府鐵牛。昨夜失却尾巴。嘉州大像。不是白拈賊。趙州南石橋北。黃河九曲吞崑崙。大悲院裏安彌勒。</p>
<p>正旦云。諸法不動故。萬象歷然故。性相常住故。我及涅槃。二皆空故。遂呵呵大笑云。新年頭作恁麼語話。以拄杖卓一下云。元正啟祚。天地玄黃。泥揑聖僧。又添一歲。廬山五老峯。一夜不覺頭白面皺。南嶽三生藏。去年<span class='corr'>已</span>是眼暗耳聾。將謂彼此接物利生。誰知如今魔強法弱。仁義盡從貧處斷。世情偏向富門多。伏惟。山門監寺。首座大眾。應時納祐。各各道體萬福。昨夜隣家乞新火。曉窓分與讀書燈。師高聲喝云。你諸人看看。眼目定動也。左神茶。右鬱壘。鍾馗小妹生歡喜。開門不用掛桃符。昭昭靈靈元是鬼。遂長噓云。但願今年蠶麥熟。羅睺羅兒豎一指。遂豎起一指云。還會麼。良久云。俱胝和尚。</p>
<p>東林百不會。瞎驢隨大隊。鞭打不進前。步步只倒退。一日復一日。靈臺轉昏昧。死去入地獄。永劫終不悔。大眾。為什麼如此。開口見心肝。實語當懺悔。</p>
<p>喝一喝云。錯。又喝一喝云。錯。復喝兩喝云。錯錯。乃大笑云。錯錯。東林手把斷貫索。諸方鼻孔都穿却。人問如何不自穿。自<span class='corr'>己</span>鼻頭難摸[打-丁+索]。而今子細細思量。元來不是而今錯。擲下拂子。下座。</p>
<p>到廣因。訪妙喜和尚。眾請。云。師翁咬破鐵酸饀。後來兒孫被他賺。如今重為振綱宗。只提一口金剛劍。可笑諸方老凍膿。口裏只今無佃線。彭崎逆浪卷波瀾。霹靂聲中看閃電。大眾。雲門句裏別有生機。甘蔗洲邊漸入佳境。俊鶻窠裏不生朦鴟。猛虎窟中更添獅子。哮吼處壁立萬仞。吒呀地誰敢當頭。東林老子。到這裏。彼此有落節處。何故。閙市裏上竿。還瞞得你諸人麼。雖然如是。山僧同行在此。說一片禪。直教四六八六。錦上添花。一要塞斷諸方老和尚口。二要捩轉你禪和子鼻孔。你諸人。到這裏。須是定省精神始得。遂卓拄杖云。金鏃慣調經百戰。鐵鞭多力恨無讎。</p>
<p>請化主云。聖泉欲打一隻鐵船。與諸人下海去。請曼殊室利法王子四人。為招頭。請常不輕菩薩常精進菩薩不休息菩薩二十四人。兩邊搖櫓。請三千佛會中婁至佛子等三人。向中間打坐。老僧老大衰颯。且於末後。獨自把梢。運載貪瞋癡。嫉妬憍慢慳貪謟曲。一切眾生。三界二十五有。十二類生。情與無情。同登彼岸。爾時會中。有一菩薩。於大眾前。唱說偈言。學道先須有悟由。還如曾鬬快龍舟。雖然舊閣閒田地。一度羸來方始休。聖泉道。你道則太煞道。只道得一半。聖泉道。一度贏來未肯休。人人皆欲鬬龍舟。錦標奪得蘭橈在。不落諸方第二頭。乃驀拈拄杖。召大眾云。大家齊著力。遂卓拄杖云。鐵船三百丈。誰怕浪頭高。</p>
<p>至節云。一陽生。萬物萌。天本清。地常寧。四時行。萬彚成。如緯經。如權衡。天心平。人心誠。日月明。鬼神警。方知天地分濁清。古今無虧盈。聖泉拄杖猶通靈。敲骨出髓。方悟從上諸聖盌鳴聲。猶較芭蕉半月程。芭蕉道。你有拄杖子。我與你拄杖子。你無拄杖子。我奪你拄杖子。卓拄杖一下云。冬到寒食一百五。</p>
<p>今日許你諸人東問西問。有解問者出來。僧出擬問。師云。此去西天路。迢迢十萬餘。下座。</p>
<p>半夜穿針。盡十方皆成線路。你諸人為什麼透不過。天明喫粥。無一[糸*系]毫不露真機。你諸人為什麼撥不轉。透不過處路布分明。撥不轉時真機獨露。大眾會麼。半夜夢中驚驟雨。三更枕上聽秋聲。</p>
<p>住鼓山。入方丈云。烈火焰中。蟭螟蟲如何棲泊。大爐韛裏。金剛鑽燒得通紅。驀然腦後一錐。鐵佛也須汗出。佛祖重新煅煉。衲僧再上鉗鎚。直饒千手大悲。這裏如何摸[打-丁+索]。卓拄杖云。打破從教重錮鏴。休言鈍鐵費鉗鎚。以拂子。擊禪牀。下座。</p>
<p>雪峯回云。前日鼓山望州亭。與雪峯烏石嶺。鼻孔相拄。今日雪峯象骨山。與鼓山大頂峯。眉毛相結。你諸人總在裏許。眼眨眨地看了。為什麼不知。若知。即辜負上座。若不知。即辜負山僧。此一語。有二負門。若人會得。於佛法中不妨有箇入處。以拂子擊禪牀。下座。</p>
<p>病起云。天晴開水路。無事設曹司。病多諳藥性。小慈妨大慈。山僧尋常口吧吧地是病。病後口挂壁上是藥。以口挂壁上之藥。治口吧吧之病。如今較些子。所謂藥不瞑眩。厥疾不瘳。諸人也有一般病。尋常覓禪覓道學佛法。這箇是病。山僧這裏。總無禪道佛法與你是藥。以無禪道佛法之藥。治諸人覓禪覓道之病。藥病相投。切須審詳服食。不可亂投湯劑。似經蠱毒之鄉。滴水不可霑脣。涓滴若犯。便是喪身失命。山僧又有一般病。諸人尋常上來。一言不相當。拽拄杖打出三門外。直是棒折也不放。只為山僧太煞當斷不斷。返招其亂。所謂小慈妨大慈。此一般病。山僧尋常自知。如今一筆勾下。更不論量。且問諸人。去却藥忌一句。還有道得底麼。劍為不平方出匣。藥因經驗始傳方。卓拄杖。下座。</p>
<p>陳承事供五十三善知識請。僧問。佛眼和尚。聞風吹書閤門開。乃云。無風自動。好與三十棒。意旨如何。師云。先師是邛州人　師乃云。大眾。陳承事與大眾。昔在華嚴會上相見。如今還記得麼。若記不得。老禪不免與諸人說去也。驀拈拄杖。卓一下云。塵融法界。念盡毗盧。千眼頓開。纖塵不立。遊戲寶明空海。超越菩提覺場。善財入樓閣之門。重重無盡。居士供蒲塞之饌。種種莊嚴。以上妙飲食供養為法門。以廣大願心總持為佛事。一一攝入。一一交參。一一圓融。一一周徧。理事平等。真俗混融。凡聖同源。因果不二。直得文殊騎獅子。入普賢鼻孔裏藏身。普賢騎象王。入文殊眼睛裏瞌睡。釋迦彌勒。掩耳偷鈴。勢至觀音。抱贓呌屈。正當恁麼時。敢問大眾。是第幾重法界。還道得麼。重重無盡處。眼上眉毛。</p>
<p>李丞相入山慶閣。請云。隔江舉手相招。橫趍而去。覿面單刀直入。莫問如何。須及盡這邊那邊。終不起佛見法見。赫日光中。豈容眨眼。大火聚裏。正要飜身。一句臨機。懸崖撒手。大居士初開寶鉢。賓頭盧未厭塵機。高閣凌空。眾必飛翔而後集。四山無路。惟得神通者來遊。起大悲無緣之慈。受檀越最初之供。洗鉢於靈源洞口。飛錫過大頂峯頭。雲散月明。水流花落。豈不見。雲門問僧。光明寂照徧河沙。豈不是張拙相公語。僧云是。門云話墮也。師云。那裏是這僧話墮處。鼓山道。相公說法。闍梨話墮。沒量大人。只消一箇。光明寂照徧河沙。衲帔蒙頭閒處坐。休休莫莫。不可說。此不可說。亦不可。但願眾生却有緣。居士依前還恁麼。大眾。且道。恁麼好。不恁麼好乃高聲云。話墮也。拋拄杖。下座。</p>
<p>住能仁。入院云。老龍千丈湫。晴空散飛雪。尊者諾詎羅。坐視眼眨眨。老禪來住山。梵志飜著襪。乍可<span class='corr'>刺</span>汝眼。且要話頭活。大眾。話頭既活。語脈便通。不疑天下老和尚舌頭。便是自<span class='corr'>己</span>放身立命處。勝熱婆羅門。投身大火聚裏。諾詎羅尊者。撒手萬仞崖巔。一念初無古今。彈指便分新故。因緣時節。與物不差毫釐。成住壞空。隨心轉變自在。若謂插一莖草處。便是不勞斤斧時。則眾生定業難逃。而古佛過去久矣。遂拈拄杖。喝一喝云。老禪不打鼓山鼓。送老來看鴈蕩山。傑閣重樓都不見。溪邊茆屋兩三閒。擲下拄杖。下座。</p>
<p>釋迦彌勒。猶是他奴。臨濟德山。是何草芥。向上一路。荊棘成林。更欲翻身。墮崖落壍。總不動著。當處活埋。生機臨時。飜成亂統。與你諸人。一時拈却了也。恁麼也不得。不恁麼也不得。恁麼不恁麼總不得。你諸人合作麼生。良久云。穿耳胡僧葱嶺去。夜行踏雪馬蹄輕。</p>
<p>解夏云。懸泉千尺瀉龍湫。一葉蕭蕭萬木秋。坐看孤雲行看月。更無佛法掛心頭。一夏九十日。無一日不禁足安居。大眾百餘人。無一人不安樂快活。既無名聞利養。是非得失。攪擾心意。又無佛法知見。玄妙解會。惱亂肚腸。展脚縮脚。聽渠自在自由。開口合口。從君說黃道黑。末後一句。始到牢關。坐斷十方。不通凡聖。正當恁麼時。忽有人問你。在什麼處度夏。向他道能仁寺裏得麼。乃呵呵大笑云。山橫石礙疑無地。路轉溪斜別有村。</p>
<p>至節云。晷運推移無不動。日南長至幾曾遷。應時納祐無他事。依舊三門開兩邊。大眾還見麼。三門開兩邊。一句具三玄。今古應無墜。分明在目前。且道。目前事作麼生。孔明廟前有古柏。枝如青銅根如石。蒼皮溜雨四十圍。黛色參天二千尺。但見年年是好年。豈知日日是好日。小樹子傍山栽。花從葉裏開。枝高攀不得。羅袖拂將來。長至令晨。伏惟知事首座大眾。各各起居萬福。久立眾慈。伏惟珍重。</p>
<p>供千佛會請。師拈起拄杖。示大眾云。三千諸佛。盡在山僧拄杖頭邊。放過即不可。若不放過。不免為諸人。重新煆過。卓拄杖一下。喝一喝云。塵融法界。念盡毗盧。咫尺跨於大千。剎那超於三世。過去諸如來。秤鎚落井。現在諸菩薩。塞壑填溝。未來修學人。如麻似粟。大眾。急著精彩。擲下拄杖云。回頭拾得新羅箭。自是諸人不丈夫。</p>
</div></div>
<div class='div-other'><a id='mulu450' />
<p class='h1'>龜峯晦菴光禪師語　　　　嗣雪堂</p><p>上堂。達磨不來東土。人人鼻孔遼天。及乎選佛場開。能有幾箇。心空及第。若是臨危不變。真大丈夫。何以。罽賓國王一刀兩段。其或未然。臨崖看滸眼。特地一場愁。</p>
<p>大無外。小無內。半合半開。成團成塊。老胡既隔絕。衲子多違背。雪竇與麼剖判。大似失錢遭罪。殊不知。築著磕著。須教粉碎。火亂灰飛。雲龍慶會。直得文殊普賢。走却座下獅象。大地山河。具足百千三昧。如今總在薦福拂子頭上。若向這裡會得。缺齒老胡。放憨布袋。若也不會。南山北山轉增霶霈。</p>
<p>老胡教外別傳。不立文字語句。覓心內外總無。達磨兩手分付。大眾。第一不得承虗接響。第二掃却葛藤路布。直得洋瀾佐蠡。無風浪起。有句無句。如藤倚樹。溈山跳入水牯隊中。大食國人。在中庭作舞。諸人還知麼。若知。直得大笑。笑三十年。始得。且道。笑箇什麼。生鐵秤槌被虫蛀。</p>
<p>結夏云。十五日<span class='corr'>已</span>前。月映天闕。珠動龍淵。十五日<span class='corr'>已</span>後。洋瀾佐蠡。無風浪起。正當十五日。不是目前機。亦非目前事。直得西河獅子。踞地哮吼。直指單傳。氷消瓦解。光上座。向盡大地人。無本可據處。借雪峯項上。百二十斤鐵枷。作長夏中。九十日佛事。諸人便與麼去。猛虎毒蛇共住。鑊湯爐炭安居。其或未然。不免循途守轍。下座。與大眾。行結制人事。</p>
<p>佛佛授手。祖祖相傳。咄。法出姦生。事久多變。大闡提人家男女。撞入瞎驢隊裏。將臨濟正法眼藏。一時滅却。忽有箇靈利漢。暗裏抽橫骨。明中坐舌頭。管取坐致太平。豈不見道。天上有星皆拱北。人間無水不流東。</p>
<p>數日暑氣如焚。一箇渾身。無處安著。思量得也是煩惱人。這箇未是煩惱。更有<span class='corr'>己</span>躳下事不明。便是煩惱。所以達磨大師煩惱。要為諸人吞却。又被咽喉小。要為諸人吐却。又被牙齒礙。取不得捨不得。煩惱九年。若不得二祖不惜性命。往往轉身無路。煩惱教死。所謂祖禰不了。殃及兒孫。後來蓮華峰菴主。到這裡。煩惱不肯住。南嶽思大。到這裏煩惱不肯下山。更有臨濟德山。用盡自<span class='corr'>己</span>查黎煩惱。鉢盃無柄。龜峯今日。為他閒事長無明。為你諸人從頭點破。卓拄杖一下云。一人腦後露腮。一人當門無齒。更有數人。鼻孔沒半邊。不勞再勘。你諸人。休向這裏。立地瞌睡。殊不知。家中飯籮鍋子。一時失却了也。你若不信。但歸家點檢看。</p>
<p>大眾。好太無端。東海鯉魚。喫雲門一棒。忍俊不禁。連旬繼月。雨似盆傾。直得須彌峯頂。洪浪拍天。無限兒郎。山上釣魚。爐邊聽水。江西馬大師。憤悱不甘。倩龐居士。一口吞盡。大地絕纖塵。江河絕涓滴。諸人還信得及麼。若信不及。但向衣單下點檢。果然乾嚗嚗地。方知道。家住海門東。扶桑最先照。</p>
<p>宗通說不通。如日被雲籠。說通宗不通。似蛇入竹筒。宗亦通說亦通。杲日麗虗空。古德和光同塵。許你頭正尾正。入理深譚。失却隻眼了也。龜峯則不然。宗通說不通。亦不得。說通宗不通。亦不得。宗亦通說亦通。亦不得。不得亦不得。金剛眼睛十二兩。衲僧手裏秤頭低。</p>
<p>道不在靈山。切勿求諸<span class='corr'>己</span>。千林攧鷂風。畢竟從何起。若向這裏。著得隻眼。旋嵐偃嶽而常靜。江河競注而不流。豈不見道。千峯勢到嶽邊盡。萬派聲歸海上消。</p>
<p>舉長慶云。撞著道伴交肩過。一生參學事畢。師云。敗軍之將。止宿草菴。帶累多少兒孫。轉身無路。殊不知。築著磕著。頭破腦裂。塞壑填溝。正是眼中添屑。若論參學事。直是天地懸殊。豈不見道。欲得不招無間業。莫謗如來正法輪。</p>
<p>正月將終。仲春未至。半合半開。好箇巴鼻。眨得眼來。打落第二。遂以拂子。擊繩牀一下云。閃電未收。霹靂隨至。蟄戶俱開。為什麼。龍無龍句。具擇法眼。子細檢點。</p>
<p>我宗無語句。亦無一法與人。巖頭和尚不識好惡。向諸人頂[寧*頁]上。大斧斫了手摩挲。既乃不惜性命。八字打開。因什麼爐韛之所鈍鐵猶多。眾中莫有具通方眼底衲僧。向鑊湯爐炭裏。救取巖頭老漢。亦乃天下老宿無過。其或未然。山僧辜負諸人庶幾。諸人辜負山僧太煞。</p>
</div>
<div class='div-other'><a id='mulu451' />
<p class='h1'>別峯印禪師語　　　　嗣密印</p>
<div class='div-other'><a id='mulu452' /><p>上堂。雷太博入山云。皂蓋翩翩入翠微。機前俊鷂過多時。而今更欲形言語。只恐淵明暗皺眉。雖然如是。大海若知足。百川應倒流。</p>
<p>一句便透。這頭踏著那頭翻。三搭不回。東行不見西行利。直得作盡伎倆。用盡工夫。半夜立雪齊腰。終年負石舂米。為驢事未了。辛苦上下於玄沙雪峯。因劫火洞然。崎嶇往來於大隋投子。以至雪床忍凍。火隊藏身。吞過百千栗棘蓬。嚼破百千鐵酸饀。而今從頭子細看來。許多作家。當時皮下還有血麼。雖然如是。八十翁翁入場屋。真誠不是小兒戲。</p>
<p>徧地殘紅春去也。拍天漲綠興悠哉。道人覓甚安心法。達磨當時帶不來。敢問大眾。達磨既帶不來。後代將何傳授。卓拄杖一下云。文不加點。</p>
<p>住遂寧東禪。入院。舉僧問靈雲。佛未出世時如何。雲豎起拂子。問。出世後如何。雲亦豎起拂子。其僧不肯。後到雪峯。問。佛未出世時如何。峯豎起拂子。問。出世後如何。峯放下拂子。僧禮拜。峯便打。</p>
<p>師拈云。諸方盡道。雪峯放下拂子處。有放有收。殊不知。<span class='corr'>已</span>是落七落八。若是東禪即不然。佛未出世時如何。劈脊便打。出世後如何。劈脊便打。為什麼如此。待得餘甘回齒頰。<span class='corr'>已</span>輸崖蜜十分甜。</p>
<p>六月初一。燒空赤日。十字街頭。雪深一尺。掃除不暇。回避不及。凍得東村廖胡子。半夜著鞋水上立。</p>
<p>虎頭帶角人難措。石火電光須密布。假饒烈士薦應難。懵底如何善回互。遂喝一聲云。索頭<span class='corr'>已</span>在山僧手裏。放去也得。收來也得。且道。不放不收一句。作麼生道。月似彎弓。少雨多風。</p>
<p>便是猶陪句。如何已涉言。須知言句外。聲色不相干。且離却聲色言句。如何相見。秋風吹渭水。落葉滿長安。</p>
<p>散聖節。舉太宗皇帝。因僧相見。帝問。近離甚處。僧云。臥雲。帝云。臥雲深處不朝天。因甚到此。僧無語。</p>
<p>雪竇代云。難逃至化。海印云。聖明難遇。</p>
<p>師拈云。咫尺龍顏。這僧蹉過。若非二尊宿作家。爭見君臣道合。正法則不然。臥雲深處不朝天。因甚到此。只對云。雲從龍。風從虎。</p>
<p>舉僧問雲門。如何是沙門行。門云。會不得。進云。為什麼會不得。門云。只守會不得。</p>
<p>師拈云。前箭射人可。後箭射人深。鍾先生沒後。此道少知音。</p>
<p>豎起拂子云。見麼。太陽溢目。萬里不掛片雲。三世諸佛。歷代祖師。於此只眨得眼。至於一棒一喝。一機一境。總是覆盆之下呈伎倆。還有透得底麼。咄。誣人之罪。以罪加之。</p>
<p>住金山。開堂。舉仁示皇帝。夜夢。神人勸發菩提心。宣左右街僧錄問。菩提心。作麼生發。皆無對。</p>
<p>雪竇代云。實謂古今罕聞。海印信云。莫過於此。</p>
<p>師云。至尊面前。好一場佛事。左右街蹉過。即且置。只如二老。還得直截也未。或問金山。菩提心如何發。只答云。王言如絲。其出如綸。</p>
<p>張都督生日云。淨法界身。本無出沒。大悲願力。示現受生。故黃面瞿曇。從法界藏。流出正體智。正體智流出後得智。後得智流出大悲心。是以從兜率天。退入胎。住胎。出胎。出家成道。轉法輪。度眾生。如優曇鉢花。時一現耳。</p>
<p>而少傅樞相都督相公。乘過去大悲大願。大智大力。山川孕秀。河嶽儲靈。於九月二十日降誕。恩隆宸眷。慶溢民瞻。千聖之所護持。萬靈之所景仰。況斯文關治道之得失。而大老為天下之重輕。敢憑佛法之緣。仰祝喬彭之壽。正當恁麼時。敢問諸人。黃面瞿曇。與大丞相。如是奇特。如是殊勝。從什麼處流出。諸人若識得去。則二老道不虗行。其或未然。春行萬國春無跡。月滿千江月不分。</p>
<p>只恁麼。過犯不少。更擬搖脣鼓舌。展事投機。則千佛出世。不通懺悔。所以靈山會上。是知而故犯。曹溪門下。是知而故犯。山僧今日。不可更把髻投衙。是則是若不入水。爭見長人。</p>
<p>密印忌日。拈香普示大眾云。還見麼。昔日哦眉山上。親曾把斷要津。今朝楊子江心。依舊不通水泄。不肯伊會佛法。只肯伊沒人情。不肯伊口巴巴。只肯伊乾嚗嚗。留下千斤擔。褲無口。裩無襠。聊焚一炷香。冤有頭。債有主。</p>
<p>今年月。去年月。四海九州同皎潔。去年人。今年人。鼻孔依前搭上脣。只道年年人與月。一回相見一回新。或修行或供養。馬師鼓起無風浪。爭如此夜十分圓。人在妙峯孤頂上。</p>
<p>舉趙州一日侍者報云。大王來也。州云。萬福大王。侍者云。未到在。州云。又道來也。</p>
<p>師云。來也宮殿隨身。去也笙歌滿路。侍者白頭如新。趙州傾蓋如故。</p>
<p>臘八云。佛高一丈。魔高一丈。正覺山前。無風起浪。金山箇裏。佛魔俱喪。明星現時。且莫欺誑。無牛乳糜。有德山棒。為甚如此。真法供養。</p>
<p>慈航到。云。每遇五日一參。雖是諸方舊例。今日宗師面前。豈容亂呈懵袋。雖則恁麼。不可放過。遠山作眉紅杏腮。嫁與春風不用媒。老婆三五少年日。也解東塗西抹來。且道。今日又作麼生。逢人切忌錯舉。</p>
<p>舉僧問睦州。一言道盡時如何。州云裂破。僧無語。</p>
<p>又問雲門。一言道盡時如何。門云。老僧在你鉢袋裏。</p>
<p>師拈云。雲門睦州二大老。美則美矣。要且未勦絕在。或有人問徑山。一言道盡時如何。只向他道。省得山僧一半力。</p>
<p>裴十觀察。供羅漢云。具般若種。於般若上。自見自明。有福德人。於福德上。愈修愈進。如會百川而歸海。似增九仞以成山。榮華轉榮華。殊勝又殊勝。此是大檀越觀察分上事。於一切法。成一切智。具大人相。號正徧知。此是三世諸佛分上事。雙斷二障。雙證二空。欲證圓覺。而未極圓覺。此是諸菩薩。分上事。知苦斷集。證滅修道。以佛道聲。令一切聞。此是靈山。五百十八大阿羅漢分上事。向上一路。千聖不傳。學者勞形。如猿捉影。此是歷代祖師。分上事。雖然如是。差別不同。而龍樹祖師道。生為四種生。眾為四衍眾。此一法界藏。徧於彼行處。是知大檀越。與諸佛菩薩。五百羅漢。歷代祖師。同一舌頭。同一解脫。同一關棙。譬如瓶盤釵釧。同是一金。江河淮濟。同是一水。酥酪醍醐。同是一味。若向這裏會得。則聖凡平等。理事一如。眾中莫有箇瞞不得底。出來道。徑山這裏。是什麼所在。說同說不同。說異說不異。正當與麼時。如何排遣。卓拄杖云。青山不鎖長飛勢。滄海合知來處高　復頌云。雨足<span class='corr'>斂</span>煙雲。山晴開錦綉。良哉信心人。知有向上竅。携家上崔嵬。法席為宏開。五百阿羅漢。擲錫與浮杯。赴供如雲集。壽山增岌岌。次男慧性開。念念皆迪吉。徑山不覆藏。言外要承當。風雲重際會。歸去侍清光。</p>
<p>說法不勞三寸舌。參禪惜取兩莖眉。玉攔干畔青青柳。最好人間二月時。諸人。莫作時節會。莫作佛法會。莫作玄妙會。莫作平常會。總不恁麼。畢竟作麼生會。憶昔首山曾漏泄。新婦騎驢阿家牽。</p>
<p>古德道。何似生。遼天鶻。萬重雲。只一突。</p>
<p>大慧師叔道。何似生。莫妄想。直饒透出古今。也是胡孫伎倆。</p>
<p>別峯晚輩。輒敢續貂。何似生。合取口。三世諸佛不知有。日午打三更。面南看北斗。</p>
<p>舉演首座挂牌。云黃面老子云。自未得度。先度他者。菩薩發心。自覺<span class='corr'>已</span>圓。能覺他者。如來應世。諸兄弟。佛祖既有榜㨾。子孫只得遵承。弘持蓋是大緣。靖退實為小節。</p>
<p>前堂首座禪師。道價精金美玉。充滿江湖。機鋒掣電奔雷。高超佛祖。雙徑久煩分座。諸方無不欽風。此來川藞苴。相聚有緣。正賴善知識。共垂隻手。重開法施。接納方來。使碧眼胡兒子孫。轉見昌盛。有白衣老人眷屬。密賜扶持。前程未易度量。當場豈可退避。且<span class='corr'>已</span>展不縮一句作麼生道。袖中凜凜吹毛劍。千聖齊教立下風　復頌云。律身行業凜氷霜。接物機關走雷電。七千餘指渴思漿。願為重提正法眼。</p>
<p>海書記出世開元。引座云。諸佛橫說豎說。祖佛全提半提。權掛垢衣。初無實法。七擒七縱。用不祥之器。豈得<span class='corr'>已</span>哉。雙放雙收。呵學語之流。蹉過久矣。</p>
<p>當山海書記。棄儒學佛。捨律參禪。為三吳爛漫之遊。探千聖不傳之妙。可取者如灘底石。不隨流俗之波。難掩者如器中鍠。屢却藩侯之請。今則姑蘇緣熟。史君命嚴。拈拄杖。往據要津。把葛藤。束之高閣。佛祖爐韛中。煆煉得底。人天眼睛裏。正好施呈。迦葉維衛想<span class='corr'>已</span>點頭。龐老維摩亦皆稽首。益無所益。為無所為。橫彼岸之慈航。皎昏衢之慧矩。乃云。海首座。火落韈[袖-由+幻]。只自承當。箭離弓弦。不容擬議。且直下承當。作麼生道。莫道洞深雲出晚。須知果熟自然香　復頌云。初三十一。中九下七。眾眼難瞞。當機莫惜。</p>
<p>奉　旨。靈隱開堂。</p>
<p>遣中使付　御香。</p>
<p>謝　恩畢。捧起示眾云。香水海中流出。玉皇案上頒來。九州四海。散作光明雲。萬歲千年。用嚴　皇帝壽。</p>
<p>判府尚書度疏。師接起。示眾云。毛錐子上。舌相廣長。吐作仙機之錦。曹溪路畔。春風蕩漾。遂開枯木之花。其中一點誵訛。不妨對眾吐露。</p>
<p>拈香祝　聖云。此一瓣香。七佛<span class='corr'>已</span>前。靈根秀發。九天之上。瑞氣盤旋。恭為　今上皇帝。祝延聖壽。恭願。子帝王於大明之上。閱世無疆。友天地於太極之初。卜年有永。</p>
<p>天眷。恭願。金枝玉葉。如珠網以交輝。福海壽山。空芥城而不動。</p>
<p>文武官僚。恭願。佩玉鳴珂。天作明良之會。攀龍附鳳。日新經濟之能。</p>
<p>此一瓣香。眼看不入。鼻齅不聞。半生歷盡艱辛。一旦得來容易。骨董袋裏。幾回曾<span class='corr'>已</span>施呈。龍牀角邊。今日重新說破。若有所為。祖圜悟父密印。未肯點頭。若無所為。新彌勒舊釋迦也須熏倒<span class='note-inline'>(問答罷)</span>。　乃云。建法幢立宗旨。不須三令五申。超毗盧越釋迦。只要一刀兩段。從上來。有句無句。是心非心。金剛栗棘。覿面拈來。兔角龜毛。當場擲出。未免傷鋒犯手。帶水拖泥。我王庫內。無如是刀。明眼人前。作無限笑。雖然恁麼。當爐不避猛火。當言不避截舌。而今傾西湖水錢塘水。以為墨。束飛來峰凌霄峯。以為筆。以此筆。以此墨。欲寫達磨所傳之法。欲書　今上皇帝所得之妙。書也書不盡。寫也寫不及。只這寫不及。書不盡處。或有一箇半箇。覰透誵訛。見得諦當。如捎空俊鷂。不受羅籠。似出鑛精金。決無改變。一了一切了。一明一切明。能殺人而活人。不逐物而却物。所以道。我此法印。為欲利益世間故說。而今說即說了也。喚什麼作法印。卓拄杖一下云。擘開華嶽連天色。放出黃河到海聲。</p>
<p>臣僧某。此日開堂。舉揚般若。所有一毫之善。恭為　今上皇帝。祝延聖壽。恭願。父堯子舜。兩宮睿筭無疆。君聖臣賢。四海生靈有慶。</p>
<p>伏念。某。山林螻蟻之臣。誤蒙睿旨。差住徑山。此山乃兩宮祈禱去處。千古道場。庸陋之人。祇領而來。不勝戰汗。此日開堂。攽降御香。光輝溢目。實為希世之遇。誓與衲子。安禪林下。力行此道。以答鴻休。臣無任瞻天望聖激切屏營之至。</p>
<p>復舉。張商英在江陵府。請皓布裩升堂祝聖。皓公問答罷。遂示眾云。公不見。良久又云。公不見。時無盡云。見了也。皓公遂下座。一眾惘然。</p>
<p>師拈云。提過量人境界。須過量人證明。諸方盡道。皓布裩忘了話頭。張無盡救得一半。且得沒交涉。新徑山。輙有頌云。胡張三黑李四。不會禪不識字。驀然相見閙籃頭。話盡平生各歸去。十日雨五日風。謳歌鼓舞樂無窮。</p>
</div>
<div class='div-other'><a id='mulu453' />
<p class='h2'>普說</p><p>別峯箇裏。無可與兄弟商量。無可與兄弟探究。是非緇素。得失迷悟。盡是兄弟擔帶得來。自起自倒。別峯一毫不曾動著。有志之士。切宜細意。古德道。宗門深奧。酌度胸襟。麤飡易飽。細嚼難飢。根本差殊。良由自錯。敢問。自出叢林。見善知識以來。只為參究。且將什麼作根本。還得不錯也未。你聽人口頭。以為實解。錯了也。說心說性。以為道理。錯了也。無言寂默。以為玄奧。錯了也。行棒行喝。以為緊峻。錯了也。問東問西。以為淨潔。錯了也。拈匙把筯。以為見成。錯了也。電光石火。以為直截。錯了也。飢飡困臥。以為平實。錯了也。一絲不掛。以為到家。錯了也。呵佛罵祖。以為本分。錯了也。若能一時放下。剗得斷。去得盡。作箇水洒不著。風吹不入底。本色衲僧。不為分外。其或硬把死蛇頭。則千聖出來。亦無救汝處。釋迦老子。三無數劫。勤苦修行。也只為此事。及乎以殊勝願力。示現王宮。出家成道。且作箇榜樣。而今盡道。教外別傳。不立文字。是達磨宗旨。釋迦四十九年所說。皆是教乘。不知這老漢常示此意。遇作家亦常拈出。一日王舍城中。見栴陀羅二人。舁猪而過。佛指以問云。這箇是什麼。旃陀羅云。佛具一切智。猪子也不識。曰也要問過。且道。世尊意在什麼處。須要問作麼。</p>
<p>又一日上堂。大眾集定。世尊一辭不措。且道。意在什麼處。箇裏如山之固。似海之深。不容擬議。文殊多事。出來白鎚一下云。諦觀法王法。法王法如是。好一釜羮。傷鹽傷醋了也。而今人便道。此公案易會。無言處見說了也。若如此。埋沒世尊與文殊不少。你尋常一切處不作聲時何不會。須待於公案上強生卜度作什麼。故雪竇頌云。列聖叢中作者知。法王法令不如斯。未免是據欵結案。又怕你癡子輩。於此作窠窟。却云會中若有仙陀客。何必文殊下一槌。既不待下一槌。諸人作麼生會。還有仙陀客麼。到這裏。釋迦老子命如懸絲。</p>
<p>又一日外道問。不問有言。不問無言。世尊踞坐。外道云。世尊大慈大悲。開我迷雲。令我得入。且道。外道見箇什麼。阿難問佛。佛言。如世良馬。見鞭影而行。而今人便謂。默時說。說時點。乃是跛鱉盲龜見解。</p>
<p>百丈恒和尚。舉此話問法眼。語未終。法眼遽掩其口云。住住。你擬向良久處會那。恒忽然大悟。法眼如金翅入海。直取龍吞。不容佇思。若不作良久會。且悟箇什麼。</p>
<p>後來住百丈後。依樣畵猫兒一箇。上堂眾集定。云喫茶。便下座。有時云。歇。便下座。有時云珍重。便下座。平生多用此時節因緣。眾人不曉其意。這老漢。殺人不用刀。只緣他有實證處。放將出來。自然離泥離水。</p>
<p>後來自頌此三轉因緣云。百丈有三訣。喫茶珍重歇。直下便承當。知君猶未徹。他既垂示。要人承當。既直下承當。為什麼未徹。知麼。百丈賴有此語。救得一半。</p>
<p>後來古塔主云。只如恒和尚作此一頌。且道。見處如何。還知得失否。是他三度上堂。却似箇好人。後來作此一頌。恰似面上雕兩行字。若是通人達士。舉起便知。後學初機。難為揀辨。且道。什麼處是雕兩行字處。古塔主又曰。老僧與汝從頭注出。百丈有三訣。賊身<span class='corr'>已</span>露。喫茶珍重歇。贓物出來。直下便承當。知君猶未徹。大似抱贓判事。</p>
<p>師乃拊掌大笑云。直是好笑。且道。笑箇什麼。古塔主恁麼批判。不妨自要列為好人。若比百丈面上雕兩行字。則古塔主除却眉毛眼睛。雕得黑墨律焌了也。諸人檢點得出麼。若檢點得出。則與百丈雪屈。古塔主雪屈。世尊雪屈。外道雪屈。法眼雪屈。印上座雪屈。其或未然。屈屈。</p>
</div>
<div class='div-other'><a id='mulu454' />
<p class='h2'>小參</p><p>親喜二上人請。云。浮玉山頭留不住。相携夜過長蘆渡。識得諸方第一機。踏翻船子先歸去。敢問諸人。且道。歸什麼處去。看取向下注脚。瞻風撥草。結伴尋師。蓋是衲僧尋常行履處。親喜二上人。妙高臺下興闌。挾複便行。長蘆渡頭緣盡。隨流而去。須知同鄉同院。同死同生。問佛蓋有因緣。於理莫非幻化。當以平生參學眼目。埽蕩歷劫虗妄根源。滔天雪浪處。把斷要津。沃日雲濤中。不漏涓滴。吸乾滄海。擊碎驪珠。携龍女同出娑竭宮中。笑夾山滯在華亭橈下。歷歷落落。似金博金。密密綿綿。如水歸水。</p>
<p>記得。夾山參華。亭船子和尚。子云。大德住在何寺。山云。似則不住。住則不似。子云。汝道不似。不似箇什麼。山云。不是目前法。子云。汝甚處學得來。山云。非耳目之所到。子云。一句合頭語。萬劫繫驢橛。舡子又問。垂絲千尺。意在深潭。離鈎三寸。子何不道。夾山擬開口。舡子以橈打落水中。纔上舡。舡子又問道道。山擬開口。船子又打。夾山於此有省。不覺點頭。子云。竿頭絲線從君弄。不犯清波意自殊。夾山遂問。拋綸擲釣師意如何。子云。絲懸綠水浮定有無人意。速道速道。山云。語帶玄而無路。舌頭談而不談。船子不免用冬瓜印子。說道釣盡江波。錦鱗始遇。山乃掩耳。不妨作家。子云。如是如是。遂囑云。汝向去。直須藏身處沒蹤跡。沒蹤跡處莫藏身。吾二十年。在藥山。只明斯事。汝今既得。他後不得住城隍聚落。但向深山裏。钁頭邊。討一箇半箇接續。無令斷絕。夾山辭行。頻頻回顧。船子遂喚闍梨。夾山回首。船子豎起橈云。汝將謂別有。乃覆却船而去。船子雖則頭正尾正。未免養子之緣。</p>
<p>親喜二上人。坐機一路。又且不然。不待諸方帶水拖泥。翻却船子。雙雙便去。敢問諸人。且道。向什麼處。與二上人相見。良久云。誰知遠煙浪。別有好商量。</p>
</div>
<div class='div-other'><a id='mulu455' />
<p class='h2'>法語</p>
<div class='div-other'><a id='mulu456' />
<p class='h3'>示宗愿</p><p>僧無十年學。不獲聖法才。且道。學箇什麼。莫是學經論。學文章。學世間種種伎藝麼。且得沒交涉。豈不見。趙州道。十二時。許你一時外學。時有僧問。未審外學箇什麼。趙州云。學佛學法。且佛法。尚是外學。這老漢。十二時中。在什麼處著意。</p>
<p>宗愿。從小師慧海落髮。今歸侍親。求一語。以資參學。儻不落從上窠臼。直下覰透趙州十二時中。著意處。則知趙州赤心片片。若果親得親證。資之以學佛學法。所謂聖法才。如大蟲插翅。若只恁麼。渾崙吞箇棗。莫道不疑好。宗愿勉之。</p>
</div></div>
<div class='div-other'><a id='mulu457' />
<p class='h2'>頌古</p>
<div class='div-other'><a id='mulu458' />
<p class='h3'>趙州巡乞。凌行婆云。太無厭生。州覆鉢而去</p><p>千尺絲綸直下垂。錦鱗撥剌上鈎時。斜風細雨歌歸去。醉倒蓬窓百不知。</p>
</div>
<div class='div-other'><a id='mulu459' />
<p class='h3'>牛頭未見四祖</p><p>水因有月方知靜。天為無雲始覺高。獨坐孤峯休更問。此時難著一絲毫。</p>
</div>
<div class='div-other'><a id='mulu460' />
<p class='h3'>僧問夾山。撥塵見佛時如何。山云。若論此事。直須揮劍。若不揮劍。漁父棲巢</p><p>學佛人人被佛瞞。撥塵見得幾何般。狂風卷地雲吹散。獨立欄干宇宙寬。</p>
</div></div>
<div class='div-other'><a id='mulu461' />
<p class='h2'>立地佛事</p>
<div class='div-other'><a id='mulu462' />
<p class='h3'>華亭錢參政起棺</p><p>菊花明日是重陽。惆悵人亡德不亡。幻化浮生非久戀。乃呼相公。歸去來佛會天堂。</p>
</div>
<div class='div-other'><a id='mulu463' />
<p class='h3'>曇塔主下火</p><p>雙塔修成未合尖。曇公一旦驀抽單。山頭陳迹昭然在。有意重來也不難。曇塔主。自閩縣棄俗。來高沙為僧。豎起生鐵脊梁。不作鬼家活計。瞻風撥草。嘗盡諸方五味禪。抹土塗灰。偏是化人三昧熟。此山欠如龍之角。上人奮縛虎之拳。未滿十年。<span class='corr'>已</span>新雙塔。山林增勝。道俗交欣。乘時正要合尖。久病忽翻筋斗。嗚呼大緣難辦。人命無常。實際難忘起滅心。別峯痛失左右手。今則春山寂寂。春水漫漫。相送茶毗。不勝依戀。移身換步。報恩喚起主人公。結果收因。浮玉唯憑火把子。乃呼云。曇塔主。未忘夙願。莫惜再來。蒲團禪板尚依然。栗棘金圈牢記取。若記得去。夫復何言。其或未然。從前汗馬無人識。百煉精金火裏看。</p>
</div>
<div class='div-other'><a id='mulu464' />
<p class='h3'>孫承奉掩壙</p><p>埽開荊棘林。鑿出金剛窟。端誠老先生。安居得解脫。端誠。元酒大羮。淡而有味。精金美玉。混而不淄。當年筆掃千人。治易名高兩學。時命未偶。豈孟裏陽果不才耶。道德自娛。笑陶彭澤歸來晚矣。有難兄如都運。有至交如後湖。一觴一詠樂餘生。四女四男奉甘旨。享七十七歲。可謂五福兼全。與三十三人。所證一絲不隔。今則霜風凜凜。林木蕭蕭。玉骨將掩於郊墟。血屬不勝於雨淚。事到這裏。夫復何言。快與承當。不勞擬議。敢問大眾。且道作麼生承當。端誠丈要知麼。大地撮來粟米粒。拖金曳紫付兒孫。</p>
</div>
<div class='div-other'><a id='mulu465' />
<p class='h3'>覺禪客撒灰</p><p>師以手拍灰盆云。覺禪客。還記得話頭麼。本分事絕羅籠。胡峰不戀舊時窠。靈利漢沒彼此。猛將不向家中死。山僧說法錦城三年。汝侍巾瓶。山僧放浪吳越萬里。汝隨舟檝。相從浮玉山中。問答機鋒電掣。夫何一病。縈牽半夏。驀地抽單。<span class='corr'>已</span>得鵬禪。斷送闍維。玉骨珊珊。覺禪客。惺惺著。領取別峯老婆心。萬里天邊飛一鶚。</p>
</div></div></div>
<div class='div-other'><a id='mulu466' />
<p class='h1'>金山退菴奇禪師語　　　　嗣別峯印</p>
<div class='div-other'><a id='mulu467' /><p>上堂。臘月二十五。大地無寸土。蒼松雪後凋。寒梅香欲吐。奉報參玄人。動著即莽鹵。</p>
<p>滿聖節。舉肅宗皇帝。問忠國師。如何是十身調御。國師云。檀越踏毗盧頂上行。師云。肅宗。密行深深。藏頭露角。忠國師。赤心片片。醉後添盃。國恩即不然。如何是十身調御。良久云。萬歲萬歲。</p>
<p>臘八云。半夜逾城一著錯。六年苦行又千差。縱睹明星飜得轉。可怜特地隔天涯。</p>
<p>受東霞。拈疏云。不立文字。直指人心。見性成佛。又何須這箇。然雖如是。也要錦上鋪花。</p>
<p>江月照松風吹。永夜清宵何所為。佛性戒珠心地印。霧露雲霞體上衣。永嘉恁麼說話。大似向屎窖裏輥。一身不淨。更教人嗅。克由尀耐。東霞即不然。江月照松風吹。便下座。</p>
<p>舉僧問智藏。有問有答。賓主歷然。無問無答時如何。藏云。怕爛却那。</p>
<p>僧又問長慶。慶云。相逢盡道休官去。林下何曾見一人。</p>
<p>師云。二大老。恁麼答話。一人似孟嘗門下。慣接高賓。一人如李白。不攀丹桂。直入翰林。然雖如是。點檢將來。未免話墮。今日忽有人問東霞。有問有答。賓主歷然。無問無答時如何。只對他道。此處無金二兩。俗人酤酒三升。他若道。和尚恁麼答話。亦未免話墮。也怪伊不得。何故。明眼人前。</p>
<p>衲僧家。當具決烈之志。截斷門頭戶底。一念不生。前後際斷處。窮根徹源。到頂到底。更須知有窮不極處。然從捩轉關棙。脫去自得之妙。千人萬人羅籠不住。放一線道。向賓中辨主。主中辨賓。賓主混融。打成一片。絕毫絕釐處如山如岳。如山如岳處絕毫絕釐。須是恁麼人。方知恁麼事。且道。恁麼人。十二時中如何行履。麗水一星金。流沙混不得。</p>
<p>時節至也容易。春光融物華麗。不與萬法為侶底人。豈礙柳綠花紅。一口吸盡西江水。何妨魚龍遊戲。阿呵呵。囉哩哩。龐居士馬大師。倒退三千里。卓拄杖。</p>
<p>心不是佛。智不是道。幽㵎水流。落花風埽。猫捉老鼠。蛇吞蚵蚾。誰弱誰強。自起自倒。此時若或自分疎。可惜光陰空到老。老不老。青州梨。鄭州棗。萬物無過出處好。</p>
<p>舉僧問雲門。樹凋葉落時如何。門云。體露金風。師云。如今叢林盡道。雲門答這僧話。一合相不可得。又云。一句中具三玄。更引雪竇云。三句可辨。一鏃遼空。若恁麼。豈免隨語生解。要直截會雲門意麼。樹凋葉落時如何。體露金風。但恁麼參。</p>
<p>舉秀才問長沙岑和尚云。百千諸佛。但聞其名。未審居何國土。沙云。黃鶴樓。崔顥題後。秀才曾題否。才云不曾。沙云。無事時題取一篇好。</p>
<p>後來死心頌云。黃鶴樓前法戰時。百千諸佛豎降旗。渠無國土居何處。留得多才一首詩。</p>
<p>近聞淨慈密和尚頌云。崔顥曾題黃鶴樓。長沙拈起當風流。大千國土俱家業。諸佛何曾有地頭。</p>
<p>師云。美則美矣。撿點將來。非但釘樁搖櫓。未免跳死心窠窟不出。東霞今日忍俊不禁。借水獻花去也。崔顥曾題黃鶴樓。長沙拈起當風流。姹女<span class='corr'>已</span>歸霄漢去。獃郎猶在火爐頭。</p>
<p>舉黃栢問百丈。從上古德。以何法示人。丈踞坐。檗云。後代兒孫。將何傳授。丈云。將謂你是箇漢。便歸方丈。</p>
<p>師云。要會二老相見處麼。驪龍翫珠。蒼鷹逐兔。百丈踞坐。黃檗慕顧。休慕顧。掣電之機齊罔措。</p>
<p>列岫白雲翳。簷頭雨滴聲。若言西祖意。覿面隔關津。</p>
<p>謝知事。舉世尊拈花。迦葉微笑。師云。天左旋。地右轉。拈花微笑自成現。一會靈山尚儼然。更有何人眼如電。擊禪牀一下云。金火祗候。</p>
<p>吾有一言。絕慮忘緣。巧說不得。只要心傳。</p>
<p>師云。大眾。且道。心作麼生傳。卓拄杖云。鴛鴦綉出從君看。不把金針度與人。</p>
<p>住焦山。晚小參云。偶與雲水合。不與雲水同。雲散水流處。寂然天地空。直饒到恁麼田地。正是箇十成死漢。乃卓拄杖云。向者裏全身擔荷得去。管取丹霄獨步。喝一喝云。劍去久矣。復云。時來天地皆同力。惱亂春風卒未休。攪動龍門千尺浪。錦鱗入手有來由。且道。入手後如何。似我者不要。</p>
<p>舉鏡清問僧。門外是什麼聲。僧云。雨滴聲。清云。眾生顛倒。迷<span class='corr'>己</span>逐物。僧云。和尚作麼生。清云。洎不迷<span class='corr'>己</span>。僧云。洎不迷<span class='corr'>己</span>。意旨如何。清云。出身猶可易。脫體道應難。</p>
<p>師云。這僧鏘頭倒轉。理極情忘。鏡清八字打開。古今榜樣。脫體道即且置。那箇是鏡清出身處。卓拄杖云。只此見聞非見聞。無餘聲色可呈君。</p>
<p>舉五祖云。今日結夏。無可供養大眾。作一家宴。管待諸人。遂舉手云。邏囉招。邏囉遙。邏囉送。莫怪空疎。伏惟珍重。</p>
<p>師云。五祖老人。不妨好箇家宴。可惜獨掌不浪鳴。若是山僧即不然。今日結夏。亦與大眾作箇家宴。命釋迦老子唱無生曲。李老君吹無孔笛。孔夫子拍氈拍板。且要閙熱叢林。光輝保社。獨有山僧只管看。何故。家無小使。不成君子。</p>
<p>僧問。如何是無明三毒。師云。纔將拄杖輕輕觸。燒却三千與大千。進云。如何是真如佛性。師云。且識取無明三毒。進云。只遮無明三毒。莫便是真如佛性也無。師云。莫將凡界眼。來翫覺園春　師乃云。適來遮僧恁麼問。山僧恁麼答。還契佗古人意也無。若契去。喚什麼作無明三毒。喚什麼。作真如佛性。仰面不見天。低頭不見地。直饒恁麼。未免坐在鬼窟裏。且跳出一句。作麼生道。寒來向火。熱則乘凉。</p>
<p>良久云。大眾。真鍮不博金。便下座。</p>
<p>舉僧問趙州。毫釐有差時如何。州云。天地懸隔。僧云。毫釐無差時如何。州云。天地懸隔。</p>
<p>師云。毫釐有差。天地懸隔。毫釐無差。天地懸隔。要識趙州麼。天地懸隔。</p>
<p>一夏九十日。看看將欲畢。諸兄弟得力處作麼生。</p>
<p>記得。僧問洞山。三身中。那一身說法。山云。吾常於此切。僧後問曹山。洞山道。吾甞於此切。意旨如何。曹山云。要頭截將去。</p>
<p>大眾。吾常於此切。有口難分雪。要頭截將去。當陽別不別。別別。江南兩浙。春寒秋熱。</p>
<p>舉僧問香林。如何是室內一盞燈。林云。三人證龜成鱉。師云。要會麼。室內一盞明燈。等閒一撲撲滅。自然不辨東西。免得證龜作鱉。</p>
<p>佛涅槃日云。此日閻浮滅禍胎。波旬羣隊笑咍咍。莫教觸著蓬蒿箭。鮮血淋淋徧九垓。</p>
<p>舉三玄三要事難分。師云。南斗七北斗八。得意忘言道易親。師云。滿龍宮盈海藏。一句明明該萬象。師云。是那箇一句。重陽九日菊花新。師云。<span class='corr'>已</span>落第八。</p>
<p>汾陽老人。傾出心肝五臟。金山收拾。布施大眾。莫有知落處底麼。城中公子貴。林下道人高。</p>
<p>別峯忌。拈香云。入中峯門。坐中峯室。不踏中峯蹤跡。未是這老和尚長處。造圓悟淵奧。收圓悟波瀾。往往倒用魔王印。未是這老和尚長處。三奉詔旨。面對龍顏。君臣道合。未是這老和尚長處。辭朝賢。別塗毒。尅日而化。未是這老和尚長處。只貴識我於保寧室中。斷我命根於紫金山上。是致冤家聚會。解脫無門。今朝諱日俯臨。燒一炷香。且要熏他鼻孔。若謂我法嗣別峯。且待驢年。</p>
</div>
<div class='div-other'><a id='mulu468' />
<p class='h2'>小參</p><p>結夏云。天下叢林。自四月十五日。安居禁足。東霞有條攀條。且如何說箇安居禁足底道理。若道以大圓覺。為我伽藍。身心安居。平等性智。是釋迦老子底。諸人分上。如何安居禁足。莫是寸步不移。歸家穩坐麼。莫是幽居共處。棄絕外緣麼。總是說底道理。若據東霞見處。朝到西天。暮歸東土。是安居禁足。拈燈籠向佛殿裏。將三門安燈籠上。是安居禁足。日應萬緣。縱橫十字。是安居禁足。移東弗于逮作西瞿耶尼。以西瞿耶尼作東弗于逮。是安居禁足。恁麼會得。便見文殊三處度夏。動不如靜。迦葉白槌擯出。垛生招箭。纔拈槌。乃見百千萬億文殊。槌不能舉。不消一揑。世尊云。迦葉。你擬擯那箇文殊。黃河從源濁。迦葉遂休去。可惜龍頭蛇尾。</p>
<p>東霞恁麼提唱。也只在古人窠窟裏。若只以此為極則。達磨一宗。埽土而盡。又況念些葛藤。傳燈統要。一大眾教。辯瀉懸河。資益談柄。在本分事上。一點也用不著。古人道。富貴則易。貧窮則難。所以道。去年貧未是貧。今年貧始是貧。去年貧尚有卓錐之地。今年貧錐也無。會禪易。脫禪難。大須子細始得。東霞山中無事。若<span class='corr'>已</span>得者。默默地長養聖胎。時節到來。自是遏捺不住。尸居而龍現。淵默而雷聲。若未得者。却須晝三夜三。精研磨煉。擺脫得失是非。直使上無攀仰。下絕<span class='corr'>己</span>躬。如靠一座須彌山。靠來靠去。忽然葛狚脫落。眼睛突出。始有少分相應。不枉在東霞度夏也。</p>
<p>解夏云。布袋口結也。無繩自縛。布袋口開也。天台南嶽。布袋口不開不結。天下衲僧。無處摸索。總不恁麼。官不容針。私通車馬。洞山示眾云。初秋夏末。兄弟東去西去。直須向萬里無寸草處去。衲僧拄杖子。拈得便行。說什麼萬里有寸草無寸草。</p>
<p>瀏陽菴主云。出門便是草。是則是。要與洞山把手共行。未免脚跟下浮逼逼地。更有翠巖老。路見不平。示眾云。一夏<span class='corr'>已</span>來。與兄弟說話。看取翠巖眉毛在麼。眼觀東南。意在西北。保福云。作賊人心虗。也在翠巖窠窟裏。長慶云。生也。共出一隻手。雲門云。關。勘破了也。</p>
<p>諸大老與麼提唱。大似管中窺豹。可中有箇漢。向未屙<span class='corr'>已</span>前。一跳跳出。如生師子卓朔查沙。有什麼近傍處。古人不得<span class='corr'>已</span>道。神光不昧。萬古徽猷。入此門來。莫存知解。蝦蟆跳上梵天。蚯蚓走過東海。到這裏。布袋口結。布袋口開。布袋口不結不開。以至總不恁麼。還用得著麼。既用不著。畢竟如何。良久云。若到諸方。切忌錯舉。</p>
<p>光陰不饒人。方始結制。倐忽又是十日。一夏能有幾箇十日。有志參學之士。思之得不寒毛卓豎耶。教中道。觀天地念非常。觀世界念非常。却移觀天地世界底念。來自<span class='corr'>己</span>靈覺上反照看。大迦葉久滅意根。圓明了知。不因心念。是以。釋迦掩室於摩竭。淨名杜口於毗耶。須菩提唱無說而演道。釋梵絕聽而雨花。從上古佛。莫不窮到根極處。一時失却鼻孔眼睛了。却打一箇背翻筋斗。向第二義門。出一隻手。興慈運悲。開方便門。豈知法出姦生。事久多變。不務其實。一味承虗接響。大丈夫漢。肯受人差排。滅却臨濟宗。瞎却正法眼。撞入瞎驢隊裏。作箇大闡提人家男女。當恁麼時德山棒如雨點。臨濟喝似雷奔。秘魔擎杈。文殊仗劍。玄沙猛虎。雪峯鱉鼻。無處施呈。</p>
<p>師乃豎起拂子云。金山拂子。不甘恁麼說話。變作大將軍身。橫吞巨海。背負須彌。哮吼一聲。却入拂子裏去也。或有箇衲僧出來道。雷聲甚大。雨點全無。只向他道。逢人且說三分話。未可全拋一片心。</p>
</div>
<div class='div-other'><a id='mulu469' />
<p class='h2'>普說</p><p>便恁麼散去。早是辜負平生了也。那堪更進前咨詢。某甲等為生死事大。無常迅速。不堪為種草。若是互為賓主。成法為人。却較些子。此為<span class='corr'>已</span>徹證者說。</p>
<p>或者久在叢林。非不用心。不能得箇透徹者。過在什麼處。過在信根不重。半信半疑。似做不做。只是無決定志。又不能全身放下。縱使放得下。做到理路絕處。情識盡處。靜境不戀。閙境不拘。只與麼浸在死水裏。分明死了活不得。往往多只向者裏著到。若能猛烈靠將去。一撞撞翻。始得慶快。此為久在叢林。打未到頭底說。</p>
<p>若是乍入叢林兄弟。信根純淨。諦信此事。恰似箇白練絹相似。不受他人點污。得遇明師。發一片誠心。不願出人前。唯只是要參禪學道。發明心地。資之勇猛。確然以生死大事為念。十二時中。時時覰捕。驀然泯情塵。絕知解。如晴空萬里。不挂片雲。何患日頭不出也。日頭纔出。無有不照處。日頭出時。恰似箇什麼。山野老婆心切。向壁角頭。拈出一片陳橘皮。與諸人作箇㨾子。豈不見。壽禪師因普請次。拋下一片柴頭。驀然契悟。便道。撲落非他物。縱橫不是塵。山河及大地。全露法王身。這箇時節。還計較得麼。如人飲水。冷煖自知。</p>
<p>法眼和尚。也曾恁麼打發一回。便解道。物物到心上。全心物自閒。古今城郭裏。得者住如山。可謂真語者。實語者。當恁時。不用求殊勝。殊勝自至。非但壽禪師大法眼如此。至於三世諸佛。六代祖師。天下老和尚。皆不出此。若有別證別解。即是外道法。非是佛法。金山恁麼忉忉怛怛。恰似箇媒人婆相似。東邊說一歇。西邊說一歇。兩邊說得合。及至鴛鴦帳裏。你自理會。不干媒人事。你若實到鴛鴦帳裏一回。便不忍捨也。參禪學道。須到不忍捨底田地。正好做工夫。如人上山。各自努力。</p>
</div>
<div class='div-other'><a id='mulu470' />
<p class='h2'>示楊州孤山接待友仲禪人化莊田</p><p>靈山會上。百萬大眾雲集。世尊陞座。一言不措。舒金色臂。拈一枝花。普示人天。一一莫知其由。惟迦葉尊者。破顏微笑。世尊更不囊藏。八字打開云。吾有正法眼藏。涅槃妙心。分付摩訶迦葉。自此人傳一人。綿綿不斷。西天二十八祖。唐土六祖。曹溪而下。臨濟雲門曹洞溈仰法眼。列為五宗。星分碁布。若揭日月。誠心要明佛祖不傳之妙者眾。若非資粮。莫能加行。</p>
<p>是故。友仲禪人。重念祝髮之所。孤山乃伏虎禪師道場。四方往來。尋訪宗師。究明此道底玄衲。要衝之處。毅然發心。勸募遠近檀越。興置常住田畞。資粮既備。坐享見成。豎起脊梁。全身挨入。最初一步。插脚穩當。自然入得人爐韛。受得人煅煉。禁得人拳趯。逗到宗眼睛明。知見脫略。所謂拈花微笑。<span class='corr'>已</span>是犯手傷鋒。人傳一人。互相鈍置。但恐入作處莽鹵。承當處含胡。未免打入葛藤窠裏。非但辜負從上佛祖。亦辜負傾施檀度。思之。豈不寒毛卓豎耶。悟明心地。打得徹頭。與古人為伍。則彼此利益無窮耳。</p>
</div>
<div class='div-other'><a id='mulu471' />
<p class='h2'>頌古</p>
<div class='div-other'><a id='mulu472' />
<p class='h3'>世尊未離兜率。<span class='corr'>已</span>降王宮</p><p>風從虎兮雲從龍。兜率王宮不見蹤。脚力盡時山更好。莫將有限趁無窮。</p>
</div>
<div class='div-other'><a id='mulu473' />
<p class='h3'>天上天下。唯吾獨尊　　女子出定</p><p>指天指地。是何三昧。師子咬人。狂狗逐塊。</p>
<p>女人擺尾。世尊搖頭。文殊罔明。看樓打樓。莫教一著錯。敗子卒難收。</p>
</div>
<div class='div-other'><a id='mulu474' />
<p class='h3'>巴陵明眼人落井　　馬祖日面佛月面佛</p><p>潑天大路。鐵壁萬重。殺人可恕。無禮難容。</p>
<p>尊候何如問最親。鑽簇不得病源深。等閒提起軒轅鏡。扁鵲盧醫無處尋。</p>
</div>
<div class='div-other'><a id='mulu475' />
<p class='h3'>趙州。蘇州有。常州有　心不是佛。智不是道</p><p>蘇州有常州有。未到蘇常不知有。既到蘇常何處有。若人不識古人意。空向城中顛倒走。</p>
<p>遲日江山麗。春風花草香。泥融飛燕子。沙暖睡鴛鴦。</p>
</div>
<div class='div-other'><a id='mulu476' />
<p class='h3'>雲門露</p><p>飲官酒。臥官堦。當處死。當處埋。天公知悖逆。不許葬屍骸。</p>
</div>
<div class='div-other'><a id='mulu477' />
<p class='h3'>清淨行者。不入涅槃。破戒比丘。不入地獄</p><p>清淨行者清淨。破戒比丘破戒。各自安貼家邦。切忌放賊過界。</p>
</div>
<div class='div-other'><a id='mulu478' />
<p class='h3'>長慶坐破七箇蒲團　雲門放洞山三頓棒</p><p>白首儒生困路岐。殘盃冷[夕/肉]飽還飢。一朝得意春風下。便把驢兒作馬騎。</p>
<p>孫臏減竈捉龐涓。相如奪得連城璧。蕭蕭黃葉墜金錢。凜凜清風生八極。</p>
</div></div>
<div class='div-other'><a id='mulu479' />
<p class='h2'>贊祖師</p>
<div class='div-other'><a id='mulu480' />
<p class='h3'>達磨　　圜悟</p><p>來時折蘆渡江。去後手攜隻履。祇緣來去分明。惹得清風動地。若言直指單傳。東土有人笑你。</p>
<p>不作擎天柱。甘為法棟梁。箇中無限意。多少錯商量。</p>
</div>
<div class='div-other'><a id='mulu481' />
<p class='h3'>朱道人燒煙火</p><p>虗空霹靂撒星花。變化多端見作家。些子藥頭都料定。傍人只得眼迷麻。</p>
</div></div></div>
<div class='div-other'><a id='mulu482' />
<p class='h1'>東山空和尚語　　　　嗣草堂</p>
<div class='div-other'><a id='mulu483' /><p>師在秀峯。受雪峯請。指法座。顧視大眾云。到這裏。便一時散去。救得一半。如其未然。山僧向上頭。七縱八橫。瞞你諸人去也。</p>
<p>遂登座。僧問。和尚未見草堂時如何。師云。江南有。僧云。見後如何。師云。江北無。僧云。侍郎若不勤三請。爭見黃龍真爪牙。師云。且緩緩　師乃云。俊快底。點著便行。癡鈍底。推挽不動。便行則人人歡喜。不動則箇箇生嫌。山僧而今轉此癡鈍。為俊快去也。乃彈指一聲云。從前推挽不出。而今出。從前有院不住。而今住。從前嫌佛不做。而今做。從前嫌法不說。而今說。出不出住不住即且置。敢問諸人。做底是甚麼佛。空王佛耶。然燈佛耶。釋迦佛耶。彌勒佛耶。說底又是甚麼法。根本法耶。無生法耶。世間法耶。出世間法耶。眾中莫有道得底麼。若道得。山僧出世事畢。如或未然。逢人不得錯舉。喝一喝。下座。</p>
</div>
<div class='div-other'><a id='mulu484' />
<p class='h2'>上堂</p><p>結夏云。少室九年。守株待兔。神光三拜。緣木求魚。馬祖即心是佛。劈頭便錯。盤山非心非佛。末後猶乖。臨濟入門便喝。可煞著忙。德山入門便棒。未遇作家。趙州關子。強生節目。溈山水牯。慙惶殺人。雲門顧鑒。也是尋常。雪峯輥毬。至今未了。皆是從上不得勦絕。致使後來為之帶累。而今雪峯門下。莫有迥超今古。絕類離倫底麼。向結夏十五日。道將一句來。直饒道得。也是河裏失錢河裏摝。喝一喝。</p>
<p>施主散經請。云。是法不可示。言詞相寂滅。釋迦老子。向這裏轉得一步。便向靈山會上。四十九年。演出一大藏教。彌滿龍宮海藏。流布天上人間。達磨大師。向這裏著得一雙眼。便解從南天竺國。十萬里得得而來。少林面壁九年。單傳心印。不立文字。天下老和尚。向這裏出得一頭地。便解向曲木繩牀上。播揚大教。流出胸襟。蓋天蓋地。三段不同。今當第一。乃豎起拄杖云。一時穿却。又卓云。甚處去也。</p>
<p>真覺忌云。老子參禪太辛苦。九上洞山三投子。德山棒下桶底脫。鰲山店頭用不著。自從成道至如今。鼈鼻傷人毒無藥。毒無藥。賴是當時欠一著。且道。欠那一著。今日開山真覺和尚忌辰。山門截日計口之後。凡事不如昔。山僧不免將無作有。且要不墜家聲。以百億四天下。為一壇場。以百億須彌山。為一盤酸饀。以百億四大海。為一杯餺飥。以百億日月。為一筵燈燭。雖然供養微薄。且是不從外求。</p>
<p>遽起身。作女人拜云。曾郎萬福。莫怪空疎。</p>
<p>雪峯五月五日。不假神符妙術。只有頂門一錐。乃卓拄杖一下云。鐵佛也須汗出。</p>
<p>千五百眾雪峯住。無麵軟餅褁露柱。橫咬豎咬飽便休。莫倚他門傍他戶。以拂子擊禪牀。</p>
<p>雪峯一說。應時應節。赫日炎天。紛紛雨雪。是何之說。秤鎚是鐵。</p>
<p>送南泉入菴。容吞舟之鱗。必有滔天之水。起摩霄之翼。須得持世之風。南泉慈覺大禪師。佛海吞舟之鱗。祖天摩霄之翼。今者自忘其大。來入雪山。雪山既無滔天之水。又無持世之風。將容之則無所。欲起之則無力。幸而去此善法堂不遠。有臥雲老人舊隱之東菴。伏望禪師。不忘廼祖暫韜藏。然雖如是。空上座終是疑著。何故。只恐藏之藏不得。</p>
<p>守住本覺。無繩自縛。解得他玄。猶隔西天。快人一言。快馬一鞭。而今有箇入得。仲秋漸凉。山僧敢保伊應時衲祐。喝一喝。</p>
<p>拈拄杖云。寒山舞。拾得笑。豐干一曲無羗調。囉囉哩。哩哩囉。近日秋林落葉多。卓一卓。</p>
<p>大風雨後。云。臨濟三回喫六十棒。普化兩度趯倒飯床。定上座空拳築殺尿床鬼子。周金剛白棒佛來也打。一似大風雨。鼓蕩直無前。衲僧所得法。用處亦如是。雖然如是。潢潦無源。朝滿夕除。即不問你。衲僧家金剛眼睛。因甚爛如泥。喝一喝。卓拄杖。下座。</p>
<p>舉君不見。絕學無為閒道人。顧視左右云。在什麼處。不除妄想不求真。喚來與老僧洗脚。無明實性即佛性。退後退後。洗脚也不中。幻化空身即法身。便喝。永嘉大師。項上三百斤鐵枷拈了也。如今還有知永嘉落處底麼。如無。三十年後。莫道雪峯龍頭蛇尾。</p>
<p>舉保寧和尚。一日示眾道。保寧飯食麤惡。別無精妙品饌。供養諸人。既到遮裏開單展鉢。須是喫得這無滋味始得。若喫不得。且莫怪。</p>
<p>大眾。保寧先代叢林。早是供養如法。比之雪峯今日。大不干事。你諸人。纔入雪峯門。便是墮在那洛伽中。坐臥底是熱鐵牀。喫底是熱鐵丸。飲底是熱鐵汁。有恁麼滋味到你。尚自不知不覺。何況保寧無滋味。無滋味有滋味。上方香積無根蔕。莫似將錢買李。只揀赤邊咬。臘月三十日。怪雪峯不得。</p>
<p>香林等請。云。大無外。小無內。無內無外。七處九會。是聖是凡。重重無礙。捩轉鼻孔。須彌粉碎。乃拈拄杖。豎起云。看看。西天摩竭陀國人。見你雪峯山中禪和子。參禪不易。總來山僧拄杖頭。舞雲韶之曲。供養你諸人。更與你舉悉怛多般怛囉無上神呪曰。懷州牛喫禾。益州馬腹脹。天下覓醫人。灸猪左膊上。乃呵呵大笑云。將謂摩竭陁國人。元來只是杜順和尚。卓拄杖一下。</p>
<p>僧問。記得玄沙問真覺和尚。亡僧遷化。向什麼處去。覺云。如氷歸水。玄沙不肯。真覺却問。子又作麼生。沙云。如水歸水。意旨如何。師云。總未得脫洒在。僧云。如何是脫洒底句。師云。鐵索橋頭大目溪。僧禮拜。師云。若作脫洒會。入地獄如箭　師乃云。洞山道。天晴蓋却屋。乘時刈却禾。輸納王租了。鼓腹唱謳歌。</p>
<p>古人住山。得與麼了事。得與麼快活。雪峯有屋蓋未了。有禾收未上。有租未納破。方待鼓腹謳歌。而顗都莊又遷化。苦苦。敢問大眾。一等是出家兒。一等是住山人。為甚苦樂不同。會麼。曹溪波浪如相似。無限平人被陸沈。喝一喝。</p>
<p>舉黃檗一日捧鉢。向南泉位坐。泉入堂。見問。長老甚年中行道。云威音王<span class='corr'>已</span>前。泉云。猶是王老師孫。下去。師過第二位坐。泉休去。</p>
<p>雲峰拈云。後來叢林中商量。或道。黃檗有陷虎之機。南泉有殺虎之威。若作與麼說話。誠實苦哉。殊不知。這老賊有年無德。喫飯坐處也不依本分。若雲峰門下。說甚威音王<span class='corr'>已</span>前。王老師更大。直須喫棒趁出。</p>
<p>妙喜曰。何待問他甚年行道。才入僧堂。見他在主位坐。便捧鉢盂。向第二位坐。直饒黃檗有陷虎之機。擬向甚處施設。</p>
<p>師云。進以禮。退以禮。古人事無一向。雲峰盡法無民。妙喜設心最毒。山僧今日。放低一頭地。與你諸人理論。乃高聲召大眾。眾舉頭。師云。各請歸堂。莫教失却鉢位。</p>
<p>山僧入城。有三段奇特事。今日歸來。鳴鼓陞堂。舉似大眾。第一。南臺江水。穿過方山鼻孔。第二。萬歲塔。與報恩塔鬬額。第三。山前李胡子。騎箇蹇驢兒。從鼓門下出來道。看馬看馬。山僧簥裏坐却。記得洞山和尚道。一大藏教。只是箇之字。只此奉聞。伏希聰悉。</p>
<p>佛以一音演說法。眾生隨類各得解。乃拈起拄杖云。山僧柱杖。變作釋迦老子了也。卓一下云。說則不妨說。且作麼生解。若也解得。燈籠合掌。若也不解。露柱證明。擲下拄杖。</p>
<p>拈起拄杖云。大眾。雲門大師來也。卓一下云。臘月二十五。</p>
<p>舉一拳拳倒黃鶴樓。一趯趯飜鸚鵡洲。有意氣時添意氣。不風流處也風流。俊哉俊哉。快活快活。一似十七八歲少年。作狀元相似。誰管你天。誰管你地。</p>
<p>心王不妄動。六國一時通。罷拈三尺劍。休弄一張弓。自在自在。快活快活。恰似七八十老人。作宰相相似。風以時。雨以時。五糓植。萬民安。乃豎起拄杖云。大眾。這兩箇。并山僧拄杖子。共作得一箇衲僧。到雪峯門下。但知隨例飡䭔子。也得三文買草鞋。喝一喝。卓拄杖。下座。</p>
<p>啐啄之機。暫時活計。清虗之理。不可依憑。執之失度。必入邪路。東海鯉魚打一棒。<span class='corr'>陝</span>府鐵牛兩角折。即不問你。諸人。水不洗水一句。作麼生道。若道不得。五九盡處又逢春。</p>
<p>一刀兩斷。未稱衲僧。就下平高。難為作者。古人到這裏。口似匾擔。善則甚善。要且無出身路。雪峯到這裏。又作麼生。良久云。後五日看。</p>
<p>退院云。拈起一張弓。架起一隻箭。等閒一發定天山。即不問你。拋了弓。擲下箭。撒手到家人不識。鵲噪鵶鳴柏樹間。又作麼生。且得天下太平。便歸東菴。</p>
</div>
<div class='div-other'><a id='mulu485' />
<p class='h2'>小參法語</p><p>解夏云。兄弟。時光易失。剎那剎那。念念念念。一時一時。一日一日。直至九十日為一夏。汝等後生家。九十日中。出入息內。過却幾恒河。明朝又是解夏也。今夜鳴鐘擊鼓。聚集少時。<span class='corr'>已</span>證入未證入。<span class='corr'>已</span>諦當未諦當。今者幸遇我空王如來垂慈。咸放十字街頭廖胡子。聞與麼道。醉夢中打兩箇筋斗。起來連叫數聲。快活快活。雪嶺泥牛出海。方山鼻孔撩天。引得猪肉按頭鄧屠。魚行內李媼。說禪說道。眼空四海。閻老子鋪席。頓然蕭索。冷地裏努得。頷腮下癭大如斗。山僧拄杖子。却呵呵大笑道。你這一隊窮鬼子。且莫空自歡喜。妄自煩惱。須知道。江南兩浙。春寒秋熱。喝一喝。卓拄杖。</p>
<p>二百年前。風穴和尚。於選佛場中。曾立箇䇿問。至今未有人答得。我此一眾。盡是選佛底俊流。一操直取狀元。山僧今夜。不免向糞埽堆頭。斬新拈出。與汝諸人答看。參學眼目。臨機直須大用現前。勿自拘於小節。設使言前薦得。猶是滯殻迷封。縱然句下精通。未免觸途狂見。汝等諸人。應是從前學解明昧兩岐。如今為汝一時埽却。直須箇箇如師子兒。吒沙地哮吼一聲。壁立千仞。誰敢正眼覰著。覰著則瞎却渠眼。</p>
<p>此是風穴和尚與麼道。而今莫有吒沙地底師子兒麼。試出來哮吼一聲。不見道。驚羣之句。須向驚羣處舉揚。奇特之事。須向奇特人拈出。平生慶快。只在如今。過後思賢。不為鷹俊。有麼有麼。如無。山僧老大衰颯。不免作少年調度。與你諸人代筆去也。驀拈拄杖。劃一劃。乃橫按。喝一喝云。風穴老漢。合喫三十痛棒。[翟*支]瞎貶向二鐵圍。自餘釋迦。元和。佛陀。是什麼椀躂丘。擲下拄杖。下座。</p>
<p>東山老漢。有少業緣未盡。昨出頭來。一時償却。而今安樂一菴。不辜你輩兄弟。自是你兄弟家。不識好惡。將謂東山有多少奇特。到伊競來鑽<span class='corr'>刺</span>。又要我以洗脚水。驀頭驀面潑。還識羞麼。說佛說祖。舉古舉今。向上向下。有句無句。與麼不與麼。是洗脚水潑你。不著佛求。不著法求。不著僧求。向父母未生<span class='corr'>已</span>前會取。風塵草動。悉究端倪。是安排你。向屎坑裏著。衲僧家用處。如擊石火。似閃電光。聲前喝。句後棒。略露些子鋒鋩。擬不擬。當頭一钁。剔起便行。是把撮馬糞漢待你。即心非心。就理就事。五位三路。全提半提。雙明單說。有玄有要。有賓有主。有縱有奪。有圓相有默論。凡有言說。無言說。皆是喚狗與食。向榼[木*(天/韭)]堆頭埋却你。我而今忍不住。把將從上佛佛祖祖天下老和尚留下許多潑你底惡水。埋却你底榼[木*(天/韭)]。挈作一桶。瀉放大目溪裏。流出西峽門去也。更無一法蓋得你。等得你。一箇箇出來。如師子子。吒沙地哮吼一聲。狐羣膽落。豈不快哉。是你如今出門三步。忽有人問。東山住菴。近日說什麼法。又如何祗對。對得對不得。盡是滅胡種。去去。</p>
</div></div>
<div class='div-other'><a id='mulu486' />
<p class='h1'>開先廣鑒瑛和尚語　　　　嗣東林總</p>
<div class='div-other'><a id='mulu487' />
<p class='h2'>上堂</p><p>請化主參頭云。若論此事。如一員上將軍相似。須是先師鬼谷。次習孫吳。飽諳龍虎豹之六韜。洞曉天地人之三略。負文經武緯之才識。有七擒七縱之機謀。然後三級登壇。黃金佩印。橫行於大千世界。統領於百萬雄師。運籌於帷幄之。中決勝於千里之外。謾說西戎北狄。到便平治。休誇百粤三秦。遇皆埽蕩。由是。題芳史冊。畵像凌煙。享富貴於一時。垂功名於萬世。古人道。千兵易得。一將難求。華藏今日。築壇了也。且道。什麼人作將。要會麼。杖頭有眼明如日。欲辨真金火裏看。</p>
<p>師開堂日。祝聖。問答罷。乃豎起拂子云。金色界銀色界。有人這裏會得。則便文殊前引。普賢後隨去也。會與不會即且置。且道。山僧未陞此座<span class='corr'>已</span>前。人天未集之際。還有佛法也無。若言有。何由更升此座。若言無。即今升座後。佛法又自何而得。大凡參學之人。到這裏。須是著些眼目始得。所以道。釋迦<span class='corr'>已</span>滅。彌勒未生。世界空虗。真燈靄昧。九十五種異道。趣下為高。十二品類含生。合塵背覺。是以祖師東化。別唱玄宗。直指人心。見性成佛。譬如輪王灌頂。萬國咸歸。亦如杲日麗天。幽明洞鑒。今時不能曉悟。蓋為滯在見聞。若能一念回光。則便轉凡成聖。諸禪德。轉凡成聖則不無。且作麼生是。回光底一念。要會麼。良久云。千峯勢到嶽邊止。萬派聲歸海上消　復說偈云。大千沙界是吾家。隱顯何曾有等差。為報人天高著眼。優曇花異世間花。擊禪牀云。久滯尊官。伏惟珍重。</p>
<p>百丈得大機。黃檗得大用。臨濟入門便喝。德山入門便棒。雲門掣電之機。法眼唯心之法。古人叢林商量。悉把以為奇特。若是華藏聞得。恰似一場秋夢相似。何謂如此。不見道。曾經大海難為水。除却須彌不是山。</p>
<p>發化主。舉梁武帝問達磨云。寡人造寺塑像。寫經度僧。廣設大齋。有何功德。達磨云。無功德。帝云。如何無功德。達磨云。此是人天小果。如影隨形。雖有。非實。帝云。作麼生是真功德。達磨云。淨智妙圓。體非空有。如是功德。不以世求。</p>
<p>師云。碧眼胡僧。從西方十萬八千餘里。來入震旦。自云。佩上乘印。傳佛妙心。求大乘器。不妨使人疑著。及乎被梁帝一問。直得說盡道理。若是華藏。則不與麼。作麼生是真功德。良久云。十片五片雲。千家萬家雨。擊禪牀。下座。</p>
<p>釋迦如來<span class='corr'>已</span>滅。彌勒大士未生。當今之時。正法顛墜。東西南北。文字並馳。皆云。把定要津。誰肯言我家醋淡。華藏不得<span class='corr'>已</span>。出世來。也不挑紙錢。引他禍<span class='corr'>祟</span>。亦不握木劍。降他妖魔。只是無為無事。坐致太平。使夫封疆之內。鼙鼓不鳴。分野之中。旄頭不現。然後天降甘露。地涌醴泉。慶雲翔而和氣流。芝草生而嘉禾秀。與麼安貼家邦。與麼丹青造化。且道是有道之時。是亂罹之世。要會麼。不同三尺劍。自是五絃琴。</p>
<p>莊中回。僧問。如何是道。師云。良田萬頃。僧云不會。師云。春若不耕。秋無所望　師乃云。若論此事。譬如田家耕田相似。須是先觀時節。次辨肥磽。使夫畞步分明。陂塘有素。應是稊根稗種。一切屏除。三杷三犂。直教純熟。然後播殖嘉穀。無失其時。甘雨霶霑。秋收百倍。倉箱既滿。家道亦隆。縱過水旱凶年。終是資糧不絕。這一片田地。東西四至。立契來。賣與諸人。固非一朝一夕。深耕淺種則不無。且道。即今水牯牛。在什麼處。要見麼。穿却了也。下座。</p>
<p>烏長飛兔不住。暑往寒來朝復暮。朱顏未改白髮生。三界茫茫何處去。本源自性無凋變。千聖皆從影中現。不離當處常湛然。覓則知君不可見。忽然見。倒騎牛兮入佛殿<span class='note-inline'>(咄)</span>。</p>
<p>僧問。如何是祖師西來意。師云。君山點破洞庭心。僧問。意旨如何。師云。白浪四邊繞。紅塵何處來　師乃拈起拂子云。今日華藏手中拂子示身。為諸人作大善知識。開甘露門。入神通遊戲三昧。若將東指。則東方妙喜世界。百寶莊嚴。從空中現。東方阿閦如來。坐天花臺。四眾圍繞。來集於此。若將南指。則南方無垢世界。百寶莊嚴。從空中現。南方寶相如來。坐天花臺。四眾圍繞。來集於此。若將西指。則西方極樂世界。百寶莊嚴。從空中現。西方阿彌陀如來。坐天花臺。四眾圍繞。來集於此。若將北指。則北方蓮花莊嚴世界。百寶莊嚴。從空中現。北方微妙聲如來。坐天花臺。四眾圍繞。來集於此。若將下指。則波波吒吒。青赤蓮花。阿鼻無間大小地獄。火蛇火狗。刀山劍樹。鑊湯爐炭。鐵城萬仞。鐵網千層。眾苦莊嚴。從空中現。牛頭阿旁。藥叉羅剎。牙如利劍。口似血盆。領諸罪人。來集於此。若將上指。則四禪六欲。忉利非想。一切諸天。從空中現。梵王帝釋。天子天女。天樂普奏。天香普熏。來集於此。然雖如是。諸人還見麼。若也見得。不惟與華藏拂子同參。亦廼證得神通遊戲三昧。如其不然。不獨鈍置華藏拂子。華藏今日一場失利。</p>
<p>知郡朝議洎諸鉅公。入山瞻禮新造輪藏畢。請升座。僧問。昔日趙州。三等接人。蓋為燕趙二王。今日使車入山。未審和尚如何接。師云。適來綠蘿亭相見了也。僧云。今古應無墜。分明在目前。師云。目前底事作麼生。僧云。洎不問過。師云。只知其一。不知其二。僧云。只如朝貴轉大法輪。未審有何福報。師云。有雨洒不著。無風吹亦香。僧云。謝師答話。師云。禮拜了退　師乃顧謂眾曰。昔如來大師。於涅槃會上。舒兜羅綿手。於座前捻少土。置指甲上。問迦葉菩薩曰。吾指甲上土。與大地土。何者為多。對曰。大地之土。轉厚無疆。指甲上土。不可與比。佛言。如是。一切世間所有眾生。從人身得人身。不生邊地。長富貴家。十相具足。智圍天地。辯凋萬物。知忠於君。孝於親。友于兄弟。不作諸惡。奉行眾善。敬信三寶。慎護三業。近善知識。求明心達本。窮理盡性。脫離死生。超凡入聖者。如指甲上土。從人身失人身。受地獄身。受餓鬼身。受畜生身。經千百劫。復得人身。生於邊地。在貧賤家。十相不具足。愚癡闇塞。不知忠於君。孝於親。友于兄弟。造作諸惡。不行眾善。不敬信三寶。不慎護三業。周流苦趣。無有出期。如大地上土。</p>
<p>由是而觀之。三界六道。人身最為難得。既得人身。具是數美。無彼眾惡者。益又為難矣。所以唐相裴公有言曰。鬼神沈幽愁之苦。鳥獸懷獝<span class='corr'>狘</span>之悲。修羅方瞋。諸天正樂。可以整心慮。趣菩提。惟人道為能耳。人而不為。吾末如之何也矣。此蓋勉人學於佛道。人而不學佛道。則為自棄者也。然則釋迦如來之道。寂寥虗曠。不可以形名得。微妙無相。不可以有心知。超羣有以幽升。量太虗而永久。言其大。則該括河沙世界。言其細。則收攝歸一微塵。言其照耀。則日月不足以比其明。言其蓋載。則天地不足以方其德。非春夏而能生長。非秋冬而能變凋。非風雨而能呴濡。非陰陽而能造化。隨之不得其終。迎之罔眺其首。先天而生。而不居其尊。後天而老。而不稱其壽。迷之則合塵背覺。悟之則入聖超凡。遠之則苦海浮沈。趣之則人天快樂。不假廣尋文字。祇要一念回光。但能除一切顛倒妄想攀緣染著生死不淨之心。只於一剎那間。便證無生法忍。是故古人道。靈光獨耀。<span class='corr'>迥</span>脫根塵。體露真常。不拘文字。性相無染。本自圓成。但離妄緣。即如如佛。只如諸人四大五蘊。行住坐臥。有為無為。是語是默。皆是妄緣。且作麼生是如如佛。還會麼。魚因解帶金鱗活。馬為行春玉勒寬。</p>
<p>濕者顏水。乾者歸地。熱者歸火。轉者歸風。則四大不可得。四大既不可得。則生老病死四相。亦不可得。此喚作人空。過去<span class='corr'>已</span>滅。未來未至。現在無住。則三世不可得。三世既不可得。則東西南北。四維上下十方。亦不可得。此喚作法空。有人了此二空。則便覺齊佛覺。雖然如是。雲門道底。</p>
<p>去年逢青春。朱顏映桃李。今年逢青春。白髮壓雙耳。人生七十年。疾若東流水。不了本來心。生死何由離擊拂子。下座。</p>
<p>彎石鞏弓。架興化箭。運那羅延力。定爍迦羅眼。不射大雄虎。不射藥山鹿。不射雲巖獅子。不射象骨獼猴。且道。射箇什麼。良久云。放過一著。</p>
<p>僧問。少林面壁。意旨如何。師云入定。僧云。與麼則辜負古人去也。師云。罕遇知音　師乃云。有大人先生。智圍天地。辯凋萬物。糟粕百家九流。塵垢伊周孔孟。了悟自心自性。兼得大用大機。嗤笑指柏拈花。高揖釋迦彌勒。今日頓轡毗盧性海。縱步華藏道場。凜然生帀地之風。四海衲僧。誰敢正眼覰著。然雖如是。古人相見。目擊道存。鳴鼓升堂。莫太周遮麼。良久云。官不容針。私通車馬。</p>
<p>盲枷瞎棒。臨濟不如德山。胡喝亂喝。德山不如臨濟。溈仰巧傳父子。曹洞橫設君臣。雲門無限葛藤。法眼一般心法。從前五家見解。皆是剜肉作瘡。若以正眼觀之。是什麼弄猢猻伎倆。而今莫有為古人作主底衲僧麼。出來。與華藏相見。良久云。螳蜋不拒轍。螢火敢燒山。</p>
<p>生老病死。此四箇煩惱門。一切眾生。意甚苦之。求出不得。常樂我淨。此四箇解脫門。一切眾生。意甚樂之。求入不得。華藏今日。借拂子作大導師。指示路頭。使諸人從此門出。至彼門入。拔去生死苦根。證得涅槃樂果。然雖如是。且道。路頭在什麼處。具眼底。試道看。</p>
<p>駕羊車。接諸聲聞。駕鹿車。接諸緣覺。駕牛車。接諸菩薩。且道。接衲僧駕箇什麼。三脚驢子弄蹄行。</p>
<p>二十五圓通。二十五具鐵枷。百千三昧門。百千梁鐵鎖。大丈夫漢。出家行脚。著甚來由。將父母所生身。擔他鐵枷。帶他鐵鎖。而今要得三界獨遊。直須是佛法兩字。不把耳聞始得。不見古人道。設有一法。勝過涅槃。我說如夢如幻。雖然如是。也須真到這箇田地始得。若未到這箇田地。且莫麤心。</p>
<p>元宵云。上元令節。四海燃燈。華藏亦以燈為佛事。先用毗盧性海以為盞。次用河沙勝福以為油。中用無上菩提以為心。末用廣大智慧以為火。是燈也。以不點而點。是故常點。是光也。以不照而照。是故常照。上至阿迦膩吒天。下至無間地獄。無不洞鑒。無不明了。四生六類。一切有情。遇是燈光。咸得本心。出無明殻。諸人還要見如是清淨微妙無盡燈麼。良久云。燎破面門。</p>
<p>明眼底人被眼礙。悟心底人被心礙。證道底人被道礙。達法底人被法礙。何謂如此。不見道。金屑雖貴。落根成翳。要得高步大方。直須去此四礙。</p>
<p>僧問。如何是截斷眾流句。師云。斗門下閘。問如何是隨波逐浪句。師云。船子下楊州。問如何是函蓋乾坤句。師云。無縫不通風。問此是古人三句。如何是和尚三句。師云。重言不當吃　師乃云。煉鐵圍山作釣鈎。餌懸八萬四千牛。毗盧海內閒拋下。蝦蠏魚龍盡縮頭。遂舉。昔日有僧問雲門。如何是透法身句。門云。北斗裏藏身。師云。喚什麼作法身。更覓箇透法身句。這般漢。節目上更生節目。枝蔓上更添枝蔓。賴遇古人慈悲。若是華藏。三十棒。一棒也較不得。雖然如是。且道。雲門與麼道。意作麼生。要會麼。青蛇每用腰為足。紅莧時將葉作花。</p>
<p>皇帝錫廣鑑師號。說偈云。湛露重重灑紺園。衰殘何以報君恩。白雲堆裏焚香坐。耀古騰今不二門　復云。道本無名。強名曰道。十號者應緣而設。三身者為物而彰。是故造理則唯一虗空。造事則森羅萬象。然則無名則幾息於道。有相則或蔽於真。而今要得妙契自心。直須是名相語言二邊不涉。乃拈起拂子云。若道是拂子。則滯在有相有名。若道不是拂子。又落在無名無相。作麼生得不涉二邊去。要會麼。太湖三萬六千頃。月在波心說向誰。</p>
<p>舉江月照松風吹。永夜清宵何所為。若有人。向這裏得箇入處。管取解空第一。</p>
<p>朔風如刀。痛刮人骨。千山萬山。雪映寒日。心知春氣來。目覩梅花發。遊子南方歸不歸。曉堂閒却龜毛拂。</p>
<p>千經萬論。窮之者入海筭沙。正眼妙心。悟之者認賊為子。無為無事。墮在解脫深坑。勤苦修行。何異無繩自縛。所以古人道。恁麼也不得。不恁麼也不得。恁麼不恁麼總不得。而今還有與華藏把手底衲僧麼。離眾出來。通箇消息。異獸藏頭角。靈禽惜羽毛。</p>
<p>鏤水求紋。謾勞心力。陶空作器。枉費工夫。游溟渤始測淺深。登須彌廼知高遠。太陽門下。爝火何施。鏌鎁匣邊。鈆刀可棄。擊拂子。下座。</p>
<p>踏破化城。來至寶所。不採輝山之璧。不探驪頷之珠。壞衲堆肩。擁爐閒坐。喚作無事道人。堪受人天供養。華藏與麼道。不是好心。</p>
<p>德山棒如雨點。臨濟喝似雷鳴。雖然聲振一時。風流萬世。檢點得來。還是強生節目。華藏則不與麼。三間茆屋。十里松門。健則縱步閒遊。困則倒頭酣寢。身如槁木。心若死灰。有人笑我愚癡。正爬著儂家痒處。</p>
<p>豎不窮三際。橫不亘十方。大不偪塞虗空。細不入於芥子。三世諸佛。如覺如夢。諸大祖師。若存若亡。與麼境界。從上諸聖。尚迷昧如斯。方今學人。且作麼生湊泊。還要會麼。但得雪消去。自然春到來。</p>
<p>上不見天。下不見地。把定咽喉。何處出氣。江南江北。絕毫絕釐。東土西天。成團成塊。釋迦彌勒。尚自瞞盰。臨濟德山。如何擬議。衲僧家。沒巴鼻。却喚六雙為十二<span class='note-inline'>(咄)</span>。</p>
<p>奇怪諸禪德。文殊普賢。化作寒山拾得。頭戴炙脂帽子。脚踏無底麻鞋。身著鶻臭布衫。腰繫斷鞓腰帶。手持拍板。口唱高歌。歌曰。吾心似秋月。碧潭清皎潔。無物堪比倫。教我如何說。華藏當時若見。每人痛與一頓。何為如此。且教伊不敢掣風掣顛。免使後人疑著。乃拈拄杖云。向什麼處去也。擊繩牀。下座。</p>
<p>提智慧劍。破煩惱網。拔生死類。置涅槃宅。空却魔王窟穴。埽蕩惡趣關防。開拓般若封疆。滋長菩提種性。與麼作用。與麼建立。還有氣不平。不相肯底衲僧麼。象駕崢嶸謾進途。誰見螳蜋能拒轍。</p>
<p>豎起拳云。一大藏教。諸大祖師。天下老和尚言句。總在這裏。明明向道。尚且不知。蓋覆將來。如何會得。</p>
<p>僧問。祖意教意。是同是別。師云。防風長。焦僥短。僧云。與麼則不同也。師云。鵝王擇乳。素非鴨類　師乃云。持長竿。搖短艇。篛笠只一箇。簑衣無兩領。洞庭秋水風不吹。涵虗恰似新磨鏡。末後句。留與謝三郎<span class='note-inline'>(咄)</span>。</p>
</div></div>
<div class='div-other'><a id='mulu488' />
<p class='h1'>水菴一禪師語　　　　嗣佛智裕</p>
<div class='div-other'><a id='mulu489' /><p>上堂。魔作佛。壞爛虗空元有骨。佛作魔。須彌頂上湧清波。魔佛二邊俱坐却。瘥病不假驢駞藥。</p>
<p>偶與水雲合。不與水雲同。雲散水流處。寂然天地空古人恁麼道。大似徐六擔板。水菴即不然。喜與水雲會。甘與水雲同。雲屯水聚處。塞破太虗空。所以道。千波競起。盡是文殊家風。一亘晴空。無非普賢床榻。便恁麼會。正是沙彌童行邊事。須知衲僧別有長處。作麼生是衲僧長處。喝一喝。擊禪牀。</p>
<p>十二月旦云。今晨改旦。伏惟首座大眾。知事頭首。一九二九。天寒不出手。三九二十七。籬邊吹觱栗。四九三十六。夜眠如露宿。屈而復伸。展而又縮。一夜萬筭千思。胸中一團麻線。睡也睡不熟。及至天曉起來。脚踏實地。頭還帶屋。若作佛法商量。口啞舌禿。若作世諦流布。特牛生犢。拂子道。我悟也我悟也。山僧道。你悟箇什麼。拂子云。可怜逐惡天下人。六六元來三十六。</p>
<p>圜悟師翁道。參禪參到無參處。參到無參始徹頭。翠雲道。參禪參到無參處。參到無參未徹頭。若也欲窮千里目。直須更上一層樓。喝一喝。</p>
<p>破暑黃梅雨。清神白乳茶。萬緣俱不到。物外野僧家。佛窟和尚至。相逢握手不論心。心性吾儕眼裏金。三箇柴頭煨品字。與君閒話古叢林。柴頭煨盡<span class='corr'>已</span>更闌。樓上鐘聲落月寒。一把柳絲収不得。和煙搭在玉欄干。</p>
<p>凍雲欲雪未雪。普賢象駕崢嶸。嶺梅半合半開。少室風光漏泄。便恁麼去。猶是半提。作麼生是全提。無智人前莫說。打你頭破腦裂。</p>
<p>天申節上堂。以拄杖卓一下云。還聞麼。復拈起云。還見麼。以手橫按云。萬年藤上一枝春。用祝光堯萬乘君。身固壽康長不老。大平時代自由身。</p>
<p>燕去梁閒靜。鴻來眼界寬。遶庭何所有。風撼竹珊珊。拂子擊禪牀一下。下座。</p>
</div>
<div class='div-other'><a id='mulu490' />
<p class='h2'>頌古</p>
<div class='div-other'><a id='mulu491' />
<p class='h3'>如何是道。墻外底　　普化明頭打</p><p>趙老家風不熱瞞。問他大道答長安。有誰平步歸家去。多是區區自作難。</p>
<p>一拶銀山鐵壁摧。大悲院裏趕村齊。善財拄杖如無用。乞與佯狂老萬回。</p>
</div>
<div class='div-other'><a id='mulu492' />
<p class='h3'>藏身處沒蹤跡　　三喚侍者</p><p>藏身無跡更無藏。脫體無依便廝當。古鏡不勞還自照。淡煙和露濕秋光。</p>
<p>三喚須知意不輕。平生肝膽一時傾。負吾負汝還知否。縱有丹青畵不成。</p>
</div>
<div class='div-other'><a id='mulu493' />
<p class='h3'>須彌山　　慈明盆子橫劍</p><p>不起一念須彌山。特立當頭著眼看。拈一縷絲輕絆倒。家家門底路長安。</p>
<p>家山指出路非遙。萬仞嵳峩插碧霄。一片白雲橫谷口。幾多歸鳥自迷巢。</p>
</div>
<div class='div-other'><a id='mulu494' />
<p class='h3'>婆子拋兒　　雲門話墮</p><p>巖頭婆子鐵肝心。擊碎乾坤覓賞音。眨上眉毛如不薦。岳陽惡浪轉增深。</p>
<p>十八佳人美態嬌。綉衣輕整暗香飄。擡身花圃徐徐立。引得黃鶯下柳條。</p>
</div></div></div>
<div class='div-other'><a id='mulu495' />
<p class='h1'>別峯雲和尚語　　　　嗣此菴元</p>
<div class='div-other'><a id='mulu496' />
<p class='h2'>上堂</p><p>我宗無語句。亦無一法與人。知有者<span class='corr'>已</span>涉繁詞。不知有者更宜子細。喝一喝云。擘破成狼藉。渾崙又不成。</p>
<p>開爐云。丹霞燒木佛。院主眉鬚落。官裏有明條。許人私結約。傝䢇杜禪和。識情爭卜度。休卜度。萬里遼天飛一鶚。</p>
<p>舉雲門大師道。若說菩提涅槃。真如解脫。是燒楓香供養你。若說佛說祖。是燒黃熟香供養你。若說超佛越祖之談。是燒瓶香供養你。支提即不然。若說菩提涅槃。真如解脫。是將水潑你。若說佛說祖。是將尿潑你。若說超佛越祖之談。是將屎潑你。且道。雲門為人好。支提為人好。若辨得出。許你天下橫行。</p>
<p>裂開也在我。揑聚也在我。而今裂開也。有解問者出來。眾無語。乃云。比擬張麟。兔亦不遇。</p>
<p>教你不肯你。為君通一線。若是明眼人。覓甚臘月扇。喝一喝。下座。</p>
<p>直截根源佛所印。摘棄尋枝我不能。世尊掩室於摩竭。是摘葉尋枝。淨名杜口於毗耶。是摘葉尋枝。須菩提唱無說而顯道。是摘葉尋枝。釋梵絕聽而雨花。是摘葉尋枝。作麼生是直截根源。喚作直截。早是曲了也。諸人如何話會。</p>
<p>元宵云。支提山裏作上元。若校諸方真箇異。大蟲舌上打鞦韆。蟭螟眼裏放夜市。燈籠倒退舞三臺。露柱趍前弄鱉鼻。引得水鳥樹林蝦蟆蚯蚓。一時[跳-兆+孛]跳出來。盡道花鼓是獨有。你這一隊尿牀鬼子。無一箇伶利。拈拄杖下座。大眾一時走散。</p>
<p>崑崙奴著鐵袴。打一棒行一步。遱邏真箇遱邏。峭措非常峭措。不惟佛法會盡。且是文章滿肚。見渠甞試篇詩。便有驚人底句。如今對大眾前。不免一時剖露。且道。詩道什麼。舉不顧。即差互。擬思量。何劫悟。大眾。你見好詩麼。無事也好題取一篇。</p>
<p>佛說一乘法。無二亦無三。山花開似錦。㵎水湛如藍。支提遮裏。無法可說。贏得口似匾擔。</p>
<p>舉寒山子道。一念了自心。開佛之知見。</p>
<p>師云。春無三日晴。夏無十日雨。蛇咬蝦蟆聲。更有眾生苦。豈不是佛知見。喝一喝云。諸增上慢者。聞必不敬信。</p>
<p>支提不敢向人說。達磨西來有妙訣。若將妄語誑眾生。自招拔舌塵沙劫。</p>
<p>結夏云。南方有處。名曰支提。中有比丘某甲。與千菩薩。現前大眾。同此安居。九十日內。遇飯即飯。遇茶即茶。無寂滅行可修。無諸垢染可離。輒不得一人問著佛法二字。打折你驢腰。貶向二鐵圍山。莫言不道。</p>
<p>支提元不會禪。只是依時及節。孟春即曰猶寒。孟夏即曰漸熱。雖無格外高談。不向眼中添屑。汝等莫錯商量。打你頭破額裂。</p>
<p>端午云。今朝五月五。擊動禾山鼓。鬱壘與神茶。懽呼齋起舞。報道。山門內外。乃至諸莊田厙兒。一一平安。惟有禪和子。肚裏七上八下。被箇狗子無佛性苦。諸人者。欲不苦。透得趙州一字關。手握黃金如糞土。</p>
<p>舉真淨和尚道。也無禪。也無道。也無玄。也無妙。快活須明這一竅。</p>
<p>師云。既無禪道。又無玄妙。甚處得這一竅。若有一竅可明。如何得快活去。諸人即今要得快活麼。便下座。</p>
<p>山僧尋常。向諸人道。三世諸佛。是竹木精靈。三賢十聖。是守古塚鬼。西天二十八祖。唐土六祖。是弄泥團漢。自餘當甚盌脫丘。乃引聲唱云。我昔毀佛及諸祖。皆由無始貪瞋癡。從身口意之所生。一切我今皆懺悔。遂呵呵大笑。以手作鵓鳩觜云。谷谷呱。便下座。</p>
<p>舉杜順和尚。有箇法身頌。道。懷州牛喫禾。益州馬腹脹。天下覓醫人。灸猪左膊上。師云。叢林盛傳。以為奇特。有甚奇特。驀拈拄杖云。支提拄杖子。有箇法身頌。敢保天下善知識。牙如劍樹。口似血盆。無一人道得到他田地。今日不惜。舉似大眾。蝦蟆翻出闊。曲鱔草之長。門前飛八百。屋後走千張。好大哥。</p>
<p>昨日有人。從<span class='corr'>陝</span>府來。却得嶺南信。報道。潭州城裏好養民。米賤柴多足四隣。唯有道吾和尚。不解深山藏拙。却來閙市裏。看人樂神。驀被魚行老媼。劈面唾云。遮野狐精。青天白日。向遮裏見神見鬼。他後魔魅人家男女。未有了日。只得飲氣吞聲。支提拄杖子。聞而呵呵大笑曰。好事從來不出門。</p>
<p>燈籠露柱。夜來相爭佛法。一云。即心是佛。一云。心不是佛。山僧當時。見伊互爭不<span class='corr'>已</span>。各與三十拄杖。三十打即心是佛。三十打心不是佛。待他向後眼開。始信支提車不橫推。理無曲斷。</p>
<p>參禪人多逐妄。不用起模仍畫樣。春風吹綻桃李花。淡煙疎雨籠青嶂。喝一喝云。若到諸方。莫道支提將境示汝。</p>
<p>叮嚀損君德。無言真有功。任從滄海變。終不為君通。古德與麼道。大似此處無金二兩。俗人沽酒三升。</p>
<p>支提佛法無多子。何必胡僧勸舉揚。好對春風二三月。鷓鴣啼處百花香。喝一喝。</p>
<p>拈拄杖云。拄杖子。震大法雷。擊大法鼓。說大脫空。平欺佛祖。嚇得深沙神。口呿舌長吐。竇八布衫穿。徧覓舊片補。諸人各各有耳共聞。有眼共覩。若更不會。不妨辜負支提拄杖子。卓拄杖。喝一喝。</p>
<p>浴佛云。扶宗豎教。整頓頹綱。正令當行。有縱有奪。縱也。一任周行七步。目顧四方。奪也。直得掩室摩竭。飲氣吞聲。且不縱不奪又作麼生。喝一喝云。也欠一杓惡水不得。</p>
<p>五月方改旦。今朝又初十。日月去如飛。快鷂趁不及。禪須放下參。但莫固拘執。是處解脫門。汝自不肯入。何必問支提。丁字著脚立。只今普請歸堂。問取自<span class='corr'>己</span>。每日業識忙忙。著甚死急。喝一喝。</p>
<p>如來禪。祖師意。絕承當。只這是。破草鞋。汗臭氣。熱盌鳴。驢豚沸。也大奇。不思議。分明在目前。今古應無墜。佛滅二千年。比丘少慚愧。喝一喝。</p>
<p>因祈雨云。雙童峯。見諸人連日祈求。上來下去。諷誦不易。即今在門前祥光橋上相撲。三交兩合。七起八倒。供養大眾。末後陳箇口號云。嗟見世間人。永劫墮迷津。不省這箇意。修行徒苦辛。山僧向道謝供養。便下座。</p>
<p>舉僧問雲門。如何是正法眼。門云普。</p>
<p>僧問風穴。如何是正法眼。穴云瞎。</p>
<p>師云。雲門普。風穴瞎。三門外金剛。冷地裏笑殺。且道。笑箇什麼。不見僧問米胡。從上諸聖。還達真正理也無。胡云達。</p>
<p>參禪人。莫造作。擬心即差。動念即錯。大乘小乘。錢貫井索。前三後三。佛手驢脚。開眼也著。合眼也著。擬向這裏承當。鼻孔依前失却。</p>
<p>舉昔有一老宿住菴。門上書心字。窓上書心字。壁上書心字。</p>
<p>法眼云。門上但書門字。窓上但書窓字。壁上但書壁字。</p>
<p>玄覺云。門上不必書門字。窓上不必書窓字。壁上不必書壁字。何故。字義炳然。</p>
<p>師云。諸方商量。咸謂。三老各善筆法。點畫可觀。且不是草書相謾。支提敢道。諸方未具辨書眼在。殊不知。字經三寫。烏焉成馬。</p>
<p>汝等諸人。挑囊負鉢。東走西走。道我瞻風撥草。為法求人。驢年會去。不見道。武帝求仙不得仙。王喬端坐却昇天。</p>
<p>喝一喝云。天上忽雷驚宇宙。井中之物不擡頭。三十年後。莫道支提性急。</p>
<p>火焰為三世諸佛說法。三世諸佛立地聽。燕子為玄沙深談實相。玄沙立地聽。拈起拄杖云。支提拄杖子。為諸人念摩訶般若波羅蜜多。諸人立地聽。且如剎說眾生說。三世一時說。又教什麼人聽。卓拄杖一下云。有眼無耳朵。六月火邊坐。</p>
<p>支提門下。五日一參。我纔合掌。汝便和南。龍象蹴蹋。非驢所堪。直得諸天雨花無路。淨名口似匾擔。自餘之輩。誰敢正眼覰著。喝一喝。</p>
<p>爐鞴之所。鈍鐵尤多。良醫之門。病者愈甚。支提今日。且作死馬醫。拈拄杖卓一卓。喝一喝。</p>
<p>師住石泉。僧問。達磨大師道。教外別傳。不立文字。佛說一大藏教。未審孰是孰非。師云。東家點燈。西家暗坐。僧云。且道是一是二。師云。放待冷來看。僧云。落霞與孤鶩齊飛。秋水共長天一色。師云。一任卜度　師乃云。佛語心為宗。無門為法門。心不在內。不在外。不在中間。法離見聞。非耳目之所到。遮裏如何體會。先聖見你無捫摸處。遂向第二頭道。應無所住。而生其心。心如虗空。無有邊際。本來無住。然後從無住本。立一切法。立處皆真。當體空寂。若定執有心有法。正是一翳在眼。空花亂墜。永嘉不云。心法雙忘性即真。須知當人分上。壁立千仞。如蓮花不著水。一切處污染不得。方能於四生六道。虎穴魔宮。出入縱橫。自他兼利。不見洞山對雲門道。某甲今後。向十字街頭。不蓄一粒米。不種一莖菜。接待往來。箇箇與伊拈却炙脂帽子。卸却鶻臭布衫。教伊洒洒落落去。雲門云。汝身如椰子大。開許大口。可謂心不負人。面無慚色。山僧即不然。乍離千聖林間寺。來汲城頭石罅泉。相見杯茶雖淡薄。往來無惜為君煎。且道。與洞山相去多少。東家不見西家事。豐儉隨人莫怪休。</p>
<p>舉趙州和尚道。夫為宗師。須以本分事接人。師云。山僧這裏。若有一毫頭本分事到你。豈不彼此受屈。雖然如是。山花不費栽培力。自有春風管帶伊。</p>
<p>佛是塵法是塵。區區馳覓謾勞神。向道莫行山下路。果然猿叫斷腸聲。喝一喝。</p>
<p>風高八九月。自合知時節。何必待山僧。陞堂特地說。天際鴈南飛。接翅作行列。悉念佛法僧。軋軋聲不絕。影落寒山水。<span class='corr'>已</span>是重漏泄。普請好生觀。西來無妙訣。喝一喝。</p>
<p>前三後三。日面月面。七凸八凹。千化萬變。捏聚放開。胡來漢現。不離當處常湛然。覔即如君不可見。</p>
<p>了了了時無可了。玄玄玄處亦須呵。貪生逐日區區去。喚不回頭爭柰何。</p>
<p>歲旦云。大盡三十日。小盡二十九。昨夜送窮年。今朝賀歲首。時節有變更。佛法無新舊。既是箇中人。不惜娘生口。坐對春風唱鷓鴣。嘉聲不落威音後。復云。少賣弄。</p>
<p>山僧昨出看謁。簥裡覰見南街北巷。東買西賣。校重論輕。爭斤奪兩。因記得大慧和尚道。十字街頭。現成行貨。擬欲商量。漆桶蹉過。不蹉過。是什麼。將謂廣南檳楖。元來却是西川漏籃子。喝一喝。</p>
<p>春色融和。羣芳競拆。水綠山青。桃紅李白。不是時節因緣。亦非向上奇特。恁麼也不得。不恁麼也不得。此時若不究根源。直待當來問彌勒。</p>
<p>佛生日云。是非只為多開口。煩惱皆因強出頭。致使韶陽要打殺。思量著甚底來由。石泉從來。臨危不悚人。少閒與大眾。同詣殿上。燒一炷香。歌一遍喝囉怛那。熱樂他則箇。何故。曾為浪子偏憐客。自是貪盃惜醉人。</p>
<p>結夏云。佛子住此地。即是佛受用。常在於其中。經行及坐臥。何必九旬禁足。三月安居。踞菩薩乘。修寂滅行。離諸垢染。清淨根塵。大似好肉剜瘡。無風起浪。然雖如是。罕逢穿耳客。多是刻舟人。喝一喝。</p>
<p>會麼。掣電之機。徒勞佇思。便下座。</p>
<p>今朝五月十有五。十日作了八日雨。不薦簷頭滴滴聲。說妙談玄何足數。君不見。皓布褌甞有語。夜雨打倒蒲萄棚。知事普請行者人力。撐底撐。拄底拄。阿呵呵。莫錯舉。從來大道無規矩。</p>
<p>入興化華嚴。指三門云。三門頭合掌。佛殿裏燒香。雲門大師。說得行不得。新長老。今日親行此令去也。便入。</p>
<p>解夏。舉僧問德山。九旬禁足今日滿。自恣之談合若何。山云。猢孫趁蛺蝶。九步作一歇。僧云。意旨如何。山云。兩箇童兒抱花鼓。這邊舞了那邊舞。須臾變作百千般。一一示君君看取。</p>
<p>師云。德山費許多口頰。自恣之談。且不曾道著。忽有人。問華嚴。九旬禁足今日滿。自恣之談合若何。即對道。鮎魚上竹竿。一日一千里。復云。意旨如何。即對道。秋江清淺時。白鷺和煙島。良哉觀世音。全身入荒草。</p>
<p>舉教中道。諸佛出興世。懸遠值遇難。正使出世間。說是法復難。無量無數劫。聞是法亦難。能聽是法者。斯人亦復難。釋迦老子。恁麼說語。可煞欺你。後來無人。華嚴路見不平。有箇道處。諸佛出興世。懸遠值遇難。夜夜抱佛眠。朝朝還共起。有什麼難。正使出世間。說是法復難。剎說眾生說。三世一時說。有什麼難。無量無數劫。聞是法亦難。夜聞祭鬼鼓。朝聽上灘歌。有什麼難。能聽是法者。斯人亦復難。慣從五鳳樓前過。手握金鞭賀太平。有什麼難。靈利漢。點著便知。如其未然。老僧贏得口過。</p>
<p>有時恁麼。有時不恁麼。恁麼也得。不恁麼也得。大唐國內無禪師。觀音院裏有彌勒。參禪人休揀擇。不見古人有言兮。毫釐有差。天地懸隔。</p>
<p>春雨乍晴。景物舒豁。日暖風和。鳥啼花發。伶利漢。點著便知。也有照。也有用。也有縱。也有奪。更說甚雪峯輥毬。德山托鉢。俱胝一指。臨濟四喝。遂以拂子。劃云。即今一時。與諸人劃斷了也。且道。劃斷後如何。君子可八。</p>
</div>
<div class='div-other'><a id='mulu497' />
<p class='h2'>秉拂小參</p><p>解夏云。善言言者。言所不能言。善迹迹者。迹所不能迹。迹所不能迹則無迹。言所不能言則無言。言迹既無。心智路絕。直得內空外空內外空。俱不可得。只這不可得。亦未是諸人安身立命處。更說什麼。秋江清淺時。白鷺和煙島。良哉觀世音。全身入荒草。更說什麼鴈過長空。影沈寒水。鴈無遺蹤之意。水無沈影之心。更說什麼。人從陳州來。不得許州信。鐘樓上念讚。牀脚下種菜。盞子撲落地。楪子成七八片。須知這裏。間不容髮。直下如王寶劒。誰敢當頭擬犯鋒鋩。橫屍萬里。若也一向坐斷。盡大地無一人夢見父母未生<span class='corr'>已</span>前巴鼻。是以從上先德。尋念過去佛所行方便力。遂向第二頭打之遶。如今不免將錯就錯。恁麼恁麼。泥揑夜叉水裏走。不恁麼不恁麼。嚼碎通紅鐵一團。恁麼中不恁麼。須彌南畔三千里。不恁麼中却恁麼。吹毛纔舉斗牛寒。</p>
<p><span class='corr'>已</span>是不識好惡。向諸人面前。四稜蹋地。打這一上之遶。且作麼生相委。若也委得。便與從上佛祖。同一眼見。同一耳聞。同一鼻嗅。同一舌甞。同一身觸。同一意思。更無差別。所謂塵塵爾剎剎爾念念爾。苟或未明。看潑第二杓惡水。蟭螟吞却白額蟲。泥牛咬斷老鼠尾。瞋底瞋。喜底喜。天台國清寺裏油澆神。現出鳩槃茶面觜。無端拈秘魔叉。趕上八角磨盤。向空中輥得七倒八起。忽然撲落下來。直得火星迸散。燒著海龍王脚指。且要魚龍知水為命。又誰管你燈籠。冷地拍掌呵呵大笑云。青天白日。向這裏燒錢引鬼。喝一喝云。且置是事。</p>
<p>冬夜。我宗無語句。亦無一法與人。更教秉拂上座。向這裏如何啟口。假饒說得天雨四花。地搖六震。在諸人分上。總沒交涉。何以。欲得親切。當須自觀。若此觀者。名為正觀。若他觀者。名為邪觀。諸人且作麼生觀。為作有相觀。作無相觀。作不有不無相觀。作亦有亦無相觀。直饒總不恁麼。也是扶籬摸壁。所以道。欲知佛性義。當觀時節因緣。莫有知時別宜底麼。</p>
<p>昔有老宿。問米七師。月中斷井索。時人喚作蛇。未審七師見佛喚作什麼。七師云。若作佛見。還同眾生。老宿云。千年桃核。</p>
<p>後來遠和尚拈云。千年桃核也生芽。著葉抽枝便發花。結得果來能樣好。元來却是大甜瓜。大甜瓜橘柚名查。栗子菘子[卄/匪]子。桃葩杏葩李葩。也有福州橄欖。也有宣州木瓜。當地牛心柿子。西川蜜浸芎芽。既是一箇核子。為甚有許多果子。請首座領眾。一一從頭咬破。且留取核子與山僧。明年作種。大小遠和尚。拾得一枚桃核。種得些兒雜碎果子。更不囊藏。一時䬦飣出來。可謂解使不由家富貴。風流豈在著衣多。披秀冬夜。也有些果子。迥與諸方不同。不同鄭州梨。青州棗。溈山柿。雪峯橘。寒山苦桃。板搭橡栗。靈雲林檎。大梅梅子。香底香。甜底甜。酸底酸。澁庭澁。擬待來夜與諸人分冬。秉拂上座。今夜先此奉白。大眾切須子細咬嚼看。是甚麼滋味。不得渾崙吞。驀被堂頭索核子。臨時吐不出。未免遞相鈍置。設有一箇半箇。吐得出來。亦不堪為種草。何以。直饒栽種得。終是不馨香。忽有箇漢出來道。秉拂上座恁麼告報。豈不是普州人。却許伊具一隻眼。</p>
<p>僧問。德山小參不答話。此理如何。師云。三更神世界。僧云。趙州小參却答話。又作麼生。師云。半夜鬼乾坤。僧云。未審二老。相去多少。師云。一對無孔鐵槌。僧禮拜云。作家宗師。天然有在。師云。放你三十棒　師乃云。世尊三昧。迦葉不知。迦葉三昧。阿難不知。阿難三<span class='corr'>昧</span>。商那和修不知。既是三昧。各不相知。且如前佛後佛。諸大祖師。天下老和尚。各各出來。將何傳授。將何利生。莫是傳箇不知底麼。既是不知。又如何傳。這裏覰得破。釋迦迦葉。阿難和修鼻孔。總在諸人手裏。不消一揑。直得命如懸[糸*系]。若覰不破。諸人鼻孔。却在他手裏。十二時中。坐臥經行。未免受他處分。山僧從來。曲不藏直。分明說與諸人。只這不知。<span class='corr'>已</span>是葛藤露布了也。自此一人傳虗。萬人傳實。千古之下。殃及兒孫。忽有箇破家散宅底。牙如劍樹。口似血盆出來。飜却祖父田園。撦却多年契書。可以籠罩古今。乾坤坐斷。也表叢林中有人。不見德山道。這裏無佛無祖。達磨是老臊胡。釋迦老子是乾屎橛。文殊普賢是擔糞漢。等覺妙覺。是破執凡夫。菩提涅槃。是繫驢橛。十二分教是鬼神簿。是拭瘡疣紙。四果三賢初心十地。是守古塚鬼。自救不了。你看。德山向龍潭吹滅紙燭處。竊得些子螢火之光。自此飜轉面皮。便解斡旋天地。號令聖凡。無波浪處生波浪。愁殺孤帆過海人。好教德山見今日叢林。寒氣出來毛毿毿地。盡是倚他門戶。傍他墻壁。隨他作解。受他處分。也好慚惶殺人。一朝忽被業風。吹向曲木牀上。便道我是臨濟下。你是雲門下。列派分枝。是非紛起。豈不是鈍置他古人。山僧不是輕今重古。抑弱扶強。只要諸人知有從上來事。設使箇箇出來。負德山氣槩。具德山作略。止宿草菴。且居門外。何也。山僧未曾與諸人向蟭螟眼裏。拈新羅與占波鬬額去在。</p>
<p>歲夜。僧問。黃龍佛手驢脚。楊岐金圈栗蓬。學人上來。乞師指示。師云。一字兩頭垂。僧云。如何是金剛圈。師云。也知上座透不得。僧云。如何是栗棘蓬。師云。<span class='corr'>刺</span>破你咽喉。僧云。且如未有楊岐<span class='corr'>已</span>前。未審教學者吞透箇什麼。師云。知恩者少。僧云。我手何似佛手。師云。等閒挨落天邊月。僧云。我脚何似驢脚。師云。徐行踏斷流水聲。僧云。如何是和尚生緣。師云。舉頭殘照在。元是住居西。僧云。且道。黃龍為人好。楊岐為人好。師云。牛頭南。馬頭北。僧云。洞中春色四時好。門外峯巒一樣高。師云。闍梨什麼劫中。夢見黃龍楊岐。僧云。三尺一丈六。且同携手歸。師云。猶自說夢。僧云。謝和尚證明。便禮拜。師云。且莫詐明頭　師乃云。天地造化。有陰有陽。有生有殺。日月照臨。有明有暗。有隱有顯。江河流注。有高有下。有壅有決。草木開敷。有長有短。有榮有謝。歲時迭遷。有去有來。有新有舊。其舊也。門門俱爆竹。處處送窮年。其新也。青林纔換葉。紅蘂便開花。乃喝一喝云。且道。是新是舊。若辨不出。臘月三十日。大有事在。是以黃面老子道。一切眾生。生死相續。皆由不知常住真心。性淨明體。用諸妄想。此想不真。故有流轉。諸人要得生死不相續。妄想不生。須是直下識此常住真心性淨明體。始得。即今莫有識得者麼。且如春生夏長。秋殘冬謝。暑往寒來。迎新送舊。又是箇什麼。目前燈燭晃耀。坐立儼然。問答交馳。主賓互立。諸人又向甚處去來。這裏會即便會。不得擬心動念。即沒交涉。不擬心。不動念。一一天真。一一明妙。恁麼說話。祖師門下。喚作死蛇當大路。山僧今夜。不避諸方怪笑。且要應箇時節。若是脫洒道流。見人須棄敲門物。得路仍忘堠子名。自然於一切處。不被法縛。不求法脫。數聲清磬是非外。一箇閒人天地間。若是執法修行。如牛拽磨。三十年後。且莫錯怪人好。</p>
<p>參禪須是悟。學成終莽鹵。明眼人前。一點相瞞不得。你輩。作麼生說箇悟底道理。莫是師姑。元是女人做麼。莫是天地與我同根。萬物與我一體麼。莫是明明百草頭。明明祖師意麼。莫是隔山見煙。便知是火。隔墻見角。便知是牛麼。當知古人曲為中下之機。故有這般說話。諸人且莫錯認定盤星。明朝後日。賺你入鑊湯爐炭去在。直饒上不見有塵沙諸佛。下不見有六道四生。內無能證之心。外無所證之法。露倮倮赤洒洒。撒手到家人不識。更無一物献尊堂。又似避溺而投火。這裏如何理論。得不傷物義。南泉道。牽牛向溪東放。未免犯他國王水草。牽牛向溪西放。未免犯他國王水草。不如隨分納些些。總不見得。如今只得從空放下。與諸人平展去。夜來須彌頂上轟一聲霹靂。娑竭羅龍王。夢裏驚覺。倒跨東海鯉魚。向藕絲孔中。霈一巡大雨。盡大地無不周徧。崑崙奴走入天台山裏拾橡栗。澆得渾身七郎八當。連打數箇筋斗。跳上華表柱頭。翹足而坐。等太陽東生。曬㫰鐵袴。唯有門前上馬臺。面前乾爆爆地。幾乎惹出一場禍事。金剛與深沙神。一夜廝爭。乾底是。濕底是。一云。總是總不是。一云。乾底從他乾。濕底從他濕。山僧遂與一喝云。三更半夜。這裏爭甚熱椀鳴。拈拄杖一時趕散。然則通人分上。要用便用。機變無方。縱奪臨時。卷舒在我。譬如擲劍揮空。莫論及之不及。且不著思量。平仄對偶。星河秋一鴈。砧杵夜千家之語。要得尖新應箇時節。佛法不是這箇道理。然雖如是。無智人前。不可說夢。</p>
</div>
<div class='div-other'><a id='mulu498' />
<p class='h2'>拈古頌贊</p><p>舉調達因謗佛。生身陷入地獄。佛令阿難去問。你在地獄還安否。達云。我在地獄。如處三禪天樂。佛又令去問。你還求出否。達云。待世尊入。我即出。難云。世尊是三界大師。豈有入地獄分。達云。世尊既無入地獄分。我豈有出地獄分。</p>
<p style="margin-left:1em">拈云。大隱居鄽。小隱居山。各得其所。隨分安閒。何必更來論出入。人生在處有餘懽。</p>
<p>舉維摩會上。三十二菩薩。各說不二法門。至文殊云。如我意者。於一切法。無言無說。無示無識。離諸問答。是為入不二法門。文殊又問維摩。維摩默然。文殊嘆言。善哉善哉。乃至無有文字語言。是真入不二法門。</p>
<p style="margin-left:1em">拈云。這老病漢。尋常釘觜鐵舌。及被文殊一問。真得口裏膠生。隨後更與一杓惡水。至今起不得。</p>
<p>舉趙州訪茱萸。纔上法堂。萸云。看箭。州亦云。看箭。萸云過。州云中。</p>
<p style="margin-left:1em">拈云。二老。一期爭射。總未是好手。若到別峯門下。管取弓折箭盡。</p>
<p>舉僧請益翠巖曰。有僧問趙州。萬法歸一。一歸何所。巖便喝。僧茫然。巖却問。趙州道什麼。僧擬舉。巖打一拂子。喝出。</p>
<p style="margin-left:1em">拈云。洪機在掌。排巨靈擘太華之威。明鏡當臺。絕演若逐東西之怖。當時若不是這僧。洎合錯祗對。</p>
<p>舉僧問投子。一切聲是佛聲。是否。子云是。僧云。和尚莫屎沸盌鳴聲。子便打。</p>
<p>僧又問。麤言及細語。皆歸第一義。是否。子云是。僧云。喚和尚作一頭驢。得麼。子便打。</p>
<p style="margin-left:1em">拈云。這僧拾得一柄鈆刀。便敢充關突塞。若非投子有定亂之劍。洎被攪擾一上。然雖如是。若無舉鼎拔山力。千里烏騅不易騎。</p>

<div class='div-other'><a id='mulu499' />
<p class='h3'>達磨見梁武帝　　趙州勘二菴主</p><p>一片銀蟾掛碧天。清光冷照鳳樓前。九重玉戶深深閉。爭見扶疎桂影圓。</p>
<p>春風有時惡。春風有時好。人競逐春風。却被春風惱。</p>
</div>
<div class='div-other'><a id='mulu500' />
<p class='h3'>雲門三頓棒　龍潭吹滅紙燭　雲門一曲</p><p>一葉扁舟信晚風。雨昏渾不辨西東。不因再到秋江上。爭見蘆花對蓼紅。</p>
<p>白雲綻處見明月。黃葉落時聞擣衣。勸君休去便休去。欲覓了時無了時。</p>
<p>獨唱清新拍不同。寥寥千古意無窮。擬開眼向聲前聽。早被風吹別調中。</p>
</div>
<div class='div-other'><a id='mulu501' />
<p class='h3'>五祖和尚。舉僧問趙州。如何是祖師西來意。州云。庭前柏樹子。恁麼會。便不是了也。如何是祖師西來意。庭前柏樹子。恁麼會。方始是</p><p>家人卦變作明夷。爻象分明不待推。無動無謀終吉慶。有求有用即迍危。</p>
</div>
<div class='div-other'><a id='mulu502' />
<p class='h3'>世尊出山相　　言法華</p><p>縮頭只可藏山谷。出得山來却不堪。若謂利生開佛見。這般惡口不如緘。</p>
<p>終朝皮[(彰-章+?)/(厂@毛)]街頭走。有口何曾誦法華。末後脫空尤尀耐。逝多容你更交加。</p>
</div>
<div class='div-other'><a id='mulu503' />
<p class='h3'>給孤長者　　雲門大師</p><p>遠迓瞿曇至給孤。竚聆有法為開敷。早知是法應須捨。好請乘時出帝都。</p>
<p>中毒睦州。伸冤雪嶠。拔本無門。剜空作竅。有折脚殃。乃破家兆。萬福曾郎。容此不肖。</p>
</div>
<div class='div-other'><a id='mulu504' />
<p class='h3'>送幽巖滋上人出嶺</p><p>諸方無說汝無聞。聞說俱無莫倒跟。纔起絲毫奇特想。依前似不出雷門。</p>
</div></div></div>
<div class='div-other'><a id='mulu505' />
<p class='h1'>或菴體禪師語　　　　嗣此菴元</p>
<div class='div-other'><a id='mulu506' /><p>上堂。舉神鼎示眾。五蘊出頭一段空。同門出入不相逢。無量劫來賃屋住。到頭不識主人公。</p>
<p>師云。古人大似釘樁搖櫓。把纜放船。覺報裂轉面皮。終不向半生半滅處。與諸人相見。會麼。童頂雲衣野興濃。清齋淡話有何窮。春歸簷幕千家雨。月滿樓臺一笛風。</p>
<p>塗灰抹土添光彩。社舞村歌笑<span class='corr'>己</span>躳。堪笑當年獃得好。百無一解訴心空。星拱北水朝東。月落千江體一同。能向海門深處輥。行舩誰怕打頭風。</p>
<p>西土尊師故紙羅。南方歷祖葛藤窠。臨風剔起透青眼。跟脚從頭覰破那。阿呵呵會也麼。尺水休誇一丈波。幕天蓆地生涯闊。敵勝吹毛不用磨。</p>
<p>掉開骨董。奮一隻拳。擘破面皮。軒知大膽。住荒凉院舍。拾落成新。說朴實頭禪。摧邪顯正。他人肯處我不肯。緇素分明。他人疑處我不疑。夤緣有在。方來共住。道伴交肩。冷月深冬。圍爐向火。不作方便。可煞古風。守口如瓶。更嫌什麼。從上禿鬼。沙魘河樓。露布葛藤。空相絆撚。兄弟。見機瞥地。慶快<span class='corr'>己</span>躳。一切臨時。只依本分。咄。出頭天外看。誰是那邊人。巡堂喫茶去。</p>
<p>不守師承不會禪。飢來喫飯困來眠。平常肯恃拳頭大。冷地乾贏空劫前。活祖師意。直用直行。離文字禪。非延非促。咬薑呷醋。眼蓋乾坤。衲被蒙頭。氣衝牛斗。選甚風號劍閣。火聚刀山。勘破勝熱婆羅門。誰誇平等真法界。十方聚會。杓頭舀來。青出於藍。有何奇特。良久云。野步雲頭闊。閒歌雪子吟。</p>
<p>目擊泄天機。梅天散花雨。稽首毗盧師。和南法身主。風光遍大千。捏在毫端聚。多劫修來是浪傳。一念不生傾肺腑。從此兒孫遍世間。活計清虗爭檢古。擲下拂子云。今日祈晴。切忌錯舉。</p>
<p>舉臨濟垂語。有一人。在孤峯頂上。無出身之路。有一人。在十字街頭。亦無向背。且道。那箇在前。那箇在後。</p>
<p>師云。聞名不如見面。</p>
<p>又云。有一人。論劫在途中。不離家舍。有一人。在家舍不離途中。那箇堪受人天供養。</p>
<p>師云。見面不如聞名。若是異目超宗。終不向人背後吸冷氣。南禪因行掉臂。說一伽陀。麤疎帶出蓮花笠。濟楚披來糞掃衣。拈起少林無孔笛。左瞻右盻兩頭吹。聲聲慢。拍拍隨。聽者雖多和者稀。曲徧欲休休不得。知音知後更誰知。</p>
<p>少室無師句。曹溪絕學禪。渾家鬼擘口。五逆不成冤。何故。天之自高。地之自厚。人之自在。道之自然。廣額屠兒。立便成佛。清淨行者。不入涅槃。三千威儀。那裏是那裏。八萬細行。阿誰是阿誰。然而諸佛本源。眾生心地。飜來覆去。一似不曾良馬窺鞭。羚羊掛角。白鷺和煙島。黃鶯下柳條。啞子唱嘲詞。那吒不識父。各住本位。舌至梵天。本色叢林。厖眉老衲。不慕諸聖。不重<span class='corr'>己</span>靈。只如鼻孔搭上脣一句。又且如何。慣入驚人浪。生拏稱意魚。</p>
<p>居常日用。聞底也是。見底也是。用底也是。有時問底也錯。見底也錯。用底也錯。何故。是也錯。錯也是。行之在人。斷之在智。鼻孔聽聲。耳朵出氣。黑漫漫八面玲瓏。活潑潑四稜蹋地。會麼。從前多少好兒郎。枉向靈山空受記。</p>
<p>解夏云。文殊三處度夏。彌勒一味放憨。善財走百十城。達磨九年面壁。恢闡拈花微笑。光揚布髮掩泥。羣黨吒梨。兒孫覇旺。將斷貫索。穿人鼻孔。把木槵子。換人眼睛。呼喚不回。令法久住。牢籠不下。高枕無憂。飽齁齁到處為家。活潑潑。出門是路。不恤時時九夏。非誇日日三秋。軒知入定修禪。曲棒打地。轍莫朝參暮請。折筯量空。如何露柱證明。作麼臘人為驗。雖然恁麼。只如解開布袋。不涉夤緣。有何標格。鶴有九臯難翥翼。馬無千里謾追風。</p>
<p>為不世師。不可以絕學較其所得。行無間道。不可以超方窮其自然。法不相饒。言非夙辦。脫空活業。只在目前。生鐵心肝。豈愁身後。拈苕菷柄。破疑網於劍樹刀山。髂大柴頭。建法幢於鑊湯爐炭。更有難吞草料。接待上流。[拚-ㄙ+ㄊ]得焦口爛腸。管取眉毛廝結。如是闡提短販。義學沙門。又不可同日而語也。何故。藍田射石虎。錯怪李將軍。</p>
<p>一拳也是打爺來。未有輸贏莫放開。割捨拍盲窮性命。觜喎鼻塌見全材。</p>
<p>道妙休云所得遲。不離聞見分明極。檻外一聲婆餅焦。黃頭碧眼斷消息。斷消息。最條直。是虎何須更插翼。蒼龍平地起波瀾。萬仞峯頭轟霹靂。</p>
<p>舉劉侍郎問仰山。了心之旨。可得聞乎。山云。若欲了心。無心可了。無了之心。是名真了。</p>
<p>師云。口朝鼻孔無空過。眼蓋胡鬚有古風。信彩骨頭花十八。等閒擲出滿盆紅。</p>
<p>開爐。舉五祖云。難難。幾多般。易易。沒巴鼻。好好。催人老。默默。從此得。過得此四重關了。泗州人見大聖。焦山老漢。也有此說。難難。放軟頑。易易多瞌睡。好好和衣倒。默默有筋骨。過得這四重關了。屋裏販楊州。其或猶豫未決。更聽一頌。夤緣過夏又經冬。難易當知好惡同。肚裏飢瘡無聒擾。堂中生炭滿爐紅。挑灰弄火非相許。闊論高談定不容。疊足跏趺描不就。眼空烟景振宗風。</p>
<p>天際雲翻墨。江頭浪輥花。胡僧無鑑識。特地渡流沙。</p>
<p>小參。赤骨歷窮擔片板。顛癡㪍癩豎雙眉。驀生做處難名狀。佛祖當頭聽指揮。會麼。窮生論死。盡屬天魔。說妙談玄。總成外道。輙莫問如瓶瀉。答似盆傾。本分事中。總用不著。放一線地。怎麼商量。心同虗空。示等虗空。證得虗空。亦無虗空。鴨頭綠。鶴頂紅。風從虎。雲從龍。男兒不顧傳家譜。拈起簸箕別處舂。喝一喝。下座。</p>
<p>解制。虎穴魔宮闊步挨。毀僧謗佛不安排。無明三毒令人怕。是我冤家一樣乖。會麼。正令提綱。法堂前草深一丈。邪師過謬。虀甕裏淹殺幾人。出處不凡。到頭得地。氣吞雲夢。光射斗牛。以法界作伽藍。龍蛇易辨。以河沙為廣眾。衲子難瞞。虎口爭飡。非為性燥。馬前廝撲。豈是英靈。九夏三秋。全提大用。諸方未曾到底境界。盡底掀翻。佛祖不出口底舌頭。和根㔃斷。誰誇自恣。選甚護生。鼻直眼橫。風高韻遠。入得南禪室。出得南禪門。軒昂不以路為酬。拈得死蛇弄解活。只如來早布袋頭開。日見日新復有何說。良久云。端的克家真種草。不同短販野盤僧。</p>
<p>退院云。耳有重輪非差事。胷題卍字亦尋常。腰間不朿三條篾。萬頃風煙一草堂。</p>
<p>示眾。暗撒驪珠成瓦礫。閒傾鴆毒是醍醐。冤將恩報滅胡種。舉眼無親真丈夫。</p>
</div>
<div class='div-other'><a id='mulu507' />
<p class='h2'>頌古</p>
<div class='div-other'><a id='mulu508' />
<p class='h3'>善財南詢　　臨演無位真人　　毗目執善財手</p><p>妙峯孤頂無知識。百十城遊喪善財。樓閣若還彈指見。分明有眼不曾開。</p>
<p>棒頭落節來翻本。閃電光中立信旗。殃害叢林無說處。幾人錯認口頭肥。</p>
<p>坦然古路勿迂疎。霽月凉風動十虗。毗目善財當日事。好如潘閬倒騎驢。</p>
</div>
<div class='div-other'><a id='mulu509' />
<p class='h3'>臨濟見大愚　　靈雲悟桃花</p><p>門庭推倒亂縱橫。火迸星飛無路行。赤契分明基業在。依前淺種又深耕。</p>
<p>桃花零落眼方開。自謂風流孰可陪。叵耐玄沙忒偏黨。却來醉後便添盃。</p>
</div>
<div class='div-other'><a id='mulu510' />
<p class='h3'>一切障礙即究竟覺　　十智同真</p><p>早朝心悶三盃酒。午後頭昏一椀茶。入夜脫衣伸脚睡。五更走起眼瞇[目*麻]。</p>
<p>陽春白雪非難和。藻鑑氷壺豈足觀。一把柳絲收不得。和風搭在玉欄干。</p>
</div>
<div class='div-other'><a id='mulu511' />
<p class='h3'>觀身實相。觀佛亦然　居一切時。不起妄念</p><p>眼空四海恣縱橫。鼻孔遼天信脚行。拏得電光為火把。却來日午打三更。</p>
<p>和煙釣月是生涯。古䇿風高未足誇。款乃一聲天地闊。祖師何必渡流沙。</p>
</div>
<div class='div-other'><a id='mulu512' />
<p class='h3'>同名同號阿彌陀佛　　二祖安心</p><p>竹溪煙絕雨才通。無數深紅間淺紅。山店落英春寂寂。青旗吹動柳花風。</p>
<p>屈節從長也大[拚-ㄙ+ㄊ]。雪堆斷臂仰高寒。鐵牛鞭起熊峯下。一吸黃河徹底乾。</p>
</div>
<div class='div-other'><a id='mulu513' />
<p class='h3'>若能轉物。即同如來　　為道日損</p><p>雨色和煙匝四維。眼皮未綻若為窺。等閒覰破金剛際。坦蕩無因役路岐。</p>
<p>添錢買得漏燈盞。洗脚長拖破草鞋。飜著襴衫歌雪曲。倒携蓆帽趕村齋。</p>
</div>
<div class='div-other'><a id='mulu514' />
<p class='h3'>廛中佛事</p><p>斫頭瀝血摩訶演。掛肚懸腸薩怛多。惡口小家無盡藏。更將何法度娑婆。</p>
</div></div>
<div class='div-other'><a id='mulu515' />
<p class='h2'>贊</p>
<div class='div-other'><a id='mulu516' />
<p class='h3'>達磨　　臥蓮翫月觀音</p><p>萬福西來老骨檛。不遵行止渡流沙。被人打落當門齒。啞子依前喫苦瓜。</p>
<p>上絕把茆江月白。下無寸土眼頭寬。青蓮影裏安身法。普與勞生了正觀。</p>
</div>
<div class='div-other'><a id='mulu517' />
<p class='h3'>船子　　自贊</p><p>孤蹤短艇寓江濵。眼蓋乾坤徹骨貧。接了夾山鑽入水。至今恩怨不曾分。</p>
<p>歲寒節操。水月精神。隨所住處。無過任真。咦。今古江山今古意。一番雨過一番新。</p>
</div>
<div class='div-other'><a id='mulu518' />
<p class='h3'>四聖<span class='note-inline'>(四)</span>　　總頌</p><p>稽首釋迦。現千百億。鹽貴米賤。苦趁樂喫。瞋喜愛憎。是非聲色。日炙風吹。一文不直。</p>
<p>稽首觀音。全彰妙有。鶴唳青霄。鶯啼綠柳。鼓響鍾鳴。椎鷄打狗。不落諸緣。通身眼手。</p>
<p>稽首文殊。本非延促。柏短松長。山青水綠。星移斗轉。日行月逐。開眼合眼。一切具足。</p>
<p>稽首普賢。不可思議。出頭露面。開言吐氣。拍盲擔板。忘恩斷義。事無寸長。熏天炙地。</p>
<p>釋迦觀音。文殊普賢。驀鼻牽來。作一串穿。橫拖倒拽。痛報深冤。彌天罪過。一任流傳。</p>
</div></div></div>
<p class='juan'>續開古尊宿語要集第六<span class='note-inline'>(終)</span></p>
<div class='div-xu'><a id='mulu519' />
<p class='h1'>No. 1318-B</p><p>敬覧　晦室老人所集。前輩諸大尊宿語要。深為叢林之助<span class='note-inline'>(宗源)</span>。募金鋟木。分為六䇿。併賾藏主元集四䇿。合成一部。以廣其傳。因憶飲光微笑破顏。而吾佛為之<span class='corr'>斂</span>袵。神光三拜依位。而吾祖為之倒戈。是皆表顯心行處滅。言語道斷者之所作也。苟欲揭示如來正法眼藏。撈漉人天。不假筌罤亦難矣。此錄乃真筌罤也。其或智過二光。氣吞佛祖者。知我罪我。總不離是錄。嘉熈戊戌臘月佛成道日。比丘<span class='note-inline'>(宗源)</span>再拜書于卷末。</p>
<p style="margin-left:12em"><span class='note-inline'>(三山傅　詔刊)</span></p>
</div>
</div><!-- end of div[@id='body'] -->
</body></html>