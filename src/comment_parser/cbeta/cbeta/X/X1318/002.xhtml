<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續古尊宿語要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu64' />續刊古尊宿語要第二集　地</p>
<div class='div-other'><a id='mulu65' />
<p class='h1'>清凉法眼益禪師語　　　　嗣地藏</p>
<div class='div-other'><a id='mulu66' />
<p class='h2'>上堂</p><p>惱亂上座不安者。外有物。內有心。所以凡聖一真。猶存見隔。便道。見在即凡。情忘即佛。勸上座。不用求真。唯須息見。又云。願我速除虗妄見。妙觀察智轉分明。但漝麼究好。珍重。</p>
<p>夫為沙門。出生死路最急。且道。那路出生死。不了物故。為物所轉。便是迷<span class='corr'>己</span>為物去。古聖教人轉一切物。同無上覺。便云。不物於物。不非物於物。故經云。一切法皆是佛法。上座。要會麼。佛法也不是。珍重。</p>
<p>尋常白諸上座道。如今便散去。早是勞上座來一轉也。僧家實是無事。經行林中。宴坐樹下。但不於三界現身意。便是無事人。若乃布置模樣。起許作用。即不□□古脉。豈不見文殊方入得居士室。上座還會麼。祇為不作如許多怪朕。不唯入室。亦乃長在室中。若不漝麼。莫道入室。門也摸不著。且問上座。如今在門裏。在門外。還會麼。若不會。久立。氣脉更不續。珍重。</p>
</div></div>
<div class='div-other'><a id='mulu67' />
<p class='h1'>雲門匡真禪師語　　　　嗣雪峯</p>
<div class='div-other'><a id='mulu68' /><p>上堂。有官人問。佛法如水中月。是不。師云。清波無透路。進云。和尚從何得。師云。再問復何來。進云。正與麼時如何。師云。重疊關山路　問如何是啐啄之機。師云響。進云。還應也無。師云。且緩緩　問如何是雲門一曲。師云。臘月二十五。進云。唱者如何。師云且緩緩　問如何是祖師西來意。師云。日裏看山　問如何是學人自<span class='corr'>己</span>。師云。遊山翫水。進云。如何是和尚自<span class='corr'>己</span>。師云。賴遇維那不在　問如何是一代時教。師云。對一說　問如何是正法眼。師云普　問如何是端坐念實相。師云。河裏失錢河裏摝　問如何是諸佛出身處。師云。東山水上行　師乃云。我事不獲<span class='corr'>已</span>。向你諸人道。直下無事。早是相埋沒也。更欲蹋步向前。尋言逐句。求覓解會。千差萬別。廣設問難。贏得一場口滑。去道轉遠。有什麼歇時。祇此箇事。若在言語上。三乘十二分教。豈是無言語。因什麼道。教外別傳。若從學解機智。祇如十地聖人。說法如雲如雨。猶被呵責見性如隔羅縠。以此故。知一切有心。天地懸殊。雖然如此。若是得底人。道火不能燒口。終日說事。未甞挂著脣齒。未曾道著一字。終日著衣喫飯。未曾觸著一粒米。掛一縷絲。雖然如此。猶是門庭之說。須是實得與麼始得。若約衲僧門下。句裏呈機。徒勞佇思。直饒一句下承當得。猶是瞌睡漢。</p>
<p>時有僧問。如何是一句。師云舉　問如何是塵塵三昧。師云。桶裏水鉢裏飯。</p>
<p>三乘十二分教。橫說豎說。天下老和尚。縱橫十字說。與我拈針鋒許。說底道理。將來看。與麼道。早是死馬醫。雖然如此。且有幾箇。到此境界。不敢望你言中有響。句裏藏鋒。瞬目千差。風恬浪靜。伏惟尚饗。</p>
<p>問如何是透法身句。師云。北斗裏藏身　問如何是吹毛劍。師云骼。又云觜　問如何轉動。即得不落階級。師云。南斗七北斗八。</p>
<p>舉一則語。教汝直下承當。早是撒屎。著你頭上也。直饒拈一毛頭。盡大地一時明得。也是剜肉作瘡。雖然如此。也須是實到者箇田地始得。若未。且不得掠虗。却須退步。向自<span class='corr'>己</span>根脚下。推尋看。是什麼道理。實無絲髮許。與汝作解會。與汝作疑惑。況汝等。各各當人。有一段事。大用現前。更不煩汝一毫頭氣力。便與佛祖無別。自是汝諸人。信根淺薄。惡業濃厚。突然起得如許多頭角。擔鉢囊。千鄉萬里。受屈作麼。且汝諸人。有什麼不足處。大丈夫漢。阿誰無分。獨自承當。尚猶不著便。不可受人欺瞞。取人處分。纔見老和尚開口。便好把特石驀口塞。便似屎上青蠅相似。鬬咂將去。三箇五箇。聚頭商量。苦屈兄弟。古人一期。為汝諸人。不奈何。所以垂一言半句。通你入路。知是般事。拈放一邊。自著些子筋骨。豈不是有少許相親處。快與快與。時不待人。出息不保入息。更有什麼身心。閒別處用。切須在意。珍重。</p>
<p>盡乾坤。一時將來。著你眼睫上。你諸人。聞與麼道。不敢望汝出來。性燥把老僧。打一摑。且緩緩。子細看。是有是無。是箇什麼道理。直饒你向這裏明得。若遇衲僧門下。好槌脚折。若是箇人。聞說道。什麼處有老宿出世。便好驀面唾。汙我耳目。汝若不是箇手脚。纔聞人舉。便承當得。早落第二機也。汝不看他德山和尚。纔見僧入門。拽拄杖便趁。睦州和尚。見僧入門來。便云。現成公案。放你三十棒。自餘之輩。合作麼生。若是一般掠虗漢。食人膿唾。記得一堆一擔搕[木*(天/韭)]。到處馳騁。驢脣馬觜。誇我解問十轉五轉話。饒你朝問至夜。答到夜。論劫還夢見麼。什麼處是與人著力處。似這般底。有人屈衲僧齋也道得飯喫。堪什麼共語處。他日閻羅王面前。不取你口解說。諸兄弟。若是得底人。他家依眾遣日。若未得。切莫掠虗。不得容易過時。大須子細。古人大有葛藤相為處。祇如雪峯和尚道。盡大地是你。夾山和尚道。百草頭上。薦最老僧。閙市裏。識取天子。洛浦和尚云。一塵纔起。大地全收。一毛頭師子全身。總是你把取飜覆思量看。日久歲深。自然有箇入路。此箇事。無你替代處。莫非各在當人分上。老和尚出世。祇為你。作箇證明。你若有箇入路。少許來由。亦昧汝不得。若實未得方便撥你即不可。兄弟。一等是蹋破草鞋行脚。拋却師長父母。直須著些子眼睛始得。若未有箇入頭處。遇著本色咬豬狗手脚。不惜性命。入泥入水相為。有可咬嚼。眨上眉毛。高挂鉢囊。十年二十年。辨取徹頭。莫愁不成辦。直是今生未得。來生亦不失人身。向此門中。亦乃省力。不虗辜負平生。亦不辜負施主。師長父母。直須在意。莫空過時。遊州獵縣。橫擔拄杖。一千里二千里。走這邊經冬。那邊過夏。好山好水。堪取性多齋供。易得衣鉢。苦屈苦屈。圖他一斗米。失却半年粮。如此行脚。有什麼利益。信心檀越。一把菜一粒米。作麼生消得。直須自看。無人替代。時不待人。一日眼光落地。前頭將何抵擬。莫一似落湯螃蠏。手脚忙亂。無你掠虗。說大話處。莫將等閒。空過時光。一失人身。萬劫不復。不是小事。莫據目前。俗子尚猶道。朝聞道夕死可矣。況我沙門。合履踐何事。大須努力。珍重。</p>
<p>問。殺父殺母。佛前懺悔。殺佛殺祖。向什麼處懺悔。師云露　問。不起一念。還有過也無。師云。須彌山　問。如何是和尚家風。師云。有讀書人來報　問。聖僧。為什麼被大虫咬。師云。與天下人作牓㨾　問。如何是超佛越祖之談。師云餬餅。進云。這箇有什麼交涉。師云。酌然。有什麼交涉。</p>
<p>大眾集。良久驀拈拄杖云。看看。北鬱丹越人。見汝般柴不易。在中庭裏相撲。供養你。更為你。念般若經云。一切智智清淨。無二無二分。無別無斷故。</p>
<p>僧便問。如何是一切智智清淨。師云。西天斬頭截臂。這裏自領出去。</p>
<p>問古人面壁。意旨如何。師云念七。又云定　問。如何是釋迦身。師云。乾屎橛　問。初秋夏末。前程忽有人問。如何祇對。師云。大眾退後。進云。過在什麼處。師云。還我九十日飯錢來　問。樹凋葉落時如何。師云。體露金風　問。一切智通無障礙。時如何。師云。埽地潑水相公來　問。隨流認得性。時如何。師云。東堂月朗西堂闇。</p>
<p>天帝釋與釋迦老子。在中庭裏。相爭佛法甚閙。便下座。</p>
<p>和尚子。直饒你道有什麼事。猶是頭上安頭。雪上加霜。棺木裏眨眼。灸盤。上更著艾爝。這箇是一場狼藉不少也。你合作麼生。各自覓箇託生處好。莫空遊州獵縣。祇欲得捏搦閒言語。待老和尚口動。便問禪問道。向上向下。如何若何。大卷抄將去。[祝/土]向皮袋裏卜度。到處火鑪邊。三箇五箇聚頭舉。口喃喃地便道。這箇是公才語。這箇是就處打出語。這箇是事上道底語。這箇是體語。體汝屋裏老爺老孃。噇却飯了。祇管說夢。便道。我會佛法了也。將知與麼行脚。驢年得休歇麼。更有一般底。纔聞說箇休歇處。便向陰界裏。閉目合眼。老鼠孔裏作活計。黑山下坐。鬼趣裏體當。便道。我得箇入路也。還夢見麼。這一般底。打殺萬箇。有什麼罪過。喚作打底不遇作家。至竟祇是箇掠虗漢。你若實有箇見處。拈將來看。共汝商量。莫空過。不識好惡。謥謥詷詷地。聚頭說葛藤。莫教老僧。見捉來勘。不相當。槌折腰。莫言不道。汝皮下。還有血麼。到處自欲受屈作麼。這滅胡種。盡是野狐羣隊。總在這裏作麼。以拄杖一時趂下。</p>
<p>從上來。且是箇什麼事。如今抑不得<span class='corr'>已</span>。且向汝諸人道。盡大地有什麼物。與汝為對為緣。若有針鋒。與汝為隔為礙。與我拈將來。喚什麼。作佛作祖。喚什麼。作山河大地。日月星辰。將什麼。為四大五蘊。我與麼道。喚作三家村裏。老婆說話。忽然遇著本色行脚漢。聞與麼道。把脚拽向堦下。有什麼罪過。雖然如此。據箇什麼道理。便與麼。莫趁口快。向這裏亂道。須是箇漢始得。忽然被老漢脚跟下尋著。勿去處。打脚折。有什麼罪過。既與麼。如今還有問宗乘中話麼。待老漢答一轉了。東行西行。</p>
<p>有僧擬問次。師以拄杖劈口打。便下座。</p>
<p>問。如何是清淨法身。師云。花藥攔。進云。便與麼會時如何。師云。金毛師子。</p>
<p>因聞鐘鳴。乃云。世界與麼廣闊。為什麼。鐘聲披七條。</p>
<p>人人自有光明在。看時不見暗昏昏。便下座。</p>
<p>師在文德殿赴齋。有鞠常侍。問靈樹果子。熟也未。師云。什麼年中。得信道生。</p>
</div>
<div class='div-other'><a id='mulu69' />
<p class='h2'>偈頌</p><p>喪時光。藤林荒。圖人意。滯肌尫。</p>
<p>舉不顧。即差互。擬思量。何劫悟。</p>
<p>咄悟咄。力<span class='corr'>囗</span>希。禪子訝。中眉垂。</p>
<p>抽顧頭　鑒咦。</p>
</div>
<div class='div-other'><a id='mulu70' />
<p class='h2'>室中語要</p><p>師舉古云。聞聲悟道。見色明心。師云。作麼生是聞聲悟道。見色明心。乃云。觀世音菩薩。將錢來買餬餅。放下手云。元來祇是饅頭。</p>
<p>舉僧問趙州。某甲乍入叢林。乞師指示。州云。喫粥了也未。僧云。喫粥了也。州云。洗鉢盂去。師云。且道有指示。無指示。若道有指示。向他道什麼。若道無指示者。僧何得悟去。</p>
<p>有時云。平地上死人無數。過得荊棘林。是好手。僧云。與麼則堂中第一座。有長處也。師云。蘇嚕蘇嚕。</p>
<p>一日云。三家村裏賣卜。東卜西卜。忽然卜著。也無定。僧便問。忽然卜著時如何。師云伏惟。</p>
<p>舉。僧問乾峯。十方薄伽梵。一路涅槃門。未審路頭。在什麼處。峰以拄杖劃云。在者裏。</p>
<p>師拈起扇子云。扇子㪍跳。上三十三天。築著帝釋鼻孔。東海鯉魚。打一棒。雨似盆傾相似。會麼。</p>
<p>有時云。若說菩提涅槃。真如解脫。是燒楓香。供養你。若說佛說祖。是燒黃熱香。供養你。若說超佛越祖之談。是燒缾香。供養你。歸依佛法僧。下去。</p>
<p>一日。拈起拄杖。舉教云。凡夫實謂之有。二乘析謂之無。緣覺謂之幻有。菩薩當體即空。乃云。衲僧見拄杖。<span class='corr'>但</span>喚作拄杖。行但行。坐但坐。總不得動著。</p>
<p>舉雪峯云。三世諸佛。向火燄上。轉大法輪。</p>
<p>師云。火燄。為三世諸佛說法。三世諸佛立地聽。</p>
<p>有時拈起拂子云。者裏得箇入處去揑怪也。日本國裏說禪。三十三天。有箇人出來。喚云。吽吽。特厙兒。擔枷過狀。</p>
<p>舉雪峯云。飯蘿邊坐。餓死人。臨河。渴死漢。玄沙云。飯籮裏坐。餓死漢。水裏沒頭浸。渴死漢。</p>
<p>師云。通身是飯。通身是水。</p>
<p>有時云。直得乾坤大地。無纖毫過患。猶是轉句。不見一色。始是半提。直得如此。更須知有全提時節。</p>
<p>舉。翠巖夏末上堂云。我一夏<span class='corr'>已</span>來。與師僧說話。看翠巖眉毛在麼。保福云。作賊人心虗。長慶云。生也。</p>
<p>師云。關。</p>
<p>有時云。光不透脫。有兩般病。一切處不明。面前有物。是一。又透得一切法空。隱隱地。似有箇物相似。亦是光不透脫。又法身亦有兩般病。得到法身。為法執不忘。<span class='corr'>己</span>見猶存。坐在法身邊。是一。直饒透得法身去。放過即不可。子細點檢來。有什麼氣息。亦是病。</p>
<p>或拈拄杖。示眾云。拄杖子。化為龍。吞却乾坤了也。山河大地。甚處得來。</p>
<p>舉。玄沙示眾云。諸方老宿。盡道接物利生。忽遇三種病人來。作麼生接。患盲者。拈搥豎拂。他又不見。患聾者。語言三昧。他又不聞。患瘂者。教伊說。又說不得。且作麼生接。若接此人不得。佛法無靈驗。</p>
<p>有僧。請益師師云。你禮拜著。僧禮拜起。師以拄杖便挃。僧退後。師云。你不是患盲。復喚近前。僧近前。師云。你不是患聾。乃豎起拄杖云。還會麼。僧云不會。師云。你不是患瘂。其僧於此有省。</p>
<p>舉。馬大師云。一切語言。是提婆宗。以此箇為主。</p>
<p>師云。好語。祇是無人問。僧便問。如何是提婆宗。師云。西天九十六種。你是最下種。</p>
<p>舉。肇法師云。諸法不異者。不可續鳧截鶴。夷嶽盈壑。然後為無異者哉。</p>
<p>師云。長者天然長。短者天然短。</p>
<p>又云。是法住法位。世間相常住。乃拈起拄杖云。拄杖不是常住法。</p>
<p>舉。世尊初生下。一手指天。一手指地。周行七步。目顧四方云。天上天下。唯我獨尊。</p>
<p>師云。我當時若見。一棒打殺。與狗子喫却。貴圖天下太平。</p>
<p>舉。雪峯示眾云。世界闊一丈。古鏡闊一丈。世界闊一尺。古鏡闊一尺。玄沙指面前火鑪云。火驢闊多少。峯云。似古鏡闊。沙云。這老漢。脚跟未點地在。</p>
<p>後東使拈問僧。為復古鏡致火爐與麼大。火爐致古鏡與麼大。</p>
<p>西院云。與麼問人。也未可在。</p>
<p>師云。餿飯泥茶爐。</p>
<p>舉。僧問雲居。山河大地。從何而有。居云。從妄想有。僧云。與某甲。想出一鋌金。得麼。居便休去。僧不肯。</p>
<p>師聞得云。<span class='corr'>已</span>是葛藤不能折合。得待伊道想出一鋌金得麼。拈拄杖便打。</p>
</div>
<div class='div-other'><a id='mulu71' />
<p class='h2'>垂示代語</p><p>師上堂云。你道。古佛與露柱相交。是第幾機。無對。師云。汝問。我與汝道。僧便問。師云。一條絛三十文。代前語云。南山起雲。北山下雨。</p>
<p>僧又問。作麼生是一條絛三十文。師云。打與　上堂云。乾坤側。日月星辰一時黑。作麼生道。代云。好事不如無　一日云。今日十五入夏也。寒山子作麼生。代云。和尚問寒山。學人對拾得　或云。古人道。人人盡有光明在。看時不見暗昏昏。作麼生是光明。代云。廚庫三門。又云。好事不如無　一日云。佛法大殺有。祇是舌頭短。代云長也。又云。大斧斫了手摩抄　示眾云。中有一寶。秘在形山。拈燈籠向佛殿裏。將三門來燈籠上。作麼生。代云。逐物意移。又云。雷起雲興　或云。阿耶耶。新羅國裏打鐵。火星燒著我指頭。自代云。非但指頭　一日云。眼睫橫亘十方。眉毛上透乾坤。下透黃泉。須彌塞却你咽喉。還有人。會得麼。若有人會得。拽取占波。共新羅國鬬額。代云哂　示眾云。作麼生是不露鋒骨句。代云。今時人。須是明明向道始得。師乃有頌。不露鋒骨句。未語先分付。進步口喃喃。知君大罔措。</p>
</div>
<div class='div-other'><a id='mulu72' />
<p class='h2'>遊方遺錄</p><p>師初參睦州蹤禪師。州纔見師來。便閉却門。師乃扣門。州云誰。師云某甲。州云。作什麼。師云。<span class='corr'>己</span>事未明。乞師指示。州開門一見。便閉却。師如是連三日。去扣門。至第三日。州始開門。師乃拶人。州便擒住云。道道。師擬議。州托開云。秦時[車*度]轢鑽。師從此悟入　師到雪峯莊。見一僧。師問。上座今日上山去那。僧云是。師云。寄一則因緣。問堂頭和尚。祇是不得道是別人語。僧云得。師云。上座到山中。毗和尚上堂。眾纔集。便出。握腕立地云。這老漢。項上鐵枷。何不脫却。其僧一依師教。雪峯見這僧。與麼道。便下座。攔胷把住其僧云。速道速道。僧無對。雪峯托開云。不是汝語。僧云。是某甲語。雪峯云。侍者將繩棒來。僧云。不是某語。是莊上。一浙中上座。教某甲來道。雪峯云。大眾。去莊上。迎取五百人善知識來。</p>
<p>師次日上山。雪峯纔見。便云。因什麼。得到與麼地。師乃低頭。從茲契合　又因疎山示眾云。老僧咸通年<span class='corr'>已</span>前。會得法身邊事。咸通年<span class='corr'>已</span>後。會得法身向上事。</p>
<p>師問。承聞和尚咸通年<span class='corr'>已</span>前。會得法身邊事。咸通年<span class='corr'>已</span>後。會得法身向上事。是不。山云是。師云。如何是法身邊事。山云枯樁。師云。如何是法身向上事。山云。非枯樁。師云。還許學人說道理也無。山云。許你說。師云。枯樁。豈不是明法身邊事。非枯<span class='corr'>樁</span>。豈不是明法身向上事。山云是。師云。法身還該一切不。山云。作麼生不該。師指淨瓶云。法身還該這箇麼。山云。闍梨莫向淨瓶邊會。師便禮拜　因見信州鵝湖上堂云。莫道。未了底人。長時浮逼逼地。設使了得底人。明得知有去處。尚乃浮逼逼地。師下來。舉此語。問首座。適來和尚示眾云。未了底人。浮逼逼地。了得底人。浮逼逼地。意作麼生。首座云。浮逼逼地。師云。首座在此久住。頭白齒黃。作這箇語話。首座云。未審。上座又作麼生。師云。要道即得。見即便見。若不見。莫亂道。首座云。祇如堂頭道浮逼逼地。又作麼生。師云。頭上著枷。脚下著杻。座云。與麼則無佛法也。師云。此是文殊普賢大人境界　師到江州。有陳尚書。請師齋。相見便問。儒書中。即不問。三乘十二分教。自有座主。作麼生是衲僧行脚事。師云。曾問幾人來。書云。即今問上座。師云。即今且置。作麼生是教意。書云。黃卷赤軸。師云。這箇是文字語言。作麼生是教意。書云。口欲談而辭喪。心欲緣而慮忘。師云。口欲談而辭喪。為對有言。心欲緣而慮忘。為對妄想。作麼生是教意。尚書無語。師云。見說尚書。看法華經。是不。書云是。師云。經中道。一切治生產業。皆與實相。不相違背。且道。非非想天。有幾人退位。書無語。師云。尚書且莫草草。十經五論。師僧拋却。特入叢林。十年二十年。尚不柰何。尚書又爭得會。尚書禮拜云。某甲罪過　師因乾峯上堂云。法身有三種病。二種光。須是一一透得。更須知有照用臨時。向上一竅在。峯乃良久。師便出問。菴內人。為什麼。不見菴外事。峯呵呵大笑。師云。猶是學人疑處在。峯云。子是什麼心行。師云。也要和尚相委。峯云。直須與麼。始解穩坐地。師應諾諾　乾峯示眾云。舉一。不得舉二。放過一著。落在第二。師出眾云。昨日有人。從天台來。却往徑山去。峯云。典座。來日不得普請。便下座　師在靈樹知聖大師會中。為首座。時僧問知聖。如何是祖師西來意。聖云。老僧無語。却問僧。忽然上碑。合著得什麼語。時有數僧下語。皆不契。聖云。汝去請首座來。洎師至。聖乃舉前話問師。師云。也不難。聖云。著得什麼語。師云。有人問。如何是祖師西來意。但云師。知聖深肯。</p>
</div></div>
<div class='div-other'><a id='mulu73' />
<p class='h1'>法昌遇禪師語　　　　嗣北禪賢</p><p>上堂。釋迦未滅。迦葉未聞。從凡入聖。功不浪施。大藏教文。如金如玉。洎乎金色頭陀。受法傳衣。龍宮海藏。無處出頭。且道。祖師有什麼長處。一丸消眾病。不假藥方多。</p>
<p>你若退身千尺。我便當處生芽。你若覿面相呈。我便藏身弄影。你若春池拾礫。我便撒下明珠。直得水洒不著。風吹不入。如箇無孔鐵鎚相似。且道。法昌還有為人處麼。利刀割肉瘡猶合。惡語傷人恨不消。</p>
<p>春山青春水綠。一覺南柯春睡足。携笻縱步出松門。是處桃英香馥郁。恩因昔日靈雲老。三十年來無處討。如今競愛摘楊花。紅香滿地無人掃。</p>
<p>黃龍南禪師至。云拏雲攫浪數如麻。點著銅睛眼便花。除却黃龍頭角外。自餘渾是赤斑蛇。法昌小剎。路遠山遙。景物蕭踈。遊人罕到。敢謂黃龍禪師。曲賜光臨。不唯泉石增輝。亦乃龍天喜悅。然雲行雨施。自古自今。其柰爐鞴之所。鈍鐵尤多。良醫之門。病者愈甚。瘥病須求靈藥。銷頑必藉金鎚。法昌這裏。有幾箇墮根阿師。病者病在膏肓。頑者頑入骨髓。若非黃龍老漢到來。總是虗生浪死。遂拈起拄杖云。還會麼。打麫還他州土麥。唱歌須是帝鄉人。</p>
<div>頭戴華巾離少室。手携蓆帽出長安。鷲峯峯下重相見。鼻孔元來總一般。<img src='../images/X68p0372_01.gif' alt='X68p0372_01.gif' /><span class='note-inline'>(黃龍)</span>。</div>
<div>胡蘆棚上掛冬瓜。麥浪堆中釣得鰕。誰在畵樓沽酒處。相邀來喫趙州茶。<img src='../images/X68p0372_02.gif' alt='X68p0372_02.gif' /><span class='note-inline'>(法昌)</span>。</div>
<p>鐵牛對對黃金角。木馬雙雙白玉蹄。為愛雪山香草細。夜深乘月過前溪。○<span class='note-inline'>(黃龍)</span>。</p>
<p>玉麟帶月離霄漢。金鳳䘖花下綵樓。野老不嫌公子醉。相將携手御街遊。○<span class='note-inline'>(法昌)</span>。</p>
<p>四月八云。我佛世尊。降誕迦維。直得九龍吐水。天雨四花。一手指天。一手指地。便道。天上天下。唯我獨尊。大似傍若無人。及乎韶陽老漢出來打一棒。諸方將謂瓦解氷銷。殊不知。天欲明而必暗。人欲旺而必衰。譬如塗毒鼓。打著即乖。致令祖域千古之下。競起干戈。挂人唇齒。法昌臨危不悚人。好一棒太遲生。未離兜率。脚跟下便好與一錐。豈到今日。然雖如是。大似賊過張弓。莫有向這裏。下得一轉。不傷物義底語。不唯與瞿曇出氣。亦乃劃斷諸方葛藤。有麼。莫恠渠儂多意氣。他家曾踏上頭關。</p>
<p>聞聲悟道。何異緣木求魚。見色明心。大似迷頭認影。諸仁者。不用續鳧截鶴。夷嶽盈壑。南辰北斗。纏度分明。日晦月明。昇沉自異。但請休征罷戰。端拱無為。自然得箇入頭。差肩佛祖。若更言中辯意。句裏明機。清風月下守株人。凉兔漸遙春草綠。</p>
<p>法昌今日開爐。行脚僧無一箇。為報十八高人。緘口圍爐打坐。不是規矩嚴難。免見諸人話墮。直饒口似秤鎚。未免燈籠勘破。不知道絕功勳。妄自修因證果。若逢臨濟德山。應是難能放過。但知一念回心。定免三乘羈鎖。</p>
<p>青山鳥道。登者即迷。碧落無波。動犯風影。不是目前法。莫生種種心。明暗不相關。虗空無背面。到這裏。直似秋潭月影。靜夜鐘聲。猶是生死岸頭事。莫當等閒。不見古者道。直須向那邊擔荷了。却來這邊行李。揩磨心識。盡却今時過患。直似枯木逢春不潤。始有少分相應。古人與麼說話。意作麼生。那邊擔荷箇什麼。這邊又作麼生行李。除非久參碩德。乃可知之。莫只與麼。業識茫茫。無明人我。私心作解。妄生穿鑿。如磨磚作鏡相似。多少贅訛。快須著力。莫待前頭路盡。方始著忙。一朝心眼頓開。方知法昌老以佛法為事。</p>
<p>年年四月十六。諸方盡皆禁足。法昌者裏如何。但見山青水淥。</p>
<p>師到北禪。禪問。近離什麼處。師云福嚴。禪云。思大鼻孔長多少。師云。與和尚當時見底一般。禪云。你且道。我見時長多少。師云。和尚大似不曾到福嚴。禪云。學語之流。來時馬大師安樂否。師云安樂。禪云。向你道箇什麼。師云。教和尚莫亂統。禪云。念你是新到。不能打得你。師云。某甲亦放過和尚。喫茶次。禪問。鄉里什麼處。師云漳州。禪云。三平在彼作什麼。師云。說禪說道。禪云。年多少。師云。與露柱齊年。禪云。有露柱且從。無露柱年多少。師云。無露柱一年不少。禪云。半夜放烏鷄。</p>
<p>師訪芭蕉泉菴主。問云。菴主在麼。泉云誰。師云。行脚僧。泉云。來作什麼。師云。禮拜菴主。泉云。恰遇菴主不在。師云你[口*尒]。泉云。向道不在。說什麼你我。拽棒直趕下山。明朝再去。依前被趕。</p>
<p>師後又去問。菴主在麼。泉云誰。師云。行脚僧。揭簾便入。泉攔胷把住云。這裏蟲虎縱橫。尿牀鬼子。三回兩度。來討箇什麼。師云。久嚮道風。泉乃解開衣。抖擻云。你將謂泉大道。有多少奇特。</p>
<p>師便問。如何是菴中主。泉云。入門須辨取。師云。莫只這便是。泉云。賺殺幾多人。師云。前言何在。泉云。聽事不真。喚鐘作甕。師云。與麼則萬法泯時全體現。君臣合處正中邪去也。泉云。驢漢不會便休。亂統作什麼。師云。未審客來。將何祗待。泉云。雲門胡餅趙州茶師云。與麼則謝師供養。泉云。我火種也未有。早道謝供養。</p>
<p>北禪歲夜小參云。年窮歲盡。無可與諸人分歲。今夜烹箇露地白牛。煑野菜羮。燒榾柮火。喫了大家圍爐。唱村田樂。何也。免使倚他門戶傍他墻。致使傍人喚作郎。</p>
<p>至夜深。維那問訊云。縣中有人。勾和尚。禪云。作什麼。那云。和尚夜來殺牛。不曾納皮角。禪遂捋下帽子云。這箇不是。那拾得便出。禪喚侍者云。賊賊。那云。天寒。且還和尚帽子。</p>
<p>禪顧視師云。這箇公案作麼生。師云。潭州紙貴。一狀領過。</p>
<p>大凡參學兄弟。道眼未明。心地未安。入一叢林。出一保社。須當親近良朋善友。二六時中。將佛法為事。直須决擇。令心眼精明。這箇不是小事。光陰易得。時不待人。一失人身。卒未有出頭處在。莫只恁麼打閧過時。今日三明日四。這裏經冬。那裏過夏。記取一肚葛藤。路布學解。到處摩脣捋觜。漢語胡言。道我解禪解道。輕忽好人。作無間業。將知此事。大不容易。沒量大人。到這裏。討頭鼻不著。莫當等閑。亂開大口。法昌老漢無人情。莫愛人。摩捋你。讚歎你。盡不是好心。一朝風火解散。眼光落地。善惡業緣。受報好醜。生死境界。一時現前。那時便如落湯螃蠏。手忙脚亂。從前活計。神通佛法。總使不著。業識忙忙。無可依怙。追悔不及。隨緣受報。解換頭回。都未可定。豈不見古者道。學般若菩薩。且莫自謾。切須子細。纖毫不盡。未免輪回。絲念未忘。盡從沉墜。你要識披毛帶角底麼。便是你尋常。亂作主宰者是。你要識拔舌地獄麼。便是你誑惑迷徒者是。儞要識寒氷鑊湯麼。便是你濫受信施者是。三塗八難。盡是你心自作。只為道眼不明。方乃如是。若是諦當底人。豈有這箇消息。法昌與麼說話。盡是契合諸聖。不獨你三兄五弟。但未得忍菩薩。皆有此過。豈況天龍八部。</p>
<p>既來這裏。徑冬過夏。莫生容易。老僧钁頭邊。討飯供養你。說些子出家話。莫被人我夯却。一生空過。一旦四大分張。那時作伎倆遲也。有一般漢。聞舉著他肚裏事。瞋心念起。便道。佛法豈有與麼事。大悟不拘小節。更問阿誰。我且問你。悟見箇什麼。還脫得髑髏識想也未。十二時中。且與五戒十善相應。靈山會上。還曾見有無行業底佛麼。還有妄語底祖師麼。大似將牛屎比旃檀。有甚交涉。可謂醍醐上味。為世所珍。遇斯等人。翻成毒藥。你要他相應。但如今於一念。於一切處。放教枯淡。二六時中。對五欲八風。如盲人視物。不為諸法管帶。亦不管帶諸法。六根門頭檢點。無絲髮過患。方有少許趣向分。法昌與麼說話。如服瞑眩底藥相似。一期苦口。他時大有得力處。所以古者道。假使百千劫。所作業不忘。因緣會遇時。果報還自受。無人替代你。各自努力。</p>
</div>
<div class='div-other'><a id='mulu74' />
<p class='h1'>雪竇禪師語　　　　嗣智門</p>
<div class='div-other'><a id='mulu75' /><p>師開堂陞座。普觀大眾一迴。乃云。人天普集。合發明箇什麼事。焉可互分賓主。馳騁問答。便當宗乘去。廣大門風。威德自在。輝騰今古。把定乾坤。千聖祇言自知。五乘莫能建立。所以聲前悟旨。猶迷顧鑒之端。言下知宗。尚昧情識之表。諸人要知真實相為。但以上無攀仰。下絕<span class='corr'>己</span>躳。自然常光見前。箇箇壁立千仞。還辨明得也無。未辨辨取。未明明取。既辨明得。能截生死流。同踞祖佛位。妙圓超悟。正在此時。堪報不報之恩。以助無為之化。</p>
<p>翠峯受疏。專使相爭。紜紜不<span class='corr'>已</span>。陞座。</p>
<p>不須作鬧事在。况僧家也無固無必。住則孤鶴冷翹松頂。去則片雲忽過人間。應非彼此殊源。動靜乖趣。今與諸人念三二年。洞庭晦迹。承四遠信心恩顧。捿眾方諧舊轍。藏教復乃新歸。豈可知感頓忘遽致前邁。誠為不可。</p>
<p>四明太守。星馳介使。輜重俄臨。既䟦涉數州。迢遞千里。投誠苦逼。一至於斯。進退審詳。不能自決。住翠峯好。往雪竇好。于時眾僧高聲云。往雪竇好　師顧謂檀越。不用為訝。宜各知時。且佛法委自王臣。兼住持亦以緣斷。在彼在此。本無間然。希披疏文。以塞來命。便下座。</p>
</div>
<div class='div-other'><a id='mulu76' />
<p class='h2'>上堂</p><p>因僧送拄杖上師。師拈起。成頌云。清峻孤根別有靈。勢含山水自分明。提來勝得豐城劍。報盡人間兩不平　復云。大凡以平報不平。是義烈常準。以不平報不平。為格外清規。亦猶以智遣惑。頗逢下士。以智遣智。罕遇作家。要會兩不平麼。諸人也沒量罪過。雪竇也沒量罪過。雪竇過。自能檢責。你者漆桶。不打更待幾時。以拄杖一時趁下。</p>
<p>形興未質。名起未名。形名既兆。遊氣亂清。</p>
<p>師拈起拄杖云。大眾。拄杖子。是形名雙舉。還有過也無。有即水裏月。無即形名兆。若也究得。實謂恩大難酬。</p>
<p>未出母胎。見成公案。周行七步。過犯彌天。更入鹿野苑中。枝蔓上復生枝蔓。乃拈起拄杖云。吽吽。便下座。</p>
<p>諸仁者。夫宗師唱道。譬若滄溟上客。獨泛蘭舟。月渚煙波。隨情放曠。欲拋香餌。須待長鯨。縱有纖鱗。應無希冀。</p>
<p>直鈎釣鯤鯨。曲鈎釣龜鱉。曲鈎若在鯤鯨。理應未可。直鈎若在龜鱉。情亦不甘。如今拋鈎也。負命者上鈎來。良久云。勞而無功。便下座。</p>
<p>日日日東上。日日日西沒。循環三百六十。幾箇解知窠窟。放開精精冥冥。把定恍恍惚惚。君不見。毗耶離城彼上人。一室寥寥是何物。師召大眾。高著眼。便下座。</p>
<p>因雪示眾。頭上皚皚。脚下皚皚。金色尊者。獨上高臺。開眼造罪。合眼受災。如何如何。天網恢恢。</p>
<p>田地穩密底。祖佛不敢近。為什麼擡脚不起。又云。神通遊戲底。神鬼不能測。為什麼下脚不得。直饒十字縱橫。朝打三千。暮打八百。</p>
<p>春山疊亂青。春水漾虗碧。寥寥天地間。獨立望何極。便下座。却顧謂侍者云。適來有人。看方丈麼。云有。師云。作賊人心虗。</p>
<p>大無外。小無內。半合半開。成團成塊。老胡既隔絕。衲子多違背。從他千古萬古長漫漫。填溝塞壑沒人會。以拄杖卓地一下云。歸堂。</p>
<p>一不定。二不可。上下四維。春風包褁。桃花杏花闘開。柳條桑條憋破。可憐昔日靈雲。剛道迷逢達磨。師拈起拄杖云。靈雲鼻孔穿了也。</p>
<p>小參云。須菩提巖中宴坐。諸天雨花讚歎。尊者云。空中雨花讚歎。復是何人。云我是梵天。尊者云。汝云何讚歎。天云。我重尊者善說般若波羅蜜多。尊者云。我於般若。未曾說一字。汝云何讚歎。天云。尊者無說。我乃無聞。無說無聞。是真說般若波羅蜜多。又復動地雨花。師云。避喧求靜。處世未有其方。他在巖中宴坐。也被者一隊漢塗糊伊。更有者老把不住。問云。空中雨花讚歎。復是何人。早見敗闕了也。我重尊者善說般若波羅蜜多。惡水驀頭潑。我於般若。未曾說一字。草裏走。尊者無說。我乃無聞。識甚麼好惡。總似者般底。何處有今日。</p>
<p>師復召大眾。雪竇幸是無事人。爾來者裏。覓箇甚麼。以拄杖一時趁下。</p>
<p>上堂。不得春風花不開。花開又被風吹落。爾若明得褒貶句。未必善因而招惡果。歸堂。</p>
<p>長觜鳥芳樹不棲。喃喃獨語。摩斯吒滄溟不入。戰戰却迴。三十年後悟去。提起手云。吽吽。便下座。</p>
<p>有時豎起拄杖云。洪機在掌。排巨靈擘太華之峯。復橫案云。明鏡當臺。絕演若逐東西之逕。又以拄杖一劃云。比擬張麟。兔亦不遇。便下座。</p>
<p>巢知風。穴知雨。刢利衲僧。未可相許。若問如何。苦哉佛陀。參。</p>
<p>雪覆蘆花欲暮天。謝家人不在漁船。白牛放却無尋處。空把山童贈鐵鞭。</p>
<p>釋迦<span class='corr'>已</span>滅。彌勒未生。正當今日。佛法委在翠峯。放開揑聚。總由者裏。放開也。七縱八橫。是處填溝塞壑。揑聚也。天下老和尚。盡在拄杖頭。不消一劄。</p>
<p>劍輪飛處。日月沈輝。寶杖敲時。乾坤失色。眾魔從茲膽裂。千聖由是眼開。其如二聽不圓。震迅雷而莫覺。孤根將敗。霈春雨以非滋。致使凡聖岐分。悟迷派列。奔馳七趣。汩沒四流。重業相纏。無有休日。爾諸禪德。覬善參詳。如人上山。各自努力。</p>
<p>立賓立主。剜肉作瘡。舉古舉今。拋沙撒土。直下無事。正是無孔鐵槌。別有機關。合入無間地獄。明眼衲子。應須自看。</p>
<p>以字不成。八字不是。優曇花正開。齅著無香氣。飜笑釣魚船上客。不愛南山愛鱉鼻。</p>
<p>還有閙市裏出頭底麼。良久云。不如䇿杖歸山去。長嘯一聲煙霧深。便下座。</p>
</div></div>
<div class='div-other'><a id='mulu77' />
<p class='h1'>天衣懷和尚語　　　　嗣雪竇顯</p><p>上堂。舉教中道。劫來觀世間。猶如夢中事。乃拈起拄杖云。看看。拄杖子作夢。夢見吞却山河大地。明暗色空。又夢見成佛作祖。你等諸人。還曾夢見麼。若也夢見。山僧今日一場敗闕。若不夢見。各自歸堂掛搭下。莫教失却枕頭。以拄杖擊香臺。下座。</p>
<p>衲僧橫說竪說。未知有頂門上眼。</p>
<p>時有僧問。如何是頂門上眼。師云。衣穿瘦骨露。屋破看星眠。</p>
<p>雲生谷口。水滴懸崖。猿嘯孤峯。鴈橫碧落。眼睛定動。鼻孔遼天。箭發離絃。新羅國裏。便下座。</p>
<p>闍王殺父。圓悟無生。善星出家。生陷地獄。彼彼丈夫。莫自退屈。通身是眼。見處偏枯。截斷眾流。正是隨波逐浪。諸仁者。要會麼。冬瓜長儱侗。瓠子曲彎彎。便下座。</p>
<p>無邊身菩薩。窮盡法界。不見如來頂相。諸仁者。無邊身菩薩。不見如來頂相且致。祇如釋迦老子。還見無邊身菩薩頂相麼。如今若有明眼衲僧。非但頂相。十方世界。諸如來心。悉現在前。良久云。還見麼。土上更加泥。便下座。</p>
<p>太陽門下。日日三秋。明月堂前。時時九夏。古人恁麼道。也是剜肉作瘡。太陽門下。幾箇踏著。明月堂前。承虗接響。山僧即不然。火不待日而熱。風不待月而凉。芭蕉聞雷開。葵花隨日轉。若也便恁麼去。西天移來此土。參。</p>
<p>一鉗一槌。抽釘拔楔。大唐鼓韛。新羅打鐵。諸仁者。盡乾坤大地。是箇槌。柄在什麼處。若更問你索鉗。與山僧一時敗闕。</p>
<p>少林九年。垂一則語。直至如今。諸方賺舉。欲得不賺麼。山僧與你諸人。舉一徧。乃云。</p>
<p class="dharani">唵部咘嘿伽多哩薩訶。</p>
<p>便下座。</p>
<p>般若無知。無所不知。昨夜燈籠吞却佛殿。即不問。你且道。新羅王子坐朝。說什麼話。良久云。久雨不晴。</p>
<p>一一漚裏一文殊。看看漚滅還歸水。諸上座是漚。乾坤大地是漚。文殊在什麼處。良久云。南天台。北五臺。</p>
<p>雲籠古殿。迦葉攢眉。露滴堦墀。空生泣淚。森羅舉唱。孰是知音。水乳難分。鵝王善別。忽然頂門眼開。莫道山僧壓良為賤。</p>
<p>舉脩山主問僧。甚處來。僧云。翠巖來。主云。翠巖有何言句示徒。僧云。和尚尋常道。出門逢彌勒。入門見釋迦。主云。恁麼道。又爭得。僧便問。和尚又如何。主云。出門逢阿誰。入門見什麼。僧於言下有省。</p>
<p>師云。雖得一場榮。刖却一雙足。且道。落在賓家分上。主家分上。若定當得出。憂則共戚。樂則同歡。山僧即不然。出門則吳山楚水。入門則佛殿行廊。或有箇衲僧。出問。師意如何。許伊具一隻眼。</p>
<p>良久云。作是思惟時。十方佛皆現。如今思惟了。十方佛即不現。翻思古佛。大似不丈夫。何故。如斯世界。如許廣闊。為什麼。於一毛端。現寶王剎。坐微塵裏。轉大法輪。點檢將來。氣急殺人。</p>
<p>舉教云。佛放眉間光。現諸希有事。崇壽香臺放光。三門佛殿。前廊後架。音聲浩浩。豈不是希有事。還會麼。西天與此土不同。參。</p>
<p>舉法眼頌云。九節一笻。堪觀大功。謂語諸子。是笻非笻。</p>
<p>師云。法眼也是抱橋柱澡洗。把纜放船。山僧即不恁麼。乃拈起拄杖。卓一下云。九節一笻。根生上長。未入手中。全無伎倆。既在手中。可下可上。若也劃斷千聖路頭。文殊普賢惶惶。失却座下師象。十地聖人。直得三三兩兩。便下座。</p>
<p>諸佛非我道。誰是最道者。父母非我親。誰是最親者。既諸佛非道。父母非親。那箇是得力處。乃拈起拄杖云。或龍盤或虎踞。或縱或橫。萬變施為。計在臨時。若也變作金剛王寶劒。鎮定八方。狼烟永息。若也變作踞地師子。正眼覷著。則喪身失命。若也變作探竿影草。東家杓柄長。西家杓柄短。無不了知。在天為五星。在地同五岳。在文殊手中。作如意。在普賢手裏。為梵夾。在老僧手裏。祇是多年萬歲藤。然雖如是。節目上更生節目。枝蔓上更生枝蔓。三十年後。不得錯舉。</p>
<p>入荒田不揀。信手拈來草。盡乾坤大地。是一株草。你諸人且道。是什麼草。若人識得。瘥病不假驢駞藥。若人不識。且向荒田裏坐。參。</p>
<p>無邊剎境。自他不隔於毫端。且道。妙喜世界不動如來。說什麼法。十世古今。始終不離於當念。祇如威音王佛。最初一會。度多少眾。若有通方作者。試為道看。良久云。行路難行路難。萬仞峯前著眼看。</p>
<p>千峯影裏。古佛場中。主賓相見。目擊知音。猶是剜肉成瘡。更言向上別有玄關。盡是欺賢罔聖。良久云。諸人者。欲得不相瞞昧麼。天台楖栗杖。南嶽萬歲藤。</p>
<p>微言滯於心首。恒為緣慮之場。實際居於目前。翻成名相之境。天下老和尚。開口動舌。將特石塞却。真如佛性。菩提涅槃。一筆勾下。盡大地。直得無絲毫過患。由是無事甲裏更有事。敢問諸人。雲門為什麼倒騎佛殿。趙州為什麼摘楊花。</p>
<p>虗明自照。不勞心力。上士見之。鬼神茶飯。中士見之。狂心頓息。更有一人。切忌道著。</p>
<p>身現圓月相。以表諸佛體。說法無其形。用辨非聲色。乃舉云。大眾。還見龍樹菩薩性命。在山僧手裏麼。若也放行。從教道圓道頓。說是說非。若不放過。不消一揑。參。</p>
<p>萬法何殊心何異。何勞更用尋經義。古人與麼說話。大似泥裏洗土塊。未是格外之談。然依經解義。三世佛冤。離經一字。即同魔說。黃底是紙。黑底是墨。分別底是業識。併却咽喉脣吻。經在什麼處。參。</p>
<p>大眾集定。乃云。上來打箇不審。能消萬兩黃金。下去打箇珍重。亦消得四天下供養。若作佛法話會。滴水難消。若作無事商量。眼中著屑。且作麼生即是。良久云。諸人還會麼。珍重。</p>
<p>舉教云。若見諸相非相。即見如來。</p>
<p>法眼道。若見諸相非相。即不見佛。諸人者。得即得。要且祇知瞻前。不知顧後。山僧即不然。若見諸相非相。眼在什麼處。此語有兩負門。若人點檢得出。許你具擇法眼。參。</p>
</div>
<div class='div-other'><a id='mulu78' />
<p class='h1'>曹山寂禪師語　　　　嗣洞山</p>
<div class='div-other'><a id='mulu79' /><p>師辭洞山。囑曰。若要辯認向去之人真偽。有三種滲漏。若是當機相見。切在推窮勘問子細。不得鹵莽。恐誤後人。印可訛謬。壞滅祖宗。切囑切囑。三滲漏者。一見滲漏。機不離位。墮在毒海。二情滲漏。滯在向背。亮處偏枯。三語滲漏。究妙失宗。機昧終始。濁智流轉。於此三種。子宜知之。未達法源者。多於此三種流滯。盡落邊岸。汝當護持。斯為驗矣。</p>
</div>
<div class='div-other'><a id='mulu80' />
<p class='h2'>綱要頌三首</p>
<div class='div-other'><a id='mulu81' />
<p class='h3'>一敲唱俱行</p><p>金針雙鎻備。叶路隱全該。寶印當風妙。重重錦縫開。</p>
</div>
<div class='div-other'><a id='mulu82' />
<p class='h3'>二金鎖玄路</p><p>交互明中暗。功齊轉覺難。力窮忘進退。金鎖網鞔鞔。</p>
</div>
<div class='div-other'><a id='mulu83' />
<p class='h3'>三不墮凡聖</p><p>事理俱不涉。迴照絕幽微。背風無巧拙。電火爍難追。</p>
</div></div>
<div class='div-other'><a id='mulu84' /><p>師乃禮謝。次日辭洞山。山問云。向什麼處去。師云。不變異處去。山云。不變異處。豈有去耶。師云。去亦不變異。</p>
<p>問未具胞胎時。還有言句也無。師云有。進云。便請。師傍瞥云。汝將什麼聽。進云。祇如聾者。還得聞否。師云。若聞。即具耳目也。進云。未審是什麼人得聞。師云。未具胞胎者。</p>
<p>鏡清<span class='note-inline'>(嗣雪峯即道怤也)</span>問。清虗之理。畢竟無身時如何。師云。理即如是。事又作麼生。清云。如理如事。師云。謾曹山一人即得。爭柰諸聖眼何。清云。若無諸聖眼。爭知不恁麼。師云。官不容針。私通車馬　又問。祇如少子。還帶也無。師云。不憐少子。老亦忘歸。清云。不帶時如何。師云不住。清云。不住者如何。師云。非的非的。清云。此事還從授手也無。師云。事須事須。清云。正恁麼時作麼生。師云。念念相續。清云。恁麼則貫通血脈去也。師云。貫通血脈。不從人得。清云。不從人得。事作麼生。師云。這裏更不見人。清便禮拜。</p>
<p>上堂。示眾云。諸方盡把格則。何不與他道却。令他不疑去。雲門出云。密密處。為什麼不知有。師云。祇為密密。所以不知有。門云。此人如何親近。師云。莫向密密處親近。門云。不向密密處親近時如何。師云。始解親近。門云諾諾　門又問。如何是沙門行。師云。喫常住苗稼者是。門云。便恁麼去時如何。師云。汝還畜得麼。門云畜得。師云。你作麼生畜。門云。著衣喫飯。有什麼難。師云。何不道披毛戴角。門便禮拜。</p>
<p>僧問。漫漫荒徑。甚處堪置生涯。師云。荒處莫<span class='corr'>刺</span>脚。進云。不荒之地作麼生。師云。不渺漭。進云。一旦煙生。誰人居止。師云。鬧處去也。進云。未審本來生涯作麼生。師云。蒺藜深　僧問。清稅孤貧。乞師賑濟。師召云。稅闍黎。稅應諾。師云。清源白家酒。三盞猶道未霑脣。</p>
<p>僧問。沙門豈不是具大慈悲底人。師云是。進云。忽遇六賊來時如何。師云。亦須具大慈悲。進云。如何是具大慈悲。師云。一劍揮盡。進云。盡後如何。師云。始得和同　問。朗月當空時如何。師云。猶是階下漢。進云。請師接上階。師云。月落後來相見　問。未審是什麼人。即不被無常吞。師云。熾然在無常中。還吞得麼　問。如何是曹源孤峻處。師云。梯橙不到。進云。還有人得到也無。師云。不踏梯橙即得。進云。未審得到後如何。師云。不見有孤峻　問。如何是其中人。師云。傾國無知<span class='corr'>己</span>。進云。還有人識得否。師云有。進云。是什麼人。師云。土木瓦礫　問。又無阻隔。為什麼過那邊不得。師云。若無阻隔。也無那邊。進云。恁麼則大千沙界。總是他屋裏也。師云。大千沙界。即是他屋裏。作麼生是大千中人。僧無對。師代云。不坐大千者　師問眾云。山河大地。一時來問。是什麼人能答。眾無語。師代云。不具六根者　師問強上座云。佛真法身。猶若虗空。應物現形。如水中月。作麼生說箇應底道理。強云。如驢覷井。師云。道則太殺道。祇道得八成。強云。未審和尚如何。師云。如井覷驢　僧問。教中云。大海不宿死屍。如何是大海。師云。包含萬有者。進云。既是包含萬有。為什麼不宿死屍。師云。絕氣息者不著。進云。既是包含萬有。為什麼絕氣息者不著。師云。萬有非其功。絕氣息者有其德。進云。向上還更有事也無。師云。道有道無即得。爭柰龍王按劒何　問。日未出時如何。師云。曹山也恁麼來。進云。出後如何。師云。猶較曹山半月程　師問。德上座。菩薩在定。聞香象渡河。出什麼經。德云。涅盤經。師云。定前聞。定後聞。德云。和尚流也。師云。道則太殺道。祇道得一半。德云。和尚如何。師云。灘下接取　僧問。學人十二時中。如何保任。師云。如經蠱毒之鄉。水也不得霑一滴　問。一牛飲水。五馬不嘶。時如何。師云。曹山解忌口。又云。曹山孝滿　僧問香嚴。如何是道。嚴云。枯木裏龍吟。僧云。如何是道中人。嚴云。髑髏裏眼睛。</p>
<p>僧後舉問石霜。如何是枯木裏龍吟。霜云。猶帶喜在。進云。如何是髏髑裏眼睛。霜云。猶有識在。</p>
<p>僧又舉問師。如何是枯木裏龍吟。師云。血脈不斷。進云。如何是髑髏裏眼睛。師云。乾不盡。進云。未審有得聞者否。師云。盡大地未有一人不聞。進云。祇如枯木裏龍吟。是何章句。師云。不知是何章句。聞者皆喪。</p>
<p>師因有頌。枯木龍吟真見道。髑髏無識眼初明。喜識盡時消息盡。當人那辨濁中清　僧問。雪覆千山。為什麼孤峯不白。師云。須知有異中異。進云。如何是異中異。師云。不墮諸山色　問。家貧遭劫時如何。師云。不能盡底去。進云。為什麼不能盡底去。師云。賊是家親。進云。既是家親。為什麼。飜成家賊。師云。內既不應。外不能為。進云。忽然捉敗時如何。師云。內外絕消息。進云。捉敗時。功歸何所。師云。賞亦不曾聞。僧云。恁麼則勞而無功。師云。功則不無。成而不處。進云。既成。為什麼不處。師云。不見道。太平本是將軍致。不許將軍見太平。</p>
<p>紙衣道者問訊次。師云。莫便是紙衣道者麼。衣云。不敢。師云。如何是紙衣下事。衣云。一裘纔掛體。萬法悉皆如。師云。如何是紙衣下用。衣近前叉手。便立脫。師云。汝祇解恁麼去。不解恁麼來。衣忽然開眼。問云。一靈真性。不假胞胎時如何。師云。未是妙。衣云。如何是妙。師云。不徣借。衣便珍重。歸單下坐化。</p>
<p>師乃有頌。覺性圓明無相身。莫將知見妄疎親。念異便於玄體昧。心差不與道相憐。情分萬法沈前境。識鑒多端喪本真。如是句中全曉會。了然無事昔時人。</p>
<p>僧舉澧州茗溪示眾云。吾有大病。非世所醫。未審是什麼病。師云。攢簇不得底病。進云。一切眾生。還有也無。師云。人人盡有。進云。和尚還有否。師云。正覓起處不得。進云。一切眾生。為什麼不病。師云。一切眾生若病。則非眾生。進云。諸佛還有此病否。師云有。進云。既有。為什麼不病。師云。為伊惺惺　問。抱璞投師。請師雕琢。師云。不雕琢。進云。為什麼不雕琢。師云。須知曹山好手　問。世間什麼物最貴。師云。死猫兒頭。進云。死猫兒頭。為什麼却貴。師云。為無人著價　問。古人云。吾常於此切。意旨作麼生。師云。要曹山頭。即斫將去　椑樹問洞山。什麼處來。山云。親近來。樹云。若是親近。用動這兩片皮。作什麼。山休去。</p>
<p>師後聞。乃云。一子親得。</p>
</div>
<div class='div-other'><a id='mulu85' />
<p class='h2'>四禁頌</p><p>莫行心處路。不挂本來衣。不須正恁麼。切忌未生時。</p>
</div>
<div class='div-other'><a id='mulu86' />
<p class='h2'>示學者頌二首</p><p>學者先須識自宗。莫將真性雜頑空。妙用體盡知傷觸。力在逢緣不借功。出語直教燒不著。潛行須與古人同。無身有事超岐路。無事無身落始終。</p>
<p>將名召物顯非名。豈料迷形却認聲。鏡裏捉頭徒自遠。水中撈月枉千生。迴鄉暫指還家路。若至家中又失程。莫怪漁人頻舉棹。鼓風搖浪待龍行。</p>
</div></div>
<div class='div-other'><a id='mulu87' />
<p class='h1'>投子青和尚語　　　　嗣大陽</p>
<div class='div-other'><a id='mulu88' /><p>師入院。拈香祝聖罷。次拈香云。此一瓣香。大眾還知來處麼。非天地所產。非陰陽所成。威音<span class='corr'>已</span>前。不落諸位。燃燈之後。七佛傳來。直至曹溪。分流大廈。山僧向治平初。在浮山圓鑒和尚。親手傳得。寄付其宗頌。委證明慈旨云。代吾續大陽宗風。山僧雖不識大陽和尚憑浮山宗法識人。以為嗣續。如此。更不敢違浮山和尚。法命付囑之恩。恭為郢州大陽明安大師和尚。何故。父母諸佛非親。以法為親。</p>
<p>陞座。師云。若論此事。豈在高陞法座。下列明賢。問答主賓。以為出世。況千賢杜口。萬聖絕言。古今佛祖。分雪無門。三藏五乘。指諭不下。然雖如是。不可一向弓折箭盡去也。所以道。千峯鏁色。萬木□□。古巖月照。風生幽洞。雲開四面。龍吟枯木。鳳轉青霄。石牛吼斷長空。木馬嘶開金戶。靈苗競發。瑞草爭春。日月同明。千江共澍。直得如斯。猶是出世邊事。落在今時。諸仁者。如何得不落今時去。良久云。萬年石徑千雲鏁。一帶青山半夜封。</p>
<p>上堂。若論此事。如魚遁深淵。必招釣客。玉埋荊谷。何逆求人。所以刖足楚城。烟波渭水。盖不守平常。致斯如是。此日白雲滿谷。淥水浮烟。瑞鳥驚晨。山光眩目。觸事無私。有何不可。然雖如是。更須無手能遮日。釣魚不犯竿。下座。</p>
<p>謝化主云。碧岫樓空。白雲自異。靈苗獨秀。繁草何生。金鷄啼處。月落三更。玉兔眠時。日輪當午。瓊林上苑。枯木迎春。寶殿苔生。歌謠萬里。然雖如是。且道。應時應節一句。作麼生道。良久云。夜來深雪裏。天曉數枝開。參。</p>
<p>默沉陰界。語落深坑。擬著則天地懸殊。棄之則千生萬劫。洪波浩渺。白浪滔天。鎮海明珠。在誰收掌。良久卓拄杖一下云。百雜碎。</p>
<p>因雲大師到。云。無影殿上。誰是知音。古路傍邊。幻人木馬。千峯鎖翠。萬木含煙。白雲起處樓閣門開。碧霧卷時妙峯頂露。且道。絕頂相見一句。作麼生道。良久云。不辭山路遠。特地入松門。</p>
<p>莫坐白雲。休眠青嶂。直須枯木花芳。氷河燄發。旋風不滯。觸目能傷。擬議之間。徒勞進步。到這裏。直須懸崖撒手。自肯承當。絕後再甦。欺君不得。禪德。作麼生是承當底事。良久云。㵎深花落遠。山高樹影長。</p>
<p>孤村陋店。莫掛缾盂。祖佛玄關。橫身直過。早是蘇秦觸塞。求路難回。項主臨江。何逃困命。禪德。到這裏。進則落於天魔。退則沉於鬼趣。若是不進不退。正在死水中。諸仁者。作麼生得平穩去。良久云。任從三尺雪。難壓寸靈松。</p>
<p>宗乘若舉。凡聖絕蹤。樓閣門開。別戶相見。設使捲簾悟道。豈免傍觀。春遇桃花。重增病眼。所以古人道。向上一路。千聖不傳。諸仁者。既是不傳。因甚<span class='corr'>陝</span>府鐵牛。走過新羅國裏。乃喝一喝云。達者須知暗裏驚。</p>
<p>舉種種幻化。皆生如來圓覺妙心。拈起拄杖云。只如山僧拄杖子。且不從彼中生。何故。若從彼中生。爭得在山僧手裏。禪德。若知生處。祖師向諸人脚跟下乞命。若也不知。山僧不免與諸人註破。擲下拄杖。歸方丈。</p>
<p>舉僧問洛浦。學人欲歸鄉時如何。浦云。家破人亡。子歸何處。僧云。恁麼則不歸去也。浦云。庭前殘雪日輪消。室內紅塵遣誰掃。</p>
<p>師拈云。且道。洛浦恁麼對他。什麼處是指這僧歸路。若於這裏會得。可謂撒手歸家。若也不會。舉步更須子細。下座。</p>
<p>雪覆千山。白雲淡泞。松寒千古。㵎水流氷。祖師不坐少林春。來者休尋無縫塔。</p>
<p>歲旦云。元正啟祚。萬物咸新。千山秀翠於烟峯。淥水穿雲於碧霧。石牛運步。瑞草鮮明。木馬垂絛。靈苗發艶。古佛塔廟。善財得遇文殊。雞足山西。飲光再逢彌勒。寒山添壽。拾得增年。同賀太平。共扶堯化。諸仁者。且道。嘉州大像。今日壽年多少。良久云。千歲老兒顏似玉。萬年童子髮如絲。</p>
<p>煙雲擁翠。鸞鳳迷蹤。寒雨衝山。樵人歸晚。劫初鈴子。振者何人。路不拾遺。君子稱美。少林昨夜月當圓。[葸-十+夕]嶺山西攜隻履。諸仁者。祖師更有一隻履。諸人還曾收得麼。若收得。不直半分錢。若收不得。當何憑準。以拂子擊禪牀。下座。</p>
<p>謝首座云。古人道。積石成山。積水成流。積土成墻。積學成聖。積行成德。且道。衲僧家。積箇什麼。良久云。少林雖不語。別是一家春。</p>
<p>昔日世尊。在靈山會上。入無量三昧。身心不動。是時天雨曼陀羅華。摩訶曼陀羅華。大眾。當初世尊。大似傍若無人。山僧今日。雖是養子不及父。亦不入無量三昧。且免得天雨四花。遂拈起拄杖云。與諸人。轉大法輪。卓拄杖。下座。</p>
<p>諸佛出世。應病施方。祖佛西來。守株待兔。直饒全提舉唱。猶如鑿壁偷光。設使盡令施行。大似空中擲劍。何故。不見古人道。不用求真。唯須息見。諸仁者。且道。息箇什麼見。良久云。靈雲不悟桃花旨。空使玄沙暗皺眉。</p>
<p>三日一風。五日一雨。德山臨濟。不勞更舉。</p>
<p>舉僧問曹山。佛未出世時如何。云曹山不如。又問。出世後如何。云不如曹山。師云。古人道則一時間道了也。須知妙峯頂上。有一人。大不肯曹山恁麼道。諸人還識此人麼。若不識。山僧為你諸人道破。良久云。寧可截舌。不犯國諱。</p>
<p>古人道。執事元是迷。契理亦非悟。作麼生免得去。良久云。久立。</p>
<p>住投子。謝專使云。若論此事。豈在繁論。雖官不容針。私通車馬。便有分疎分。所以道。靈山分座。自恥何多。少室虗掩。是誰之過。盖㘽梧待鳳。種竹引風。若無二祖承襲。依舊青山帶翠。諸仁者。且道。承襲箇什麼。良久云。不勞懸古鏡。天曉自雞啼。</p>
</div>
<div class='div-other'><a id='mulu89' />
<p class='h2'>小參</p><p>昨夜鐘鳴時。道人盡來此。今夜鐘鳴時。復來有何事。月明幽室寒。星分拱辰異。若是陶淵明。攢眉却回去。良久云。今夜不教諸人攢眉。何故。心不負人。面無慚色。下座。</p>
<p>舉藥山和尚。一夜小參。眾集。山云。我有一句子。直須待特牛生兒。即向你道。時有僧出云。特牛生兒也。自是和尚不道。山云。把火來。其僧潛身入眾。</p>
<p>洞山拈云。却是這僧知有。只是不肯禮拜。</p>
<p>師云。大眾且道。甚處是這僧知有底道理。若道得。可謂與這僧雪屈。若道不得。却被藥山謾。山僧今夜。不惜眉毛。與諸人頌破。一句那教祖佛知。特牛生子落今時。暗中一曲依稀似。燈照殘文不是詩。</p>
</div>
<div class='div-other'><a id='mulu90' />
<p class='h2'>偈頌</p><p style="margin-left:2em">浮山遠和尚。出十六題。令師頌出。</p>

<div class='div-other'><a id='mulu91' />
<p class='h3'>識自宗<span class='note-inline'>(二)</span></p><p>佛祖言時路轉乖。石人語話頗同諧。徒施棒喝門庭迅。擬動之間早自埋。</p>
<p>空劫威音前。別有一壺天。御樓觀射獵。豈是刈茆田。</p>
</div>
<div class='div-other'><a id='mulu92' />
<p class='h3'>死中活</p><p>絕境沉機無是非。江南春早鷓鴣啼。皆言即色明心會。木馬無絛動地嘶。</p>
</div>
<div class='div-other'><a id='mulu93' />
<p class='h3'>活中死</p><p>鳥銜花落碧巖前。對境皆言到處傳。人問西來指庭栢。豈關蒼翠嶺頭穿。</p>
</div>
<div class='div-other'><a id='mulu94' />
<p class='h3'>不落死活</p><p>金雞日裏報春時。玉兔懷胎入紫微。兩岸蘆花映白鷺。漁翁舞棹撥烟歸。</p>
</div>
<div class='div-other'><a id='mulu95' />
<p class='h3'>背捨</p><p>百非若盡萬惑除。對境無心物物渠。真淨界中纔一念。閻浮早是八千初。</p>
</div>
<div class='div-other'><a id='mulu96' />
<p class='h3'>不背捨</p><p>真金入火兩何殊。優鉢羅花燄裏敷。煩惱路中誰作伴。無明海內自沉浮。</p>
</div>
<div class='div-other'><a id='mulu97' />
<p class='h3'>活人劒</p><p>黃河九曲鎮乾坤。濟水穿溟透海清。風起浪高船更長。月分彎勢又多晴。</p>
</div>
<div class='div-other'><a id='mulu98' />
<p class='h3'>殺人劒</p><p>劃斷機彀勢莫窮。聖凡從此永沉蹤。巴江迅闊人難渡。一陣嚴風信莫通。</p>
</div>
<div class='div-other'><a id='mulu99' />
<p class='h3'>平常</p><p>一周纔盡又春風。野渡江濵動釣翁。堤岸綠楊和雨綻。近山添翠碧朦朧。</p>
</div>
<div class='div-other'><a id='mulu100' />
<p class='h3'>利道拔生</p><p>休觀黃葉失金錢。自是無他豈後先。千聖共傳無底鉢。大都迷悟有中邊。</p>
</div>
<div class='div-other'><a id='mulu101' />
<p class='h3'>言無過失</p><p>露柱拈來作木杓。他人不肯任從他。三脚踟跦巧不會。致令王老笑呵呵。</p>
</div>
<div class='div-other'><a id='mulu102' />
<p class='h3'>透脫</p><p>黃鶴樓畔綠條新。二水三山間景橫。南地瘴多炎氣盛。北天夏雨凍成氷。</p>
</div>
<div class='div-other'><a id='mulu103' />
<p class='h3'>透脫不透脫</p><p>東山西嶺間紅青。云言答話有其門。跳得南堆北阜坐。到頭不解跨崑崙。</p>
</div>
<div class='div-other'><a id='mulu104' />
<p class='h3'>稱揚</p><p>靈山分座顯仁風。少室傳芳續燄同。功不浪施直到此。本來祖意豈西東。</p>
</div>
<div class='div-other'><a id='mulu105' />
<p class='h3'>降句</p><p>擬發言來路八千。回頭顧望滿家憐。立碑荒野無人識。空對悲風草色前。</p>
</div>
<div class='div-other'><a id='mulu106' />
<p class='h3'>方入圓</p><p>錢牛幾度過新羅。踏斷千溪萬道河。欲會方中入圓句。牧童橫管又披蓑。</p>
</div></div>
<div class='div-other'><a id='mulu107' />
<p class='h2'>四料揀頌</p>
<div class='div-other'><a id='mulu108' />
<p class='h3'>奪人不奪境</p><p>青草初開嫩竹折。野禽撩亂㵎分斜。崗烟乍斷雲猶淡。片照郊原木未遮。</p>
</div>
<div class='div-other'><a id='mulu109' />
<p class='h3'>奪境不奪人</p><p>藍關風雪徑難通。野渡求舟謁釣翁。五里望遙復五里。一宵愁盡一宵同。</p>
</div>
<div class='div-other'><a id='mulu110' />
<p class='h3'>人境兩俱奪</p><p>石徑春回草不青。荒墟平野月為鄰。楚山斷處殘雲散。渭水河枯木倒秦。</p>
</div>
<div class='div-other'><a id='mulu111' />
<p class='h3'>人境俱不奪</p><p>春風吹谷綠苔新。流水滔滔貫孟津。鶯囀上林喧帝里。帶煙垂釣得金鱗。</p>
</div>
<div class='div-other'><a id='mulu112' />
<p class='h3'>憶古</p><p>肯來一法無生處。迷去千言越轉訛。釋迦曾受燃燈記。還有人能記得麼。</p>
</div>
<div class='div-other'><a id='mulu113' />
<p class='h3'>慶今</p><p>得承遺蔭歸真覺。高謝空王諦此心。但教日用平懷穩。佛祖情塵見自沈。</p>
</div>
<div class='div-other'><a id='mulu114' />
<p class='h3'>白牯</p><p>露地前時懶欲牽。恐分頭角踏人田。如今放育清溪上。吼斷千峯萬樹烟。</p>
</div>
<div class='div-other'><a id='mulu115' />
<p class='h3'>閒述寄人</p><p>情有諸緣動。心空萬事休。不唯凡聖斷。觸類自無求。</p>
</div>
<div class='div-other'><a id='mulu116' />
<p class='h3'>禮四祖大醫禪師塔</p><p>一塔雙峯下。全身萬象前。松寒幾度老。月滿不離天。靜剎師親創。醫王　聖主宣。牛頭人不在。東㠐接雲煙。</p>
</div>
<div class='div-other'><a id='mulu117' />
<p class='h3'>題廬山遠法師塔</p><p>八百餘年鴈塔存。幾遭風雨幾逢春。虎溪輦在社人散。依舊杉梯長翠陰。</p>
</div>
<div class='div-other'><a id='mulu118' />
<p class='h3'>雙溪田道真堂</p><p>道存今古人何去。溪水分頭帶月來。巖畔老松墳畔竹。時搖清韻祖堂堦。</p>
</div></div>
<div class='div-other'><a id='mulu119' />
<p class='h2'>贊</p>
<div class='div-other'><a id='mulu120' />
<p class='h3'>黃檗禪師真</p><p>百丈山雄。斷際崖峻。月滿滄溟兮眼暗耳聾。吐舌縮項兮臨濟歸順。大鼎湯中片雪飛。劫火灰心紅玉潤。</p>
</div>
<div class='div-other'><a id='mulu121' />
<p class='h3'>投子楷和尚</p><p>寂住松寒。祖峯月冷。審諦慈顏。威而不猛。星河斗轉五更前。帶雪泥牛耕月影。</p>
</div>
<div class='div-other'><a id='mulu122' />
<p class='h3'>浮山圓鑒大師真</p><p>玉樹無棲鳳。金河月未生。木人來乞火。半夜太陽春。</p>
</div>
<div class='div-other'><a id='mulu123' />
<p class='h3'>自贊</p><p>忽覽傳儀。殊無可相。不是為僧。升合難望。白雲中夜抱巖石。月上千峯曉青嶂。</p>
</div>
<div class='div-other'><a id='mulu124' />
<p class='h3'>楊次山贊師真<span class='note-inline'>(附)</span></p><p>一隻履兩牛皮。金鶯啼處木雞飛。半夜賣油翁發笑。白頭生得黑頭兒。</p>
</div></div>
<div class='div-other'><a id='mulu125' /><p style="margin-left:1em">師諱義青。本青社人。姓李氏。七歲出家。十五試經得度。後得法於浮山圓鑒遠禪師。</p>
<p style="margin-left:1em">先是圓鑒。參見郢州大陽山明安禪師。機緣相契。遂傳宗旨。明安以皮履布裰付之。遠辭曰。某甲<span class='corr'>已</span>先有得處。安歎曰。吾一枝。遂無人也。遠曰。洞下宗風。實難紹舉。和尚尊年。或無人承嗣。即某當持衣信。為和尚求人。轉相付囑。安許之曰。他時得人。留吾書偈證明。乃書曰。楊廣山頭草。憑君待價焞。異苗飜茂處。深密固靈根。其末云。得法後。潛眾十年。方可闡揚。</p>
<p style="margin-left:1em">後遠與師相遇。□洞下宗旨示之。以大陽真像衣信書偈。付囑曰。代吾續大陽宗風。後果隱十載。方出世。嗣大陽。</p>
<p style="margin-left:1em">有嗣法子。芙蓉楷禪師。</p>
</div></div>
<div class='div-other'><a id='mulu126' />
<p class='h1'>芙蓉楷禪師語　　　　嗣投子青</p>
<div class='div-other'><a id='mulu127' /><p>上堂。此日雪落。填溝塞壑。玉樹瓊林。寒光閃爍。六牙香象木人騎。露地白牛無處著。直得混同一色。浩蕩難分。點檢將來。猶是今時之說。諸仁者。忽然撞著日面佛。教君一場懡㦬。</p>
<p>結夏云。諸禪德。直饒你踏破脚。亦且向這裏休去好。古殿風清。回廊人靜。青青庭柏。善說真如。隱隱石魚。能談法要。燈籠側耳。露柱點頭。若也於斯薦得。慶快平生。若也未明。山僧不免說破。還會麼。口似鼻孔。</p>
<p>解夏云。今日解夏了也。且去南行北行。到處東卜西卜。出門聊贈一言。鎮州出大蘿蔔。</p>
<p>月白風清。水遙山遠。樓臺聳翠。殿閣生凉。大地山河。森羅萬象。盡與諸人說了也。切莫自生退屈。更去問佛問祖。說道說禪。却恐埋沒諸人去。還相委悉麼。良久云。<span class='corr'>已</span>落第二月也。便下座。</p>
<p>威音那畔。水泄不通。便是釋迦親來。也分踈不下。少室九年。伸吐無門。若據令而行。三世諸佛側立。六代祖師。只可傍觀。如今放一線道。許諸人通箇消息。若通得箇消息。許你同身共命。一氣連枝。若通消息不得。良久云。只知荊玉異。那辨楚王心。</p>
<p>威音<span class='corr'>已</span>前。不落諸位。燃燈之後。以心傳心。諸祖遞相繼襲。掩室摩竭。似是而非。更於鹿野苑中。三轉十二行法輪。自後聲教既傳。四十九年。指喻不下。子孫幾乎斷絕。黃面老人。末後著忙。將青蓮目。顧視迦葉。迦葉微笑。吾有正法眼藏。付囑於汝。金色頭陀。大似不丈夫。取人處分。自後西天此土。指鹿為馬。少室黃梅。將日作月。祖師<span class='corr'>已</span>是錯傳。山僧<span class='corr'>已</span>是錯說。今日不免將錯就錯。曲為今時。從來向君道。直須旨外明宗。莫向言中取則。石人似汝。也解唱巴歌。汝若似石人。雪曲也應和。直饒唱得。韻出青霄。和得。宮商不犯。正是出世邊事。落在今時。且道未出世邊事。作麼生道。良久云。眹兆未生前薦取。春風飄擺綠楊垂。</p>
<p>威音路外。千聖不遊。問答言陳。鄉關萬里。設使總不恁麼。坐在無事界中。更乃凝眸。不勞相見。</p>
<p>今朝五月旦。石人手把寒天扇。休休無背面。觀君直下忘知見。若憑學路幾時休。瞥爾情生魔得便。還會麼。良久云。行玄體玅落邪途。究理窮源千里遠。參世尊於二千年前。在兜率陀天作一夢。夢見降身母胎。又夢見金盆洗浴。周行七步。目顧四方。又夢見六年雪山修道。又夢見菩提樹下。成等正覺。又夢見於波羅奈國。安坐道場。又夢見雙林樹下。入大涅槃。諸人且道。與今日。是同是別。所以道。三世諸佛說夢。六代祖師說夢。天下老和尚說夢。山僧今日說夢。諸人還曾夢見麼。良久云。不因西域殘氷盡。爭見東園柳眼青。下座。</p>
<p>法無彼此。道無凡聖。歷劫坦然。離諸修證。得之者。紅燄生蓮。失之者。碧潭捉影。從來不得。盖為今時。如今善惡二念。與你一時掃却。直教盡處不為家。空處不為座。萬行不為衣。行如鳥道。坐若虗空。良久云。還會麼。虗空不掛劒。玉兔不披鱗。</p>
<p>入道之徑。內虗外靜。如水澄凝。萬象光映。不沉不浮。萬法自如。所以道。火不待日而熱。風不待月而凉。堅石處水。天瞽猶光。明暗自爾。乾濕同方。若能如是。巖前枯木。半夜開花。木女携籃。清風月下。石人舞袖。共賀太平。野老謳歌。知音者和。於斯明得。何必重登塔廟。再見文殊。道在目前。一時參取。</p>
<p>一法徧含一切法。拈起拂子云。諸人還見過去見在未來一切諸佛。於山僧拂子頭上。現大神通。作大佛事。諸人若這裏薦得。便乃入維摩丈室。大寂光中。四聖六凡。共同一處。其或未然。山僧為諸人說破。良久云。明月鋪霄漢。山河勢自分。拂子擊禪牀。下座。</p>
<p>謝新舊知事小參。有進有退。今古常儀。進者如龍歸滄海。眾類有依。各得其所。退者如羚羊挂角。形影不彰。長養聖胎。漸成大器。此二者。自利利他。各不相弱。山僧今夜。勸你諸人。莫學佛法。擬心學者。草深一丈。從上諸祖。被你諸人埋向深草叢裏。今夜山僧。與祖師雪屈。勸汝諸人。莫向經卷冊子上尋求。設使言語文字中。有箇入處。譬如螢火之光。自救不了。你若向空劫時。悟明自<span class='corr'>己</span>。譬如百千日月。光明無量。無邊眾生。一時度脫。你若未明。直須退步就<span class='corr'>己</span>。始得。自休休去。自歇歇去。似古廟香爐去。一念萬年去。似一息不來底人去。你若能長年歲月如此。若不得道果。山僧妄語。誑你諸人。自生陷地獄。勸汝諸人。莫錯用身心。辨取前程道路。莫待臨時。須是自家著力。無人替代。珍重。</p>
<p>示眾云。夫出家者。為猒塵勞。求脫生死。休心息念。斷絕攀緣。故名出家。豈可以等閑利養。埋沒平生。直須兩頭撒開。中間放下。遇聲遇色。如石上栽花。見利見名。似眼中著屑。況從無始<span class='corr'>已</span>來。甚事不曾經歷。又不是不知次第。不過翻頭作尾。止於如此。何須苦苦貪戀。如今不歇。更待何時。所以先聖教人。只要盡却今時。能盡今時。更有何事。若得心中無事。祖佛猶是冤家。一切世間。自然冷淡。直須這邊冷淡。方始那邊相應。你不見。隱山至死。不肯見人。趙州至死。不肯告人。匾擔拾橡栗為食。大梅以荷葉為衣。紙衣道者只披紙。玄泰上座只著布。石霜置枯木堂。與人坐臥。祇要得死了你心。投子使人各自辦米。同煑共餐。祇要得省取你事。且道。從上諸聖。有如此榜樣。若無長處。如何甘得。諸仁者。若也於斯體究。的不虧人。若也不肯承當。向後深恐費力。</p>
<p>山僧行業無取。忝主山門。豈可坐費常住。頓忘先聖付囑。今者輙欲効古人住持體例。與諸人議定。更不下山。不赴齋。不發化主。唯是本院莊課。一歲所得。均作三百六十分。日取一分用之。更不隨人添減。可以備飯。即作飯。作飯不足。即作粥。作粥不足。即作米湯。新到相見。茶湯而<span class='corr'>已</span>。更不煎點。唯置一茶堂。自去取用。務要省緣。一向辦道。又況活計具足。風景不疎。花解笑。鳥能啼。木馬長鳴石牛善走。天外之青山寡見。耳畔之鳴泉無聲。嶺外猿啼。露濕中宵之月。林間鶴唳。風回清曉之松。春風起而枯木龍吟。秋葉凋而寒林花發。玉階鋪苔蘚之紋。人面帶烟霞之色。音塵寂爾。消息沉然。一味蕭條。無可趣向。山僧今日。向諸人前說家門。<span class='corr'>已</span>是不著便。豈可更去陞堂入室。拈搥竪拂。東喝西棒。張眉努眼。如癇病發相似。不唯屈沉上座。況亦辜負先聖。你不見。達磨來到少室山下。面壁九年。二祖至於立雪斷臂。可謂受盡艱辛。然而達磨。不曾措了一辭。二祖不曾問著一句。還喚達磨。做不為人得麼。還喚二祖。做不求師得麼。山僧每至說著古聖做處。便覺無地容身。慚愧後人軟弱。又況百味珍羞。遞相供養。道我待四事具足。方可發心。祇恐做手脚不迭。便是隔生隔世去也。時光似箭。深為可惜。雖然如是。更在諸人從長相度。山僧也強你不得。諸仁者。還曾見古人一偈麼。山田脫粟飯。野菜淡黃虀。喫則從君喫。不喫任東西。伏惟同道。各自努力。珍重。</p>
</div>
<div class='div-other'><a id='mulu128' />
<p class='h2'>偈頌</p>
<div class='div-other'><a id='mulu129' />
<p class='h3'>玅唱不干舌</p><p>剎剎塵塵處處談。不勞禪子善財參。空生也解通消息。花雨巖前鳥不銜。</p>
</div>
<div class='div-other'><a id='mulu130' />
<p class='h3'>死蛇驚出草</p><p>日炙風吹草亂埋。觸他毒氣又還乖。闇地若教開死口。長安依舊絕人來。</p>
</div>
<div class='div-other'><a id='mulu131' />
<p class='h3'>解針枯骨吟</p><p>死中活得是非常。密用他家別有長。半夜髑髏吟一曲。氷河紅燄却清凉。</p>
</div>
<div class='div-other'><a id='mulu132' />
<p class='h3'>鐵鋸和三臺</p><p>不是宮商調。誰人和一場。伯牙何所措。此曲舊來長。</p>
</div>
<div class='div-other'><a id='mulu133' />
<p class='h3'>古今無間</p><p>一法元無萬法空。箇中那許悟圓通。將謂少林消息斷。桃花依舊笑春風。</p>
</div>
<div class='div-other'><a id='mulu134' />
<p class='h3'>歲旦免人事</p><p>日出東方夜落西。急須著眼莫遲疑。新年不用來相賀。江月松風是舊時。</p>
</div>
<div class='div-other'><a id='mulu135' />
<p class='h3'>因雪有頌</p><p>寒雲擁出玉花飛。溝壑平盈客路迷。露地白牛何處覓。牧童空把鐵鞭歸。</p>
</div></div></div>
<div class='div-other'><a id='mulu136' />
<p class='h1'>真歇了禪師語　　　　嗣丹霞淳</p>
<div class='div-other'><a id='mulu137' /><p>上堂。苔封古徑。不墜虗凝。霧鎖寒林。肯彰風要。鈎針穩密。孰云漁父棲巢。只麼承當。自是平常快活。還有具透關眼底麼。良久云。直饒聞早便歸去。爭柰從來不出門。</p>
<p>巢知風穴知雨。忽若風雨愆期。又知箇甚麼。良久云。却是完全底。</p>
<p>雨過夜塘。暗通法脈。雲凝曉色。密耀靈蹤。一根返而百草潛敷。六戶明而千巖擁秀。渴飲飢飡即且置。黧奴白牯。為甚麼却快活。</p>
<p>撼拄杖云。看看。三千大千世界。一時搖動。雲門大師即得。雪峯即不然。卓拄杖云。三千大千世界。向甚麼處去。還會麼。不得重梅雨。秧苗爭見青。</p>
<p>久默斯要。不務速說。釋迦老子。也待要款曲賣弄。爭柰未出母胎。<span class='corr'>已</span>被人覰破。且道。覰破箇甚麼。良久云。瞞雪峯不得。</p>
<p>及得盡。猶隔鄉關。轉得迴。尚涉雲水。作麼生得不涉雲水。海底金烏出。光分一色前。</p>
<p>松風吟。鵶鵲詠。各自說。各自聽。唱一漚未發宗乘。提千聖不傳正令。如今開口盡無端。爛醉舌頭何日醒。且道。雪峯今日。為甚麼也有些毛病。曲為今時。一盃只得大家酩酊。</p>
<p>具啐啄同時眼。見得到。有啐啄同時機。用得到。爭柰疾雷不及掩耳。所以道。眨上眉毛。早是蹉過。且道。蹉過箇甚麼。良久云。古佛過去久矣。</p>
<p>山僧今日。要洗一夏<span class='corr'>已</span>來。汲量大底口業。遂呵呵大笑云。山僧口業。<span class='corr'>已</span>得清淨。即容下座。禮謝大眾。</p>
<p>天不言。四時行。地不言。萬物生。拄杖子不言。衲僧倒戈卸甲。高豎旌旗。不敢正眼覷著。雪峯擬欲放過。將謂欺善怕惡。遂卓拄杖云。誰柰我何。</p>
<p>古洞煙収。玄關密啟。新豐路隔。妙信潛通。九包之鳳呈祥。丹岫之雲布彩。直得靈峯擁秀。絕頂抽條。雪嶺增輝。揚眉共慶。正恁麼時。擲地金聲即且置。血脈不斷是甚麼人。鄱陽城裏月。照破萬家門。</p>
<p>夜雨蕭蕭。渾無縫罅。虗堂歷歷。逈脫蹤由。但知萬壑曉分。誰管六門春盡。妙在體前即且置。作麼生是自由自在底時節。夜來一覺睡。不聽五更鐘。</p>
<p>五乳峯前。三拜歸位。平地喫交。更言得髓。可憐無限兒孫。一時被他帶累。即今善法堂中。只得大家觸禮。禮即不無。且道。與神光底。相去多少。却須抖擻精神。不得開眼瞌睡。</p>
<p>一雨所滋。根苗有異。人人要麥秀兩岐。箇箇望禾登九穗。聖朝不必望嘉祥。只管豐年為上瑞。且道。衲僧分上。成得甚麼。遂拍手呵呵大笑云。菩薩子。喫飯來。</p>
<p>麤言及細語。皆歸第一義。三家村裏老婆。惡口廝罵。穢語廝爭。盡是面門放光。助佛揚化。若見得徹。剔起眉毛。大家平出。其或未然。山僧觸忤大眾。即容禮拜懺謝象骨秋深。松和月冷。鷄村路遠。山帶煙昏。如今覿面不藏。要見可中時節。作麼生是可中時節。</p>
<p>還有不被玄沙污染底麼。良久云。只這一點。傾四大海水。<span class='corr'>已</span>是洗脫不下。</p>
<p>不旋戈甲。萬里埽清。是甚麼人。良久云。此恩難報。</p>
</div>
<div class='div-other'><a id='mulu138' />
<p class='h2'>七佛偈贊</p>
<div class='div-other'><a id='mulu139' />
<p class='h3'>毗婆尸佛</p><p>見成堂堂。體明無盡。花茂劫空。豈關春信。毗婆尸佛。等超慈忍。坐致太平。不施寸刃。</p>
</div>
<div class='div-other'><a id='mulu140' />
<p class='h3'>尸棄佛</p><p>翳障浮雲。淨空一埽。停午赫然。豁迷正倒。不容垛避。是誰相討。爍破面門。速道速道。</p>
</div>
<div class='div-other'><a id='mulu141' />
<p class='h3'>毗舍浮佛</p><p>幻妄浮塵。紅爐片雪。照不涉緣。風光卓絕。乾白露淨。揚眉漏泄。逼塞虗空。更無空缺。</p>
</div>
<div class='div-other'><a id='mulu142' />
<p class='h3'>拘留孫佛</p><p>密密隨流。經行坐臥。垢盡鏡明。都盧照破。眨眼滲漏。開口蹉過。計較不成。依前懡㦬。</p>
</div>
<div class='div-other'><a id='mulu143' />
<p class='h3'>拘那含牟尼佛</p><p>曉色未分。混然通脫。平隱風規。妙超死活。應變自在。寂明虗豁。滿目青山。春光翠潑。</p>
</div>
<div class='div-other'><a id='mulu144' />
<p class='h3'>迦葉佛</p><p>定亂本真。廓然明妙。語默動容。虗不失照。平常運用。元無欠少。驀地相逢。展眉一笑。</p>
</div>
<div class='div-other'><a id='mulu145' />
<p class='h3'>釋迦牟尼佛</p><p>目顧四方。天生伎倆。古曲韻高。斷絃絕賞。拈頭作尾。起模畫樣。殃及兒孫。白遭一掌。</p>
</div></div></div>
<div class='div-other'><a id='mulu146' />
<p class='h1'>宏智覺和尚語　　　　嗣丹霞</p>
<div class='div-other'><a id='mulu147' />
<p class='h2'>上堂</p><p>佛法也無如許多般。只要諸人一切時中。放教身心空索索地。條絲不卦。廓落無依。本地靈明。毫髮不昧。若恁麼履踐得到。自然一切時合。一切時應。了無纖塵許作你鄣礙處。便能轉千聖。向自<span class='corr'>己</span>背後。方喚作衲僧。若也倚它門戶。取它處分。受它荼糊。豈不是瞎驢趁大隊。既然如是。畢竟如何。自是不歸歸便得。五湖煙浪有誰爭。</p>
<p>妙存湛湛不為無。真照靈靈不為有。更向其間退步看。白雲斷處青山瘦。參。</p>
<p>諸禪德。吞盡三世佛底人。為甚麼開口不得。照破四天下底人。為甚麼合眼不得。許多病痛。與你一時拈却了也。□作麼生。得十成通暢去。還會麼。擘開華岳連天色。放出黃河到海聲。</p>
<p>好諸禪德。本圓本明。本寂本靈。亘曠古而有種。混太虗而無形。劫外家風澹薄。壺中田地丕平。望時眼力欲斷。體處心緣未萌。雲懷雪意兮鶴夢杳杳。天作秋容兮鴻飛冥冥。唯默默而自照。故湛湛而純清。想凝而結成器界。知覺而流作眾生。情多少而岐分六道。智大小而區別三乘。境真則觸處見佛。道妙而破塵出經。猶明珠而應色。似空谷而傳聲。只如超凡入聖。轉位隨緣。且道。路頭在甚麼處。還體悉得麼。良久云。曉風摩洗昏煙淨。隱隱青山一線橫。</p>
<p>舌頭一臠肉。口脣兩片皮。其間無固必。分外莫猜疑。趙州古佛。雲門聖師。歷歷機頭不掛絲。自然桃李成蹊去。那是春風作意吹。</p>
<p>柳線垂金鶯語滑。花棚張錦蝶飛忙。見聞裏許通消息。誰得先生點鐵方。遂拈拄杖示眾云。還見麼。復卓一下云。還聞麼。去却蘆頭。斤兩等分。</p>
<p>以本際光。洗長夜暗。以法界智。破塵劫疑。生滅紛紛而不至真淨之家。夤緣擾擾。而不到圓明之境。任它外變。獨我中虗。步入道環。體亡幻事。所以古人道。有物先天地。無形本寂寥。能為萬象主。不逐四時凋。且道。者箇什麼。良久云。鯨吞海水盡。露出珊瑚枝。</p>
<p>巢知風。穴知雨。不用安排。自成規矩。歷歷靡緣。閑閑何偶。樂哉林鳥淵魚。一笑相忘爾汝。且道。如何體悉。得恁麼相應去。還會麼。會得甚奇特。不會也相許。</p>
<p>請首座去。素無色。而眾色尊之在前。水無味。而眾味得之為最。道無根荄也。普天普地。法無定相也。或彼或此。谷常虗。而響能應呼。鑑自淨。而影能隨類。衲僧真得箇身心大用。縱橫不可器。諸禪德。且道。阿那箇是不可器底人。還體悉得麼。良久云。妙超初念際。卓立萬機前。</p>
<p>真空不空。妙有不有。是萬象生成之根。即二儀造化之母。方隅不可定其居。劫數不可窮其壽。門庭廓淨也。風色如秋。田地虗明也。月華如晝。達一念之未萌。在大功而莫守。五路頭。木馬嘶鳴。四衢內。石牛犇走。到處相逢到處渠。通身是眼通身手。</p>
<p>一切色不為眼礙。文殊門中發機。一切聲不為耳塵。觀音門中透徹。一切用不為身拘。一切應不為事背。便於普賢門中出沒。奪境也如驢覰井。奪人也如井覰驢。三千世界百億身。不用安排只者是。參。</p>
<p>人平不語。水平不流。風定花猶落。鳥鳴山更幽。只麼天真無少剩。莫於裏許著絲頭。</p>
<p>舉僧問趙州。萬法歸一。一歸何處。州云。我在青州。作一領布衫。重七斤。</p>
<p>又僧問文殊。萬法歸一。一歸何處。殊云。黃河九曲。</p>
<p>師云。黃河九曲。七斤布衫。胡馬嘶北。越鳥巢南。衲僧恰到真常處。語不欺人面不慚。</p>
<p>中秋日云。清凉境界。一壺爽氣。涵秋明白身心。半夜霽容懷月。靈然自照。廓爾常虗。斷生滅之夤緣。出有無之情量。諸人還到如是田地。還能如是游踐也無。良久云。斫盡月中桂。清光應更多。</p>
<p>愛結成身。想澄成界。從此漂流生死海。照徹靈源湛不渾。方知幻泡同無礙。六門氣秋。四大緣壞。了了一真常自在。明月混融兮雪蘆眼迷。清風相送兮夜船歸快。</p>
<p>青山不用白雲朝。白雲不用青山管。雲常在山山在雲。青山自閒雲自緩。諸禪德。若恁麼體得。方知道借功明位。用在體處。借位明功。體在用處。體用無私。方乃唱道。且道。作麼生是體用無私底時節。水向竹邊流出綠。風從花裏過來香。</p>
<p>請首座云。氷生野水。肅揚北帝之威風。雪破溪梅。漏泄東君之消息。把定也。舜若多亦須膚粟慘慘覺寒。放行也。殑伽女却解聞香氳氳知味。規矩那煩刀尺。調和豈費鹽梅。身心妙齊物之能。手段具同事之攝。正恁麼時節。順恁麼機宜。且道。是什麼人能了恁麼事。還相委悉麼。暖迴氣象遽多許。春在叢林第一枝。</p>
<p>照眼雪迷。淨對千峯寒色。入林花信。暗傳一點春恩。物彚發萌。真機旋轉。生不生而何累。作無作而弗動。不可以動靜拘。不可以地位著。所以道。唯一堅密身。一切塵中現。現虗空身。則寥寥無礙。現國土身。則處處相親。現眾生身。則心心順俗。現諸佛身。則念念證真。得一切處旋陀羅尼。圓一切種智波羅蜜。諸禪德。箇是大自在漢受用底事。還相委悉麼。化權妙在東君手。玉尺金刀暗剪裁。</p>
<p>舉僧問睦州。高揖釋迦。不拜彌勒時如何。州云。昨日有人問。趕出了也。僧云。和尚恐某甲不實。州云。拄杖不在。苕帚柄聊與三十。</p>
<p>師云。好大眾。驅耕夫之牛。奪飢人之食。方有宗師手段。天童不免隨後讚歎去也。凜凜將軍令<span class='corr'>已</span>行。八荒四海要澄清。提來劍氣干牛斗。洗蕩氛埃見太平。</p>
<p>拽石般土。打鼓作舞。意不立玄。機不停午。踏破草鞋赤脚行。見成底事休回互。不回互。大龍不受玄沙瞞。前面班班元是虎。</p>
<p>請延壽和尚云。心心相印。葉葉聯芳。自<span class='corr'>己</span>光明不覆藏。剎剎塵塵如是說。廣長舌相解敷揚。大眾。作麼生得到處如是說。還相委悉麼。水向石邊流出綠。風從花裏過來香。</p>
<p>廓不可得其際。湛兮或存。妙不可得其名。靈然自照。釋迦以此而掩室。淨名以此而杜辭。少林九年。垂一則語。諸人還體悉得麼。夜半木童敲月戶。天明玉鳳笑衘花。</p>
<p>一念虗融。十方周極。萬有自平。纖塵不立。理智心冥兮到家。佛祖口閑兮掛壁。真境寥寥。靈機歷歷。氷鑑無瑕。玉壺無隙。風磨霽色兮一片寒青。水印蟾華兮十分明白。出沒之淵。窮通之域。底處發生。箇時轉側。田地萌針兮暖回。園林花綺兮春入。無象無私無處無。彈指門開見彌勒。</p>
<p>十方法侶共安居。雲月身心照處虗。轉側蘆汀飛鶴鷺。亡機林壑混樵漁。瘢痕若盡光無際。絲糝纔萌念有餘。廊下相逢林放喝。且容興化撒真珠。</p>
<p>水不洗水。金不博金。眼不見眼。心不用心。能恁麼去不墮根境識。那涉去來今。迷裏忽然逢達磨。何曾特地作叢林。</p>
<p>巍巍堂堂。萬象之中獨露。明明歷歷。百草頭上相逢。我不見有分外底它。它不見有分外底我。它不外我。則聲色塵消。我不外它。則見聞情脫。所以道。世界爾。眾生爾。塵塵爾。念念爾。且道。如何行履。得與麼相應去。還會麼。一機冥運道樞靜。萬象影流心鏡空。</p>
<p>一心萬象。萬象一心。不近不遠。極淺極深。與乾坤同其覆載。與日月同其照臨。月在船而船船皆月。金成器而器器皆金。明潔若珊瑚之樹。芬馨如薝蔔之林。大用自在也。獲輪王髻寶。正聲和合也。奏師子舷琴。毛髮不遺。圓融照像之鑑。形殻不礙。虗通度垣之音。能如是也。妙超曠古。了在如今。諸仁者。且道。如今了底。是什麼事。還會麼。穩如大地能持物。廓若虗空不挂針。</p>
<p>不可得一。不可得異。我如是也彼如是。兩莖眉現燄光身。百草頭揚祖師意。歸雲誰使就青山。落花自得隨流水。</p>
<p>環中叶照。消息平沈。方外獨存。幽靈絕待。綿密不漏。寬廓無隅。清虗一亘。而理絕名言。圓滿十成。也道無稜角。諸禪德。箇是諸佛涅槃之宅。眾生安葬之基。一切諸法。自此發生。一切幻緣。從此滅盡。且道。正恁麼時節。又作麼生履踐。良久云。霜天月落夜將半。誰共澄潭照影寒。</p>
<p>寂寂寥寥。清嚴家法。浩浩蕩蕩。光顯門庭。守家法。則失撫會應變之方。立門庭。則失安隱宴閒之道。若也駈耕夫牛。奪飢人食。須有箇般手段始得。只如衲僧家。又作麼生行履。還會麼。身裏出門門裏身。眼中之物物中眼。</p>
<p>舉灌溪問末山。如何是末山。山云。不露頂。如何是末山主。山云。非男女等相。溪喝云。何不變去。山云。不是神不是鬼。變箇甚麼。</p>
<p>師云。非男女之相。出有無之量。透萬機之前。超三界之上。窮而通。簡而當。松含月兮夜寒。溪帶雨而春漲。</p>
<p>看看。氷鑑淨玉壺寒。一亘清虗擡脚易。十分明白轉身難。渾身轉却舌頭短。轉却渾身鼻孔寬。參。</p>
<p>天寧節云。一人之父。百王之師。道機有餘兮動若四時。壽域無疆兮量同二儀。大功不宰。至化無為。妙兮難喻。智也不知。箇是誕生王父。真實穩密處。諸人還體悉得麼。權挂垢衣云是佛。却裝珍御復名誰。</p>
<p>靜沈沈。明蕩蕩。雪滿十方。雲迷四向。一色影裏。是誰坐著功勳。百尺竿頭。阿你變通伎倆。恁麼時須辨幾微。恁麼處須明的當。趁不去露地白牛。透得過渡河香象。徹見其源。如指諸掌。恁麼盡去也。無法可傳。恁麼却來也。有人相亮。參。</p>
<p>當處出生。當處滅盡。三世如來。相授此印。石人放意臥煙寒。玉女搖頭看曉信。參。</p>
</div>
<div class='div-other'><a id='mulu148' />
<p class='h2'>贊偈</p>
<div class='div-other'><a id='mulu149' />
<p class='h3'>真歇</p><p>傲雪松孤。懷雲石癯。妙存而有也不有。獨照而無也非無。萬象勿能逃空王之印。眾色莫我染靈蛇之珠。金鷄啼寒兮曉分夜戶。玉兔弄魄兮瑩徹氷壺。</p>
</div>
<div class='div-other'><a id='mulu150' />
<p class='h3'>從首座。畫予於松石間。求贊</p><p>孤坐默默。倚杖沈沈。石懷雲而無像。松嘯風而有音。應兮珠盤。不撥而自轉。湛兮玉井。隨汲而彌深。諸塵不受兮十分清氣。三際無寄兮一片閒心。</p>
</div>
<div class='div-other'><a id='mulu151' />
<p class='h3'>自贊</p><p>雨霽雲収。山寒水秋。心月自照。言象俱休。滿十方而智應。廓三世以神游。虗空那礙東西壁。明月解隨南北舟。</p>
</div>
<div class='div-other'><a id='mulu152' />
<p class='h3'>次端楞伽韻。與生首座</p><p>縛茨枯坐九江東。鏡像虗融方寸中。舜若多身禪夜看。母陀羅臂用時通。緣生誰兆有非有。寂照自知空不空。道契觀音斯善應。蕭蕭竹雨雜松風。</p>
</div>
<div class='div-other'><a id='mulu153' />
<p class='h3'>假日山行</p><p>平生胸中雲外峯。有閒便與扶瘦笻。<span class='corr'>但</span>知一世丘壑味。想得十分猿鳥從。明見秋容山洗雨。清可人意風吟松。歸來游興散不盡。誰杵喚月黃昏鐘。</p>
</div>
<div class='div-other'><a id='mulu154' />
<p class='h3'>與心知莊</p><p>耕雲種月自由人。田地分明契券真。黃犢將看炊作飯。白牛今<span class='corr'>已</span>牧來純。<span class='corr'>钁</span>頭活計時時用。物外家風處處親。禾黍十分秋可望。飽叢林漢著精神。</p>
</div>
<div class='div-other'><a id='mulu155' />
<p class='h3'>南麓新居</p><p>山麓水濵竹木陰。我儂懶養靜居深。一生自足淡中味。三際那収閒底心。壑雲未成出岫意。松風能作下灘音。十分清興與誰共。想有沃洲支道林。</p>
</div>
<div class='div-other'><a id='mulu156' />
<p class='h3'>送僧幹鐘</p><p>木落空山霜。夜樓時一撞。隨風度林嶺。喚月到蘿窓。響應虗傳谷。聲飛不礙江。夢回天意曉。蝴蝶失雙雙。</p>
</div>
<div class='div-other'><a id='mulu157' />
<p class='h3'>為僧下火</p><p>江雲冉冉草離離。花落春殘客去時。古渡舟橫人不見。是須記取却來期。凝上座知不知。水沈沈泥牛穩臥。煙羃羃玉鳳來儀。攂鼓轉船天欲曉。片帆高掛順風吹。</p>
<p>三界從想有。百年成夢游。忽爾賊風吹劫火。翻然大海滅浮漚。高上座。賦歸休。透脫六處。撒開兩頭。靈山有路平如砥。月戶無人冷似秋。</p>
<p>風骨不露。水泄不通。衲僧行履妙無蹤。門掩三秋兮。人歸何處。天無四壁兮。月上中峰。</p>
<p>眼光落穀氣消。六窓不見獮猴跳。空索索寂寥寥。破屋從它野火燒。歸去客笑頭搖。蒼鷹掣斷紫絲絛。正恁麼時。如何行履。良久云。坐斷兩頭。古渡風活。船到岸細行一步。清秋月冷鶴移巢。</p>
<p>入塔云。幻滅非無。圓覺非有。虗而長靈者誰。死而不亡曰壽。嚴風摩洗天容清。寒木搖落山骨秀。虗明田地歸去來。半夜長空月如晝。</p>
</div></div>
<div class='div-other'><a id='mulu158' />
<p class='h2'>法語</p><p>履道底人。妙出言思。直下真實。自有肯路。又莫著道理。廓然㳷合。月流諸水。風行太虗。自然不觸不礙。超彼照用。雖照無痕。雖用無迹。入三昧於諸塵。収萬象於一印。絕滲漏。無走作。喚作了事衲僧。又須記取還家路子。雲盡天寒。秋疎山瘦。箇是本所住處。</p>
<p>衲僧本有田地。清曠丕平。望絕崖岸。在其間耕雲種月。明白虗廓。自家受用。或出或沒。任収任放。直得二儀同其生成。萬象同其起滅。崢崢嶸嶸。何所從來。寂寂寞寞。何所至向。可謂虗空不可容納。大地不可擎載。妙存不得其形。至虗不得其名。有無功盡。凡聖路絕。方有到家時節。正恁麼時。得箇甚麼。萬頃眼寒清照雪。好看裏許力耕人。</p>
<p>枯寒身心。洗磨田地。塵紛淨盡。一境虗明。水月霽光。雲山秋色。青青黯黯。湛湛靈靈。自照本根。不循枝葉。箇時底處超邁情緣。不限劫數。一念萬年終無變易。從此出應。虗谷行雲。動靜自若。順入諸塵。常在三昧。所以云。那伽常在定。無有不定時。</p>
</div></div>
<div class='div-other'><a id='mulu159' />
<p class='h1'>古巖璧禪師語　　　　嗣石窻</p>
<div class='div-other'><a id='mulu160' />
<p class='h2'>上堂</p><p>日月如彈丸。頑心似堅石。堅石不可融。彈丸易跳擲。始見踏青行。相將年又極。誰將後夜霜。換我雙鬢黑。有箇不老方。諸人識不識。你若識得。秋凋冬落。一任施呈。若也不然。趙州不曾親見南泉。亦不曾道箇鎮州出大蘿蔔。</p>
<p>晷運推移。日南長至。一夜東海烏龜。吞却南山鱉鼻。你若知得。不妨眼上安眉。你若不會。過去須彌燈王在你脚跟底。</p>
<p>舉普化大悲院裏有齋。頌云　大用全提作者知。爍迦眼活電光遲。大悲院裏翻身處。臨濟甘為小廝兒。</p>
<p>佛成道日云。叢林皆為臘月八日。黃面老子。夜見明星悟道。洞見三千大千世界。眾生本來成佛。大似一犬吠虗。千猱啀實。只如毗藍園指天指地。天上天下唯我獨尊。又向什麼處去也。直饒道得箇大冶精金。曾無變色。也是向虗空。剜箇窟籠。畢竟如何。欲得不招無間業。莫謗如來正法輪。</p>
<p>非不非。是不是。差之毫釐。失之千里。拈占波國。來象骨山頭。將象骨峯。安藕絲竅裏。非偏非圓。無事無理。若也會得。許你七縱八橫。和泥合水。若也不會。直饒毫釐無差。正是靈龜曳尾。</p>
<p>今朝六月中。嘉田雨沾足。山房冷似氷。千山擁寒玉。祖意不西來。法身無展縮。水上掛燈毬。鎮州出蘿蔔。三盞不沾脣。百味皆具足。你若會去。直饒郢路巴歌。亦唱作新豐曲。你若不會。有寒暑兮促君壽。有鬼神兮妬君福。</p>
<p>滿散云。寰中獨照萬機息。壺外分權六國清。四海晏然王化裏。不須當道話昇平。</p>
<p>釋迦慳迦葉富。欺負乎人。誇張莾鹵。五天不納到支那。塞壑填溝無避處。無避處。不遮護。汲興相逢。如塗毒鼓。直須親切一回來。莫似邯鄲學唐步。</p>
<p>舉。世尊陞座。大眾纔集。文殊白槌一下云。諦觀法王法。法王法如是。世尊便下座。</p>
<p>後有芭蕉和尚道。忙忙者匝天普地。</p>
<p>師云。釋迦老子。盡力提來。文殊大士。滿口酬價。芭蕉和尚。大似無錢喫酒。妬人面赤。雪峯忍俊不禁。著箇頌子。玉象吞獅子。泥牛上綉鞍。御樓觀射獵。不是刈茆田。</p>
<p>仲冬嚴寒。一陽長至。佛祖有機關。俱落第二義。豈不見溈山寂子與香嚴。未免將泥土裏洗。忽有箇漢。出來道。我不似這三箇老漢。山僧拈棒便打。何故。重賞之下。必有勇夫。</p>
<p>園林宿雨不勝清。巖谷舂撞萬杵鳴。箇裏豁開千聖眼。不閑弓矢賀昇平。</p>
<p>皓月當空。寒江不動。萬里清光。曾非別共。蚌孕珠而無從。兔懷胎而非種。萬別千差。波騰海湧。卷舒只在一毫端。不用渾家生奉重。</p>
<p>十日梅天曉未晴。千巖俱作偃溪聲。直饒透出威音外。猶較曹山半月程。且道。過在什麼處。有眼辨取。</p>
<p>及時陽燄欲燒空。中有清凉一徑通。眾苦不來寒暑盡。鐵崑崙臥水晶宮。</p>
<p>開啟。舉黃龍新禪師云。摩訶般若波羅蜜。甚深般若波羅蜜。上祝聖人。天長地久。瑞巖即不然。空手把鋤頭。步行騎水牛。憑茲陪睿算。垂拱億千秋。</p>
<p>法法不隱藏。古今常獨露。槐影轉清陰。風催巖下雨。廚庫對僧堂。燈籠挂露柱。只有一處最誵訛。半夜泥蛇吞石虎。</p>
<p>舉僧問雲門。樹凋葉落時如何。門云。體露金風。</p>
<p>師云。樹凋葉落。體露金風。堯眉八字。舜目重瞳。機如掣電者。難尋蹤跡。口似磉盤者。驀地相逢。飜地揭天休作解。新羅元在海門東。</p>
<p>至節云。木人夜半穿靴。難尋蹤跡。石女天明不露。誰辨親疎。枯木上一點春回。古渡頭千尋寒雪。同門出入。不來還憶渠。同氣相求。回來劫無說。且道。是什麼人。能如是行李。御樓觀射獵。不是刈茆田。</p>
<p>發監収云。金葉銀莖報有秋。明珠萬斛堂中収。自從一飽家田飯。不用埋頭向外求。喫家田飯。不向外求。人人知有底。只如世界未興。靈苗未發。汝等諸人。在什麼處著眼。還知麼。只是自家成現底。付與叢林本色人。</p>
<p>祖師忌日云。漚澄巨浸無蹤跡。月轉層巒顯大功。剎海毫芒無欠剩。空山和月撼松風。或者道。聖人無<span class='corr'>己</span>。靡所不<span class='corr'>己</span>。且喜沒交涉。又道。寂而常照。感而遂通。拈向一邊。更饒法身無相。父母未生。大似為蛇畫足。畢竟如何。泥牛鬬入滄溟裏。玉角纖纖倚太空。</p>
<p>至節云。陰極俄驚一線回。石人嶺上笑咍咍。摧殘枯木非枯木。今日花從冷處開。</p>
<p>十月霜天道者孤。家風無地可名模。鐵牛吞却金獅子。撒出寒花滿道途。</p>
<p>住雪竇入院。僧問。明覺禪師道。住翠巖好。住雪竇好。意旨如何。師云。少賣弄。僧云。忽有人問和尚。住瑞巖好。住雪竇好。作麼生祗對。師云。須彌頂上擊金鐘。</p>
<p>師乃云。靈機妙轉。一毛頭上露出乾坤。大事現前。萬象森羅同時證據。直得千山擁雪。萬壑爭流。門前錦鏡發輝。戶外寒花襯足。妙高峰頂。誰云七日相逢。燕坐中峯。一任孤猿嘯月。如斯舉唱。盡落今時。向上提持。如何話會。還知麼。玉麟對對黃金角。木馬雙雙白玉蹄　復舉。僧問。師歸方丈意旨如何。泉云。昨夜三更失却牛。天明失却火。</p>
<p>師云。這箇公案。舉者極多。只為太近。所以會者極少。山僧有箇頌子。舉似大眾。相隨步步見還難。墨刷驊騮錦綉鞍。一夜遍行南贍部。天明依舊立江干。</p>
<p>謝新舊知事云。同氣相求。虎步平林而風生巖谷。同聲相應。龍吟古㵎。而韻出青霄其應也本出無心。其用也亦非有自。所以叢林調古。家國晏安。豈惟萬古長空。亦乃一朝風月。且道。成得箇什麼邊事。四海九州家世在。一花五葉典刑新。</p>
</div>
<div class='div-other'><a id='mulu161' />
<p class='h2'>小參</p><p>至節云。諸佛不出世。截路闌階。祖師不西來。填溝塞壑。佛法遍天下。無地容錐。談玄口不開。挨身不入。便恁麼去。諸人舌頭在山僧口裏。山僧舌頭在諸人口裏。如是見得。無得底人。無不得底人。無聖底人。無凡底人。無迷底人。無悟底人。無世界眾生。無差別玄玅。從上老凍膿。拋沙撒土。竪拂拈槌。便將箇無字印子。一印印定。東去也不得。西去也不得。神通妙用也不得。說理說事也不得。然後全身放下。燒榾柮火。煑野菜羮。唱村田樂。誰知節後一陽生。說甚寒食清明一百五。雖然如是。忽然有箇漢。牙如劒樹。口似血盆。說臨濟三玄三要。曹洞五位君臣。三種滲漏。雲門三句。溈仰父子之機。法眼即道明心。奔流度刃。疾焰過鋒。舉一明三。目幾銖兩底出來。又作麼生。不因紫陌花開早。爭得黃鶯下柳條。</p>
<p>謝知事云。祖域疆封既闊。物物全真。禪家法令惟新。頭頭總妙。或向棒頭取正。或於喝下分權。或山上刈三百箇祖師。或杓頭舀出千五百大眾。油餈裏相逢莊主。揩浴處拶著古靈。莫非本有光明。始信人人有分。雖然如是。只如洞山麻。青州衫。秤頭不等。還有過也無。但教心地平如掌。自有龍天暗點頭　復舉。藥山向雲巖云。為我喚沙彌來。巖云。和尚喚他作麼。山云。我有箇折脚鐺子。要伊提上挈下。</p>
<p>大溈云。藥山折脚鐺子。若無雲巖。幾成廢器。大溈亦有箇折脚鐺子。要諸人亦各出一隻手。且圖古風不墜。</p>
<p>師云。瑞巖亦有箇折脚鐺子。傳來既久。直得脣囂耳脫。聲韻都無。有時颺在壁角落頭。分文不直。有時拈來。東烹西煑。百味俱全。雖然如是。若要不傾不危。也須諸人。各出一隻手始得。</p>
</div>
<div class='div-other'><a id='mulu162' />
<p class='h2'>法語</p><p>此道。汗漫如大海江河。堅剛如銀山鐵壁。若非具大根器。有出塵脫俗超卓不群底氣宇。往往不能入作。君不見。石門慈照禪師。謂李都尉云。出家是大丈夫事。非將相所能為。如藥山蚊子上鐵牛。長髭紅爐上一點雪。又如真覺。始是鰲山成道。是什麼體格。既得之。則同天同人。同貴同賤。同高同下。一切處。無不是放身命底時節。又如界方子。東袞西袞。無非四稜著地時。到這箇田地。始得穩當。自然卓卓地。如獅子兒。如太阿劒。不動則<span class='corr'>已</span>。動則傷人。無回避處。喚作達磨兒孫。宗門上客。若是瞻前顧後。羊質虎皮。非獨於自<span class='corr'>己</span>無成。亦將無感於外。</p>
<p>佛法禪道。是文字語言。拈槌竪拂。鼓弄光影。拂袖便行。乞兒伎倆。百不思量。自作障礙。執法修行。如驢拽磨。看經看教。隔靴抓痒。息念忘緣。弄巧成拙。若是英靈漢。總不作這般去就。如獅子兒。振地哮吼一聲。百獸聞之。悉皆腦裂。豈肯依他作解。所以道。參禪須是鐵漢。著手心頭便判。直趣無上菩提。一切是非莫管。自然不落時人行李處。一切人。自然摸索不著。某上人。久留心於此。未能打脫。發心持鉢。亦猶仰山牧牛底時節。忽然道得箇不問他人借口。便禍事也。</p>
<p>見聞覺知是病。錯。見聞覺知是法。錯。法離見聞覺知。錯錯。這四箇錯字。如天之四時。地之四氣。人之四肢。若缺一箇。便偏枯傾倒。不成天地人物。黃面老子。一代時教。祖師直指人心。只在四箇錯字裏行。古今禪僧。如麻似粟。各展神通。亦不出此。所以先德。盡力提持。莫過於此。而今若欲作箇出格底衲僧。直須有跳出一著子。不見有出不出者。便能超過一切差別等法。如趙州鎮州蘿蔔。青州布衫。庭前栢樹子。更不著問人矣。</p>
<p>澤禪俊衲。且去徽州持鉢歸。跳出跳不出。却與你本分草料。</p>
</div>
<div class='div-other'><a id='mulu163' />
<p class='h2'>頌贊</p>
<div class='div-other'><a id='mulu164' />
<p class='h3'>仰山見東寺索珠</p><p>無言可對輝天地。無理堪伸奪夜光。離相離名言語道。潑天高價不尋常。</p>
</div>
<div class='div-other'><a id='mulu165' />
<p class='h3'>洞山喫菓子</p><p>盡力提來不等閒。要尋知<span class='corr'>己</span>驗來端。可憐臨水探紅尾。依舊茫茫失釣竿。</p>
</div>
<div class='div-other'><a id='mulu166' />
<p class='h3'>化胡椒</p><p>異國傳來種性殊。圓陀陀似蚌中珠。不□□艶照明月。自有辛香壓五湖。</p>
</div>
<div class='div-other'><a id='mulu167' />
<p class='h3'>送人</p><p>千尋老榦無寒暑。百鍊精金有變遷。脫盡皮毛空索索。不妨重結弟兄緣。</p>
</div>
<div class='div-other'><a id='mulu168' />
<p class='h3'>送堅知庫</p><p>埽盡法中病。生憎佛是塵。堂堂一堅密。春至百花新。</p>
</div>
<div class='div-other'><a id='mulu169' />
<p class='h3'>送泉州僧</p><p>洛陽橋下千尋水。象骨峰前萬疊山。一口為渠吞却了。更無蹤跡在人間。</p>
</div>
<div class='div-other'><a id='mulu170' />
<p class='h3'>送人</p><p>六窻不著閒光景。七處休尋古佛心。放下不行凡聖路。敢將黃葉當黃金。</p>
</div>
<div class='div-other'><a id='mulu171' />
<p class='h3'>義副寺求</p><p>拈却義。除却法。過現未來。不消一劄。大海波騰河四流。激湍袞袞吞三峽。須彌山王拊掌笑。江神河神俱[跳-兆+孛]跳。留得珊瑚對月寒。九曲明珠無孔竅。</p>
</div>
<div class='div-other'><a id='mulu172' />
<p class='h3'>山居<span class='note-inline'>(二)</span></p><p>瓶盂古㵎冷相依。雲淡山寒月色微。眼底賓朋聊自足。屋頭猿鳥恰忘機。山園茶笋疎疎有。世路人情漸漸稀。不記化權前後際。卷簾移榻看斜暉。</p>
<p>平生湖海竟何依。選得佳山賦式微。茗椀爐熏同宿學。蒲團禪板接初機。陂城水滿芹尤滑。瓦鉢肩挨粥未稀。睡起烏藤清興在。不知老木掛殘暉。</p>
</div>
<div class='div-other'><a id='mulu173' />
<p class='h3'>贊真覺</p><p>三回九度。見神見鬼。德山一棒。痛徹骨髓。敲老觀門。潑瓦官水。而今冷坐眼麻眉。錯認東瓜作碓觜。</p>
</div>
<div class='div-other'><a id='mulu174' />
<p class='h3'>贊卿老真</p><p>風蕭蕭。天空四壁雨疎疎。巖花狼籍。乾剝剝。白浪滔天。寂寥寥。徧界荊棘。漾在栖雲草莾中。堪嗟大地無人識。</p>
</div>
<div class='div-other'><a id='mulu175' />
<p class='h3'>自贊<span class='note-inline'>(三)</span></p><p>三際斷。一亘空。轉不轉。功不功。迢迢物外像。矯矯巖間松。密密處不堪親近。荒林裏得意相逢。咦。</p>
<p>癡不自揆。老不知休。提真覺雀觜杖。用曹山死猫頭。乾剝剝。冷湫湫。炙地熏天無氣息。拋沙撒土覓冤讐。</p>
<p>喻指喻馬。何勞真假。說性說心。轉見病深。靈山拈花。不曾動著。少林冷坐。徒自沈吟。良工欲寫莫可寫。汝曹敬之隔千林。山陰陰。水沈沈。蒼苔雪徑冷不徹。花鳥夕陽閒古今。真兮真兮。胡得而臨。</p>
</div>
<div class='div-other'><a id='mulu176' />
<p class='h3'>為翼侍者下火</p><p>善翼。汝果生耶。三十年在世亦幻住爾。汝果死耶。亦一時眾生顛倒見爾。既不生亦不死。作如是解者。亦識陰中妄想根本爾。那堪更說辭親老。涉鯨川。登象骨。預留香。衲帔蒙頭。師資相契。盡底拈來。總勿交涉。畢竟如何。烈火迸開金世界。鐵牛行步莫怱怱。</p>
</div></div></div>
<div class='div-other'><a id='mulu177' />
<p class='h1'>天章楚和尚語　　　　嗣暹道者</p><p>上堂。舉雲門云。十五日<span class='corr'>已</span>前。即不問你。十五日<span class='corr'>已</span>後。道將一句來。門自代云。日日是好日。</p>
<p>師拈云。且道。今日是什麼日。還有人揀得出麼。若揀得出。不惟通天通地。亦乃別陰別陽。若揀不出。天章今日。不免作箇杜巡官去也。良久云。還會麼。甲子乙丑海中金。丙寅丁卯爐中火。參。</p>
<p>秋天寒不寒。秋雨落不落。昨日問園頭。祇是好種作。平地<span class='corr'>已</span>耕犁。高坡用鍬钁。撒灰底撒灰。下麥底下麥。來年長夏間。供養諸禪客。然則獨掌不浪鳴。大家共擘劃。老漢只恁升堂。諸人作麼湊泊。若是擔帶之流。便請一時放却。以拄杖擊香臺。下座。</p>
<p>一日復一日。一月復一月。借問諸人瞥不瞥。閻羅王在汝面前。聲聲叫喚。無常鬼在汝脚下。步步排列。問汝有多少光陰。底事渾不肯休歇。直待兩脚梢空。恁時作麼分說。獨有般若鉗鎚。解向空中釘橛。絆住衲僧脚跟。四邊莫教空缺。莫空缺。冬無寒兮夏無熱。覓什麼鑊湯爐鐵。乃召大眾云。若無此箇神通。前程大有霜雪。卓拄杖下座。</p>
<p>金藏於鑛。非大治無以勝鉗鎚。玉蘊於山。非敏匠無以成器用。乃打一棒云。大冶敏匠。一時在這裏。還有勝得鉗鎚。成得器用底麼。良久云。啼得血流無用處。不如緘口過殘春。又打一棒。下座。</p>
<p>舉雪峯道。盡乾坤大地是箇眼。汝擬向什麼處蹲座。天章即不然。盡乾坤大地是箇眼。因什麼。青天白日扶籬摸壁。良久云。佛也救不得。卓拄杖下座。</p>
</div>
<div class='div-other'><a id='mulu178' />
<p class='h1'>雲菴真淨文禪師語　　　　嗣黃龍</p>
<div class='div-other'><a id='mulu179' /><p>聖壽開堂。問話且止。只知問佛問法。殊不知佛法來處。且道。從什麼處來。乃垂下一足云。昔日黃龍親行。此令。十方諸佛。無敢違者。諸代祖師。一切聖賢。無敢越者。無量法門。一切妙義。天下老和尚舌頭。始終一印。無敢異者。無異即且止。印在什麼處。還見麼。若見。非僧非俗。無偏無黨。一一分付。若不見。而我自収。乃収足。喝一喝云。兵隨印轉。將逐符行。佛手驢脚生緣老。好痛與三十棒。而今會中。莫有不甘者麼。若有。不妨奇特。若無。新長老。謾汝諸人去也。故我大覺世尊。昔日於摩竭陀國。十二月八日。明星現時。豁然悟道。大地有情。一時成佛。今有釋子沙門克文。於東震旦國。大宋筠陽城中。六月十三日。赫日現時。又悟箇什麼。以拂子劃一劃云。我不敢輕於汝等。汝等皆當作佛。</p>
<p>昔日大覺世尊。起道樹。詣鹿苑。為五比丘。轉四諦法輪。唯憍陳如。最初悟道。貧道今日。向新豐洞裏。只轉箇主丈子。遂拈起主丈。向禪床左畔云。還有最初悟道者麼。良久云。可謂丈夫自有衝天志。不向如來行處行。喝一喝。</p>
<p>開雲門門。七通八達。却須知有關棙子去著。若也不知。雖活如死。現黃龍龍。千變萬化。更須到伊窟宅潛處。若不到。有眼如盲。諸禪德。我觀法王法。法王法如是。有眼者辨取。</p>
<p>東西南北。四維上下。觀機設教。應病與藥。驀拈拄杖云。馬大師來也。看看。日面佛月面佛。一一為君重拈出。若善服者。病瘥藥除。舉足下足。無非道場。不善服者。藥病相治。盡大地是藥。觸途成滯。遂擲下云。只在諸人面前。</p>
<p>有時灰頭土面。橫身荒草。眾生處處著。引之令得出。其柰飢逢王饍不能飡。又爭怪得老僧。</p>
<p>聖壽長老。不會禪不會道。只會解粘去縛。應病與藥。諸佛子。無禪可參。無道可學。棄本逐末。區區客作。不如歸去來。識取自家城郭。城中自有法王尊。一呼百諾。髻晃明月珠。手振黃金鐸。還要一切眾生。自家省覺。來來。應是從前佛法知見。一時放却。乃得自<span class='corr'>己</span>毗盧心印明廓。喝一喝云。大丈夫兒莫錯錯。</p>
<p>上堂。彌勒真彌勒。分身千百億。時時示時人。時人皆不識。拈拄杖云。還識麼。千箇萬箇。但識取這箇。擲下拄杖。</p>
<p>宿來萬福數日。人事相煩。更不一一陳謝。禮煩即亂。知是箇般事便休。且道。是什麼事。拈拄杖云。風不鳴條。雨不破塊。堯風蕩蕩。行人讓路。萬姓歌歡。筠陽城中。誰家竈裡無煙。張公喫酒李公醉。卓拄杖云。寒山拾得。</p>
<p>僧問。如何是一乘法。師云。百尺幡竿尾指天。</p>
<p>乃云。方期首夏。<span class='corr'>已</span>是初秋。今朝七月改旦。嗟乎流光電速。四序推移。世事不常。人亦漸老。還有不涉老少者麼。八十翁翁著綉靴。</p>
<p>逍遙長老至。云。青山深處人。來我紅塵裏。紅塵偶不見。白雲與流水。耳目何所分。浮名與浮利。為是紅塵非。為復青山是。是非兩途間。幾多殊未<span class='corr'>已</span>。幸遇逍遙人。可述逍遙理。</p>
<p>天地與我同根。萬物與我一體。脚頭脚尾。橫三豎四。北俱盧州火發。燒著帝釋眉毛。東海龍王。忍痛不禁。轟一箇霹靂。直得傾湫倒嶽。雲黯長空。十字街頭廖胡子。醉中驚覺起來。拊掌大笑云。筠陽城裏。近來少賊。乃拈拄杖云。賊賊。</p>
<p>一葉落天下秋。老僧慵剃雪霜頭。風浩浩水潺潺。忙者自忙閒者閒。終南山色翠相倚。湘岸橘朵紅鈎攀。諸禪德。會即途中受用。不會世諦流傳。拈拄杖云。不是途中受用。又作麼生傳。良久乃喝云。夜靜水寒魚不食。滿船空載月明歸。</p>
<p>謝月化主。靈山話月。曹溪指月。聖壽今朝謝月。且道。與古人誰親誰疎。莫有人辨得麼。若也辨得。將此身心奉塵剎。是則名為報佛恩。若辨不得。無角鐵牛眠少室。生兒石女老黃梅。笑殺栽松道者。參。</p>
<p>方經七月十五。又是八月中秋。徒知暑往寒來。人老區區未休。休休。看看便是結交頭。大眾。丹霞老道底。百骸俱潰散。一物鎮長靈。乃喝云。無端騎聖僧。</p>
<p>德山呵佛罵祖。承其言者多。見德山者少。黃龍佛手驢脚。見黃龍者眾。善其機者稀。拈拄杖云。欲見德山麼。左邊卓云。看。要見佛手驢脚麼。右手卓云。看。乃橫云。佛手驢脚。我宗恢廓。德山披毛。黃龍戴角。萬化目前。磊磊落落。乃喝云。眼睛定動。總是著縛。</p>
<p>道泰不傳天子令。行人盡唱太平歌。五九四十五。莫有人從懷州來麼。若有。不得忘却臨江軍豆豉。</p>
<p>城中失火云。欻然火起。焚燒舍宅。及至煙消火滅。萬事成空。冷地裏。一場懡㦬。遂喝云。轉凡成聖。又是什麼人。</p>
<p>永固長老至。云。幽固深遠。無人能到。到則山青水綠。別是人間。好諸禪德。江月照松風吹。永夜清宵何所為。却怪長時杜䳌子。春山無限好。猶道不如歸。</p>
<p>十月十五。迎寒送暑。唯有這箇。不來不去。該天括地。亘今亘古。雖則全彰。要且不露。喝一喝。</p>
<p>十七十八。早是漏泄。若也不會。守繫驢橛。</p>
<p>以字不成。八字不是。有利無利。不離行市。拈拄杖云。寰中天子。塞外將軍。擊禪床。</p>
<p>十月二十三。天寒下暖簾。黃昏一覺睡。南海出榆甘。</p>
<p>聖壽。有時戴寶冠。掛瓔珞。出來。十人有九人。驚怖毀謗罵詈。避走遠去。見伊不識。遂更著垢弊衣。與伊相見。百人千人。一時讚歎歡喜。信知。我所得智慧。微妙最第一。眾生之根鈍。著樂癡所盲。如斯之等類。云何而可度。以拄杖擊香卓一下。</p>
<p>住洞山。開堂云。問話且止。言多道遠。然則通人分上。無可不可。問答縱橫。何是何非。不二門開。一道清淨。古人云。道無不在。觸事而真。心若不邪。所為自正。正覺之道。得在乎心。不在乎言。言語道斷。心行處滅。非古非今。今日一會。法法本然。心心本佛。若僧若俗。若賢若愚。悟則事同一家。迷乃萬別千差。差之毫釐。失之千里。遂拈拂子。召大眾云。一花開五葉。結果自然成。</p>
<p>摩尼珠人不識。如來藏裏親收得。既收得不護惜。也要諸人見。擲下拄杖云。還識麼。若識。燒沈水香。供養諸禪德。明月照見夜行人。良由不是他家事。</p>
<p>佛法現前。僧俗儼然。八月初五。冷落秋天。</p>
<p>有相身中無相身。無明路上無生路。志公和尚。欺我等愚迷。壓良為賤。然則敢問諸人。而今四大五蘊。是有相之身。那箇是當人無相之體。噓一聲云。欲報先聖護念恩。粉骨碎身又安得。</p>
<p>只知今日明日。不覺前秋後秋。諸禪德。休得也未。便好休。而今更有什麼事。見麼。四大海水。灌入你諸人鼻孔裏。須彌山突出額角邊。三十年後。不得辜負洞山長老。</p>
<p>師子吼無畏說。百獸聞之皆腦裂。拍禪牀左邊云。不是師子吼。又拍禪牀右邊云。不是無畏說。你擬心。早是腦裂也。更擬如何若何。一隊野狐精。喝一喝。</p>
<p>平旦寅。狂機內有道人身。乃喝云。不是狂機。又唾云。不是狂機。若作狂機會。又爭得。行住坐臥。山河大地。不是狂機。且道。作麼生是道人身。良久云。各自歸堂喫茶。</p>
<p>此箇事。學不得。教不得。傳不得。須是當人悟始得。悟得也可可地。閒閒地。了了明明地。歷歷落落地。一切神通變化。悉自具足。不用外求。乃橫按拄杖云。橫按鏌鎁全正令。太平寰宇斬癡頑。遂擲下。良久喝一喝。</p>
<p>師子不食鵰殘。快鷹那打臥兔。放出臨濟大龍。抽却雲門一顧。拈拄杖云。龍行雨至。三草二木。</p>
<p>發化主。云。出家沙門。當清淨自活。以乞食為正命。食不過分。離憍慢故。以乞法為正念。增長智慧。不滯寂故。驀拈拄杖云。你有拄杖子。與你拄杖子。你無拄杖子。奪却你拄杖子。此於薦得。增汝智慧。破汝憍慢。火燄裏藏身。淤泥中出現。千手千眼大悲菩薩。一任神通變化。於此不薦。有清泉兮恣汝飲。有碧巖兮從汝栖。切忌寒猨深夜啼。</p>
<p>洞山受請。眾請小參。新豐古洞。萬疊爭攢。悟本真蹤。千林競簇。古今勝地。佛事長興。所以昔悟本大師。有時提唱。唯有佛菩提。是真歸仗處。復喝一喝云。猶有這箇去就在。諸禪德。只如大師道。猶有這箇去就在。且道。意作麼生。還知落處麼。叢林中。多有商量者。有底道。聞佛聞法。似生冤家。況更有歸仗處。故遭悟本大師撿點。有底道。悟本只要人休歇去。有底道。悟本只見錐頭利。不見鑿頭方。似與麼匹配。又何曾夢見他古人。既不如是。又且如何。諸德。此箇事。大須子細。不可麤心。一等參禪。窮教到底。宗門中千差萬別。隱顯殊途。唯大智方明。降茲<span class='corr'>已</span>往。莫測涯際。而今多是抱不哭孩兒。打淨潔毬子。把纜放船。抱橋澡洗。彼此丈夫。阿誰無分。若便明去。駈耕夫之牛。奪飢人之食。入火不燒。入水不溺。於一切處不留。一切處成就。靈光獨耀。烜爀殊分。可謂蕩蕩乎落落乎。張起濟岸帆。撥動渡人舟。於生死海內。白浪堆中。出沒去來。逍遙自在。喝一喝云。從他謗任他非。雨中兼箬笠簑衣。而今暫別海門月。携魚且向市廛歸。</p>
<p>舉三聖興化。逢人出不出　師拈云。看這兩箇老古錐。竊得臨濟些子活計。各自分疆列界。氣衝宇宙。使明眼衲僧。只得好笑。諸禪德。且道。笑箇什麼。還知落處麼。若知。一任七顛八倒。若不知。且向三聖興化葛藤處咬嚼。</p>
<p>結夏。十方聚會。三月一結。息狂妄心。除苦惱熱。獲勝清凉。證大寂滅。到波羅岸。出生死轍。以此聖制。故不虗設。聲聞緣覺。不見不聞。三世諸佛。只可自知。衲僧跳不出。打在綣繢裏。動即開眼尿床。夢中說夢。且向洞山門下。九十日討箇活路。</p>
<p>佛法兩字。直是難得人。有底不信自<span class='corr'>己</span>佛事。唯憑少許古人影響。相似般若。所知境界。定相法門。動即背覺合塵。粘將去。脫不得。或學者來。如印印泥。第相印授。不唯自誤。亦乃悞他。洞山門下。無佛法與人。只有一口劍。凡是來者。一一斬斷。使伊性命不存。見聞俱泯。却向父母未生<span class='corr'>已</span>前。與伊相見。見伊才向前。便為斬斷。然則剛刀雖利。不斬無罪之人。莫有無罪底麼。也好與三十拄杖。</p>
<p>丹霞燒木佛。院主眉鬚墮。驀拈拄杖云。不是木佛。便擲下云。誰敢燒你。擬即眉鬚墮落。不擬又且如何。遂高聲叫行者。拈起拄杖。下座。</p>
<p>九日無白醪。飽飡黃栗糕。十日有黃菊。催人打禾穀五更鍾未鳴。隣雞<span class='corr'>已</span>數聲。相逢不下馬。各自奔前程。</p>
<p>昨日風氣暖。今朝天色寒。乾坤共著力。衲子眼皮寬。</p>
<p>從門入者。不是家珍。又作麼生是家珍。拈拄杖。召大眾云。還見麼。遂扣香臺。復乃噓噓。釋迦老子。棒打不殺。文殊普賢。喚不回頭。休休。虗費力。且隨流。待伊時節至。一葉落天下秋。</p>
<p>洞山門下。要行便行。要坐便坐。鉢盂裏屙屎。淨瓶中吐唾。執法修行。如牛拽磨。</p>
<p>洞山門下。要道便道。要用便用。救得眉毛。失却鼻孔。乃喝云。久雨不晴。參。</p>
<p>出縣回。云。三日不相見。不得故眼看。是何言歟。洞山數日不相見。相見只是舊時人。乃合掌云。不審。過去諸佛。現在諸佛。未來諸佛。參退喫茶。</p>
<p>洞山門下。有時和泥合水。有時壁立千仞。你諸人。擬向和泥合水處見洞山。洞山且不在和泥合水處。擬欲向壁立萬仞處見洞山。洞山且不在壁立萬仞處。擬向一切處。見洞山。洞山且不在一切處。你不要見洞山。鼻索在洞山手裏。擬瞌睡。也把鼻索一掣。只見眼孔定動。又不相識。也不要你識洞山。且識得自<span class='corr'>己</span>也得。</p>
<p>舉僧問雲門。如何是和尚家風。云有讀書人來報。諸德。千聞不如一見。又作麼生見。只為分明極。翻令所得遲。</p>
<p>光剃頭。淨洗鉢。好便住。惡便脫。好諸禪德。莫將世俗見。埋沒道人心。</p>
<p>裩無襠袴無口。頭上青灰三五斗。趙州老漢少賣弄。然則國清才子貴。家富小兒驕。其柰禾黍不陽燄。競栽桃李春。翻令力耕者。半作賣花人。</p>
<p>但離虗妄。名為解脫。其實未得一切解脫。作麼生是一切解脫。驀拈拄杖云。關。又云。雲門大師。在拄杖頭上[跳-兆+孛]跳。還見翠巖眉毛麼。若也不見。洞山為你注破。長慶來也。遂擲下云。吹笛打鼓普請看。</p>
<p>識情安排。工夫造作。一向攀緣。<span class='corr'>己</span>事荒却。不信吾家正徧知。論劫莫能成正覺。喝一喝。</p>
<p>汾州莫妄想。俱胝竪指頭。古今佛法事。到此一時休。休休。却憶趙州勘婆子。不風流處也風流。</p>
<p>放過一著。落在第二。仲春漸暄。景色明媚。一眾高人。起居輕利。莫有不涉春緣底麼。良久云。遠道擎空鉢。深山踏落花。</p>
<p>聖僧每日。入骨入髓。為諸人說。適來擊鼓。重為宣揚。更待長老開口動舌。又堪作什麼。老僧恁麼道。也是為蛇畵足。</p>
<p>此事如明珠在盤。不撥自轉。有底撥不轉。按不活。又爭怪得老僧。要識明珠麼。各自歸堂喫茶。</p>
<p>臘月二十。新豐一眾。衲僧巴鼻。滴水滴凍。</p>
<p>人貧智短。馬瘦毛長。趙州云。我青州。做一領布衫重。七斤。師云。有年無德。洞山見兔放鷹。知生不知死。大眾。欲出生死不涉有無大用現前。勿隨言語。</p>
<p>佛法門中。有縱有奪。縱也。四五百條花柳巷。二三千處管絃樓。奪也。天上天下。唯我獨尊。不縱不奪。又作麼生。良久云。長把一聲歸去笛。夜深吹過汨羅灣。</p>
<p>華嚴座主到。云。法界者。一切眾生之本體也。拈拄杖云。不是法界。是諸人。無始以來。靈明廓徹。廣大虗寂之妙體。故此土他界。天堂地獄。六凡四聖。情與無情。同一無異。無壞無雜。由帝網之明珠。互相融通。更相涉入。可謂無邊剎境。自他不隔於毫端。十世古今。始終不離於拄杖頭上。若爾則何啻擲。大千於方外。納須彌於芥中。而今百億日月。百億須彌。百億世界。都在拄杖子裏許。乃擲下云。擲在諸人面前。還見麼信得及麼。不思議解脫力。神通游戲。妙用現前。非假於他術。皆吾心之常分耳。喝一喝。下座。</p>
<p>頭陁石。被莓苔褁。擲筆峰。遭薜茘纏。羅漢院。一年度三箇行者。歸宗寺裏。參退喫茶。</p>
<p>你有拄杖子。我與你拄杖子。你無拄杖子。我奪却你拄杖子。大眾。見錢買賣。莫受人瞞。知麼。有利無利。不離行市。阿呵呵。却憶趙州勘婆子。不風流處也風流。</p>
<p>八月中秋。凉風蕭索。衲僧去來。如雲似鶴。山北山南有路通。一條拄杖橫擔却。是即是。覺不覺切忌隨他老盧脚。喝一喝。</p>
<p>十月旦云。凡夫色礙。二乘空礙。菩薩色空無礙。目前萬象森羅。理事融通自在。僧堂又添煖火。十方高人共會。不必更分彼此。同是一真法界。喝一喝。</p>
<p>今朝十月二十五。須知有法離言句。本明本妙不假修。一隊古佛參堂去。</p>
<p>冬後一陽生。乾坤解通變。衲僧莫守株。彼此丈夫漢。日用天真活。人人自可見。如何都不顧。隨他物所轉。</p>
<p>衲僧門下。無非過量境界。自在禪定。乃喝云。豈不是過量境界。又謦欬云。豈不是自在禪定。阿呵呵。將此深心奉塵剎。是則名為報佛恩。</p>
<p>大眾休得。也無了期。共來林下學無為。袈裟同肩一佛子。相逢能得幾多時。</p>
<p>大眾。古人道。盡大地是箇解脫門。枉作佛法會却。何不見山是山。見水是水。歸宗則不然。盡大地。是箇解脫法門。不作知見解會。有時見山。不喚作山。有時見水。不喚作水。大眾。彼此丈夫。莫受人瞞。</p>
<p>大眾。佛法兩字。彼此不著便。眾中莫有師子兒麼。不敢望你哮吼一聲。使大眾。一時頂門上眼開。且莫嚼他古人殘羮餿飯。也得。歸宗今日。瞞你諸人去也。拈拄杖擲下云。南山鼈鼻蛇。解弄者収取。喝一喝。</p>
<p>山門今日。供養羅漢。為十方檀越。酬還心願。亡者生天。見存獲福。召云。但只隨例飡䭔子。莫問人間短與長。復拈起拄杖云。我生<span class='corr'>已</span>盡。梵行<span class='corr'>已</span>立。所作<span class='corr'>已</span><span class='corr'>辦</span>。不受後有。三界不柰伊何。堪受人天供養。這一隊少叢林漢。總好與二十拄杖。喝一喝。</p>
<p>大眾。彼我雖殊。根塵有異。然則性自平等。無平等者。平等尚無。況有不平等者。拈拄杖云。情與無情共一體處處皆同真法界遂擲下云。撲落非他物。且道。是什麼物。喝一喝。</p>
<p>日往月來。大盡小盡。光陰<span class='corr'>已</span>去。生死漸近。大眾。總是祖師門下客。須知生死不相關。且道。歸宗與麼說話。還有過也無。良久云。父母不聽。不得出家。</p>
<p>如來大師云。不能了自心。如何知正道。又寒山菩薩云。一念了自心。開佛之知見。大眾。是什麼。直下了取。拈拄杖云。阿誰不見。阿誰不知。知見分明。又擊禪牀云。阿誰不聞。阿誰不了。了心平等。若此觀者。名為正觀若他觀者。名為邪觀。卓一下。</p>
<p>船子下揚州。大地無寸土。蛇咬蝦蟆聲。更有眾生苦。拈拄杖擲下云。今朝二十五。喝一喝。</p>
<p>一葉落天下秋。廬山山北到江州。擲下拄杖云。若知撲落非他物。須信縱橫得自由。</p>
<p>今朝九月一。夜來霜氣寒。當知門外路。一一透長安。喝一喝。</p>
<p>是日<span class='corr'>已</span>過。命亦隨減。如少水魚。思有何樂。唯二乘禪定。寂滅為樂。是為真樂。學般若菩薩。法喜禪悅之樂。是為真樂。三世諸佛。慈悲喜捨。四無量心。為樂。是為真樂。石霜普會云。休去歇去。冷湫湫地去。是謂二乘寂滅之樂。雲門云。一切智通無障礙。拈起扇子云。釋迦老子來也。是謂法喜禪悅之樂。德山棒。臨濟喝。是三世諸佛。慈悲喜捨之樂。除此三種樂。不為樂也。且道。歸宗一眾。在三種內。三種外。良久云。今日莊主。設饡飯俵襯。參退喫茶。</p>
<p>十方同聚會。箇箇學無為。此是選佛場。心空及第歸。大眾。總是選佛之人。既到歸宗門下。須是一箇箇。心空及第歸。不可作長行粥飯僧。彼此出家離世俗。誰言祖獨有南能。</p>
<p>靈光洞耀。迥脫根塵。體露真常。不拘文字。此是百丈大智禪師。舉揚。大眾作麼生。良久云。在家疑是客。別國却為親。喝一喝。</p>
<p>今朝三月十五。又是月圓當戶。祖意教意同別。且看雞寒上樹。拈拄杖云。春無三日晴。夏無十日雨。復擲下云。處處綠楊堪繫馬。家家門底透長安。喝一喝。</p>
<p>開馬祖塔云。放過一著。落在第二。有利無利。不離行市。家家門外綠楊垂。不獨春風拆桃李。馬祖堂開。二月初二。觸目遇緣。法門大啟。不如歸去來。良久云。向什麼處去。馬祖堂中燒香罷。僧堂裏喫茶。</p>
<p>大巧若拙。大辯若訥。師云。達人到此。身心一如。身外身外無餘。十方世界。只在目前。</p>
<p>一年十二月。倐忽又臨頭。人漸老。水長流。世有何人便肯休。休休。不如歸去來。自有無繩水牯牛。喝一喝。</p>
<p>出家沙門。清淨佛子。莫於袈裟下。失却人身。古人道了即業障本來空。未了應須償宿債。且道。袈裟下。了箇什麼。便業障本來空。未了箇什麼。便須償宿債。出家門中。也須子細。不得莽鹵。一等行脚。離鄉別井。出一叢林。入一保社。尋訪善知識。決擇生死。直須子細。假饒了得。我更問你。只如僧問雲門。二祖是了未了。門云。確。眾中作麼生商量。時中如何受用。大眾。要會麼。昨日化主歸山。一年在外。化導不易。有利無利。不離行市。喝一喝。</p>
</div>
<div class='div-other'><a id='mulu180' />
<p class='h2'>法界三觀<span class='note-inline'>(六)</span></p><p>色空無礙。如意自在。萬象森羅。影現中外。出沒去來。此土他界。心印廓然。融通廣大。</p>
<p>理事無礙。如意自在。倒把須彌。卓向纖芥。清淨法身。圓滿土塊。一點鏡燈。十方海會。</p>
<p>事事無礙。如意自在。不動道場。十方世界。東涌西沒。千差萬怪。火裏蝍蟟。吞却螃蠏。</p>
<p>事事無礙。如意自在。手把猪頭。口誦淨戒。趂出婬坊。未還洒債。十字街頭。解開布袋。</p>
<p>事事無礙。如意自在。拈起一毛。重重法界。一念徧入。無邊剎海。只在目前。或顯或晦。</p>
<p>事事不知。空色誰會。理事既周。鐵船下海。石火電光。咄哉不快。橫按鏌鎁。魔軍膽碎。</p>
</div>
<div class='div-other'><a id='mulu181' />
<p class='h2'>頌古</p>
<div class='div-other'><a id='mulu182' />
<p class='h3'>僧問首山。佛法的的大意。云楚王城畔水東流</p><p>楚王城畔水東流。樹倒藤枯笑不休。好是自從投子後。更無人解道油油。</p>
</div>
<div class='div-other'><a id='mulu183' />
<p class='h3'>臨濟三頓棒<span class='note-inline'>(二)</span></p><p>資粮更不著些些。岐路年深恐轉賒。直下痛施三頓棒。夜來依舊宿蘆花。</p>
<p>便言佛法無多子。大丈夫兒豈自乖。脇下兩拳明有信。不從黃檗付將來。</p>
</div>
<div class='div-other'><a id='mulu184' />
<p class='h3'>僧問風穴。如何是佛。云杖林山下竹筋鞭</p><p>杖林山下竹根鞭。水在深溪月在天。良馬不知何處去。阿難依舊世尊前。</p>
</div>
<div class='div-other'><a id='mulu185' />
<p class='h3'>百丈再參</p><p>客情步步隨人轉。有大威光不能現。突然一喝雙耳聾。那吒眼開黃檗面。</p>
</div>
<div class='div-other'><a id='mulu186' />
<p class='h3'>興化打尅賓</p><p>丈夫當斷不解斷。興化為人徹底漢。<span class='corr'>已</span>後從渠眼自開。棒了罰錢趁出院。</p>
</div>
<div class='div-other'><a id='mulu187' />
<p class='h3'>野狐</p><p>不落藏鋒不昧分。要伊從此脫狐身。相逢盡道休官去。林下何曾見一人。</p>
</div>
<div class='div-other'><a id='mulu188' />
<p class='h3'>因事</p><p>祖師心印鐵牛機。直要當鋒決是非。掣電未収轟霹靂。相逢誰是丈夫兒。</p>
</div></div></div>
<div class='div-other'><a id='mulu189' />
<p class='h1'>隱山璨和尚語　　　　嗣退庵空</p><p>上堂。會慶節云。過去釋迦<span class='corr'>已</span>往。當來彌勒未來。現在。</p>
<p>我皇誕生。便是無量壽佛。發號施令。頭頭摩竭真機。拱手垂衣處處普光明殿。直得堯風蕩蕩。舜日高明。風以時。雨以時。鼓腹遊。唅哺嬉。東村王大翁。醉酒臥街。起來大笑一聲曰。帝力於我何有哉。不知手之舞之。足之蹈之。是則是。且道。今朝祝　聖。應時及節一句。作麼生道。九重深處　龍顏悅。森羅萬象盡山呼。</p>
<p>師淳熙元年。二月十七日。力丐退。汪尚書再出帖。委通判。同僧司。請回。二十四日入院。指座云。隱山無量罪過。復被公文追到。要得重整頹綱。不免再陞此座。</p>
<p>登座。祝　聖罷。再拈香云。山僧茲者卸下道傍檐子走入深山。擬待要追還舊觀。無端被判府閣學尚書依舊牽挽出來如馬再搭鞍牛重拽磨。苦苦難說。如今也不可放過。却為他。拈出一炷栴檀無價之香。祝其台算。非是上酬厚德。且要一拳一踢。彼此分明。</p>
<p>遂就座　乃云。昔日石塔長老。為蘇東坡而少留。今朝新下生。為汪尚書而走轉。一動一靜。本實無心。或去或來。有何朕迹。盖賢太守。既是力作法門主。則衲僧家。何苦硬把死蛇頭。要須看風使帆。豈可釘樁搖櫓。況我判府閣學尚書。力攄忠悃。親結主知。方膺睿眷以彌隆。力上祠章而不允。滿斯氏借宼之願。繼昔人歌廉之謠。如此則璨上座。不免拽轉船頭。再開鋪席。向洛陽江邊。重劄硬寨。荷楊歧擔子。而復展家風。把斷衲子要津。揑定諸方鼻孔。使三世諸佛。依前乞命。教歷代祖師。相顧攢眉。叢林永永太平。法眼看看滅盡。是則是。且道我判府閣學尚書。外護提携之恩。作麼生報。良久云。願祈台算等須彌。永弼吾皇扶至化。更有一頌。舉似大眾。心心急要入巖隈。不合談禪信口開。引得王臣多愛重。遮回又被捉將來。</p>
<p>佛生日云。瞿曇兩脚方踏地。點胸點肋。說道理。直饒說得到驢年。看來總落第二義。且道。作麼生是第一義。下座。與汝諸人。同登寶殿。潑一杓惡水。</p>
<p>報恩門庭。別無道理。長連牀上。大眾努觜。本無佛法可商量。亦不坐在鬼窟裏。驀然洗面摸著鼻。便知得飯元是米。更若遲遲疑疑。白雲千里萬里。</p>
<p>上元日云。昨夜三更後。報恩寺裏一件事。也是差異。佛殿上燈籠。放大光明。爍破天帝釋面。安樂山神忍痛不禁。出來大呌一聲曰。苦苦。土地神怕怖慞惶。走去。門前石獅子鼻孔裏藏身。却見眾寮中。幾箇禪和。先在彼中。團圞打坐。商量古今。一箇道。青州布衫。為甚麼。只重七斤。一箇道。楊岐驢子。為甚麼。只有三隻脚。一箇道。休說這箇。且道麻姑山上唐朝松。為什麼。輪輪囷囷。屈屈曲曲。被土地神喝一喝云。你這一隊漆桶。為什麼不去觀燈。却來這裏。胡言漢語。不勝懡㦬。相趂歸來。僧堂中打坐。報恩門下。被他恁麼相鈍置。今早本要呼來。對眾行遣。得露柱勸。一時休了。如今陞座之次。不免舉似大眾。且道。是真實耶。是脫空謾語耶。試斷看。若斷不得。巡堂去。</p>
<p>風和日暖。牡丹生卵。露柱吹笙。燈籠拍版。城上遊人。三盃兩盞。報恩禪和。努觜不管。一念不生。前後際斷。踢倒鞏縣茶瓶。打破饒州甆盌。</p>
<p>隱山夜來夢喫攧。築著脚指頭出血。就地摸得麗水金。元來却是新羅銕。翻身撞倒鳳凰峯。赤面山神驚吐舌。喚起前庵臥如來。休來向這裏入滅。一棒打殺麻姑仙。說甚長生真祕訣。叮嚀五通與三郎。切莫向李太白說。為什麼莫向他說。怕他俗士不甘。打你頭破腦裂。</p>
<p>奪得胡兒馬便休。何須抵死覓封侯。草鞋直掛龍牀角。爭似山間煨芋頭。</p>
<p>舉湛堂準和尚頌云。暑往寒來春復秋。夕陽西去水東流。人生三萬六千日。夢電光陰颯爾休。急急修。急急修。如今政是結交頭。晚禾莫待秋後種。一陣嚴霜便失収。</p>
<p>師舉了。呵呵大咲云。湛堂恁麼說話。恰似十字街頭五更初。喚□起來念彌陀底老頭陀氣象。急急修。急急修。掩彩殺人。隱山今朝。因晚禾可望。戲作一頌。身世悠悠不繫舟。莫將閑事掛心頭。休言佛法無人會。且說晚冬又倍収。又倍収。蟻穴百年能幾久。龜腸一飽更何求。大眾拍手唱囉哩。筭得生來不解愁。</p>
<p>重陽云。箭穿楊葉未為親。透得金塵有幾人。多謝汾陽曾說破。重陽九日菊花新。</p>
<p>拈起拄杖云。昨夜三更後。遮箇木上座。來方丈裏問云。和尚明日當參。作麼生說禪。隱山佇思。渠云。某甲教和尚道。法不孤起。仗境方生。石女穿靴織。木人帶帽耕。猢孫倒上樹。烏龜弄塵行。時人要會箇中意。新羅夜半日頭明。隱山向佗道。也好聻。今朝起來嬾倦。只依佗所說。舉似大眾。少間請他。來方丈裏。點一盞茶賞他。</p>
<p>天下老隱山。醜怪百千狀。不依本分說禪。一向橫拈竪放。有時放夜市於蟭螟眼中。有時駕鐵船於須彌頂上。有時倒騎駿馬驟高樓。有時輕引藕絲牽大象。證鱉成龜。喚三作兩。黑豆換人眼睛。偏做遮般伎倆。汝等諸人。作麼生湊泊。作麼生近傍。去底一任緊。峭草鞋。來底未許拗折拄杖。為什麼如此。泉山善法堂前。政要草深一丈。</p>
<p>雪下云。天工剪水作花飛。為瑞為祥也大奇。管取明年禾麥熟。山河大地盡光輝。千樹萬樹銀花結。也是普賢呈醜拙。謝三郎在南臺江。手指東山笑不歇。且道。他笑箇什麼。獅子峯高萬丈。變成露地白牛。</p>
<p>以拂子。打一圓相云。大眾還會麼。揑不成團撥不開。衲僧一見莫輕猜。今朝為汝明明說。花奴花奴喫飯來。</p>
<p>謝休知客。</p>
<p>舉禪月休禪師。在石霜。充典座。一日張拙入山。訪石霜。見其形貌枯悴。語言平淡。遂不喜之。拂袖而下。到知客寮。見禪月。齊<span class='corr'>己</span>。太布衲。議論琅琅。張乃問曰。三人中。何不推一人。作長老。禪月知張之意。輕於石霜。乃曰。堂中五百眾。似卑僧者。二百五十。勝卑僧者。二百五十。堂頭和尚。乃肉身菩薩。張聞此語。再整威儀。祇見石霜。一言之下。發明大事。</p>
<p>聖泉山中。今請得箇知客。名字適然相同。議論也有些子。非晚。有這般措大。入山問著隱山老漢。知客也與麼對他時。定是痛與三十。即時趕出三門。為什麼如此。釋迦彌勒是他奴。二十年來心膽麤。甘與魔王為眷屬。休將惡語張荼糊。</p>
</div>
<div class='div-other'><a id='mulu190' />
<p class='h1'>妙湛慧和尚語　　　　嗣法雲大通</p><p>上堂云。板韻纔終。鼓聲三疊。人天交接。龍象回旋。祖佛家風。一時漏泄。到這裏。不肯休去。又更踏步向前。致使擊玉敲金。飜作葛藤露布。以拄杖一劃云。劃斷了也。末後句。作麼生道。良久云。驢事未去。馬事到來。卓拄杖。下座。</p>
<p>拈起拄杖云。天地一指。萬物一馬。踏倒繫驢橛。清風滿天下。莊生亦是悠悠者。</p>
<p>葉尚書宅。設齋。請陞座。</p>
<p>師云。玄機未兆。影響難尋。一句纔宣。十方普應。所以圓音落落。該億剎以頓周。主伴重重。極十方而齊唱。乃拈起拄杖云。拄杖子說法。衲僧聽。衲僧說法。拄杖子聽。乃至。墻壁瓦礫說。森羅萬象聽。森羅萬象說。墻壁瓦礫聽。不是神通妙用。亦非法尔如然。要會麼。牛皮鞔露柱。露柱啾啾叫。凡耳聽不聞賢聖嘻嘻笑。住住。不是韶陽門下客。便隨船子下楊州。</p>
<p>舉。開口不開口。切忌犯靈叟。智海無這箇忌諱。要開便開。要合便合。要打便打。要喝便喝。一切智通無障礙。十方世界橫該抹。靈叟靈叟。快活快活。</p>
<p>謝首座書記云。透得荊棘過。枯木堂中第一座。拈得筆頭揮。長連牀上第二機。拈起拄杖云。這箇是第幾機。良久云。若向箇中論勝劣。得便宜是落便宜。卓一下。</p>
<p>舉教中道。何者名為義。應當祕密說。山僧今日。不負從上諸聖。對人天眾前。待為諸人。作祕密說。良久云。上大人丘乙<span class='corr'>己</span>。化三千。七十士。還會麼。會乃佳作仁。不會。可知禮也。</p>
<p>山僧二十年前。橫擔拄杖。獨步四方。自謂盡十方世界。覓箇伴侶。不可得。後來無端。披毛帶角。向荒草裏走。有時隨波逐浪。看樓打樓。有時向三家村裏。東卜西卜。世間鄙事。無不為之。如今到這裏。摘脫不下也。拈起拄杖云。適值五兆在手。更為諸人擲一卦看。乃拋下云。還會麼。吉無不利。</p>
<p>青春易過。白日難留。始見新年。又將一月。生死事大。人皆知之。了得生死。能有幾箇。拈拄杖云。拄杖子。了得死生。古今日月。磨礲他不得。天堂地獄。籠罩他不得。六道四生。留連他不得。祖師言句。覊絆他不得。如師子王。自在無畏。哮吼一聲。羣狐屏跡。遂橫按拄杖云。有時橫按孤峯頂。鐵眼銅睛不敢窺。</p>
<p>一法既通萬法無礙。拈起笟籬。放下布袋。</p>
<p>顯親上堂打皷說禪。北鬱單越合掌頂戴。乃高聲讚言。稽首如空無所依。只箇世間觀自在。咄。是何言歟。</p>
<p>正說知見時。知見俱是心。當心即知見。知見即如今。咄。用許多葛藤。作麼。但管風以時雨以時。時和歲稔。主上無為。亦不用麒麟出現。鳳凰來儀。自然農夫鼓。舞野老熈怡。若問承何恩力。但道。百姓日用而不知。</p>
<p>閏年節候晚。六月始梅蒸。一番雲過一番雨。半日陰來半日晴。草鞋爛却渾閑事。苦是禪人眼不醒。驀拈拄杖云。大眾。惺惺著。後五日去。免被拄杖子熱瞞。卓拄杖。下座。</p>
<p>聞聲悟道。見色明心。蝦<span class='corr'>䗫</span>塞破衲僧耳朵。梅雨滴爛諸人眼睛。東西不辨。南北不明。爭似今朝見天日。水自流兮山自青。</p>
</div>
<div class='div-other'><a id='mulu191' />
<p class='h1'>金粟智和尚語　　　　嗣天童宏智</p>
<div class='div-other'><a id='mulu192' />
<p class='h2'>上堂</p><p>真空不空。寥寥無影樹頭月。真色非色。隱隱不萌枝上花。威音路外芬芳。鳳無依倚。空劫<span class='corr'>已</span>前照耀。鶴不停機。更須一色功圓。便得同中有異。同中異。直下承當休擬議。夜來明月照蘆花。鶴鷺竝頭踏雪睡。</p>
<p>見色見心。簷際庭花噴火。非心非色。溪邊嫩柳含金。只如水凍魚潛。雪寒人健。又作麼生。莫守寒巖異草青。坐著白雪宗不妙。</p>
<p>舉。僧問曹山。三界擾擾。六趣昏昏。如何辨色。山云。不辨色。僧云。為什麼不辨色。山云。若辨色。即昏昏也。</p>
<p>師拈云。辨不辨。昏不昏。打破盆子。只論盆。千里遠山烟樹。數家沙鳥漁村。夜深月與湖光渾。天水茫茫絕點痕。</p>
<p>深夜虗堂露氣佳。氷霜著月沒痕瑕。木人打破琉璃椀。走過新羅始到家。</p>
<p>一不成。二不是。火雲堆裏秋風起。堪笑耘田車水翁。手脚忙亂同兒戲。同兒戲。有巴鼻。但得豐年賀太平。四海五湖皇化裏。</p>
<p>動時常寂寂。靜處活鱍鱍。動靜兩俱忘。佛祖何處著。驀地夢回頭。長天飛一鶚。春風有時好。春風有時惡。不得春風花不開。花開又被風吹落。錯錯錯。蒸餅元來是麵作。</p>
<p>舉。古德道。幽鳥語如篁。柳垂金線長。雲収山谷靜。風送杏花香。難然如是。沒量大人。到這裏。一時被時境轉了。可惜葛藤絆倒。且道。金粟有什麼長處。幽鳥語如篁。有耳如聾。柳垂金線長。有眼如盲。雲收山谷靜。截斷意根。風送杏花香。拽回鼻孔。到這裏薦得。可謂一根既返源。六門成解脫。其或未然。禹力不到處。河聲流向西。</p>
</div>
<div class='div-other'><a id='mulu193' />
<p class='h2'>贊天童覺和尚</p><p>烏頂雪眉。雲蹤鶴態。貌出正偏。見非向背。芙蓉月照兮。太白峯高。丹鳳翔空兮。瓊林玉碎。覿面分明。兩彩一賽。</p>
</div></div>
<div class='div-other'><a id='mulu194' />
<p class='h1'>已菴深和尚語<span class='note-inline'>(附)</span>　　　　嗣中竺癡禪妙</p><p>上堂。風蕭蕭。葉飄飄。雲片片。水茫茫。江干獨立向誰說。天外飛鴻三兩行。</p>
<p>龍生龍。鳳生鳳。老鼠養兒緣屋棟。達磨大師不會禪。歷魏遊梁乾打閧。</p>
<p>端午云。桃符休釘。艾人莫縛。太虗無雲本自寥廓。大家拊掌歸去休。擬議思量錯錯錯。</p>
<p>維摩默然。普賢廣說。歷代聖賢。互呈醜拙。君不見。落花三月子規啼。一聲聲是一點血。</p>
<p>一九二九。相逢不出手。三九二十七。籬頭吹觱篥。飜憶小釋迦。雙手抱屈膝。知不知。實不實。摩訶般若波羅蜜。</p>
<p>東村王老夜燒錢。百萬雄兵帶甲眠。四塞八蠻皆鎮靜。大家拊掌賀堯年。</p>
</div>
<p class='juan'>續刊古尊宿語要集第二</p>
</div><!-- end of div[@id='body'] -->
</body></html>