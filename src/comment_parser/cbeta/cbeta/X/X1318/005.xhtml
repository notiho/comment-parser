<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續古尊宿語要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu346' />續刊古尊宿語要第五集　星</p>
<div class='div-other'><a id='mulu347' />
<p class='h1'>大慧杲禪師語　　　　嗣圓悟</p>
<div class='div-other'><a id='mulu348' /><p>師紹興七年。七月二十一日。於臨安府明慶院開堂。陞座問答罷。乃約住云。假使大地草木。盡末為塵。一一塵有一口。一一口具無礙廣長舌相。一一舌相出無量差別音聲。一一音聲發無量差別言詞。一一言詞有無量差別妙義。如上塵數衲僧。各各具如是口。如是舌。如是音聲。如是言詞。如是妙義。同時致百千問難。問問各別。不消徑山長老咳嗽一聲。一時答了。乘時於其中間。作無量無邊廣大佛事。一一佛事周徧法界。所謂一毛現神變。一切佛同說。經於無量劫。不得其邊際。便恁麼去。鬧熱門庭即得。若以正眼觀之。正是業識茫茫。無本可據。祖師門下。一點也用不著。況復鉤章棘句。展露言鋒。非唯埋沒從上宗乘。亦乃笑破衲僧鼻孔。所以道。毫釐繫念。三塗業因。瞥爾情生。萬劫覊鎻。聖名凡號。盡是虗聲。殊相劣形。皆為幻色。汝欲求之。得無累乎。及其厭之。又成大患。看他先德恁麼告報。如國家兵器。不得<span class='corr'>已</span>而用之。本分事上亦無這箇消息。山僧今日如斯舉唱。大似無夢說夢。好肉剜瘡。檢點將來。合喫拄杖。只今莫有下得毒手者麼。若有。堪報不報之恩。共助無為之化。如無。倒行此令去也。驀拈拄杖云。橫按鏌鎁全正令。太平寰宇斬癡頑。卓一下。喝一喝　復舉。王常侍一日訪臨濟。同到僧堂內。常侍曰。這一堂僧。還看經否。濟曰。不看經。常侍曰。還學禪否。濟曰。不學禪。常侍曰。經又不看。禪又不學。畢竟作什麼。濟曰。總教伊成佛作祖去。常侍曰。金屑雖貴。落眼成翳。濟曰。我將謂你是箇俗漢。</p>
<p>師拈云。臨濟老漢。握一柄金剛王寶劒。氣衝宇宙。天下橫行。等閒被這官人。輕輕一拶。便見氷消瓦解。且道。這官人。有甚長處。聽取一頌。世出世間希有事。顯發須憑過量人。只將補袞調羮手。撥轉如來正法輪。下座。</p>
</div>
<div class='div-other'><a id='mulu349' />
<p class='h2'>上堂</p><p>昔日楊岐老祖翁。牽犂拽杷逞神通。兒孫帶水拖泥甚。熨斗煎茶銚不同。</p>
<p>拈拄杖。卓一下。喝一喝云。幸自可憐生。特地胡打亂喝作什麼。擲下云。冷處著把火。</p>
<p>水底泥牛嚼生鐵。憍梵鉢提咬著舌。海神怒把珊瑚鞭。須彌山王痛不徹。拍禪床。下座。</p>
<p>衝開碧落松千尺。截斷紅塵水一溪。不識本來真面目。將謂人題德嶠詩。</p>
<p>買鐵得真金。求雨得瑞雪。五峯玉琢成。千樹銀花結。龍王降吉祥。普賢呈醜拙。三世如來秘密門。今日一時都漏泄。雖然如是。這裏有一處可疑。且道。疑箇什麼。恐日出後一場漏逗。</p>
<p>一不成隻。兩不成雙。喝一喝云。是甚麼。劍號巨闕。珠稱夜光。</p>
<p>拈拄杖卓一下。召大眾云。還聞麼。復舉起云。觀世音菩薩來也。在徑山拄杖頭上。口喃喃地道。諸行無常。是生滅法。生滅既滅。寂滅現前。拈須彌盧於掌上。向針眼裡打鞦韆。直饒便恁麼見得徹去。猶較拄杖子十萬八千。且道。徑山拄杖子。有甚麼奇特。擲下云。不直半分錢。</p>
<p>顛倒想生生死續。顛倒想滅生死絕。生死絕處涅槃空。涅槃空處眼中屑。涅槃既空。喚什麼作眼中屑。白雲乍可來青嶂。明月難教下碧天。</p>
<p>拈拄杖。卓一下。喝一喝云。德山棒。臨濟喝。今日為君重拈掇。天何高地何闊。休向糞埽堆頭。重添榼[木*(天/韭)]。換却骨洗却腸。徑山退身三步。許你諸人商量。且作麼生商量。擲下拄杖。喝一喝云。紅粉易成端正女。無錢難作好兒郎。</p>
<p>去年人看中秋月。今年人看中秋月。今年人是去年人。去年月是今年月。還有人向這裏著得一隻眼麼。若也著得。徑山分半院。與伊住。其或未然。歸堂喫茶。</p>
<p>拈拄杖。示眾云。迷底人喚這箇作拄杖子。悟底人亦喚這箇作拄杖子。雖迷悟之有殊。蓋所見而無異。見既無異。則迷者從教迷。悟者從教悟。總不干這箇事。又舉起云。即今舉起。在諸人眼睛上。是迷耶是悟耶。是見耶是不見耶。是異耶是不異耶。喝一喝。卓一下云。又是從頭起。</p>
<p>千說萬說。讚說毀說。安立說隨俗說。顯了說蓋覆說。盡是盌躂坵。拈起拄杖云。爭如直下識取這箇。不被生死之所轉。不被寒暑之所遷。或有箇衲僧出來道。也只是箇拄杖子。用識作什麼。今時有一種杜撰禪和。多作這般見解。擲拄杖。下座。</p>
<p>拈拄杖云。今朝臘月二十五。諸方盡唱雲門曲。徑山隨例和一聲。乃卓一下云。還聞麼。莫言楚石不當玉。</p>
<p>結夏云。此日諸方叢林。莫不踞菩薩乘。修寂滅行。以大圓覺為我伽藍。身心安居。平等性智。徑山又且不然。從今日去。九十日內。與諸衲子。共喫無米飯。咬優曇根。飲不濕水。說睡夢語。且道。恁麼修行。與諸方結制。相去多少。良久云。將此身心奉塵剎。是則名為報佛恩。</p>
<p>何似生。遼天鶻。萬重雲。只一突。古人恁麼說話。大似眼病見空花。徑山即不然。何似生。莫妄想。直饒透出古今。也是猢孫伎倆。</p>
<p>今朝正月半。有則舊公案。點起數盌燈。打鼓普請看。看即不無。忽爾油盡燈滅時。暗地裏切忌撞著露柱。</p>
<p>浴佛云。大家潑一杓惡水。洗滌如來淨邊垢。垢盡眾生煩惱除。狐狸便作獅子吼。</p>
<p>舉高亭初參德山。隔江問訊。德山以手招之。高亭忽然開悟。乃橫趍而去。更不回顧。後開法。嗣德山。</p>
<p>師云。高亭橫趍而去。許伊是箇刢利衲僧。若要法嗣德山即未可。何故。猶與德山隔江在。</p>
<p><span class='corr'>已</span>著槽廠。將錯就錯。騎却聖僧。不妨快樂。龍象蹴踏。非驢所作。堪笑諸方。妄生穿鑿。休穿鑿。祥麟只有一隻角。</p>
<p>舉溈山與仰山行次。溈山指一丘田。謂仰山云。這頭得恁麼高。那頭得恁麼低。仰山云。却是那頭高。這頭低。溈山云。你若不信。但向田中立看兩頭。仰山云。不必中間立。亦莫住兩頭。溈山云。若如是。著水看。水能平物。仰山云。水亦無定。但高處高平。低處低平。溈山便休。</p>
<p>師云。顯諸仁。藏諸用。鼓萬物而不與聖人同憂。盛德大業。至矣哉。喝一喝。</p>
<p>古人道。我宗無語句。實無一法與人。恁麼道。早是通身浸在屎窟裏了也。那堪更蹋步向前。如之若何。問向上向下。三要三玄。銀盌裏盛雪。北斗裏藏身。意旨如何。豈不是屎窖傍邊。更掘屎窖。雖然如是。若於屎窖中。知些氣息。方知三世諸佛。歷代祖師。天下老和尚。古往今來。一切知識。盡在屎窖裏。轉大法輪。其或未然。切忌向屎窖裏著到。</p>
<p>中秋。舉仰山與長沙翫月次。山以手指月云。人人盡有這箇。只是用不得。沙云。恰是倩汝用。山云。作麼生用。沙近前一蹋。蹋倒仰山。山起來云。直下似箇大虫。</p>
<p>師云。皎潔一輪。寒光萬里。靈利者落葉知秋。傝[鹵*辱]者忠言逆耳。休不休。<span class='corr'>已</span>不<span class='corr'>已</span>。小釋迦有陷虎之機。老大虫却無牙齒。當時一蹋豈造次。驀然倒地非偶爾。眾中還有緇素得二老出者麼。良久云。設有。也是掉棒打月。</p>
<p>一二三四五。五四三二一。返覆數千回。總不出今日。且道。今日事作麼生。良久云。霜風刮地來。法身赤骨[骨*(歷-秝+林)]。</p>
<p>退院再歸云。去是住時因。住是去時果。去住與果因。無可無不可。喝一喝云。這裏是什麼所在。說去說住。說因說果。說可說不可。雖然如是。這裏却有箇好處。且道。好在什麼處。良久云。再理舊詞連韻唱。村歌社舞又重新。</p>
<p>舉圓通秀和尚示眾云。少林九年冷坐。剛被神光覰破。如今玉石難分。只得麻纏紙褁。這一箇。那一箇。更一箇。若是明眼人。何須重說破。師云。徑山今日。不免狗尾續貂。也有些子。老胡九年話墮。可惜當時放過。致今默照之徒。鬼窟長年打坐。這一箇。那一箇。更一箇。雖然苦口叮嚀。却似樹頭風過。</p>
</div>
<div class='div-other'><a id='mulu350' />
<p class='h2'>示眾</p><p>拈拄杖。卓一下云。細不通風。大通車馬。突出當陽。孰辨真假。虗空有杷柄。無手人能把。跛驢踏倒摘茶輪。草菴瀉下琉璃瓦。又卓一下。</p>
<p>三十年來弄馬騎。今朝却被驢兒攧。就地拾得麗水金。拈起却是新羅鐵。報諸人。別不別。夜來雪壓雲門。凍得烏龜成鱉。</p>
<p>除夜云。今朝喚明朝作來年。明朝喚今夜作去歲。既稱來年。今夜合來。既號去歲。明朝合去。來年今夜不見來。去歲明朝定不去。既不來。又不去。業識茫茫無本據。大圓鏡裏絕纖塵。箇中豈著閑家具。是則是。別又別。爍迦晃破秋天月。龐公不昧本來身。大似飛龍成跛鱉。你諸人瞥不瞥。靈利漢。須看時節。五九盡處又逢春。衲僧腦後三斤鐵。喝一喝。下座。</p>
<p>夜來兔子趕大虫。天明走入無何有。月下珊瑚長數枝。萬象森羅齊稽首。驀拈拄杖云。拄杖子。不唧[口*留]。渠儂却善分妍醜。李公爛醉絕倒時。元是張公喫村酒。報諸人。急回首。切忌癡狂外邊走。</p>
<p>心空及第無階級。直下忘懷罪性空。一念廓然三際斷。千差萬別盡圓通。</p>
<p>雲門昨日晝寢。夢乘一葉輕舟。泛東大洋海。騎新修佛殿。入螻蟻穴中。迤邐行到十字街頭。萬人叢裡。見一隊強項衲僧。口裡談玄演妙。舉古明今。說靈雲見桃花悟道。香嚴聞擊竹明心。雪峯連年輥毬。禾山長時打鼓。事存函蓋合。理應箭鋒拄。方作此夢。忽然被人驚覺。元來却是嘉通聚三人。鞋履作聲。雲門雖然眼開。猶在夢中未惺。三上座近前作禮曰。請和尚來日為眾說禪。雲門夢裏應渠曰。諾。今日擊動法鼓。大眾上來。且道。說箇什麼即得。昨日夢說禪。如今禪說夢。夢時夢如今說底。說時說昨日夢底。昨日合眼夢。如今開眼夢。諸人總在夢中聽。雲門復說夢中夢。良久云。驢脣先生開口笑。阿修羅王打㪍跳。海神失却夜明珠。擘破彌盧穿七竅。三人上座請說禪。平地無風浪拍天。</p>
<p>禪禪。不用思量卜度。非干文字語言。仰之彌高。鑽之彌堅。巖頭剗之則曰。是句非句。臨濟用之則曰。三要三玄。禪禪。吞却栗棘蓬。透出金剛圈。休論趙州老漢庭前柏樹子。莫問首山新婦騎驢阿家牽。但請一時放下著。當人本體自周圓。召大眾云。且作麼生說箇周圓底道理。夢裏明明有六趣。覺後空空無大千。喝一喝。</p>
</div></div>
<div class='div-other'><a id='mulu351' />
<p class='h1'>龜山晦菴光狀元和尚語　　　　嗣大慧</p>
<div class='div-other'><a id='mulu352' /><p>開堂。佛法至論。非競辯而求激揚。鏗鏘以摧異學。假使普惠雲興二百問。普賢瓶瀉二十酬。只益多聞。於道轉遠。豈不見。神鼎諲和尚。開堂示眾云。山僧行脚。初無正因。只待向東京垢裏。聽一兩本經論。於古寺閒房。且與麼過時。不謂行到汝州葉縣。被一陣業風。吹上首山。曲[彔*頁]木床上。見箇老和尚。當時把不住。禮却他三拜。直至而今悔之不及。師云。這老漢。牙根不瀝水。未免順人情。既是初無正因。何用禮他三拜。既禮拜了。又悔箇什麼。教忠當時若見。痛與一頓。免見遞相鈍置。山僧當初。特發正因。參道雲水。以一螢之明。歷印知識。末後遇箇老衲。自江西入閩。向村草步頭。開箇鋪席。特地上他門戶。室中爭鋒之際。驀被當頭一拶。忽然失脚落手。被這老漢以冬瓜印。印破面門。便道。龜毛拈得笑咍咍。一擊萬重關鎖開。慶快平生是今日。孰云千里賺吾來。山僧是時忍俊不禁。也有一頌。一拶當機怒雷吼。驚起須彌藏北斗。洪波浩渺浪滔天。拈得鼻孔失却口。所以今日劈破面皮。八字打開。撒在諸人面前。且道。與神鼎。是同是別。忽有箇漢出來道。新長老。這一場漏逗。還許人撿點也無。莫把是非來辨我。浮生穿鑿不相干。</p>
<p>復召大眾云。今日一會。固非小緣。匝地普天。孰不忻慶。<span class='corr'>已</span>是不識好惡。不免科為三分。最初乃是大資相公。陳請古定空院。為教忠顯慶。是序分。中間敦命山僧來住持。是正宗分。今日邀諸尊官入山。請開東山法門。上延　睿筭。是流通分。三分既明。畢竟是何章句。仰祝　聖君無量壽。河清海晏樂昇平。</p>
<p>上堂。卓拄杖。喝一喝云。忽有箇衲僧出來道。幸自可怜生。剛要胡打亂喝作麼。只向他道。晴乾開水路。無事設曹司。</p>
<p>巍巍堂堂。萬象之中獨露。明明歷歷。百草頭上相逢。所以道。風不鳴條。雨不破塊。桃花濯錦而鮮。楊柳弄風而翠。若於此處脫根塵。何必龍華第三會。</p>
<p>結夏云。未到教忠時。無放身命處。既到教忠後。四邊無出路。直饒透得出。平地上死人無數。眾中莫有具透關眼者麼。出來道取一句。句下須有分身之意。亦有出身之路。如無。且向教忠門下。尋取一條活路。</p>
<p>入龜山上堂。兒時曾向山前住。老大還歸山上來。雲外堂前逢蔡柳。大家拍掌笑咍咍。且道。笑箇什麼。春風二三月。鐵樹也花開。</p>
<p>五日一參。現成公案。只要當人眼親手辦。遂豎起拂子云。看看。李廣射落雲中鴈。擲拂子。下座。</p>
<p>卓拄杖。喝一喝云。不是坐來頻勸酒。自從別後見君稀召大眾云。一九與二九。相逢不出手。凍得鴟吻頭。面南看北斗。諸禪人。曉不曉。地爐火冷莫嫌寒。更有樵夫赤脚走。</p>
<p>今朝臘月二十。衲僧門風壁立。進前擬問如何。劈面老拳箭急。為什麼如此。恐汝錯下名言。</p>
<p>和風習習。膏雨微微。洗開柳眼。秀出花枝。衲僧聞得呵呵笑。也是宗門第八機。下座。</p>
<p>召大眾云。三乘十二分教。橫說豎說。天下老和尚。縱橫十字說。而今枝蔓上更生枝蔓。眾中莫有具大丈夫志氣。不受佛祖羅籠者麼。出來埽盡天下葛藤。與山僧相見。有麼有麼。良久云。切忌停囚長智。</p>
<p>鼓山立僧秉拂云。瞻望石門關。如泰山北斗。一旦過關來。便鼓是非口。喝一喝云。釋迦老子大不唧[口*留]。以僧伽梨。付囑迦葉。阿難不知。達磨大師具大脫空。以單傳心印。分付神光。二祖不會。而後一人傳虗。萬人傳實。子承父業。師勝資強。一箇箇馳騁家風。不覺墮坑落塹。慈明橫一口劍於水盆之上。下安草鞋以為道用。癡人面前豈可說夢。楊岐三脚驢子弄蹄行。談詞并擊竹。海上盡知名。白雲多處添些子。少處減些子。面赤不如語直。五祖有片閒田地。做主宰不得。東頭買貴。西頭賣賤。笑殺傍觀。獨有龍門老漢。却較些子。將一條拄杖。分付老禪。自江西淮南。打到福建。逢佛殺佛。逢祖殺祖。而今石鼓峯前放下拄杖。靈源洞口別棹孤舟。半帆明月載青秋。一等是春能富貴。可以揚清激濁。顯正摧邪。坐致太平。中興吾道。師驀拈拄杖橫按云。秉拂上座。輙借老禪用不盡底威光。要與大眾相見。乃以杖指云。指出斷崖窮處路。快須撒手莫躊躇。擲下拄杖。</p>
<p>復云。今早蒙老禪和尚舉三聖道。我逢人則出。出則不為人。興化道。我逢人則不出。出則便為人。頌曰。兩輪日月磨今古。一合乾坤夾是非。向道是龍剛不信。果然含得錦標歸。</p>
<p>師云。老禪雖然八字打開。爭柰死蛇當路。秉拂上座又且不然。何也。當門不用栽荊棘。後代兒孫惹著衣。</p>
<p>舉世尊初生。一手指天。一手指地云。天上天下。唯我獨尊。雲門云。我當時若見。一棒打殺。與狗子喫。貴圖天下太平。</p>
<p>師拈云。樊噲踏鴻門救主。不顧至尊。白起坑四十萬趙民。不施寸刃。若比雲門。猶為鈍漢。且道。雲門有甚長處。赤手殺人。血濺梵天。</p>
</div>
<div class='div-other'><a id='mulu353' />
<p class='h2'>法語<span class='note-inline'>(一)</span>　　拈古<span class='note-inline'>(二)</span></p><p>往古大達之士。只為聖心未通。所以負盋挑囊。遊川涉海。歷試諸難。求實證悟。頭目髓腦。不自愛惜。況小小效勤者哉。如雪山童子。捨全身求半偈。趙州古佛。八十歲猶自行脚。皆為此段大緣。以作後昆榜樣。又豈與飽食終日。游談無根者。同日而語耶。</p>
<p>禪人再來入社。發心為眾持鉢。以表依師學道之志。老僧為法惜人。再三勸其無行。且辦<span class='corr'>己</span>事。渠確然應曰。保壽街頭見人廝打云。得恁無面目。當下知歸。盤山猪肉按頭。聞道那箇是不精底。亦桶底脫。維摩詰云。塵勞之儔。為如來種。十字街頭。浩浩塵中。與三條椽下。六尺單前。亦何有異。老僧云。甞聞其語。未見其人。杲踐前言。終不倩人作保。</p>
<p>舉僧問趙州。至道無難。唯嫌揀擇時如何。州云。天上天下。唯我獨尊。僧云。此猶是揀擇。州云。田厙奴。什麼處是揀擇。</p>
<p>後來老宿拈云。趙州一期麤心。將謂瞞得這僧。爭柰有人不肯。當時這僧若具些眼目。但云。真善知識。出言有準。教這老和尚。暗裏喫拳　師拈云。這老宿。大似徐六擔板。只見一邊。殊不知。正敕既行。諸侯避道。</p>
<p>舉乾峯示眾云。舉一不得舉二。放過一著。落在第二。時有僧出云。昨日有人從天台來。却往徑山去。峯云。典座。來日不得普請　師云。不因紫陌花開早。爭得黃鶯下柳條。</p>
</div></div>
<div class='div-other'><a id='mulu354' />
<p class='h1'>此菴淨禪師語　　　　嗣大慧</p>
<div class='div-xu'><a id='mulu355' />
<p class='h2'>序</p><p class="byline">無垢居士張　九成</p><p>予於叢林中。聞淨老名舊矣。流離憂患。恨未及識之。今其死矣。吁可傷哉。</p>
<p>妙臾禪者。手其語錄一編。求予為序。余一讀之。信楊岐的孫而徑山嫡子也。且道。於什麼處見得。咄。見成公案。放汝三十棒。咄。紹興己卯。四月朔。無垢居士張九成書。</p>
</div>
<div class='div-other'><a id='mulu356' />
<p class='h2'>上堂</p><p>住泉州雲門云。定光金地遙招手。智者江陵暗點頭。<span class='corr'>已</span>是白雲千萬里。那堪於此未知休。設或便休去。<span class='corr'>已</span>是一場狼籍不少。還有檢點得出者麼。如無。山僧今日失利　復舉。閩王請羅山開堂。升座<span class='corr'>斂</span>衣。左右顧視。便下座。大王近前。執羅山手云。靈山一會。何異今日。山云。將謂你是箇俗漢。</p>
<p>師云。大小羅山。只具一隻眼。定光即不然。靈山一會。何異今日。却向他道。元來是箇俗漢。</p>
<p>未到雲門。不免岐路波吒。前不至村。後不迭店。及乎到來。又須透出始得。若透不出。坐在裏許。面前毒蛇成羣。背後猛虎無數。頭上火星迸散。脚下劍戟森然。而今一眾盡在裏許。眉毛相似。眼孔一般。誰是透出者。誰是透不出者。明眼高人。試為雲門指出。貴圖一夏在此亦不虗過。儻或不爾。還我九十日飯錢來。</p>
<p>冬至出歸。小參云。山僧數日。拋離清眾。暫往人間。人事紛拏。略有少暇。茲晚恰還。侍者遽報。至節夜。大眾鶴望和尚舉揚。山僧未到法堂。早聞鳴鐘。況<span class='corr'>已</span>煩動大眾上來。不免曲循人情。據坐少時。行破文字。若是佛法。實不曾道著。</p>
<p>談玄說妙。撒屎撒尿。行棒行喝。將鹽止渴。立主立賓。花擘宗乘。設或總不與麼。又是鬼窟裡活計。到這裏。山僧<span class='corr'>已</span>是打退鼓。且道。諸人尋常。心憤憤口悱悱。合作麼生。莫將閑學解。埋沒祖師心。</p>
<p>古德云。大凡衲僧面前。須是靈利漢始得。復回顧左右云。這裡莫有靈利底麼。有則喚來。與老僧洗脚。</p>
<p>舉趙州示眾云。夫為宗師者。須以本分事接人。</p>
<p>師云。若論本分事。老僧倒退三千里。</p>
<p>僧問。不見一法即如來。方得名為觀自在。此意如何。答彌猴弄膠[米*离]。僧云。與麼則千江有水千江月。萬里孤舟萬里身。師云。胡孫繫露柱　師乃云。善鬬者。不顧其首。善戰者。必獲其功。其功既獲。坐致太平。太平既致。高枕無憂。罷拈三尺劍。休弄一張弓。歸馬于華山之陽。放牛於桃林之野。風以時。雨以時。漁人歌。樵人舞。雖然如是。堯舜之君。猶有化在。爭似乾坤収不得。堯舜不知名。渾家不管興亡事。偏愛和雲占洞庭。喝一喝。</p>
<p>坐斷毗盧頂[寧*頁]。須是沒量大人。若是沒量大人。不坐毗盧頂[寧*頁]。</p>
<p>靠拄杖云。大眾。山僧全得這箇力。良久云。相見易得好。共住難為人。擲下拄杖。</p>
<p>一句具三玄。一玄具三要。有玄有要。如拳作掌。展縮自由。不假他力。山僧<span class='corr'>已</span>是抖擻屎腸。為你諸人說了也。諸人切不得與麼會。何故。長安雖樂。不是久居。</p>
<p>佛日付法衣到。云。傳來鐵鉢盛猫飯。摩衲袈裟入墨盆。祖翁活計都壞了。不知將底付兒孫。乃提起法衣示眾云。且道。這箇從甚處得來。還委悉麼。青林纔換葉。紅蘂又開花。</p>
<p>舉魯祖凡見僧來。便面壁。僧問雲門。魯祖面壁。意作麼生。門云。念七。</p>
<p>師云。魯祖面壁。雲門念七。大眾。天寒不煩久立。</p>
<p>黃狀元到云。十方同聚會。箇箇學無為。此是選佛場。心空及第歸。師云。及第即不無。且道是甚標目。不見白雲道。堂前露柱久懷胎。長下嬰兒頗俊哉。未解語言先作賦。一操直取狀元來。</p>
<p>舉黃龍道。有一人。朝看華嚴。暮看般若。晝夜精勤。無有少暇。有一人。不參禪。不論義。把箇破蓆日裏睡。此二人。同到黃龍。一人有為。一人無為。且道。安下那箇得是。良久云。功德天黑暗女。有智主人。二俱不受。</p>
<p>師云。黃龍雖則一時以智遣惑。大似閉門塞狗竇。未免觸途成滯。若是達人分上。無可不可。況自無心於萬物。何妨萬物常圍繞。雖然如是。莫謂無心云是道。無心猶隔一重關。</p>
<p>釋迦老子。設三網於生死海中。初網四目。救諸聲聞。中網十二目。救諸緣覺。後網六目。救諸菩薩。忽遇出格底來。又作麼生救。良久云。透網金鱗猶滯水。面途石馬出紗籠。</p>
<p>今晨浴佛。且道。三身中浴那一身。若浴報化身佛。又道。報化非真佛。亦非說法者。若浴法身佛。又道。佛真法身。猶若虗空。應物現形。如水中月。三身既不有。一身何處起。無處起。正好劈頭一杓水。喝一喝。</p>
<p>結夏云。文殊普賢談理事。臨濟德山行棒喝。東禪一覺到天明。偏愛風從凉處發。喝一喝。</p>
<p>舉雲門云。法身是病。用透是藥。浮山圓鑑云。屬羊人本命。屬虎人相衝。大小圓鑑。元來小膽。山僧即不然。象駕崢嶸謾進途。誰見螳蜋能拒轍。</p>
<p>一念得心。頓超三界。得無所得。貪瞋爛壞。野草閒花滿地愁。將軍戰馬今何在。喝一喝。</p>
<p>古人道。識得拄杖子。行脚事畢。師云。這箇是拄杖子。那箇是行脚事。滿船明月一竿竹。家在五湖歸去來。</p>
<p>九夏炎炎火熱。木人汗流不輟。夜來一雨便凉。莫道山僧不說。拂子擊禪牀。下座。</p>
<p>道是常道。心是常心。汝等諸人。聞山僧與麼道。便云。我會也。我會也。大盡三十日。小盡二十九。頭上是天。脚下是地。耳裏聞聲。鼻裏出氣。忽若四大海。在汝頭上。毒蛇穿汝眼睛。蝦<span class='corr'>䗫</span>入汝鼻孔。又作麼生。</p>
<p>舉白雲解夏。示眾云。白雲又得一夏。說盡靈山舊話。師云。若是舊話。雲門萬一不說。何也。當門不用栽荊棘。後代兒孫惹著衣。</p>
<p>受東禪請云。正炊折脚鐺安隱。無柰公文抵死催。硬把死蛇頭不得。隨時之義大矣哉。淨上座。今日平地上喫交。諸人還見麼。然雖如是。官不容針。私通車馬。</p>
<p>入方丈云。大兄杜口毗耶。小兄掩室摩竭。恰好和我三人。大家證龜作鱉。喝一聲。</p>
<p>入院云。未到覺城東際時。心頭終有一絲疑。既到之後。睹景思人。人莫我知。一去一住。或東或西。一唱一和。如塤如箎。箇是吾家最白眉。豈意法輪三轉。自慚有辱連枝。雖龍象蹴踏。非驢所宜。其柰若教嫫姆臨明鏡。也道不勞紅粉施。喝一聲。</p>
<p>石門深且幽。好住不肯住。翻身入城隍。却向閙市去。閙浩浩處冷湫湫。冷湫湫處看楊州。大眾且道。楊州有甚好看。不見道。四五百條花柳巷。二三千處管絃樓。</p>
<p>結夏釋迦老子道。以大圓覺。為我伽藍。身心安居。平等性智。可惜許。當時若有箇漢。見恁麼道。便拽下禪牀。喝散大眾。免教後代兒孫。落他綣繢裏。致令千載之下。箇箇跳不出。跳不出。也大奇。衝開碧落松千尺。截斷紅塵水一溪。</p>
<p>十方同聚會。箇箇學無為。此是選佛<span class='corr'>場</span>。心空及第歸。還有心空及第者麼。良久云。本自無瘡。勿傷之也。</p>
<p>昔一尼。問德山。某甲如何得成僧去。山云。你是尼耶。尼又問。某甲幾時得成僧去。山云。你只今是什麼。尼云。某甲是尼。山云。誰識你。</p>
<p>師云。誰識你。笑殺我。熱如水。冷如火。太無端德山老。嚼飯餧嬰孩。按牛頭喫草。</p>
<p>張氏善昌請上堂。惠不厭修。福不厭作。福惠雙収。如虎戴角。作既無作。修亦無修。青山綠水。短棹孤舟。格外之談。逈出常流。豎起拂子。且道。是格外。是格內。觀音菩薩。將錢買胡餅。放下手。元來却是饅頭。喝一喝。</p>
<p>越格超宗。埋沒先聖。依他建立。孤負<span class='corr'>己</span>靈。不涉二途。如何通信。靈龜無卦兆。空殻不勞鑽。</p>
<p>不用立雪庭下。不用斷臂師前。須信當人分上。<span class='corr'>已</span>與佛祖齊肩。會得朝打八百。不會暮打三千。</p>
<p>瞿曇鼓動三寸舌。四十九年無法說。達磨不立一字脚。列派分枝無處著。既不立一字脚。列派分枝。從甚麼處得來。青山不鎖長飛勢。滄海合知來處高。</p>
<p>施主請。舉晦堂云。昔日去時是今日。今日依前人不來。昔既不來今不往。白雲流水空悠哉。</p>
<p>師云。晦堂大似和泥脫墼。有甚快活。爭如我大檀越。要去便去。要來便來。本無岐路。豈涉梯階。畢竟如何。雨後文殊上五臺。</p>
<p>薦母請云。煩惱盡時愁火滅。恩情斷處愛河枯。徧虗空是愁火。向什麼處滅。盡大地是愛河。又作麼生枯。還會麼。雲在嶺頭閒不徹。水流㵎下太忙生。</p>
<p>念念捨離諸惡趣。心心克取佛菩提。取捨二途如脫得。永嘉元不識曹溪。</p>
<p>印大師請。上堂。夫行脚漢。一等踏破草鞋。直須跟斷。透過威音那畔更那畔。宗之與教是假道。佛之與祖是強名。授教傳宗。皆為虗妄。尋真求實。轉見參差。若以自心自性為究竟。必有他物他人為對待。直饒一擲。驀過太虗。內絕聚蠅之糝。外無繫蟻之絲。衲僧門下掉棒打月。必竟如何。苦哉佛陀。</p>
<p>佛祖頂[寧*頁]上。有破天大路。未透生死關。如何敢進步。不進步。大千沒遮護。一句絕言詮。邢吒擎鐵柱。</p>
<p>流水下山非有意。片雲歸洞本無心。人生若得如雲水。鐵樹開花遍界春。</p>
<p>請首座書記藏主。上堂我有折脚鐺。三子共提掇。一著一著高。一步一步闊。從此活業興。清風動寥沉。夜半放烏鷄。頭上一點雪。</p>
<p>達磨西來。老盧南至。列派張枝。兒孫徧地。盡言教外別傳。又何曾夢見。東禪脚下汗臭氣。你道東禪有甚長處。相逢且說三分話。未可全拋一片心。</p>
<p>今朝十二。鼓聲動地。雲水上來。討甚巴鼻。直饒天雨四花。爭似歸堂打睡。喝一喝。</p>
<p>達磨不來東土。二祖不往西天。老盧不識五祖。誰云夜半衣傳。後人聽事不真。喚鐘作甕。大開口來。只管說夢。夢却任你夢。說即任你說。勸君莫向虗空裏釘橛。喝一喝。下座。</p>
<p>歲除云。日日波波走。夜夜不曾停。走到歲窮夜。依舊定盤星。山僧今夜。因風吹火。更為諸人。重說偈言去也。三十六旬窮此夕。定盤星上轉風車。放開結角羅紋處。須信風流出當家。</p>
<p>入荒田不揀。信手拈來草。拈拄杖云。而今信手拈來。開眼也著。合眼也著。還有不受人瞞者麼。良久云。除却華山潘處士。不知誰解倒騎驢。</p>
<p>住西禪。入方丈云。我有懶菴兄。夤緣真有在。從東復過西。兩處成交代。去矣無遺恨。所欠唯睡債。難忘手足情。特來為渠賽。且作麼生賽。待瞌睡起來。却向汝道。</p>
<p>舉僧問趙州。和尚姓什麼。州云。常州有。</p>
<p>師云。常州有。福州無。江風作惡浪花麤。不用刻舟徒記劍。片帆<span class='corr'>已</span>過洞庭湖。</p>
<p>三分光陰二早過。靈臺一點不揩磨。貪生逐日區區去。喚不回頭爭奈何。雪竇老。少賣弄。好與三十棒。然雖如是。死柴頭有些兒火。獨向應無人得知。</p>
<p>舉僧問寬和尚。道在甚處。寬云。只在目前。僧云。既在目前。因甚不見。寬云。你有我故。所以不見。僧云。我有我故。所以不見。和尚還見否。寬云。有你有我。展轉不見。僧云。無你無我。還見否。寬云。無你無我。阿誰求見。</p>
<p>師云。相罵饒你插觜。相唾饒你潑水。</p>
<p>舉趙州道。急急急。穿靴水上立。走馬到長安。靴頭猶未濕。師云。鈍鳥逆風飛。</p>
<p>一葉落便知秋。顢頇佛性。一塵起大地収。儱侗真如。若是衲僧門下客。不用更躊躇。曾向華山圖上看。又添潘閬倒騎驢。</p>
<p>不與萬法為侶者。是什麼人。祖云。待汝一口吸盡西江水。即向汝道。若是怡山即不然。忽有人問。不與萬法為侶者。是什麼人。即向他道。待汝一口。吸盡西江水。未向汝道。</p>
<p>舉趙州道。諸人被十二時使。老僧使得十二時。</p>
<p>師云趙州使得十二時。也是怡山客作兒。既是不為十二時所使。因甚却是溈山客作兒。不見道。澤廣藏山。理能伏豹。</p>
<p>天童訃音至。云。夢幻空花。六十七年。白鳥煙沒。秋水連天。箇是宏智老和尚。末後一著子。識得者。以謂佛祖頂骨。曹溪正傳。綿綿密密。密密綿綿。不識者。便謂手携一隻履。葱嶺去蕭然。山僧不避諸人笑怪。亦未免為蛇畫足。夢幻空花六十七。臨行猶自老婆心。鴛鴦綉出與人看。誰知元不犯金針。</p>
<p>四月八日。舉佛日道。大家潑一杓惡水。洗滌如來淨邊垢。垢盡眾生煩惱除。狐狸便作師子吼。</p>
<p>怡山則不然。大家潑一杓惡水。洗滌如來淨邊垢。垢盡眾生煩惱除。師子便作狐狸吼。既是師子。為甚却作狐狸吼。復云。誰肯降尊就卑。</p>
<p>薦妣開藏云。執經一字。三世佛冤。離經一字。還同魔說。明眼禪人。如何吐露。良久云。可怜沙塞鴈。嗚咽與春期。</p>
<p>追薦云。孝慈之道。儒釋通宗。不思存歿親。孰報劬勞德。故先聖道。大慈無不愛。大孝無不親。愛我之愛。不愛彼之愛。非大慈也。愛今之親。而不愛昔之親。非大孝也。佛說盂蘭盆教。廣親其親。以奉累世之父母。博愛其愛。以濟三塗之眾生。其於孝慈。可謂大矣。若是山僧。又且不然。何故。有形終不大。無相乃名真。</p>
</div>
<div class='div-other'><a id='mulu357' />
<p class='h2'>頌古</p>
<div class='div-other'><a id='mulu358' />
<p class='h3'>析骨還父　　百丈開田</p><p>析盡屍骸沒一些。從茲遍界是那吒。直饒見得無纖翳。未免重添眼裏花。</p>
<p>普請開田力<span class='corr'>已</span>齊。紛紛帶水又拖泥。展開兩手人休問。昨夜三更月落西。</p>
</div>
<div class='div-other'><a id='mulu359' />
<p class='h3'>僧問南嶽柔和尚。西天臘人為驗。此土以何為驗。柔云。新羅人草鞋　　喚作竹篦則觸</p><p>不知此土何為驗。拈起新羅人草鞋。漢祖殿前樊噲怒。鴻門一踏為誰開。</p>
<p>千山鳥影滅。萬里人跡絕。孤舟篛笠翁。獨釣寒江雪。</p>
</div>
<div class='div-other'><a id='mulu360' />
<p class='h3'>皓月供奉問長沙。了即業障本來空。只如師子尊者二祖。是了不了。沙云。大德。不識本來空<span class='note-inline'>(云云)</span>沙示一偈。假有元非有。假無元非無。涅槃償債義。一性更無殊</p><p>涅槃償債更無殊。劈破長沙肘後符。一句全提無話會。錢塘八月浪花麤。</p>
</div></div></div>
<div class='div-other'><a id='mulu361' />
<p class='h1'>懶菴需禪師語　　　　嗣大慧</p>
<div class='div-other'><a id='mulu362' />
<p class='h2'>上堂</p><p>隈巖遁谷。敗種焦牙。應物隨形。拖泥帶水。直饒居有為而不動煙塵。住無為而不沈昏醉。未免前不到村。後不到店。若是箇漢。喝散白雲。衝開碧落。靈苗異草和根拔。大地從教荊棘生。雖然如是。衲僧分上。也是家常茶飯。畢竟如何。良久云。任從滄海變。終不為君通。</p>
<p>奔流度刃。未是作家。疾燄過風。猶為鈍漢。所以蹙指悟道。益重瘡疣。擊竹明心。不妨懵懂。直饒伎倆俱盡。氣息全無。撿點將來。直是未在。不見道。向上一路。千聖不傳。學者勞形。如猿捉影。既是不傳。達磨一宗。因甚到今日。喝一喝云。切忌錯認驢鞍橋。作阿爺下頷。</p>
<p>子能承父業。賺殺幾多人。家破人亡後。無門寄此身。咦。是你十二時中。向什麼處。安身立命。愁人莫向愁人說說向愁人愁殺人。</p>
<p>欲得現前。莫存順逆。屙屎送尿。多少省力。</p>
<p>僧問。釋迦彌勒是他奴。且道。他是阿誰。師云。明破即不堪。進云。畢竟是何面目。師以手撥開眉毛。僧便拜。師云。俊哉俊哉　乃云。釋迦彌勒是他奴。且道。他是阿誰。堂堂兮巍巍。威威兮蕤蕤。手攜兔角杖。脚踏石烏龜。來莫可抑。去莫可追。而今到此。合掌趺跪。喝一喝云。這野狐精。雖然如是。夫奚以為不如。縮項妥尾而歸。</p>
<p>僧問。未有無心境。曾無無境心。境忘心自滅。心滅境無侵。時如何。師云。霜天月落夜將半。誰共澄潭照影寒。進云。不因紫陌花開早。爭得黃鶯下柳條。師云。切忌乱針錐。進云。三十年後。有人舉在。師云。鈍置殺人　師乃云。我觀鷂子搏天飛。烏龜水底逐魚兒。三箇婆婆六箇嬭。金剛背上爛如泥。諸仁者知不知。伯牙雖會彈。善聽須子期。</p>
<p>僧問。大用現前。不存軌則。時如何。師云。傾湫倒嶽。進云。出頭天外看。誰是箇般人。師云。脚頭脚底。進云。爭柰古今無異路。達者共同途。師云。你還達也未。進云。相識還同不相識。師云。休寐語　師乃云。欲得大用現前。但可頓忘諸見。諸見若盡。昏懵不生。大智洞然。了非他物。乃畵一圓相云。若道見。則翳却你眼。若道不見。則瞎却你眼。正恁麼時。如何即是。杲日麗天。盲人摸地。</p>
<p>舉寶峯和尚。有僧從石頭來。師乃豎起拂子云。落在此機底人。未具眼在。僧擬近前。峯云。恰落在此機。師云。當機如電拂。未免病棲蘆。僧回舉似石頭。頭云。我若見。奪却拂子。看他作麼生。師云。賊過後張弓。寶峯問云。我若有拂子。則從伊奪。總不將物時如何。師云。將謂胡須赤。更有赤須胡。石頭問云。無星秤子。有什麼辨。師云。不是苦心人不知。師又云。寶峯解吹無孔笛。石頭善應氊拍板。而今莫有善聽者麼。聲聲韻出古皇前。誰言易入時人耳。</p>
<p>僧問。幽鳥語喃喃。辭雲入亂峯。時如何。師云。暗寫愁腸說向誰。進云。恁麼則不離當處常湛然。覓則知君不可見。師云。莫[尸@豕]沸。進云。無絃琴上知音少。自是彈來格調高。師云。向甚處見老僧。進云。兩眼對兩眼。師云。這瞎漢　師乃云。坐深井者。不知天地之寬大。忘偏見者。頓明至理之圓融。所以道。若人欲識真空理。心內真如還徧外。情與無情共一體。處處皆同真法界。乃豎起拂子云。這箇拂子。橫該法界。豎括乾坤。一切山河。及與蝦蟆蚯蚓。總在拂子頭上。分彊立界。拈一放七。又擊一下云。盡情百雜碎了也。是你諸人還知痛癢麼。若道知。則拂子穿却髑髏。髑髏不覺不知。若道不知。則髑髏穿却拂子。拂子不知不覺。知不知則且置。遂擘開胸云。且道。老僧胸前。有幾莖蓋膽毛。遂喝一喝。</p>
<p>趙守至。請升座。云。達士相見。如擊石火。似閃電光。擬不擬。早是白雲千萬里。魯仲尼見溫伯雪。<span class='corr'>已</span>是郎當。太原孚觸悞老雪峯。一場敗闕。自餘叢林作者。天下宗師。舉古論今。談玄說妙。總好喚來生按過。只如超然居士。今日到此。合談何事。良久云。相逢無雜言。但說桑麻長。</p>
<p>未鳴鼓<span class='corr'>已</span>前。何不瞥地去。更來這裡。討甚屎。拽拄杖跳下繩牀。大眾一時走散。</p>
<p>舉僧問鏡清。如何是鏌鎁劍。清云。塵埋牀下履。風動架頭巾。後來瑯琊和尚云。眾中商量。作答話會。諸人既不作答話會。又作麼生會。良久云。去時前街去。歸時後街歸。</p>
<p>師云。鏡清先鋒。瑯琊殿後。排行布伍。動地驚天。及至臨陣交鋒。不免一時墮坑落壍。而今若有人問。如何是鏌鎁劒。但云。焠出七星光燦爛。解拈天下任橫行。</p>
<p>僧問。動為境轉。靜為法縛。去此二途。如何即是。師云。臂長衫袖短。脚廋草鞋寬。進云。還許學人領會也無。師云。你作麼生會。進云。也知和尚擘腹剜心。師云。酌海持蠡。一場困苦　師乃云。動為境轉。靜為法縛。正是破凡夫。有色可蓋。有聲可騎。未是好手。所以雲門大師道。平地上死人無數。過得荊棘林者是好手。師云。大小雲門。不妨小膽。若是東禪。荊棘林裏坐。荊棘林裏臥。有什麼過。</p>
<p>僧問。春雷<span class='corr'>已</span>發。陽鳥未啼。正與麼時。如何舉令。師云。腦後拔箭。進云。今日不著便。師云。敗將不斬。進云。也知和尚慣得其便。師云。放汝命。通汝氣。進云。吽吽。師云。切忌掠虗　師乃云。善言言者。言所不能言。善迹迹者。迹所不能迹。言不能言。不可以語言話會。迹不能迹。不可以影迹指陳。所以僧問。德山。靈山話月。曹溪指月。即不問。如何是真月。山云。昨夜三更轉向西。師云。這僧與麼問。德山與麼答。未審諸人。如何捫摸。聽取一頌。昨夜三更轉向西。昏昏宇宙幾人迷。澄潭影轉風初息。孤狖微聞嶺外啼。</p>
<p>舉黃檗和尚云。自達磨大師。到于中國。唯說一性。惟傳一法。以佛傳佛。不說餘佛。以法傳法。不說餘法。法即不可說之法。佛即不可取之佛。乃是清淨本源心也。</p>
<p>師云。法既不可說。佛既不可取。又指何物。作本源清淨心耶。喝一喝云。欲得不招無間業。莫謗如來正法輪。</p>
<p>僧問。談玄說妙。舉古論今。盡屬非時語。不涉玄微。一句作麼生。師云。百花香處鷓鴣啼。進云。便與麼去時如何。師云。眼中著屑。進云。不與麼去時如何。師云。重疊關山路。進云。一曲兩曲無人會。雨過夜塘春水深。師云。蝦<span class='corr'>䗫</span>衣下客　師乃云。在凡全凡。在聖全聖。各各據本位。通達事理竟。譬如鐘中無鼓響。鼓中無鐘聲鐘鼓不相參。句句無前後。若能於此徹根源。一任金毛喚作狗。忙忙途路未歸人。切忌面南看北斗。</p>
<p>舉同安問僧。近離甚處。僧云東川安云。雙洞孤松。煙青月白。阿那箇是你主人公。僧云。始屆同安。便領此問。安云。記劍刻舟。破珠求影。豈不是闍梨境界。且坐喫茶。僧云。如何是同安正主。安云。途中駒子。不勝驊騮。僧便禮拜。安云。胡人打令。舞拍全無。</p>
<p>師云。作家宗師手段。直如巨靈逞擘太華之威。蒼龍展奪驪珠之勢。雖然如是。若遇咬人師子。終不放過。諸人要識同安麼。正是欺客打婦。也好與三十棒。</p>
<p>解夏云。獨枕孤峯忘歲月。梧桐葉落始知秋。若知撲落非他物。始解縱橫得自由。萬仞懸崖[糸*系]繫腰。百尺竿頭獨打翹。大洋海裏驟驊騮。須彌頂上駕扁舟。好箇通天作略。自然脫體風流。風流。不風流。即且置。正與麼時。責情三十棒。又作麼生。良久云。今朝有酒今朝醉。明日愁來明日愁。</p>
<p>行亦禪坐亦禪。語默動靜體安然。江上晚來堪畵處。一葉扁舟破遠煙。</p>
<p>元首座住菴。引座云。<span class='corr'>陝</span>府鐵牛吞大像。生得河東鸑鷟兒。海門深處宜歸隱。只恐調高人不知。知不知。擬欲擡眸一顧之。早是失却兩莖眉。</p>
<p>舉濛溪一日見僧來。便喝。僧云。好箇來由。溪云。猶要棒在。僧珍重便出。溪云。得能自由。</p>
<p>師云。這僧似箇赤梢鯉魚。活鱍鱍地。末後却被人斷送。放池塘裏。山僧當時。若見他珍重出去。隨後痛與一劄。待他回頭轉腦。管取高透龍門。</p>
<p>僧問。世尊拈花。迦葉微笑。則不問。馬祖升堂。百丈卷席。意旨如何。師云。為眾竭力。禍出私門。進云。洎合錯商量。師云。漏逗不少。進云。到此若無青白眼。平生辜負兩莖眉。師云。鈍置殺人　師乃云。世尊拈花。迦葉微笑。師鐵得金。一場富貴。馬祖升堂。百丈卷席。為眾竭力。禍出私門。諸禪德。不是知音者。徒勞話歲寒。</p>
<p>人間正月十五日。西來祖意若為陳。樓臺上下火照火。車馬往來人看人。</p>
<p>舉水潦問馬祖和尚。如何是西來的的意。祖當胸踏倒。水潦起來。拊掌呵呵大笑云。也大奇也大奇。百千三昧。無量妙義。只向一毫頭上。識得根源。便禮拜。</p>
<p>師云。大小水潦。喫人拳踢。却道我悟。悟得甚屎。起來更不識羞。猶道。向一毫頭上。識得根源。且莫捏目生花。</p>
<p>後出世住山。告眾云。自從一喫馬師踏。直至而今笑未休。且道。笑箇什麼。</p>
<p>一。不得孤負自<span class='corr'>己</span>。二。不得停囚長智。三。不得生心比擬。擬不擬。眨起眉毛千萬里。</p>
<p>舉五祖和尚云。老僧遊方十餘年。參數人善知識。將謂了當。及到浮山圓鑒會下。更開口不得。後來到白雲。咬破一箇鐵餕餡。直得百味具足。且道。豏子一句。作麼生道。花發鷄冠媚早秋。誰人能染紫絲頭。有時風動頻相倚。似向街前鬬不休。</p>
<p>師云。五祖老和尚。恁麼說話。大似乞兒見小利。</p>
<p>舉香嚴端和尚云。語是謗。寂是誑。不語不寂。向上有事在。老僧口門窄。不能與汝說得。</p>
<p>師云。香嚴和尚。開口。了合不得。有什麼用處。山僧即不然。而今開兩片皮。舒廣長舌。為汝說去也。便下座。</p>
<p>舉乳源和尚示眾云。西來的的意。不妨難道。莫有道得者。出來道看。時有僧擬出來。乳源便打云。是什麼時節。你出頭來。</p>
<p>師云。這老漢。雖是不惜身命。入泥入水。爭奈瞎却一切人眼去在。</p>
<p>舉盤山道。三界無法。何處求心。四大本空。佛依何住。</p>
<p>師云。幸無偏照處。剛有不明時。</p>
<p>又道。璇璣不動。寂爾無言。覿面相呈。更無餘事。</p>
<p>師又云。會麼。溪上芙蓉秋信早。一枝映水兩枝紅。</p>
<p>舉僧問趙州。如何是古人言。州云。諦聽諦聽。師云。諦聽即不無。切忌喚鐘作甕。</p>
<p>舉僧問寬和尚。狗子還有佛性也無。寬云有。僧云。和尚還有麼。寬云無。僧云。一切眾生。皆有佛性。和尚因甚却無。寬云。我非眾生。僧云。既不是眾生。莫是佛否。寬云。不是佛。僧云。畢竟是什麼物。寬云。亦不是物。僧云。可思可見否。寬云。思之不可及。見之不可議。是名不可思議。</p>
<p>師云。上來講讚。無限良因。蝦蟆[跳-兆+孛]跳上梵天。蚯蚓驀過東海。</p>
<p>舉僧問雪峯。如何是第一句。峯良久。</p>
<p>僧舉似長生。生云這箇是第二句。僧便問。如何是第一句。生云。蒼天蒼天。師云。雪峯毒蛇頭帶角。長生猛虎尾查沙。二大老。雖然如是。要且未知第一句。而今若有人。問山僧。只向他道。糞掃堆頭。重添搕[木*(天/韭)]。</p>
<p>如地擎山。不知山之孤峻。似石含玉。不知玉之無瑕。乃豎起拂子云。拂子穿却你髑髏。敲落你鼻孔。你還知麼。若也機前領略。句後知歸。清風月下守株人。凉兔漸遙秋草綠。</p>
<p>虎頭帶角人難措。石火電光須密布。還插得手麼。假饒烈士薦應難。懵底那能解回互。豎起拂子云。這箇拂子。倒騎駿馬。逆驟高樓。跳入諸人鼻孔裏。大叫一聲云。相識還同不相識。從教大地黑漫漫。</p>
<p>懶菴懶中懶。最懶懶談禪。亦不重自<span class='corr'>己</span>。亦不慕先賢。又誰管你地。又誰管你天。物外翛然無箇事。日上三竿猶更眠。</p>
<p>僧問。靈機絕兆。薦者還稀。大用無私。隨流得妙。時如何。師云。金沙灘頭馬郎婦。進云。有意氣時添意氣。師云。猶較一線道。進云。不是知音。徒勞竚思。師云。恁麼會又爭得。進云。既不恁麼。如何即是。師云。一句截流。萬機寢削　師乃云。靈機絕兆。薦者還稀。大用無私。隨流得妙。是乃橫行三界。而三界絕行蹤。放曠十方。而十方無影像。譬如鏡照諸像。不亂光輝。鳥飛於空。不雜空色。雖然如是。未審何人共委。良久云。江西馬大師。南嶽讓和尚。</p>
<p>一切智智清淨。無二無二分。無別無斷故。釋迦老子。千門萬戶。八字打開了也。還有把手共行者麼。自是不歸歸便得。五湖煙景有誰爭。</p>
<p>僧問。普化踢倒飯床。意作麼生。師云。驚天動地。進云。普化猶在。師便打。進云。為復是神通妙用。為復是法爾如然。師云猶瞌睡在　師乃云。作家相見。閃電猶遲。擬議不來。不消一撮。那更言中定旨。意下明宗。繫縛盲驢。斷送劫末。報諸稚子。莫謾波波。自家胸襟。自家酌度。甚麼魔魅。教你恁麼。甚麼魔魅。教你不恁麼。喝一喝。</p>
<p>十方薄伽梵。一路涅槃門。且道。路頭在什麼處。不快漆桶。</p>
<p>舉同安察和尚。問僧。善惡不思。心體自現。古人還有理麼。僧云。莫是古人深意否。安云。胡人飲乳。返恠良醫。僧便禮拜。出去。安云。若到諸方。莫道參見同安來。</p>
<p>師云。同安窮始究末。截斷誵訛。這僧知時別宜。不妨具眼。因甚同安向道。若到諸方。莫道參見同安來。還委悉麼。打水杖痕人莫問。釘空鎚迹我全収。</p>
<p>僧問。情生智隔。想變體殊。且道。情未生時。還隔麼。師云隔。進云。知師一曲從來妙。達者須知暗裏驚。師云。棺木裏瞠眼　師云。明眼漢。沒窠臼。應時如風。應機如電。譬如俊狗。眼卓朔地。上門下戶。咬人火急。若是困魚。點著不來。還歸死海。</p>
<p>舉雲門大師道盡。大地無纖毫過患。猶是轉句。不見一法。始是半提。更須知有全提時節。</p>
<p>師云。作麼生是全提底時節。八尺布衫丈二袖。</p>
<p>僧問。萬機休罷。未為格外玄談。直截根源。乞師垂示。師云。早傷迃曲了也。進云。也知和尚。三寸甚密。師云。猶欠悟在　師乃云。淺水不可容大舶。止水不可藏獰龍。惟有四溟波浪闊。從容遊戲在其中。所以兩岸遙曠。如何繫䌫。中流洄洑。詎可停橈。漁翁一笛兮自樂。長天萬里兮何憂。了無憂。復何求。有時乘好月。不覺過滄洲。</p>
<p>僧問。聲前密布。句後全収。不是俊流。如何話會。師云。劍去久矣。爾方刻舟。進云。箭穿紅日影。須是射鵰人。師云。徒勞啗啄。進云。不是苦心人不知。師云。轉見郎當　師乃云。聲前密布。句後全收。擬動鋒鋩。失却鼻孔。所以舉今舉古。其數恒沙。同死同生。萬中無一。眾中莫有一箇半箇。試吐露看設或有之。正好斬為三段。速置他方。何故。布袋裏盛錐。不出頭是好手。</p>
<p>舉永首座立僧。云。湍流處撥轉舡來。還他英俊手。劍刃上翻身去。須是婁羅兒。豈不見。外道問佛。不問有言。不問無言。世尊良久。外道云。世尊大慈大悲。開我迷雲。令我得入。諸禪德。要知世尊。納敗闕處麼。問取堂中第一座。莫教辜負兩莖眉。</p>
<p>死中活。閒雲散盡長空闊。活中死。螺江水流截不住。兩岸蘆花相對開。漁翁撥棹還歸去。去去何處。寒梅<span class='corr'>已</span>綻嶺南枝。漫漫雪覆千峯寺。</p>
<p>三月安居。九旬禁足。物外閒人。何拘何束。青絹扇子足風凉。一任山青并水綠。</p>
<p>舉有僧。見修山主。主云。出門見釋迦。入門逢彌勒。僧不肯。復問古德。德云。出門見阿誰。入門逢什麼。這僧便悟去。</p>
<p>師云。這僧悟即不無。爭奈未甚諦當。修山主。青天白日。如被鬼迷。古德。頭白齒黃。作恁麼說話。懶菴即不然。出門竹徑無人掃。入戶方池照影寒。</p>
<p>僧問。如佛見佛。佛無異見。如法說法。法無異說時如何。師云。欲得不招無間業。莫謗如來正法輪。進云。一言纔領旨。千古自分明。師云。不快漆桶。進云。爭柰龍蛇易辨。衲子難瞞。師云。猶自檐枷過狀　師乃云。如佛見佛。佛無異見。如法說法。法無異說。無異見故。佛即非佛。無異說故。法即非法。以如是佛而說法。以如是法而證真。若能如是而體解。更於何處覓疎親。</p>
<p>云行羅漢慈。破結賊故。行菩薩慈。安眾生故。行如來慈。續慧命故。且道。行衲僧慈。又作麼生。逢佛殺佛。逢祖殺祖。逢父殺父。逢母殺母。生身陷地獄。仰天大叫苦。只將此德報深恩。嚇殺南山白額虎。</p>
<p>十五日<span class='corr'>已</span>前。羣陰消伏。泥龍閉戶。十五日<span class='corr'>已</span>後。一陽來復。鐵樹開花。正當十五日。塵中醉客。騎驢騎馬。前街後街。相慶相賀。物外道人。衲被蒙頭。圍爐打坐。風蕭蕭。雨蕭蕭。冷湫湫。誰管你張先生。李道士胡達磨。去却一拈却七。上下四維無等匹。碧眼胡僧笑點頭。孔門弟子無人識。</p>
<p>為蒙菴岳和尚舉哀。云。兄弟添十字。同心著一儀。中眉垂兩點。出世少人知。蒙菴法弟禪師。汝<span class='corr'>已</span>先知。我即不知。我既後知。汝亦不知。知不知兮。即與我同條生。汝何生兮不我先。不知知兮。即與我同條死。汝何死兮不我後。其生也恁麼來。其死也恁麼去。去去何處。摧法幢滅法炬。昨夜泥牛鬪入海。無端拶倒珊瑚樹。</p>
<p>橫按吹毛。虗張意氣。衝開鐵壁。枉費精神。直饒不動神鋒。坐致太平。堯舜之君。猶有化在。</p>
<p>舉古德道。我若向你道。即禿却我舌。我不向你道。即啞却口。且道。還有為人處也無。</p>
<p>四面和尚道。擬欲吞。却又被當門齒礙。擬欲吐。却又却咽喉小。且道。還有為人處也無。</p>
<p>師云。恁麼提持。未免瞎却天下人眼去在。山僧即不然。擬欲向你道。不怕禿却我舌。亦不怕咽喉小。只怕帶累他人。擬不向你道。不怕啞却口。亦不怕當門齒礙。只怕辜負自<span class='corr'>己</span>。以字不成。八字不是。差之毫釐。失之千里。</p>
</div>
<div class='div-other'><a id='mulu363' />
<p class='h2'>小參</p><p>施馬并拄杖云。浩浩塵中不染塵。正體堂堂沒却身。拄杖橫挑香水海。倒騎鐵馬出重城。來也來也。閃電光中[跳-兆+孛]跳。擊石火裏提持。有時卓在孤峯頂。豈掛煙雲。有時踏殺天下人。不露風骨。而今向這裏。解却籠頭。放下楖[木*栗]。歸依佛。歸依法。歸依僧。更不歸依邪魔外道。亦不歸依清淨涅槃。不修諸善。不作諸惡。不上天堂。不墮地獄。敕敕攝攝。急急如律令。</p>
<p>婆子施藥云。神仙妙藥真靈驗。父子雖親不可傳。而今為什麼。在老僧手裏。還委悉麼。拈拄杖。左邊卓一下云。這一捻子。只能殺人。不能活人。又向右邊。卓一下云。這一捻子。只能活人。不能殺人。能殺不能活。未免招他罪犯。能活不能殺。又却遭人笑恠。與麼也不得。不與麼也不得。直得上天無路。入地無門。且道。如何即是。若是箇殺人不眨眼漢。決定別有生方。脫或未然。不免開方便門。截汝疑悔。遂拈拄杖。中心卓一下云。這一捻子。不從天生。亦非地產。不屬草木金石名數。不屬甘辛鹹淡等味。非是冷。非是熱。非有毒非無毒。鼻不可嗅。舌不可甞。身不可觸。意不可知。聲聞得之。能證四諦。緣覺得之。能斷十二緣。菩薩得之。能安眾生。諸佛得之。能具正徧知覺。天下老和尚得之。能奪陰陽之功。起必死之疾。不唯點鐵成金。抑乃轉凡成聖。縱有一切身病心病。佛病祖病。及諸魔病。悉皆療之。且道。衲僧得之。又作麼生。藥王藥上難回避而今分付此婆婆。</p>
<p>四月八日云。西天悉達多太子。今日降神出母胎。一步一蓮隨寶足。人間天上獨崔嵬。遂豎起拂子云。悉達來也。悉達來也。威光烜赫。震動乾坤。四顧周行。作師子吼。汝等謂吾今日降生。非吾弟子。若謂吾今日不降生。亦非吾弟子。懶翁聞得恁麼說話。甚生尀耐。悉達多悉達多。人雖小。膽能大。昔在西天。橫說豎說。教壞多少人家男女。今來這裡。胡言漢語。太煞欺我唐土兒孫。而今忍俊不禁。與他一刀兩段。且要天下太平。擊禪床一下。</p>
</div>
<div class='div-other'><a id='mulu364' />
<p class='h2'>法語</p><p>游江海者。須入龍宮。入得龍宮。更須生控獰龍頷下珠。涉山川者。須入虎穴。入得虎穴。更須活擒猛虎乳邊子。海上雲門山。白浪滔天。誰解控龍珠。峻壁懸崖。孰能擒虎子。除非是不惜身命。不顧危亡。一刀兩段底。性燥漢。方堪希冀。設或躊躊躇躇。擬進復縮。狐狸度水相似。卒難湊泊。況是近時邪師過謬。見地不明。<span class='corr'>己</span>眼不正。動以實法繫罩人。致使盲驢不知當向。倚他門墻。被一條紅線子。縛得來。手脚查沙地。輕誇神俊。自謂天下無䨥。若築著箇漢。一拶一挨。將他平生鄭重處。輥底一時撲翻。教他眼瞠瞠地。不知下落。似這般漢。一埽埽就。一串穿却。倒卓向屎躂下。有什麼罪過。知麼。宗門深奧。豈是你將些浮識掠虗做得底事。若也據實話會。三世諸佛。恢張教網。撈摝有情。盡是蝦<span class='corr'>䗫</span>口邊事。六代祖師。天下老和尚。敲枷打鎻。拔楔抽釘。皆是草裏漢。可中有密展聲前句。全提向上機。未免拖泥帶水。自餘之輩。是什麼椀躂丘。軒知這一路子。未曾有人當頭踏著。而今要得徹去麼。但於王公草舍不得住。少父丘園急走過。平墟陋店莫掛瓶盂。峻嶺高巖。不須駐足。翻然驀過那邊。方較些子。雖然如是。未過鐵山。終存嶮厄。</p>
<p>酌滄海者。滿腹未容其涓滴。畵虗空者。落筆<span class='corr'>已</span>失其本形。況是宗門一劄。擬眨眼時。便見白雲萬里。豈不見。趙州問南泉。如何是道。泉云。平常心是道。州云。還可趣向也無。泉云。擬趣即乖。州云。不擬。爭知是道。泉云。道不屬知。不屬不知。知是妄覺。不知是無記。只此靈鋒。阿誰敢近。若是箇漢。足未跨門。早<span class='corr'>已</span>委得。若更低頭覰地。腦後一椎。莫言不道。知麼。佛法大事。不可麤心。依人門戶。咬人屎橛。種種解會。執占<span class='corr'>己</span>長。無有是處。參須實參。悟須實悟。若絲毫許及不盡。閻羅老決定打你鬼骨臀。</p>
<p>看他從上人。布置施為。只露目前些子。如同電拂。豈是影響之流。所能摶摸。不見道。聲前一句。非聖不傳。未曾親近。早隔大千。又道。聲前一路。切忌承當。句後全提。猶虧一半。縱聞恁麼。直下豁然。如金鱗透網。游泳波瀾。俊鳥出籠。翱翔碧落。要且未在。何故。老僧未曾向赫日光中。下一陣雪向汝在。</p>
</div>
<div class='div-other'><a id='mulu365' />
<p class='h2'>室中機緣</p><p>舉白鷺下田千點雪。黃鶯上樹一枝花。僧云。好箇消息。師云。莫是你見處。僧云是。師云。不堪餧狗。</p>
<p>舉云。二邊純莫立。中道不須安。試轉身出氣看。僧云。行人更在青山外。師云。爭柰性命在我手裏。僧便喝。師云。這掠虗漢。便打。</p>
<p>聲前一路。切忌承當。句後全提。猶虧一半。僧云。記劍刻舟。破珠求影。師云。也知上座不分外。僧云。土曠人稀相逢者少。師云。不消一句子。僧云。今日鈍置和尚。師云。知即得。</p>
<p>智不到處。切忌道著。道著頭角生。僧云。生也。師云。是牛是馬。僧云。請師鑑。師打一棒云。這漆桶。</p>
</div>
<div class='div-other'><a id='mulu366' />
<p class='h2'>頌古</p>
<div class='div-other'><a id='mulu367' />
<p class='h3'>出息不涉萬緣。入息不居陰界　魯祖面壁</p><p>入息未甞居陰界。出息何曾涉萬緣。一聲漁笛離南浦。依舊蘆花深處眠。</p>
<p>池陽面壁許誰知。萬古孤峯對落暉。纔見攢眉便回去。早知不是丈夫兒。</p>
</div>
<div class='div-other'><a id='mulu368' />
<p class='h3'>良遂見麻谷　　維摩不二</p><p>閉門入圃太周遮。一喚回頭便到家。良遂知時人不委。海山空映夕陽斜。</p>
<p>言言言兮。飄風洒雪。默默默兮。雷輷電掣。藕絲孔裏騎大鵬。等閒挨落天邊月。</p>
</div>
<div class='div-other'><a id='mulu369' />
<p class='h3'>自贊</p><p>一不愛乖崖傲物。又不愛像樓打樓。飽諳世事傭開口。暗展䨥眉自點頭。</p>
</div></div></div>
<div class='div-other'><a id='mulu370' />
<p class='h1'>佛照光和尚語　　　　嗣大慧</p>
<div class='div-other'><a id='mulu371' /><p>上堂。<span class='corr'>陝</span>府鐵牛。吞却嘉州大像。則且止。只如傅大士道。空手把鋤頭。步行騎水牛。人從橋上過。橋流水不流。明什麼邊事。無風荷葉動。決定有魚行。</p>
<p>三世諸佛。及諸佛阿耨多羅三藐三菩提法。皆從此經出。錯認定盤星。德山入門便棒。臨濟入門便喝。著甚死急。天下老和尚。拈槌豎拂。自屎不知臭。浮山冷地覰破這一隊漢。好與貶向鐵圍那邊。為甚如此。當門不用栽荊棘。後代兒孫惹著衣。</p>
<p>舉文殊起佛見法見。被世尊攝向二鐵圍山。大眾。釋迦老子渾無大人相。忽有人向鴻福門下起佛見法見。終不敢動著他一毫。何故。國清才子貴。家富小兒嬌。</p>
<p>點鐵成金。未為好手。轉凡成聖。蓋是尋常。所以睦州纔見僧便云。見成公案。放你三十棒。若知端的。也是閙市裏上竿子。</p>
<p>大慧忌日拈香云。口似血盆呵佛祖。牙如劍樹罵諸方。而今死入阿鼻獄。看你如何孟八郎。</p>
<p>若說佛法供養大眾。雪上加霜。若說世法供養大眾。擔水河頭賣。總不與麼。<span class='corr'>刺</span>頭入膠盆。別有機關。也是胡孫伎倆。畢竟如何。衝開碧落松千尺。截斷紅塵水一溪。</p>
<p>台州光孝入院云。機輪轉處。作者猶迷。祖令當行。魔軍膽喪。設使言前薦得。畫餅充飢。句下精通。釘樁搖櫓。何如具大種智。有大信根。豁開心眼。洞徹威音於一毫端。現寶王剎。坐微塵裏。轉大法輪。便見。山林城市。初無兩般。佛法世法。打成一片。畢竟是什麼人分上事。莫怪渠儂多意氣。佗家曾踏上頭關。</p>
<p>釋迦掩室於摩竭。欲隱彌露。淨名杜口於毗耶。葛藤不少。須菩提喝無說以顯道。巡人犯夜。釋梵絕聽而雨花。隨邪逐惡。雖然法出姦生。也是老鼠入牛角。且道。節文在什麼處。向道莫行山下路。果然猿叫斷腸聲。</p>
<p>解制。舉世尊因自恣日。文殊三處度夏。迦葉欲白槌擯出。乃見百千萬億文殊。迦葉盡其神力。槌不能舉。世尊遂問迦葉。汝擬擯那箇文殊。迦葉無對。</p>
<p>師云。大小迦葉。有頭無尾。若是光孝。待世尊道汝擬擯那箇文殊。和聲便打。非唯捉敗黃面老人。亦使七佛祖師。冰消瓦解。</p>
<p>舉盤山道。心月孤圓。光吞萬像。光非照境。境亦非存。光境俱忘。復是何物。</p>
<p>洞山云。光境未忘。復是何物。</p>
<p>師云。蓬萊有箇李八伯。一對眼睛如漆黑。喝一喝云。且莫錯認定盤星。</p>
<p>世尊拈花。迦葉微笑。一對鐵槌。渾無孔竅。</p>
<p>結夏云。十五日<span class='corr'>已</span>前。千人萬人把不住。十五日<span class='corr'>已</span>後漫。天網子百千重。正當十五日。如何話會。龍袖拂開全體現。象王行處絕狐蹤。</p>
<p>師住靈隱。淳熈三年三月三十日。恭奉　聖旨。就本寺開堂。謝　恩祝　聖罷。就座。</p>
<p>僧問。龐居士問馬大師。不與萬法為侶者是什麼人。大師云。待汝一口吸盡西江水。即向汝道。意旨如何。師云。急急如律令。進云。只如不與萬法為侶者。是什麼人。師云。巍巍堂堂。煒煒煌煌。僧禮拜　師乃云。當陽一著。直截根源。八字打開。了無蓋覆。非眾生識情可測。非諸佛妙智能知。離心意識參。出聖凡路學。驀然一念相應。彈指超佛越祖。何必覺城東際。初見文殊。樓閣門開。方參慈氏。一明一切明。一悟一切悟。譬如壯士展臂不假他力。香象渡河。截流而過。或擒或縱。或卷或舒。有時將一莖草。作丈六金身。有時將丈六金身。作一莖草。可以助吾　皇化。可以扶立宗乘。正恁麼時。畢竟是誰家風月。橫按鏌鎁全正令。太平寰宇斬癡頑。</p>
<p>靈山一句無差別。直截分明為君決。藕絲孔裏騎大鵬。竹篦打落天邊月。</p>
<p>太上皇帝慶壽。舉僧問古德。世尊云。天上天下。唯我獨尊。獨尊底還有父也無。古德云。獨尊底是父。生兒又獨尊。師云。奇特中奇特。殊勝中殊勝。且道。古德恁麼道。意在於何。一點水墨。兩處成龍。</p>
<p>師到徑山請。僧問。不落因果。因甚墮野狐。師云。渠儂得自由。進云。不昧因果。因甚脫野狐。師云。渠儂得自由。進云。古人錯答一轉語。墮野狐身。轉轉不錯時如何。師云。野狐精　乃云。相逢不拈出。未免顢頇。舉意便知有。<span class='corr'>已</span>落第二。目前無法。意在目前。不是目前法。非耳目之所到。鬼家活計。恁麼也不得。不恁麼也不得。恁麼不恁麼總不得。草繩自縛。恁麼也得。不恁麼也得。恁麼不恁麼總得。狐狸渡水。有甚快活。須參活句。莫參死句。活句下薦得。永劫不忘。死句下薦得。自救不了。且一大藏教。諸子百家。庭前柏樹子。麻三斤。乾屎橛。盡是死句。作麼生是活句。良久云。若是鳳凰兒。不向那邊討。</p>
<p>出隊歸。云。七手八脚。三頭兩面。耳聽不聞。眼覰不見。苦樂逆順。打成一片。阿呵呵。是什麼。路逢死蛇莫打殺。無底籃子盛將歸。</p>
<p>結制。僧問。終日圓覺而未甞圓覺時如何。師云。爭怪得老僧。進云。欲證圓覺而未極圓覺。師云。破珠求影。進云。具足圓覺而住持圓覺。師云。匙挑不上。進云。圓覺妙心。本來平等。為甚麼有許多分別。師云。自緣根力淺。莫怨太陽春　乃云。以大圓覺。為我伽藍。身心安居。平等性智。釋迦老子。坐在解脫深坑。累及後代兒孫。擡脚不起。諸人到這裏。還有出身之路麼。太陽門下清風遠。明月堂前白晝長。</p>
<p>舉柏堂雅和尚立僧。云。三世諸佛。壓沙求油。六代祖師。擔雪填井。天下老和尚。直至如今。總弄不出。要知衲僧門下千聖不傳底一著子。却請堂中首座。為眾拈出。</p>
<p>說佛說祖。泥中洗土。談妙談玄。十萬八千。現成公案。<span class='corr'>已</span>落言詮。提起衲僧拄杖子。渾家送上渡頭船。</p>
<p>僧問。如何是和尚家風。師云。冷泉亭放閘　乃云。靈隱全提向上機。不知誰是丈夫兒。嶺梅漏泄春消息。雪裏橫開三四枝。</p>
<p>趙州南石橋北。觀音院裏有彌勒。祖師遺下一隻履。直至而今尋不得。汝等諸人。十二時中。受用箇什麼。誰知冷灰裏。九轉透瓶香。</p>
<p>一月普現一切水。一切水月一月攝。諸佛法身入我性。我性同共如來合。喝一喝云。大小永嘉。和屎合尿。</p>
<p>牛頭橫說豎說。不知有向上關捩。便是德山臨濟。何曾踏著。汝等諸人。皮下還有血麼。直饒踏著關捩。也未夢見育王脚跟下汗臭氣在。</p>
<p>舉僧問五祖。真性緣起。其義云何。祖默然。時挺禪師侍次。乃謂。大德。正興一念時。是真性中緣起。其僧言下大悟。</p>
<p>應菴和尚云。五祖不合默然。好與二十棒。挺禪師不合道大德正興一念時。是真性中緣起。也與二十棒。其僧言下不合大悟。也與二十棒。且道。寶林還有過也無。也與二十棒。</p>
<p>師云。應菴和尚。恁麼批判。大似含飯咬骨。育王今日。與他勦絕却。<span class='corr'>已</span>發覺未發覺。<span class='corr'>已</span>結正未結正。咸赦除之。</p>
<p>一法不明。翳汝眼睛。眼睛不明。世界崢嶸。乃豎起拂子云。還見麼。若見。猶迷眼內之塵。若不見。未具塵中之眼。莫有不受人瞞底衲僧麼。出來與育王相見。良久。擲下拂子。喝一喝。下座。</p>
<p>判府趙待制入山勸農請陞座。僧問。韓文公問大顛。弟子公務事繁。省要處乞師一言。大顛良久。意旨如何。師云。全機漏逗。進云。時三平為侍者。乃敲禪牀三下。大顛云。作麼。侍者云。先以定動。後以智㧞。又作麼生。師云。錯下注脚。進云。文公禮謝云。和尚門風峭峻。弟子。於侍者邊得箇入處。還端的也無。師云。將錯就錯。進云。判府待制忽問佛法。如何祗對。師云。春日晴黃鶯鳴。進云。昔日文公。今朝待制。師云。當頭道著。僧禮拜　乃云。正法眼藏。耀古騰今。涅槃妙心。通上徹下。在天同天。在地同地。在人同人。在陰陽。為生為殺。在日月為照為臨。在夫子則曰仁義禮智信。在老子則曰玄玄眾妙門。在吾佛則曰。天上天下。唯吾獨尊。在吾祖則曰。直指人心。見性成佛。一處透。千處萬處一時透。一處通。千處萬處一時通。左右逢原。縱橫合轍。於斯薦得。可以修身。可以見性。可以摧邪顯正。可以致君澤民。然雖如是。且道。承誰恩力。一氣不言含有象。萬靈何處謝無私。</p>
<p>不談玄不說妙。此是育王本分草料。見成公案沒誵訛。四聖六凡俱一照。直饒恁麼承當。更須知有向上一竅。</p>
<p>一切障礙。即究竟覺。釋迦老子。將錯就錯。汝等諸人。更來這裏。討箇什麼。喝一喝。</p>
<p>舉僧問睦州。一言道盡時如何。州云。老僧在你鉢囊裡。師云。睦州雖有逸群之用。因甚被這僧一問。直得藏身無路。有問徑山。一言道盡時如何。三生六十劫。</p>
<p>有句無句。如藤倚樹。辣臊放屁。樹倒藤枯。句歸何處左之右之。溈山呵呵大笑。殺人活人不眨眼。恁麼會去。鈍置殺人。更待笑裏忽分泥水路。方知千里共同風。又討什麼椀。</p>
<p>作是思惟時。十方佛皆現。未思惟時。佛在什麼處。良久云。是非海裏橫身入。荊棘林中掉臂行。</p>
<p>開爐云。單傳直指。黃葉止啼。棒喝交馳。傷鋒犯手。只如打鼓陞座。又成得箇什麼邊事。直饒諸天雨花。爭似歸堂向火。參。</p>
<p>舉世尊一日陞座。文殊白椎云。諦觀法王法。法王法如是。世尊便下座。師云。三千劍客今何在。獨許莊周致太平。</p>
</div>
<div class='div-other'><a id='mulu372' />
<p class='h2'>小參</p><p>除夜。僧問。新年佛法即不問。年窮歲盡事如何。師云。窮廝煎。餓廝吵。進云。阿誰殃靠老師。師云。不是知音者。徒勞話歲寒　乃云。古者道。大地雪漫漫。春來便不寒。到頭成佛易。却是說禪難。有般漢便道。有什麼難易。人人具足。箇箇圓成。纔開臭口。便見鄉談。若是上流。直下掣斷金鎻。擊碎玄關。萬里雲開。青天獨露。便知道。一年三百六十日。日日一般。一日十二時。時時相似。蓋天蓋地。透色透聲。佛法世法。打成一片。苟或未然。萬機喪盡猶呵叱。千種修行徒苦辛。</p>
</div>
<div class='div-other'><a id='mulu373' />
<p class='h2'>拈古</p><p>舉泉大道見慈明。明云。片雲橫谷口。遊人何處來。泉以目顧視左右云。夜來何處火。燒出古人墳。明云。未在更道。泉作虎聲。明便打。泉推明就座。明却作虎聲。泉云。我見七十餘員善知識。獨你可繼臨濟宗　師拈云。二尊宿。窮萬法根源。徹千聖骨髓。及至羅紋結角。又却師子腰折。當時拙菴若見他道。我見七十餘員善知識。獨你可繼臨濟宗。拄杖折也未放在。</p>
<p>舉玄沙有僧來參。沙自去打普請鼓三下。却歸方丈。僧亦去打鼓三下。歸堂。久住來白云。這僧輕欺和尚。沙云。打鍾集眾勘過僧。不赴。沙令侍者。喚至法堂。僧於侍者背上拍一下云。和尚喚你。便歸堂。久住又云。何不勘過。沙云。<span class='corr'>已</span>為你勘過了也　師拈云。玄沙高懸明鏡。妍醜齊彰。這僧見義勇為。猶欠一著。只如玄沙道。<span class='corr'>已</span>為你勘過了也。意在什麼處。勸君更盡一杯酒。西出陽關無故人。</p>
<p>舉慈明和尚。於方丈內。置一盆水。一口劒。一䩫草鞋。橫按拄杖。凡見僧入門。便指。擬議便棒　師拈云。未到此間。不妨疑著。</p>
<p>舉玄沙問鏡清。我不見一法為大過患。汝道。不見什麼法。清指露柱云。莫是不見這箇法麼。沙云。浙中清水白米從汝喫。佛法則未在。</p>
<p>師拈云。今日對眾懺悔。</p>
</div>
<div class='div-other'><a id='mulu374' />
<p class='h2'>贊</p>
<div class='div-other'><a id='mulu375' />
<p class='h3'>布袋和尚</p><p>拊背乞錢成漏泄。回頭轉腦昧真機。可憐閙裏無人識。空自肩擔布袋歸。</p>
</div>
<div class='div-other'><a id='mulu376' />
<p class='h3'>船子和尚　　圜悟和尚</p><p>驀口一橈全殺活。點頭三下鼻遼天。至今千古風流在。誰道華亭覆却船。</p>
<p>纔呼小玉便知歸。撞破天關碎鐵圍。拈出東山暗號子。至今千古峭巍巍。</p>
</div></div>
<div class='div-other'><a id='mulu377' />
<p class='h2'>偈頌</p>
<div class='div-other'><a id='mulu378' />
<p class='h3'>示建彌陀會　　示僧鄮郭建接待</p><p>了得惟心是道場。彌陀元不在西方。面門出入無人薦。剎剎塵塵迸寶光。</p>
<p>玉几峯高難措足。行人多向半途休。無棲泊處開門戶。箇箇教伊到地頭。</p>
</div></div>
<div class='div-other'><a id='mulu379' />
<p class='h2'>自贊</p><p>辭九重。歸東越。聽松風。對江月。冷笑老胡得一橛。</p>
</div></div>
<div class='div-other'><a id='mulu380' />
<p class='h1'>誰菴演禪師語　　　　嗣大慧</p>
<div class='div-other'><a id='mulu381' />
<p class='h2'>上堂</p><p>面前拶破。天地懸殊。打透牢關。白雲萬里。饒伊兩頭不涉。別有轉身。三生六十劫也未夢見。喝一喝。</p>
<p>誰菴不會說禪。一向外邊之遶。鳴鼓集眾陞堂。豈容亂開臭口。而今無計可為。謾把屎腸抖擻。喝一喝云。瞎驢趁隊過新羅。驚起南辰藏北斗。</p>
<p>撲落非他物。縱橫不是塵。山河并大地。全露法王身。喝一喝云。且莫錯認驢鞍橋。作阿爺下頷。</p>
<p>僧問。昔日僧問古德。如何是祖師西來意。古德云。青絹扇子足風凉。意旨如何。師云。撲不破。僧禮拜　師乃云。若謂古人將青絹扇子足風凉。答這僧西來意。管取生身入地獄。便下座。</p>
<p>昨日閙浩浩。今朝靜悄悄。靜悄悄處閙浩浩。閙浩浩處靜悄悄。拈拄杖云。拄杖子[跳-兆+孛]跳。驚起須彌山。走過他方世界。輥動四大海。向汝諸人眉毛罅裏。騰波促浪。直得東村王大伯。街頭李胡子。夢中驚覺起來。拍手呵呵大笑云。慚愧今年蚕麥熟。羅睺羅兒與一文。露柱忍俊不禁。震威一喝。却懡懡㦬㦬。慞慞惶惶。走入廣化拂子裏藏身。諸人還見麼。若見。作何面目。若不見。且向長廊下寮舍裏。東卜西卜看。</p>
<p>謝化主。云。高高峯頂雲。散作人間雨。一句絕誵訛。相逢莫錯舉。不錯舉。猫兒偏解捉老鼠。</p>
<p>今朝四月初一。即辰孟夏漸熱。伏惟大眾增休。各各眼橫鼻直。若謂世諦流通。燋盤重添艾灸。若作佛法商量。瞎漢扶籬摸壁。還相委悉麼。只為分明極。</p>
<p>浴佛云。未離兜率。<span class='corr'>已</span>降王宮。未出母胎。度人<span class='corr'>已</span>畢。脚跟好與三十。周行七步。目顧四方。以手指天地。無有尊我者。笑破衲僧口。雲門道。當時若見。一棒打殺。與狗子喫。貴圖天下太平。且未是報恩雪屈。還有報恩雪屈底麼。擲下拂子云。若未委悉。更潑第二杓惡水。</p>
<p>拗折拄杖。將什麼登山渡水。拈却鉢盂匙筯。將什麼喫粥喫飯。於斯薦得。共賀太平。若也未然。切忌無繩自縛。</p>
<p>住興教入院。僧問。妙喜和尚道。喚作竹篦則觸。不喚作竹篦則背。不得有語。不得無語。不得下喝。不得拂袖便行。到者裏作麼生。師云。一時交點與園頭。僧云。不因今日。爭識得妙喜。師云。你道老僧有幾莖蓋膽毛。僧云。捉敗了也。便禮拜。師云。猶隔海在　師乃云。歸源無二。埽昏霧而心鏡長明。方便門多。廓性天而情塵不夜。頓除<span class='corr'>己</span>有。剗盡根源。含眾妙而有餘。坐大方而獨照。且道。不傷物義一句。作麼生。橫按鏌鎁全正令。太平寰宇斬癡頑。</p>
<p>剖玄機於未兆。<span class='corr'>已</span>涉廉纖。揮露刃於人前。轉見敗闕。去此二途。如何即是。風卷浮雲空界淨。夜來明月落堦前。</p>
<p>舉僧問雲門。樹凋葉落時如何。門云。體露金風。師云。雲門眼睛。被這僧剜出了也。諸人還知麼。良久云。惜取眉毛好。</p>
<p>舉盤山道。光非照境。境亦非存。光境俱忘。復是何物。</p>
<p>洞山云。光境未忘。復是何物。師云。前來半斤。後來八兩。斤兩分明。一對漆桶。</p>
<p>時當亞歲。節屆書雲。不萌枝上喚春歸。無影樹頭增秀色。且道。衲僧分上事如何。卷舒立方外乾坤。縱橫挂壺中日月。</p>
<p>臘月一。雪凍草枯。水寒冰結。黃河絕流。虗空迸裂。若將此語定綱宗。敢保老兄猶未徹。</p>
<p>四海共遵靈鷲制。九旬禁足自蕭然。飢飡渴飲隨緣過。禪道是非埽一邊。知我者。謂我深錐痛劄。不知我者。謂我弔影<span class='corr'>揚</span>鞭。畢竟如何。月中丹桂和根拔。水底泥牛驀角牽。</p>
<p>即心即佛。千山萬水。非心非佛。草窠裡輥。向上一路。千聖不傳。熱椀鳴聲。三邊若得渾無事。四海何愁不太平。</p>
<p>退靈隱。云。踢倒飛來回首去。倒騎佛殿出　皇都。須知此外封疆闕。八面騰騰任卷舒。</p>
</div>
<div class='div-other'><a id='mulu382' />
<p class='h2'>頌古</p>
<div class='div-other'><a id='mulu383' />
<p class='h3'>芭蕉拄杖子　　趙州狗子無佛性</p><p>倒握毒蛇橫古路。背騎猛虎舞三臺。収來放去無多子。鐵眼銅睛被活埋。</p>
<p>趙州狗子無佛性。當空掘出秦時鏡。光明渾不見星兒。上下四維俱徹映。</p>
</div>
<div class='div-other'><a id='mulu384' />
<p class='h3'>有僧不看經。尊宿問云。何不看經。僧云。不識字。宿云。何不問人。僧展手云。是什麼字。宿無對</p><p>袖中寶劍摩星斗。肘後靈符照八方。撥轉目前關捩子。從教天下竟忙忙。</p>
</div>
<div class='div-other'><a id='mulu385' />
<p class='h3'>衡陽別妙喜老師　　寄育王廓和尚</p><p>倒騎鐵馬渡瀟湘。㵎草巖花不覆藏。回鴈峯高親到頂。了無佛法可商量。</p>
<p>向來事業俱荒廢。即體生涯逈一空。慚愧此身無被蓋。百般癡鈍玷宗風。</p>
</div>
<div class='div-other'><a id='mulu386' />
<p class='h3'>石佛　　空谷　　與禪人</p><p>積念有年瞻石佛。今朝一見絕疑猜。都盧面目只如此。却道三生鑿出來。</p>
<p>谷空空谷谷空空。空谷全超萬象中。流水落花渾不見。清風明月却相容。</p>
<p>家山有路應須到。到得家山未是歸。拈轉杖頭俱劃斷。好看午夜太陽輝。</p>
</div>
<div class='div-other'><a id='mulu387' />
<p class='h3'>為性上人秉炬　　為巳上人入塔</p><p>提起火把云。喚作火炬即觸。不喚作火炬即背。飜身透出兩頭。深入火光三昧。畢竟如何。但盡凡情。別無聖解。喝一喝。</p>
<p>刀山劍樹橫身去。烈火堆中轉步來。直下二途俱不涉。白雲影裏笑咍咍。且道。笑箇什麼。諸人於此見得。便見正巳上人。當處出生。隨處滅盡。其或未然。泥牛吼斷千山月。木馬嘶開萬里風。</p>
</div></div></div>
<div class='div-other'><a id='mulu388' />
<p class='h1'>遯菴演和尚語　　　　嗣大慧</p>
<div class='div-other'><a id='mulu389' />
<p class='h2'>上堂</p><p>乾坤之內。宇宙之間。中有一寶。秘在形山。者箇說話。喚作管中窺豹。是諸人。各各具此無上大寶。直得包括乾坤宇宙。四大形山。於此寶上。如海一漚發。而今諸人。要見此寶麼。開眼也著。合眼也著。擬議躊躇。放過一著。</p>
<p>今朝三月初十。大野和風襲襲。不用轉腦回頭。向此一時證入。入則易出則難。敢問諸人。如何是出身一句。鳳凰不是凡間羽。不得梧桐誓不棲。</p>
<p>病起云。空病有為藥。有病空為藥。空有兩俱非。藥病何處著。無處著。萬里秋風飛一鶚。</p>
<p>解夏云。九旬禁足精修。今朝休夏自恣。山僧不敢自瞞。於中罪過有五。一不合說大脫空。二不合拋沙撒土。三不合將龍眼核換人眼睛。四不合毀佛謗祖。五咄。洎合錯舉。便下座。</p>
<p>中秋。舉吾心似秋月。碧潭清皎潔。無物堪比倫。教我如何說。大眾。寒山子。比也比了也。說也說了也。且從諸人點頭嚥唾。忽若月落潭枯。莫道諸人討頭鼻不著。設使寒山子親到。也則未免脚跟下黑漆漆地。眾中莫有透出重關者麼。出來與華藏相見。良久云。無人知此意。令我憶南泉。</p>
<p>舉臥龍西堂掛牌云。入聖超凡不作聲。臥龍常怖碧潭清。人生若得長如此。大地那能留一名。龍牙這箇說話。只可獨善其身。華藏即不然。入聖超凡既有聲。臥龍誰顧碧潭清。快須皷浪興雲雨。莫負從前濟物心。</p>
<p>今朝臘月初一。次第年窮歲畢。從教萬物凋零。豎起拂子云。這箇元無變易。諸禪老。知不知。孤逈逈峭巍巍。拈來拋擲太湖裏。下載清風付與誰。</p>
<p>謝知事頭首云。大川欲濟須舟檝。大廈謀成必巨材。又是一年能事畢。山僧贏得笑咍咍。敢問大眾。且道。笑箇什麼。菩薩子喫飯來。若是飯籮裏坐道饑。也怪華藏不得。</p>
<p>三界無法。何處求心。還見麼。四大本空。佛依何住。還知麼。知得下落。見得分曉。華藏門下。朝打三千。暮打八百。且匾擔驀折兩頭脫一句作麼生道。三頭六臂擎天地。忿怒那吒撲帝鐘。</p>
<p>人間鑠石流金。世外風高月冷。要知二無兩般。須是一回自肯。敢問大眾。且道自肯後如何。鑊湯爐炭橫身入。劍樹刀山信脚行。</p>
<p>一日一日復一日。次第年窮歲暮來。莫道東君無面目。梅花依舊雪中開。見便見。絕疑猜。燈籠㳂壁上天台。</p>
<p>凡聖體真。猶存見隔。見存即凡。情亡即佛。然則佛之一字。吾不喜聞。是故衲僧家。逢佛殺佛。逢祖殺祖。遇阿羅漢殺阿羅漢。敢問諸人。削髮染衣。當依佛住。既殺却佛。復何所依。還相委悉麼。漢地不収秦不管。又騎驢子下楊州。</p>
<p>病起云。今朝季冬朔旦。歲月不可把翫。各請打辦精神。了却未了公案。敢問大眾。阿那箇是未了公案。有我即病生。無我即病滅。我病兩俱非。萬里一條鐵。更有末後句。待款款地與諸人說。</p>
<p>雲門一曲子。臘月二十五。唱高和得齊。大棒[掯-月+豆]出去。敢問大眾。既是唱高和得齊。為什麼。却打他。勸君更盡一盃酒。西出陽關無故人。</p>
<p>浴佛云。今朝乃我佛如來降誕之辰。所至叢林。例皆浴佛。因記得。僧問寶峯䖍和尚。銅鐵之像則且置。今朝浴什麼佛。峯云。煑煠不爛。師云。好大眾。古人開口見膽。只是罕遇知音。華藏忍俊不禁。要與下箇註脚。諸人要識煑煠不爛底麼。杓兒纔舉處。不用更沈吟。</p>
<p>端午。舉文殊令善財採藥云。是藥者採將來。善財遍觀。無不是藥。却來白云。無不是藥。文殊云。是藥者採將來。善財乃拈一枝草。度與文殊。文殊提起示眾云。此藥亦能殺人。亦能活人。</p>
<p>師云。善財童子採來親。大智文殊用得靈。今日青山端午節。不勞拈出再施呈。何故。幸自可憐生。無以藥為病。</p>
<p>古人道。似地擎山。不知山之孤峻。如石含玉。不知玉之無瑕。若能如是。是真出家。古人恁麼道。華藏即不然。似地擎山。不知山之孤峻。如石含玉。不知玉之無瑕。若能如是。辜負出家。何也。如是則易。不如是則難。擊碎無瑕之玉。推倒孤峻之山。橫按鏌鎁全正令。太平寰宇斬癡頑。</p>
<p>舉保寧勇和尚示眾云。保寧有箇無價擔子。雖無毫釐斤兩。須是有力者。方能荷負得去。且道誰是荷負者。顧大眾云。不可更待鐫名鑿字也。</p>
<p>師拈云。保寧雖則不鐫名鑿字。未免藏身露影。笑破衲僧鼻孔。華藏道。是諸人。人人具有此擔。箇箇荷負得行。湘淮江浙川廣福建。到處去來。了無疎失。只是不肯放下。驀然放得下。管取呵呵大笑。受用無窮。驀召大眾。眾舉首。師喝云。放下著。便下座。</p>
<p>今朝臘月十有五。摩那擊動三通皷。諸人不是不將來。山僧不是不分付。麻三斤。栢樹子。德山歌。道吾舞。此道今人棄如土。阿呵呵。較些子。發機須是千鈞弩。</p>
<p>有一語。沒人知。最親切。又希奇。曉來和露看。只欠一聲啼。有般瞎漢。背地裏笑曰。這箇是鷄冠花詩。誰人不知。還曾夢見麼。下座。</p>
<p>舉達磨大師道。吾本來茲土。傳法救迷情。白雲和尚道。祖師豈不知有一花開五葉結果自然成。白雲道。因風吹火。用力不多。</p>
<p>師云。達磨祖師。不枉西東。白雲和尚。不謾註脚。故得子子孫孫。千古家聲不墜。華藏跛跛挈挈。百醜千拙。雖然用盡腕頭力。爭柰諸人如風過樹。只麼休去。要且不甘。試作死馬醫看。以拄杖敲繩牀云。阿㖿阿㖿。雖是木頭。也知痛痒。</p>
<p>至節云。無邊不動虗空體。不拒陰陽去復來。誰道一雙窮相手。未甞容易舞三臺。遂舉手云。華藏今日。不捨道法。現凡夫事。供養大眾去也。復云。休休。一九與二九。且舞一半。</p>
<p>舉趙州和尚道。我十八上。便會作活計。南泉和尚道。我十八上。會破家散宅。</p>
<p>師云。趙州南泉。也是徐六擔板。只見一邊。華藏也無活計可做。也無家宅可破。逢人突出老拳。要伊直下便到。且道。到後如何。三十六峯觀不足。却來平地倒騎驢。</p>
<p>舉三聖問雪峯。透網金鱗。以何為食。峯云。待汝出網來。即向汝道。聖云。一千五百人善知識。話頭也不識。峯云。老僧住持事繁。</p>
<p>師拈云。張侯白李侯黑。硬如綿軟如鐵。驀路相逢兩會家。臨濟未是白拈賊。</p>
<p>一九與二九。相逢不出手。面面各相看。人人自知有。你若野犴鳴。我便獅子吼。我若野犴鳴。你亦獅子吼。十字縱橫自在行。切忌隨人背後走。</p>
<p>摩尼珠人不識。如來藏裏親収得。収者易見者難。見者易用則難。見得用得。二無兩般。閒把一枝歸去笛。夜深吹過汨羅灣。</p>
<p>今朝四月一。春去無蹤跡。拈拄杖云。衲僧拄杖子。依舊光黑漆。復舉云。看看。旋嵐偃嶽而常靜。江河競注而不流。野馬飄鼓而不動。日月歷天而不周。遂擲下云。盡情拋擲太湖裏。下載清風孰與儔。</p>
<p>散祈雨道場云。萬里不挂片雲。虗空正好喫棒。古今無間。令不虗行。遂舉拂子云。是故過去諸佛。現在諸佛。未來諸佛。西天二十八祖。唐土六祖。天下老和尚。乃至古往今來。諸善知識。盡在這裏。震法雷擊法鼓。布慈雲灑甘露。直得靈苗增秀氣。瑞草發祥光。且道。林下衲僧。以何報德。蒲團時倚無他事。永日寥寥賀太平。</p>
<p>謝知事頭首。拈拄杖示眾云。還見麼。卓一下云。還聞麼。聞見分明。是箇什麼。觀音大士弘悲願。千臂莊嚴千眼明。定慧慈威咸具足。山僧贏得不惺惺。</p>
<p>今朝十月十五。有誤諸人來此。山僧口似匾擔。說禪煩拄杖子。卓拄杖一下云。一擊忘所知。更不假修持。黑蛇當大路。獅子逞全威。</p>
<p>有句無句。如藤倚樹。打破油甕。討甚老鼠。楖[木*栗]橫擔不顧人。直入千峯萬峯去。</p>
<p>無邊剎境。自他不隔毫端。十世古今。始終不離當念。東勝身洲打鼓。西瞿耶尼上堂。南閻浮提展鉢開單。北鬱單越喫粥喫飯。三世諸佛。歷代祖師。天下老和尚。古往今來。諸善知識。總在這裏。兩日來好雪。演上座。不可更向雪上加霜。各自歸堂喫茶去。</p>
<p>今朝<span class='corr'>已</span>是三月半。到處桃花開爛熳。多少遊人眼不開。靈雲一見疑情斷。諦當甚諦當。敢保老兄猶未徹。且道。玄沙意作麼生。伯牙與子期。不是閑相識。</p>
</div>
<div class='div-other'><a id='mulu390' />
<p class='h2'>小參</p><p>冬至。舉五祖和尚道。將四大海水。為一枚硯。須彌山作一管筆。若人向虗空裏。寫得祖師西來意五字。白雲下座。大展坐具。禮拜為師。若寫不得。佛法無靈驗。</p>
<p>大眾。以虗空為紙。海水為硯。須彌為筆。只寫五字。有什麼難處。華藏道。若有人不假紙筆墨硯。一大藏教。五千四十八卷。天下老和尚所說法門。一時寫畢。華藏要伊為走使。若寫不得。上大人。丘乙<span class='corr'>己</span>。化三千。七十士。爾小生。八九子。佳作人。可知禮也。且熟念。然後順朱。莫道老僧。壓良為賤。</p>
<p>結夏。舉達磨大師。一日謂門人曰。汝等盍各言其所得。時道副對曰。如我所見。不執文字。不離文字。而為道用。磨曰。汝得吾皮。尼總持曰。如我所見。如慶喜見阿閦佛國。一見更不再見。磨曰。汝得吾肉。道育曰。四大本空。五陰非有。如我見處。無一法可當情。磨曰。汝得吾骨。二祖出。禮三拜。依位而立。磨曰。汝得吾髓。</p>
<p>師拈云。缺齒胡僧輸機是筭人之本。爭奈謾演上座一點不得。據這四箇漢。若踏著華藏門。總是喫棒之數。何故。貪他一粒粟。失却半年粮。</p>
</div>
<div class='div-other'><a id='mulu391' />
<p class='h2'>偈頌</p>
<div class='div-other'><a id='mulu392' />
<p class='h3'>辭亦菴相招　　行者化苔脯</p><p>南北東西總亦菴。塵毛剎海悉包含。山僧<span class='corr'>已</span>住其中矣。更欲招邀即不堪。</p>
<p>琉璃田地無根草。信手拈來屬老盧。不似時人開著眼。再三撈摝費工夫。</p>
</div>
<div class='div-other'><a id='mulu393' />
<p class='h3'>與鴈山車嶺建接待僧　　送定維那</p><p>鴈山孤頂絕攀躋。當念遊人困路岐。暫與化城休歇地。莫教忘却轉身時。</p>
<p>興化當年為克賓。棒頭敲出玉麒麟。遯菴放過定禪者。只要渠儂眼自明。</p>
</div>
<div class='div-other'><a id='mulu394' />
<p class='h3'>題石勒王見佛圖澄畵像　　與正弼侍者</p><p>立地成佛殺人漢。握節當胸更問誰。莫怪阿師佯瞌睡。要渠回首自知非。</p>
<p>三應三呼亘古今。遯菴無此老婆心。痛拳熱喝出門去。一聽渠儂怨恨深。</p>
</div>
<div class='div-other'><a id='mulu395' />
<p class='h3'>送元功居士歸溫陵　　示法震頭陀</p><p>湖山相見笑顏開。知道仁從佛國來。敗闕盡情都納了。莫言無物送君回。</p>
<p>頭陀事眾<span class='corr'>已</span>多年。華藏無衣可得傳。劈面三拳仁義絕。陳州人出許州門。</p>
</div></div></div>
<div class='div-other'><a id='mulu396' />
<p class='h1'>竹原元菴主語　　　　嗣大慧</p>
<div class='div-other'><a id='mulu397' /><p>登高菴主劉師誠請普說。師云。諸法寂滅相。不可以言宣。釋迦老子。在摩竭提國。三七日啟口無由。達磨大師對梁武帝。盡力提持。只道得箇不識。若也一向坐却。盡大地無一箇發真歸元。先聖幸有第二義門。不妨於中開一綫路。不見道。一法若有。毗盧墮在凡夫。萬法若無。普賢失其境界。一法萬法。若有若無。毗盧凡夫。普賢境界。總在裏許。喝一喝云。如我按指。海印發光。汝暫舉心。塵勞先起。大眾見塵。爾時善財童子。入妙光大城。於正法藏大樓閣中。尋見大光王。時大光王。修大慈幢行。出自住處。來於此中。入大慈幢三昧。此處一切人天。及山河大地。若草若木。有情無情。並皆歸向於王。各發菩提心。修行梵行。成等正覺。轉大法輪。時諸大山王。各作大師子吼。說大法要。</p>
<p>菴山道。休去歇去。寒灰死火去。一念萬年去。古廟裏香爐。冷啾啾地去。世間諸樂。悉皆是苦。惟寂滅之樂。是為真樂。</p>
<p>橫山道。三九二十七。菩提涅槃。真如解脫。即心是佛。琖子落地。楪子成七片。扇子[跳-兆+孛]跳。上三十三天。築著帝釋鼻孔。東海鯉魚打一棒。雨似盆傾。觀音菩薩。買胡餅。放下手云。元來却是饅頭。惟諸大菩薩。禪悅之樂。是為真樂。聖山道。臨濟三次問黃檗。如何是佛法的的大意。黃檗大棒打去。大溈問仰山。佛法向上。道取一句。作麼生道。仰山擬欲答。熱喝出去。乃至德山棒臨濟喝。皆是諸佛慈悲之樂。是為真樂。登高山道。爾等三人。正在葛藤窠裏。欲得不招無間業。莫謗如來正法輪。</p>
<p>纔作是說。大光王從三昧。安詳而起。告諸山王言。善哉善哉。如是如是。汝等善說此法。我以此法為王。以此法教。勅以此法攝受。以此法引導以此法令眾生修行。世間之樂皆悉是苦。惟此三法。是為真樂。諸大山王。并善財童子。咸作是言。但願東風齊著力。一時吹入我門來。</p>
<p>解夏示眾云。年豐歲稔。道泰時清。唱太平歌。樂無為化。秋露如珠。秋月如圭。眾妙園中。茄子瓠子。大小纍纍。早麻晚麻。結莢底結莢。開花底開花。正當恁麼時。釋迦彌勒。文殊普賢。德山臨濟。向上向下。有句無句。天地玄黃。宇宙洪荒。直下一時坐斷。直得風颯颯地。人人分上。壁立千仞。各各面前。飛大寶光。與麼說話。未稱衲僧。且不落夤緣一句。作麼生道。昨夜聖山頭倒卓。今朝石筍暗生芽。</p>
<p>若究竟此事。如失却鏁匙相似。只管尋。尋來尋來。忽然撞著。噁。在這裏。開箇鏁子。便見自家庫藏。一切受用。無不具足。不假它求。別有什麼事。</p>
<p>諸方為人。抽釘㧞楔。我這裏為人。添釘著楔。諸方為人。解粘去縛。我這裏為人。加繩加索縛了。送向深潭裏。待他自去理會。</p>
<p>這些子。如撞著殺人漢相似。你若不殺了他。他便殺了你。</p>
<p>鄭居士請益。師云。若要參學。須是信得及。始有參學分。若信不及。徒費精神。終無所益。</p>
<p>大抵煩惱即是菩提。無明便是生死根本。未達斯理。且須看箇話頭純熟。自然開悟。生死到來。却得力。汝要理會此事。但向日用應緣。行住坐臥。常將不是心不是佛不是物話。作一句舉看。盡公措大家平生許多聰明見識。一齊向此話上用却。伎倆窮處。如上墻上壁。都無縫罅。無著力處。正好著力。忽然失脚倒地。老僧即為汝證明。未到這般田地。且自看話。不用來見老僧。</p>
<p>示徐君飾道友。生死根本。乃佛祖心印。萬世不移易一絲毫。但當仁自迷。不能回光返照。甘作眾生耳。欲得透脫。豈是小緣。二六時中。四威儀內。應公奉私。但將前日所示話頭。貼在額上。抵死謾生與之廝崖。一番作為。一番提起。審詳諦觀。是誰起倒。譬如快鷹快鷂。梢雲突日。迷風透青。掀騰直截。覿體承當。一切見成。只是不得卜度做頌。下合頭語。便千里萬里也。要得透脫生死。除非大徹大悟。心地開通。僧問趙州。狗子還有佛性也無。州云無。此箇公案。正是開大徹大悟心地底。鑰匙子也。</p>
<p>示入府化士。達磨西來。<span class='corr'>已</span>是多事。二祖立雪安心。一生受屈。後來承虗接響。將謂多少禪道佛法。盡是迷頭狂布。殊不知。古聖曲垂方便。事出急家。今時滿口道恣意說。如之若何。盡是染污。兄弟不知。却謂是好點頭嚥唾。若真實全體作用。都理會不得。蓋謂不曾證悟。不遇真善知識。向心意識裏卜度。自謂百了千當。苦哉可惜許。皮下還有血麼。老僧只是箇喫飯屙屎底老和尚。亦無一法與人。你纔入門。便知你端的。若是箇中人。如上將軍出陣。不顧危亡得失。決勝千里。把從上佛祖踏向脚跟下。一突突出。嗄。天下人不柰你何。然後更須知有向上一竅子。若透頂透底。方得自由自在。若只得箇入頭處。便寶惜。坐在勝靜境界中。堪作什麼。</p>
<p>大丈夫漢。一等是踏破草鞋。須是還他大徹大悟。方能出生入死。如其毫髮不透。則十萬八千。古人云。轉凡或聖易。轉聖成凡難。而今凡聖難易。總不得動著。且下府見檀越。紅塵閙市中。忽然撞著無面目漢。老僧罪過彌天。達磨二祖。隱身無路。印樞下府持鉢。臨行求法語。勉強書此。</p>
<p>舉世尊生下。一手指天。一手指地。周行七步。目顧四方云。天上天下。惟吾獨尊　師云。見怪不怪。其怪自壞。</p>
</div>
<div class='div-other'><a id='mulu398' />
<p class='h2'>贊</p>
<div class='div-other'><a id='mulu399' />
<p class='h3'>贊達磨大師　　五祖和尚</p><p>十萬里來賣。口觜。宜乎打落當門齒。面壁九年誰採你。深雪之中。若不得救苦救難觀世音菩薩。有甚面目歸鄉里。</p>
<p>貌古而清。語俚而新。同乎流俗。大有逕廷。常心是道。殺人活人。使當時磨下玉潔氷清。則楊岐一宗。未必中興者也。</p>
</div>
<div class='div-other'><a id='mulu400' />
<p class='h3'>大慧和尚</p><p>世尊去世。二千餘年。到此尊慈。恰五十代。渠以壁上安燈盞。雨前置酒臺。悶來打三椀。何處得愁來。頌清淨行者。不入涅槃。破戒比丘。不墮地獄。佛法興衰可見也。</p>
</div>
<div class='div-other'><a id='mulu401' />
<p class='h3'>為定上座入塔</p><p>那伽常在定。無有不定時。雖經劫火燒。此定未甞亂。定上座。還會麼。若向這裏薦得。童子身中入正定。比丘身中從定出。比丘身中入正定。大火聚中從定出。且道。大火聚中出定。向什麼處去。良久云。煙霞生背面。星月遶簷楹。</p>
</div></div></div>
<div class='div-other'><a id='mulu402' />
<p class='h1'>東禪蒙菴岳和尚語　　　　嗣大慧</p>
<div class='div-other'><a id='mulu403' />
<p class='h2'>上堂</p><p>師住漳州淨眾。到鼓山請。云。鼓山不跨石門句。嚼碎令人牙齒寒。親扣國師問端的。石門無鎖亦無關。喝一喝云。得與麼七穿八穴。又喝一喝云。得與麼十字縱橫。若謂全提半提。和屎合尿。喚作一喝兩喝。披沙揀金。若還主將當頭。誰敢單刀直入。昔時入得。而今入不得。昔時入不得。而今入得。青蘿夤緣。直上寒松之頂。白雲淡泞。出沒太虗之中。拶破髑髏非等閒。不說世間真實義。諸禪德。知是般事便休。且道。有什麼事。千峯勢到嶽邊止。萬派聲歸海上消。</p>
<p>舉適來老禪和尚道。鼓山有三十棒。要打新淨眾。你諸人。且道如何。莫是未入鼓山門。合喫三十棒麼。咄。莫是<span class='corr'>已</span>入鼓山門。合喫三十棒麼。咄。莫是鼓山盲枷瞎棒。胡打亂打麼。咄咄。若是我楊岐兒孫。便請單刀直入。</p>
<p>師云。鼓山三十棒。要打新淨眾。正是畫龍得龍。畫馬得馬。淨眾恁麼道。要騎便騎。要下便下。只謂突出人前。豈可像真弄假。即今權借老禪拄杖子行正令。且要拔本。遂作拈拄杖勢。復云。休休。將謂胡鬚赤。更有赤鬚胡。</p>
<p>山僧今日卜一卦。且要大眾相委。天地合其德。日月合其明。鬼神合其吉凶。咄。內卦<span class='corr'>已</span>成。更求外象。咄。但願今年蚕麥熟。羅睺羅兒與一文。</p>
<p>芭蕉聞雷開。耳在什麼處。葵花隨日轉。眼在什麼處。若還眼耳分明。透出千門萬戶。於斯信得。魚龍知變化。龜鶴自神仙。苟或未然。灸瘡盤上。更著艾炷。</p>
<p>拈拄杖云。一葉飄丹。乾坤獨露。萬緣泯迹。法界全彰。溈山水牯牛。大雄白額虎。河陽新婦子。臨際小廝兒。雖然借路經過。拶著扶籬摸壁。卓拄杖一下。下座。</p>
<p>今年是閏年。剩著三十日。返究所剩底。添些浮逼逼。世間沒量人。一切但省力。淨眾此密語。說了却不密。</p>
<p>誰道霜風只一般。今年寒勝去年寒。夜來得箇真消息。無限鮎魚上竹竿。</p>
<p>開爐云。爐<span class='corr'>已</span>開。炭未有。衲僧煖地且相守。忽然乞得火種來。切忌燒脚又燒手。阿爺阿爺。山僧為諸人忍俊不禁。未免預搔而待痒。</p>
<p>住福州東禪升座。云。諸佛浩浩法門。流出一切。眾生密密心地。應用無差。箇中誰悟誰迷。誰得誰失。得失既絕。迷悟一如。長劍倚天。不用羣魔膽落。明珠照夜。何須智鑑高懸。直下<span class='corr'>已</span>絕承當。便乃全身擔荷。逢人即出。出即不為人。三聖氈上拽猫兒。不離當處全機變。逢人即不出。出即便為人。興化如在燈影中。著著有分身之路。當知此事。千聖共行。四面布蒺䔧。中間劄硬寨。棒頭取證。喝下承當。正是衲僧放身命處。且衲僧分上。內既不出。外既不入。豈思量分別之所能知。非杳絕情忘之所解會。種種妙悟。一一天真。箭既離弦。無返回勢。所以道。菩提無實相。亦無非菩提。平生用處。力在腕頭。皇恩佛恩。一時報畢。試問諸人。大功不宰一句。作麼生道。良久云。天高羣象正。海濶百川朝。</p>
<p>乾龍節云。權實齊喝。頭頭摩竭真機。照用雙行。處處普光明殿。絲毫不異。如風行空。表裏洞融。似日普照。正當恁麼時。見得徹。信得及。心無所生。法無所住。總無邊剎海。為我皇宮。盡萬世古今。為我皇壽。蠻夷華夏。自然車書混同。鸞鳳輦輿。初無遠邇之隔。且報恩一句。作麼生道。萬方歌有道。四海樂無為。</p>
<p>世尊不說一箇字。大藏小藏從此出。達磨九年面壁來。得皮得髓分優劣。既無神通變化。豈有東湧西沒。直下針眼裏覰破。不妨大眾前雪屈。靈山指月。虗空釘橛。曹溪話月。窟籠著榍。讓和尚磨塼作鏡。馬大師即心是佛。實語當懺悔。弄巧翻成拙。冷處著一把火。臨危切忌饒舌。選甚德山棒臨濟喝。明中坐舌頭。暗裏抽橫骨。當知此事。自然超越。心不在內不在外。法無可傳無可說。心法雙忘性即真。渴若喫鹽加得渴。君不見。古人有言兮。從上諸聖。還達真正理也無。答云達。會麼。阿剌剌阿剌剌。</p>
</div></div>
<div class='div-other'><a id='mulu404' />
<p class='h1'>石菴玿和尚語　　　　嗣蒙菴岳</p>
<div class='div-other'><a id='mulu405' />
<p class='h2'>上堂</p><p>鵲既鳴鵲鵲。鵶則鳴鵶鵶。禾山四打鼓。趙州三喫茶。春來花處處。雲散月家家。達磨當年無板齒。祇應特地過流沙。</p>
<p>祈雨云。五五二十五。乖龍不為雨。沙石欲生煙。稻麻將槁死。山僧有箇七字頂輪王陁羅尼。能破龍宮。開蟄戶。斥雷師。驅電母。布慈雲而洒甘露。</p>
<p class="dharani">唵囌嚕㗭唎囌嚕。</p>
<p>入新僧堂。舉黃龍南和尚。同隆慶閑禪師。看僧堂。龍云。好僧堂麼。慶云。好僧堂。龍云。好在什麼處。慶云。一梁一柱。龍云。此未是好處。慶云。和尚又作麼生。龍云。這一柱得恁麼麼圓。那一枋得恁麼匾。慶云。人天善知識。須是和尚始得。遂同出僧堂外。龍云。適來恁麼。且道。是肯你。是不肯你。慶云。若與麼。又何曾得安樂來。</p>
<p>師云。黃龍父慈。隆慶子孝。直得龍吟霧起。虎嘯風生。如水入乳。水乳和同。也不妨奇特。若是檢點將來。總未得勦絕。白雲與麼道。為復是肯伊。不肯伊。諸人還會麼。若會去。也不謾向明窻下。安排上座。若也不會。三條椽下。六尺單前。豎起脊梁。各自討箇安樂處。始得。</p>
<p>謝李深卿陳仲齡。云。昔在東谿日。花開葉落時。幾擬以黃金。鑄作鍾子期。師云。古人恁麼道。大似焦桐掛壁。罕遇知音。白雲今日。幸遇二居士到來。正值六合無風。萬籟俱息。不免再理朱絃。試彈一曲。橫按拄杖云。諸人還聞麼。聞即不無。且道。是何曲調。卓拄杖云。太古希聲無限意。知音知後更誰知。</p>
<p>葛教授請追薦。云。雲山偶爾遭攧。臂痛不可勝言。府教揮金辨供。殷勤咨請談禪。禪禪。不在拈槌豎拂。亦非作用周旋。不在揚眉瞬目。亦非文字語言。祇據現成公案。自然七方八圓。在雲門得之。則曰一句三句。在法眼得之。則曰惟心法門。在溈仰得之。則曰父慈子孝。在臨濟得之。則曰三要三玄。在曹洞得之。則有偏正回互。在天下老和尚得之。則有問答機緣。在雲山得之。則全提正令於人天之上。在府教學士得之。則致吾君於堯舜之前。在現前大眾得之。則隨宜應用。在太孺人黃氏得之。則生於忉利諸天。禪禪。綿綿密密。密密緜緜。渡水胡僧無膝褲。東村王老屋頭穿。拈來一一中的。不妨似箭離絃。脫或躊躇擬議。迢迢十萬八千。</p>
<p>語是謗。寂是誑。不語不寂。轉增虗妄。喝一喝云。春風吹落桃李花。淡煙疎雨籠青嶂。</p>
<p>謝幽巖和尚云。向來雲岫訪雷峯。朔風吹雪落長松。今日雷峯訪雲岫。無限春光滿巖竇。機鋒互換主賓分。八兩元來重半斤。然雖如是。且如賓主。作麼生分。莫是賓則全賓。主則全主麼。錯。莫是全主是賓。全賓是主麼。錯。直饒不落賓主也錯。錯錯。明眼衲僧休卜度。雲散水流。鳥啼花落。可菴若更少留。雲山不至寂寞。</p>
<p>受鼓山請。辭眾云。墾土誅茆作佛宮。栽田博飯與君同。夢中十載因緣盡。又拄烏藤過別峯。臨岐一句如何說。此去平分江上月。千里同風事宛然。雲山雖別何曾別。別不別。鷺鷥飛入寒江雪。乍遠眾慈。伏惟珍重。</p>
<p>在白雲。受鼓山請。拈帖示眾云。山僧十有餘年。坐在亂雲堆裏。真箇如一片頑石相似。搖撼也搖撼不得。拈掇也拈掇不得。提起帖云。今日因什麼。被這些箇點著便動。豈不見道。兵隨印轉。將逐符行。</p>
<p>拈疏示眾云。與麼文彩。甚生標格。直下承當。迥超言默。且道。是箇什麼。得與麼奇特。青山不鎖長飛勢。滄海合知來處高。</p>
<p>陞座。僧問。坐斷雲山事<span class='corr'>已</span>彰。可憐雲水自茫茫。今日石門通一線。端然衣錦便還鄉。還鄉一曲作麼生唱。師云。罕遇知音。僧云。爭奈鼻頭繩子。猶屬他人在。師云。你且道。他是阿誰。僧云。他也不識。師云。依俙越國。彷彿楊州。僧云。祇如未跨石門一句。作麼生道。師云。百雜碎了也。僧云。<span class='corr'>已</span>跨石門一句。又作麼生。師云。依舊却渾崙。僧云。直得大頂峯點頭。鼓屴崱震動。師云。未為分外。僧云。祇今晏國師。撫掌呵呵大笑云。幸得與老師相見去也。師云。不是冤家不聚頭。僧禮拜。師云。放汝三十棒　師乃云。山野行年。甫及耳順。百醜千拙。怕出人前。以故巖棲谷隱。火種刀耕。自以為得計。而禪和家。一箇箇論量卜度道。石菴老漢。大似秤鎚落井。何日是出頭時。山僧聞之。鼻孔裏嘻嘻地冷笑。且道。笑箇什麼。聻。豈不見古人道。如今是甚時節出頭來。又道。布袋裏盛錐子。不出頭者是好手。誠哉是言。今日無端驀然地。被鼓山一行專使到來。大丞相旨命嚴重。難以固辭。也祇得順水張帆。更加櫓棹。直上大頂峯去也。汝等禪和家。又作麼生論量。又且如何卜度。喝一喝云。休卜度。世間那有楊州鶴。一身與世等委蛇。萬事隨緣即安樂。無意來時却宛然。有心用處還應錯。錯錯錯。莫莫莫。近日秋林多葉落。鐵牛飛過洞庭湖。西山走入滕王閣。卓拄杖　復舉。雪竇明覺禪師。在洞庭受雪竇請。眾檀越與專使。喧爭不<span class='corr'>已</span>。明覺陞座告眾云。住翠峯好。住雪竇好。于時一眾皆云。住雪竇好。</p>
<p>師云。明覺老人。老老大大。主人公在什麼處。去住却問他人。山僧今日這裏。也無檀越與專使喧爭。自家直是一刀兩段。更不周由。為什麼如此。一拳拳到黃鶴樓。一踢踢翻鸚鵡洲。玉麟掣斷黃金鎖。大丈夫兒得自由。卓拄杖。</p>
</div>
<div class='div-other'><a id='mulu406' />
<p class='h2'>小參</p><p>鄭少梅提宮。結冷淘會請。云。今日一會。亦非小緣。僧俗交參。人天普集。直得山河大地。示現本光。水鳥樹林。咸提妙唱。一一七穿八穴。明明百匝千重。若也直下薦得去。不論比丘比丘尼優婆塞優婆夷。頓證阿耨多羅三藐三菩提。便乃古釋迦不先。今彌勒不後。其或未然。石菴不免向灸瘡盤上更著艾燋去也。龐居士一口吸盡西江水。凸出眼睛。胡釘鉸一椎釘得虗空。未為好手。紫胡要打劉鐵磨。雖然據令。未免倚勢欺人。趙州勘破臺山婆。當面蹉過者如麻似粟。如今總好一狀領過。箇中休辨誵訛。沒誵訛。會也麼。湖南人賣上麵。福建人喫冷淘。卓拄杖一下云。白雲拄杖却飽。寒山撫掌呵呵。為什麼如此。豈不見。甘贄行者設粥。為狸奴白牯念摩訶。更有南泉潦倒。無端打破粥鍋。喝一喝云。恁麼說話。哂我者少。笑我者多。卓拄杖。</p>
<p>施主散藏請。僧問。一法若有。毗盧墮在凡夫。萬法若無。普賢失其境界。去此二途。如何是獨脫一句。師云。烏龜倒上樹。僧云。莫祇這便是也無。師云。是著即錯。僧云。祇如僧問投子。一大藏教。還有奇特事也無。子云有。僧云如何是奇特事。子云演出大藏教。意旨如何。師云。文不加點。僧云。且如死心又道。演入大藏教。又作麼生。師云。無孔鐵鎚重下楔。僧禮拜　師乃云。一法若有。毗盧墮在凡夫。萬法若無。普賢失其境界。去此二途。道得獨脫一句。未為奇特。且作麼生是奇特底事。若也會去。一大藏教。總在裏許。若也未會。一大藏教。亦在裏許。豈不見。僧問投子。一大藏教。還有奇特事也無。子云有。僧問。如何是奇特事。子云。演出大藏教。</p>
<p>後來死心又道。投子祇知其一。不知其二。若有問如何是奇特事。却向道。演入大藏教。諸人者。一人演出。一人演入。還有得失優劣也無。還會麼。會則事同一家。不會萬別千差。所以道。百川異流。同歸於海。萬途差別。皆入此宗。此宗奇特。當陽顯赫。佛及眾生。皆承恩力。釋迦老子。承此恩力。於靈山三百餘會。演說五千四十八卷。權實半滿。頓漸偏圓。大喻三千。小喻八百。法門重疊。如雲起於長空。行解分披。似花鋪於錦上。由是蘇巖居士。承此恩力。於塵勞界內。正念現前。發難遭想。披閱此五千四十八卷。一句一偈。字義一一炳然。理事一一明白。今日今時。承此恩力。遠詣雲山蘭若。以檀波羅蜜。營辦香積。供佛及僧。而白雲山僧。承此恩力。登此蓮華獅子之座。說法一時。為其懺散。還恩。恩無不滿。賽願。願無不圓。回煩惱為菩提。回無明為大智。改禾莖為粟柄。易短壽作長年。</p>
<p>遂拈起拂子云。這拂子。承此恩力。上至非非想天。下至金輪水際。東西南北。上下四維。於其中間。作無邊無量廣大佛事。讚揚如上所作功德不可思議。諸人還信得及麼。若信得及。方知釋迦老子也與麼。蘇巖居士也與麼。白雲山僧也與麼。拂子也與麼。拂子穿過釋迦老子。釋迦老子穿過蘇巖居士。蘇巖居士穿過白雲山僧。白雲山僧穿過拂子。正當恁麼時。喚作釋迦老子耶。喚作蘇巖居士耶。喚作白雲山僧耶。喚作拂子耶。喝一喝云。拂子還他拂子。釋迦還他釋迦。居士還他居士。白雲還他白雲。如是。則拂子自拂子。釋迦自釋迦。居士自居士。白雲自白雲。正當恁麼時。畢竟功歸何所。蘇巖居士還相委悉麼。黃卷何須更遮眼。靈龜此去伴長生。以拂子擊禪床。</p>
</div></div>
<div class='div-other'><a id='mulu407' />
<p class='h1'>華藏退菴先和尚語　　　　嗣育王無示</p>
<div class='div-other'><a id='mulu408' /><p>師在福州大乘。受信州章法請。辭眾上堂云。有去有來。有聚有散。古今流動。南北異馳。此世間法。無去無來。無聚無散。融三世於當念。括大千於一塵。此出世法。</p>
<p>若是衲僧家。又且不然。朝到西天。暮歸唐土。向大食國裏。喫粥喫飯。新羅國裏。東行西行。蓋是尋常。不為分外。雖然。漿水錢即且置。草鞋錢教誰出。喝一喝云。乍遠眾慈。伏惟珍重。</p>
<p>入院云。若據此事。通上徹下。亘古亘今。乾坤不能包裹。寒暑不能遷變。語言不能表顯。數量不能該括。所以不欲向聲前句後。鼓弄脣舌。只有這拄杖子。却得箇善巧方便。遂卓一下云。瘥病不假驢駄藥。</p>
<p>有時放行。即枯木生花。氷河起焰。有時把定。即百川絕流。千林無葉。有時把定即是放行。放行即是把定。枯者任他枯。榮者任他榮。此三句中。有隨波逐浪。有截斷眾流。有函蓋乾坤。且道。山僧平常用什麼句為人。若也定當得出。許伊具擇法眼。若定當不得。行到水窮處。坐看雲起時。</p>
<p>鐘鳴鼓響。問答交馳。水綠山青。覿體全露。禪和家。聞人恁麼舉著。便道多少現成。殊不知。針眼魚吞却嘉州大像。却向北斗裏藏身。今日若有傍不肯底。出來掀倒禪牀。也許伊具一隻眼。若無。山僧今日一場罪過。</p>
<p>舉四祖大師云。百千法門。同歸方寸。河沙妙德。總在心源。師云。大小大祖師。只知渡水。不覺腰深。山僧即不然。遂拈起拄杖云。百千法門。河沙妙德。盡在拄杖頭上。若也直下見得。便向祖師頂[寧*頁]上行。其或未然。却聽拄杖子。重為諸人說破。卓拄杖。下座。</p>
<p>言語道斷。尋行數墨者罕窮其端。離見超情。摘葉尋枝者難求其本。所以六情纔動。萬法摐然。一念亡機。太虗絕點。諸佛如來於中親證。六道眾生於中往來。十方虗空於中發現。山河大地於中成形。且道。這拄杖還在其中也無。日月不到處。特地好乾坤。</p>
<p>祖師會云。昔日世尊。於靈山會上。拈花示眾。迦葉破顏。世尊道。吾有正法眼藏。分付摩訶大迦葉。及乎達磨西來。子子孫孫。遞相印證。臨濟下喝。德山行棒。俱胝豎指。秘魔擎叉。以至道吾舞笏。雪峯輥毬。大似聾人聽啞子說話。有什麼分曉。所以古人道。從上來宗門中事。未曾有一人舉著。既然如是。且道。許多老漢。成得什麼邊事。良久云。不覩雲中鴈。焉知沙塞寒。</p>
<p>諸人白日。見山見水。樓臺高下。人畜駢闐。一見便見。更無凝滯。及乎豎起拳頭。拈起拂子。問伊作麼生。便乃不知下落。且道。誵訛在什麼處。良久云。睦州道底。</p>
<p>馬祖升堂。百丈卷席。且從諸人指東畫西。二祖三拜。依位而立。你道。意在什麼處。直饒十分會得。更有向上一竅在。咦。</p>
<p>傳經云。當陽有路。不隔絲毫。直下承當。豈容擬議。向千聖頂[寧*頁]上橫行。於萬化紛紜中坐斷。具爍迦羅眼者覰不見。有通天耳者聽不聞。四音八辯說不得。三玄五位分不開。若也放過一著。隨機應變。遇緣即宗。有漸有頓。有開有遮。且道。一大藏教。從何而來。蘇盧悉利薩婆訶。</p>
<p>十二時中。山河大地。草木叢林。為汝諸人。宣揚法要。發明大事。其來<span class='corr'>已</span>久。若能眼似眉毛。窺覰得透。心如木石。飡<span class='corr'>采</span>得入。便知水流花發。常轉無盡法輪。禽飛獸走。普現色身三昧。且道。瞿曇四十九年。又更說箇什麼。良久云。一字入公門。九牛車不出。</p>
<p>水陸請升座。云。以一粒米而為飲食。以一塵毛而為供具。以一草葉而為香花。以一滴油而為燈燭。是則名為微細供養。以大地為飲食。以萬物為供具。以須彌為香花。以海水為燈油。是則名為廣大供養。以禪悅為飲食。以道品為供具。以戒定為香花。以智慧為燈燭。是則名為真法供養。若是衲僧家。吞栗棘蓬。咬鐵酸餡。飡金牛飯。喫趙州茶。且道。是什麼供養。若向這裏。擘得線路。知得下落。微細供養即廣大供養。廣大供養即法供養。即三而一。即一而三。一切諸佛。受此供養。永住世間。不入涅槃。一切菩薩。受此供養。坐菩提樹。成等正覺。一切聲聞。受此供養。不入正位。回趣大乘。一切人天。受此供養。發菩提心。修菩薩行。地獄眾生。受此供養。速離苦趣。生諸佛前。今辰齋主。受此供養。親承如來摩頂受記。不歷僧祇。獲證法身。山僧拂子。受此供養。有何利益。良久云。到頭霜夜月。任運落前溪。</p>
<p>施主請云。此事。若是得底人。周旋往返。不離大方。譬如魚龍受用海水。亦如飛鳥出沒太虗。初無片時離於空水。向這裏。覓生死去來。聖凡染淨。是非取捨。了不可得。所以道。無常生死法。與我不相干。山僧恁麼說話。忽被明眼人覰破。一場漏逗。何故。夜行人只貪明月。不覺和衣渡水寒。</p>
<p>謝知事頭首云。珍裘非一狐之腋。大廈非一木之枝。太山。非巖巒無以增其高。滄溟。非川谷無以成其大。是以普賢鼓棹。妙德揚帆。互作主賓。交為肘臂。且道。班勞冊勳。誰當其最。良久云。路遙知馬力。歲久辨人心。</p>
<p>上元云。九重城裏。燈燭燒空。歌管揭地。時人只向閙中過却。千山盡頭。塵迹不到。松檜陰森。僧家但覓靜處安身。雖然志趣不同。要且但是徐六擔板。若是夜半騎牛穿市井。手攜席帽出長安底。終不向那邊著到。何故。他家自有眠雲志。蘆管橫吹宇宙分。</p>
<p>四月八日云。佛法無人說。雖慧莫能了。既<span class='corr'>已</span>擊鼓升堂。大眾齊集。今正是時。不可放過。要知麼。昨日是春。今朝是夏。三十年後。莫道華藏不曾說破。若作時節因緣會。即眉鬚墮落。</p>
<p>上元云。諸人各有自<span class='corr'>己</span>一段光明。周徧法界。交光相羅。如寶絲網。無壞無雜。既然如是。雲門因什麼道。人人盡有光明在。看時不見暗昏昏。大似壓良為賤。以<span class='corr'>己</span>方人。只如夜來鄉坊城邑。百千燈明。互相照耀。且道。與自<span class='corr'>己</span>光明。是同是別。若也道得。許伊親見燈明如來。若道不得。東家點燈。西家暗坐。</p>
<p>小林三拜得吾髓。鷲嶺拈花一笑新。莫謂藏身無影迹。月明照見夜行人。</p>
<p>臘八日云。二千年前。大覺世尊。適丁今日明星現時。於菩提樹下。成等正覺。普觀法界一切眾生。乃至山河大地草木叢林。悉皆成佛。遂拈拄杖云。既然如是。且道。這拄杖子。成什麼佛。住何國土。說何等法。乃卓三下云。三轉法輪於大千。其輪本來常清淨。若能奉持速取證。又卓一下云。急急如律令。</p>
<p>十二月初一。歲事將周畢。臘月火燒山。旱雷轟霹靂。瞌睡師僧驚覺來。三九依前二十七。參。</p>
</div>
<div class='div-other'><a id='mulu409' />
<p class='h2'>小參</p><p>若據此事。直是頂門具眼底看不見。有通天耳底聽不聞。若是箇識機宜。別休咎底。豈更向胡餅裏呷汁。指頭上覓月。便好懸崖撒手。全身放下。把從前許多向上向下。玄言妙句。是佛是祖。一時轉向自<span class='corr'>己</span>背後。直教三世諸佛。仰望不及。天魔外道。窺覰不見。方有少分相應。若更有絲毫許佛法。可作解會。却被他知見網羅。一時罩却。歷劫終身。無有活脫之期。只是隨人語言。<span class='corr'>摶</span>量捉摸。見人道此事不容擬議。便於一切見聞境界。語言機境。都不飡<span class='corr'>采</span>。打淨潔毬。見人道此事本來成現。便道見山但喚作山。見水<span class='corr'>但</span>喚作水。飢來喫飯。困來打眠。見人道有時恁麼。有時不恁麼。便道拈一枝草為丈六金身也得。拈丈六金身為一枝草也得。元來只是依草附木。傍人門戶。若奪却手中杖子。一步也行不得。何故如此。為他脚跟下線子未斷。頂門上竅子未開。於自<span class='corr'>己</span>分上。全無些子自由。所以於䨥明䨥暗時。擺撥不開。即自無出身之路。於同生同死時。入作不得。即為凡聖情量所拘。既然如是。忽若正令全提。十方坐斷。又且如何透得。昨夜三更過鐵門。</p>
<p>年窮歲盡。寺舍冷落。無可慇懃。也擬牽挽些子新鮮葛藤。呈似大眾。直是措置未就。何故。若是拈槌豎拂。瞬目揚眉。激揚今古。辨論誵訛。從上老宿。莫不如是。大似嚼了甘蔗。淋過死灰。有什麼滋味。若是建立門庭。起模畫樣。破二作三。將無為有。又似無風起浪。好肉剜瘡。若是說心說性。說因說果。說頓說漸。說開說遮。黃面老子。四十九年。一時道了也。是以向這裏。東拏西抉。澇漉不上。如賊入空屋相似。未免向諸人面前。口似匾擔。雖然。又不可只恁麼休去。豈不見雲門大師道。若是得底人。道火何曾燒著口。要知麼。夏熱冬寒。山青水綠。天高地厚。月白風清。一時為諸人八字打開了也。又恐有般底道是平實商量。不免更為伊。拈出金剛圈栗棘蓬。胡張三黑李四。朝到西天。暮歸唐土。便乃點頭嚥唾道。却較些子。者拄杖子。路見不平。[跳-兆+孛]跳出來。一時趕散。且道。如何判斷即是。青山只解磨今古。流水何曾洗是非。</p>
</div></div>
<div class='div-other'><a id='mulu410' />
<p class='h1'>混源密和尚語　　　　嗣晦菴光狀元</p>
<div class='div-other'><a id='mulu411' />
<p class='h2'>上堂</p><p>雲山漠漠。喬木陰森。古屋耽耽。叢林閴寂。混源於此。栽荊棘。布蒺蔾。劄硬寨。誰敢覰著。忽有人。進得步。轉得身。出得氣。釅茶三五盌。意在<span class='corr'>钁</span>頭邊。其或未然。青尖路嶮瞰空碧。莫謂公公不道來。</p>
<p>結夏云。以大圓覺。為我伽藍。善財特地向南參。身心安居。平等性智。三世如來未瞥地。過去<span class='corr'>已</span>滅。未來未至。堪笑維摩談不二。喝云。有利無利。不離行市。</p>
<p>一二三四五。金木水火土。拾得語寒山。豐干騎老虎。報君知。莫莽鹵。從來保福四謾人。不似禾山解打鼓。</p>
<p>舉五祖和尚云。秋雲秋水兩依依。塞鴈聲聲度翠微。多在洞庭青草岸。楚天空闊不知歸。</p>
<p>師云。五祖箇老翁。從來多指注。不是不知歸。忘却來時路。</p>
<p>連緜雨不晴。穀子多損失。二麥未入泥。憂心常惕惕。來歲不飢荒。未敢相委悉。啟告梵天。帝釋天。玉皇大帝天。且放日頭出。</p>
<p>晷運推移。日南長至。伏惟首座大眾。起居輕利。石笋抽條。泥牛脫鼻。三門頭石師子。齩殺南山白額蟲即且置。且道。竹山點頭。青尖肯首。竟談何事。相罵饒你插觜。相唾饒你潑水。</p>
<p>春日晴。黃鶯鳴。更聽斷崖流水聲。青山疊翠。款步作程。歸來煙島有誰爭。且道。歸來一句。如何語會。曲肱權作枕。臥聽夕陽鐘。</p>
<p>即心即佛。非心非佛。不是心不是佛不是物。半夜虗空揣出骨。十分描摸畵難成。試問諸人是何物。阿呵呵。咄咄咄。拶倒門前大案山。搏風放出遼天鶻。</p>
<p>拈拄杖示眾云。還見麼。若喚這箇作拄杖。則瞎却汝眼。山河大地。明暗色空欺汝去。復卓一下云。還聞麼。若喚這箇作聲。則塞却汝耳。雞啼犬吹。鵲噪鵶鳴謾汝去。既不喚作拄杖。又不喚作聲。畢竟喚作什麼。箭穿紅日影。須是射鵰人。</p>
<p>元宵云。現在佛。未來佛。過去燈明佛。臂長衫袖短。星宿光。日月光。本光瑞如此。依舊黑漫漫。我此一燈。傳百千萬億燈。光光相照。互相攝入。還見有燈明佛麼。這裏明得。拽占波國。與新羅國鬬額。其或未然。黑地撞著露柱。莫言不道。</p>
<p>剎說眾生說。三世一切說。常說熾然說無閒歇。如是則蟬噪長林。蛩吟古砌。猿啼嶽麓。魚躍深淵。半帆明月載新秋。物物頭頭俱透脫。便恁麼去。止宿草菴。且居門外。何故。鶴有九皐難翥翼。馬無千里謾追風。</p>
<p>釋迦老子。洎諸聖師。所說經律論。乃戒定慧。總持之門。三藏五乘。四時八教。不消道箇鉢囉娘切脚。更說什麼張僧迦胡達磨。鼻孔一時穿却。然雖恁麼。且道。鉢囉娘切得什麼字。還委悉麼。若未委悉。混源今日不惜口業。為你諸人說破。便下座。</p>
<p>學道人。見有如無。得之若失。諸佛菩薩。畜生驢馬。渾無有異。菩提涅槃。業障煩惱。等無差別。若人與麼見得。則生身入地獄。受無量苦。何故。謗斯經故。獲罪如是。</p>
<p>記得達磨祖師。在少林時。有一則公案。流落叢林。七八百年。諸方未曾道著。今日混源不惜口業。與你諸人說破。切須記取。良久云。若到諸方。不得錯舉。</p>
<p>一身浪宕無拘撿。閙市門頭恣意遊。漢地不収秦不管。不風流處也風流。健則坐困則休。信任從教雪滿頭。寄語宣和政和元和佛陀。張僧伽李達磨。老耽孔丘。照顧溈山水牯牛。</p>
<p>僧問。如何是學人得力句。師云。你為什麼問別人。進云。如何是學人轉身句。師云。十字街頭。進云。如何是學人親切句。師云。脚跟下薦取　復拈拄杖云。拄杖子。豎窮三際。橫亘十方。聖不可知。凡莫能測。天堂地獄。鑊湯爐炭。諸佛菩薩。畜生驢馬。俱是假名。卓拄杖一下云。一時百雜碎了也。只這拄杖子。又且如何。誣人之罪。以罪加之。</p>
<p>召大眾云。鼓未鳴。諸人未出僧堂前<span class='corr'>已</span>前。一時成現。頭正尾正。更來這裏。叉手竝足。伏聽處分。討什麼盌。驀拈拄杖下座。大眾一時走散。</p>
<p>師住淨慈。淳照十一年。十二月初十日。恭奉　聖旨。就本寺開堂。謝　恩畢。判府安撫徽猷度疏。師提起示眾云。豈弟張夫子。遺我徑寸璧。中有數箇字。字字無人識。莫有識者麼。試道看。宣蔬了。</p>
<p>指法座。此座高廣。吾不能陞。舍利弗可煞小膽。臣僧曇密。常陞此座。為國開堂。今日何須特地作禮。既不作禮。如何話會。須彌燈王如來。照顧踏著你鼻孔。</p>
<p>便登座。祝香。問答罷　師乃云。至理亡言。靈機絕待。纖塵不透。如隔關山。一線纔通。千差得路。不是情中法。莫生種種心。諸佛證而不知。羣迷用而不覺。大包天地。細入隣虗。於一毫端。現寶王剎。坐微塵裏。轉大法輪。是謂無盡藏大解脫門。無盡藏總持門。無盡藏功德聚。無盡藏福壽海。言言玉轉珠回。句句斬釘截鐵。把住也。聖凡路絕。佛祖乞命。天下衲僧。亡鋒結舌。放行也。滿天和氣。枯木生春。野老謳歌。漁人鼓腹。不把住不放行。一句作麼生道。四海浪平龍睡穩。九天雲靜鶴飛高。</p>
<p><span class='note-inline'>(敘謝畢)</span>　復舉。太宗皇帝。嘗夢神人報云。請陛下發菩提心。皇帝早朝。宣問左右街曰。菩提心作麼生發。左右街無對。</p>
<p>後來雪竇和尚道。實謂今古罕聞。</p>
<p>臣僧曇密。輒成一頌。菩提妙心作麼發。日應萬機元不差。回首瞥然輕覰著。大千沙界是皇家。</p>
<p>久立眾慈。伏惟珍重。</p>
<p>諸佛出世。打劫殺人。祖師西來。吹風放火。古今善知識。佛口蛇心。天下衲僧。自投籠檻。莫有天然氣槩。特達丈夫。為宗門出一隻手。主張佛法者麼。良久云。設有。也斬為三段。</p>
<p>大慧禪師忌日拈香。咄。這花木瓜。苦澁無以加。驀然嚼得碎。清風生齒牙。種性惡不堪誇。楊岐老驢三隻脚。蹋人無數滿天涯。</p>
<p>湖山疊亂青。湖水漾虗碧。斷岸蓼花紅。疎林秋露滴。良哉觀世音。處處失彌勒。</p>
<p>到萬壽上堂。道人相見。豈可徒然。舉一則語。有陷虎深機。說兩句話。破古人窠窟。纖塵不立。不啻如鐵壁銀山。倒嶽傾湫。未嘗動著毫末許。笑瞿曇拈花拙醜。恨黃檗行棒無辜。說脫空。起臨濟宗風。斷命根。續楊岐正派。卷舒自在。縱奪臨時。掀翻佛眼葛藤窠。大坐當軒全正令。敢問大眾。作麼生是全提底正令。平生不識先生面。不得一聽烏夜啼。</p>
</div>
<div class='div-other'><a id='mulu412' />
<p class='h2'>頌古</p>
<div class='div-other'><a id='mulu413' />
<p class='h3'>居一切時。不起妄念　清淨行者。不入涅槃</p><p>塞北平沙闊。黃河袞底流。征帆纔及岸。蠻狄一時收。</p>
<p>汲水僧歸林下寺。待船人立渡頭沙。澄江渺渺煙波窄。雲靜一天星斗斜。</p>
</div>
<div class='div-other'><a id='mulu414' />
<p class='h3'>數珠</p><p>百八摩尼顆顆圓。遼天鼻孔一時穿。恒河沙數佛菩薩。日日呼來跳一圈。</p>
</div></div></div>
<div class='div-other'><a id='mulu415' />
<p class='h1'>空叟印禪師語　　　　嗣佛照</p>
<div class='div-other'><a id='mulu416' /><p>上堂。大道坦然。離名離相。剗除則失旨。建立則乖宗。從上佛祖。古往今來善知識。顯大機彰大用。盡是關空鎻夢。過犯迷天。印上座。打破面皮。還免得麼。良久。拍蠅床云。不入驚人浪。難逢稱意魚。</p>
<p>舉羅山初入院上堂。才攬衣就座。便起去。却回首云。未識者近前來。有僧出禮拜。山云。也大苦。僧禮拜起云。某甲咨和尚。山便喝出。</p>
<p>師云。要識羅山麼。用盡自<span class='corr'>己</span>心。笑破他人口。要識這僧麼。乞火和煙得。擔泉帶月歸。</p>
<p>二由一有。一亦莫守。平地上死人無數。一心不生。萬法無咎。屎窖裡頭出頭沒。孤迥迥峭巍巍。花須連夜發。莫待曉風吹。</p>
<p>春山青。春水綠。春風包褁無纖粟。目前事。量外機。東村王老暗攢眉。暗攢眉。獨脚山魈舞柘枝。</p>
<p>舉丹霞參忠國師。纔展坐具。國師云。不用不用。霞退身三步。國師云。如是如是。霞進前三步。國師云。不是不是。霞遶禪牀一匝出去。國師云。去聖時遙。人多懈怠。三十年後。覓遮漢也難得。</p>
<p>師云。不用不用。千聖不共。如是如是。蝮蝎蛇虺。不是不是。徹骨徹髓。進前退後遶禪牀。掣電之機落二三。</p>
<p>鐵崑崙兒喫一攧。南海波斯舞不徹。夜半失却攔腰帛。笑倒東村王大伯。拍禪牀一下。下座。</p>
<p>通身畫錦赤骨力。賣扇老婆手遮日。無手人。一拳是一拳。無足漢。一踢是一踢。阿呵呵。九九元來八十一。</p>
<p>平如鏡。嶮如崖。擬即失。動即乖。不擬不動自纏縛。別有生機掘地埋。喝一喝云。雲門親見陳蒲鞋。</p>
<p>請少林再立僧。多子塔前。風行草偃。育王門下。正令重行。掀翻舊日規模。從教佛祖乞命。不是第一句。亦非格外機。寸釘才入木。遍界火星飛。</p>
<p>龍吟霧起。虎嘯風生。水長船高。泥多佛大。因什麼。春力不到處。枯木亦開花。良久云。収得安南。又憂塞北。</p>
<p>舉南泉示眾。道非物外。物外非道。趙州出問。如何是物外道。南泉拽拄杖便打。趙州接住拄杖云。莫打某甲。他後錯打人去在。南泉云。龍蛇易辨。衲子難謾。便歸方丈。</p>
<p>師云。避得迅雷。重遭霹靂。</p>
<p>病起云。即虗空體是病。森羅萬象是藥。謂之藥病相治。直得虗空消殞。萬象平沈。亦未是勿藥時節。良久云。喪却毗耶離。無人解看箭。</p>
<p>蓬萊開受請。花未拈時。憑誰著眼。破顏笑後。<span class='corr'>已</span>錯流通。從茲接響承虗。致見麻纏紙褁。若非本色漢。難起此門風。把住放行。天旋地轉。鐵船不怕海濤怒。香餌端知意在龍。便請承當。毋勞謙遜。</p>
<p>舉真淨道。石霜云。休去歇去。是二乘寂滅之樂。雲門云。一切智通無障礙。拈起扇子云。釋迦老子來也。是謂學般若菩薩法喜禪悅之樂。德山棒臨濟喝。是謂三世諸佛慈悲喜捨之樂。除此三種外。不為樂也。</p>
<p>師云。真淨老子。能知佗人之樂。不能自樂其樂。育王箇裏。以上刀山攀劍樹為樂。以飲洋銅吞熱鐵為樂。莫有同此樂者麼。喝一喝云。不是弄潮人。莫入洪波裏。</p>
<p>舉龍牙道。雲居師兄。得第二句。我得第一句。</p>
<p>西院問雲門。龍牙恁麼道。還扶得也無。門云。須禮拜雲居始得。西院云。傍觀者哂。</p>
<p>師云。路見不平。拔劍相助。傷鱉如龜。必應有主。</p>
<p>范統制入山。若論宗門中事。譬如上將軍臨陣。韜略俱備。咳唾風生。所以臨濟金剛王寶劍。誰敢嬰其鋒。東山暗號子。鬼神莫能測。妙在建功立業。佐國安邦。然雖如是。還有向上事也無。擊禪牀云。回觀射鵰處。千里暮雲平。</p>
<p>僧問。如何是截鐵之言。師云。滿口含霜。</p>
<p>二月十五。了無遮護。山花半紅半白爭開。黃鶯一聲兩聲乍語。取箇眼兮耳必聾。取箇耳兮目䨥瞽。報慈隔。雲門露。打破油甕。失却老鼠。</p>
<p>舉肇法師道。觀方知彼去。去者不至方。</p>
<p>師云。觀方知彼去。去者不至方。防胡城萬里。其禍起蕭墻。</p>
<p>拈拄杖示眾云。喚作拄杖。縛殺汝。不喚作拄杖。走殺汝。卓一下云。順風帆<span class='corr'>已</span>掛。不肯上船來。</p>
<p>語是謗。寂是誑。不在非語非默。亦非向下向上。拈拄杖卓一下云。開甘露門。示真實相。又卓一下云。無端平地堆青嶂。</p>
<p>冬夜秉拂。大藏小藏教。詮注不及處。當甚破草鞋。四七二三祖。相傳不到底。餵狗也不喫。豈況分枝列派。玷辱宗風。致使逐隊隨羣。遞相鈍置。若論衲僧本分事。覰著即瞎。聽著即聾。舉著即爛却舌頭。會得即生陷地獄。直下著得脚。挨得開。正好朝打三千。暮打八百。一向壁立萬仞。土曠人稀。不免俯順時宜。通一線路。所以道。羣陰剝盡。何曾動著絲毫。一陽復生。<span class='corr'>已</span>是全機漏泄。正當恁麼時如何。野水氷生銀片段。寒梅雪綻玉零星。</p>
<p>九旬禁足。造地獄因。三月安居。擔枷帶鎻。護生須是殺。殺盡始安居。會得箇中意。鐵船水上浮。用盡自<span class='corr'>己</span>心。笑破他人口。以大圓覺。為我伽藍。身心安居。平等性智。好人不肯做。剛向屎裏臥。到箇裏。直饒坐斷聖凡蹤。不居佛祖位。魔宮虎穴即處優游。在衲僧分上。了沒交涉。若是蹴踏驚人底瞎驢。只於沒交涉處進一步。便見靈山會上。迦葉微笑錯承當。少室峰前。神光得髓未親切。畢竟親切一句。作麼生道。良久云。夜半明星當午現。癡人猶待曉雞啼。</p>
<p>佛照為父母忌。請陞座。妙悟玄機。脚跟紅線。繁興大用。千年葛藤。還他過量漢。一刀截斷。不與千聖同途。一句單提。埽蕩眾魔窟穴。荊棘林中。烹金琢玉。黃金殿上。撒土拋沙。回天轉地峭巍巍。邁古騰今風凜凜。千峯坐斷。萬頃虗閒。罔極之恩一時報畢。正恁麼時。且道。二位尊靈。向什麼處去。還委悉麼。內宮慈氏當臺見。遍界全彰淨法身　末後說偈云。無端淨飯與摩耶。生下男兒不起家。此日難忘當日恨。一爐沈水一甌茶。</p>
</div>
<div class='div-other'><a id='mulu417' />
<p class='h2'>頌古</p>
<div class='div-other'><a id='mulu418' />
<p class='h3'>崔禪上堂。拈拄杖云。出來打。出來打。有僧出問。崔禪聻。崔便擲下拄杖。歸方丈</p><p>十三慣繡羅衣裳。自憐紅袖聞馨香。人言此是嫁時服。含羞刺出雙鴛鴦。</p>
</div></div></div>
<div class='div-other'><a id='mulu419' />
<p class='h1'>木菴永和尚語　　　　嗣懶菴</p>
<div class='div-other'><a id='mulu420' /><p>師住西禪升座。問答罷。乃云。萬機不到。千聖攢眉。正令當行。阿誰敢擬。任是祖師出世。未免弄假像真。直指人心。如望梅林止渴。故知。聲前一路。智者猶迷。言下精通。翻成漏逗。直饒有奔流渡刃之手。不犯鋒鋩。全機敵勝。正是衲僧門下。守營把寨。老弱殘兵。堪作何用。只今莫有具衝天意氣底麼。良久云。金鏃慣調曾百戰。鐵鞭多力恨無讐。</p>
</div>
<div class='div-other'><a id='mulu421' />
<p class='h2'>上堂</p><p>機輪轉處。作者猶迷。千眼頓開。如何曉會。不見睦州和尚示眾云。諸人未得箇入頭。須得箇入頭。既得箇入頭。不得辜負老僧。恁麼說話。面皮厚多少。木菴則不然。諸人未得箇入頭。須得箇入頭。</p>
<p>住洋嶼菴。升座云。經年不跨雲門路。逐浪隨波恁麼去。而今老大復癡憨。歸來且作村菴主。跨瞎驢。撾毒鼓。百戰場中偃文武。從教臨濟撥動煙塵。溈仰互為隊伍。列伍位鎗旗。布三玄戈弩。不消咳嗽一聲。直下一時敗露。雖然如是。猶是尋常用底。且不墮時機一句。又作麼生。良久云。旋斫生柴帶葉燒。時挑野菜和根煑　復舉。僧到鶴林敲門。林問阿誰。僧云是僧。林云。莫道是僧。佛來亦不著。</p>
<p>師云。諸禪德。鶴林雖能把定封疆。要且不會隨高就下。山僧即不然。方丈門八字打開了也。僧來佛來。了無罣礙。為甚如此。家無小使。不成君子。</p>
<p>慶御書妙喜菴額。師指牌云。虎頭帶角人難措。石火電光休密布。中興天子展神鋒。萬象之中看獨露。</p>
<p>升座。問答罷。乃云。海門鼓浪拍天飛。妙喜家風孰與知。今日風雲重借便。分明向上為全提。文彩未彰。消息<span class='corr'>已</span>露。動地驚天。不容回互。雲漢昭回星斗垂。誰敢擡頭正眼覰　復舉。五祖示眾云。若人將四大海為硯。須彌為筆。向太虗。書祖師西來意。太平下座。禮伊為師。若書不得。佛法無靈驗。</p>
<p>師云。諸禪德。直饒恁麼。未是作家。裂開金鎖玄關。看取通天手段。拈拄杖劃一劃云。還知麼。三分入石從來妙。却使神仙暗裏驚。</p>
<p>鴈山枯木和尚遺書至。云。枯木生花劫外春。馨香遍界古今聞。忽然樹倒歸何處。猿叫千山月滿船。</p>
<p>會慶聖節。升座云。世出世間稱第一。誰敢當頭正眼觀。今日風雲欣慶會。九重深處現龍顏。拈起拂子云。甚生標格。與麼奇特。甚生標格。如是富貴。未離兜率降王宮。天上人間無比類。萬國來朝仰聖明。南山又見添蒼翠。直得龍吟丹闕。鳳舞青霄。石笋抽條。木人撫掌。正與麼時。莫有共樂昇平底麼。良久云。鵰弓高掛狼煙息。恢復山河四百州。</p>
<p>至雪峯。請升座云。解語非干舌。能言不在聲。非聲非舌用。還家罷問程。既非干舌。又不在聲。且作麼生說。作麼生聽。說既無說。聽又無聽。直得雨花無路。凡聖絕蹤。譬如明鏡當臺。絕演若逐東西之徑。洪機在掌。排巨靈擘太華之峯。只這神威。阿誰敢近。天下老和尚。到這裏飲氣吞聲。乞命有分。只今線道放開。也要大家知有。豎起拂子云。差之毫釐。失之千里。臨濟正法眼藏。向這瞎驢邊滅却。至今三百六十骨節。八萬四千毛竅。一時撒在諸人懷裏。未審還辨明麼。擊拂子云。石火一揮天外去。時人休看月邊星　復云。適來方丈老人。舉僧問五祖和尚。如何是臨濟下事。祖云。五逆聞雷。</p>
<p>師云。五祖和尚。向蟭螟眼中。開張世界。坐斷臨濟舌頭。未審還知落處麼。擘開滄海取龍吞。五逆聞雷不許聞。翻笑波心遺劍客。區區空記刻舟痕。</p>
<p>寸絲不掛。赤肉尚存。萬里無雲。青天猶在。直饒仰面不見天。低頭不見地。鳥道絕行蹤。通身無出氣。猶落時人窠臼裏。還知超越一路麼。蓑衣篛笠從偏側。収取絲綸歸去來。</p>
<p>素面相呈。猶涉脂粉。離諸<span class='corr'>己</span>見。墮在斷常。直下喝散白雲。衝開碧落。到乾元門下。不堪為走使在。還知麼。精金不入爐中煅。爭得光華徹底鮮。</p>
<p>中秋云。茫茫人看中秋月。徒向閻浮記時節。不智明月向人圓。<span class='corr'>已</span>是眼中重著屑。瞎了眼。降却屑。昨夜三更轉向西。驚起蒼龍拗角折。</p>
<p>師在枕峯。再受黃蘗請。云。春深不放白牛閒。依舊隨羣入亂山。拽杷牽犁償宿債。尾巴再露與人看。</p>
<p>受鼓山請。云。國師不跨石門句。舌頭未舉先分付。那堪覿面涉思惟。冲天鷂子新羅去。如斯剖露。<span class='corr'>已</span>是敲出鳳凰五色髓。擊碎驪龍頷下珠。刢利漢。與麼知歸。脚跟下好與一劄。還知麼。大頂峯高。不容進步。靈源水急。誰敢停橈。直饒一喝倒流。亦乃未為奇特。莫有撥轉上頭關棙底麼。良久云。三尺鏌鎁橫在握。不知誰是出頭人。</p>
<p>僧問。少處減些子。多處添些子時如何。師云。<span class='corr'>已</span>是七穿八穴。進云。學人未曉其中旨。乞師方便再提撕。師云。不許夜行。投明須倒。進云。登山須到頂。入海須到底。師云。這漢今日方瞥地。僧禮拜　師乃云。少處減些多處添。白雲官路販私鹽。一條性命俱拋下。不怕當初王令嚴。</p>
</div>
<div class='div-other'><a id='mulu422' />
<p class='h2'>秉拂</p><p>西禪首座寮立僧。云。不露風骨句。未舉先分付。進步口喃喃。軒知大罔措。如斯剖露。<span class='corr'>已</span>是將諸人作死馬醫了也。還肯麼。若也肯去。大似認奴作郎。若也不肯。又是斬頭覓活。到這裡。合作麼生話會。刢利漢。一覰覰透。何妨穩坐。若向途路經行。不消輕輕一拶。便見鐵圍那畔。今之學徒。這裏經冬。那裏過夏。大法未明。一向馳騁脣觜。誇諸<span class='corr'>己</span>見。將謂舉世無人。殊不知。性命渾在別人手裏。白日業識忙忙。何時得到家。看它到家底人。開口動舌。自然去離泥水。活人眼目。何曾將實法繫綴於人。又豈是心緣意解所能證悟。不見德山和尚示眾云。問即有過。不問猶乖。有僧纔出。德山便打。僧云。話也未問。因甚便打。德山云。待你開口。堪作什麼。</p>
<p>古人具恁麼手段。譬如烈焰燒空。不容眨眼。有甚近傍處。有般漢聞與麼道。又却隨語生解。自謂我為法王。於法自在。無你會處。無你不會處。若作如是見解。非惟蹉過德山。亦乃自昧行脚眼。</p>
<p>而今要徑截會麼。適來方丈老人垂示。外道問世尊。不問有言。不問無言。世尊良久。外道讚嘆云。世尊大慈大悲。開我迷雲。令我得入。師云。聽事不真。喚鐘作甕。阿難續問世尊云。外道有何所證。而言得入。世尊云。如世良馬。見鞭影而行。師云。且道。那裏是見鞭影處。</p>
<p>後來雪竇和尚云。迷雲既開。決定見佛。還許同參也無。若共相委。天下宗師。竝為外道伴侶。若各非印證。東土衲僧。不如西天外道。</p>
<p>又大溈喆和尚云。外道懷藏至寶。世尊親為高提。森羅萬象歷然。又得阿難金鐘再擊。四眾共聞。雖然如是。大似二龍爭珠。長他智者威獰。</p>
<p>師云。這兩箇老漢。一人具金剛眼睛。照破四天下。一人泥裏洗土塊。未免自救不了。若人緇素得出。未免鈍置世尊。為甚如此。覿面若無青白眼。宗風那得至于今。</p>
</div>
<div class='div-other'><a id='mulu423' />
<p class='h2'>贊偈</p>
<div class='div-other'><a id='mulu424' />
<p class='h3'>六祖</p><p>黃梅半夜錯分付。纔得星兒便亂做。大庾嶺頭屙一堆。後代兒孫遭點污。</p>
</div>
<div class='div-other'><a id='mulu425' />
<p class='h3'>黃檗</p><p>生緣不在北門村。行脚何曾參百丈。夢裏思歸黃檗山。無端平地堆青嶂。</p>
</div>
<div class='div-other'><a id='mulu426' />
<p class='h3'>洋嶼菴造水筧</p><p>路遶懸崖萬仞頭。擔泉帶月幾時休。箇中撥轉通天竅。人自安閒水自流。</p>
</div></div></div>
<div class='div-other'><a id='mulu427' />
<p class='h1'>柏堂雅和尚語　　　　嗣懶庵</p>
<div class='div-other'><a id='mulu428' /><p>師住溫州淨社。開堂日。升座。問答罷。乃云。太虗掛劍。用顯吾宗。凜凜神威。阿誰敢擬。刢利漢。聊聞舉著。踢起便行。坐斷報化佛頭。直下壁立萬仞。若向言中取則。句下明宗。戀窟狐狸。不消一攫。何故。此事不可以有心知。不可以無心得。不可以語言造。不可以寂默通。如擊石火。似閃電光。眨得眼來。了無交涉。所以黃檗棒頭打出。大愚肋下用來。有卷有舒。能區能別。可以助無為之化。可以報不報之恩。帝道與佛道遐昌。皇風共宗風永扇。直得風行草偃。水到渠成。海晏河清。漁歌樵唱。且共樂升平一句。作麼生道。太平瑞氣無邊表。航海梯山祝聖明　復舉。羅山初出世。升座。纔<span class='corr'>斂</span>衣就坐。便云珍重。又云。未會者進前來。僧出禮拜。山便喝。</p>
<p>師云。還知羅山落處麼。一道直如絃。千古應無對。縱有嚙鏃機。髑髏成粉碎。喝一喝。</p>
<p>太守請就州衙祈雨。升座云。葛陂化杖誰為力。陶壁飛梭事有因。好是風雲相際會。崢嶸頭角自驚羣。拈起拄杖云。還見麼。復卓一下云。直得海水騰波。須彌岌㠋。拏雲<span class='corr'>㸕</span>霧。電埽雷奔。正恁麼時。傾湫倒嶽一句。作麼生道。良久云。大海若知足。百川應倒流。</p>
</div>
<div class='div-other'><a id='mulu429' />
<p class='h2'>上堂</p><p>佛子住此地。即是佛受用。拈拄杖卓一下云。鞏縣茶瓶喫一槌。擊碎饒州白甆盌。直得憍梵鉢提。不覺縮項吐舌。觀音菩薩。忍俊不禁。向蚊子眼睫上。開張鋪席。懸羊頭賣狗肉。無星秤子秤來。恰得十二兩。大愚老漢。聽事不真。却將秤鎚鋸解。轉使行市。買賣不相當。敢問諸人。作麼生得恰好去。良久云。多處添些兒。少處減些子。</p>
<p>溫州貢院回祿。太守請升座。薦亡歿士人。師云。百歲光陰彈指頃。萬緣休處是良謀。文章蓋世今何在。到了還歸土一坵。便恁麼信得及。生而無生。一片浮雲點太清。滅而無滅。萬里寒空沈曉月。箇些兒佛不知。擬心棲處隔山迷。直饒不擬棲心處。猶落吾家第二機。豈不見。魯仲尼謂曾子曰。參乎。吾道一以貫之。直下擔荷得去。處生死流。驪珠獨耀於滄海。踞涅槃岸。桂輪孤朗於碧天。當恁麼時。生死兩字。甚處安著。既無安著。便見文殊問菴提遮女云。生以何為義。女云。生以不生生為生義。殊云。如何是生以不生生為生義。女云。明知地水火風四大。未常自得有所和各。而能隨其所宜。是為生義。殊云。死以何為義。女云。死以不死死為死義。殊云。如何是死以不死死為死義。女云。明知地水火風四大。未甞自得有所離散。而能隨其所宜。是為死義。</p>
<p>師召大眾云。生死兩義。菴提遮女八字打開了也。物故諸位英賢。聞如是說。徹證無生。豎起拂子云。看看。如今盡在山僧拂子頭上。示現神變。舒廣長舌。同聲唱言。生是死之生。死是生之死。兩路坦然平。無彼亦無此。既無彼此。又無死生。畢竟向什麼處去。劫火洞然毫末盡。須彌頂上任橫行。</p>
<p>懶菴忌日拈香。瞎驢滅却正法眼。臨濟宗風始大張。的的單傳至今日。繩繩不斷愈光揚。有價數。沒商量。無鼻孔漢。將什麼聞香。</p>
<p>萬機不到。千聖攢眉。一句當陽。十方坐斷。直得三十三天。風颯颯地。金剛水際。涓滴不流。然後移身換步。唱二作三。殺活全提。收放有準。如鏡照像。不亂光輝。似鳥飛空。不雜空色。頭頭歷落。著著現前。不墮功勳。何拘得失。所以道。鐘中無鼓響。鼓中無鐘聲。鐘鼓不交參。句句無前後。直饒恁麼。猶涉程途。瞥轉機輪。如何著眼。撒手到家人不識。鵲噪鵶鳴栢樹間。</p>
</div>
<div class='div-other'><a id='mulu430' />
<p class='h2'>小參</p><p>住溫州靈巖入院。當晚云。不露風骨句。未舉先分付。進步口喃喃。知君大罔措。古人盡力提持。只這些子。若也徹去。說什麼懸崖峭壁。鳥道無前。信脚優游。縱橫得路。便見叢林改觀。滴水氷生。邁古超今。騎聲蓋色。全賓即主。全主即賓。照用雙行。誰散覰著。且畢竟誰是知音者。雪後始知松栢操。事難方見丈夫心。</p>
<p>結夏云。去年今月正今日。北高峯前。冷泉亭畔。懸羊頭賣狗肉。秤頭斤兩惜如玉。幾多高價來相酬。盡力相酬酬不足。今年今日正今時。竹山頂上。棲風亭邊。飢即飡困即眠。石頭為枕草為氈。永日蕭然無箇事。白雲深處不朝天。且道。今年底是。去年底是。若道一是一不是。見處偏枯。若道總是總不是。更買草鞋行脚。何故。不見道。閙時閙浩浩。靜時靜悄悄。靜中之事閙中參。閙中之事靜中了。直饒靜閙兩忘。更須當陽裂破。方能以大圓覺。為我伽藍。身心安居。平等性智。涅槃自性。無繫屬故。既無繫屬。又何用踞菩薩乘。修寂滅行。明眼漢沒窠臼。應時如風。應機如電。點著便行。撥著便轉。高高峯頂立。不掛煙雲。深深海底行。清波不犯。鵝珠不待護而自護。蠟人不待氷而自氷。雖然如是。且道。承誰恩力。還知麼。一曲韻寒千古調。萬重青嶂月來初。</p>
<p>解夏云。十方同聚會。箇箇學無為。此是選佛場。心空及第歸。既是無為。又作麼生學。既<span class='corr'>已</span>心空。又歸什麼處。若是頂門眼正。未舉先知。早是鈍漢。更於言下爭鋒。有何交涉。豈不見三角和尚道。若論此事。眨上眉毛。早是蹉過了也。麻谷出眾云。蹉過即且從。如何是此事。三角云。蹉過了也。麻谷掀倒禪牀。三角劈脊便棒。</p>
<p>師云。提持過量事。須是過量人。所向無前。折衝萬里。</p>
<p>後來雪竇道。遮二老漢。眉毛總未曾眨上。說什麼此事蹉過。</p>
<p>師云。雪竇雖善攙旗奪鼓。其奈身陷重圍。柏堂特為破關。與伊討箇出路。驀拈拄杖卓一下云。向遮裏透得過。可以排巨靈逞擘太華之威。慴蒼龍展奪驪珠之勢。隨處作主。遇緣即宗。師子飜身。誰敢覰著。且俯徇時機一句。又作麼生。不憐鵝護雪。且喜蠟人氷。</p>
</div>
<div class='div-other'><a id='mulu431' />
<p class='h2'>偈贊　立地佛事</p>
<div class='div-other'><a id='mulu432' />
<p class='h3'>見見之時。見非是見</p><p>見見之時非是見。見猶離見若為論。錢塘江上中秋後。風急潮聲萬馬奔。</p>
</div>
<div class='div-other'><a id='mulu433' />
<p class='h3'>真覺禪師</p><p>德山棒下桶底脫。又被巖頭轟一喝。懸崖萬丈放全身。松山撐破秋空月。</p>
</div>
<div class='div-other'><a id='mulu434' />
<p class='h3'>為僧下火</p><p>三十三年居夢宅。而今夢破宅還空。直饒合得虗空體。未免依前在夢中。惺惺句。若為通。不惜眉毛為指蹤。雲間木馬嘶風急。火裏蝍蟟吞大蟲。</p>
</div>
<div class='div-other'><a id='mulu435' />
<p class='h3'><span class='corr'>杞</span>上人下火</p><p>正<span class='corr'>杞</span>非凡木。吾家梁棟材。如何未合抱。遽爾迅風摧。直得叢林悽愴。猿鶴悲哀。正當恁麼時。一句若為裁。歸根得旨憑誰委。異種靈苗火裏栽。</p>
</div>
<div class='div-other'><a id='mulu436' />
<p class='h3'>白雲菴主起龕</p><p>箇是白雲菴中主。常與白雲為伴侶。白雲影裏笑翻身。滿谷白雲留不住。既不住。去何處。綠楊堤畔舞春風。家家門外長安路。</p>
<p>生時亦物死還空。死去生來事一同。今日死生消息斷。四方八面路頭通。春風蕩蕩。和氣融融。下坡不走。快便難逢。</p>
</div>
<div class='div-other'><a id='mulu437' />
<p class='h3'>齊監稅撒骨</p><p>得得臨安過浙東。來時草草去匇匇。百年鼎鼎槐宮夢。夢破方知總是空。既總是空。遮箇骨頭。甚處得來。遮裏徹去。方知道有生有死。善始善終。魚龍穴下蟠根固。日月輪邊氣象雄。</p>
</div></div></div>
<p class='juan'>續開古尊宿語要集第五</p>
</div><!-- end of div[@id='body'] -->
</body></html>