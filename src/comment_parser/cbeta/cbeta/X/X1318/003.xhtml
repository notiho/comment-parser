<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續古尊宿語要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu195' />續刊古尊宿語要第三集　日</p>
<div class='div-other'><a id='mulu196' />
<p class='h1'>楊岐會禪師語<span class='note-inline'>(前錄收不盡者)</span>　　　　嗣慈明</p>
<div class='div-other'><a id='mulu197' />
<p class='h2'>上堂</p><p>僧問。如何是祖師西來意。師云。檐頭不負書　師乃云。心生種種法生。心滅種種法滅。卓拄杖云。大千世界百雜碎。捧鉢盂。向香積世界。喫飯去也。</p>
<p>一切法皆是佛法。佛殿對三門。僧堂對厨庫。若也會得。擔取鉢盂拄杖。一任橫行天下。若也不會。更且面壁。</p>
<p>僧問。如何是佛。師云。賊是人做　師乃云。萬法是心光。諸緣唯惟曉。本無迷悟人。只要今日了。山河大地。有什麼過。山河大地。目前諸法總在諸人脚跟下。自是諸人不信。可謂古釋迦不前。今彌勒不後。楊岐與麼。可謂買帽相頭。</p>
<p>心是根法是塵。兩種猶如鏡上痕。痕垢盡時光始現。心法雙忘性即真。拍禪牀云。山河大地。何處有了。且作麼生道得。不受人瞞底句。若也道得。向十字街頭。道將一句來。如無。楊岐今日失利。</p>
<p>一塵纔起。大地全収。拈拄杖云。須彌山上走馬。大洋海裏[跳-兆+孛]跳。閙市中。忽撞著這箇。是人知有。且道。黑地裏穿針一句。作麼生道。良久云。尋常不欲頻開口。為是渾家著衲衣。</p>
<p>心隨萬境轉。轉處實能幽。隨流認得性。無喜亦無憂。復云。天堂地獄。罩却你頭。釋迦老子。左你脚跟下。當明對暗。時人知有。閙市裏把將鼻孔來。還有道得麼。試出來。與楊岐出氣。如無。楊岐今日失利。</p>
<p>僧問。祖師面壁。意旨如何。師云。西天人不會唐言。僧云。昨日雨落。今日天晴。是人道得。請和尚。出格道一句。師以兩手捺膝坐。僧云。盡力道。只道一半。師云。分身兩處看。僧指侍者云。和尚為什麼不著鞋。師云。這漆桶。僧禮拜歸眾　師乃云。外道問佛。不問有言。不問無言。世尊良久。外道讚歎。世尊大慈大悲。開我迷雲。令我得入。外道去後。阿難問世尊云。外道見箇什麼。便道。令我得入。世尊云。如世良馬見鞭影而行。</p>
<p>師云。道吾師兄云。世尊隻眼通三世。外道雙眸貫五天。道吾師兄。善則善矣。甚與古人出氣。楊岐道。金鍮不辨。玉石不分。大眾要會麼。世尊輟<span class='corr'>己</span>從人。外道因齋慶讚以拄杖卓一下。喝一喝。</p>
<p>楊岐一訣。凡聖路絕。無端維摩。特地饒舌。</p>
<p>落鵰之箭。斬蛟之劍。主將自敗。抱馬拖旂。有人向安家立國處。道將一句來。良久云。大平本是將軍致。不許將軍見太平。</p>
<p>俗人問。人王與法王相見。合談何事。師云。釣魚船上謝三郎。進云。此事<span class='corr'>已</span>蒙師指示。雲蓋家風。事若何。師云。幞頭衫帽。脫當酒錢。進云。忽遇客來。將何祇待。師云。三盞兩盞猶閒事。醉後郎當笑殺人　師乃云。一切法皆是佛法。拍禪牀云。山河大地百雜碎。還我佛法來。良久云。何似生遼天鶻。萬重雲只一突。</p>
<p>無邊剎境。自他不隔於毫端。十世古今。始終不離於當念。拍禪牀云。釋迦老子。年多少。還知麼。若也知得。人間天上。出入自在。若也不知。雲蓋自道。怛薩訶竭二千年。</p>
<p>雲蓋傳箭令下。釋迦老子。為先鋒。菩提達磨。為殿後。陣勢既圓。天下太平。且道。不動步一句。作麼生道。良久云。不經一事。不長一智。</p>
<p>天得一以清。地得一以寧。君王得一。以治天下。衲僧得一。且作麼生。良久云。鉢盂口向天。</p>
<p>心隨萬境轉。轉處實能幽。拍禪牀一下云。釋迦老子。被蟭。螟虫。吞却了也。且喜天下太平。喝一喝。</p>
<p>是法住法位。世間相常住。釋迦老子。鼻孔遼天。樓至如來。兩脚踏地。且道。兩箇漢。還有過也無。良久云。犬子便吠。牛子牽犁。衲僧與麼。未模著皮。</p>
<p>彌勒真彌勒。分身千百億。時時示時人。時人俱不識。師乃擲拄杖。便歸方丈。</p>
<p>萬法本閑。唯人自閙。以拄杖卓一下云。大眾。好看火燭明。眼人前。不得錯舉。</p>
<p>舉盤山道。向上一路。千聖不傳。師云。口上著。又云。學者勞形。如猿捉影。師云。盤山與麼道。以<span class='corr'>己</span>妨人。</p>
<p>一日。數人新到相看。師云。陣勢既圓。作家戰將。何不出來。與雲蓋相見。僧打一坐具。師云。作家師僧。僧又打一坐具。師云。一坐具。兩坐具。又作麼生。僧擬議。師乃背面立。僧又打一坐具。師云。你道。雲蓋話頭。在甚麼處。僧云。在這裏。師云。三十年後。自悟去在。雲蓋在上座手裏。且坐喫茶。</p>
<p>師又問。夏在甚處。僧云神鼎。師云。早知上座神鼎來。更不敢借問。</p>
<p>師次日早參云。昨日數人新到。打雲蓋三下坐具。恰似有箇悟處。遂舉前話了。乃云。雲蓋敗闕處。諸人總知。新到得勝處。諸人還知麼。若也知得。出來。與雲蓋出氣。若也不知。明眼人前。不得錯舉。</p>
<p>師訪孫比部。值判公事次。部云。下官被王事所牽。無由免離。師云。此是比部願力弘深。廣利羣生。部云。未審如何。師云應現宰官身。廣弘悲願深。為人重指處。棒下血霖霖。</p>
<p>比部因頌有省。乃歸小廳坐次。却問。下官每日持齋喫菜。還合諸聖也無。師以頌贈之曰。孫比部孫比部。不將酒肉污腸肚。侍僕妻兒渾不顧。釋迦老子是誰做。孫比部孫比部。</p>
<p>璉三生至。師云。寒風凜冽。紅葉飄空。祖室高流。朝離何處璉云。齋後離南源。師云。脚跟下一句。作麼生道。璉以坐具摵一摵。師云。只者箇。更別有在。璉作抽身勢。師云。且坐喫茶。</p>
<p>師問僧。落葉飄飄。朝離何處。僧云。南源。師云。脚跟下一句。作麼生道。僧云。愁人莫向愁人說。師云。楊岐專為舉揚諸方去也。僧云。是什麼心行。師云。不得楊岐讚歎。僧擬議。師云且坐喫茶。</p>
</div>
<div class='div-other'><a id='mulu198' />
<p class='h2'>自贊</p><p>口似乞兒席袋。鼻似園頭屎杓。勞君神筆寫成。一任天下卜度。</p>
<p>似驢非驢。似馬非馬。咄哉楊岐。牽犁拽把。</p>
<p>指驢又無尾。喚牛又無角。進前不移步。退後豈収脚。無言不同佛。有語誰斟酌。巧拙常現前。勞君安寫邈。</p>
</div></div>
<div class='div-other'><a id='mulu199' />
<p class='h1'>白雲端和尚語　　　　嗣楊岐</p>
<div class='div-other'><a id='mulu200' />
<p class='h2'>上堂</p><p>開堂。拈香祝　聖罷。次拈香。奉為過現未來。大覺海中。有利於含生。一切聖賢。及生平所參見。諸善知識。眾中衣鉢道友。曾有一言一句。布施我者。師僧父母。一切恩門。聊伸報謝　又拈香云。且道。為什麼人。若有。所為所為。雪上加霜。若無所為。過莫大焉。奉為先住楊岐。後住雲蓋。親見慈明來底。老古錐。誰知道。今日向這裡。拋三放兩去也。</p>
<p>遂坐。圓通訥和尚白槌畢　師乃顧視左右云。便與麼散去。自古自今。如麻似粟。若言更有如何若何。曹溪一路平沉。所以從上諸聖。皆向火燄裏。出來垂手。只要一切人。眼橫鼻直去。今日眾中。有大家垂手者麼。出來　僧問。欲行千里。一步為初。如何是最初一步。師云過這邊立　問。人天交接。兩得相見。如何是相見底事。師云。爭敢相謾　師乃云。問話且止。問之與答。俱是贏得邊事。古者道。動則起生死之本。靜則沈昏醉之鄉。動輯雙泯。則落空亡。動靜雙收。則顢頇佛性。到這裡。直得窮天玄辯。竭世樞機。用一點不著。獨有山僧。今日幸遇太平世界。得路便行。不懼他人笑怪。所以道。此事。上在諸佛分上。不曾增一毫。下在一切含生分上。不曾減一毫。只為一念迷妄。背覺合塵。輪轉三塗。暫無休息。遂勞我竺。乾本師。於大解脫海中。強湧玄波。三乘教外。直指人心。見性成佛。且道。今日如許多葛藤。阿那裏是直指處。若向長老口邊覓。大似貪觀天上月。忘却室中燈若向不言不語處會。直得盡大地。亡鋒結舌。只是箇無孔鐵槌。有什麼用處。到者裡。還有知音者麼。良久云。只見白雲飛散盡。不知明月落誰家。</p>
<p>次日。舉雪竇道。偶續靈鋒照夜燈。遽泛鐵船下滄海。承天此者。也隨例泛一隻鐵船。文殊普賢。為招頭把拖。觀音摩詰。為打篙搖櫓。承天只管坐地看楊州。既然如是。且道將什麼。報答諸人。良久云。誰知遠煙浪。別有好思量。</p>
<p>到圓通。僧問。二師相見。合談何事。師云。六耳不同謀。僧云。謝師答話。師云。聽事不真。喚鐘作甕。僧便喝。師云過　乃云。秋江清淺時。白鷺和煙島。良哉觀世音。全身入荒草。大眾。承天未出世時。或有一箇半箇衲子相疑著。誰知道出世後。直得無言可說。無理可伸。然雖如是。猶賴得侯溪主人在。何謂如此。千古萬古無人知。眼裏瞳兒看馬騎。</p>
<p>到歸宗示。真性心地藏。無頭亦無尾。應緣而化物。方便呼為智。大眾。承天此者。來禮拜歸宗師叔。師叔若行一丈。承天也行一丈。師叔若行一尺。承天也行一尺。何謂如此。得風流處且風流。有般漢。到這裏道。耶舍塔高金輪峯峻。眨眼回頭。早是鷂子過新羅。似恁麼。還稱得老師叔也無。不見道。打麵還他州土麥。唱歌須是帝鄉人。然雖如是。三十年後。清平過水。</p>
<p>到開先云。莫行舊時路。莫掛本來衣。如今有人。向鋒刀上橫身。火燄裏出手。盡是勞而無功。豈可更擔水向河頭賣。然雖如是。若教嫫母臨明鏡。也道不勞紅粉施。</p>
<p>到棲賢云。承天自開堂後。便安排些葛藤。來山南。東葛西葛。却為在歸宗開先。一時打疊却了也。今日到三峽會裏。大似臨嫁醫癭。卒著脚手不辨。幸望大眾不怪。伏惟珍重。</p>
<p>歲旦云。今日普天之下。盡添一歲。且道。水牯牛。還添也無。添與不添且致。且道。牯牛鼻孔重多少。若知得他鼻。孔斤兩分明。一任侵他人苗稼。若也未然。臘月三十日。莫道春來草自青。</p>
<p>乾坤之內。宇宙之間。中有一寶。秘在形山。大眾。眼在鼻上。脚在肚下。且道。寶在甚處。乃云。人面不知何處去。桃花依舊笑春風。</p>
<p>文殊起佛見法見。被世尊貶向鐵囲山。大眾。世尊一期。也似爭小失。大有失大人之相。如今若有人。向承天這裏。起佛見法見。承天終不敢動著他。何謂如此。但得雪消去。自然春到來。</p>
<p>上士問道。勤而行之。中士聞道。如存若亡。下士聞道大笑之。大眾。若約衲僧門下。却許他大笑底。有些骨氣。何謂如此。眾眼難瞞。</p>
<p>豎起拄杖云。劍刃上[跳-兆+孛]跳。却橫按拄杖云。微塵裏走馬。勞勞去復來。箇是知音者。擲拄杖。下座。</p>
<p>戢玄機於未兆。藏冥運於即化。大眾。如今禪和子。一箇箇出來。氣宇如王。問著辯瀉懸河。有甚柰何處。忽若解按下雲頭。聽承天說。些將有如無話。往往方知道打鼓弄琵琶。相逢兩會家。然雖如是。禹力不到處。河聲流向西。</p>
<p>今朝至節。一陽生於此日。拈起拄杖云。且道。這箇作麼生。便恁麼搆得。且恁麼應時納祜。若數至大年朝。前頭大有雪在。所以承天。十度發言九度休。何謂如此。當門不用栽荊棘。後代兒孫惹著衣。然雖如是。三十年後。太公釣魚。</p>
<p>若常似今日。承天謾得諸上座。若不似今日。承天謾諸上座不得。何謂如此。黨理不黨親。</p>
<p>入林不動草。入水不動波。入鳥不亂行。大眾這箇是把纜放船底手段。且道。衲僧家。合作麼生。以手拍禪牀一下云。掀飜海岳求知<span class='corr'>己</span>。撥動乾坤見太平。</p>
<p>卓拄杖云。一漚生波瀾始。又卓云。一漚生文殊起。又卓三下云。這箇又作麼生。良久云。誰知遠煙浪。別有好思量。</p>
<p>佛身無為。不墮諸數。且道。六入。十二緣。十八界。乃至八萬四千法門。從甚處來。以手拍禪牀云。好女不著嫁時衣。</p>
<p>舉僧問投子。不斷煩惱。而入涅槃。時如何。投子作色云。這箇師僧。好發業殺人。</p>
<p>西堂別云。家家觀世音。</p>
<p>大眾。投子可謂善解量才。西堂可謂善解補職。如今忽有人。問圓通。不斷煩惱。而入涅槃。時如何。即向伊道。青山綠水。短棹孤舟。</p>
<p>僧問。牛頭未見四祖。為甚百鳥含花献。師云。世情看冷暖。人面逐高低　如何是佛。師云。鑊湯無冷處。如何是西來意。師云。烏飛兔走　乃云。若立一塵。家國興盛。野老嚬蹙。不立一塵。家國喪亡。野老安貼。大眾且道。立即是。不立即是。良久云。心不負人。面無慚色。以手拍禪牀一下云。參。</p>
<p>生死交謝。寒暑迭遷。有物流動。人之常情。肇法師。剛然不知有不為物之流動者。作麼生是不流動者。良久云。大盡三十日。小盡二十九。</p>
<p>葉落歸根。來時無口。大眾。祖師可謂善解借手行拳。有般漢。往往便道。言猶在耳。不見道。子期去不反。浩浩良可悲。不知天地間。知音復是誰。</p>
<p>鳥有雙翼。飛無遠近。道出一隅。行無前後。你衲僧。尋常放匙把筯。盡道知有。及至上嶺時。為什麼却氣急。不見道。人無遠慮。必有近憂。</p>
<p>江月照松風吹。到這裏。還有不漏網者麼。良久云。皇天無親。</p>
<p>釋迦老子。有四弘誓願。煩惱無邊誓願斷。法門無邊誓願學。眾生無邊誓願度。無上菩提誓願成。法華亦有四弘誓願。飢來要喫飯。寒來要添衣。困時伸脚睡。熱處要風吹。</p>
<p>初住法華晚小參。中閒舉楊岐問慈明。幽鳥語喃喃。辭雲入亂峯。時如何。明云。我行荒草裏。汝又入深村。岐云。官不容針。再借一問。明便喝。岐云。好一喝。明又喝。岐亦喝。明連喝兩喝。岐遂禮拜退。</p>
<p>師云。大眾。須知悟了遇人底。向十字街頭。與人相逢。劫在千峯頂上握手。千峯頂上相逢。却在十字街頭握手。山僧曾有頌云。他人住處我不住。他人行處我不行。不是與人難其住。大都緇素要分明。</p>
<p>開堂上堂。問答罷。乃云。昔日靈山會上。世尊拈花。迦葉微笑。世尊道。吾有正法眼藏。分付摩訶大迦葉。流傳母令斷絕。至于今日。若是正法眼藏。釋迦老子。自無分。將什麼分付。將什麼流傳。諸人分上。各各自有正法眼藏。每日起來。是是非非。分南道北。種種施為。盡是正法眼藏之光影。此眼開時。乾坤大地。日月星辰。森羅萬象。只在目前。不見有毫釐之相。此眼未開時。盡在諸人眼睛裏。<span class='corr'>已</span>開者。不在此限。未開者。山僧為諸人。開此法眼藏。看。乃豎起兩指云。看看。若見得。事同一家。其或未然。不免重說偈言。諸人法眼藏。千聖莫能當。為君通一線。光輝滿大唐。須彌走入海。六月降嚴霜。法華恁麼道。無句得商量。既滿口說了。為什麼無句得商量。喝一喝云。分身兩處看。</p>
<p>如我按指海印發光。拈拄杖云。山河大地。水鳥樹林。情與無情盡向拄杖頭上。作大獅子吼。演說摩訶大般若。且道。天台南嶽。說什麼法門。南嶽說洞山五位修行。君臣父子。各得其宜。莫守塞巖異草青。坐斷白雲宗不妙。天台說臨濟三玄三要。四料揀。一喝分賓主。照用一時行。要會箇中意。日午打三更。廬山出來道。你兩箇漢。正在葛藤窠裏。不見道。欲得不招無間業。莫謗如來正法輪。此三箇漢。見解。若上衲僧秤子上秤。一箇重八兩。一箇重半斤。一箇不直半分錢。且道。那箇不直半分錢。但願春風齊著力。一齊吹入我門來。</p>
<p>舉金鑾一日。在厨前。見典座。便問。典座。變生成熟。即不無典座。離却木杓道將一句來。座無語。</p>
<p>後令僧入室。代語。皆不契。乃自代云。羊羮雖美。眾口難調。</p>
<p>大眾且道。金鑾離得木杓也未。法華即不然。離却木杓一句。作麼生道。人情若好。喫水也肥。</p>
<p>今年雨水非常足。管取秋來天下熟。牧童齊唱太平歌。笑殺東村王大叔。</p>
<p>合肥請師。不赴。回山云。不住城隍果所期。山花山鳥又同嬉。石泉昨夜窓前過。何事清聲勝舊時。卓拄杖三下。</p>
<p>玄沙因誤喫藥。徧身紅爛。僧問。如何是堅固法身。沙云。膿滴滴地。</p>
<p>天衣懷和尚。頌云。滴滴通身是爛膿。釣魚船上展家風。時人只見絲綸上。不見蘆花對蓼紅。</p>
<p>亦曾有人。問法華。如何是清淨法身。只答他道。屎臭熏天。又云。蓮花葉上化生兒。且道。與古人是同是別。法華亦有頌。屎臭熏天亦偶然。法華爭敢為君宣。鼻中若有通天竅。一任橫行不著穿。</p>
<p>舉雪竇道。春山疊亂青。春水漾虗碧。寥寥天地間。獨立望何極。乃迴顧侍者云。還有人守方丈麼。云有。自云。作賊人心虗。</p>
<p>雪竇老人。放去収來。有舒慘乾坤之手。然雖如是。何似乾坤收不得。堯舜不知名。法華忍俊不禁。當為古人出氣。山櫻火焰輝。山鳥歌羣滑。攜手不同途。任他春氣發。有天有地來。幾箇眼睛活。法華暫出。不著問侍者守方丈。便下座。</p>
<p>結夏云。安居之首。禁足為名。禁足之意。意在進道護生。衲僧家。有何生而可護。何道而可進。唾一唾。唾破釋迦老子面門。行一步。踏斷釋迦老子脊骨。猶是隨行逐隊漢。未是本分衲僧。如何是本分衲僧。無限風流慵賣弄。免教人指好郎君。</p>
<p>日淌萬兩黃金。法華門下不著。直饒不直半分錢。正入得法華門。未升得法華堂。入得法華室。且道。什麼人升得法華堂。入得法華室。[吃-乙+小]。眼生三角。頭峭五嶽。</p>
<p>法華収得三般希奇之寶。尋常少曾拈出。今日麻頭穀頭進發。不免將出。奉送諸人。拈拄杖。卓三下云。前頭第一不得擘破。又須分教兩平。縱遇南番舶主。也須換却眼睛。</p>
<p>聞聲悟道。見色明心。展兩手云。有麼有麼。又搖手云。無也無也。乃云。曾經大海休誇浪。除却巫山總是煙。拍禪床一下。</p>
<p>此事如在萬丈崖頭相似。總知道。放手著。便撲到底。只是捨命不得。法華今日。不動著一毫頭。教諸人。到底去。乃擲下拄杖。下座。</p>
<p>學道先須且學貧。學貧貧後道方親。一朝體得成貧道。道用還同貧底人。法華雖與古人同路行。且不與古人同路歸。何謂如此。自住箇小院子。客來並無施設。無可咬嚼。賴得下面有人撐拄。逐日且蓋覆得過。可謂山花不廢栽培力。自有春風管帶伊。</p>
<p>施主捨法衣。云。龍披一縷。金翅不吞。當時若一口吞盡。豈不天下太平。且道。那箇是吞不盡底。拈起法衣角。示眾云。者箇。豈不是吞不盡底。還見麼。等閒掛在肩頭上。也勝時人著錦衣。</p>
<p>住龍門。僧問。如何是龍門境。師云。到者方知。如何是境中人。師云。兩脚拄地　乃云。見聞不脫。如水中月。山色水聲。名花異鳥。滿眼滿耳。作麼生說箇脫底道理。要會麼。暢暢。釋迦老與無伎倆。休休。龍門山水天下幽。夜來一覺到天明。得風流處且風流。</p>
<p>一切聲是佛聲。一切色是佛色。釋迦老子。誑惑人家男女。陷在阿鼻大地獄中。至今分說不下。拈起拄杖云。太湖縣裏屠兒。項大伯。今日向龍門拄杖頭上。成等正覺。轉大法輪。度一切含生。諸人還見麼。若也見去。天下太平。以拄杖擊禪牀。</p>
<p>舉僧問趙州。大耳三藏。第三度。覓國師不見。州云。在三藏鼻孔裏。僧問玄沙。既在鼻孔裏。為什麼不見。沙云。只為大近。</p>
<p>大眾。國師若在三藏鼻孔裏。有甚麼難見。殊不知。在三藏眼睛裏。</p>
<p>作是思惟時。十方佛皆現。且道。作麼生思。若以有心思。則盡大地是荊棘林。若以無心思。則盡大地是荒岑。良久云。雲從龍風從處。</p>
<p>參禪學道莫忙忙。問透法身北斗藏。吾今老倒疎慵甚。見人無力得商量。唯有鋤頭知我道。我松同步上金剛。</p>
<p>洞山聰老。可謂戢玄機於未兆。藏冥運於即化。今古難並其風。龍門病叟。每日被鬲氣撲得來。一日不如一日。只見羸瘦。實是無氣力。與人商量。然雖如是。家貧願隣富。</p>
<p>有時碓觜生花。有時佛面百醜。李公醉倒街頭。自是張公喫酒。燈籠皺斷眉頭。露柱呵呵拍手。</p>
<p>未透者。且教伊識。<span class='corr'>已</span>透者。須共伊行。盡大地是沙門一隻眼。教阿誰識實際理地。不受一塵。向什麼處行。所以道。世人住處我不住。他人行處我不行。不是與人難共聚。大都緇素要分明。少處減些子。多處添些子。為什麼。少處更減。多處更添。神仙秘訣。父子不傳。</p>
<p>今日也道者箇。明日也道者箇。作麼生是那箇。漆桶參堂去。</p>
<p>法尚應捨。何況非法。拈拄杖云。這箇拄杖。且作麼生捨。又作麼生。說箇非法。良久云。敲落鼻孔。露出眼睛。擊禪牀。</p>
<p>一法不明翳汝眼睛。拈起拄杖云。者箇豈不是眼睛。八萬四千法門。無一點影子。八萬四千法門。門門解脫。作麼生翳得伊。只如每日。見山見水。分別青黃赤白。不是伊。又作麼生見。乃卓拄杖一下云。瞎。</p>
<p>一僧在經堂內長坐。一日藏主問。上座何不看經。僧云。某甲不識字。主云。何不問人。僧鞠躳叉手云。未審是什麼字。主無語。</p>
<p>大眾。藏主雖然無語。爭柰其聲如雷。者僧雖不識字。要且點劃分明。且道。是什麼字。良久云。玉篇裏尋取。</p>
<p>賊來須打。客來須看。客來須看。禮之常道。且道。賊來作麼生打。人面似賊。賊面似人。半夜三更。有什麼辨處。然雖如是。也不得放過。以拄杖擊一下。</p>
<p>佛法二字。掉去他方世界。未為分外。一日兩度鉢盂濕。少一點不得。不見道。常聞一飽忘百飢。今日山僧身便是。乃云不審不審。</p>
<p>尋常向你道。未在。也無別意。只是要諸人。喫粥喫飯。須是自家拈匙把筯。便得飽。若取別人辨。只是虗飽。臘月三十日。贏得一場乾嚥唾。然雖如是。莫教忘却口海會開堂。問答罷。乃云。善言言者。言所不能言。善跡跡者。跡所不能跡。每日開口動舌。無非是言。作麼生說箇言所不能言。既喚作言。即便是跡。作麼生說箇跡所不能跡。到者裡。一大藏教。用一點不著。到者裏。一大藏教。字字用得著。為什麼。先用不著。後又却用得著。且道。誵訛在什麼處。不見道。千峯勢到岳邊止。萬派聲歸海上消。自古自今。向其間鑽仰者。如稻麻竹葦。實端的透徹者。百中無一二。若果然透得。十二時中。不妨慶快。應機接物。利樂有情。盡乾坤星辰日月。盡大地草木叢林。都作一箇出入遊戲之場。</p>
<p>古者道。玉轉珠回佛祖言。精通猶是污心田。老盧只解長舂米。何得黃梅萬古傳。</p>
<p>山僧在菴中。亦有示徒。直下雖然沒許般。透如未盡活還難。海門昨夜狂風起。無限波瀾一埽乾。恁麼地。先與人開却路。然後兩手掇放人前。靈利底。不用絲毫氣力。便提得去。還有麼。若提不去。敢問諸人。十二時中。應用施為。分賢別愚。是是非非。是箇什麼。</p>
<p>郭功甫入山。上堂。夜來枕上。作得箇山頌。謝功甫大儒。廬山二十年故舊。今日遠訪白雲。舉似大眾。請<span class='corr'>已</span>後分明舉似諸方。此頌。豈唯謝功甫大儒。直要與天下有鼻吼衲僧。脫却著肉汗衫。莫言不道。乃云。上大人。丘乙<span class='corr'>己</span>。化三千。七十士。爾小生。八九子。佳作仁。可知禮也。</p>
<p>中峯至。云。九九八十一。幾人能解筭。兩箇五百文。元來是一貫。到者裏。添得一文麼。若有添得一文。即便滿路光生。拔出古今。爭柰自古自今。千箇萬箇。只愛足頭底。白雲今日。為你添看。乃云。下座興知事首座大眾。請中峯和尚。升座一徧。</p>
<p>若端的得一回汗出來也。向一莖草上。便現瓊樓玉殿。若未端的得一回汗出。縱有玉殿瓊樓。却被一莖草蓋却。且道。作麼生得汗出去。良久云。自有一雙窮相手。不曾容易舞三臺。</p>
<p>來知有時。幸自十相具足。稍知有後。分明却被礙塞。要得盡善盡美麼。早知燈是火。飯熟也多時。</p>
<p>此事有人擔得起。價直三千大千世界。有人擔不得。不直半分錢。且道。三千大千世界底是。不直半分錢底是。知恩分解報恩。</p>
<p>揚眉瞬目。拈鎚豎拂。彈指謦欬。盡是抓鈎搭索。海會今日還免過也無。家家觀世音。處處彌陀佛。</p>
<p>舉百丈開田。僧白云。開田也。請說大義。丈行數步。退身立。展開兩手。</p>
<p>師拈云。百丈說大義。只是如此。當時再參馬祖底。向甚處去。若言更有在。未免與蛇畫足。作麼生得見百丈立地處。客來無茶點。蒿湯備禮儀。</p>
<p>洞山悟本禪師云。初秋夏末。直須向萬里無寸草處去。</p>
<p>有僧舉似瀏陽菴主。主云。出門便是草。</p>
<p>師云。若見得菴主。便見得洞山。若見得洞山。便見得菴主。洞山却易見。菴主却難見。為他不為住持之絆。不見道。雲在嶺頭間不徹。水流㵎下太忙生。</p>
<p>功商二儀而不仁。明踰日月而彌昏。肇法師。只得半邊。且作麼生是完全者。乃云。左眼半斤。右眼八兩。</p>
<p>馬大師道。即心是佛。又道。非心非佛。諸人即今。要見馬大師麼。處處綠楊堪繫馬。家家門首到長安。</p>
<p>開口有時道得著。開口有時道不著。著與不著爭幾何。祥麟只有一隻角。</p>
<p>彈指謦欬。揚眉瞬目。無不是這箇。古人為甚却道。萬古碧潭空界月。再三撈摝始應知。要會麼。九九八十一。</p>
<p>田地穩密底。古佛家風在。神通遊戲底。今佛放光明。且道。即今是古是今。乃云。上馬見路。職到威成。</p>
<p>古人留下一言半句。未透時。撞著鐵壁相似。忽然一日覰得透。方知自<span class='corr'>己</span>是鐵壁。如今作麼生透。鐵壁鐵壁。</p>
<p>一句道得。盡與祖佛為師。一句道不盡。與人天為師。今日作麼生道。乃云。有水皆含月。無山不帶雲。</p>
<p>一二三四五。剩得太多。六七八九十。又却少些子。且道。作麼生向定盤星上。秤得恰好去。乃云。到頭霜夜月。任運落前溪。</p>
<p>有為雖偽。棄之則道業不成。無為雖真。著之則慧性不明。古人向這裏。借路經過。盡大地。總在脚跟下。若向長安城裏。則賺殺一船人。要見白雲麼。時把一聲歸去笛。夜深吹過汨羅灣。</p>
<p>開口時。末上一句正道著。舉步時。末上一步正踏著。為甚鼻孔到夜不正。只為尋常見他頑了。所以不肯發心。白雲今日勸諸人。發却去。乃云一。</p>
<p>本是釣魚船上客。偶除鬚髮著袈裟。祖佛位中留不住。夜來依舊宿蘆花。依舊宿蘆花。有誰可共。明月滿船無處問。沙鷗時叫兩三聲。</p>
<p>絲毫有趣皆能進。畢竟無歸若可當。逐日退身行興盡。忽然得見本爺娘。作麼生是本爺娘。乃云。萬福萬福。便下座。</p>
<p>直下分明。承當得了。被人道箇不是。便見參差。不然亂有承當。不然忘前失後。且道。病在甚處。只為未有透底時節。只這箇。不是泄盡天機。竝無一點滲漏。良久云。不是不是。</p>
<p>舉甘贄。僧問。按待不易。贄云。譬如餧驢餧馬。</p>
<p>瑯瑘云。快把飯來。</p>
<p>師拈云。瑯瑘有不犯之手。雖然如是。白雲即不然。譬如餧驢餧馬。願行者。長似今日。</p>
<p>舉僧問楊岐。如何是不動尊。岐云。大家齊著力。</p>
<p>白雲即不然。如何是不動尊。禮拜著。</p>
<p>世間一切伎倆。手頭弄得熟後。自然方有餘態。且道。衲僧伎倆。手頭弄得熟後。有多少餘態。良久。吹一聲。下座。</p>
<p>彌勒真彌勒。分身千百億。卓拄杖三下云。時時示時人。時人俱不識。卓拄杖。下座。</p>
<p>洞山天晴蓋却屋。乘時刈却禾。輸賦皇祖了。鼓腹唱謳歌。良久云。洞山聰禪師。何似白雲老。</p>
<p>楊長官至。云。自古自今。說理說事者。如稻麻竹葦。會禪者。更比比然。討一箇家裏人。如天上揀月相似。黃梅賢宰楊次公。聞名十載有餘。夜來忽蒙訪及。元來却是一箇本分家裏人。杓柄長短。鍋子大小。雖然未曾一一點過。看他數目。也甚分明。可謂如在東溪日。花開葉落時。幾擬將黃金。鑄作鍾子期。昨來當塗郭功甫到。曾舉上大人一編。今日次公來。更須舉一徧。夜凉堂上坐。忽聞人叫喚。黃梅楊長官。來到白雲畔。久聞竊我宗。未得當面斷。一夜燈火前。行過舊公案。所犯一一招。也要眾人看。鼻直權骨高。一箇沒量漢。何日履亨衢。吾道聊輝煥。共唱太平歌。埽盡天下亂。文章不礙他。兼能大衍筭。兩箇五百文。依前是一貫。</p>
<p>吾本來茲土。傳法救迷情。豈不知有。一花開五葉。結果自然成。因風吹火。用力不多。</p>
<p>忌口自然諸病減。多情未免有時勞。貧居動便成違順。祇得清閒一味高。雖然如是。莫謂無心云是道。無心猶隔一重關。</p>
<p>諸人每日見底。諸人每日用底。如從天上降下。地中涌出。緜緜然無絲毫間斷。可謂古釋迦不前。今彌勒不後。白雲病老。打底不遇作家。到了飜成骨董。</p>
<p>從來共住不知名。齪漢。任運相將只麼行。一脚在前一脚在後。自古上賢猶不識。端的也未。造次凡流豈可明。錦上更添花。</p>
<p>叮嚀損君德。無依真有功。任從滄海變。終不為君通。這箇是黃泥。那箇是白石。</p>
<p>悟了更須遇人始得。若不遇人。只是一箇無尾胡孫。才弄出。人便笑。</p>
<p>演首座受四面請。云。年年秋暑甚如初。何事清凉特有餘。盡是當人心地感。不虗把手在龍舒。且道。把手一句。作麼生道。良久云。行到水窮處。坐看雲起時。</p>
<p>興道者開田回。云。三載區區弄水泥。捎裩擗褲又扶犁。滿倉収稻方歸院。一任禪和韗肚皮。且道。韗底。是禪是飯。乃云。因風吹火。用力不多。</p>
<p>少一滴不得。剩不滴不得。且道。是什麼人分上事。良久云。日日日東上。夜夜月西流。</p>
<p>大象不遊於兔徑。大悟不拘於小節。是何言歟。承天道。針眼裏躍出獰龍。藕絲中開張世界。何謂如此。功多業就。水到渠成。</p>
</div>
<div class='div-other'><a id='mulu201' />
<p class='h2'>頌古</p>
<div class='div-other'><a id='mulu202' />
<p class='h3'>二祖安心　　臨濟三頓棒　　世尊拈花</p><p>終始覓心無可得。寥寥不見少林人。滿庭舊雪重知冷。鼻孔依前搭上脣。</p>
<p>一拳拳倒黃鶴樓。一踢踢飜鸚鵡洲。有意氣時添意氣。不風流處且風流。</p>
<p>盡說拈花微笑是。不知將底當宗風。若言心眼同時證。未免朦朧在夢中<span class='note-inline'>(咄)</span>。</p>
</div>
<div class='div-other'><a id='mulu203' />
<p class='h3'>達磨見梁武帝　　黃檗噇糟漢</p><p>一箭尋常落一鵰。更加一箭<span class='corr'>已</span>相饒。直歸少室峯前坐。梁主休言更去招。</p>
<p>大唐國裏無禪師。與君攜手歸家裏。拋鈎只欲釣獰龍。誰知得箇跛鱉子。</p>
</div>
<div class='div-other'><a id='mulu204' />
<p class='h3'>趙州勘婆　　州中糶黃米</p><p>干戈中立太平基。塊雨條風勝古時。婆子為君勘破了。趙州脚跡少人知。</p>
<p>寶劍攜來刃似霜。幾回臨陣斬蠻王。有情有理俱三段。直得寒光射斗傍。</p>
</div>
<div class='div-other'><a id='mulu205' />
<p class='h3'>無位真人　　楞嚴經云。吾不見時</p><p>春風浩浩烘天地。是處山藏煙靄裏。無位真人不可尋。落花又見隨流水。</p>
<p>堂前露柱久懷胎。生下孩兒頗俊哉。未解語言先作賦。一操直取狀元來。</p>
</div>
<div class='div-other'><a id='mulu206' />
<p class='h3'>大士講經　　靈雲悟桃花</p><p>大士何曾解講經。志公方便且相成。一揮案上俱無取。直得梁王努眼睛。</p>
<p>且道努底是什麼。</p>
<p>靈雲悟處復何如。未徹無人辨得渠。千古華山山脚下。豈知潘閬倒騎驢。</p>
</div>
<div class='div-other'><a id='mulu207' />
<p class='h3'>汝是慧超　　百丈卷席</p><p>一文大光錢。買得箇油糍。喫向肚皮裏。當下便不飢。</p>
<p>昨日東風偶然惡。桃花亂落如紅雨。昨夜東風又發狂。滿地不知何處去。</p>
</div>
<div class='div-other'><a id='mulu208' />
<p class='h3'>一口吸盡西江水　　北斗裏藏身</p><p>一口吸盡西江水。萬古千古無一滴。要須黨理不黨親。馬師可惜口門窄。</p>
<p>五陵公子遊花慣。未第貧儒自古多。冷地看他人富貴。等閒無柰幞頭何。</p>
</div>
<div class='div-other'><a id='mulu209' />
<p class='h3'>問楊岐。如何是佛。岐云。三脚驢子弄蹄行</p><p>三脚驢子弄蹄行。奉報諸人著眼睛。草裏見他須喪命。只緣踢踏最分明。</p>
</div>
<div class='div-other'><a id='mulu210' />
<p class='h3'>問少林面壁。意旨如何。岐云。西天人不會唐言</p><p>天高地迥非難見。水濶山重不易論。萬古八風吹不入。西天人不會唐言。</p>
</div>
<div class='div-other'><a id='mulu211' />
<p class='h3'>問撥雲見日時如何。岐云。東方來者東方坐</p><p>堯舜垂衣萬國賓。撥雲見日意休陳。東方來者東方坐。草木重霑雨露新。</p>
</div>
<div class='div-other'><a id='mulu212' />
<p class='h3'>正法眼瞎驢邊滅　　雲門云。露</p><p>擘破太山雷未猛。照開滄海月非光。瞎驢滅却正法眼。直得哀聲滿大唐。</p>
<p>簸土揚塵無避處。飜身直到御樓前。回頭不見來時路。下是黃泉上是天。</p>
</div>
<div class='div-other'><a id='mulu213' />
<p class='h3'>洞山三頓棒　　動與事會</p><p>一鏃三關破不難。柰何猶在是非間。曲勞提起飯袋子。三頓方知徹骨寒。</p>
<p>飯若真珠麵如玉。食罷㳂溪行數曲。忽然逢箇荷耡翁。我自高歌他鼓腹。</p>
</div>
<div class='div-other'><a id='mulu214' />
<p class='h3'>贊楊岐和尚　　衡州茶陵受業和尚</p><p>碧海中珠。爛泥裏<span class='corr'>刺</span>。虎嘯龍吟。雞啼犬吠。天下楊岐。討甚巴鼻。</p>
<p>水月以喻兮古來<span class='corr'>已</span>多。我今不然兮所陳伊何。百尺竿頭曾進步。溪橋一踏沒山河。固不方遊兮何遊之有。玄沙保壽兮師其與偶。雁峯之東兮洣川之口。三十三秋兮大獅子吼。舒兮卷兮<span class='corr'>已</span>而矣。依前空瀉洣川水。九江相去幾千里。父有重牙子無齒。謾勞提耳一爐香。微煙旋逐松風起。</p>
</div>
<div class='div-xu'><a id='mulu215' />
<p class='h3'>題雲蓋會和尚遺塔</p><p>五峯諸祖塔。我祖據中央。山脈朝來正。溪光瀉去長。僧移雲際樹。客献海邊香。從此滿湘畔。遺風振洛陽。</p>
</div></div></div>
<div class='div-other'><a id='mulu216' />
<p class='h1'>保寧勇禪師語錄　　　　嗣楊岐</p><p class="byline">無為子楊　傑序</p>
<div class='div-xu'><a id='mulu217' /><p>鳳堂山老。南方游行時。至楊朱泣岐處。遇一善知識。白雪蒙頭。師子踞坐。以金圈栗蓬。為佛事。布施十方學者。云鐵圍山可透。吾金剛圈不可透。大海水可吞。吾栗棘蓬不可吞。若透一圈。即百千萬億圈。透之無礙。一切煩惱。於此解脫。若吞一蓬。則百千萬億蓬。吞之不疑。一切功德。於此成就。</p>
<p>時諸比丘。罔然退席。莫知所措。彼上人者。從容道場。獨蒙受記。後十五年。鳳臺山頂。震大雷音。三草二木。均霑一雨。</p>
<p>其徒。錄其語。請無為子以序之云耳。時皇宋元豐元年。清明日述。</p>
</div>
<div class='div-other'><a id='mulu218' />
<p class='h2'>上堂</p><p>受帖云。明珠歷掌。別者還稀。寶鏡當臺。何人鑑照。鋒前一路。截斷眾流。言下千差。隨波逐浪。所以展則大千俱徧。不展則毫髮不存。與麼。猶是化門之說。且道。不落化門一句。作麼生道。道泰不傳天子令。時清休唱太平歌<span class='note-inline'>(敘謝畢)</span>。　復云。千峯壁立滑於苔。不惜眉毛露出來。直下早逾千萬里。那堪於此更徘徊。</p>
<p>拍禪牀云。心外無法。萬法唯心。心既不生。法從何立。山河大地。甚處得來。三十年後。忽有人問轉身句。作麼生道。良久云。潼關雖易度。劒閣轉難行。</p>
<p>僧問。如何是佛。答云。近火先焦　問如何是法。答云。爛泥有<span class='corr'>刺</span>　問如何是道中人。答云。切忌踏著　乃云。保寧乍住不曾停。日日街頭巷尾行。張三李四相逢著。剔起眉毛作麼生。大笑下座。</p>
<p>拍禪牀云。不是心亦非佛。問君畢竟是何物。昨夜金剛努目瞋。一拳把破精靈窟。喝一喝。</p>
<p>滿口是舌。都不能說。碧眼老胡。當門齒缺。</p>
<p>一人發真歸源。十方虗空。悉皆消殞。拍禪牀云。大眾。為什麼却有人。透這裏不過。良久云。自是不歸歸便得。五湖煙景有誰爭。</p>
<p>釋迦掩室於摩竭。<span class='corr'>已</span>泄天機。淨名杜口於毗耶。特地饒舌。少林九年面壁。老不歇心。永嘉一寂曹溪。徒誇英俊。大眾。只如保寧與麼道。還有過也無。復云。路逢劒客須呈劒。不是詩人莫献詩。</p>
<p>在常州廣福上堂。塵塵爾。剎剎爾。山是山。水是水。彌勒不入樓閣。善財不須彈指。以手劃一劃云。微塵世界。氷消瓦解。且道。彌勒善財在什處。若向這裏參徹去。不妨在處稱尊。若也不見。客路如天遠。侯門似海深。</p>
<p>如來明星現時成道。乃云。大眾且道。明星幾時不現。下座。</p>
<p>拈拄杖云。人人盡道。有星漆底。祇是用處不同。在諸人分上。所謂上窮三際。橫徧十方。指大地為黃金。攪黃河為酥酪。在保寧手裏。要橫不得橫。要竪不得竪。動著即喪。覰著即瞎。當與麼時。忙忙之者。普天匝地。</p>
<p>屈屈。作什麼。昨夜三更。達磨大師。一拳打落保寧當門齒。</p>
<p>僧問知師解把無星秤。無角銕牛重幾多。云頭輕尾重。</p>
<p>唯一堅密身。一切塵中現。所以行住坐臥。念念無生。見聞覺知。心心永寂。善財童子。於剎那際。一念之間。經過百一十城。參問五十三員知識。到了不離菩提道場。普光明殿。遮那彌勒。步步相隨。文殊普賢。處處出現。若向這裏。見得諦去。更須知有向上路始得。且道。向上一路。又且如何。吽吽。若說佛法。供養大眾。未免眉鬚墮落。若說世法。供養大眾。入地獄如箭射。去此二途。且道。保寧今日。當說什麼。三寸舌頭無用處。一雙空手不成拳。</p>
<p>舉。夜夜抱佛眠。朝朝還共起。起坐鎮相隨。語默同居止。分毫不相離。如身影相似。欲識佛去處。祇這語聲是。</p>
<p>玄沙拈云。大小傅大士。祇認箇昭昭靈靈。</p>
<p>洞山聰和尚拈云。你且道。衲僧家。日裏還曾睡也無。</p>
<p>師云。此二尊宿。兩轉語。誰言世上無仙客。須信壺中別有天。保寧亦有一頌。要眠時即眠。要起時即起。水洗面皮光。歠茶濕却觜。大海紅塵生。平地波濤起。呵呵阿呵呵。囉哩哩囉哩。下座。</p>
<p>看看。山僧入拔舌地獄去也。以手拽舌云。啊㖿啊㖿。</p>
<p>快馬一鞭。快人一言。直饒與麼。猶是鈍漢。乃召大眾云。喫茶去。</p>
<p>僧問。如何是祖師西來意。答云。雪上加霜。</p>
<p>萬法是心光。諸緣唯性曉。本無迷悟人。只要今日了。且道。了底事作麼生。<span class='corr'>但</span>得雪消去。自然春到來。</p>
<p>迦葉擎拳。阿難合掌。樓至如來。全無伎倆。</p>
<p>橫按拄杖云。雲從龍風從虎。甘草甜黃連苦。洪波浩渺浪滔天。須彌頂上日卓午。卓拄杖。</p>
<p>譬如琴瑟箜篌琵琶。雖有妙音。若無妙指。終不能發。拈拄杖云。者箇且非琴非瑟。有大妙音。眾中莫有妙指者麼。試請一發看。若無。保寧自品弄去也。橫按杖云。還聞麼。良久云。一堂風冷淡。千古意分明。</p>
<p>晨朝有粥。齋時有飯。展鉢開單。光明燦爛。行住坐臥無他。一生大事成辨。大眾且道。與麼見解底人。還得盡善也未。良久云。誰知更有離家子。望斷碧雲生遠愁。</p>
<p>保寧有一路。東西徒指注。直下<span class='corr'>已</span>千差。回頭還錯悞。不錯悞。百尺竿頭須進步。顧示大眾云。前面有山兼有水。一程分作兩程行。</p>
<p>秋風凉。松韻長。未歸客。思故鄉。且道。誰是未歸客。何處是故鄉。良久云。長連牀上。有粥有飯。</p>
<p>天上無彌勒地下無彌勒。打破太虗空。如何尋不得。垂下一足云。大眾。向甚處去也。</p>
<p>釋迦出世。弄假像真。達磨西來。將長就短。德山棒。臨濟喝。陽燄充飢。梅林止渴。清平世界。不妨夜行。如今莫有吞却佛祖。打破化城者麼。良久云。保寧今日。被大眾勘破。</p>
<p>山僧二十餘年。挑囊負鉢。參善知識。十餘人。竝無箇見處。若頑石相似。參底尊宿。亦無長處。可相利益。自此只做箇百不會底人。幸自可怜生。忽被業風吹。到江寧府。無端被人上當。推向十字街頭。住箇破院。作粥飯主人。接待方來。事不獲<span class='corr'>已</span>。隨分有鹽醋。粥足飯足。且與麼過時。若是佛法。不曾夢見。</p>
<p>大地北風吹。長天霰雪飛。今朝寒較殺。身上更添衣。大眾。有衣則添衣。無衣添箇什麼。爐邊向火猶嫌冷。更有樵夫跣足行。</p>
<p>春雨如膏。春風如刀。填溝塞壑。拔樹鳴條。會麼。魚行水濁。鳥飛落毛。</p>
<p>祖師門下絕人行。深險過于萬丈坑。垂手不能空費力。任他堂上綠苔生。</p>
<p>拈拄杖云。宮商角徵羽。金木水火土。卓一下云。卦上吉凶分。三日後看取。</p>
<p>保寧尋常為人。直下是無面目。若也敲骨出髓。直得神號鬼哭。拍手大笑云。仁義盡從貧處斷。世情偏向有錢家。</p>
<p>一是一。二是二。三是三。四是四。數目甚分明。上下依資次。依資次。有何事。以拄杖一劃云。大眾。一時亂却六十甲子了也。</p>
<p>行時行。住時住。坐時坐。臥時臥。舉手動步皆自由。處處何時有蹉過。自家肚皮自家劃。粥飯但飡休忍餓。阿呵呵。記得麼。今年十一月是小。十二月是大。</p>
<p>森羅及萬像。皆於鏡中現。以拄杖指云。北面是廚庫。南面是僧堂。中間是佛殿。直下指云。者裏是什麼。乃云。踏牀子也不識。</p>
<p>釋迦老子。初生下時。周行七步。目顧四方。當與麼時。土曠人稀。相逢者少。遂以手指天地。三家村裏。東卜西卜。便道。天上天下。唯我獨尊。祖禰不了。殃及兒孫。下座。以手托禪牀。却召大眾云。三十年後。不得錯舉。</p>
<p>古人底今人用。今人底古人為。古今無背面。今古幾人知。㖿鳴咿。一九與二九。相逢不出手。</p>
<p>僧問。如何是保寧境。云主山頭倒卓。問如何是境中人。云鼻孔無半邊　問如何是保寧家風。云硬胡餅。爛䬪飥。云忽遇客來。將何祇待。云。麤飡易飽。細嚼難飢　乃云。無種靈苗火裏栽。鐵花還向樹頭開。驀然結箇團欒果。指似時人處得來。</p>
<p>無邊剎境。自他不隔於毫端。十世古今。始終不離於當念。是以豎窮三際。橫徧十方。理事圓融。性相平等。宮殿樓臺。處處莊嚴。草木山川。重重顯露。鐘鳴鼓響。時時<span class='corr'>揚</span>解脫之音。文字語言。句句盡真如之理。離彼離此。無是無非。芥子納於須彌。未為分外。百川歸于大海。乃是尋常。都亡大小之名。不見有無之相。是故隱顯自在。去住無方。處凡不凡。在聖不聖。此不思議境界諸人常在於其中。為什麼。却不自覺。</p>
<p>以兩手。畫一圓相。擘開。捺膝云。渾崙擘不破。三人共兩箇。滋味信全無。有誰吞得過。吞得過。且與麼。吞不過。莫亂做。欲言言不及。林下好商量。且道。作麼生商量。時挑野菜和根煑。旋斫生柴帶葉燒。</p>
<p>賣扇老婆手遮日。田公布袴不到膝。斷頭船子任風飄。昨夜籬頭吹篳觱。</p>
<p>僧問。如何是佛法大意。云鑊湯無冷處　乃云。百川異流。同歸於海。萬塗差別。皆入此宗。卓拄杖一下云醫得眼下瘡。剜却心頭肉。</p>
<p>昨夜三更。忽然大地震動。直得須彌岌峇。海水沸騰。其中有無限眾生。正在睡夢中。不覺不知。如存若亡。卓拄杖一下云。大眾。還聞麼。幾乎喪身失命。</p>
<p>道遠乎哉。觸事而真。凉風明月。青山白雲。聖遠乎哉。體之則神。眉毛上[跳-兆+孛]跳。眼睫裏藏身。拍禪牀一下云。遠親不如近隣。</p>
<p>到真州資福。云。會麼。不解作客。勞煩主人。便下座。</p>
<p>乾坤之內。宇宙之間。中有一寶。祕在形山。且道。是什麼寶。非青黃赤白。男女等相。是何言歟。雖然如是。匹上不足。匹下有餘。</p>
<p>拈拄杖云。此是雲門臨濟德山巖頭一生用不盡底。如今在保寧手裏。不直半分錢。雖然如是。又也可貴可賤。且道。什麼處是可貴可賤。擲下拄杖。下座。</p>
<p>到長蘆。末後云。乘興安然泛小舟。霎時風送到江頭。不知相見談何事。諸高德。試道看。下座。</p>
<p>有手脚。無背面。明眼人。看不見。天左旋。地右轉。拍膝云。西風一陣來落葉三兩片。</p>
<p>古云。文殊門入者。墻壁瓦礫。助汝發機。觀音門入者。蝦蟆蚯蚓。與汝發機。普賢門入者。不動步徧十方。</p>
<p>大眾。東西南北。四維上下。築著磕著。不覺不知。過在甚處。良久云。紅粉易成端正女。無錢難作好兒郎。</p>
<p>黃面老子出世。平地骨堆。碧眼胡兒西來。無風起浪。近朱者赤。近墨者黑。臨濟雲門。牽枝引蔓。保寧也有沒量罪過。諸人也有沒量罪過。還委悉麼。良久云。面皺只因陪笑得。皆跎還為打躬多。</p>
<p>不可以智知。不可以識識。言語道斷。心行處滅。保寧道。亦可以智知。亦可以識識。言語道斷。心行不滅。何故。青山只解磨今古。流水何曾洗是非。</p>
<p>風鳴條。雨破塊。曉來枕上鶯聲碎。蝦蟆蚯蚓一時鳴。妙德空生都不會。都不會。三箇成群。四箇作隊。窈窈窕窕。飄飄颻颻。向南北東西。折得梨花李花。一佩兩佩。</p>
<p>退院上堂。百尺竿頭弄險巇。是人平地為攢眉。而今老倒成無用。高躡前蹤付與誰。有道得者。試道看。良久云。若無人道。不如交與知府諫議。</p>
<p>召大眾。以一手指上。一手指下云。這箇是釋迦。擎拳云。這箇是迦葉。合掌云。這箇是阿難。橫展兩手云。這箇是什麼。自云。羞慙殺人。下座。</p>
<p>有箇漢。怪復醜。眼直鼻藍鑱。面南看北斗。解使日午金烏啼。夜半鐵牛吼。天地施。山河走。羽族毛群。失其所守。直得文殊普賢。出此沒彼。七縱八橫。千生萬受。驀然逢著箇黃面瞿曇。不惜眉毛。再三與伊。摩頂授記云。善哉善哉。大作佛事。希有希有。於是乎自家。摩摩㦬㦬。張張惶惶。藏頭縮手。召云。大眾。此話大行。何必更待三十年後。</p>
<p>真相無形。示形顯相。千怪萬狀。自此而彰。喜則滿面光生。怒則雙眉斗豎。非凡非聖。或是或非。人不可量天莫能測。直下搆得。未稱丈夫。喚不回頭。且莫錯怪。</p>
<p>時時舉處處說。絕忌諱。無閒歇。橫按拄杖示。會麼。一夜落花雨。滿城流水香。卓一下。</p>
<p>昨日去年去。今日今年來。去年去不去。今年來不來。徧野盈凡雪。大地絕纖埃。無為無事人。舉目聊徘徊。</p>
<p>釋迦老子。四十九年說法。不曾道著一字。優婆掬多。化籌盈室。不曾度得一人。達磨不居少室。六祖不住曹溪。誰是後昆。誰為先覺。彼自無瘡。勿傷之也。拍手大笑云。且喜天下太平。</p>
<p>天地與我同根。萬物與我一體。拈拄杖云。渾家不管興亡事。只解和雲占洞庭。</p>
<p>相見不揚眉。君東我自西。紅霞穿碧落。白日遶須彌。保寧即不然。不西不東。觸處相逢。耳輪卓朔。頭髮鬅鬆。仰天大笑。手拍虗空。作麼。寒風颯颯。細雨濛濛。</p>
<p>解語非干舌。能言不是聲。百骸俱潰散。一物鎮長靈。師彈指三下云。大眾。蒼天中更添冤苦。</p>
<p>夜中靜峭峭。日裏閙浩浩。夜夜與日日。尋常向人道。忙時急脚行。困便和衣倒。不曉這箇意。總是閒煩惱。</p>
<p>相罵無好言。相打無好拳。大眾。直須恁麼始得。一句句切害。一拳拳著實。忽然打著箇無面目漢。也不妨暢快殺人。</p>
<p>我見瞞人漢。如籃提水走。急急到家中。籃裏何曾有。拍手大笑云。分意氣時添意氣。不風流處也風流。</p>
<p>或是。或非人不識。逆行順行天莫測。大眾。是箇什麼。便得與麼。良久云。有金有玉同歡喜。無米無柴各皺眉。</p>
<p>保寧飯食麤惡。別無精妙品饌供養諸人。既到這裡。開單展鉢。須是喫得這箇無滋味。始得。喫不得。且莫怪。</p>
<p>是箇什麼。得與麼難會。是箇什麼。得與麼易曉。還委悉麼。不是冤家不聚頭。</p>
<p>無漏真淨。云何是中。更容他物。喝一喝。拍一拍云。好人不肯做。須要屎裏臥。</p>
<p>見見之時。見非是見。見猶離見。見不能及。卓拄杖云。還見麼。落霞與孤鶩齊飛。秋水共長天一似。</p>
<p>五臺山頂雲蒸飯。佛殿堦前狗尿天。剎竿頭上煎䭔子。三箇胡孫夜簸錢。</p>
<p>石霜云。風吹石臼爭哮吼。泥揑夜叉空裏走。趯飜海月亂波生。驚起土星犯牛斗。</p>
<p>道吾云。三面狸奴手捉月。兩頭白牯脚拏煙。戴冠碧兔立庭柏。脫殻烏龜飛上天。</p>
<p>此三頌。一與祖佛為師。一與天人作榜樣。一驗衲僧眼目。若人定當得。許具一隻眼。</p>
<p>夜靜月明。水清魚現。金鈎一擲。何處尋蹤。提起拄杖云。歷細歷細。</p>
<p>吾心似秋月。碧潭清皎潔。無物堪比倫。教我如何說。</p>
<p>寒山子。貴價精神賤價賣。子細思量。著甚來由。雖然如是。三十年後。有人撿點保寧去在。</p>
<p>霜風浩浩葉紛紛。曉入深村野老門。相見<span class='corr'>但</span>知俱默坐。更無一事可談論。良久云。入山擒虎易。開口告人難。</p>
<p>智不到處。切忌道著。道著即頭角生。大眾。師角生也。是牛是馬。</p>
<p>舉老宿到臨濟。便問。禮即是。不禮即是。濟便喝。僧便禮拜。濟云。這賊。云這賊。便出去。濟云。莫道無事好。</p>
<p>首座在那立。濟云。且道。還有過也無。首座云。有。濟云。賓家有過。主家有過。首座云。俱有過。濟云。過在什麼處。首座便出去。濟云。莫道無事好。</p>
<p>後有僧。舉似南泉。泉云。禍事禍事。僧云。這賊。泉云這賊。便打。</p>
<p>拈云。大眾這一群賊。其中有正賊。有草賊。且道那箇是正賊。那箇是草賊。辨得麼。口款易招。贓物難認。來無頭。去無脚。終日行踏不著。既是終日行。為什麼踏不著。</p>
<p>橫身荷眾。不顧危亡。劄起布裙。入泥入水。分毫上定當。升合裡論量。拆東籬補西障。若解與麼。循途守轍。也可以當風抵浪。雖然如是。猶未是箇咬猪狗底手脚。作麼生是咬猪狗底手脚。委悉麼。殺人不眨眼。氣宇大於王。</p>
<p>春種一粒粟。秋收萬顆子。四海無閑田。農人猶餓死。我沙門釋子。修心務本。五湖四海。到處為家。今日不愁明日飯。生涯祇在鉢盂中。雖然如是。祇知有一。不知有二。何故。不見道。喫人美食。憂人美事。</p>
<p>保寧記得。三十年前。一轉奇特底公案。恰欲舉似大眾。及至下得法堂。和話頭。都來忘却。還有人記得麼。試舉看。眾無對。師云。江南極有。江北絕無。</p>
<p>拈起拄杖云。長千聖不能量。短蟭螟眼裏著不滿。卓一下云。夜來江上雨。分作萬家流。</p>
<p>不思議解脫力。妙用恒沙也無極。拈拄杖。卓一下云。吞却法身了也。你等諸人。向什麼處回避。若也道得。萬仞崖前。有活身之路。若道不得。大地死人。如麻似粟。卓一下。</p>
<p>壽寧長老進發。上堂云。曹溪一宿。也大無端。黃檗三年。遞相鈍置。蒲團禪板。屈抑當人。索火來燒。猶較些子。保寧今日。別無奇特。相送壽寧長老拈拄杖云。祇有一條黑漆主丈。更不囊藏被蓋。向大眾前。兩手分付去也。拋下拄杖。下座。</p>
<p>業鏡當臺。賊身<span class='corr'>已</span>露。既是贓物現在。為甚不肯招伏會麼。朝打三千。幕打八百。</p>
<p>拶破面門。覆蓋乾坤。縱橫十字。今古獨存。以兩手。托禪牀云。會麼。阿彌陀佛。阿彌陀佛。</p>
<p>恁麼來。傾湫倒嶽。恁麼去。填溝塞壑。總不恁麼。錯錯。</p>
<p>身上之衣。不容易披。鉢中之飯。莫等閒喫。等閒喫。往往難消水一滴。容易披。究竟出家何所為。直心實行能綱紀。一顆圓光無表裏。莫學庸常輕薄徒。平生獵涉誇脣觜。恣貪瞋沒慚愧。善惡昭然難軃避。三塗六道正忙忙。也好回頭自瞥地。</p>
<p>揭却天靈葢。露出鬼眼睛。直饒便恁麼。猶尚未惺惺。</p>
<p>日月之光。照四天下。非日月之光。照見什麼處。竪兩手云。佛手遮不得。人心似等閒。</p>
<p>清凉世界。未是安居。萬仞峯前。無措足處。正是衲僧家。放身命處。試向放身命處。露箇消息看。顧視大眾云。可惜許。阿那律眼無纖翳。舜若多身色相分。憍梵鉢提知美味。摩訶迦葉意難論。</p>
<p>諸上座。逐日孜孜地。上來下去。叩頭磕腦。當為何事。老僧亦逐日孜孜地。為諸上座。費盡精神。發盡口業。天堂未就。地獄先成。還知麼。若也知得。向鑊湯爐炭裏。救取老僧。若也不知。老僧却向驢胎馬腹裡。救諸上座去也。拍禪牀一下。</p>
<p>保寧有箇無價擔子。雖無毫釐斤兩。須是有力者。方能荷負。且道。誰是有力者。顧眾云。不可更待䥴名鑿字去也。</p>
<p>佛殿蚩吻眼睛。被人盜去。上堂。佛殿上蚩吻。失却金眼睛。可憐這箇賊。錯認定盤星。保寧有箇金剛眼睛。在摩尼殿上。一任偷取。直饒偷得。未是好手在。</p>
<p>有木無竹。其功不獨。有竹無木。翻成不足。竹木兩全。是物相續。匠者機關。建成大屋。棟宇巍峩。房廊屈曲。四海五湖。一家眷屬。十二時中。周旋往復。遂召大眾云。若也曉得此理。世世獲無窮福。</p>
<p>天台宴坐峯。南嶽萬年松。白雲影片片。流水聲重重。</p>
<p>冬至云。古人烹露地白牛。與三家村裡看牛兒。分歲。保寧今日。將箇什麼。與諸上座分冬。遂展開兩手云。兩手擡不起。滿盤滋味全。</p>
<p>大覺禪師至。上堂。同聲相應。同氣相求。定光招手。智者點頭。游雖如是。未免笑破他人口。</p>
</div>
<div class='div-other'><a id='mulu219' />
<p class='h2'>頌古</p>
<div class='div-other'><a id='mulu220' />
<p class='h3'>佛有六通　　聖諦第一義</p><p>無量劫來曾未遇。如何不動到其中。莫言佛法無多子。最苦瞿曇那一通。</p>
<p>燒得通紅打一鎚。周遭無數火星飛。十成好箇金剛鑽。攤向門前賣與誰。</p>
</div></div></div>
<div class='div-other'><a id='mulu221' />
<p class='h1'>東山五祖演禪師語　　　　嗣白雲</p>
<div class='div-other'><a id='mulu222' />
<p class='h2'>上堂</p><p>天上無彌勒。地下無彌勒。十字街頭立。被人喚作賊。</p>
<p>結夏。僧問。五天結制。分付蠟人。未審四面。如何示眾。師云。足不履地　師乃云。結夏無可供養大眾。作一家宴。管顧諸人。遂擡手云。囉邏招。囉邏搖。囉邏送。莫怪空疎。伏惟珍重。</p>
<p>於三七日中。思惟如是事。釋迦老子。半夜逾城。直往雪山。早是漏逗不少。更思惟箇什麼。</p>
<p>諸院長老入山。云臨濟入門便喝。是甚盌鳴聲。德山入門便棒。拗曲作直。雲門三句。曹洞五位。大開眼了作夢。何故。國清才子貴。家富小兒嬌。</p>
<p>到興化。云世事冗如麻。空門路轉賒。青松林下客。幾箇得歸家。共唱胡笳曲。分開五葉花。幸逢諸道友。同上白牛車。大眾。車在這裏。牛在甚處。芳草渡頭尋不見。夜來依舊宿蘆花。下座。</p>
<p>甘露資老。把住云。舒州管界。元來有箇草賊。師云。和尚也須隄防。資擬議。師便托門。</p>
<p>葉落歸根。來時無口。祖師恁麼道。猶欠悟在。</p>
<p>僧問。祖意教意。是同是別。師云。人貧智短。馬瘦毛長。乃云。祖師說不著。佛眼看不見。四面老婆心。為君通一線。</p>
<p>春氣乍寒乍暖。春雲或卷或舒。引得韶陽老子。放出針眼裏魚。乃云錯。</p>
<p>適來思量得一則因緣。而今早忘了。却是拄杖記得。乃拈起拄杖云。拄杖子也忘了。遂卓一下云。同坑無異土。咄。</p>
<p>有道始入山。請上堂。道可道。非常道。真可笑。姮娥一夜綉鴛鴦。解把金針呈巧妙。將竝老黃梅兒孫一何拙。如今箇箇口吒呀。問著烏龜喚作鱉。四面今日與君決。烈怎生雪冤家冤家。莫向背地裏吐舌。</p>
<p>住太平。僧問。如何是佛。師云。露胸跣足。如何是法。師云。大赦不放。如何是僧。師云。釣魚船上謝三郎　乃云。我本無心有所希求。今此寶藏。自然而至。世間之寶。能變窮為富。此之一寶。能轉凡成聖。且道。而今是凡是聖。太平道總不是。何故。若匏連根苦甜瓜徹蔕甜。</p>
<p>達磨無端。少林面壁。二祖斷臂。一生受屈。黃檗樹頭。討甚木密。太平今日。兩眼如漆。李廣神箭。是誰中的。</p>
<p>十方諸佛。六代祖師。天下善知識。皆同這箇舌頭。若識得這箇舌頭。始解大脫空。便道。山河大地是佛。草木叢林是佛。若也未識得這箇舌頭。只成小脫空。自謾去。明朝後日。大有事在。太平恁麼說話。還有實頭處也無。自云。有。如何是實頭處。歸堂喫茶去。</p>
<p>問牛頭未見四祖時。為甚百鳥含花献。師云。富與貴。是人之所欲。見後。為什麼不含花。師云。貧與賤。是人之所惡　乃云。西天二十八祖。也恁麼道。唐土六祖。也恁麼道。天下老和尚。也恁麼道。獨有太平。不恁麼道。何故。寡不敵眾。且道。畢竟如何。妙舞更須知變拍。三臺須是大家催。</p>
<p>山僧今日。將山河大地。盡作黃金。凡該有情無情。總全成佛去。然後太平不入這保社。何故。爭之不足。讓之有餘。</p>
<p>太平不會禪。一向外邊走。臘月三十日。贏得一張口。且道。那箇是太平口。自云。兩片皮也不識。</p>
<p>太平淈[泳-永+盾]漢。事事盡經徧。如是三十年。也有人讚歎。且道。讚歎道什麼。好箇淈[泳-永+盾]漢。</p>
<p>山僧昨日入城。見一棚傀儡。不免近前看。或見端嚴奇特。或見醜陋不堪。動轉施為。青黃赤白。一一見了。子細看時。元來青布慢裏有人。山僧忍俊不禁。乃問。長史高姓。他道。老和尚看便休。問什麼姓。山僧被他一句。直得無言可對。無理可伸。還有人。為山僧道得出麼。昨日那裏落節。今日這裏拔本。</p>
<p>謝典座。變生為熟雖然易。眾口調和轉見難。醎淡若知真箇味。自然飢飽不相干。</p>
<p>天地為洪爐。烹煉強與弱。大道本無元。卷舒由橐籥。凡聖路坦然。各自看謀略。</p>
<p>一月普現一切水。一切水月一月攝。誠哉是言也。可謂塑不成<span class='corr'>畫</span>不就。昨夜三更白如晝。</p>
<p>住海會。結座。日暖風和花正開。七重山鎖白雲堆。飜思城市繁華處。又出松關步一回。</p>
<p>白雲不會說禪。三門開向兩邊。有時動著關捩。兩片東扇西扇。</p>
<p>幸然無箇事。行脚要參禪。却被禪相惱。不透祖師關。如何是祖師關。把火入牛欄。</p>
<p>望天祈好雪。祥瑞實難加。鵲噪青松上。變成白老鵶。紫騮牽出薄寒馬。金鐙粧成銀鏤花。苦苦。苦箇什麼。忽然變成雨。</p>
<p>雲門一日普請搬柴次。乃拋下一片柴云。一大藏教。只說這箇。</p>
<p>師云。大小雲門。錯下註脚。老僧當時若見。向伊道。普請處不得狼籍。若撿點得出。免你普請。</p>
<p>僧問。如何是先照後用。師云。王言如絲。如何是先用後照。師云。其出如綸。如何是照用同時。師云。舉起軒轅鑑。蚩尤頓失威。如何是照用不同時。師云。金將火試　乃舉。僧問首山。如何是佛。山云。新婦騎驢阿家牽。大家。莫問新婦阿家。免煩路上波吒。遇飯即飯。遇茶即茶。同門出入。宿世冤家。</p>
<p>僧問。如何是臨濟下事。師云。五逆聞雷。如何是雲門下事。師云。紅旗閃爍。如何是曹洞下事。師云。馳書不到家。如何是溈仰下事。師云。斷碑橫古路。僧禮拜。師云。你何不問法眼下事。僧云。留與和尚。師云。巡人犯夜　乃云。會即事同一家。不會萬別千差。一半喫泥喫土。一半食麥食麻。或即降龍伏虎。或即摝蜆撈蝦。禾山唯解打鼓。秘魔一向擎杈。這箇一場戲笑。皆因微笑拈花。白雲隨隊骨董。順風撒土撒沙。若無這箇肚膓。如何衣錦還家。且道。還家一句。作麼生道。今日榮華人不識。十年前是一書生。</p>
<p>出隊半箇月。眼不見鼻孔。忘却祖師禪。拾得箇骨董。且道。向什麼處著。一分奉釋迦牟尼佛。一分奉多寶佛塔。</p>
<p>但知喫菓子。莫管樹曲六。不識曲六樹。爭解喫菓子。不過祖師關。爭會敵生死。如何是祖師關。拈却大案山。</p>
<p>卓拄杖一下。乃舉起云。拄杖子。敢問你。還說得如來禪麼。自云。說不得。還說得祖師禪麼。自云。說不得。既說不得。白雲今日。出自<span class='corr'>己</span>意去也。出自<span class='corr'>己</span>意。小兒子戲。人天眾前。討甚巴鼻。</p>
<p>恁麼恁麼蝦跳不出斗。不恁麼不恁麼。弄巧成拙。軟似鐵硬如泥。金剛眼睛十二兩。衲僧手裏秤頭低。有價數。勿商量。無鼻孔底。將什麼聞香。</p>
<p>冬至。達磨西來。事久多變。後代兒孫。門風無限。攪撓身心。一團麻線。白雲今日。都通截斷。大眾。一百單五近清明。上元定是正月半。</p>
<p>邑中升座。白雲相送出山來。滿眼紅塵撥不開。莫謂塵中無好事。一塵一剎一樓臺。</p>
<p>說佛說法。拈槌豎拂。白雲萬里。德山入門便棒。臨濟入門便喝。白雲萬里。然後恁麼也不得。不恁麼也不得。恁麼不恁麼總不得。也則白雲萬里。忽有箇出來道。長老。你恁麼。也則白雲萬里。這箇說話。喚作矮子看戲。隨人上下。三十年後。一場好笑具。且道。笑箇什麼。笑白雲萬里。</p>
<p>白雲門前路。往復行大步。中間有一片方磚。諸人為什麼。却踏不著。</p>
<p>昔有秀才。造無鬼論。論成。才放筆。有鬼現身。斫手。謂秀才云。你爭柰我何。</p>
<p>白雲當時若見。便以手。作鵓鳩觜。向伊道。谷谷呱。</p>
<p>祖師遺下一隻履。千古萬古播人耳。空自肩擔跣足行。何曾踏著自家底。</p>
<p>新鞔法鼓。云多載頑皮擊不響。新皮纔動震天雷。無滯莫言隨勢去。有聲誰謂不平來。何也。雙眼聽不聞。雙耳覰不見。一條平坦路。誰謂沒方便。</p>
<p>六祖能大師。是箇大癡漢。後代兒孫多。展轉相惑亂。子細好思量。白雲不著便。</p>
<p>問。百尺竿頭。如何進步。師云。快走始得　乃舉。雲門道。聞聲悟道。見色明心。觀世音菩薩。將錢買胡餅。放下手。元來却是饅頭。</p>
<p>雲門。好則甚好。要且只說得老婆禪。若是白雲。即不然。作麼生是聞聲悟道。見色明心。遂作打杖鼓勢云。棚八囉扎。</p>
<p>二月仲春漸暖。吹歌頷打拍板。烏鷄走入鵝群。鴨兒凍得觜遍。水上或浮或沈。何時解作瑚璉。子細好好思量。天地去此不遠。復云。頻婆娑羅王。</p>
<p>夫為禪客。如出塞將軍。你將得雲門半箇胡餅來。我便與半箇須彌山。若不如是。焉敢稱禪客。</p>
<p>四五百石麥。二三千石稻。好箇休粮藥。耆婆不得妙。</p>
<p>頻頻喚汝不歸家。貪向門前弄土沙。每到年年三月裏。滿城開盡牡丹花。</p>
<p>妙湛總持不動尊。首楞嚴王世希有。銷我億劫顛倒想。不歷僧祇獲法身。大眾。若作禪會。則謗經。若作經會。則謗禪。若作一團。則儱侗。有人跳得。日銷萬兩黃金。若跳不出。有處著你在。</p>
<p>但知月圓月缺。誰知月缺月圓。忙忙乘船過水。不知過水乘船。百年三萬六千日。等閒老却朱顏。各自照鏡看。是什麼面孔。</p>
<p>南泉云。文殊普賢。昨夜三更。起佛見法見。各與二十棒。貶向二鐵圍山。白雲則具大慈悲。遂拍手云。曼殊室利。普賢大士。不審不審。今後更敢也無。自云。一度被蛇傷。怕見斷井索。</p>
<p>難難。義何般。易易。沒巴鼻。好好。催人老。默默。從此得。過這四重關了。泗洲人見大聖。參。</p>
<p>是法不可示。言辭相寂滅。這兩句。猶較些子。忽遇羚羊掛角。時如何。直上指云。天天。</p>
<p>師一日。持錫遶方丈行。問僧。還有屬牛人問命麼。僧無對。遂云。孫臏今日開鋪。茲無一人垂顧。可惜三尺龍鬚。喚作尋常破布。</p>
<p>你等諸人。見老和尚。鼓動脣吻。豎起拂子。便作勝解。及乎山禽聚噪。牛動尾巴。却將作等閒。殊不知。簷聲不斷前旬雨。電影還連後夜雷。</p>
<p>仲冬嚴寒。伏惟首座大眾。尊體起居萬福。兩彩一賽。下座。</p>
<p>世有一物。亦不屬凡。亦不屬聖。亦不屬邪。亦不屬正。萬事臨時。自然號令。抵死要知。換却性命。</p>
<p>舉肅宗問忠國師。百年後。所須何物。國師云。與老僧。造箇無縫塔。帝云。請師塔樣。國師良久云。會麼。帝云不會。國師云。吾有付法弟子耽源。却諳此事。請詔問之。</p>
<p>師云。前面是真珠馬瑙。後面是馬瑙真珠。東邊是親音勢至。西邊是普賢文殊。中間有一首幡。被風吹著。道胡盧胡盧。</p>
<p>趙州道箇柏樹子。盧陵隨後雪白米。中間有箇白蓮峯。一口吸盡西江水。喜美。囉邏哩囉邏哩。我自我你自你。村裏有白額虫。吒腮鬣頷九條尾。良久云。咦。好怕人。</p>
<p>如何是禪。閻浮樹在海南邊。近則不離方寸。遠則十萬八千。畢竟如何禪禪。</p>
<p>賤賣擔板漢。貼秤麻三斤。百千年滯貨。何處著渾身。</p>
<p>釋迦<span class='corr'>已</span>滅。彌勒未生。森羅萬象。推向一邊。且作麼生是你諸人。常住法身。乃云。有功無功。莫使肚空。</p>
<p>住黃梅。晚參。一則三。三則七。牧羊海畔女貞花。拒馬河前望夫石。石擊赤。赤土畫簸箕。從教眼[目*荅]眵<span class='note-inline'>(敘謝了)</span>　復云。淮甸三十載。今作老黃梅。好是明明說。從教鴨聽雷。</p>
<p>入院。上塔燒香罷。以手指云。當時與麼全身去。今日重來記得無。復云。以何為驗。以此為驗。遂禮拜。</p>
<p>文殊張帆。普賢把柁。世至觀音。共相唱和。贏得雙泉鬧中打坐。打坐即不無。且道。下水船一曲。作麼生唱。囉邏哩囉邏哩。俗氣不除。</p>
<p>先入白雲門。次過白雲限。吞底栗棘蓬。喫底籼米飯。君子如到來。好好看方便。</p>
<p>謝監收。人之性命事。第一須是○。欲得成此○。先須防於○。若是真○人。○○。</p>
<p>每日起來。拄却臨濟棒。吹雲門曲。應趙州拍。擔仰山鍬。駈溈山牛。耕白雲田。七八年來。漸成家活。更告諸公。每人出一隻手。共相扶助。唱村田樂。麤茶淡飯。且恁麼過時。何也。但願今年蠶麥熟。羅睺羅兒與一文。</p>
<p>孟夏漸熱。伏惟首座大眾。尊候萬福。却似夾竹桃花。錦上鋪花。徧地花。莫眼花。每年事例。不用張查。下座。巡寮喫茶。</p>
<p>亦無人亦無佛。大千沙界海中漚。一切聖賢如電拂。大眾。者裏若不具金剛眼睛。便見髑髏遍野。如何即是。劍閣路雖嶮。夜行人更多。</p>
<p>時人住處我不住。時人行處我不行。畢竟作麼生。牛角長三寸。兔角長八尺。四溟東海流。般若波羅蜜。</p>
<p>無法可說。是名說法。夜月嚴凝。霜天凜冽。池裏烏龜。凍得成鱉。更說兩句。舌頭成鐵。</p>
<p>淺聞深悟。深聞不悟。爭柰何爭柰何。献佛不在香多。</p>
<p>悟了同未悟。歸家尋舊路。一字是一字。一句是一句。自小不脫空。兩歲學移步。湛水生蓮花。一年生一度。</p>
<p>太平專使至。萬里無雲點太清。祖天日月自分明。太平不許將軍見。却許將軍建太平。</p>
<p>擔水河頭賣。諸人盡笑怪。滯貨沒人情。一似欠他債。昨夜三更半。石人闘禮拜。這箇說話。莫道你理會不得。我也理會不得。</p>
<p>請供頭修造云。白雲今日。權將大宋世界。作一面碁盤。先將東嶽太山。南嶽衡山。西嶽華山。北嶽恒山。中獄嵩山。定却五方。次將五臺峨嵋。支提羅浮。以為相助。左畔則斜飛鴈陣。右邊則虎口雙關。遂舉手云。且道。這一著。落在什麼處。若知落處。便為敵手。若也未知。白雲試通箇消息。十九條平路。爭功勢未休。莫教一著錯。敗子卒難收。</p>
<p>問。承師有言。山前一片間田地。只如威音王<span class='corr'>已</span>前。甚人為主。師云。問取寫契書人。僧云。和尚因甚。倩人來答。師云。只為你教別人問。僧云。與和尚平出去也。師云。大遠在　乃云。五目莫睹其容。二聽絕聞其響。有功者罰。無功者賞。拈須彌山。秤來二兩。忽有箇道。一方知識。為什麼。大秤秤人物事。自云。官不容針。私通車馬。</p>
<p>謝街坊云。街坊昨日。將一把沙。到方丈前。一見老僧。劈面便撒。賴遇老僧先見。衫袖一遮。並不妨事。今朝舉似大眾。不敢隱藏。何故。賞伊膽大。下得這箇脚手。忽有人問白雲。如何只恁休去。不見道。老不以筋骨為能。然雖如是。賓主歷然。</p>
<p>若要天下橫行。見老和尚。打鼓升堂。七十三八十四。將拄杖驀口便[祝/土]。然雖如是。拈却門前上馬臺。剪斷五色索。方始得安樂。</p>
<p>今日端午節。白雲有一道神符。也有些子靈驗。不敢隱藏。舉似諸人。一要今上皇帝。太皇大后。聖躳萬歲。二要合朝卿相。文武百官。州縣宷僚。常居祿位。三要萬民樂業。雨順風調。</p>
<p>有箇符使。却來報白雲道。諸處盡去遍。只為神通小。不柰一件事何。遂問他。是甚事。便云。禪和子。鼻孔遼天。白雲向伊道。莫道你。我尚不柰何。雖然如是。澤廣藏山。理能伏豹。畢竟如何。一抽三。二添四。黃牛角向天。八脚垂過鼻。急急。下座。</p>
<p>平生百了千當底。正好喫棒。且道。過在什麼處。打底百了千當。</p>
<p>釋迦彌勒。猶是他奴。且道。他是阿誰。便下座。</p>
</div>
<div class='div-other'><a id='mulu223' />
<p class='h2'>小參</p><p>僧問。如何是佛。師云。肥從口入　乃舉。德山云。今夜不答話。問話者。三十棒。眾中舉者甚多。會者不少。且道。向甚處見德山。有不顧性命底漢。試出來道看。若無。山僧為大眾。與德山相見去也。待德山道。今夜不答話。問話者三十棒。但向伊道。某話也不問。棒也不喫。你道。契他德山老人麼。到這裏。須是箇漢始得。況某十有餘年。海上參尋。見數人尊宿。自謂了當。及到浮山圓鑑會下。直是開口不得。後到白雲門下。咬破一箇鐵酸饀。直得百味具足。且道。饀子一句。作麼生道。乃云。花發鷄冠媚早秋。誰人能染紫絲頭。有時風動頻相倚。似向堦前闘不休。</p>
</div>
<div class='div-other'><a id='mulu224' />
<p class='h2'>問答</p><p>問。如何是佛。云獨木橋子。如何趣向。云緊峭草鞋。</p>
<p>問如何是和尚家風。云鐵旗鐵鼓。或遇客來。如何祇待。云龍肝鳳髓。且待別時　問如何是白雲為人親切處。云愛捩轉人鼻孔　如何是白雲一滴水。云打碓打磨。飲者如何。云教你無著面處　如何是道。云治平郡。如何是道中人。云赤心為主。道與道中人。相去多少。云名傳天下　如何是佛。云口是禍門　一代時教。是箇切脚。未審切什麼字。云鉢囉娘。</p>
</div>
<div class='div-other'><a id='mulu225' />
<p class='h2'>頌古</p>
<div class='div-other'><a id='mulu226' />
<p class='h3'>不與萬法為侶　　日面佛月面佛</p><p>一口吸盡西江水。洛陽牡丹新吐蘂。簸土揚塵勿處尋。擡頭撞著自家底。</p>
<p>[髟/丫]鬟女子畫娥眉。鸞鏡臺前眼似癡。自說玉顏難比並。却來架上著羅衣。</p>
</div>
<div class='div-other'><a id='mulu227' />
<p class='h3'>狗子佛性無</p><p>趙州露刃劍。寒霜光燄燄。更擬問如何。分身作兩段。</p>
</div>
<div class='div-other'><a id='mulu228' />
<p class='h3'>悼四祖演和尚</p><p>此病彼圓寂。吾門何得失。生死若空花。去來如鳥跡。東涌忽西沒。影掛寒堂壁。三十三天撲帝鐘。普念般若波羅蜜。</p>
</div>
<div class='div-other'><a id='mulu229' />
<p class='h3'>悼浮山圓鑑和尚</p><p>浮渡巖前青瘦柏。叢林聳出標風格。夜來寒影落西衢。誰唱胡笳十八拍。</p>
</div>
<div class='div-other'><a id='mulu230' />
<p class='h3'>悼投子青華嚴</p><p>寂住峯頭雲。洒落曹溪水。高張浮渡帆。直入大洋裏。運載既緣終。昨夜狂風起。丫角女子帶瓊花。八十翁翁穿綉履。</p>
</div>
<div class='div-other'><a id='mulu231' />
<p class='h3'>贊白雲先師真　　贊四祖演和尚</p><p>一月在天。影含眾水。師真之真。非月非水。青黃碧綠。亂塗糊看來半瞋半偷喜。</p>
<p>桂花包褁老黃梅。不向陰陽地上開。蜂蝶豈知香遠近。難尋蹤跡去還來。</p>
</div>
<div class='div-other'><a id='mulu232' />
<p class='h3'>自贊<span class='note-inline'>(三)</span></p><p>以相取相。都成幻妄。以真求真。轉見不親。見成公案。無事不辨。百年三萬六千日。飜覆元來是這漢。</p>
<p>我真我讚。唯<span class='corr'>己</span>自知。面面相覰。有甚了期。</p>
<p>眼睛耳聾。行步躘蹱。人前強笑。叉手當胸。</p>
<p>辭眾上堂　舉趙州和尚。有末後句。你作麼生會。試出來道看。若會得去。不妨自在快活。如或未然者。好事作麼生說。良久云。說即說了也。只是諸人不知。要會麼。富嫌千口少。貧恨一身多。珍重。</p>
<p>時崇寧三年。歲次甲申。六月二十五日。辭眾。</p>
<p>至晚。淨髮澡浴。二十六日。粥前。吉祥而逝。山門留七日。茶毗。四眾收舍利。不可勝數。建塔於東山之南。</p>
</div></div></div>
<div class='div-other'><a id='mulu233' />
<p class='h1'>南堂興和尚語　　　　嗣五祖</p>
<div class='div-other'><a id='mulu234' /><p>小參云。山僧來日。領眾下山。為國出戰。煩首座作先鋒。維那充殿後。僧童列于左右。助老僧作都統領。請諸人。各被忍辱鎧。執智慧劍。用破慳貪。家家打開無盡藏。運出髻中珠。彼此取捨自如。略無悔悋。然後使萬民樂業。四海晏清。共歌堯舜之風。高唱太平之曲。便可<span class='corr'>斂</span>陣收旗。各務休息。當槌得勝鼓。烹露地白牛。賞設三軍。以伸慶賀。老僧作師子吼。大眾作象王行。敢問大眾。且道。定光佛堪作箇什麼。良久云。卷簾敷座處。四眾盡瞻依。</p>
<p>普請修路。上堂。木菴老教頭。善請搬石頭。與人正路頭。令人識路頭。合寺菩薩子。人人盡點頭。只有一个不點頭。且道。是那一个不點頭。良久云。待了日。與你說。</p>
</div>
<div class='div-other'><a id='mulu235' />
<p class='h2'>偈頌</p>
<div class='div-other'><a id='mulu236' />
<p class='h3'>馬祖即心即佛　　答望川山順和尚</p><p>即心即佛。鐵牛無骨。戲海獰龍。摩天俊鶻。西江吸盡未為奇。火裏生蓮香[颱-台+弗][颱-台+弗]。</p>
<p>紅日三竿猶作夢。清風一枕許誰同。人來問我修何行。報道年來雙耳聾。</p>
</div>
<div class='div-other'><a id='mulu237' />
<p class='h3'>拄杖歌</p><p>奇哉拄杖非凡木。有山水兮有節目。不短不長兮撑天拄地。不細不麤兮穿雲透谷。或把行。烏龍騰躍太威獰。或把住。金毛師子眉揚竪。或橫擔。兩輪日月互交參。或橫按。七星迸出光燦爛。或靠著。參羅萬象仍吞却。探水卓破金鰲頭。穿雲敲折老虎脚。</p>
</div></div></div>
<div class='div-other'><a id='mulu238' />
<p class='h1'>佛眼遠禪師語　　　　嗣五祖</p><p>上堂。世尊拈花。迦葉微笑。親切親切。省要省要。眼目定動。料料掉掉。為報先生。莫打之遶。何也。文不加點。下座。</p>
<p>舉。僧問趙州。萬法歸一。一歸何處。州云。我在青州。作一領布衫。重七斤。大眾。至音絕韻。妙曲非聲。通身不掛寸絲。赤體全無忌憚。諸人切莫拈䭔䑛指。直須截斷舌頭。放下身心。自然快活。眼若不睡。諸夢自除。心若不異。復名何物。快活快活。歸堂喫茶。</p>
<p>臺山路上。過客全稀。破竈堂前。感恩無地。雪埋庭柏。氷鎻偃溪。雖在南方火爐頭。不入他家虀甕裏。看看。臘月三十日。便是孟春猶寒。你等諸人。各須努力向前。切忌自生退屈。</p>
<p>行者落髮云。露柱多年出家。燈籠久<span class='corr'>已</span>落髮。佛殿堅持禁戒。三門近得休歇。大事本來平等。無著清凉滿月。度盡草木叢林。一似陽和齊發。</p>
<p>悟時此事元來易。迷後斯門實大難。處處綠楊堪繫馬。家家門口透長安。</p>
<p>舉。昔有一秀才。見長沙和尚。看千佛名經。問曰。許多佛。祇聞其名。未審居何國土。長沙曰。黃鶴樓。崔顥題後。秀才還曾題否。對曰不曾。長沙曰。無事題一篇好。秀才罔措。</p>
<p>大眾。秀才問佛居何國土。長沙為什麼。却恁麼道。秀才尋常。嘲風詠月。為什麼。長沙面前。一辭不措。若是黃鶴樓。有什麼難題處。聽取山僧題破。遂云。容顏甚奇妙。光明照十方。我適曾供養。今復還親近。下座。</p>
<p>擬思量。何劫悟。不思量。終莾鹵。欲思不思踏破時。萬里無雲常顯露。常顯露。妙用恒沙非旦暮。諸禪伯。正好休征罷戰。永息干戈。傍水依山。成就大事。況是人生易老。壽命幾何。或若生死現前。畢竟將何支準。不見古德道。若不安禪靜慮。到這裏。總須茫然。久立。</p>
<p>龍門別無奇妙。剛謂單傳心要。豈惟淺水無魚。撥剔全無孔竅。二時展鉢開單。逐日屙屎送尿。萬事與人一般。子細看來好笑。既是萬事與人一般。為什麼稱善知識。良久曰。我也理會不出。</p>
<p>舉。誌公曰。我見世間之人。各執一般異見。祇知傍鏊求餅。不解返本觀麵。餅則從來是麵。造作由人百變。大眾會麼。狸奴白牯念摩訶。猫兒狗子長相見。諸禪客。薦不薦。若言自性本圓明。大似捫空追閃電。知得麼。含元殿上。更覓長安。慈氏宮中。願生內院。</p>
<p>龍門三月半。大鼓聲聲喚。喚得一時來。特地生迷亂。大眾。既是喚得一時來。為什麼特地生迷亂。此段好因緣。諸人怎生斷。不解斷。轉迷亂。若解斷。較一半。良久曰。因緣一段無人斷。留與諸方共斷看。</p>
<p>十方世界龍門寺。大地山河是學徒。隨順眾緣成解脫。筭來全不費工夫。</p>
<p>飄飄颻颻楊柳花。紅紅赤赤遠天霞。屈屈曲曲龍門路。僻僻靜靜野僧家。尚不心頭懷勝解。誰能劫外算河沙。休粮方子齋兼粥。任運還鄉苦澁茶。好大哥。喫茶去。</p>
<p>行者剃髮云。山僧因而度得小師一人。遂拈起拄杖。示眾曰。見麼。法名崇木。俗姓葛。良久又云。爾既投吾出家。今為汝受三歸五戒。乃曰。崇木。歸依佛。歸依法。歸依僧。<span class='corr'>已</span>為汝作三歸。今為汝飜十邪。受五戒。汝當聽受。所謂身口意也。身有三過。謂殺盜婬。意有三過。謂貪恚癡。口有四過。妄言綺語兩舌惡口。作此十者。名為十惡。無此十者。名為十善。汝今三業門中。稟受戒法。所謂不殺。不盜。不妄。不婬。不飲酒。是五戒相。汝依吾教。信受奉行。</p>
<p>復卓拄杖一下曰。崇木。聞吾教訓。乃告吾曰。和尚所說。但崇木。從來無身口意。亦不知何以為持犯。縱聞三歸。我不知。何者名佛法僧。聞五戒相。從何受持。雖煩和尚如此。崇木並無領覧處。師放下拄杖曰。此真吾弟子也。是真歸依也。真受得戒也。所以昔人云。和尚何不畜一沙彌。老宿曰。有無眼耳者。為吾尋一人來。正是此意。也好得力。小師大眾。會得否。拈起拄杖曰。扶過斷橋水。伴歸明月村。久立。</p>
<p>總別同異兼成壞。祇是山僧與眾人。高廣須彌入芥子。無邊剎海在微塵。晝復夜。秋復春。境寂心融事事真。七寶大車既如此。去來語默莫因循。禪和子。聞說了。呵呵大笑道。我會也我會也。師乃呵呵笑曰。你會也。且道。西天那蘭陀寺後。孤峯頂上。如今有什麼人。在彼中修行。見麼見麼。下座。</p>
<p>為四面璘和尚掛真。虗空無相。不拒諸相發揮。寶鏡無形。豈礙羣形頓現。相與形而常偽。空與鏡而常真。故即偽即真。不生不滅。大眾。或若虗空頓消殞。寶鏡不臨臺。光鏡俱亡。復是何物。六十三年即且置。且道。即今四面老子。在什麼處。遂提起真云。生涯何所有。今古與人傳。</p>
<p>達磨大師入中國。至今幾千年。得其道者甚眾。領其旨者實多。大似一人傳虗。萬人傳實。大眾。流言止於智者。諸人三十年後。莫道見龍門來。</p>
<p>舉僧問德山。如何是宗門奇特事。山曰。我宗無語句。實無一法與人。師曰。漏逗了也。</p>
<p>僧問雪峯。和尚見德山。得箇什麼。便歸來。峯曰。我當時。空手去。空手回。師曰。漏逗了也。</p>
<p>睦州喚僧。僧回頭。州云。擔板漢。師曰。漏逗了也。</p>
<p>一漏逗。二漏逗。三漏逗。用意攙前先在後。莫於祖佛結冤親。好看衣珠常離垢。家中人。鬬頭走。淮南笑殺龍門叟。有人若會笑因由。眼似銅鈴膽如斗。呵呵呵。歸堂去。</p>
<p>南閻浮提人。就中多鬧亂。無想四禪天。根性最遲緩。遲速不同倫。染淨難回換。兩箇五百文。元來是一貫。貫貫。啞子拍手高聲喚。聾人聽得佯不管。天明日出是夜半。智者大師譚止觀。大眾。此理如何。良久云。看。</p>
<p>黃龍山死心和尚。遺書至。上堂。死心心<span class='corr'>已</span>死。心死死由生。拗折黃龍角。翻身臥地行。者老子。從來翻著襴衫。倒攜席帽。口頭麤慥。肚裏柔和。點檢叢林。呵叱學者。雖傳晦堂道。愛用雲門禪。以罵風罵雨。為訓徒。以種菜種蔬。為作務。興災降禍。少喜多瞋。愚人見即攢眉。智者點頭相許。要去便去。果然作家。騰身元是莫徭人。睡中失却死心老。嗚呼哀哉。法門不幸。</p>
<p>虗名虗相。谷音鑑像。棄而不修。豈明幻妄。少不努力。老矣惆悵。靜以思之。隨緣稱量。古德云。譬如百歲老兒作歌舞。豈是小兒戲。大眾。會他恁麼道麼。百歲老兒作歌舞。側首低眉聽節鼓。心中聽拍雖了然。手脚來遲轉辛苦。乃起身作舞云。會麼。老作少難。下座。</p>
<p>一葉落天下春。無路尋思笑殺人。下是天上是地。此言不入時流意。南作北東作西。動而止喜而悲。蛇頭蝎尾一試之。猛虎口裏活雀兒。是何言。歸堂去。</p>
<p>眉毛眼睫最相親。鼻孔脣皮作近隣。至近因何不相見。都緣一體是全身。</p>
<p>慮而解思而知。孤燈難並太陽輝。不是心不是佛。為君埽蕩精靈窟。摩天鷂子入雲飛。千里萬里只一突。阿喇喇。下座。</p>
<p>不起疎慵不進修。實無言說實無求。奪飢人口中之食。駈耕夫手裏之牛。真快活。百無憂。自是不歸歸便得。五湖風浪拍天流。</p>
<p>陳與明還佛頂心經願。云。</p>
<p class="dharani">唵齒臨。唵齒臨。唵部臨。唵部臨。</p>
<p>大眾。此是甚麼言語。義理如何。還有人會得麼。若道是言語。又不成言語。若道有道理。又不成道理。可謂言詮不到。分別不及。先聖呼為密語。又曰真言。一切言音。從是而生。一切語教。從是而出。</p>
<p>山僧適來看經中。得七字陀羅尼。能滅千災。成就萬德。今對諸人。舉此七字陀羅尼一徧。諸人諦聽。遂默然。屈第一指。至第七指曰。諸人聞得麼。恐諸人不聞。更舉一徧。又默然。屈一指。至七指曰。聞得麼。大眾。唯佛與佛。乃能知之。自餘羣生。悉皆罔措。有方便門。名曰重說偈言。今更再三分明。說此七字呪。曰佛頂心經齋願了。大眾。曉得其中旨趣麼。待山僧奉為解釋。一字字。要知落處。若論佛。祇是當人。更無物。若論頂。晝夜舒光照前境。若論心。看時無相用時深。若論經。解語能言不是聲。若論齋。所為所作盡和諧。若論願。猶如身在龍門院。若論了。無慮無疑心皎皎。心皎皎。增添福壽災殃少。論量功德廣難思。須彌未大滄溟小。山僧適來說者是真言。世人祇知有言。不知有真。若不知真。所言皆妄。何者名為真言。能出萬宗。故曰真言。亦名三昧王。亦名萬字頂。亦名微妙章句。亦名秘密大總持。至心受持。大有靈驗。所謂山僧七字呪也。乃屈指曰。一二三四五六七。諷誦受持皆秘密。如人親入寶山中。一切珍奇從此出。久立。</p>
<p>海門山。長安道。茫茫煙水連芳草。樓頭客。馬上即。一聽落梅悲故鄉。春風過眼花飛盡。蝴蝶翩翩過短墻。君更聽。是何章。會不得。參堂去。</p>
<p>雲中石塔摩星斗。定明禪師大張口。是你之言若解參。不必腰包天下走。遂卓拄杖一下曰。鳥對初陽自在啼。犬逢生漢連聲吼。又卓拄杖一下云。歸堂。</p>
<p>知府曾公舍人。入山祈雨。云。舉劉禹端公問雲居。雨從何來。對云。從端公問處來。</p>
<p>師云。雨從何來。不須尋討。徧滿虗空。拔濟枯槁。定明妙應靈通。知府舍人台造。真箇是為雨為霖。莫不為忻為好。且問諸人。是定明雨。舍人雨。百姓雨。定當得麼良久。卓拄杖一下云。三。下座。</p>
<p>退褒禪上堂。一去一來松上鶴。半開半合嶺頭雲。搘笻獨立千峯外。唯把南山祝　聖君。</p>
<p>知府錢公奏請再住褒禪。云。大眾。　君命重宣降薜蘿。不容靜處薩婆訶。襴衫席帽寒酸甚。又向人前唱哩囉。哩囉。拍一拍。哩囉。又拍一拍云。去年梅今歲柳。顏色馨香依舊。人漸老。水長流。無心道合頭。下座。</p>
<p>未達境唯心。起種種分別。達境唯心<span class='corr'>已</span>。分別即不生。分別既不生。便捨外塵相。乃拈拄杖。示眾云。不可不喚作拄杖子。也且作麼生。說捨底道理。有人於此云。喚什麼作拄杖子。便違他古佛。道不壞假名。而談實相。又道。更有什麼拄杖子。也則世間萬法。不成安立。又道。依舊喚作拄杖子。則一切凡夫。莫不幸甚也。大眾。到者裏。如何即是。須信道。雲中石塔。不是人間。檻外雲山。非由心變。風摩雨埽。日照煙蒙。妙用縱橫。隱顯一際。自可以幽栖鳥道。開豁胸懷。妙契真規。十方洞照。直得如此。更須知有衲僧孔竅始得。如何是衲僧孔竅。咄。卓拄杖。下座。</p>
</div>
<div class='div-other'><a id='mulu239' />
<p class='h1'>圓悟勤禪師語　　　　嗣五祖</p>
<div class='div-other'><a id='mulu240' /><p>初受六祖請。升座。乃云。蝸牛角上三千界。雲月溪山共一家。既爾業緣無避處。不如隨分納些些。一不做二不休。還有共相建立底麼。</p>
<p>上堂云。獨掌不浪鳴。獨樹不成林。建法幢立宗旨。須是互為賓主。安貼家邦。所以道。我若坐時你須立。我若立時你須坐。我若孤峯獨宿。你須偃息干戈。我若天上人間。你須三頭六臂。然後可以光揚佛日。且道。浩浩之中。如何辨主。是處是慈氏。無門無善財。</p>
<p>平旦清晨五月一。吹起少林無孔笛。十方沙界坦然平。大地山河印印出。二祖曾不往西天。達磨曾不到梁國。大家共賀太平歌。摩訶般若波羅蜜。</p>
<p>舉慧超問法眼。如何是佛。眼云。汝是慧超。</p>
<p>師云。還委悉麼。病遇良醫。飢逢王饍。醬裏得鹽。雪中送炭。</p>
<p>舉悟和尚立僧。只這是。大似撒沙向眼中。只這不是。還如注水向耳裏。直下無事。平地陷人。別有機關。墮坑落塹。且畢竟作麼生。祇園屈曲流泉急。鷲嶺巍峩雲出遲　復云。雲居開大爐韛。不止烹佛烹祖。但有一切持來。烈焰堆中辨取。是則當處平和。不是切宜退步。煅出金剛眼睛。直得乾坤獨露。雖然。到者田地。須知向上一路。如何是向上一路。還委悉麼。放將三聖瞎驢。踢殺大雄猛虎。</p>
<p>五月五日天中節。萬崇千妖俱殄滅。眼裏拈却須彌山。耳裏拔出釘根楔。鍾馗小妹舞三臺。八臂那吒嚼生鐵。敕攝截。急急如律令。</p>
<p>萬仞崖頭撒手。要須其人。千鈞之弩發機。豈為鼷鼠。雲門睦州。當面蹉過。德山臨濟。誑謼閻閭。自餘立境立機。作窠作窟。故是滅胡種族。且獨脫一句。作麼生道。萬緣遷變渾閒事。五月山房冷似氷。</p>
<p>曹溪路上。天高地厚。少室峯前。土曠人稀。孤然獨坐冷蕭蕭。大野橫身風颯颯。眼見則瞎。耳聽則聾。口說則啞。雖然不出一毫端。含吐十虗無向背。既然有恁麼神通。且道。作用為什麼乾燥燥地。東海鯉魚打一棒。忙忙帀地便為霖。</p>
<p>釋迦慳。彌勒富。八字打開無盡庫。拄杖子化為龍。赫日光中吐雲霧。遍界霶[雨/(湤-方)]注甘雨。卓拄杖云。參。</p>
<p>七月旦云。一二三四五六七。眼裏瞳人吹篳觱。七六五四三二一。石人木人眼淚出。七通八達。舉著便知。尚在見聞。隔靴抓痒。<span class='corr'>陝</span>府鐵牛。吞嘉州大像則且置。佛殿堦前狗尿天。五臺山上雲蒸飯一句。作麼生道。風來樹影動。葉落便知秋。</p>
<p>舉杲首座立僧。鶻兒未出窠。<span class='corr'>已</span>有摩霄志。虎子未絕乳。<span class='corr'>已</span>有食牛氣。況復羽翼成。況復牙爪備。奮迅即驚羣。八面清風起。一條脊梁硬似鐵。一條白棒掀天地。相與建法幢。展衲僧巴鼻。</p>
<p>天上月圓。萬象歷然。地下月半。觸途成現。見不見。包褁十虗尚餘半。聞不聞。透脫圓通徹本根。玉漏銅壺催不得。乾坤大地一枝燈。一處圓融一切處。無邊剎海更稜層。</p>
<p>有句無句。超宗越格。如藤倚樹。銀山鐵壁。及至樹倒藤枯。多少人失却鼻孔。直饒收拾得來。<span class='corr'>已</span>是千里萬里。只如未有與麼消息時。還透得麼。風暖鳥聲碎。日高花影重。</p>
<p>粥足飯足。飽柴飽水。廬陵米價高。山前麥熟未。盡乾坤剎海。都盧是箇自<span class='corr'>己</span>。撒放眉毛眼睫間。直得放光動地。不是如來禪。亦非第一義。更說什麼衲僧巴鼻。爭如撒手懸崖。去却藥忌。且唱箇囉囉哩。參。</p>
<p>釋迦老子道。若有一人。發真歸源。十方虗空。悉皆消殞。五祖云。一人發真歸源。十方虗空。築著磕著。山僧即不然。一人發真歸源。十方虗空。錦上鋪花。</p>
<p>玄機獨唱。截斷眾流。擺撥不拘。更無回互。直饒釋迦彌勒。不敢當頭著眼。倚天長劍。凜凜神威。杲日當空。澄澄光彩。無物不為妙用。無法不是真乘。控佛祖大機。廓人天正眼。當陽顯示。只貴知歸。纔涉思量。白雲萬里。是故先聖道。我此法印。為欲利益世間故說。在所遊方。勿妄宣傳。今日人天普集。對眾分明剖露。舉拂子。示眾云。見麼。一處真。千處百處一時真。一句透。千句百句一時透。拈起也。乾坤岌業。放下也。海晏河清。不拈不放。又作麼生。萬仞峯頭高著眼。大千世界一浮漚。</p>
<p>眨上眉毛蹉過。大似開眼尿牀。現成公案放行。正是黠兒落節。恁麼不恁麼總得。曳尾靈龜。不是心。不是佛。不是物。虗空釘橛。離得許多閒門破戶。猶是死水藏龍。傾湫倒嶽一句。作麼生道。巨靈擡手無多子。裂破華山千萬重。</p>
<p>一即一切。實際理地。一切即一。本來無物。拈起也。吒吒沙沙。收下也。綿綿密密。三界長時獨露。十方無處容身。孤峯頂上倒行。十字街頭橫臥。目視雲霄則且置。魚行酒肆作麼生。放憨作麼。</p>
<p>覿面見得。在聖猶虧。才涉關津。白雲萬里。諦實處不思議。綿密處同真際。把斷世界。無絲毫透漏。脫洒一句。作麼生道。萬仞峯頭獨足立。</p>
<p>孤迥峭巍巍。始終活鱍鱍。喚作禪道。祖佛眼中著屑。不喚作禪道。祖佛掘地覓天。還有得入者麼。從他千古萬古黑漫漫。填溝塞壑無人會。</p>
<p>舉無遣照。十方剎海目前觀。正體堂堂。大千同一真如境。各守本位去。山是山水是水。互換投機去。星辰易位。佛祖潛蹤。兩處絕聱訛。二邊純莫立。無可不可。悉得安居。隨時應緣。凝然湛寂。且道。長養聖胎一句。作麼生道。不起纖毫修學心。無相光中常自在。</p>
<p>國無定亂之劍。四海晏清。門無白澤之圖。全家吉慶。若道有承恩力處。正是土上加泥。更或削迹吞聲。亦乃持南作北。到這裏。縱橫十字。未免誵訛。據位投機。猶較些子。且作麼生是據位底句。寒山逢拾得。撫掌笑咍咍。</p>
<p>通身是眼見不及。遍身是耳聞不徹。通身是口說不著。通身是心鑑不出。直饒盡大地明得。無絲毫透漏。猶在半途。據令全提。且道。如何展演。域中日月縱橫掛。一亘晴空萬古春。</p>
<p>當陽有路。祖佛共知。覿面相呈。見聞不隔。萬象不能藏覆。千聖無以等階。活鱍鱍絕承當。淨躶躶無回互。直饒棒如雨點。喝似雷奔。猶未動著向上<span class='corr'>關</span>棙在。如何是向上關棙。瞎却諸聖眼。啞却山僧口。日午打三更。面南看北斗。</p>
<p>聞五祖訃音云。大庾嶺頭。笑却成哭。崇寧門下。哭却成笑。何故。喫泉水貴地脉。且要正眼流通。宗風不墜。所謂無常生死法。與我不相干。若能如是見。不用哭蒼天。既不用哭蒼天。如何通信。請大眾拈香。兩彩一賽。</p>
<p>點即不到。一大藏教錦上鋪花。到即不點。祖師西來金聲玉振。且道。祖意教意。是同是別。碧潭雲外不相關。</p>
<p>三轉法輪於大千。其輪本來常清淨。一切諸佛。皆恁麼轉。若向下去。三乘五性。頓漸偏圓。若向上去。不唯覓下口處不得。臨濟德山。目瞪口呿。且道。不落上下。又作麼生。誰是出頭人。</p>
<p>入田不揀。三千里外黑漫漫。牛頭沒馬頭回。百億萬劫沒交涉。拈一放一。節外生枝。舉古舉今。無風起浪。山僧今日。一時撥斷。且道。還有為人處也無。千峯勢到嶽邊止。萬派聲歸海上消。</p>
<p>終日相逢無半面。剛然千里有知音。不須格外論奇特。只此全機耀古今。傾蓋如舊。白頭如新。兩鏡相照。不隔纖塵。徧界未甞示相。毫端普現色身。止猶谷神。動若行雲。相見又無事。不來還憶君。</p>
<p>棒頭取證。撒土撒沙。喝下承當。承虗接響。向上向下。轉見顢頇。說妙談玄。和泥合水。這一片田地。分付來多時也。平地欺人。盡大地撮來。如粟米粒大。掉棒打月。佛祖凡聖。拈向一邊。總不依倚時如何。紅霞穿碧落。白日繞須彌。</p>
<p>田地穩密底。擡脚不起。探頭太過。神通妙用底。放脚不下。收身未轉。直饒十字縱橫。朝打三千。猶較些子。且道。誵訛在什麼處。若知有去。始見全提半提。儻或未知。布袋裏老鵶。雖活如死。</p>
<p>殺人刀活人劍。上古之風規。亦是今時之樞要。言句上作解會。泥裏洗土塊。不向言句上會。方木逗圓孔。未擬議<span class='corr'>已</span>蹉過。正擬議隔關山。擊石火閃電光。搆得搆不得。未免喪身失命。且道。此理如何。苦瓠連根苦。甜瓜徹蒂甜。</p>
<p>雲騰致雨。世界索然。日照天臨。乾坤廓爾。文殊臺裏萬菩薩。縱然顯現。晴是晴雨是雨。山是山水是水。阿那箇是萬菩薩。風暖鳥聲碎。日高花影重。</p>
<p>眨上眉毛早蹉過。塞却眼。更形言語轉周遮。合取口。盡大地都為一塵。佛眼覰不見。一大藏都為一句。海口莫能宣。也未提得一半在。忽然踏破化城時如何。行到水窮處。坐看雲起時。</p>
<p>受夾山請云。目前無異草。徧界絕遮攔。域中日月斬新。方外乾坤獨露。直得龍天釋梵。動地雨花。妙德空生。目瞪口呿。行棒行喝。拈放一邊。雲月溪山。放過一著。一處透。千處萬處該通。一機明。千機萬機圓轉。碧巖不離此處。此處不離碧巖。攝大千於毫端。融芥塵於剎海。含花鳥過。抱子猿歸。湛寂凝然。應真不借。則且致。只如無陰陽地上。成得箇什麼邊事。萬卉正資和氣力。碧巖先發一枝香　復舉。馬大師。問藥山。子在此許多時。本分事作麼生。山云。皮膚脫落盡。唯有一真實。祖云。據汝所見。可謂協於身體。而布於四肢。何不將三條篾。束取肚皮。隨處住山去。山云。某甲何人。敢言住山。祖云不然。未有長行而不住。未有長住而不行。欲益無所益。欲為無所為。宜作舟航。由是住山。</p>
<p>師云。大眾。古人得意之後。不忘利生。直入深山。提持宗要。山僧暗昧。豈敢仰攀。如是則更不用篾束肚皮。却有箇折脚鐺子。與方來。共守寂寥。若信得及。不在忉忉。或未諳詳。聽取箇末後句。高峰突兀倚天門。青嶂虗閒可垛跟。折脚鐺兒幸然在。不妨携去隱深雲。雖然如是。也須大家出手始得。且道。畢竟如何。妙舞應須誇變拍。三臺須是大家催。</p>
<p>入院。指方丈云。箇是毗耶據坐處。正同摩竭令行時。夾山頂[寧*頁]通一竅。放出天彭老古錐。既放伊出頭。且道。作得箇什麼伎倆。衝浪錦鱗來入罟。縵天網舉不饒伊。</p>
<p>入院云。門外青山潑黛。途中細雨如膏。靈雲陌上桃花。處處芳菲溢目。香嚴巖畔翠竹。時時撼影搖風。直得一擊忘所知。一見絕疑惑。不免尚留觀聽。未透聲色。若能見無見之色。聞無聞之聲。撥轉路頭。踏飜關捩。句句越佛越祖。塵塵耀古騰今。處處離色離名。箇箇斬釘截鐵。心外無法。法外無心。用王庫刀。發千鈞弩。壁立萬仞。坐斷十方。可以入大解脫門。傳正法眼藏。向堯時舜日。共樂昇平。鼓腹謳歌。歸家穩坐。且到家一句。作麼生道。但願春風齊著力。一時吹入我門來　復云。昔傅明。有通天作略。跨海神機。使無舌人。說無義語。收洛浦。接青峯。辨石霜。賞佛日。嶮崔句峻。陷虎機深。電激星飛。珠回玉轉。建茲寶剎。風範具存。而山僧庶事不才。何以繼其高躅。既辭讓不及。轉透無門。不免借一條路。向無言處演言。無事處生事。無佛處現佛。無祖處示祖。且貴始末相符。頭正尾正。敢問諸人。還見夾山老子麼。莫從百草巔頭薦。覿面無私亘古今。</p>
<p>開堂拈疏云。言言錦綉。句句珠璣。讚無上乘。顯正法眼。應須未舉<span class='corr'>已</span>前薦取。文彩之外承當。苟或未然。却請宣過。</p>
<p>升座云。爍迦羅眼。頂上放大光明。摩醯首羅。面前現奇特相。一言含眾象。一句逗群機。何止猛處穴裏橫身。萬仞峯前側足。所以道。顯大機明大用。得失俱喪。是非杳忘。絕塵絕跡。透色透聲。重重無盡。事事圓融。又如華藏法界。無邊香水海。不可說浮幢王剎。盡向這裏。一時開現。即此見成。即此受用。不以眼見。不以耳聞。不以口談。不以心知。還證得麼。若也證得。不必覺城東際。初見文殊。樓閣門開。方參慈氏。敢問大眾。即今是什麼人境界。舉拂子云。盧舍本身全體現。當機直下沒纖毫。</p>
<p>丁一卓二。本分鉗鎚。揑聚放開。作家受用。灰頭土面處。壁立千仞。壁立千仞處。土面灰頭。自然雙放雙收。到處為祥為瑞。還委悉麼。掬水月在手。弄花香滿衣。</p>
<p>太虗寥廓。萬彚森然。正眼洞明。纖毫不立。孤峻處。祖師莫近。坦夷處。人天共知。擊開大解脫門。識取無面目漢。且作麼生是無面目底漢。芍藥花開菩薩臉。椶櫚葉散夜叉頭。</p>
<p>一向不恁麼。目視雲漢。不徇人情。一向恁麼。灰頭土面。帶水拖泥。恁麼中不恁麼。就下平高。不恁麼中却恁麼。從空放下。或有箇恁麼不恁麼。總不管。亦無明。亦無暗。亦不放。亦不收。且道。如何。到頭霜夜月。任運落前溪。</p>
<p>第一句下薦得。祖佛乞命。第二句下薦得。人天膽落。第三句下薦得。虎口橫身。不是循途守轍。亦非革轍移途。透得則六臂三頭。未透亦人間天上。且道。三句外一句。作麼生道。生涯只在絲綸上。明月扁舟泛五湖。</p>
<p>住道林。開堂云。大道無向背。至理絕言詮。迥出三乘。高超十地。萬法不到處。特地光輝。生佛未分時。靈光獨耀。不落聞見。不隨色聲。直下無一絲毫頭。徧界全彰奇特事。直饒棒頭取證。喝下承當。猶是曲為今時。更或光境俱忘。契心平等。畢竟亦非的旨。所以道。向上一路。千聖不傳。學者勞形。如猿捉影。到者裡。理絕事絕行絕。照絕用絕。權絕實絕。直似倚天長劍。凜凜神威。鐵牛之機。牢籠不住。今日幸對明眼人前。不敢被蓋囊藏。八字打開去也。拈拂子云。還委悉麼。耀古騰今活鱍鱍。大千沙界露全身　復云。大眾。昔日雪峯。拈拄杖示眾云。我者箇。為中下機人。時有僧。出問云。忽遇上上機人來時如何。峯拈起拄杖。</p>
<p>雲門云。我不似雪峯打者破葛藤。乃拈拄杖云。我者箇。為中下機人。時有僧忽問。遇上上機人來時如何。雲門便打。</p>
<p>師拈云。大凡扶宗立教。須是頂門具眼。肘後有符。看它二老宿。縱橫殺活。出沒卷舒。甚生奇特。子細檢點將來。猶是節外生枝。若據山僧見處。乃拈拄杖云。山僧只將者箇。普為一切人。無論上中下。若要擎展。一任擎展。若要承當。一任承當。處處把斷要津。箇箇壁立千仞。且道。忽遇其中人來時如何。萬國醉心甞大鼎。相逢攜手上高臺。</p>
<p>深深處。無物堪比倫。淺淺箇。兩手相分付。以一統萬。穿眾穴於毫端。補短截長。握秤尺於掌內。換却髑髏襄底。且致。把將靴鞋袋來一句。作麼生道。意氣不從天地得。英雄豈藉四時推。</p>
<p>葉落知秋。動絃別曲。定光拈手。智者點頭。承當於文彩未彰前。相照向是非得失外。不涉廉纖。如何通信。萬景徒有象。孤雲本無心。</p>
<p>玄玄玄太顢頇。了了了沒邊表。有生有滅。特地乖張。無去無來。轉見漏逗。不起寂滅定。而現諸威儀。不捨凡夫法。而修諸勝行。且道。是放行。是把住。隨流認得性。無喜亦無憂。</p>
<p>舉泰首座立僧。云。大人具大見。大智得大用。一飛六月息。一諾千金重。滔天必江海。崔嵬必山岳。先知覺未知。先覺覺後覺。打開無盡藏。運出無價珍。不依倚一物。顯示本來人。</p>
<p>雪竇道。義出豐年。儉生不孝。於衲僧門下。是放行。是把住。若人道得。老僧分半院。與伊住。</p>
<p>師云。雪竇病多諳藥性。經效始傳人。箇中或有知豐知儉。知放行。知把住底。亦何妨分半院與伊。但燒香發願。只圖他早有箇院子住。使嘗些滋味。且免得窮廝煎餓廝炒。</p>
<p>突出難辨。久參未免躇蹰。信手拈來。後學那知端的。金風扇物。玉露垂珠。雁過長空。蛩吟幽砌。一一七穿八穴。明明百帀千重。何必棒喝交馳。方論照用。直下懸崖撒手。便有恁麼人麼。見義不為非勇士。臨危不變始驚羣。</p>
<p>一切無收攝。觸處圓成。應用絕參差。莫窮形相。向千聖頂[寧*頁]上。有時露出佛祖莫窮底機關。於一毫端中。有時演出主賓互換底文彩。經天緯地。玉轉珠回。即且置。舉拂子。作點勢云。這一點。落在什麼處。海神知貴不知價。留與人間光照夜。</p>
<p>報寧民受帖。一向孤峯獨宿。目視雲霄。雖則不埋沒宗風。無乃太高生。一向十字路口。土面灰頭。利物應機。雖則埋沒自<span class='corr'>己</span>。無乃太屈辱生。況明悟之士。頂門具眼。肘後有符。出沒卷舒。得大自在。動若浮雲。止猶谷神。或可以孤峯獨宿。不礙土面灰頭。或土面灰頭。不礙孤峯獨宿。恁麼中。有不恁麼。不恁麼中。却有恁麼。且應時應節一句。作麼生道。良久云。瑞氣逢嘉運。靈苗觸處春。</p>
<p>古佛有通津。當陽亘古今。懸崖能撒手。一語直千金。</p>
<p>行棒行喝。拽石搬土。象骨輥毬。禾山打鼓。溈嶺牧牛。玄沙見虎。喫茶趙州。面壁魯祖。爭似老雲門。臘月二十五。</p>
<p>李善友為僧。云。三界無安。四生拘促。欲脫愛網。超步大方。正應披忍辱鎧。操智慧刀。運上品心。發殊勝志。與蘊魔煩惱魔死魔共戰。滅三毒。破魔網。始是大丈夫漢。豈不見。教中道。三界無安。猶如火宅。眾苦充滿。甚可怖畏。又道。是舍唯有一門。而復狹小。雖然狹小。過去諸佛。見在諸佛。未來諸佛。盡從這裏出去。且道。畢竟如何。良久云。何似生遼天鶻。萬里雲只一突。</p>
<p>開爐云。乾茆近火。理合先燋。滴水生氷。事不相涉。儻或透生死。明寒暑。融動靜。一去來。直得意遣情忘。如癡似兀。然後乃可飢則喫飯。健則經行。熱則乘凉。寒則向火。雖然如是。趙州道。我在南方三十年。有箇無賓主話。直至而今。無人舉得。且道。無賓主話。火爐頭如何舉得。還委悉麼。衲被蒙頭萬事休。此時山僧都不會。</p>
<p>竹菴為佛眼設齋請。云。此方緣盡。他方顯化。此界身死。他界出現。大善知識。以無邊虗空。為正體。以香水海不可說塵剎。為化境。以日月為明燭。以形骸為逆旅。以死生為晝夜。其來也。電光晃耀。其去也。石火星飛。雖示世人有去有來。極其本體。不動不變。所以南泉。昔為馬大師作齋。問大眾云。今日為先師作齋。且道。先師來麼。有底道。合取鉢盂。有底道。真堂前更添一分食。蓋明此箇不動不變。至靈至妙。各有奇特處。要且只見錐頭利。不見鑿頭方。</p>
<p>今日褒山珪長老。為佛眼和尚設齋。敢問大眾。佛眼和尚。還來麼。有道得底。試出來道看。若無。不消一箇普同供養。何故。簷前水滴滴相乘。五葉花葉葉相付。且道。綿綿不斷一句。作麼生道。祖月凌空圓勝智。何山松柏不青青。</p>
<p>放行再為僧。謝恩罷云。天中之天。聖中之聖。處域中之大。超方外之尊。執寶籙以臨民。統金輪而御極。廓清六合。停毒萬方。聿降綸言。重興佛法。遂使普天釋子。復換僧儀。歸木笏於裴相公。納冠簪於傅大士。重圓應真頂相。再披屈眴田衣。俄頃之間。追還舊觀。皇恩崇重。倍萬丘山。草木之微。云何圖報。輒傾肝膽。少出毫芒。大眾。先佛有頂[寧*頁]一機。如擊石火。似閃電光。祖師有末後一句。吞栗棘蓬。跳金剛圈。可以敵勝驚群。可以轉凡成聖。騰今耀古。蓋色騎聲。如今對眾拈來。不犯從前路布。還委悉麼。洪鈞妙力先天地。覆載恩歸大聖人。</p>
<p>無盡忌日請。云。握佛祖鉗鎚。控作家爐鞴。烹煅今古。驗證衲僧。唯用向上一機。金剛王寶劍。臨濟祖師。傳黃檗馬祖此箇機要。向大河之北。獨振正宗。一喝分賓主。照用一時行。坐斷天下人舌頭。奔走四海雲水。以至。乃子乃孫。傳此正見。用此真機。若非大解脫人。安能當陽證驗。昔無盡大居士。生平以此事為務。遍寰海宗師。無不參咨。到兜率山下。逢箇老衲。論末後句。始得脫體全真。言解道理。一時脫却。遂作頌云。鼓寂鐘停托鉢回。巖頭一拶語如雷。果然只得三年活。莫是遭他受記來。戞玉鏗金。虎驟龍驤。不妨具大機得大用。以此正印。印天下善知識。山僧昔在湖北相見。與伊電卷星馳。一言契證。表裡一如。居士功業。書於竹帛。遺德在於生民。當此之日。撒手那邊。且道。向什麼處去。還委悉麼。大千沙界諸佛土。剎剎塵塵現勝身。</p>
</div>
<div class='div-other'><a id='mulu241' />
<p class='h2'>法語</p>
<div class='div-other'><a id='mulu242' />
<p class='h3'>示張持滿朝奉</p><p>古人以牧牛為喻。誠哉。所謂要久長人爾。直截省要。最是先忘我見。使虗靜恬和。任運騰騰。於一切法。皆無取捨。向根根塵塵。應時脫然自處。孤運獨照。照體獨立。物我一如。直下徹底。無照可立。如斬一綟絲。一斬一切斬。便自會作活計去也。佛見法見。尚不令起。則塵勞業識。自當氷消瓦解。養得成實。如癡如兀。而峭措。祖佛位中。收攝不得。那肯入驢胎馬腹裏也。</p>
<p>趙州道。我見千百億箇。盡是覓作佛漢子。於中覓箇無心底難得。又云。我在南方。三十年。除粥飯二時。是雜用心處。香林四十年。方成一片。湧泉四十年。尚自走作。南泉十八。解作家活。信知。從上古人。無不皆如此。密密履踐。安可計得失長短。取捨是非知解也。同學之中。唯龍門智海。昔甞熟與究明。但逢緣遇境。莫不管帶。何止此生而<span class='corr'>已</span>。窮未來際。證無量聖身。也未是他泊頭處。但一味退步。切莫作限量也。</p>
<p>報緣未謝。於人間世上。有如許參涉交互。應須處之。使綽綽然有餘裕始得。人生各隨緣分。不必厭喧求靜。但令中虗外順。雖在閙市沸湯中。亦恬然安穩。纔有纖毫見<span class='corr'>刺</span>。則打不過也。</p>
</div>
<div class='div-other'><a id='mulu243' />
<p class='h3'>示隆知藏</p><p>五祖老師。平生孤峻。少許可。乾嚗嚗地。壁立只靠此一著。常自云。如倚一座須彌山。豈可掠虗。弄滑頭謾人。把箇沒滋味鐵酸饀。劈頭拈似學者。令咬嚼。須待渠桶底子脫。喪却如許惡知惡見。不掛絲毫。透得淨盡。始可下手煅煉。方禁得拳踢。然後示以金剛王寶劍。度其果能踐履荷負。淨然無一事。山是山水是水。更應轉向那邊。千聖羅籠不住處。便契乃祖<span class='corr'>已</span>來。所證傳持正法眼藏。及至應用為物。仍當驅耕夫牛。奪飢人食。證驗得十成無滲漏。即是道流也。</p>
</div>
<div class='div-other'><a id='mulu244' />
<p class='h3'>示明首座</p><p>達磨游梁歷魏。落草尋人。向少林冷坐九年。深雪之中。覓得一箇。及至最後。問得箇什麼。却只禮三拜。依位而立。遂有得髓之言。至今守株待兔之流。競以無言禮拜。依位而立。遂為得髓深致。殊不知。劒去久矣。爾方刻舟。豈曾夢見祖師。若是本色真正道流。要須超情離見。別有生涯。終不向死水裏作活計。方承紹得他家基業。到箇裏。直須知有向上事。所謂善學柳下惠。終不師其跡。是故古人道。一句合頭語。萬劫繫驢橛。誠哉。</p>
<p>破有法王。出現世間。隨眾生欲。種種說法。將知所說。皆為方便。只為破執破疑。破解路。破我見。若無許多惡覺惡見。佛亦不必出現。而況說種種法耶。</p>
<p>不與萬法為侶者。是什麼人。回光自照看。待汝一口吸盡西江水。即向汝道。八角磨盤空裏走。參得透。目前萬法平沈。無始妄想蕩盡。</p>
<p>德山隔江招手。便有人承當。鳥窠吹布毛。尋有人省悟。得非此段大緣。時至苗根自生。也亦機感相投有地。也亦當人密運無間。信師門發揮。何峭絕如此之難。而超證如此之易。古人以輥芥投針為況。良不虗矣。</p>
</div>
<div class='div-other'><a id='mulu245' />
<p class='h3'>示良上人</p><p>金色頭陀。論劫打坐。達磨少林。面壁九年。曹溪四會縣看獵。大溈深山卓菴十載。大梅一住絕人跡。無業閱大藏。古聖翹足七晝夜讚底沙。常啼經月賣心肝。長慶坐破七蒲團。是皆為此一段大因緣。其志可尚。終古作後昆標準。便使致身在長連牀上。亦不過冥心體究。但令心念澄靜。紛紛擾擾處。正好做工夫。當作工夫時。透頂透底。無絲毫遺漏。全體現成。更不自他處起。唯此一大機。阿轆轆轉。更說甚世諦佛法。一樣平持。日久歲深。自然脚跟下。實確確地。只是箇良上座。直下契證。如水入水。如金博金。平等一如。湛然真純。是解作活計。<span class='corr'>但</span>一念不生。放教玲瓏。才有是非彼我得失。勿隨它去。乃是終日竟夜。親參自家真善知識。何憂此事不辦。切須自省。</p>
<p>曹溪大鑒微時。新州一樵夫也。碌碌無所建明。<span class='corr'>已</span>數十載。一旦聞客誦經。激其本願。遂致母出鄉。謁黃梅大滿。才見數語間投機。隱碓坊八箇月。既聞秀偈。始露鋒芒。五祖舉衣鉢授之。是時眾競起。遂欲奪取。而蒙山道人。最先及之於大庾嶺頭。知不勝。始悟。此衣非可以力爭。稽首求法。大鑒以不思善惡。本初面目。斂念知歸。盧老以時緣未穩。遁跡四會縣獵人中。久之。尋抵番禺。吐風幡不動。動自於心之語。印宗伸弟子之禮。為之削髮登具。由是開大法要。總二千餘眾。若有之。名徹九重。遣貴近。降紫泥召之。確然不應。度龍象。若南嶽青原永嘉南陽荷澤司空數十人。皆大宗師。何其偉歟。唯聖賢示化。進退存亡。了然先照。然考其步驟。從微至著。不料世緣而示妙機。百世之下。無與為等。到今數百年。充徧天下。列剎相望。皆其法孫。欽仰洪範。欲擬其毫末。竭誠罄力。終莫能髣髴。惟望後昆。有力量者。勉旃。聊述梗槩爾。</p>
<p>趙州見僧。喚近前來。僧近前。州云。去。多少省力。若薦得。乃是十成完全。若作如之若何。則知見生也。</p>
</div>
<div class='div-other'><a id='mulu246' />
<p class='h3'>示裕書記</p><p>踏著實地。到安穩處。時中無虗底工夫。綿綿不漏絲毫。湛寂凝然。佛祖莫能知。魔外無捉摸。是自住無所住大解脫。雖歷無窮劫。亦只如如地。況復諸緣邪。安住是中。方可建立。與人抽釘㧞楔。亦只令渠無住著去。此之謂大事因緣。</p>
<p>秉拂。據位稱宗師。共無本分作家手段。未免賺他方來。引人草窠裏。打骨董去也。若具金剛正眼。須洒洒落落。唯以本分事接之。直饒與佛齊肩。猶有佛地障在。是故從上來。行棒行喝。一機一境。一言一句。意在鈎頭。只貴獨脫。勿使依草附木。所謂駈耕夫之牛。奪飢人之食。若不如是。盡是弄泥團漢。</p>
<p>方來衲子。有夙根。作工夫。驀地得入者。不遇真正宗師。反引他作露布。墮在機境中。無繩自縛。半前落後。似是不是。最難整理。要須識其病脈。辯其落著。得其所偏墜。而發起之。俾捨執著住滯。然後示以本分正宗。便無疑惑。了然得大解脫。居大寶宅。自然趁亦不去。可以洪濟大法。傳續祖燈。堪報不報之恩也。</p>
<p>黃龍南禪師。昔未見石霜。會一肚皮禪。翠巖憫之。勸謁慈明。只窮究玄沙語。靈雲未徹處。應時瓦解氷消。遂受印可。三十年。只以此印。拈諸方解路。瘥病不假驢䭾藥。緊要處。豈有如許多佛法也。</p>
<p>大宗師為人。雖不立窠臼露布。久之學徒妄認。亦成窠臼露布也。盖以無窠臼為窠臼。無露布為露布。應須反之全盡。無令守株待兔。認指為月。</p>
<p>鑒在機先。風塵草動。亦照其端倪。況應酬擾擾哉。非胸次虗靜。無一法當情。安能圓應無差。先機照物耶。此皆那伽在定之効也。</p>
</div>
<div class='div-other'><a id='mulu247' />
<p class='h3'>示禪人</p><p>參問要見性悟理。直下忘情絕照。胸襟蕩然。如癡似兀。不較得失。不爭勝負。凡有違順。悉皆截斷。令不相續。悠久自然。到無為無事處。才毫髮要無事。早是事生也。一波纔動萬波隨。豈有了期。他時生死到來。脚忙手亂。只為不脫洒。但以此確實。自然閙市裏。亦淨如水。豈憂<span class='corr'>己</span>事不辨耶。</p>
</div>
<div class='div-other'><a id='mulu248' />
<p class='h3'>示成修造</p><p>成就一切。總只由他。破壞一切。亦只由他。奇特殊勝緣。恒沙功德藏。無量妙莊嚴。超世希有事。皆所成就。慳貪憎妬。情識執著。有為有漏。垢染雜亂。解路名相。知見妄想。皆所破壞也。唯他能轉一切物。一切物不能轉他。雖無形段面目。而包括十虗。含凡育聖。若有取之。即墜見<span class='corr'>刺</span>。卒摸索不著。</p>
<p>諸佛開示。祖師直指。唯心妙性。徑截承當。不起一念。透頂透底。無不現前。於見成際。不勞心力。任運逍遙。了無取舍。乃真密印也。</p>
</div>
<div class='div-other'><a id='mulu249' />
<p class='h3'>示杲書記</p><p>臨濟正宗。自馬師黃檗。闡大機大用。脫羅籠。出窠臼。虎驟龍馳。星飛電激。卷舒擒縱。皆據本分。綿綿的的。到興化風穴。唱愈高。機愈峻。西河弄師子。霜華奮金剛王。非深入閫奧。親受印記。皆莫知端倪。徒自名邈。只益戲論。大抵負冲天氣宇。格外提持。不戰屈人兵。殺人不眨眼。尚未彷彿其趣向。況移星換斗。轉天輪回地軸耶。是故示三玄三要。四料簡。四賓主。金剛王寶劍。踞地師子。一喝不作一喝用。探竿影草。一喝分賓主。照用一時行。許多絡索。多少學家。<span class='corr'>摶</span>量注解。殊不知。我王庫內。無如是刀。弄將出來。看底只眨得眼。須是他上流。契證驗認。正按旁提。須還本分種草。豈假娣媒。</p>
<p>只如寶壽開堂。三聖推出一僧。壽便打。聖云。你恁麼為人。非但瞎却這僧眼。瞎却鎮州一城人眼去在。壽擲下拄杖。便歸方丈。</p>
<p>興化見同參來。便喝。僧亦喝。化又喝。僧復喝。化云。你看。者瞎漢。僧擬議。化直打出法堂。侍僧問。有何相觸忤。化云。是他。也有權。也有實。也有照。也有用。我將手向伊面前。橫兩遭。却不會。似此瞎漢。不打。更待何時。</p>
<p>看他本色宗風。迥然殊絕。不貴作略。只貴他眼正。要負荷正宗。須是透頂透底。不涉廉纖。迥然獨脫。然後的的相承。可以起此大法幢。然此大法炬。繼他馬師百丈楊岐。不為忝爾。</p>
</div></div>
<div class='div-other'><a id='mulu250' />
<p class='h2'>立地佛事</p>
<div class='div-other'><a id='mulu251' />
<p class='h3'>為佛眼下火</p><p>如來涅槃日。娑羅雙樹間。放出三昧火。闍維金色身。有條攀條。無條攀例。故褒山佛眼禪師。道播四海。名聞九州。三十年間。三踞大剎。退席褒嶺。宴坐鍾山。以平生所受用栗棘蓬。驅耕夫之牛。以楊岐所付囑金剛圈。奪飢人之食。傳持一大事。提振向上機。衲子雲從。諸方景仰。豈謂一彈指頃。坐斷報化佛頭。談笑之間。遽失人天正眼。今則人天廓落。人境蕭條。雪映高山。風清大野。圓頂後相。放萬里神光。正當與麼時。還委悉麼。看取亘天。</p>
</div>
<div class='div-other'><a id='mulu252' />
<p class='h3'>為亡僧下火</p><p>五蘊山頭涅槃路。四方八面沒遮欄。通身盡是金剛眼。一粒靈丹火裏然。</p>
</div></div></div>
<div class='div-other'><a id='mulu253' />
<p class='h1'>開福寧和尚語　　　　嗣五祖</p><p>上堂。門裏出身易。身裏出門難。易難不到處。普請大家看。乃竪起拂子云。還見麼。若謂見。云何為見。見在即凡。宛同流浪。若謂不見。云何不見。行脚高士。眼在什麼處。見與不見。若為明辨。這裏徹去。三世如來。六代祖師。平生關棙。瓦解氷消。苟或未然。待把少林無孔笛。為君吹起小陽春。</p>
<p>施主請云。飲光門下。徒誇微笑之機。少室嵓前。謾說安心之法。爭似呈橈舞棹。畫舫輕舟。萬里無雲。長天一色。蘆灣月渚。漁父拋綸。烟嶋波心。沙禽戲日。閑烹綠茗。滿酌流霞。蕩蕩皇風。平平帝道。數聲歸笛離春浦。一片孔帆過洞津。到岸捨舟常式事。何須更問渡頭人。諸禪德。報慈如斯舉唱。還有為人處麼。若道有。那裏是有處。若道無。擊鼓昇堂。辜他請主。到這裏。如何剖露。還委悉麼。良久云。人歸大國方成器。水到滄溟始是波。</p>
<p>報慈一要。凡聖同妙。犬吠驢鳴。龍吟虎嘯。道吾樂神。師巫祭廟。雨過山青。雲收日照。拾得與寒山。不覺呵呵笑。諸禪德。且道。笑个什麼。休休。他年自有智音。豈待今朝說破。</p>
<p>冬至云。晷運推移。日南長至。分明一道。恩光照徹。十方三世。全彰諸祖玄關。漏泄衲僧巴鼻。靈雲剛道無疑。彌勒徒誇受記。爭如李四張三。相賀街頭巷尾。不是海印發光。亦非楞嚴三昧。林下高人。休要瞌睡。令余暗裏笑舒眉。直是清風動天地。</p>
<p>春山青春水綠。啼鳥落花清耳目。一帶平原畫不成。妙印無羈豈拘束。諸禪德。豈不見。古人道。聞聲悟道。見色明心。瞥然妙會。輝古騰今。古人恁麼道。也是抱橋柱澡洗。未出常流。開福道。聞聲不悟道。見色豈明心。大冶紅爐裏。真鍮不博金。忽有人道。開福恁麼道。何曾夢見古人。師乃呵呵大笑云。將謂胡鬚赤。更有赤鬚胡。擊禪牀。下座。</p>
<p>謝藏主云。琉璃殿上。古佛舒光。明月堂前。曇花布影。不用南詢彌勒。何須東覓文殊。華藏門開。任君瞻仰。或舒或卷。塵塵普現色身。或放或收。處處毗盧境界。不舒不卷。寂爾無根。不放不收。是真常住。絲毫無礙。統攝聖凡。自利兼他。古今不墜。然雖恁麼。當人分上。又且如何。還會麼。夜半不須敲五戶。天明鳳子笑銜花。</p>
<p>看藏云。衲子玄關。群生命脉。鋒鋩未兆。便好承當。文彩纔形。翻成影事。何也。空劫<span class='corr'>已</span>前。乾坤未剖。凝然一片。非聖非凡。不涉熏修。豈從外有。洎乎世界安立。四姓雜居。憎愛情生。悟迷相返。妄認四大。為自身相。六塵緣影。為自心相。譬彼病目。見空中花。造種種業。受種種報。枉流諸趣。曠劫于今。繇是釋尊。不離兜率。下降閻浮。四十九年。三百餘會。演無量義。分布塵剎。拯物導迷。應病與方。明師罕值。真藥未逢。賴遇程君。為不請友。捐潤屋珍寶。屆開福道場。命五湖衲子。看閱毗盧大藏。欲使禪人。不動舌頭。五千四十八卷。彈指一時周足。直得須彌起舞。海水騰波。天雨四花。地搖六種。因收果海。果徹因源。因果兩忘。是真常住。儻或端倪未辨。依前重說偈言。你等諸人。發卷看時。急須著眼。三世諸佛。全分法身。盡在裏許。何故。焚香提起經來讀。便是拈花付囑心。此外別求玄妙解。攸攸千古少知音。以拂子擊禪牀。下座。</p>
<p>永嘉一宿。道播寰區。招扇隔江。法流四海。乾坤未剖。誰是知音。空劫<span class='corr'>已</span>前。何人印可。向上一路。千聖不傳。透脫斯關。方能妙用。慈雲靉靆。舒卷湘江。不假風雷。霶[雨/沱]甘澤。三草二木。竝獲敷榮。畢竟指歸。自何而得。還知麼。青山不鎖長飛勢。滄海合知來處高。</p>
<p>施主設粥請。云。諸禪德。從前日月。依舊山川。瀉碧堆青。輝騰今古。曾無間斷。豈有虧盈。不見。僧問趙州。學人乍入叢林。乞師指示。州云。喫粥了也未。僧云。喫粥了也。州云。洗鉢盂去。僧從此大悟。大眾且道。那裏是這僧悟處。還委悉麼。幾般雲色出峯頂。一樣泉聲落檻前。下座。</p>
<p>摩竭正令。未免崎嶇。少室垂慈。早傷風骨。腰囊挈錫。辜負平生。煉行灰心。遞相鈍致。爭似春雨晴春山青。白雲三片五片。黃鳥一聲兩聲。千眼大悲看不足。王維雖巧畫難成。直饒便恁麼。猶是涉途程。諸禪德。不涉途程一句。作麼生道。良久云。人從卞州來。不得東京信。</p>
</div>
<div class='div-other'><a id='mulu254' />
<p class='h1'>佛性泰禪師語　　　　嗣圓悟</p>
<div class='div-other'><a id='mulu255' />
<p class='h2'>上堂</p><p>日出卯。用處不須生善巧。看看。新羅國人。與大食國人。在中庭相撲。被佛殿鴟刎喝一聲。却入諸人脚跟下去。諸人還見麼。若也見得。觸事有餘。若也不見。白日莫空過。青春不再來。</p>
<p>客從遠方來。遺我一張琴。中含太古意。舉世無知音。子期徒側耳。師曠謾追尋。今朝呈似君。試請彈一曲。</p>
<p>釋迦掩室。淨名默然。雖明教眼。未透祖關。如何是祖關。泥蛇吞鐵虎。井底火燒山。</p>
<p>開口錯。令口喪。明眼衲僧無伎倆。春風吹落桃李花。淡煙疎雨籠青嶂。錯。</p>
<p>達得人空法空。未稱祖師家風。體得全用全照。亦非衲僧要妙。直須打破牢關。識取向上一竅。如何是向上一竅。春寒料峭。凍殺年少。</p>
<p>一葉落天下秋。看看空際火雲收。萬里長江淨如練。謝家人不在漁舟。且道。在甚處。歸堂喫茶去。</p>
<p>一鴈度長空。影落寒江水。水無沉影心。鴈無遺蹤意。蹤影兩相忘。憑何為的旨。籬邊金菊黃。江上芙蓉翠。參。</p>
<p>德山入門便棒。平地生堆。臨濟入門便喝。無風起浪。俱胝竪指。未免顢頇。雪嶠輥毬。小兒子戲。到這裏。總使不著。爭如六月三伏。甘雨普洪。水足東臯。禾青南畝。農夫鼓腹。樵者高歌。古佛家風。儼然如在。如斯會得。共樂升平。脫或未然。只知事逐眼前過。不覺老從頭上來。</p>
<p>三角牯牛獨脚舞。兩輪石磨遶空飛。新生孩子擎鐵棒。直上須彌打一槌。以拂子擊禪牀。下座。</p>
<p>久雨不晴。有理難伸。雲霧長埋大野。簷聲不斷前旬。阿喇喇。聞不聞。補陀巖上客。應笑未歸人。</p>
<p>涅槃無異路。方便有多門。遂拈起拄杖云。看看。山僧拄杖子。一口吸盡西江水。東海鯉魚。[跳-兆+孛]跳上三十三天。帝釋忿怒。把須彌山一摑粉碎。堅牢地神。合掌讚歎云。諦觀法王法。法王法如是。拄杖子擊禪牀。下座。</p>
<p>不思善不思惡。內外中間空索索。擡眸或爾望長空。古木森森撐碧落。參。</p>
<p>祖師道。欲得現前。莫存順逆。釋迦老子。是什麼破草鞋。一大藏教。是拭不淨底故紙。達磨九年面壁。是个瞌睡漢。你諸人。皮下無血。眼裏無睛。是來這裏。討个什麼盌。各請歸堂去。</p>
<p>大眾。還委悉麼。會則途中受用。拈得瓦礫。盡是真金。不會則世諦流傳。縱有真金。翻成瓦礫。且道。利害在什麼處。未明心地印。難過趙州關。</p>
<p>尼道者請。上堂云。有句無句。鸞翔鳳舞。全提半提。電轉星飛。會則目前包褁。不會則南北東西。阿呵呵。知不知。堪笑當年尼總持。少室峯前逢達磨。更無一法可當情。咄。</p>
<p>冬至云。陰消陽復物光華。節令推排豈有差。勿謂枯株無煖氣。拈拄杖云。且看拄杖子生花。見麼。嗅著即腦裂。卓一下。下座。</p>
<p>咄咄何似生。穿雲俊鶻摩青天。擡眸一顧十萬里。林間鈍羽空忙然。求解會。著言詮。還同日午打三更。爭如一句聲前薦。獨向毗盧頂上行。</p>
<p>推真真無有相。窮妄妄無有形。真妄兩無所有。廓然露出眼睛。眼睛既露。見个什麼。曉日爍開巖畔雪。朔風吹綻臘梅花。</p>
<p>開口有時非。開口有時是。麤言及細語。皆歸第一義。釋迦老子盌鳴聲。達磨西來屎臭氣。惟有山前水牯牛。身放毫光照天地。咄。</p>
<p>淨人打鼓。三世諸佛。向鼓聲裏。轉大法輪。侍者燒香。六代祖師。向香爐烟上。深談實相。諸人還聞麼。見聞但見聞。見聞即不得。參。</p>
<p>寶劍拈來便用。豈有遲疑。眉毛剔起便行。更無回互。一切處騰今煥古。一切處截斷羅籠。不犯鋒鋩。亦非顧鑒。獨超物外。則且置。萬機喪盡時如何。八月秋何處熱。</p>
<p>渺渺邈邈。十方該括。坦坦蕩蕩。絕形絕相。目欲視而睛枯。口欲談而詞喪。文殊普賢。全無伎倆。臨濟德山。不妨提唱。龜吞<span class='corr'>陝</span>府鐵牛。蛇咬嘉州大像。嚇得東海鯉魚肚脹。咦。</p>
<p>一舉不再說。<span class='corr'>已</span>涉繁詞。未舉<span class='corr'>已</span>先知。猶落第二。直饒向威音那畔。空劫<span class='corr'>已</span>前薦得。猶是鬼家活計。未為透脫一路。且如何是透脫一路。昨日南山。虎咬大虫。</p>
<p>言前生。句後殺。電光石火中區別。橫按鏌鎁行正令。外道天魔皆膽慴。阿喇喇。趙州石橋作兩截。</p>
<p>幽鳥語如篁。柳垂金線長。少林傳底事。對面不囊藏。有般漢。聞人舉著。便道。聞聲悟道。見色明心。若恁麼會。病有見聞。且不落見聞。作麼生道。三月懶遊花下路。一家愁閉雨中門。</p>
<p>勿思惟。休造作。展手開拳。咄咄咄。隨意說。任天真。鎮州蘿蔔重三斤。堪笑老胡不知有。九年面壁太勞神。</p>
<p>有佛處不增。無佛處不減。人人一段光明。歷劫何曾欠少。咄。釋迦謾自化西乾。達磨無端來此土。</p>
</div></div>
<div class='div-other'><a id='mulu256' />
<p class='h1'>月菴果和尚語　　　　嗣開福寧</p>
<div class='div-other'><a id='mulu257' />
<p class='h2'>上堂</p><p>出州回。云。氷壺雪室坐禪時。世事紛紜莫可知。仰羨一堂雲水客。忘機寂默是便宜。雖然恁麼。透脫玄關。又且如何。閙市街頭。無異孤峯頂上。孤峯頂上。正如閙市街頭。一喧一靜。一彼一此。是非可辨。物理昭然。作麼生道得箇平懷句。良久云。當初將謂茆長短。燒了方知地不平。</p>
<p>若論此事。迷之則萬象俱生。心隨相轉。悟之則乃境唯心。寂然不動。雖然如是。猶是教乘極則。未是祖師門下事。要會麼。迷悟雙收處。趙州東院西。</p>
<p>韶陽一曲二十五。不屬宮商角徵羽。寥寥千古共誰論。明眼衲僧未輕許。既是明眼衲僧。為什麼未輕許。要會麼。雪後始知松柏操。事難方見丈夫心。</p>
<p>這箇事。在天成象。在地成形。在日月為照為臨。在江河為洲為渚。遂拈起拄杖云。且道。在衲僧拄杖頭。喚作什麼。堯風舜日。共樂昇平。儻或未然。撥落葉開蒼蘚色。卓穿氷放野泉聲。卓拄杖。下座。</p>
<p>松風清。霜月白。玅應無私。靈光烜爀。不用思量。何須揀擇。豎起拂子云。一句定乾坤。千古為標格。</p>
<p>德山棒。臨濟喝。不是橫該與豎抹。拈來直下要承當。透網金鱗活鱍鱍。活鱍鱍。任人看。碧天雲靜冷光寒。行行莫謂知音少。佛祖總在一毫端。</p>
<p>少保生日請。云。蘇州有常州有。吸盡西江只一口。百八數珠數不盡。須知天長與地久。騰今煥古作嘉祥。一一面南看北斗。諸仁者。且道。釋迦老子。見明星悟道時。與只今。是同是別。於斯見得。人人高超十地。个个逈出三乘。覿體現成。超諸影像。且今古常如一句。作麼生道。良久云。劫石可盡此不盡。金吾難老等喬松。</p>
<p>皇叔祖趙相公請云。問既無窮。答亦無盡。問答交馳。復成何事。諸人若向个裏見得。當凡心而見佛心。觀世諦而成真諦。便能於一毫端。現寶王剎。坐微塵裏。轉大法輪。世出世間。混融凡聖。豈止納須彌於芥子。擲大千於方外。且道。恁麼人。憑何道理。便得如斯。良久云。三尺冷光輝夜月。一條秋水逼人寒　復舉。昔日劉侍郎。到趙州院。見趙州掃地次。侍郎云。大善知識。何得自掃地。州云。外來底。</p>
<p>師云。趙州老人。尋常綿密無縫罅。機鋒不可觸。及乎被侍郎一拶。直得和身放倒。而今還有人扶得起麼。若有。試露箇消息看。莫是趙州逢強即弱麼。莫是隨波逐浪麼。莫是相席打令麼。莫是函盖乾坤麼。若如此。總扶未得在。要會麼。借水献花常式事。不風流處也風流。</p>
<p>劉居士到寺。云。鵶鳴鵲噪為祥瑞。明月清風作近隣。入座笑談欣亹亹。怡然世外兩閑人。是以梵志出家。白首而歸。隣人見之曰。昔人尚存乎。梵志曰。吾由昔人。非昔人耳。如夜半有力者。負之而趍。昧者不覺。奇怪諸禪德。二賢者。一期對辨。語驚時聽。撿點將來。各在一隅。若向箇裏。撥轉玄關。直下承當得去。便能坐斷要津。混融今古。不涉離微。超諸方便。其如智眼朦朧。衣珠尚昧。又且如何。此身不向今生度。更向何生度此身。</p>
<p>數日霶[雨/沱]大雨。元來不落別處。滴穿釋迦鼻孔。浸爛彌勒眼睛。諸人還覺頭疼麼。若知痛痒。向東涌西沒處。道將一句來。良久云。溪㵎豈能留得住。終歸大海作波濤。</p>
<p>九夏光陰一瞬間。休論城市與深山。大圓覺是安居處。坐斷毗盧境界寬。山僧<span class='corr'>已</span>為諸人。解開布袋頭了。且道。只今在毗盧界內耶。毗盧界外耶。脫或未明。歸堂喫茶去。</p>
<p>桃花紅李花白。萬壑千巖光烜赫。靈雲悟處勿遮藏。賢沙正是白拈賊。賊賊。說甚釋迦與彌勒。參。</p>
</div></div>
<div class='div-other'><a id='mulu258' />
<p class='h1'>復菴封禪師語　　　　嗣月菴</p><p>上堂。天寬地大。風清月白。此是海宇清平底時節。衲僧家。等閑問著。十箇有五雙。知有。祇如夜來華嚴池。吞却楊子江。開明橋撞倒平山塔。是汝諸人。還知麼。若也知去。試向非非想天。道將一句來。其或未知。遂擲下拂子云。須是山僧拂子始得。</p>
<p>若論此事。直是無一絲毫許。可以指示於人。若有一絲毫許。可以指示於人。佛法不到今日。是故佛佛授手。祖祖相傳。盡是抑而為之。初無實法。到這裏。不可更說吾有正法眼藏。涅槃妙心。分付摩訶大迦葉。不可更說吾本來茲土。傳法救迷情。一花開五葉。結果自然成。不可更說臨濟三玄。雲門三句。洞山五位。溈仰父子。法眼心識。不可更說垂絲千尺。意在深潭。離鈎三寸。以篙便打。然雖如是。事無一向。理出多途。今日幸遇大資相公。<span class='corr'>已</span>為諸人。廣設方便。山僧不免乘此方便。應箇時節。是汝諸人。欲知真實相為。應是從前學解。迷悟兩岐。彼我古今。一時放却。直須內無取證。外無所獲。中無所著。自然常光現前。處處壁立萬仞。所以道。神光不昧。萬古徽猷。入此門來。莫存知解。此門既入。知解不存。便見保安山色奇復奇。真如翠竹瑞復瑞。僧堂厨庫絕中邊。佛殿三門無內外。縱有鐵額與銅頭。到此也須俱粉碎。敢問大眾。正當恁麼時如何。從今莫道衲被蒙頭都不會。復云因。更須知有。彼上人者難酬對。</p>
<p>謝典座。顧視大眾云。看汝諸人。盡是飽齁齁底。今日隨鼓聲。挨肩上來。如渴鹿趁陽燄相似。有什麼欠闕處。有則出來。吐露看。莫教明朝後日。虗費他新典座鹽醋。遂高聲云。有麼有麼。良久云。似則也似。是則未是。</p>
<p>鮑知府入山。舉僧問雲門云。一切智通無障礙時如何。門云。掃地潑水相公來。</p>
<p>師云。雲門當時。因行掉臂。遮僧未必知歸。山僧今日。借水猷花。諸人好生聽取。掃地潑水相公來。最好三門八字開。祇恐玉堂便歸去。未容蓮社久追陪。</p>
<p>王少保百日。請陞座。正令全提。一切處風行雷動。單刀直入。百萬眾膽喪魂飛。一朝興社稷。成勳業於談笑之間。千古揚聲名。處富貴於乾坤之內。有如是標致。得如是希奇。有如是威神。得如是自在。莫非功超十地。果滿三祇。欲為護國天王。故作分身佛事。直得縱奪在手。出生入死。而不隨生死之流。殺活臨時。自利兼他。而不作自他之相。敢問諸人。既是不作自他之相。又復不隨生死之流。□□□□相公即今在什麼處。遂竪拂子云。諸人若也於斯見得。不知適來僧問。大死底人却活。決定不許夜行。投明須到。其或未然。畢竟水須朝海去。到頭雲定覓山歸。</p>
<p>周參政大祥。請陞座。不見毗耶老淨名。三年一默若雷霆。今朝欲問真歸處。乃指靈云。一默依前畫不成。所以維摩會上。三十二菩薩。各說不二法門。至文殊云。我於一切法。無言無說。無示無識。離諸問答。是為菩薩入不二法門。及問維摩。維摩默然。文殊贊云。乃至無有語言文字。是菩薩真入不二法門。看他當時維摩一會。宛爾不同。語默當機。天然自異。直得珠回玉轉。千聖由是眼開。電擊星飛。眾魔從茲膽喪。古人即且置。祇如崇恩今日說底。大資參政三年默底。與他文殊維摩。是一耶。是二耶。若道是一。知汝諸人。祇知其一。若道是二。知汝諸人。祇知其二。若道非一非二。知汝諸人。一二不分。若道即一即二。知汝諸人。一二俱失。正當恁麼時。既非一二。畢竟如何。鶴有九臯難翥翼。馬無千里謾追風。</p>
<p>山僧記得。在父母未生時。有一百二十件事。今日一一舉似。是汝諸人。第一不得錯會。良久云。早是錯會了也。</p>
<p>天左旋地右轉。過眼光陰人不薦。春<span class='corr'>已</span>過夏初臨。塵劫來事在而今。今日事來日事。歷劫明明即這是。是則是非又非。乃喝一喝云。莫將鶴唳作鶯啼。</p>
<p>至節云。衲僧家端的別。脊梁鑄就渾剛鐵。有飯逢飢即便餐。有話逢人即便說。阿呵呵。如何說。今朝又是新陽節。</p>
</div>
<p class='juan'>續開古尊宿語要集第三</p>
</div><!-- end of div[@id='body'] -->
</body></html>