<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱丹霞淳禪師頌古虗堂集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu38' />林泉老人評唱丹霞淳禪師頌古虗堂集卷三</p><p class="byline">後學性一閱</p><p class="byline">生生道人梓</p>
<div class='div-other'><a id='mulu39' />
<p class='h1'>第三十四則　海胡行道<span class='note-inline'>(大道)</span></p><p>示眾云。權衡在手枉來詢問低昂。縱奪臨時切忌推排戒臘。擔干負計者知是阿誰。</p>
<p style="margin-left:1em">舉海湖禪師有座主問。和尚甚麼年行道<span class='note-inline'>(沒手沒脚撩撥關索)</span>。湖云座主近前來<span class='note-inline'>(善降善降)</span>。主近前<span class='note-inline'>(照顧挒鼻木)</span>。湖云且道憍陳如甚年行道<span class='note-inline'>(適來記得而今忘却)</span>。座主茫然無對<span class='note-inline'>(雖然講得千經論。一句臨機下口難)</span>。湖云尿牀鬼子<span class='note-inline'>(點檢將來不可放過)</span>。</p>
<p>師云。太原海湖禪師。因有人請灌頂三藏供養。敷坐訖師乃就彼位坐。時有雲涉座主問曰。和尚甚麼年行道。待似新生犢兒不怕虎。引惹詞訟勾賊破家。海湖慣臨大敵豈怕鶵。卒遂喚座主近前來。把棒喚狗那是好心。涉近前一展不縮一進不退。不免須索與他當賭。湖曰祇如憍陳如甚麼年行道。雖是隔壁過狀。爭奈苦屈難伸。為伊拙口鈍辭所以強詞奪正。果是當塲茫然無對。怎不惹教覿面槍白對人陵辱道這尿牀鬼子。休恠座主白日詐惺惺。都為海湖臨機活潑潑。憍陳如者。世尊始於鹿野苑中初度五人。此之一也。還知座主失利處麼。早知今日成閑管。悔不當時用好心。更看丹霞別般花劈。頌曰。</p>
<p style="margin-left:1em">多是從人學得來<span class='note-inline'>(今日露栓索)</span>。一生空把口胡開<span class='note-inline'>(道三不着兩)</span>。欲窮此片虗明地<span class='note-inline'>(眨眼蹉過)</span>。七佛前前總不該<span class='note-inline'>(猶有這箇在)</span>。</p>
<p>師云。參須實參悟須實悟。閻羅大王不怕多語。雖是走南掠北指東畫西。向人眉尖眼角口內舌邊漸[呼*乎]得幾句終不濟事。所以道一一須向自<span class='corr'>己</span>胸中流出方始盖天盖地。這裏全不用你靈牙利齒文過飾非。窮觜餓舌頭勦呵閑賣俏。枉悞平生虗勞神思。況此靈明覺照不有邊疆。虗闊心田亦無界畔。以至七佛前前。始自過去毗婆尸佛乃至釋迦牟尼。總難該括莫可追求。是知此事無始以來孤逈逈峭危危。剔圌圝無縫罅。竪窮三際橫遍十方。未審向甚麼處撈摸即是。雲散水流去。寂然天地寬。</p>
</div>
<div class='div-other'><a id='mulu40' />
<p class='h1'>第三十五則　天盖浴室<span class='note-inline'>(沐浴)</span></p><p>示眾云。來居建化門不免垂方便。為對箇中人所以重洗面。莫有見義勇為當仁不讓肯開疏者麼。</p>
<p style="margin-left:1em">舉僧問天蓋幽禪師。有一院名無垢淨光禪院。化造浴室<span class='note-inline'>(增新祖業開拓門風)</span>。有人問。既是無垢淨光。<span class='corr'>為</span>甚麼却造浴堂<span class='note-inline'>(若知頻浴身安。管取外宣無病)</span>。僧無語<span class='note-inline'>(果是沒湯錢)</span>。天蓋代云。三秋明月夜。不是騁團圓<span class='note-inline'>(差之毫釐。失之千里)</span>。</p>
<p>師舉䟦陁婆羅并其同伴十六開士。即從座起頂禮佛足而白佛言。我等先於威音王佛聞法出家。於浴僧時隨例入室。忽悟水因。既不洗塵。亦不洗體。中間安然。得無所有。宿習無忘乃至今時。從佛出家令得無學。彼佛名我䟦陁婆羅。妙觸宣明成佛子住。佛問圓通。如我所證。觸因為上。此豈非無垢淨光根源者也。或有人問。既是無垢淨光。為甚麼却造浴室。殊不知若非浴室爭能無垢。其僧被問閉口無言。枉滯情關難逃識鎻。可謂養子不及父。家門一世衰。故天盖代云。三秋明月夜不是騁團圓。此與問辭意句稍劣。然一期應機不足恠也。誰想丹霞放他不過。頌曰。</p>
<p style="margin-left:1em">雖然答盡深深意<span class='note-inline'>(一手擡)</span>。爭奈投機句未親<span class='note-inline'>(一手搦)</span>。欲會本來無垢的<span class='note-inline'>(願聞佳作)</span>。更須入水見長人<span class='note-inline'>(須是一廻親到始得)</span>。</p>
<p>師云。家有諍子國有諍臣。有智不揀笄年。無智漫勞百歲。古德云。意到句不到。句到意不到。意句俱到。意句俱不到。久參上士皆悉知矣。然舡子道。一句合頭語。萬劫繫驢橛者。其奈宗趣不同施設各異。有時建化門中著脚。有時實際理地安身。有時以言遣言。有時以理顯理。把定則真金失色。放行則瓦礫生光。若解繫驢橛上飜身。合頭語中脫絆。無不可也。昔外道問佛。昨日說何法。曰定法。云今日說何法。曰不定法。云。昨日說定法。今日何說不定法。曰。昨日定。今日不定。若向這裏會得。投機一語。轉見新鮮。至賾幽微不言可曉。入水見長人者。按耀禪師錄。唐武后詔嵩山老安．北宗神秀入禁中供養。因澡浴以宮姬給侍。獨安怡然無他。后歎曰。入水始知有長人矣。還知丹霞意句俱到處麼。不勞重舉似。何必別商量。</p>
</div>
<div class='div-other'><a id='mulu41' />
<p class='h1'>第三十六則　九峯有言<span class='note-inline'>(佛祖)</span></p><p>示眾云。雲門正令誰肯提持。禪苑良規汝還會否。舉頭盡是兒孫事。祖父從來不出門。有達此理者麼。</p>
<p style="margin-left:1em">舉僧問九峰䖍禪師。承聞和尚有言。諸聖間出只是傳語人是否<span class='note-inline'>(你向甚麼處得這消息來)</span>。峰云是<span class='note-inline'>(〔冬〕能諱得)</span>。僧云。世尊一手指天一手指地。天上天下唯我獨尊。和尚為甚麼却喚作傳語人<span class='note-inline'>(果然疑着)</span>。峰云。只為一手指天一手指地。所以喚作傳語人<span class='note-inline'>(巧說不如直道)</span>。</p>
<p>師云。僧問九峰。古人道。直得不恁麼來者猶是兒孫。意旨如何。曰古人不謾語。云如何是來底兒孫。曰猶守珍御在。云如何是父。曰無家可坐無世可興。復問。諸聖間出只是箇傳語人。豈不是和尚語。林泉道。尋言逐句有甚了期。口耳之徒那堪共語。峰曰是。林泉道。實語當懺悔。爭肯自謾心。云。只如世尊生下。一手指天一手指地云。天上天下唯我獨尊。為甚麼喚作傳語人。好笑這僧。攀高接貴要釋狐疑。殊不知擬心動念盡落今時。豈非傳語人也。峰曰。為他指天指地所以喚作傳語人。此豈非十字打開兩手分付。既不囊藏被蓋。必應吐膽傾心。當時僧便禮拜。可謂知恩報恩人間幾幾。不意丹霞重宣此義為伊說破。頌曰。</p>
<p style="margin-left:1em">妙相圓明不可親<span class='note-inline'>(無近傍處)</span>。奴兒婢子自殷勤<span class='note-inline'>(從來即勢)</span>。指天指地稱尊貴<span class='note-inline'>(且莫自媒)</span>。也是傳言送語人<span class='note-inline'>(遭他笑恠)</span>。</p>
<p>師云。妙密難明。巍巍相好。擬之則識莫可識。議之則智莫可知。自無始來從今以去。非凡情可測非聖解可量。庸愚之流莫可得而親近者也。設使朝朝暮暮兀兀騰騰。覓茶姑姑尋酒姨姨。一向世諦流布。至今不得從良。雖然用盡殷勤。到了難為自在。直饒指天指地獨貴獨尊。第二門頭不勞出現。子細看來。怎如向然燈前威音外。無名無姓無是無非。却救得一半。擬乘白象欲降王宮。乃至出家成道說法度人。安待不名傳言送語者歟。只如尊貴一路。未審合向甚麼處瞻仰。還相委悉麼。欲識誕生王子父。鶴騰霄漢出銀籠。</p>
</div>
<div class='div-other'><a id='mulu42' />
<p class='h1'>第三十七則　九峰相傳<span class='note-inline'>(佛祖)</span></p><p>示眾云。住持千嶂月。孰可依栖。衣鉢一溪雲。誰堪承受。儻肯舒心將去。休愁信手拈來。冬苽印莫錯摶䟦。西祖意試詳思忖。有敢奔湊者麼。</p>
<p style="margin-left:1em">舉僧問九峰。祖祖相傳。當傳何事<span class='note-inline'>(誰敢妄傳消息)</span>。峰云。釋迦慳。迦葉富<span class='note-inline'>(說破家門)</span>。僧云如何是釋迦慳<span class='note-inline'>(無法可說)</span>。峰云無物與人<span class='note-inline'>(是名說法)</span>。僧云如何是迦葉富<span class='note-inline'>(不惜家珍盡情分付)</span>。峰云國內孟甞君<span class='note-inline'>(未為暢漢)</span>。僧云畢竟傳底事作麼生<span class='note-inline'>(聲前一句圓音美。物外三山片月輝)</span>。峰云百歲老兒分夜燈<span class='note-inline'>(更嫌何處不分明)</span>。</p>
<p>師云。世尊靈山會上拈花示眾。是時眾皆默然。唯迦葉尊者破顏微笑。世尊曰。吾有正法眼藏。涅槃妙心。實相無相微妙法門。不立文字教外別傳。今付摩訶迦葉。為說偈曰。法本法無法。無法法亦法。今付無法時。法法何曾法。又參同契云。竺土大仙心。東西密相付。人根有利鈍。道無南北祖。一日阿難問迦葉云。師兄。世尊傳金襴袈裟外。別傳箇甚麼。迦葉召阿難。難應喏。迦葉曰倒却門前剎竿著。汾陽昭云。不問那知。林泉道。用知作麼。五祖戒云。露。林泉道。漏泄。雲門一字禪。翠巖芝云。千年無影樹。今時沒底靴。林泉道。這些消息少人知。相傳的意。慳富緣由。靈利衲僧不勞重舉。無物與人則財施有盡。法施無窮。孟甞君賢則四海五湖心。幾人能出彀。這僧不識好惡。復問畢竟如何。峰以百歲老兒分夜燈為對。若也於此明得。這畔無妨那邊不礙。其或未然。雲暗不知天早晚。雪深難辨路高低。向不明不暗處試看丹霞為伊出理。頌曰。</p>
<p style="margin-left:1em">寂光影裏現全身<span class='note-inline'>(堂堂獨露)</span>。貴異天然逈出倫<span class='note-inline'>(比類難齊)</span>。家富兒奴偏得力<span class='note-inline'>(堪人誇羨)</span>。夜分燈火照西隣<span class='note-inline'>(幸有一陰地。何勞不為人)</span>。</p>
<p>師云。雲門道。人人盡有光明在。看時不見暗昏昏。又石頭云。迴光返照便歸來。廓達靈根非向背。若向這裏會得。即寂之照即照之寂。靈光獨耀逈脫根塵。萬象之中獨露身。唯人自肯乃方親。果必如是甚生次第。斯乃一切眾生本具靈明覺性。非吾強言。豈非天然貴。異逈出流倫。雖積代簪纓暫時落泊。其柰屏風雖破古格猶存。特似家富兒奴體段終別。況復將勤補拙著小做姦。於三更初夜月明以前。剔晃晃心燈然煌煌智炬。不光東舍唯照西隣。何也。不是世情看冷暖。亦非人面逐高低。若明劫外真如理。管取今時事不迷。祖祖相傳的事。莫只這便是麼。言中休取則。句外可明宗。</p>
</div>
<div class='div-other'><a id='mulu43' />
<p class='h1'>第三十八則　九峰侍者<span class='note-inline'>(遷化)</span></p><p>示眾云。人將語探。水將杖探。深淺高低豈容混濫。可怜一點情塵。致使半明半暗。儻能輸<span class='corr'>己</span>從他。敢保當時無憾。莫有不放閑者麼。</p>
<p style="margin-left:1em">舉九峰在石霜作侍者<span class='note-inline'>(少當努力)</span>。石霜遷化後眾欲請堂中第一座接續住持<span class='note-inline'>(好因緣是惡因緣)</span>。峰不肯<span class='note-inline'>(歡喜未盡。煩惱早來)</span>。乃云。待某甲問過。若會先師意。如先師侍奉<span class='note-inline'>(未必心頭似口頭)</span>。遂問首座云。先師道。休去歇去<span class='note-inline'>(坐着即不可)</span>。一念萬年去<span class='note-inline'>(猶有這箇在)</span>。寒灰枯木去<span class='note-inline'>(切忌冷清清)</span>。古廟香爐去<span class='note-inline'>(全無氣息)</span>。一條白練去<span class='note-inline'>(染汙了也)</span>。且道明甚麼邊事<span class='note-inline'>(有甚不知。有甚難見)</span>。座云明一色邊事<span class='note-inline'>(好語若說盡。令人必定輕)</span>。峰云恁麼則未會先師意在<span class='note-inline'>(謝證據)</span>。座云。你不肯我那。裝香來<span class='note-inline'>(都緣茅草火。燒却太行山)</span>。乃焚香云。我不會先師。意香烟起處脫去不得者<span class='note-inline'>(休認蒲團便做天)</span>。言訖便坐脫<span class='note-inline'>(只因一轉語。不籍老殘生)</span>。峰乃撫其背云。坐脫立亡則不無。先師意未在<span class='note-inline'>(半肯半不肯。誰不恁評論)</span>。</p>
<p>師云。尋師訪道輔弼叢林。居甞親為石霜侍者。霜既歸寂眾請首座接續住持。九峰勘辨甚有來由。故經云。眾生被解礙。菩薩未離覺。何況首座恃賴靜功。非是侍者不肯許伊。以逆順境欵欵勘驗。果露栓索。難道八風吹不動。今古鎮常安。一日曹山見紙衣道者來便問。莫是紙衣道者否。衣云不敢。山曰如何是紙衣下事。衣云。一裘纔挂體。萬法悉皆如。山曰如何是紙衣下用。衣近前應喏便立脫去。曰。汝既解恁麼去。何不恁麼來。衣忽開眼問曰。一靈真性不假包胎時如何。山曰未是妙。衣云如何是妙。山曰不借借。衣便珍重却便坐化去。山乃有頌曰。覺性圓明無相身。莫將知見妄疎親。念異便於玄旨昧。心差不與道相隣。情分萬法沉前境。識鑒多端喪本真。如是句中能曉會。了然無事昔時人。此與九峰侍者不肯首座無兩樣也。況石霜首座雖解恁麼去不解恁麼來。紙衣道者更解恁麼去更解恁麼來。曹山尚自不放出頭。大抵情存向背見處偏枯。只貪滯跡沉空不管聯芳續焰。且道利害在甚麼處。自有丹霞與伊和會。頌曰。</p>
<p style="margin-left:1em">戴角披毛異類身<span class='note-inline'>(猿中見猿。鹿中見鹿)</span>。寒灰枯木眼中塵<span class='note-inline'>(誰能撥却)</span>。雖然未會先師意<span class='note-inline'>(用會作麼)</span>。爭奈臨行一句新<span class='note-inline'>(若非丹霞誰能賞鑑)</span>。</p>
<p>師云。先覺覺後。自利利他。接物利生。妙用非一。即體之用兮把住放行全在我。即用之體兮拈來拋去更由誰。所以披毛戴角異類橫身。隴月耕雲入廛垂手。設使寒灰枯木冷冷清清。正眼觀來皆為塵垢。何一色而可定奪哉。當時雖未會先師意。丹霞滿口許他道。爭奈臨行一句新。雖此句是新。何似當初對九峰侍者道。恁麼則未會先師意在。這裏道的一句不更新鮮。若然則何必裝香坐脫。令人撫背道先師意未會在。還知褒貶自由縱奪自在處麼。衲被蒙頭萬事休。此時山僧都不會。</p>
</div>
<div class='div-other'><a id='mulu44' />
<p class='h1'>第三十九則　大光達磨<span class='note-inline'>(佛祖)</span></p><p>示眾云。迷頭認影怎做得眼裏有筋。越聖超凡敢想必心中無事。有真不掩偽善分別者麼。</p>
<p style="margin-left:1em">舉僧問大光誨禪師。達磨還是祖否<span class='note-inline'>(莫錯認)</span>。光云不是祖<span class='note-inline'>(劈腹剜心盡情吐露)</span>。僧云。既不是祖。又來作甚麼<span class='note-inline'>(你便不道)</span>。光云為汝不薦<span class='note-inline'>(老婆心切)</span>。僧云薦後如何<span class='note-inline'>(照顧<span class='corr'>刺</span>破眼睛)</span>。光云方知不是祖<span class='note-inline'>(頭正尾正)</span>。</p>
<p>師云。潭州大光山居誨禪師。初造石霜。長坐不臥。麻衣草屨。亡身為法。遂令主性空塔院。一日霜知緣熟。試其所得。問曰。國家每年放舉人及第朝門。還得拜也無。光云有一人不求進。曰憑何。云他且不為名。曰除却今日別更有時也無。云他亦不道今日是。如是酬對往復無滯。盤桓二十餘祀。眾請出世。僧問只如達磨還是祖否。光云不是祖。這僧迷<span class='corr'>己</span>逐物以偽為真。大光不惜唇皮分明指示。故經云。凡所有相皆是虗妄。若見諸相非相即見如來。這僧不達此意展轉狐疑。又問。既不是祖又來作甚麼。光云為汝不薦。可謂前箭猶輕後箭深猶。自不知痛痒。飜覆更問薦後如何。光云方知不是祖。為伊十字轟開。更不囊藏被盖。欲使這僧不離花下路便見洞中天。丹霞藉此美景良辰。分付賞心樂事。頌曰。</p>
<p style="margin-left:1em">少林續焰事堪奇<span class='note-inline'>(佳運傳千載)</span>。臘夜方開雪後枝<span class='note-inline'>(清香遍九垓)</span>。黃蘗昔年曾有語<span class='note-inline'>(道甚麼來)</span>。大唐國裏沒禪師<span class='note-inline'>(將謂忘却)</span>。</p>
<p>師云。嵩山少林寺乃魏沙門䟦陀製。菩提達磨應般若多羅之讖。梁大通元年泛舶至此土。會武帝問答不契。遂渡江之魏。止洛陽嵩少面壁九年。遇神光立雪斷臂。葉綴花聯心燈續焰者矣。筠州黃蘗希運禪師示眾云。汝等諸人盡是噇酒糟漢。與麼行脚何處有今日。還知大唐國裏無禪師麼。時有僧出云。只如諸方匡徒領眾又作麼生。蘗曰不道無禪只是無師。林泉道。若不得後語。前話也難圓。大光不見有祖。黃蘗不道無禪。還知二大宗師眼高四海傍若無人處麼。不踏今時路。常遊劫外春。</p>
</div>
<div class='div-other'><a id='mulu45' />
<p class='h1'>第四十則　強德上座<span class='note-inline'>(牛鹿)</span></p><p>示眾云。心麤者失。豈免胡顏。欺敵者亡。不無懡㦬。輸<span class='corr'>己</span>筭人者且道阿誰。</p>
<p style="margin-left:1em">舉強德二上座曾參九峰<span class='note-inline'>(不得點胸檐板)</span>。於路次見湧泉忻禪師騎牛不識<span class='note-inline'>(屬猴人本命。屬虎人相衝)</span>。強云。蹄角甚分明。爭奈騎者不鑒<span class='note-inline'>(撩蠭剔蝎)</span>。泉拍牛避路<span class='note-inline'>(饒人不是癡)</span>。二上座至樹下憩息煎茶次。泉亦至<span class='note-inline'>(不是冤家不聚頭)</span>。乃問二上座近離甚麼處<span class='note-inline'>(照顧捩鼻木)</span>。強云那邊<span class='note-inline'>(<span class='corr'>刺</span>腦入膠盆)</span>。泉云那邊事作麼生<span class='note-inline'>(便下毒手)</span>。強提起茶盞<span class='note-inline'>(果是手亂脚忙)</span>。泉云此猶是這邊事。那邊事作麼生<span class='note-inline'>(三徑就荒歸便得。舊時松菊尚芳馨)</span>。強無語<span class='note-inline'>(沒手來多少時也)</span>。泉云莫道騎者不鑒<span class='note-inline'>(無因果不生)</span>。</p>
<p>師云。台州湧泉景忻禪師。自石霜開示而止湧泉。不披袈裟喫飯。有僧問莫成俗否。師曰即今豈是僧邪。上堂云。我四十九年在這裏尚自有時走作。汝等諸人莫開大口。見解人多。行解人萬中無一箇。見解言語總要知通。若識不盡。敢道輪回去在。為何如此。蓋為識漏未盡。汝但盡却。今時始得成立。亦喚作立中功轉功就他去。亦喚作就中功親他去。我所以道親人不得度。渠不度親人。恁麼譬喻尚不會薦取渾侖底。但管取心性。莫亂動舌頭。不見洞山道。相續也大難。汝須知有。此事若不知有。啼哭有日在。林泉道。不是苦辛人不知。據湧泉強德。一則逢強即弱。一則遇柔即剛。一則舌藏鋒刃口隱雌黃。一則破膽麤豪尖頭利腦。正到肴關把節處。閉口無言祇麼休。幸遇丹霞善能高鑒。頌曰。</p>
<p style="margin-left:1em">芳草漫漫豈變秋<span class='note-inline'>(能為萬象主。不逐四時凋)</span>。牧童白牯恣優游<span class='note-inline'>(千自由百自在)</span>。異中有路人難見<span class='note-inline'>(恰似瞎一般)</span>。却謂騎牛不識牛<span class='note-inline'>(反責他非)</span>。</p>
<p>師云。無根瑞草不假陽和。異境靈芝非從造化。莽莽芊芊而雖蒙雨露。青青黯黯而㝡耐風霜。縱日月之遷流。任歲寒之不變。管甚春秋榮悴。何關冬夏芟夷。牧竪高歌牯牛[跳-兆+孛]跳。閑邀過嶺慢趂還家。優哉游哉暢矣快矣。以喻見忘執謝心意豁然。達道高流無拘繫也。雖則異中來往。非同造次庸愚。深藏底蘊莫可觀瞻。故不得而見也。嗟呼拍盲衲子却謂騎牛不識其牛。如龜負圖自取喪身之兆。真所謂以<span class='corr'>己</span>方人反遭受屈。他時一縱芒繩斷。袖手歸田不用鞭。</p>
</div>
<div class='div-other'><a id='mulu46' />
<p class='h1'>第四十一則　文殊僧繇<span class='note-inline'>(真像)</span></p><p>示眾<span class='corr'>云</span>。擬心即差。下筆即錯。世間無限丹青手。到了終須畫不成。莫有賞鑑者麼。</p>
<p style="margin-left:1em">舉僧問文殊禪師。僧繇為甚麼邈志公真不得<span class='note-inline'>(無下乎處)</span>。殊云。非但僧繇。志公亦邈不得<span class='note-inline'>(身聖不覺聖)</span>。僧云志公為甚麼邈不得<span class='note-inline'>(果是疑着)</span>。殊云彩繪不將來<span class='note-inline'>(善說道理)</span>。僧云和尚還邈得也無<span class='note-inline'>(上身來也)</span>。殊云我亦邈不得<span class='note-inline'>(謙謙君子)</span>。僧云和尚為甚麼邈不得<span class='note-inline'>(一狐疑了一狐疑)</span>。殊云。渠不苟我顏色。教我如何邈<span class='note-inline'>(王婆上磨。且是一推)</span>。</p>
<p>師云。本來面目妍醜難評。費盡丹青莫能傳寫。這僧以世諦路頭夢宅陋質欲配法身。焉得不霄壤懸殊者邪。所以文殊據實祗對道非但僧繇志公亦邈不得。可謂水不洗水金不愽金。眼不自見耳不自聞。這僧本是鶵兒剛為俊鷂。怎不教文殊重重再按道彩繪不將來。這僧放沒底賴就口便嗢道和尚還邈得也無。文殊本不推三拉五昧<span class='corr'>己</span>謾心。稱實而論分明與道我亦邈不得。可謂虗空無面目何用與粧眉。這僧不識好惡漫費唇舌。本意買綿却來賣絮。文殊既知抖擻不下。不免推惡離<span class='corr'>己</span>尋脫身計。向他道渠不苟我顏色教我如何邈。林泉道。出身猶可易。脫體道應難。僧繇志公事跡。投子頌古中具載。茲不復云。別看丹霞如何舉薦。頌曰。</p>
<p style="margin-left:1em">身光熾盛相巍巍<span class='note-inline'>(觀之不足。玩之有餘)</span>。妙手如何彩繪伊<span class='note-inline'>(下筆即錯)</span>。休問僧繇吳道子<span class='note-inline'>(總未勦絕)</span>。志公他日不能知<span class='note-inline'>(却最親切)</span>。</p>
<p>師云。茶陵郁和尚悟道頌曰。我有神珠一顆。久被塵勞關鎻。如今塵盡光生。照破山河萬朵。雲門亦云。人人盡有光明在。看時不見暗昬昬。又藥師本願經云。願我來世得阿耨多羅三藐三菩提時。自身光明熾然照耀。功德巍巍。身善安住。燄網莊嚴過於日月。幽冥眾生悉蒙開曉。隨意所趣作諸事業。此亦方便誘進群迷。其實見在未來何曾有間。任是妙絕匠手彩繪實難。吳道．僧繇亦應討後。然志公神異舉世咸聞。欲對丹青亦莫能委。唐吳道子者。姓吳名道元。字道子。陽翟人。舊名道子。少孤貧。客游洛陽學書於張顛賀知章不成。因工畫未冠深造妙處。若悟之於性。非積習所能致。初為兖州瑕丘尉。明皇聞之召入供奉。更今名。復以道子為字。由此名振天下。恁麼舉來。志公神<span class='corr'>采</span>還知否。六耳不同謀。別時說向汝。</p>
</div>
<div class='div-other'><a id='mulu47' />
<p class='h1'>第四十二則　鳳翔石柱<span class='note-inline'>(人境)</span></p><p>示眾云。跛挈痿羸。無用處成真用處。盲聾瘖瘂。不風流處轉風流。儻能踏碎情關。便解掣開識鎻。且道誰是其人。</p>
<p style="margin-left:1em">舉鳳翔府石柱禪師遊方日到洞山。時虔和尚垂語。有四種人<span class='note-inline'>(且忌分別)</span>。一人說過佛祖一步行不得<span class='note-inline'>(多是[踞-古+?]法師)</span>。一人行過佛祖一句說不得<span class='note-inline'>(必是瘂上座)</span>。一人說得行得<span class='note-inline'>(不唯誇大口。更敢費盤纏)</span>。一人說不得行不得<span class='note-inline'>(眾中如百拙。一世作閑人)</span>。那箇是其人<span class='note-inline'>(尊鑒不錯)</span>。柱出眾對云。一人說過佛祖一步行不得者。只是無舌不許行<span class='note-inline'>(都因五色線)</span>。一人行過佛祖一句說不得者。只是無足不許說<span class='note-inline'>(難逃十字關)</span>。一人說得行得者。只是函蓋相稱<span class='note-inline'>(甜言美語暢殺飢人)</span>。一人說不得行不得者。斷命求活<span class='note-inline'>(試作死馬醫)</span>。如石女兒披枷帶鎻<span class='note-inline'>(曲為今時。理當如此)</span>。洞山云。闍梨分上又作麼生<span class='note-inline'>(事不厭細)</span>。柱云。該通分上。卓卓寧彰<span class='note-inline'>(明人不作暗事)</span>。洞山云。祇如海上明公秀又作麼生<span class='note-inline'>(更是謾他一點不得)</span>。柱云。幻人相逢。撫掌呵呵<span class='note-inline'>(都在嘻嘻一笑中)</span>。</p>
<p>師云。門庭施設萬種千般。入理深談了無一語。左敲右擊正按傍提。祇是要汝離心意識參。出凡聖路學。雪峰一日問德山。從上宗乘。學人還有分也無。山打一棒曰道甚麼。云不會。至明日請益。山曰。我宗無語句。實無一法與人。峰因此有省。巖頭聞之曰。德山老人一條脊梁骨硬似鐵拗不折。然雖如是。於唱教門中猶較些子。林泉道。放開一線許商量。所以古德云。說得一丈不如行取一尺。說得一尺不如行取一寸。當初九峰住洞山時垂語示眾。舉此四種人。說得行不得。行得說不得。行得說得。說不得行不得。石柱出眾應口酬酢。既有來由非無意思。慎勿競空花濃淡爭兔角短長。上乘菩薩信無疑。中下聞之必生恠。故喻石女披枷帶鎻。雖是無中出有。何奈去偽存真。洞山復以本分鉗鎚重重楔磕。是他久經煅煉豈怕烹煎。大冶精金果無變色。幻人撫掌呵呵處。點鐵端能到十成。頌曰。</p>
<p style="margin-left:1em">水底泥牛耕白月<span class='note-inline'>(切忌隨波逐浪)</span>。雲中木馬驟清風<span class='note-inline'>(不應趍漢騰空)</span>。胡僧懶捧西乾鉢<span class='note-inline'>(縮手有分)</span>。半夜乘舟過海東<span class='note-inline'>(氣急作麼)</span>。</p>
<p>師云。理極忘情謂。如何有喻齊。到頭霜夜月。任運落前溪。果熟兼猿重。山長似路迷。舉頭殘照在。元是舊居西。故般若智．無師智．自然智非學解識情而可積習進趣無上佛祖之道邪。不得<span class='corr'>已</span>趂水底泥牛。藉雲中木馬。耕白月於晴空。驟清風於曉野。從教[跳-兆+孛]跳一任奔馳。蹈翻怒浪狂瀾。掣脫名韁利鎻。管甚南泉懶牧。任他支遁深憐。若知弄假像真自不費心勞力。況胡僧懶墮。倦捧鉢於千門。共商主趦趄。擬乘舟於三島。才交半夜未至三更。片帆早過海門東。柔櫓久別江岸北。此雖揑合索恁評量。須知意不在言。且對癡人說夢。忽遇箇精細靈利者合作麼生道。枉搖三寸舌。漫費一生心。</p>
</div>
<div class='div-other'><a id='mulu48' />
<p class='h1'>第四十三則　僧問曹山<span class='note-inline'>(賓主)</span></p><p>示眾云。正不居正。入戶當堂慵正坐。偏不垂偏。出門猶懶下堦行。覿面相呈時合作麼生回互。</p>
<p style="margin-left:1em">舉僧問曹山寂禪師。五位對賓時如何<span class='note-inline'>(大眼覷小眼)</span>。山云汝今問那箇位<span class='note-inline'>(事窮的要)</span>。僧云。某甲從偏中來。請師正位中接<span class='note-inline'>(當頭諱字寰中禁。誰敢依稀犯聖顏)</span>。山云不接<span class='note-inline'>(心真語亦真)</span>。僧云為甚麼不接<span class='note-inline'>(休沒理會)</span>。山云恐落偏位中去<span class='note-inline'>(平生心膽向人傾)</span>。山復問僧。祇如不接。是對賓不是對賓<span class='note-inline'>(深窮妙理。細辨根源)</span>。僧云早是對賓了也<span class='note-inline'>(不枉垂絲向碧潭)</span>。山云如是如是<span class='note-inline'>(針芥相投處。寰中幾箇知)</span>。</p>
<p>師云。撫州曹山本寂禪師。嗣洞山价。因僧問五位君臣旨訣。山曰正位即空界本來無物。偏位即色界有萬象形。正中偏者背理就事。偏中正者舍事入理。兼帶者冥應眾緣。不墮諸有。非染非淨非正非偏。故云虗玄大道無著真宗。從上先德推此一位最妙最玄當詳審辨明。君為正位。臣為偏位。臣向君偏中正。君視臣是正中偏。君臣合道是兼帶語。僧問如何是君。曰。妙德尊寰宇。高明朗太虗。云如何是臣。曰。靈機弘聖道。真智利群生。云如何是臣向君。曰。不墮諸異趣。凝情望聖容。云如何是君視臣。曰。妙容雖不動。光燭本無偏。云如何是君臣合道。曰。混然無內外。和融上下平。林泉道。偏正若能無向背。君臣自不有差殊。由是這僧取問五位對賓時如何。所以曹山反問汝今問那箇位。此謂之點燈喫飯兩家分明。這僧不免道某甲從偏中來請師正位中接。山云不接。林泉道。棋逢敵手難藏倖。詩到重吟始見功。這僧嬴姦賣俏故意羅織道為甚麼不接。山云恐落偏位中去。是知舉頭盡是兒孫事。祖父從來不出門。汝豈不聞雲蓋問石霜。萬戶俱閉即不問。萬戶俱開是如何。霜云堂中事作麼生。蓋無對。經半年方道得語云。無人接得渠。霜云道則太㬠道。只道得八成。蓋云和尚又如何。霜云無人識得渠。何似曹山應只便道不接。若接豈非流落今時墮偏位中也。山復勘僧道。祇如不接是對賓不是對賓。林泉道。休辭入火重烹煉。祇恐臨時是假銀。這僧可謂久經爐鞴慣受鉗鎚。具實祗對道早是對賓了也。曹山利物情深老婆心切。順毛勃挲道如是如是。林泉道。既是當家人。索說著實話。未審丹霞看作麼生倒斷。頌曰。</p>
<p style="margin-left:1em">月中玉兔夜懷胎<span class='note-inline'>(看你怎生)</span>。日裏金烏朝抱卵<span class='note-inline'>(有誰能見)</span>。黑漆崑崙踏雪行<span class='note-inline'>(正偏兼到)</span>。轉身打破瑠璃椀<span class='note-inline'>(〔罄〕快平生)</span>。</p>
<p>師云。金烏東出玉兔西沒。曉夜相續人皆知有。懷胎抱卵妙密難明。識情卜度知無數。到了終非杜撰成。況此一事藉言顯理。理本無言。若認無言死於句下。恰與口欲談而辭喪。心欲緣而慮忘為道侶也。汝豈不聞花嚴大經云。世法即佛法。佛法即世法。莫於佛法中分別世間法。世間法中分別佛法。又般若經云。麤言及細語。皆歸第一義。古不云乎。是處語言皆合道。誰家絃管不傳心。明明百草頭。明明祖師意。豈虗語哉。又云。明暗相參殺活機。大人境界普賢知。非久參上士莫可得而措置者也。黑漆崑崙踏雪行處。正偏兼帶理事叶通。非言可及非說可說。言說俱忘猶帶識在。不見道除時又起一重塵。直得轉身吐氣及盡玄微。返本還源勦絕滲漏。問甚瑠璃椀琥珀盃。收拾將來都合摵碎。何也。向此若能離法愛。不妨袖手伴閑雲。</p>
</div>
<div class='div-other'><a id='mulu49' />
<p class='h1'>第四十四則　曹辭洞山<span class='note-inline'>(遊山)</span></p><p>示眾云。不須折柳何用擎杯。比及臨岐須窮下落。雪後始知松柏操。事難方表丈夫心。且道是誰具斯作略。汝還見麼。</p>
<p style="margin-left:1em">舉曹山辭洞山<span class='note-inline'>(人義道中理當如此)</span>。山問子向甚麼處去<span class='note-inline'>(兒行千里。母行千里)</span>。曹山云不變異處去<span class='note-inline'>(及盡今時始得成立)</span>。洞山云不變異處豈有去耶<span class='note-inline'>(再上試金石)</span>。曹山云去亦不變異<span class='note-inline'>(果然無彈剝)</span>。</p>
<p>師云。負鉢挑囊任所之。登山驀嶺為尋師。一朝興盡投巖壑。爭忍來參去不辭。盖為恩霑法乳擬效南回。故恁伸誠取別丈室。洞山以養子之緣不免審問道子向甚麼處去。曹山深知這邊冷淡那畔相應。故云不變異處去。那知起心動念開口動舌。早是變異了也。所以洞山道不變異處豈有去耶。此一則語有搜人短處。有為人長處。具眼衲僧不宜造次。亦如還丹一粒點鐵成金。至理一言轉凡成聖。果然曹山告往知來顯仁藏用。便道去亦不變異。言至於此。正偏兼帶理事混然。當成事時即見體空。於隨緣處本來不變。汝等諸人十二時中居常恁麼行履。何事而不辦哉。雖然如是。更向丹霞頌中參詳則箇。頌曰。</p>
<p style="margin-left:1em">家家門掩蟾蜍月<span class='note-inline'>(清光何處無)</span>。處處鶯啼楊柳風<span class='note-inline'>(好音常在耳)</span>。若謂縱橫無變異<span class='note-inline'>(認着則不堪)</span>。猶如擲劒擬揮空<span class='note-inline'>(終不傷鋒犯手)</span>。</p>
<p>師云。天下無二道。聖人無兩心。設教雖殊教化皆一。經不云乎。蠢動含靈皆有佛性。何彼此而間別者也。況汝本來真性妙覺明心。迷之則觸途成滯。悟之則坦蕩無拘。儻若狂情頓歇鏡智圓明。無一法而不周。無一法而不遍。塵塵爾法法爾。何止家家門掩蟾蜍皎月之清光。處處鶯啼楊柳曉風之美韻。當可超情離見。不應隨色逐聲。若謂縱橫無變異者。弃有著空病亦然。還如避溺而投火。猶如擲劒擬揮空。丹霞恁麼道。未審向甚麼處著落。還相委悉麼。轉盡無功伊就位。孤標不與汝同盤。</p>
</div>
<div class='div-other'><a id='mulu50' />
<p class='h1'>第四十五則　甚物㝡貴<span class='note-inline'>(猫犬)</span></p><p>示眾云。漫臺高價。自有新條。本分商量。索依舊例。莫比尋常買賣。非同往日看承。有具別寶眼者麼。</p>
<p style="margin-left:1em">舉僧問曹山。世間甚麼物㝡貴<span class='note-inline'>(誰敢錯評量)</span>。山云死猫兒頭<span class='note-inline'>(履變知肥)</span>。僧云為甚死猫兒頭㝡貴<span class='note-inline'>(果然疑着)</span>。山云無人著價<span class='note-inline'>(開口廝當)</span>。</p>
<p>師云。世之徒知有用之必用。而不知無用之大用。至若七珍八寶唯益貪婪。何如四智三身可增利益。這僧擬索形山之寶如意神珠。豈意曹山以不貴之貨打發學人道死猫兒頭。這僧若便承言滯句墮落常情。向貴賤上鑽研。於行市內窮究。直至彌勒下生也著交不得。這僧果然滿肚懷疑整理不下。道為甚麼死猫兒頭㝡貴。惹得曹山盡情吐露道只為無人著價。且道不作貴不作賤合作麼定奪。還知麼。若是牙人逢販子。兩和交易自無差。頌曰。</p>
<p style="margin-left:1em">腥臊洪爛不堪親<span class='note-inline'>(莫動着)</span>。觸動輕輕血污身<span class='note-inline'>(我道甚來)</span>。何事杳無人著價<span class='note-inline'>(不識便宜)</span>。為伊非是世間珍<span class='note-inline'>(希逢罕遇)</span>。</p>
<p>師云。古人近取諸身遠取諸物以喻至極之道。故以死猫兒頭對之。臊腥洪爛者穢惡狼藉之甚也。故不堪親近。而況大道窅漠虗廓寂寥。小根小智之流貪奢侈樂榮華。粧飾畫瓶留連濁世。那肯趣寂寥之大道乎。此乃不堪親之繇緒也。觸動輕輕血污身者。於事易曉於理當明。若肯念茲在茲將錯就錯。常作不淨觀。頓弃有為身肨脹青瘀臭惡現前。此豈非濃血恒污心田者也。曹山舉處無人著價。不可恠伊。為非同世間珍寶而眩惑人眼。此正合著石頭道。住此庵。休作解。誰誇鋪席圖人買。回光返照便歸來。廓達靈根非向背。林泉恁麼鏤冰琢雪。關空鎻夢。掉老婆舌。念合嬰孩。是與曹山著價不著價。還知麼。自古以來常恁道。賣金不遇買金人。</p>
</div>
<div class='div-other'><a id='mulu51' />
<p class='h1'>第四十六則　枯木花開<span class='note-inline'>(花菓)</span></p><p>示眾云。潛通劫外曲為今時。既能綴葉聯枝。爭免蜂遊蝶戲。只如蠱惑之際合作麼生裁斷。</p>
<p style="margin-left:1em">舉靈泉問疎山仁禪師。枯木生花始與他合。是這邊句是那邊句<span class='note-inline'>(得坐披衣向後自看)</span>。山云亦是這邊句<span class='note-inline'>(巧說不如直道)</span>。泉云如何是那邊句<span class='note-inline'>(閉口牢藏舌。安身第一方)</span>。山云。石牛吐出三春霧。靈雀不棲無影林<span class='note-inline'>(無中能唱出。幾箇是知音)</span>。</p>
<p>師云。萬木凍欲折。孤根暖獨回。前村深雪裏。昨夜一枝開。既分春意必落今時。絕後重甦欺君不得。祇知始與他合。到了終非自利。不見道密移一步六門曉。無限風光大地春。這邊那畔顯然無忒。偏來正去豁爾寧差。靈泉雖恁疑著。是他據實通報道亦是這邊句。豈免疑情杳邈玄路周遮。的確商量親切話會。復問如何是那邊句。是他疎山老漢不惜眉毛。撥向上關。縱無礙辯。語帶玄而無路。舌頭談而不談。十字打開兩手分付道。石牛吐出三春霧。靈雀不栖無影林。子細看來。這邊尋不見。那畔覔無門。頌曰。</p>
<p style="margin-left:1em">滄海無風波浪平<span class='note-inline'>(高低普應)</span>。烟收水色虗涵碧<span class='note-inline'>(上下冥通)</span>。寒光一帶望何窮<span class='note-inline'>(觀之不足)</span>。誰辨箇中龍退骨<span class='note-inline'>(罕逢明鑑)</span>。</p>
<p>師云。天共白雲曉。水和明月秋。漁舟別古岸。停棹宿灘頭。管甚無明海濶。業習風恬。識浪狂波。任伊平穩。直得烟收霧<span class='corr'>斂</span>龍隱魚潛。水色虗涵而碧落寂寥。寒光㶑灔而丹霄縹緲。枉將有限擬趂無窮。劫波空處妙難傳。至理明時應自委。深深莫辨隱隱那窺。匹似箇中覔蒼龍之退骨。爭如向上看丹鳳之冲霄。不拘這畔那邊。論甚今時劫外。昧之者觸途成滯。明之者到處優遊。活句休同死句參。鷓鴣啼在深花裏。</p>
</div>
<div class='div-other'><a id='mulu52' />
<p class='h1'>第四十七則　踈山壽塔<span class='note-inline'>(塔廟)</span></p><p>示眾云。預偹不虞肅宗帝。曾施孝道請垂樣。致忠國師豈恡慈悲。後來到處興功。往往增添價例。莫有會商量者麼。</p>
<p style="margin-left:1em">舉僧與疎山造壽塔畢來白疎山<span class='note-inline'>(般㙛不易)</span>。山云汝將多少錢與匠人<span class='note-inline'>(官憑私約)</span>。僧云一切在和尚<span class='note-inline'>(讓則有餘)</span>。山云。為將三文錢與匠人。為將兩文錢與匠人。為將一文錢與匠人<span class='note-inline'>(尋常語裏布<span class='corr'>槍</span>旗)</span>。若道得與吾親造塔<span class='note-inline'>(和尚幸是大人。且莫造次)</span>。僧無語<span class='note-inline'>(一句臨機下口難)</span>。後舉似大嶺<span class='note-inline'>(走口送舌)</span>。嶺云還有人道得麼<span class='note-inline'>(青山誰管你閑事)</span>。僧云未有人道得<span class='note-inline'>(莫累他好)</span>。嶺云。汝回舉似疎山道。大嶺聞舉有語云。若將三文錢與匠人。和尚今生決定不得塔<span class='note-inline'>(待要作麼)</span>。若將兩文錢與匠人。和尚與匠人共垂一隻手<span class='note-inline'>(徒勞摸索)</span>。若將一文錢與匠人。累他匠人眉鬚墮落<span class='note-inline'>(好心招惡報)</span>。其僧回舉似疎山<span class='note-inline'>(來往不易)</span>。山具威儀望大嶺禮拜嘆云。大嶺古佛放光射至此間<span class='note-inline'>(惺惺怜惺惺)</span>。雖然如是。也是臘月蓮花<span class='note-inline'>(且恁將無做有)</span>。大嶺後聞此語云。我恁麼道也是龜毛長三尺<span class='note-inline'>(不知誰識斟量)</span>。</p>
<p>師云。魏府老元花嚴示眾曰。佛法在日用處。行住坐臥處。喫茶喫飯處。語言相問處。祇如這僧恁麼問。疎山恁麼答。且道佛法其安在哉。你若向三文兩文一文上追求。本利俱失受窮一生。枉費功夫漫勞神力。其僧果落圈圚閉口無言。不辭途路奔波。擬決情懷疑慮。遂至大嶺重伸詢問。是他大嶺見義勇為當仁不讓。便與從頭酬價道。若將三文錢與匠人和尚今生決定不得塔。何故勞而無益。為伊多酒慢功。若將兩文錢與匠人和尚與匠人共出一隻手。兩不相虧並無懸欠。若將一文錢與匠人。累他匠人眉鬚墮落。皆為疎山一毛<span class='corr'>不</span>㧞。還知林泉恁麼判斷處麼。醉漢口。沒量斗。閑割炒。胡廝毆。半窓凉月酒醒時。燈火清熒何所有。其僧回舉似疎山。山具威儀望大嶺禮拜嘆云。將謂無人。大嶺古佛放光射至此間。此之所謂欲要佛法興。無過僧敬僧。豈非贊之雙美者也。疎山云。雖然如是。也是臘月蓮花。林泉道。休嫌開較晚。本是強生枝。大嶺後聞此語云。我恁麼道也是龜毛長三尺。林泉道。從教大嶺誇長短。一任諸方漫較量。蓋為利物情深。隨波逐浪。致使丹霞二俱看破。頌曰。</p>
<p style="margin-left:1em">清風吹動釣魚舡<span class='note-inline'>(往復無際)</span>。皷起澄江浪接天<span class='note-inline'>(動靜一原)</span>。堪笑錦鱗爭戲水<span class='note-inline'>(非唯滯句者迷)</span>。到頭俱被曲鈎牽<span class='note-inline'>(皆為承言者喪)</span>。</p>
<p>師云。性海汪洋。辭源浩渺。穩駕慈航。釣絲輕裊。既被慧風鼓扇。不無識浪翻騰。致令遠接禪天。解使虗含心月。引流泉之不絕。三文兩文而莫可輕酬。逗阿賭之具陳。千貫萬貫而亦難塞命。叢林衲子恣意評量。塵世高流無不[多*農]茸。若錦鱗之戲水。逐華藻之飜身。口貪香餌忽吞鈎。渾似尋言逐句者。所以先德云。離心意識參。出凡聖路學。還省得麼。休被業錢閑使作。朝晡計筭費神思。</p>
</div>
<div class='div-other'><a id='mulu53' />
<p class='h1'>第四十八則　雲居上堂<span class='note-inline'>(示眾)</span></p><p>示眾云。方來便去。特教倜儻縱橫。正按傍提。祇要英靈俏措。且道誰恁老婆心切。</p>
<p style="margin-left:1em">舉雲居膺禪師上堂云。得者不輕微。明者不賤用<span class='note-inline'>(道合平常)</span>。識者不咨嗟。解者無厭惡<span class='note-inline'>(平常合道)</span>。從天降下則貧寒<span class='note-inline'>(有心用處還應錯)</span>。從地湧出則富貴<span class='note-inline'>(無意看時却宛然)</span>。門裏出身易。身裏出門難<span class='note-inline'>(將相本無種。男兒當自強)</span>。動則埋身千丈。不動則當處生苗<span class='note-inline'>(直恁沒轉裏)</span>。一言逈脫獨拔當時<span class='note-inline'>(根塵如透脫。心性自圓明)</span>。言語不要多。多則無用處<span class='note-inline'>(維摩一默千載難忘)</span>。</p>
<p>師云。陞堂上堂元無二種。聚眾集眾只是一般。朝夕不廢指南。便是人天眼目。自百丈以來。立禪居。設法座。開闢祖道。訓誨學徒。故有頌云。入門無佛殿。說法有虗堂。祇此傳心印。當知是法王。直至於今。典刑具在。當是時叢林尤盛。雲居所以依法作法。振領提綱。開發後進。豈恡慈悲。故垂語云。得者不輕微。明者不賤用。是汝靈知不昧本有之性。不假他求匪從人得。何敢輕微賤用者邪。識者不咨嗟。解者無厭惡。既具正知正見。雙眼圓明。六根解脫。何咨嗟厭惡而可縈繫哉。從天降下則貧寒。從地湧出則富貴。林泉曾有頌云。貧富應知祇在人。乾坤元不有疎親。隨家豐儉元平等。幣服華房各任真。門裏出身易。身裏出門難。不見天童道。草漫漫。門裏門外君自看。荊棘林中下脚易。夜明簾外轉身難。且隨老木同寒瘠。將逐春風入燒瘢。動則埋身千丈。不動則當處生苗。若定若動當人變弄。埋沒生苗休閑打閧。一言逈脫獨拔當時。正是古靈道底。靈光獨耀逈脫根塵。正當此是。若是洒洒落落。何慮不能超群拔萃者也。雖道言語不要多。多則無用處。點檢將來。大似擔枷過狀。揚聲止響。祇如許一落索有用處無用處。是他丹霞自知下落。頌曰。</p>
<p style="margin-left:1em">門頭戶尾事千差<span class='note-inline'>(徒勞屈指從頭數)</span>。了盡猶來未到家<span class='note-inline'>(竛竮辛苦幾時休)</span>。明月堂前無影木<span class='note-inline'>(能為萬象主)</span>。嚴凝雪夜正開花<span class='note-inline'>(不逐四時凋)</span>。</p>
<p>師云。門門有路戶戶無私。明之者弄影搖頭。昧之者磕天絆地。非止斜街暗巷生客頭迷。亦猶深院幽庭愚夫意慘。忙忙世事杳杳塵緣。污坌心田眯昏道眼。何止千差而<span class='corr'>已</span>哉。縱使見忘執謝捨妄歸真。翳金屑於眼中。掇太山於心上。去却一兮拈得七。笑倒雲門六不收。所以道直饒玄會得。猶是眼中塵。此雖半路抽身終未到其家矣。當可從偏入正。兼帶叶通。向明月堂前受用時時九夏。於太陽門下看承日日三秋。無影林中列森森之古木。大庾嶺上綻馥馥之寒梅。既逢凜冽深冬。必值嚴凝雪夜。遂竪起拂子云。一花五葉正開時。休往前村獨自覔。</p>
</div>
<div class='div-other'><a id='mulu54' />
<p class='h1'>第四十九則　青林逕往<span class='note-inline'>(兔蛇)</span></p><p>示眾云。驀直去處決省盤纏。舉意問時不無猶豫。端然指出長安道。爭奈時人不肯行。莫有西出陽關要餞送者麼。</p>
<p style="margin-left:1em">舉僧問青林䖍禪師。學人徑往時如何<span class='note-inline'>(迂迴作麼)</span>。林云。死蛇當大路。勸子莫當頭<span class='note-inline'>(早是孩兒怕。更把麻胡諕)</span>。僧云當頭者如何<span class='note-inline'>(甚的大如割捨)</span>。林云喪子命根<span class='note-inline'>(心直口快)</span>。僧云不當頭時如何<span class='note-inline'>(却又着忙)</span>。林云亦無迴避處<span class='note-inline'>(天寬地濶無處安身)</span>。僧云正當恁麼時如何<span class='note-inline'>(坐着即不堪)</span>。林云失却也<span class='note-inline'>(終日尋不得)</span>。僧云未審向甚麼處去<span class='note-inline'>(果然不知下落)</span>。林云草深無覔處<span class='note-inline'>(佛眼窺不見)</span>。僧云和尚也須隄防始得<span class='note-inline'>(慈悲生患害)</span>。林撫掌云一等是箇毒氣<span class='note-inline'>(明眼人前一場漏逗)</span>。</p>
<p>師云。短長亭畔<span class='corr'>路</span>迢遙。多幸臨岐肯見招。若遇窮途休慟哭。縱橫無處不通霄。這僧擬乎徑往。那知<span class='corr'>已</span>早周遮。況洞山云。向道莫去。歸來背父。故青林以死蛇諕他。恐犯當頭於身無益。這僧不頋危亡放沒抵賴道當頭者如何。不見雪峰示眾云。南山有條鼈鼻蛇。汝等諸人切須好看。長慶云。今日堂中大有人喪身失命。青林舉處好本多同。這僧雖有走智未必獲安。不見永嘉道。弃有著空病亦然。還如避溺而投火。設使不當頭。亦無迴避處。這僧無可奈何往前當賭道。正當恁麼時如何。林云失却也。秤槌移到徹梢頭。忽然拶落飜斤斗。這僧亦不放閑又問。未審向甚麼處去。將謂知下落。不免折便宜。豈想青林撒手離脚。當面諱却道草深無覓處。殊不知<span class='corr'>已</span>露栓索。被伊窺破道和尚也須隄防始得。這僧特似喫苦不甘當仁不讓。致使青林撫掌云一等是箇毒氣。未審這僧還知痛痒也無。丹霞向風恬浪靜處著眼傍觀。頌曰。</p>
<p style="margin-left:1em">長江澄澈即蟾華<span class='note-inline'>(水月交光)</span>。滿目清光未是家<span class='note-inline'>(枉恁奔波)</span>。借問漁舟何處去<span class='note-inline'>(隄防動落今時)</span>。夜深依舊宿蘆花<span class='note-inline'>(切忌靜沉死水)</span>。</p>
<p>師云。性水真空。湛玄淵而澄江似練。禪天心月。皎祖域而皓彩如銀。所以道清光照眼似迷家。明白轉身還墮位。直得正不居正偏不垂偏。恁麼會得。無死蛇之可遮攔。有活句之可救濟。任伊徑往。縱汝當頭。若能明得劫初時。愁甚草深無覓處。且恁收綸罷釣趍岸停舟。不消借問緣由。何必追求去處。兩頭截斷中道非安。向夜深時撥轉舡頭。於水寒處不離沙觜。既依舊曾宿蘆花。想從此不虧蒻笠。若解隨流深得妙。肯教住岸即迷源。</p>
</div>
<p class='juan'>林泉老人評唱丹霞淳禪師頌古虗堂集卷三</p>
</div><!-- end of div[@id='body'] -->
</body></html>