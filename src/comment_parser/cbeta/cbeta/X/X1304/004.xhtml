<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱丹霞淳禪師頌古虗堂集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu55' />林泉老人評唱丹霞淳禪師頌古虗堂集卷四</p><p class="byline">後學性一閱</p><p class="byline">生生道人梓</p>
<div class='div-other'><a id='mulu56' />
<p class='h1'>第五十則　二鼠侵藤<span class='note-inline'>(飛走)</span></p><p>示眾云。潛續命根故有生而有滅。圓成道果本無去以無來。任伊利齒靈牙。一任橫囓竪咬。正當此時與解腕者麼。</p>
<p style="margin-left:1em">舉僧問龍牙遁禪師。二鼠侵藤時如何<span class='note-inline'>(禍不單行)</span>。牙云須有隱身處始得<span class='note-inline'>(指示分明)</span>。僧云如何是隱身處<span class='note-inline'>(聞風便颺)</span>。牙云還見儂家麼<span class='note-inline'>(眼巧不如樣子比)</span>。</p>
<p>師舉賓頭盧為優填王說法經云。我今為王略說譬喻。王志心聽。昔日有人於曠路中逢大惡象之所馳。逐狂懼走。突無所依怙。見一丘井。即時尋樹入。井中藏有黑白二鼠牙囓樹根。此井四邊有四毒蛇欲螫其人。而此井下有三毒龍。旁畏四蛇下畏毒龍。所攀之樹其根動搖。樹上有蜜兩三滴墮其口中。於時動搖敲擊蜂窩。眾蜂散飛唼螫其人。有野火起復來燒樹。大王。當知此人苦惱不可稱計。而彼得味甚少。苦患甚多。大王。曠野者喻於生死。彼男子者喻於凡夫。象喻於無常。井喻於人身。樹喻於人命。黑白二鼠喻於晝夜。樹根者喻念念滅。四毒蛇者喻於四大。蜜者喻於五欲。眾蜂喻惡覺。野火者喻於老邁。下三毒龍喻於死亡墮三惡道。是故當知。欲味甚少。苦患甚多。這僧既知是事。怎不著忙而求決擇。牙亦不負來問。具實指示道須有隱身處始得。這僧的的欲離生死。聞斯一語怎不根尋道如何是隱身處。牙不惜情劈面便道還見儂家麼。昔鹽官會下有一主事僧。忽見一鬼使來追。僧告曰。某甲身為主事。未暇修行。乞容七日得否。使曰待為白王。若許七日後來。不然須㬰便至。言訖不見。至七日後復來。覓其僧了不可得。後有人舉問一僧。若被覓著時如何抵擬他。洞山代云被他覓得也。林泉道。曹司易勘。一欵便招。這僧雖是臨渴掘井。一鍬便見黃泉。儻能如此隱身。何必慞惶怖懼。頌曰。</p>
<p style="margin-left:1em">寒月依依上遠峰<span class='note-inline'>(光分萬象)</span>。平湖萬頃練光封<span class='note-inline'>(影散千波)</span>。漁歌驚起汀洲鷺<span class='note-inline'>(<span class='corr'>已</span>往不咎)</span>。飛出蘆花不見蹤<span class='note-inline'>(許伊具眼)</span>。</p>
<p>師云。團團離海嶠。漸漸出雲衢。此夜一輪滿。清光何處無。趙州云。至道無難。唯嫌揀擇。纔有語言。是揀擇是明白。老僧不在明白裏。是汝還護惜也無。時有僧問。和尚既不在明白裏。護惜箇甚麼。州云我亦不知。僧云。既不知。為甚麼不在明白裏。州云。問事即得。禮拜了退。林泉道。莫承言。休滯句。行則行。住則住。不應頻爇返魂香。直須斫倒栴檀樹。況平湖萬頃絕點純清。巨浪千尋真當流注。泛釣舡於峽口。停短棹於灘頭。漁歌驚起鷺雙飛。蘆葦岸邊尋不見。轉功就位。月臨洲渚而踈影微分。借位明功。烟鎻沙汀而寒光獨耀。具眼禪人若為回互。隱顯全該如委悉。正偏兼帶自分明。</p>
</div>
<div class='div-other'><a id='mulu57' />
<p class='h1'>第五十一則　白水聲色<span class='note-inline'>(示眾)</span></p><p>示眾云。琴瑟箜篌。聽他何礙汝。青黃碧綠。識得不為冤。任伊竪判橫批。看我嘲三攞四。莫有知音可嘉者麼。試請辨看。</p>
<p style="margin-left:1em">舉白水仁禪師上堂云。老僧不欲向聲前句後鼓弄人家男女<span class='note-inline'>(此處無金二兩。俗人沽酒三升)</span>。何故。聲且不是聲。色且不是色<span class='note-inline'>(飜裩倒袴任汝裁劃)</span>。時有僧問。如何是聲不是聲<span class='note-inline'>(莫是聾麼)</span>。水云喚作色得麼<span class='note-inline'>(多虛不如少實)</span>。僧云如何是色不是色<span class='note-inline'>(莫是瞎麼)</span>。水云喚作聲得麼<span class='note-inline'>(巧說不如直道)</span>。水復云。且道對闍黎話。為闍黎說<span class='note-inline'>(老老大大。顛言倒語)</span>。若向這裏會得。許你有個入路<span class='note-inline'>(和尚還曾出麼)</span>。</p>
<p>師云。溈山一日餧鵶生飯。回頭見仰山曰。今日為伊上堂一上。仰云某甲隨例得聞。曰聞底事作麼生。云鵶作鵶鳴雀作雀噪。曰爭奈聲色何。云和尚適來道甚麼。曰我道為伊上堂一上。云為甚麼喚作聲色。曰雖然如是。驗過也無妨。云大事因緣又作麼生驗。溈竪起拳云終是指東畫西。曰汝適來問甚麼。云問和尚大事因緣。曰為甚麼喚作指東畫西。云為著聲色故某甲所以問過。曰並未曉了此事。云和尚得曉了此事。曰寂子聲色老僧東西。云一月千江體不分水。曰應須恁麼始得。云如金與金終無異色豈有異名。曰作麼生是無異名底道理。云瓶盤釵釧<span class='corr'>券</span>盂盆。云。寂子說禪如獅子吼。驚散狐狼野干之属。林泉道。父聞子徤恨不殺身。想來肐膞豈肯外屈。只如仰山聲色與踈山聲色是同是別。一法雖無異。三人乃見差。溈仰酬酢廝殺無過父子兵。踈山這僧一言道斷處。千古意分明。為人手段盡在於斯。更看丹霞盡情出理。頌曰。</p>
<p style="margin-left:1em">色自色兮聲自聲<span class='note-inline'>(要不悶守本分)</span>。新鶯啼處柳烟輕<span class='note-inline'>(一併拈出)</span>。門門有路通京國<span class='note-inline'>(七通八達)</span>。三島斜橫海月明<span class='note-inline'>(一心不生萬法無咎)</span>。</p>
<p>師舉三平頌云。祇此見聞非見聞。更無聲色可呈君。箇中若了全無事。體用何妨分不分。恁麼看來。新鶯啼處任喉舌巧轉笙篁。嫩柳搖時儘烟靄輕籠翡翠。楞嚴經云。見聞如幻翳。三界若空花。聞復翳根除。塵消覺圓淨。會至於此。門門有路。家家門外透長安。件件無私。處處綠楊堪繫馬。論甚十洲三島四海五湖。橫片月於晴空。攢三星於秋月。直得心心無間念念無差。若色若聲盡聞盡見。似電光石火兔角龜毛。畢竟待干他甚事。何也。司空見慣。應為尋常。</p>
</div>
<div class='div-other'><a id='mulu58' />
<p class='h1'>第五十二則　白馬法身<span class='note-inline'>(法身)</span></p><p>示眾云。北斗似杓。南斗似瓢。任伊斟酌。暖日涼飈。冬至寒食一百五。須知節氣不相饒。到此莫有解吞吐者麼。</p>
<p style="margin-left:1em">舉僧問洛京白馬儒禪師。如何是法身向上事<span class='note-inline'>(高高標不出)</span>。儒云井底蝦<span class='corr'>䗫</span>吞却月<span class='note-inline'>(非思量處。識情難測)</span>。</p>
<p>師舉踈山問溈山云。法身之理。理絕玄微。不奪是非之境。猶是法身邊事。如何是法身向上事。溈舉起拂子。踈云此猶是法身邊事。溈曰如何是法身向上事。踈奪拂子摺折擲向地上便歸眾。溈曰。龍蛇易辨。衲子難謾。林泉道。知音方委悉。僧問黃龍。如何是井底蝦<span class='corr'>䗫</span>吞却月。龍曰不奈何。僧云恁麼則吞却去也。龍曰一任吞。僧云吞後如何。曰好蝦<span class='corr'>䗫</span>。林泉道。莫向言中取則。直須句外明宗。若肯恁麼會去。方知無說說。始信不聞聞。所以杜順和尚亦有頌曰。懷州牛喫禾。益州馬腹脹。天下覓醫人。灸猪左膞上。汝等諸人稍知痛痒。必不倚官挾勢番悔藥錢。何也。近日王令稍嚴。誰敢妄傳消息。頌曰。</p>
<p style="margin-left:1em">九重深密視聽難<span class='note-inline'>(端拱無為)</span>。玉殿瓊樓宿霧攢<span class='note-inline'>(仰望不及)</span>。爕理盡歸臣相事<span class='note-inline'>(須假傍來)</span>。輪王不戴寶花冠<span class='note-inline'>(天然尊貴)</span>。</p>
<p>師云。八識心王號至尊。四臣不昧理乾坤。法身向上無餘地。枉近重圍望五門。既九重深密。必視聽應難。故經云。若以色見我。以音聲求我。是人行邪道。不能見如來。所以玉殿瓊樓攢濛濛之宿霧。龍庭鳳闕生裊裊之祥烟。洞山道。夜明簾外古鏡徒輝。空王殿中千光那照。垂衣至治拱密威嚴。皇化無為理當朝賀。內紹外紹須明劫外今時。念茲在茲休背這邊那畔。調停鼎鼐爕理陽陰。儻能我國晏然。自是心城寧謐。輪王何必戴七寶之花冠。冢宰應須酬一人之寶位。恁麼奉重。少分相應。幸勿時中辜恩負德。還能盡忠盡孝依而行之麼。但辦肯心。必不相賺。</p>
</div>
<div class='div-other'><a id='mulu59' />
<p class='h1'>第五十三則　九峰舉一<span class='note-inline'>(示眾)</span></p><p>示眾云。恰待南山起雲。却早北山下雨。捉住東海鯉魚。走了西巖猛虎。有敢當賭者麼。</p>
<p style="margin-left:1em">舉九峰䖍禪師示眾云。舉一不得。舉二放過。一著落在第二<span class='note-inline'>(將謂狐鬚赤)</span>。雲門出眾云。昨日有人從天台來。却往徑山去<span class='note-inline'>(更有赤鬚狐)</span>。峰云來日不得普請。便下座<span class='note-inline'>(姦不廝謾。壯不廝欺)</span>。</p>
<p>師云。普慧雲興。百問脫脫而出自胸中。普賢瓶瀉。千酬滾滾而演於舌上。凡愚莫並。今古無儔。不意像季以來英傑間出。於問答之際切瑳其間。越凡情超聖解。沒窠臼絕滲漏。短小明白者無如乾峰雲門而<span class='corr'>已</span>哉。此則公案非九峰䖍禪師示眾之語。乃洞山法嗣越州乾峰和尚之語也。峰一日上堂云。法身有三種病二種光。須是一一透得。始解歸家穩坐。須知更有向上一竅。雲門出問。庵內人為甚麼不知庵外事。峰呵呵大笑。門曰猶是學人疑處。峰云子是甚麼心行。門曰也要和尚相委。峰云直須與麼始解穩坐。門應喏喏。又一日上堂云。舉一不得。舉二放過。一著落在第二。雲門出眾云。昨日有人從天台來。却往徑山去。林泉道。無孔笛逢氈拍板。這般曲破少知音。峰云來日不得普請便下座。林泉道。得法旨。雲門於禪悅中得大自在遊戲三昧。未必不由乾峰．睦州切瑳琢磨之力者邪。只如未開口時還有道得者麼。頌曰。</p>
<p style="margin-left:1em">聲前一句口如眉<span class='note-inline'>(言清行濁)</span>。佛祖從來總不知<span class='note-inline'>(却最親切)</span>。昨夜崐崙閑說夢<span class='note-inline'>(休䆿語)</span>。白頭生得黑頭兒<span class='note-inline'>(有甚奇特)</span>。</p>
<p>師云。大辯若訥大智如愚。幾人於此能較錙銖。所以道有緣不是余朋友。無用雙眉却弟兄。莫道聲前無句。自是闍黎不聞。於此若聞甚生次第。不見道萬籟有心聞不得。孤巖無耳却知音。莫恠佛佛祖祖從本以來總不知有。南泉亦云。三世諸佛不知有。狸奴白牯却知有。宗門有四知有。一知有。二不知有。三知有了不知有。四不知有後真知有。不意昨夜崑崘閑來說夢。雖是詐惺惺。不如粧矒[目*董]。他若識破伊。看你甚眼孔。又道。白頭生得黑頭兒。養子不及父。家門一世衰。莫貪尋意路。枉使惹塵埃。畢竟合作麼生商量。燈籠逢露柱。拍手笑呵呵。</p>
</div>
<div class='div-other'><a id='mulu60' />
<p class='h1'>第五十四則　天童應用<span class='note-inline'>(心眼)</span></p><p>示眾云。反常合道。上乘菩薩信無疑。即物明心。中下聞之必生恠。端的為人處在甚麼處。</p>
<p style="margin-left:1em">舉僧問天童啟禪師。如何是應用無虧的眼<span class='note-inline'>(不見一法即如來。方得名為觀自在)</span>。童云恰如瞎一般<span class='note-inline'>(便吐肝膓說與伊)</span>。</p>
<p>師云。凡所有相皆是虗妄。若見諸相非相即見如來。況如來者無所從來亦無所去故名如來。若向這裏覷得破認得真。事理圓融遮照無礙。體用互興正偏兼帶。無一法而不周。無一法而不遍。豈非應用無虧者邪。祖燈錄云。寶應省念禪師上堂曰。諸尚座不得盲喝亂喝。尋常向汝道。賓則始終賓。主則始終主。賓無二賓。主無二主。若有二賓二主。即是兩箇瞎漢。林泉道。若非法花。誰能窺透。萬松贊湛然真云。大悲千臂。俱胝一指。錯認湛然手中拂子。瞎。林泉道。轉見分明。且道此瞎彼瞎是一是二。還道得麼。撥開妙淨圓明眼。識取吉祥安樂人。頌曰。</p>
<p style="margin-left:1em">盲聾瘖瘂逈天真<span class='note-inline'>(無用處成真用處)</span>。眼似眉毛道始隣<span class='note-inline'>(不風流處轉風流)</span>。昨夜東君潛布令<span class='note-inline'>(遠近咸知)</span>。黃鶯啼處綠楊春<span class='note-inline'>(高低普應)</span>。</p>
<p>師云。跛挈痿羸。盲聾瘖瘂。百不可取。一無所堪。眾中如百拙。一世作閑人。樂天知命去偽存真。李屏山有詩云。君不見。嚴子陵掉頭千戶侯。釣臺霜冷一羊裘。又不見。龐居士家財千萬貫。西江月冷夜沉舟。近得南華真人之四印。貴莫貴於無所屈。富莫富於無所求。樂莫樂於無所苦。喜莫喜於無所憂。若能任此天真。不枉持聾作瘂。只可見如不見聞似不聞。妄境若消除真心自不昧。此豈不是眼似眉毛道始隣者哉。雖然恁麼。忘蹤滅跡洞達玄微。應須曲為今時潛通劫外。免使靜沉死水滯在一邊。幸遇東君布令和氣氤氳。適當化母垂慈韶光煒燁。故命金衣公子出幽谷遷喬木。綠楊枝上喉舌調叔夜之焦桐。紅杏園中毛羽刷陶潛之嫩菊。非無賞鑒。自有知音。論至於斯若為話會。還知麼。七處徵心心不有。八還辨見見非無。</p>
</div>
<div class='div-other'><a id='mulu61' />
<p class='h1'>第五十五則　清淨行者<span class='note-inline'>(經教)</span></p><p>示眾云。有心用處還應錯。因果難評無意看。時却宛然。聖凡莫測。有箇秦不收魏不管的衲僧。未審向甚麼處安排則是。</p>
<p style="margin-left:1em">舉僧問洞山詮禪師。清淨行者不上天堂。破戒比丘不入地獄時如何<span class='note-inline'>(直待別時來。分明向汝說)</span>。山云。度盡無遺影。還他越涅槃<span class='note-inline'>(言語道斷。非去來今)</span>。</p>
<p>師云。真淨界中無異念。浮塵堆裏有殊途。脚跟點地英雄漢。凡聖應知總不拘。舍利弗言。犯重比丘不墮地獄。清淨行者不入涅槃。非應供非不應供。非盡漏非不盡漏。於法平等住故。是知無天堂可欣。無地獄可怖。李留後．端愿問達觀禪師曰。人死。識當何所歸。答曰未知生焉知死。對曰生則端愿<span class='corr'>已</span>知。曰生從何來。李留後擬議。達觀揕其胸曰。只在這裏。思量箇甚麼。對曰會也。只知貪程不覺蹉路。達觀拓開曰。百年一夢。又問地獄畢竟是有是無。答曰諸佛向無中說有。眼見空花。太尉就有中覔無。手摣水月。堪笑眼前見牢獄。不避心外見天堂。欲生殊不知欣怖在心善惡成就。太尉但了自心。自然無惑。進曰心如何了。答曰善惡都莫思量。又問不思量後心歸何所。達觀曰且請太尉歸衙。林泉道。不因師指示。幾乎錯商量。洞山答處可謂忘言絕慮。越聖超凡。擊碎玄關掣開金鎻。何天堂地獄而可收係者也。故丹霞不惜唇皮為伊頌出。頌曰。</p>
<p style="margin-left:1em">相好巍巍大丈夫<span class='note-inline'>(不勞贊歎)</span>。一生無智恰如愚<span class='note-inline'>(肚裏非常俏措)</span>。從來佛祖猶難望<span class='note-inline'>(瞻仰不及)</span>。地獄天堂豈可拘<span class='note-inline'>(兩頭坐斷獨露真常)</span>。</p>
<p>師云。三十二相八十種好。妙體如如聲光浩浩。磊磊落落巍巍堂堂。具丈夫相堪紹法王。此豈非一切眾生具有如來智慧德相者邪。雖則一生閑散百事無成。縮德露疵內憨外俏。大巧若拙大智如愚。古德有語云。我見持齋守戒者亦不敬。我見破齋犯戒者亦不輕。何也。持齋守戒者出家本分事也。破齋犯戒者凡夫地面也。所以道不敬持戒不輕初學。若能愛惡情忘。持犯自然平等。既佛祖尚難窺窬。想地獄天堂決莫得而拘束者也。若然則因果何在。還知麼。了則業障本來空。未了應須償宿債。</p>
</div>
<div class='div-other'><a id='mulu62' />
<p class='h1'>第五十六則　北院牛頭<span class='note-inline'>(佛祖)</span></p><p>示眾云。窮玄究妙。好肉剜瘡。絕學無為。靈龜曳尾。超情離見處。有道得的麼。</p>
<p style="margin-left:1em">舉僧問北院靜禪師。牛頭未見四祖時如何<span class='note-inline'>(曙色未分人盡望)</span>。院云。異境靈枝。覩者皆羨<span class='note-inline'>(鮓瓮乍開蠅咂咂)</span>。僧云見後如何<span class='note-inline'>(及乎天曉也尋常)</span>。院云。葉落<span class='corr'>已</span>枝摧。風來不得韻<span class='note-inline'>(底穿蕩盡冷湫湫)</span>。</p>
<p>師云。京兆府永安院善靜禪師。謁洛浦。浦器之。容入室。乃典園務。力營眾事。一日有僧辭浦。浦曰。四面是山。闍黎向甚麼處去。僧無對。浦曰限汝十日。下語得中即從汝去。其僧冥搜。偶入園中。師問曰。上座既是辭去。今何在此。僧具陳所以。堅請代語。師曰。竹密不妨流水過。山高那礙野雲飛。其僧喜踊。師囑之曰不得道是某甲語。僧遂白浦。浦曰誰語。云某甲語。曰非汝語。僧具言園頭見教。浦至晚上堂謂眾曰。莫輕園頭。他日座下有五百人在。後住永安眾餘五百。果符洛浦之記。住後僧遂問此牛頭未見四祖因緣。牛頭法融禪師。居牛頭山幽棲寺北巖之石室。有百鳥㗸花之異。唐貞觀中四祖遙觀氣象。知彼山有奇異之人。乃躬自尋訪。問寺僧此間有道人否。云出家兒那箇不是道人。曰那箇是道人。僧無對。別僧曰。此去山十里許有一懶融。見人不起亦不合掌。莫是道人麼。祖遂入山。見融端坐自若曾無所頋。祖問曰在此作甚麼。融曰觀心。祖云。觀是何人。心是何物。融無對。或作禮云大師高棲何所。祖曰。貧道不決所止。或東或西。云還識道信禪師否。曰何以問他。云嚮德滋久冀一禮謁。曰道信禪師貧道是也。云因何降此。曰特來相訪。莫更有宴息之處否。融指後面曰別有一小庵。遂引祖至庵所。遶庵唯見虎狼之類。祖乃舉兩手作怖勢。融云猶有這箇在。曰這箇是甚麼。融無語。少選祖却於融宴坐石上書一佛字。融覩之竦然。祖曰猶有這箇在。融未曉乃稽首請說真要。祖以頓教法門而開發之。後嗣四祖之道。這僧敏而好學不恥下問。北院不負初心具實酬對。幸勿向皆羨不得韻處情識卜度死在句下。頌曰。</p>
<p style="margin-left:1em">寶杖親携挂翠纓<span class='note-inline'>(曲為今時)</span>。徘徊常遶玉堦行<span class='note-inline'>(左右逢原)</span>。轉身就父無標的<span class='note-inline'>(同氣連枝)</span>。拈却花冠不得名<span class='note-inline'>(誰敢觸諱)</span>。</p>
<p>師云。永嘉道。降龍鉢。解虎錫。兩鈷金環鳴歷歷。不是標形虗事持。如來寶杖親蹤跡。由是常徘徊於今時路上。兼彷徨於建化門中。利道拔生應緣施設。雖處玉堦金[一/(尸@(〡/巳))]翠幙珠簾。有時隱而彌彰。有時顯而不露。既解轉身就父。必然不墮偏方。雖無標的。甚有來由。拈却花冠是何名姓。還知麼。有名呼不得。無位可安排。</p>
</div>
<div class='div-other'><a id='mulu63' />
<p class='h1'>第五十七則　青峰大事<span class='note-inline'>(對機)</span></p><p>示眾云。未到無心須要到。切切咨參。既到無心無也休。欵欵放下。若也情存一念悟。寧越昔時迷。不涉迷悟一句合作麼生道。</p>
<p style="margin-left:1em">舉僧問青峰楚禪師。大事<span class='corr'>已</span>明為甚麼亦如喪考妣<span class='note-inline'>(雖盡情塵猶存法愛)</span>。峰云。不得春風花不開。及至花開又吹落<span class='note-inline'>(成也蕭何。敗也蕭何)</span>。</p>
<p>師云。鳳翔府青峰傳楚禪師。嗣洛浦。一日浦問曰院主甚處去來。師云掃雪來。浦曰雪深多少。云樹上總是。曰。得即得。汝向後住箇雪窟定矣。林泉道。靈山授記也不似今日。僧問大事<span class='corr'>已</span>明為甚麼亦如喪考妣。師云。不得春風花不開。及至花開又吹落。青峰答處比興連類不捨慈悲。方信道過河須用筏到岸不須舡。故經云。汝等比丘知我說法如筏喻者。法尚應捨何況非法。如或不爾。雖然撥盡黃金屑猶撒塵沙在眼中。儻能就路還家。何必傳消寄信。頌曰。</p>
<p style="margin-left:1em">家山歸到莫因循<span class='note-inline'>(草鞋錢還了也未)</span>。竭力寅昏奉二親<span class='note-inline'>(不得不然)</span>。機盡功忘恩義斷<span class='note-inline'>(罄快平生)</span>。便成不孝闡提人<span class='note-inline'>(家醜外揚)</span>。</p>
<p>師云。貧子喻中曾指注。竛竮辛苦枉蹉跎。曲垂方便親分付。輙莫因循使左科。所以道孝當竭力。忠則盡命何止寅昬而可奉重。當盡形慎終追遠而<span class='corr'>已</span>。吾佛以無緣慈憫念眾生輪廻六道迷昧三身。縱貪嗔癡恣身口意。辜負<span class='corr'>己</span>靈埋沒家寶。幾不似貧子竛竮辛苦者歟。儻能一念回光便同本得。於十二時中佇意勤修及善保護。不忘佛祖莫大深恩。幾不似寅昬奉親者歟。湧泉忻禪師上堂云。我四十九年在這裏尚自有時走作。汝等諸人莫開大口。見解人多行解人少萬中無一。見解言語總要知通。若識不盡敢道輪回去在。為何如此。盖為識漏未盡。汝但盡却今時始得成立。亦喚作立中功轉功就他去。亦喚作就中功親他去。我所以道親人不得度。渠不度親人。恁麼譬喻汝尚不會薦取。渾侖底但管取性亂動舌頭。不見洞山道相續也大難。汝須知有此事。若不知有。啼哭有日在。林泉道。當可前思免勞後悔。若不如是。迷真執妄逐句尋言背親向踈外好裏弱。幾不為無性闡提不孝者歟。雖然如是。還有知恩報恩者麼。一氣不言含有象。萬靈何處謝無私。</p>
</div>
<div class='div-other'><a id='mulu64' />
<p class='h1'>第五十八則　木平一漚<span class='note-inline'>(舟楫)</span></p><p>示眾云。聲前薦得浩渺難窮。句後承當奔波不<span class='corr'>已</span>。未審截流之機合作麼生漏泄。</p>
<p style="margin-left:1em">舉木平道禪師問洛浦。一漚未發時如何辨其水脉<span class='note-inline'>(看破了也)</span>。浦云。移舟諳水勢。舉棹別波瀾<span class='note-inline'>(具眼禪人子細看)</span>。平不契<span class='note-inline'>(話不投機一句多)</span>。乃參蟠龍還問前話<span class='note-inline'>(一狐疑了一狐疑)</span>。龍云。移舟不辨水。舉棹即迷源<span class='note-inline'>(但有纖毫即是塵)</span>。</p>
<p>師云。袁州木平山善道禪師。初謁洛浦問一漚未發<span class='corr'>已</span>前如何辨其水脉。此豈非待要向空劫前時暗通一線。不想洛浦假今時易知易曉處對他道。移舟諳水勢舉棹別波瀾。決不可作合頭語繫驢橛會。就中慈悲太甚誘進初機。木平終是英靈衲子倜儻禪和。不受磨礱再買草鞋。復參蟠龍理前語問。果是蟠龍觀根授道說法投機。用威音王佛無孔鐵槌向頂門上擊道。移舟不辨水舉棹即迷源。果然認痛。從茲悟入。其後僧問如何是木平。曰不勞斤斧。云為甚麼不勞斤斧。曰木平。林泉道。若能不守玄關。省人多少心力。斯事且止。只如看客兩停處且看丹霞如何裁斷。頌曰。</p>
<p style="margin-left:1em">金烏玉兔兩交輝<span class='note-inline'>(日出連山。月圓當戶)</span>。照破威音未兆時<span class='note-inline'>(一點靈光不覆藏)</span>。若謂青霄別有路<span class='note-inline'>(枉費盤纏)</span>。木人依舊皺雙眉<span class='note-inline'>(多愁早老)</span>。</p>
<p>師云。無影林中高懸日月。不萌枝上暗辨春秋。若非天眼龍睛怎覷透威音那畔。禪天恢廓縱鵰鶚以優遊。性海汪洋任鯤鯨而變化。師資緣會針芥相投。差之毫釐失之千里。或即理之事或即俗明真。倒用顛拈無可不可。所以道如王秉劒由王意。殺活臨時得自由。或依實際不受纖塵。或住化門不捨一法。雖然萬別千差。到底終歸一揆。青霄有路終須到。金榜無名誓不歸。可賞木平得遂斯志。還知別有奇特處麼。石火光中成聖道。木人何用皺雙眉。</p>
</div>
<div class='div-other'><a id='mulu65' />
<p class='h1'>第五十九則　潼泉相傳<span class='note-inline'>(骨董)</span></p><p>示眾云。歧分派列皆從阿耨達池。葉墜花聯不離耆闍山內。波及靈鷲蔓衍楞伽。後來留至少林。果遇神光立雪。莫有同氣連枝者麼。</p>
<p style="margin-left:1em">舉僧問潼泉禪師。如何是相傳底事<span class='note-inline'>(徒勞話會)</span>。泉云。龍吐長生水。魚吞無盡漚<span class='note-inline'>(切忌咬嚼)</span>。僧云請師挑剔<span class='note-inline'>(誰敢蹺手亂下)</span>。泉云。攂鼓轉舡頭。棹穿波底月<span class='note-inline'>(將心用心轉見病深)</span>。</p>
<p>師云。郢州潼泉山<span class='note-inline'>(或作桐泉)</span>禪師參黃山。山問。天門一合十方無路。有人道得擺手出漳江。師曰。蟄戶不開。龍無龍句。山云是你恁麼道。曰。是即直言是。不是直言不是。云擺手出漳江。山復問。卞和到處荊山秀。玉印從教天下傳時如何。曰。靈鵲不於林下憩。野老不重太平。年山深肯之。住後僧問如何是相傳底事。莫向拈花處會。休於微笑時猜。面壁九年終難訴說。立雪齊腰將勤補拙。其實相傳一事唯佛與佛乃能知之。這僧既垂此問。怎便乾休。故以龍吐長生水魚吞無盡漚為酬。雖指魚龍暫時吞吐。休似這僧吞吐不得。不免調三幹四更請挑剔。是他潼泉隨流得妙慣釣滄浪。信手拈來信口便道。攂鼓轉舡頭棹穿波底月。若遇知心可腹伶俐衲僧。何必丹霞重宣此義。頌曰。</p>
<p style="margin-left:1em">依依半月沉寒水<span class='note-inline'>(用心撈摸)</span>。耿耿三星碧落攢<span class='note-inline'>(着意參詳)</span>。昔日雲巖曾漏泄<span class='note-inline'>(一人傳虛)</span>。金輪王子寶花冠<span class='note-inline'>(萬人傳實)</span>。</p>
<p>師云。慶喜被徵曾不見。神光追究卒難忘。三星半月橫空處。方寸無由得較量。莫便於寒水中尋。休漫向碧落邊覔。枉費神思及勞心力。妙有不有還如陽焰飜波。真空不空何似旋嵐偃嶽。若能向即心自性成就慧身處見諦明白。甚生次第。昔日僧問雲巖。二十年在百丈巾缾。為甚麼心燈不續。巖云頭上寶花冠。還知丹霞重飜舊案的意麼。寸心如不昧。萬法自分明。一欵便招處。方知不隱情。</p>
</div>
<div class='div-other'><a id='mulu66' />
<p class='h1'>第六十則　問百巖禪<span class='note-inline'>(禪定)</span></p><p>示眾云。攝境歸心爭肯靜沉死水。應緣利物寧教動落今時。儻能定亂兩融。自解真俗一致。向鋪眉苫眼處合作麼生指示。</p>
<p style="margin-left:1em">舉僧問百巖禪師。如何是禪<span class='note-inline'>(窓前〔骨〕侖眠)</span>。巖云古塚不為家<span class='note-inline'>(爭肯鬼窟裏作活計)</span>。</p>
<p>師云。新羅國百巖禪師。嗣谷山藏。藏嗣石霜諸。青原七世之孫也。這僧問處深窮妙理欲辨根源。百巖答時不恡慈悲分明指示。若認癡猫守窟以為至道。遠之遠矣。故曰古塚不為家。昔林泉住萬壽時上堂示眾云。禪禪。非正非偏。無意路。有玄淵。超今邁古。絕後光先。但能忘影迹。何必守罤筌。直指人心見性。須憑祖意通玄。九年面壁真消息。端的其中有祕傳。至元九年秋奉韶入內臨大殿對御及帝師。即命講禪。遂舉圭峰禪源詮曰。梵語禪那。此云思惟修。亦名靜慮。皆定慧之通稱也。禪為萬法之源故名法性。花嚴經說亦是眾生迷悟之源。故名如來藏。楞伽經說亦是諸佛萬德之源。故名佛性。涅槃等經說然禪者有淺有深階級殊等。謂帶異計。欣上猒下而修者是外道禪。正信因果亦以欣猒而修者是凡夫禪。悟我空偏真之理而修者是小乘禪。悟我法二空所顯真理而修者是大乘禪。若悟自心本來清淨。元無煩惱無偏。智性本自具足。依此而修者是㝡上乘禪。亦名如來清淨禪。達摩以來遞代相傳者是此如來清淨禪也。上曰。在先有問皆言無說。汝今云何却有說邪。進云。理本無說。今且約事而言。上曰何故理無言說。進云。理與神會如人食蜜。若問蜜之色相。紫白可言。若論味之形容。實難訴說。上問帝師。此語是耶非耶。帝師曰此與教中甚深般若了無異也。復問祖師公案。乃舉六祖風幡因緣。非風旛動仁者心動。帝師曰。實風幡動。何名心動。進云。一切唯心。萬法唯識。豈非心動邪。折辨抵暮。出內而散。或曰林泉答禪何太纖廉乎。但向道。捏聚放開全在我。廣敷略說更由誰。復看丹霞如何折合。頌曰。</p>
<p style="margin-left:1em">故國清平久有年<span class='note-inline'>(阿誰不知)</span>。白頭猶自戀生緣<span class='note-inline'>(老不歇心)</span>。牧童却解忘功業<span class='note-inline'>(人不得〔莫想〕)</span>。懶放牛兒不把鞭<span class='note-inline'>(且莫麤心大膽)</span>。</p>
<p>師云。長安雖是閙。我國本翛然。歷劫常如是。休云久有年。不見石霜道。休去歇去。一念萬年去。若然則正是鬼窟裏作活計。從始至末自少及老並不遺時失候。雖是念茲在茲。大似不捨生緣而<span class='corr'>已</span>。所以太白山明和尚作十牛圖具明斯事。故云。人牛俱不見。正是月明時。直饒物我一如心法無二。更索向林泉門下參三十年。何故如斯。不見僧問英州大容殊禪師。如何是禪。曰。秋風臨古渡。落日不堪聞。云不問這箇蟬。曰你問那蟬。云祖師禪。曰南華塔畔松陰裏。飲露吟風又更多。恁麼舉似將來。還會得也麼。休於言下覓。莫向句中求。</p>
</div>
<div class='div-other'><a id='mulu67' />
<p class='h1'>第六十一則　問百嵓道<span class='note-inline'>(大道)</span></p><p>示眾云。長亭側畔擬心則鷂過新羅。單堠傍邊動念則帆歸遠浦。莫有縱橫得妙不涉纖塵的衲僧麼。</p>
<p style="margin-left:1em">舉僧問百巖和尚。如何是道<span class='note-inline'>(步步踏着)</span>。巖云徒勞車馬跡<span class='note-inline'>(香輪莫輾青青破。留與遊人一醉眠)</span>。</p>
<p>師云。履踐明白處。高低總一如。不勞重話會。何必哭窮途。若是七通八達一了百當的衲僧。向枯木巖前差路多處。正好縱橫得妙左右逢原。即物明心反常合道。何必窮玄究妙探賾搜微。漫費草鞋錢空償口業債。欲達無上菩提之道。遠之遠矣。所以百巖道徒勞車馬跡。知汝口頭取辦不肯實行。所以不惜唇皮劈面便道。只如沒巴鼻處你還知麼。休教情窒礙。莫被舌頭謾。頌曰。</p>
<p style="margin-left:1em">曹溪古路綠苔生<span class='note-inline'>(頭上漫漫脚下漫漫)</span>。車馬登臨<span class='corr'>已</span>涉程<span class='note-inline'>(舉步即錯)</span>。野老痿羸兼跛挈<span class='note-inline'>(粧昏撒呆人莫曉)</span>。手携玉杖夜深行<span class='note-inline'>(密移一步幾人知)</span>。</p>
<p>師舉洞山新豐吟云。古路坦然誰措足。無人解唱還鄉曲。清風月下守株人。凉兔漸遙春草綠。恁麼看來。正是石霜道的出門便是草。以至車馬登臨往來無間。觸途成滯<span class='corr'>已</span>涉芊綿。雖然乘興優游。何似歸家穩坐。痿羸跛挈抹搭㲯毿。倚老賣老而混俗和光。將錯就錯而流行坎止。手携玉杖袖褪金風。夜深舉步下層巔。詰旦轉身別華嶽。方信道向道莫去歸來背父。是知不踏今時路常遊劫外春。入廛垂手處。不免且同塵。還有築着磕着的衲僧麼。相識滿天下。知心有幾人。</p>
</div>
<div class='div-other'><a id='mulu68' />
<p class='h1'>第六十二則　問百巖教<span class='note-inline'>(經教)</span></p><p>示眾云。離念見佛且恁弄假像真。破塵出經不免將無做有。只如舒不到頭展不到尾的。還有受持讀誦分也無。</p>
<p style="margin-left:1em">舉僧問百巖。如何是教<span class='note-inline'>(諦聽諦聽。善思念之)</span>。巖云貝葉收不盡<span class='note-inline'>(此義文長。付在來日)</span>。</p>
<p>師云。始從鹿野苑。終至䟦提河。於其二中間。未甞說一字。恁麼看來。半滿之教何可區分。大小之乘安能並務。雲門一日上堂道。三乘十二分教橫說竪說。天下老和尚縱橫十字說。與我拈針鋒許說底道理來看。恁麼道早是作死馬醫。雖然如是。且有幾箇到此境界。不敢望汝言中有響句裏藏鋒。瞹目千差風恬浪靜伏惟尚饗。所以百巖道貝葉收不盡。雖恁麼道。怎免丹霞自揚家醜。頌曰。</p>
<p style="margin-left:1em">四十九年成露布<span class='note-inline'>(言言見諦言非有)</span>。五千餘軸盡言詮<span class='note-inline'>(句句超宗句本無)</span>。妙明一句威音外<span class='note-inline'>(口欲談而辭喪)</span>。折角泥牛雪裏眠<span class='note-inline'>(心欲緣而慮亡)</span>。</p>
<p>師云。世尊自成正覺以來。開闡化門不慳法施。於四十九年搖廣長舌談無礙辯。出一人口入萬人耳。自古至今廣宣教法。西乾東震莫不流通傳布而<span class='corr'>已</span>哉。僧問同安察禪師。如何是四十九年前事。曰千聖排不出。云如何是正四十九年事。曰萬機稱不得。云如何是四十九年後事。曰善惡業不墜。故云四十九年成露布。露布者。天子不封之書名為露布。佛滅度後迦葉阿難優波黎結集經藏論藏律藏。之後祕隱龍宮。末世眾生未易得而聞邪。自漢歷唐。摩騰竺法唱之於前。玄奘義淨等和之於後。累朝<span class='corr'>已</span>來飜譯入藏者唯五千餘卷而<span class='corr'>已</span>。吾佛所說雖形於言而本非言。然詮於文而本忘詮。得之者言言般若。失之者句句瘡疣。妙明一句。非飽參衲子超情離見叱妙呵玄者莫出其彀。不意向空劫之際威音以前趂折角泥牛來今時路上。任情[跳-兆+孛]跳恣意咆哮。觝突烟中閑眠雪裏。還有解牧者麼。吽。</p>
</div>
<div class='div-other'><a id='mulu69' />
<p class='h1'>第六十三則　泐潭碓搗<span class='note-inline'>(器用)</span></p><p>示眾云。雪後始知松栢操。本非看面逐情。事難方表丈夫心。莫道頑皮癩肉。不咩邪有紀綱者且道是誰。</p>
<p style="margin-left:1em">舉僧問泐潭明禪師。碓搗磨磨不得忘却時如何<span class='note-inline'>(塵中能作主。化外自來賓)</span>。潭云虎口裏活雀兒<span class='note-inline'>(再得完全能幾箇)</span>。</p>
<p>師云。泐潭明禪師一日下到客位。眾請歸方丈。師曰道得即去。時牟和尚對曰。大眾請。師乃上法堂。僧問非思量處識情難測時如何。師曰我不欲違古人。云不違古人意作麼生。曰也合消得汝三拜。林泉道。深謝和尚慈悲。僧又問碓搗磨磨不得忘却此意如何。這僧於今時路上色塵堆裏。拗闕把節處賣弄精細靈利不隨他去。故泐潭答以虎口裏活雀兒。雖是弄險。死裏逃生。也甚奇恠。雀王經云。虎食肉。骨<span class='corr'>刺</span>齒。雀啄骨出。虎活。口生瘡。雀上樹戒殺。虎怒曰始離吾口而敢多言。雀知難化而便飛去。雀者佛也。虎乃調達者也。然恁比並將來。莫便乘言滯句認影迷頭。須知意不在言。大抵言非有意。如鏡對像若谷傳聲。恁麼會去還肯諾否。頌曰。</p>
<p style="margin-left:1em">一念蕭蕭不記年<span class='note-inline'>(古今無間)</span>。皮膚脫落自完全<span class='note-inline'>(一物常靈)</span>。長天夜夜清如鏡<span class='note-inline'>(一點分明)</span>。萬里無雲孤月圓<span class='note-inline'>(照鑑無私)</span>。</p>
<p>師云。張拙秀才因禪月大師指參石霜。霜問秀才是何姓名。云姓張名拙。曰。覔巧尚不可得。拙自何來。公忽有省乃呈偈云。光明寂照徧河沙。凡聖含靈共我家。一念不生全體現。六根才動被雲遮。斷除煩惱重增病。趣向真如亦是邪。隨順世緣無罣礙。涅槃生死是空花。恁麼看來。是記年是不記年。況藥山云。皮膚脫落盡。唯有一真實。是認完全之大意也。此之一事非止彼我本具。十方法界六道四生。大圓鏡智洞然明白。若無雲之皎月。孤逈逈。圓陀陀。靈光獨耀遍照根塵。既云不在明白裏。問汝諸人護惜無。</p>
</div>
<div class='div-other'><a id='mulu70' />
<p class='h1'>第六十四則　同安人師<span class='note-inline'>(佛祖)</span></p><p>示眾云。形興未質。塑畵難成。名起無名。追呼莫得。不有同風。焉能指注。</p>
<p style="margin-left:1em">舉僧問同安察禪師。如何是天人師<span class='note-inline'>(高着眼看)</span>。安云。頭上角不全。身上毛不出<span class='note-inline'>(决難摸索)</span>。</p>
<p>師云。洪州鳳棲山同安院當察禪師。嗣九峰䖍禪師。這僧以教乘門中如來十號之一勘當同安言外玄旨。故同安不負來問。轉劫外機放風前箭。凡情聖解一齊穿却。何止劈筈奪窩紅心中的。設使這僧手親眼辨亦難摸索。祖燈錄載其僧又問。如何是頭上角不全。同安曰不擎戴。林泉道。<span class='corr'>已</span>太崢嶸。云如何是身上毛不出。曰寸絲不挂。林泉道。猶有赤骨立在。恁麼舉來。一則佛事門中不捨一法。一則實際理地不受纖塵。一則混俗和光人天普應。一則拱密威嚴全提正令。怕伊不信。試看丹霞若為朝賀。頌曰。</p>
<p style="margin-left:1em">祕殿重幃曉高寒<span class='note-inline'>(一天和氣未氛氳)</span>。丹墀苔潤未排班<span class='note-inline'>(六國來朝難輻輭)</span>。寶香鳳燭烟雲合<span class='note-inline'>(瞻仰不及)</span>。寂寂簾垂不露顏<span class='note-inline'>(本來尊貴)</span>。</p>
<p>師云。法身無為不墮諸數。若至尊至貴萬乘明君。權輿造化掌握乾坤。六國來賓四臣不昧。雖重幃祕殿深隱紫微。奈禁苑玄門稍通皇化。望龍庭而盻曉。依鳳闕以猶寒。時時仰奉心王。念念肅清我國。丹墀苔潤未容取次排斑。碧落霜飛那許因循退位。寶香才爇鳳燭初明。合靄靄之烟雲。降騰騰之祥瑞。悄悄寂寂。簌篩月之珠簾。杳杳冥冥。扄約風之綉戶。莫覩堯眉舜目。難瞻鳳彩龍顏。其由至化無為。所以聖情靡測。門外不遺金帝履。家中那挂玉人冠。</p>
</div>
<div class='div-other'><a id='mulu71' />
<p class='h1'>第六十五則　谷山祖意<span class='note-inline'>(祖教)</span></p><p>示眾云。雲無心而出岫。舒卷自由。鳥倦飛而知還。去來自在。不必張筋努脉。何消運智操籌。省心愛力處試敁詳看。</p>
<p style="margin-left:1em">舉僧問谷山緣禪師。如何是祖師西來意<span class='note-inline'>(但能無是無非。較得分皮分髓)</span>。山云。半夜烏兒頭戴雪。天明瘂子抱頭歸<span class='note-inline'>(偏處不曾逢。玄中亦不失)</span>。</p>
<p>師云。釋迦東出。有意氣時添意氣。達摩西來。不風流處轉風流。蓋為一切眾生業識茫茫無本可據。迷<span class='corr'>己</span>逐物枉沉生死。所以遽辭西域力泛南溟。一屆金陵機緣不契。故復渡江航葦得至少林。面壁九年全身放下。於無說中令知有說。於有說中使解無言。轉山河大地能歸自<span class='corr'>己</span>。知自<span class='corr'>己</span>不異大地山河。故經云。若能轉物即同如來。是知頭頭上顯物物上明。<span class='corr'>唯</span>怕<span class='corr'>常</span>人不具正眼。谷山向黑白初分之際。正去偏來輕輕拈過道。半夜烏兒頭戴雪。天明瘂子抱頭歸。若也於斯會得。偏正不曾離本位。無生那涉語因緣。其或未明。更看丹霞別通消息。頌曰。</p>
<p style="margin-left:1em">瑞霧祥烟鎻玉樓<span class='note-inline'>(半明半暗)</span>。妙年王子恣優游<span class='note-inline'>(縱橫自在)</span>。琉璃殿上騎金馬<span class='note-inline'>(神通廣大)</span>。明月堂前輥綉毬<span class='note-inline'>(變化多端)</span>。</p>
<p>師云。古人借黑為正。假白為偏。復引尊貴一路。欲明向上玄微。非凡愚庸俗而能履踐。唯上根大智方可參窮。儻能事理雙明真俗不二。於瑞霧祥烟鎻玉樓處。正不居正偏不垂偏。如妙年王子向禁苑重圍中優游自在。不為情識所礙意緒縈纏。復來琉璃殿上能騎金馬。或於明月堂前閑輥綉毬。不唯踢跳縱橫況乃偏圓宛轉。向祖師意趣中獲此三昧正受神通。不枉磨牙飽喫他人飯。展脚橫眠自<span class='corr'>己</span>床。若不然。則二六時中虗勞心力。三千里外轉沒交涉。莫笑林泉心太切。恐伊不解入廛來。</p>
</div>
<div class='div-other'><a id='mulu72' />
<p class='h1'>第六十六則　白雲深處<span class='note-inline'>(對機)</span></p><p>示眾云。法海汪洋窮玄喪本。心源浩渺究妙失宗。若能水到渠成。管取功多業就。有解探拔者麼。</p>
<p style="margin-left:1em">舉僧問白雲藏禪師。如何是深深處<span class='note-inline'>(紅稻啄殘鸚鵡粒)</span>。雲云矮子渡深溪<span class='note-inline'>(碧梧栖老鳳凰枝)</span>。</p>
<p>師云。問在答處答在問處。或借事顯理或即俗明真。或談言外之玄或唱無中之旨。一期應對皆有淵源。麤言細語尚歸第一義諦。松長栢短豈非不二玄門。此皆入廛垂手曲為今時之所設也。僧問金峰志禪師。是身無知如土木瓦石此意如何。師下禪床扭僧耳朵。僧負痛作聲。師曰今日始捉著箇無知漢。僧作禮出去。師召闍黎。僧回首。師曰若到堂中不可舉著。云何故。曰大有人笑金峰老婆心。次日上堂云。老僧二十年前有老婆心。二十年後無老婆心。僧問如何是二十年前有老婆心。曰。問凡答凡。問聖答聖。云如何是二十年後無老婆心。曰。問凡不答凡。問聖不答聖。林泉道。總是婆心切。何消誇有無。且道與白雲答矮子渡深溪之語是同是別。還定奪得麼。莫向淺深求妙旨。休於長短究玄元。頌曰。</p>
<p style="margin-left:1em">白頭童子智尤長<span class='note-inline'>(人不得邈相)</span>。半夜三更渡渺茫<span class='note-inline'>(不頋拖泥帶水)</span>。任運往來無間斷<span class='note-inline'>(隨流得妙)</span>。不消舡艇與浮囊<span class='note-inline'>(直超彼岸)</span>。</p>
<p>師云。父少兒子老。舉世皆不信。反常合道時。寧免稱英俊。是知機智尤長謀略超卓。才過半夜恰到三更。須知未至真覺。果然長處夢中。渡愛河欲浪。渺渺茫茫。任運往來了無間斷。所以道高高山頂立。深深海底行。若非鼻孔遼天。爭解脚跟點地。況衲僧作略出格英雄。順生死流超煩惱海。不勞舡艇豈假浮囊。六度悠悠五濁役役。豈介意哉。雖舉如筏之法喻。想來豈不墮功勳。要知矮子之賢能。須信白雲之出沒。還委悉麼。要會萬年千載意。當存四海五湖心。</p>
</div>
<div class='div-other'><a id='mulu73' />
<p class='h1'>第六十七則　大嶺清淨<span class='note-inline'>(珍寶)</span></p><p>示眾云。普天匝地無比無儔。會古通今一模一樣。心性既非染汙。根塵定是純真。休同餻謎摶猜。致使雲泥間隔。有道得的麼。</p>
<p style="margin-left:1em">舉僧問新羅大嶺禪師。如何是一切處清淨<span class='note-inline'>(至道無難。唯嫌揀擇)</span>。嶺云。截瓊枝寸寸是寶。折栴檀片片皆香<span class='note-inline'>(<span class='corr'>但</span>不憎愛。洞然明白)</span>。</p>
<p>師舉般若經云。一切智智清淨。無二無二分。無別無斷故。根身器世大地山河。五陰六入十二處十八界。乃至正等菩提無非爾爾。這僧既知此之境界。故作問端以詢知識。故大嶺不免順情說話。看窟籠著楔道。截瓊枝寸寸是寶。折栴檀片片皆香。子細點檢將來。大嶺只解順水推船。不解逆風把柂。而豈知塵埃滓穢總是家殄。瓦礫荊榛無非至寶。不見道。糞埽堆頭清淨土。干戈叢裏太平年。所以丹霞向混融一致淨穢無分處為伊頌出。</p>
<p style="margin-left:1em">乾坤盡是黃金骨<span class='note-inline'>(大無不包)</span>。萬有全彰淨妙身<span class='note-inline'>(細無不入)</span>。玉女背風無巧拙<span class='note-inline'>(省心愛力)</span>。靈苗花秀不知春<span class='note-inline'>(大智如愚)</span>。</p>
<p>師云。況此一事。如天普覆似地普擎。無毫忽差殊。無絲髮間隔。以無分別智。運爍迦羅眼。一覷覷透。莫不渾金璞玉脫塵離俗。既能稱為一家。何用分為六國。骨之一字極不穩順。言國者。句徤意圓格高調古。何必以骨肉相連成對偶也。萬有者。萬類之別稱也。不見道山河及大地。全露法王身。此豈非全彰淨妙者也。其奈無形玉女不滯今時。既背玄風必無巧拙。況無陰陽地花秀靈苗。劫外壺春了無交涉。只如根深蒂固續焰聯芳處。還知有也無。侵陵雪色還萱草。漏泄春光有柳條。</p>
</div>
<div class='div-other'><a id='mulu74' />
<p class='h1'>第六十八則　同安家風<span class='note-inline'>(家風)</span></p><p>示眾云。門庭施設萬緒千端。入理深談一了百當。且道誰能具此三昧。</p>
<p style="margin-left:1em">舉僧問同安丕禪師。如何是和尚家風<span class='note-inline'>(住持千嶂月。衣鉢一溪雲)</span>。安云。金鷄抱子歸霄漢。玉兔懷胎入紫微<span class='note-inline'>(休於言下覔。莫向句中求)</span>。僧云忽遇客來如何祗待<span class='note-inline'>(雲門胡餅趙州茶)</span>。安云。金果早朝猿摘去。玉花晚後鳳銜來<span class='note-inline'>(承言者喪。滯句者<span class='corr'>迷</span>)</span>。</p>
<p>師云。問既有宗。答亦攸同。幸勿草草逐句研窮。況衲僧門下有收有放有縱有奪。不立文字不離文字。不弃語言不著語言。出詞吐氣與修多羅合。故楞伽經云。佛語心為宗。無門為法門。楞嚴經云。但有言說都無實義。般若經云。無法可說是名說法。這僧擬問家長裏短好惡行藏。同安不免家醜外揚盡情吐露。將無做有指東畫西。假玄唱玄提明至極至理。雖則正偏互換。奈何意路難陳。這僧識情流落隨浪逐波。又問忽遇客來如何祗待。同安見恁低情下意取覆將來。須索大開東閤。拈空掇空縱意安排。豈容鄙恡。故云金果早朝猿摘去。玉花晚後鳳㘅來。雖然如是。且休乾嚥唾。枉被舌頭謾。頌曰。</p>
<p style="margin-left:1em">日午烟凝山突兀<span class='note-inline'>(莫論高低)</span>。夜央天淡月嬋娟<span class='note-inline'>(休誇皎潔)</span>。混然寂照寒宵永<span class='note-inline'>(盻不到天明)</span>。明暗圓融未兆前<span class='note-inline'>(黑白難分)</span>。</p>
<p>師云。洞山初道。言無展事語不投機。承言者喪滯句者迷。恁麼向汝諸人挑耳剔塞吐膽傾心。為你徹困。何不忘情去息慮去。雖是日午煙凝千山突兀。莫便世情看冷暖人面逐高低。至若夜央天淡皎月嬋娟。亦不可光影中轉却。不見道。清光照眼似迷家。明白轉身還墮位。到這裏直得混然寂照永夜蕭條。向半明半暗處行布圓融隨緣不變。只如眹兆未分之際。形名未啟之時。合作麼生體悉。清秋月轉霜輪後。半夜星河斗柄垂。</p>
</div>
<p class='juan'>林泉老人評唱丹霞淳禪師頌古虗堂集卷四</p>
</div><!-- end of div[@id='body'] -->
</body></html>