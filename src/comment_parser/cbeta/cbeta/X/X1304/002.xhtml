<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱丹霞淳禪師頌古虗堂集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />林泉老人評唱丹霞淳禪師頌古虗堂集卷二</p><p class="byline">後學性一閱</p><p class="byline">生生道人梓</p>
<div class='div-other'><a id='mulu23' />
<p class='h1'>第十九則　洞山鳥道<span class='note-inline'>(橋路)</span></p><p>示眾云。沒蹤跡。斷消息。你試猜。是甚的。自有明眼人。為伊垂法則。且道是誰。</p>
<p style="margin-left:1em">舉僧問洞山。和尚尋常令學人行鳥道。如何是鳥道<span class='note-inline'>(佛眼難窺)</span>。山云不逢一人<span class='note-inline'>(了無伴侶)</span>。僧云如何行<span class='note-inline'>(牢看脚下)</span>。山云直須足下無私去<span class='note-inline'>(<span class='corr'>已</span>涉廉纖)</span>。僧云只如鳥道莫便是本來面目麼<span class='note-inline'>(鼻孔裏認牙)</span>。山云闍棃為甚麼却顛倒<span class='note-inline'>(面赤不如語直)</span>。僧云甚麼處是學人顛倒處<span class='note-inline'>(當局者迷)</span>。山云若不顛倒為甚麼却認奴作郎<span class='note-inline'>(巧說不如直道)</span>。僧云如何是本來面目<span class='note-inline'>(深窮妙理)</span>。山云不行鳥道<span class='note-inline'>(果有靈蹤在上方)</span>。</p>
<p>師云。在欲而無欲。居塵不染塵。百花叢裏過。一葉不沾身。雖向光影門中任緣施設。而不被光影相謾。以至六根六塵六識時時應現。如印印空如鏡對像。何形迹而可滯哉。所以洞山道舉足下足鳥道無殊。觸自荒林論年放曠。此豈非尋常指示令汝行履處。若論鳥道。縱橫無窒礙。何必覔蹤由。故洞山道不逢一人。既無伴侶必達三空。這僧不頋撞頭磕額。又問如何行。洞山恐伊沉空滯跡認影迷頭。對他道直須足下無私去。若不聽他處分。必然承言滯句固閉情關。果認鳥道便為本來面目。爭奈洞山權衡在手縱奪由他。評品高低誰敢插手。遂召云闍棃為甚麼却顛倒。這僧遭此腦後一槌。去却三魂鑽了七魄。報道甚麼處是學人顛倒處。端的是當局者迷傍觀者哂。洞山道若不顛倒為甚麼認奴作郎。這僧非但今日。自古至今妄想執著迷<span class='corr'>己</span>逐物。可惜遼天鼻孔被他輕輕扭轉。納敗闕道如何是本來面目。會則言言般若。不會則句句瘡疣。物物頭頭何曾隱匿。莫只於鋪眉苫眼處鑽研。忘鋒結舌處窮究。洞山恐中此疾故云不行鳥道。可謂有收有放能殺能活。非大宗師無此機變。幸遇丹霞遞相證據。頌曰。</p>
<p style="margin-left:1em">古路翛然倚太虗<span class='note-inline'>(高高標不出)</span>。行玄猶是涉崎嶇<span class='note-inline'>(舉步落危崖)</span>。不登鳥道雖為妙<span class='note-inline'>(勿〔為〕無心云是道)</span>。點檢將來<span class='corr'>已</span>觸途<span class='note-inline'>(無心猶間一重關)</span>。</p>
<p>師云。處處長安道。門門古佛家。脚跟不點地。枉厭路途賒。不見道劒閣路雖險。更高人也行。行斯玄路寧免崎嶇。儻肯迴光必能返照。洞山又云。向道莫去。歸來背父。到這裏藏身處要沒蹤跡。沒蹤跡處不許藏身。何故。弃有著空病亦然。還如避溺而投火。所以惹得丹霞道。不登鳥道雖為妙。點檢將來<span class='corr'>已</span>觸途。正如靈龜曳尾拂迹成痕。將心用心轉見病深。雖然如是。鳥道則且置。未審本來面目合作麼生相見。遂以手擘眼云猫。</p>
</div>
<div class='div-other'><a id='mulu24' />
<p class='h1'>第二十則　神山過橋<span class='note-inline'>(橋路)</span></p><p>示眾云。橫飛直赶慢撫輕彈。著著難謾。聲聲解聽。用焦磚廝磕者且道是誰。</p>
<p style="margin-left:1em">舉神山密禪師與洞山過獨木橋<span class='note-inline'>(同行無疎伴)</span>。洞山先過了。拈起木橋云。過來<span class='note-inline'>(是何心倖)</span>。神山云价闍棃<span class='note-inline'>(勘破元來不值錢)</span>。洞山乃放下木橋<span class='note-inline'>(羞鈎自落)</span>。</p>
<p>師云。潭州神山僧密禪師。師在南泉打羅次。泉問作甚麼。曰打羅。云手打脚打。曰却請和尚道。云。分明記取。向後遇明眼人恁麼舉似。林泉道。今日親見和尚。雲巖代云。無手脚者始解打。林泉道。非師不委。師與洞山同嗣雲巖。故曹山<span class='corr'>已</span>下皆以師伯呼之。既與洞山為忘年友莫逆交。不無法喜禪悅切瑳琢磨。居一日同渡獨木橋。洞山先過了拈起木橋云過來。特似拍大嬭子諕小孩兒。是他神山亦不倉卒亦不著忙。微微冷笑欵欵輕呼云价闍棃。意似恠他恁地作麼。洞山既知姦不廝謾壯不廝欺。却便放下。自與收撮。諸人還知這些道理麼。塵中儻不迷真性。怕甚教人試探伊。頌曰。</p>
<p style="margin-left:1em">平地無端鑿陷坑<span class='note-inline'>(是何道理)</span>。木橋拈起使人行<span class='note-inline'>(鬪難不鬪易。鬪易誰不會)</span>。沉沉寒水如何渡<span class='note-inline'>(有智不揀年高。無智漫勞百歲)</span>。月夜金鷄報五更<span class='note-inline'>(一聲才呌罷。六國盡平明)</span>。</p>
<p>師云。莫將無事為無事。往往事從無事生。雖是平田淺草。休教脚下煙生。隄防淨地迷人。莫使心頭火發。掘坑掘壍無損無傷。內蘊慈悲詐施姦狡。故於溪路拈起木橋。喚教過來。看伊作略。若是情關固閉懵懂禪和。必然猶豫懷疑。到了擔干負計。欲渡沉沉寒水。須乘淅淅西風。因行掉臂而不假其功。應扣騰聲而豈勞其力。一呼之意千載難忘。恐犯當頭。為伊放下。此之所謂棋逢敵手難藏倖。琴遇知音正好彈。雖然如是。神通并妙用。總不折便宜。</p>
</div>
<div class='div-other'><a id='mulu25' />
<p class='h1'>第二十一則　洛浦淘金<span class='note-inline'>(珍寶)</span></p><p>示眾云。從門入者不是家珍。本自圓成何勞特地。有不昧靈知認得者麼。</p>
<p style="margin-left:1em">舉僧問洛浦安禪師。眾手淘金誰是得者<span class='note-inline'>(閑管天下。自<span class='corr'>己</span>掀下)</span>。浦云。拳中舊寶。豈假披沙<span class='note-inline'>(著甚死急)</span>。僧云恁麼則展手不逢也<span class='note-inline'>(一句隨他語。千山走衲僧)</span>。浦云莫將鶴唳擬當鶯啼<span class='note-inline'>(差之毫厘失之千里)</span>。</p>
<p>師云。澧州洛浦山元安禪師。久參臨濟。後嗣夾山。問答機緣具述投子。茲不復云。慣曾為旅偏怜客。自<span class='corr'>己</span>貪杯識醉人。不悋慈悲為指示。恐伊蹉過謾勞神。其實本來真性妙覺明心。亘古亘今何甞離<span class='corr'>己</span>。雖曩劫<span class='corr'>已</span>來背覺合塵迷真執妄。從聞思修之三慧。守戒定慧之三學。<span class='corr'>祛</span>除情執煅煉身心。要悟真常直明本性豈非眾手淘金而尋得者。這僧迷昧年深貧窮歲久。乞兒見小利。餓眼覔苽皮。所以洛浦老婆心切。以周急之情惹繼富之誚。道拳中舊寶不假披沙。這僧先難後易認影迷頭。便道恁麼則展手不逢也。洛浦見伊得少為足滯句承言。故云休將鶴唳擬當鶯啼。可謂到則不點點則不到。其間利害端的在甚麼處。道與癡兒休得哭。林間黃葉<span class='corr'>已</span>經霜。若非遇著丹霞。險不飜成滯貨。頌曰。</p>
<p style="margin-left:1em">淘金豈假披沙得<span class='note-inline'>(要不悶依本分)</span>。不觸波瀾猶費力<span class='note-inline'>(擬拂迹<span class='corr'>已</span>成痕)</span>。露柱三更忽放光<span class='note-inline'>(爍破四天下)</span>。此時未審何人識<span class='note-inline'>(除是丹霞)</span>。</p>
<p>師云。只為大分明。飜令越差忒。不必費神思。遶岸披沙覔。金剛不壞身。非止唯充國。戽殘麗水見應難。物物頭頭何隱匿。恁麼看來。是得非得<span class='corr'>已</span>成費力。忽逢露柱放光明。論甚三更并半夜。見恠不恠其恠自壞。見有不有其有自朽。若非具爍迦羅眼摩醯首目決難覷透。還有識得的麼。萬松道。凡所有相皆是虗妄。若見諸相非相即見眉毛眼上<span class='note-inline'>(瞎)</span>。</p>
</div>
<div class='div-other'><a id='mulu26' />
<p class='h1'>第二十二則　洛浦祖意<span class='note-inline'>(祖教)</span></p><p>示眾云。踏翻朕迹方知處處普賢。推倒界墻始信頭頭彌勒。既非內外。豈限西東。儻能瞥爾迴光遍覰。那的不是。有會道者麼。</p>
<p style="margin-left:1em">舉僧問洛浦如何是祖師西來意<span class='note-inline'>(秋樹春生葉。冬瓜夏放花)</span>。浦云。青嵐覆處。出岫藏峰<span class='note-inline'>(隱而彌彰)</span>。白月輝時。碧潭無影<span class='note-inline'>(顯而不露)</span>。</p>
<p>師舉僧問舒州天柱山崇慧禪師云。達磨未來此土時還有佛法也無。曰。未來且置。即今事作麼生。云某甲不會乞師指示。曰。萬古長空。一朝風月。僧無語。曰闍棃會麼。云不會。曰。自<span class='corr'>己</span>分上作麼生。干他達摩來與未來甚事。他家來大似賣卜漢。見汝不會。為汝錐破。卦文纔生。吉凶盡在汝分上。一切自看。僧云如何是解卜底。又曰汝纔出門時便不中也。林泉道。靈龜無卦兆。空殻不勞鑽。這僧既問西來祖意。怎不教洛浦半遮半掩全唱全提。青嵐覆處。寧容舉目觀瞻。白月輝時。那許興心撈謨。試著丹霞老師箇裏潛通春意。頌曰。</p>
<p style="margin-left:1em">群花未發梅先坼<span class='note-inline'>(獨占溪邊第一春)</span>。萬木凋零栢轉奇<span class='note-inline'>(是真難滅。是假易除)</span>。雲淡不彰篩月影<span class='note-inline'>(偏處不逢)</span>。烟輕那露引風枝<span class='note-inline'>(玄中不失)</span>。</p>
<p>師云。初祖達摩大士道。吾本來茲土。傳法救迷情。一花開五葉。結果自然成。此應般若多羅二桂久昌之讖。了無疑也。當是時。禪林未顯。不有群花。唯少林一枝最初榮旺。此其所以梅先坼之大意也。光統律師．流支三藏者。乃僧中之鸞鳳也。覩師演道斥相指心。每與師論義是非鋒起。祖遐振玄風普施法雨。而偏局之量自不堪任。競起害心數加毒藥。至第六度。知化緣<span class='corr'>已</span>畢傳法得人。遂不復救端居而逝。自古至今禪風大振。祖道興隆凋零轉奇之跡。何待予言而可知也。雖則雲淡不彰篩月影。就中一點更分明。烟輕那露引風枝。箇裏百般難料理。所以道。四臣喝退忘依所。六戶虗通路不迷。</p>
</div>
<div class='div-other'><a id='mulu27' />
<p class='h1'>第二十三則　洛浦供養<span class='note-inline'>(佛祖)</span></p><p>示眾云。熟油拌苦菜。由人心裏愛。施主復如王。而心得自在。本非看面逐情。亦非赤諱白誺。向此法筵莫有挑請者麼。</p>
<p style="margin-left:1em">舉僧問洛浦。供養百千諸佛。不如供養一無心道人<span class='note-inline'>(世情看冷暖。人面逐高低)</span>。百千諸佛有何過。無心道人有何德<span class='note-inline'>(果然疑着)</span>。浦云。一片白雲橫谷口。幾多歸鳥盡迷巢<span class='note-inline'>(休於言下覔。莫向句中求)</span>。</p>
<p>師云。有德非為德。無功始是功。情塵如汩沒。枉逐霧蒙籠。若使恁麼會去。膠膠因果不勞逐語分宗。其或罔措未明。綴綴功過切忌隨言定旨。大藏一覽云。佛為須達說布施果報。謂多施少報少施多報。供養百千諸佛不如供養一淨行。乃至供養百千諸佛不如供養一無心道人。雖然如是。不見道。勿為無心云是道。無心猶隔一重關。所以這僧疑問諸佛之過道人之德。若非洛浦眼如掣電機似走珠。明歷歷活鱍鱍。非言之言而不滯於言。無說之說而與伊所說。故云一片白雲橫谷口。幾多歸鳥盡迷巢。丹霞為是當派雲。仍不惜唇皮自揚家醜。頌曰。</p>
<p style="margin-left:1em">拾得踈慵非覺曉<span class='note-inline'>(兀兀無知)</span>。寒山懶惰不知歸<span class='note-inline'>(騰騰何徃)</span>。聲前一句圓音美<span class='note-inline'>(有語應難會)</span>。物外三山片月輝<span class='note-inline'>(無言心自知)</span>。</p>
<p>師云。無用處成真用處。不風流處轉風流。如愚若訥超情謂。凡聖由來總不收。天台山拾得子。不言名氏。始因豐干禪師經行到赤城。道側聞兒啼隨聲。尋之見一子僅十歲。初謂牧牛子。問之乃曰孤弃。於是豐干携至寺。因呼為拾得。一日掃地。寺主問。汝名拾得。因豐干拾得汝歸。汝畢竟姓箇甚麼。拾得放下掃箒叉手而立。主再問。拾得拈掃箒掃地而去。寒山搥胷曰蒼天蒼天。拾得曰作甚麼。山曰。不見道東家人死西家人助哀。二人作舞笑哭而出。林泉道。弄精魂漢有甚麼限。國清寺半月誦戒眾集。拾得拍手曰。聚頭作相。那事如何。維那叱之。得曰。大德且住。無嗔即是戒。心淨即出家。我性與你合。一切法無差。林泉道。兩般了也。天台山寒山子亦不知姓氏。以乞丐自養。古老見之咸曰風狂人也。唐興縣西七十里有寒巖。在國清寺之側。因居於此故號寒山子。容貌枯悴。布襦零落。冠樺皮冠。曳大木履。時來國清寺。有拾得知食堂。常收殘餘貯竹筒中。山至則授之。或就食或負去。每徐行廊下。甞有詩云。欲得身安處。寒山可長保。微風吹幽松。近聽聲愈好。下有斑白人。嘮嘮讀黃老。十年歸不得。忘却來時道。因眾僧炙茄次。將茄弗向一僧背上打一下。僧回首。山呈起茄弗曰是甚麼。僧曰這風顛漢。山向傍僧曰。你道這僧費却多少鹽醋。林泉道。若不蓋覆將來。險些為伊淡了。因趙州遊天台路次相逢。山見牛跡問州曰。上座還識牛麼。州曰不識。山指牛跡曰此是五百羅漢遊山。州曰既是羅漢為甚麼却作牛。山曰蒼天蒼天。州呵呵大笑。山曰作甚麼。州曰蒼天蒼天。山曰。這箇廝兒。宛有大人之作。林泉道。好手手中還好手。紅心心裏中紅心。況乃聲前一句圓音落落而韻美。堪聞物外三山片月輝輝而光明可玩。若是汝識心見性。何消我恃語多言。其或未然。三脚靈龜荒逕走。一枝瑞草亂峰垂。</p>
</div>
<div class='div-other'><a id='mulu28' />
<p class='h1'>第二十四則　蛤溪相看<span class='note-inline'>(省訪)</span></p><p>示眾云。銅盆撞著鐵刷子。嚴婆撞著惡妮子。軟廝禁處還有與解交者麼。</p>
<p style="margin-left:1em">舉蛤溪道者相看<span class='note-inline'>(不是冤家不聚頭)</span>。浦問云。自從棃溪相別。今得幾年<span class='note-inline'>(引惹詞訟)</span>。溪云和尚猶記得昔時事<span class='note-inline'>(氣毒烟火然)</span>。浦云見說道者總忘却年月也<span class='note-inline'>(是何心倖)</span>。溪云。和尚住持事繁。且容子細<span class='note-inline'>(誰知笑面虎。就裏最心煩)</span>。浦云打則打會禪漢<span class='note-inline'>(未是慈悲)</span>。溪云也不消得<span class='note-inline'>(衲子難謾)</span>。浦云道者住山事繁<span class='note-inline'>(六月債熱廝還)</span>。</p>
<p>師云。生機易作爭先手。活眼難防末後籌。瘦肚肥邊看廝誺。橫飛直赶莫輕休。方信道二人雖對面。終日不知心。況吾如來正法眼藏。欲令一切眾生掣脫眉間識鎻。踏飜胸次情關。坐臥經行莫非玄路。莫只以機智遞相鈍滯。惑者曰。恠得禪家令人難會。元來都是心倖。萬松道。一分心倖一分慈悲。洛浦與麼問。蛤溪與麼答。將世法佛法打成一片。不教得失相謾。是非縈惹。方信道過得荊棘林是好手。豈容見穽平沉意根繫綴。所以有時鐵裹綿團。有時錦包特石。還知爭不足讓有餘處麼。自知無伎倆。似覺得便宜。更看丹霞如何和會。頌曰。</p>
<p style="margin-left:1em">這般消息不尋常<span class='note-inline'>(休蜩禍)</span>。蟾桂枝枝布遠香<span class='note-inline'>(看穿違)</span>。昨夜姮娥呈巧妙<span class='note-inline'>(逞不唧留)</span>。眼睛直上綉鴛鴦<span class='note-inline'>(未為好手)</span>。</p>
<p>師云。棋逢敵手難藏倖。詩到重吟始見功。世智辯聰難比況。枉將有限趂無窮。此之所謂非尋常也。譬如蟾桂遠布清香普請。諸人牢收鼻孔。據二老宿問答交馳機辯冠眾。非唯空飛閃電盤走明珠。有若姮娥特伸巧妙。拈芒長玉線。穿沒鼻金針。向眼睛直上綉出鴛鴦。豈非好手者歟。雖然如是。只知有功之功。寧曉無用之用。還相委悉麼。何如玉女夜拋梭。特來織錦於西舍。</p>
</div>
<div class='div-other'><a id='mulu29' />
<p class='h1'>第二十五則　洛浦一毫<span class='note-inline'>(飛走)</span></p><p>示眾云。把斷要津不通凡聖。放開一線聊許商量。未審誰能祗對。</p>
<p style="margin-left:1em">舉僧問洛浦。一毫吞盡巨海。於中更復何言<span class='note-inline'>(官不容針私通車馬)</span>。浦云。家有白澤之圖。必無如是妖恠<span class='note-inline'>(是精識精)</span>。</p>
<p>師云。言言見諦言非有。句句超宗句本無。所以道毛吞大海芥納須彌。斯皆稱性之談。非同事相有局量者也。這僧向窮理盡性杜絕辭源處引惹詞訟。是他洛浦終是老手舊肐膞。向伊做精揑恠廝謾廝謼之時。輕輕點化道。家有白澤之圖必無如是妖恠。白澤者乃俚俗鎮宅師子之異號也。保福別云。家無白澤之圖。亦無如是妖恠。林泉道。詩爭一字新。若遇承言滯句杜撰衲僧。合作麼生禁治。但云急急如律令攝。是他丹霞優遊平易為伊指示。頌曰。</p>
<p style="margin-left:1em">巖前雖有雲千頃<span class='note-inline'>(舒卷自由)</span>。戶內殊無半夜燈<span class='note-inline'>(一點難明)</span>。極目危巒今古秀<span class='note-inline'>(觀之不足)</span>。暮天斜照碧層層<span class='note-inline'>(玩之有餘)</span>。</p>
<p>師云。雖是無心出岫。本非有意為霖。巖前既迭千頃。從教搖曳平沉。然假今時言句總持。豈礙劫外遊戲三昧。寥寥戶內殊無半夜之青燈。寂寂窓前不有三更之皓月。晦明交互。隱顯該羅。應須著意聲前。莫便死於句下。入鄽垂手方便提携。為物橫身盡情誘誨。極目危巒。自古及今而挺秀。莫天斜照。通上徹下而分光。非唯岌岌堆青。何止層層鎻翠。莫道遠觀不審。須知近覩分明。恁麼話會。為復是有言是無言。況楞嚴經云。於一毫端現寶王剎。向微塵裏轉大法輪。焉用白澤圖屏除此妖恠。此皆電光石火水月空花。擬涉思量鄉關萬里。莫有就路還家者麼。向此草鞋跟斷處。舉頭無不是家山。</p>
</div>
<div class='div-other'><a id='mulu30' />
<p class='h1'>第二十六則　洛浦佛法<span class='note-inline'>(問法)</span></p><p>示眾云。拈來無不是。擬心則差。用處莫生疑。動念即錯。不差不錯時。合作麼生分析。</p>
<p style="margin-left:1em">舉僧問洛浦。如何是佛法大意<span class='note-inline'>(金烏東出。玉兔西沉)</span>。浦云。雪覆孤峰峰不白。雨滴石笋笋須生<span class='note-inline'>(別般造化。別種陰陽)</span>。</p>
<p>師云。實際理地不受一塵。不必多言恃語。佛事門中不捨一法。何妨濶論高談。畢竟佛法大意在甚麼處。嵩嶽破竈墮和尚因僧侍立次。師乃曰。佛佛祖祖只說如人本性本心。別無道理。會取會取。僧禮謝。師遂以拂子打之曰。一處如是千處亦然。僧乃叉手近前應喏一聲。師曰更不信更不信。林泉道。認著依前還不是。信州智常禪師初參六祖。祖問。汝從何來。欲求何事。云學人近禮大通和尚。蒙示見性成佛之義。未決狐疑。至吉州遇人指迷。令投和尚。伏願垂慈攝受。祖曰。彼有何言句。汝試舉看。吾與汝證明。云。初到彼三月未蒙開示。以為法切故。於中夜獨入方丈禮拜哀請。大通乃曰。汝見虗空否。對曰見。彼曰虗空有相貌否。對云虗空無形有何相貌。彼曰汝之本性猶如虗空。返觀自性了無一物可見。是名正見。無一物可知是名真知。無有青黃長短。但見本源清淨。覺體圓明即名見性成佛。亦名極樂世界。亦名如來知見。學人雖聞此說。猶未決了。乞和尚示誨令無疑滯。祖曰。彼師所說猶存見知。故令汝未了。吾今示汝一偈曰。不見一法存無見。大似浮雲遮日面。不知一法守空知。還如太虗生閃電。此之知見瞥然興錯認何妨解方便。汝當一念自知非。自<span class='corr'>己</span>靈光常顯現。常聞偈<span class='corr'>已</span>心意豁然。乃述一偈曰。無端起知解。著相求菩提。情存一念悟。寧越昔時迷。自性覺源體。隨照枉遷流。不入祖師室。茫然趣兩頭。此之大意且道與臨濟所問黃蘗所答是同是別。待你喫棒了則為汝說。洛浦云。雪覆孤峰峰不白。雨滴石筍筍須生。此之大意逈出常情。無孔鐵槌針錐不得。所以丹霞向乾暴暴處令生滋潤。頌曰。</p>
<p style="margin-left:1em">海底龍吟雲雨潤<span class='note-inline'>(神通廣大)</span>。林中虎嘯谷風清<span class='note-inline'>(變化多般)</span>。莫言滿路生荊棘<span class='note-inline'>(小心必勝)</span>。況是家貧少送迎<span class='note-inline'>(稍能守分)</span>。</p>
<p>師云。寂然不動感而遂通。易既無體神自無方。一任龍吟霧起。從教虎嘯風生。顯諸仁兮妙體本來無處所。藏諸用兮通身那更有蹤由。以此觀來。佛法大意千變萬化。世智難明。雖則竪窮三際橫亘十方。非具正法眼者。頭頭蹉過件件相違。認破木杓為先祖髑髏。將馬鞍鞽作阿耶下頷。豈非太謬乎。箇裏本無意路。荊棘何生。就中不有情關。蹤跡安在。所以香嚴道。去年貧。未是貧。今年貧。始是貧。去年無卓錐之地。今年和錐也無。據恁麼道。肯送迎不送迎。還知麼。赤窮新活計。清白舊家風。慢唱陽關曲。慚惶杯<span class='corr'>已</span>空。</p>
</div>
<div class='div-other'><a id='mulu31' />
<p class='h1'>第二十七則　洛浦歸鄉<span class='note-inline'>(省訪)</span></p><p>示眾云。動即影現。莫教虗費草鞋錢。覺即塵生。枉使靈龜空曳尾。泯蹤絕跡一句誰解歌揚。</p>
<p style="margin-left:1em">舉僧問洛浦。學人擬歸鄉時如何<span class='note-inline'>(舉步即錯)</span>。浦云。家破人亡。子歸何處<span class='note-inline'>(禍不單行。福無並至)</span>。僧云恁麼則不歸去也<span class='note-inline'>(<span class='corr'>已</span>涉途程)</span>。浦云。庭前殘雪日輪消。室內紅塵遣誰掃<span class='note-inline'>(收得安南。又憂塞北)</span>。</p>
<p>師云。利名縈繫忒多年。欲效淵明鄙世緣。人老菊殘無可賞。漫將心境玩壺天。不見雲門大師云。光不透脫有兩般病。一切處不明。面前有物。是一。透得一切法空隱隱地。似有箇物相似。亦是光不透脫。又法身亦有兩般病。得到法身為法執不忘。<span class='corr'>己</span>見猶存。墮在法身邊。是一。直饒透得。放過即不可。子細點檢將來。有甚麼氣息。亦是病。所以洛浦道。庭前殘雪日輪消。室內紅塵遣誰掃。復有偈曰。決志歸鄉去。乘船渡五湖。舉篙星月隱。停棹日輪孤。解纜離邪岸。張帆出正途。到來家蕩盡。免作屋中愚。亦如仰山問僧甚麼處人。僧云幽州人。曰還思彼中麼。云常思。曰。能思是心。所思是境。彼中樓臺殿閣人畜等物。返思思底心還有許多般麼。云某甲到這裏總不見有。曰。信位即是。人位未是。云和尚莫別有指示否。曰。別有別無即不中。據汝見處。只得一玄。得坐披衣向後自看。林泉道。到此分劑應須活鱍鱍。不可死郎當。擬議著邊徼。難稱大法王。所以道。既號法王於法自在。只如時清道泰。長安大道合作麼生指教。頌曰。</p>
<p style="margin-left:1em">太平鄉國路空賒<span class='note-inline'>(遠堠一千里。近堠肐肘底)</span>。歸興悠悠思莫涯<span class='note-inline'>(有口應難說。無言心自知)</span>。撒手到家何所有<span class='note-inline'>(本來無一物。何用苦追求)</span>。瑠璃寶殿鎻蟾華<span class='note-inline'>(明白轉身還墮位)</span>。</p>
<p>師云。皇道太平無忌諱。縱橫何處不風流。汝<span class='corr'>但</span>一切時中。行住坐臥。運水般柴。著衣喫飯。拈匙舉筯。不遺時不失候。念念相應心心無間。於斯何慮道遠乎哉。想伊但辦肯心。到底必不相賺。既能乘興豈涉途程。撒手到家一無所有。不見僧問秪林和尚。十二年前為甚麼降魔。曰賊不打貧兒家。云十二年後為甚麼不降魔。曰賊不打貧兒家。趙州亦云。我十八上解破家散宅。恁麼看來。不見一法即如來。方得名為觀自在。雖然如是。當可從偏入正。捨妄歸真。升瑠璃寶殿。玩皎潔蟾華。還許朝覲也無。良久云。東宮雖至嫡。不面舜堯顏。</p>
</div>
<div class='div-other'><a id='mulu32' />
<p class='h1'>第二十八則　洛浦祖教<span class='note-inline'>(祖教)</span></p><p>示眾云。同田曰富。那爭你有我無。分貝曰貧。漫說家長裏短。有解通人情者麼。</p>
<p style="margin-left:1em">舉僧問洛浦。祖意教意是同是別<span class='note-inline'>(索另者先窮)</span>。浦云。日月並輪輝。誰言別有路<span class='note-inline'>(老兒語帋裏取)</span>。僧云恁麼則顯晦殊途是非一揆<span class='note-inline'>(貪隨言語路。走殺杜禪和)</span>。浦云。但自不亡羊。何須泣岐路<span class='note-inline'>(一言道斷處。千古意分明)</span>。</p>
<p>師云。佛語心為宗。無門為法門。縱橫無不是。何必強言論。禪分五派。歸性海以無遺。教列三乘。契心宗而有准。庸愚之輩淺智之流。執門庭局戶牖。競空花濃淡。較兔角短長。其堂奧之幽。堦除之漸。名相之跡。至理之玄。豈待予言而可知也。故洛浦以日月並輪輝誰言別有路為對。是屈高就下應物知時。而豈知日月不到處別有一乾坤。這僧果向金烏東出玉兔西沉處。別是非明得喪。逐句尋言知有何限。惹教人道而今獵犬無靈性。空向枯樁舊處尋。果然洛浦放伊不過。道但自不亡羊何須泣岐路。這僧若是脚跟點地必能鼻孔遼天。何止亡羊岐路而可哀哉。列子說符篇。楊子之隣人亡羊。既率其黨又請楊子之竪子追之。楊子曰一羊何追者之眾。曰多岐路。既返問獲羊乎。曰亡之矣。曰奚亡乎。曰岐路之中又有岐路。諸人若向這裏會得。方知天下無二道。聖人無兩心。你若不信。試問丹霞。頌曰。</p>
<p style="margin-left:1em">月篩松影高低樹<span class='note-inline'>(無二無二分)</span>。日照池心上下天<span class='note-inline'>(無別無斷故)</span>。赫赫炎空非卓午<span class='note-inline'>(別有一壺天)</span>。團團秋夜不知圓<span class='note-inline'>(身聖不覺聖)</span>。</p>
<p>師云。洞山初禪師道。言無展事。語不投機。承言者喪。滯句者迷。若於言句上尋。情識中覔。而與展鈔疊科。不相遠也。永嘉云。直截根源佛所印。摘葉尋枝我不能。雖道月篩松影普應高低。意不在言言非有意。日照池心權分上下。波不離水水即是波。不見道落霞與孤鶩齊飛。秋水共長天一色。恁麼看來。赫赫炎空日非卓午。而正不居正。團團秋夜月不知圓。而偏豈垂偏。林泉老漢雖恁持蠡酌海握管窺天。豈免人嗤老婆心切。還知麼。待伊心肯處。是我命通時。</p>
</div>
<div class='div-other'><a id='mulu33' />
<p class='h1'>第二十九則　韶山禮拜<span class='note-inline'>(禮拜)</span></p><p>示眾云。沒手沒脚撩撥關索。幸自可怜生。剛待尋煩惱。不放出頭者。且道是誰。</p>
<p style="margin-left:1em">舉僧見韶山普禪師。禮拜了叉手而立<span class='note-inline'>(弄精魂漢有甚麼限)</span>。山云。大材藏拙戶<span class='note-inline'>(點檢將來不可放過)</span>。僧又過一邊<span class='note-inline'>(再來不直半文錢)</span>。山云喪却棟梁材<span class='note-inline'>(明眼人前一場逗漏)</span>。</p>
<p>師云。洛京韶山寰普禪師。嗣夾山。尋常機如掣電眼似流星。遵布衲尚落彀中。白頭因禁甚湯水。具師子不欺之力。有獰龍難近之威。這僧不頋危亡賣弄。破膽特來相訪。禮拜起叉手而立。擬用鵰心強取。其奈鴈爪難拏。不免著小做姦。故恁鋪眉苫眼。被他不藏情不惜口。當面點罰道大材藏拙戶。非是謙卑自弱。就中刀劒齊施。這僧不識遲疾。由自轉身吐氣。又過一邊復呈醜拙。果被他道喪却棟梁材。這僧若具通方眼有量外機。但向道久響和尚善能高鑒。此豈非嗔拳不打笑面。尋堝軟地喫交。爭不足讓有餘總在於斯。若能如是。焉用丹霞從頭花判。頌曰。</p>
<p style="margin-left:1em">叉手須知<span class='corr'>已</span>隔津<span class='note-inline'>(相見了也)</span>。更重進步轉漂淪<span class='note-inline'>(早是那堪)</span>。頑銅若作真金貨<span class='note-inline'>(雖似不是)</span>。只可謾他無眼人<span class='note-inline'>(一場話覇)</span>。</p>
<p>師云。暗機默論不用施呈。放去收來豈容擬議。道契則千里同風。意差則當面蹉過。寧不隔津而<span class='corr'>已</span>哉。更欲進前退後思安慮危。轉見漂淪愈增鈍滯。若是伶利衲僧通疏禪者。爭肯拖泥帶水隨浪逐波。所以道曹溪波浪如相似。無限平人被陸沉。若明寶覺真心圓明實性。胡用他求為富足哉。不然。則妄情俄起狂識乖張。以滓穢頑銅作百煉真金。謾無眼人亦未可得。還知麼。平准庫中新法令。不容私地倒金銀。</p>
</div>
<div class='div-other'><a id='mulu34' />
<p class='h1'>第三十則　韶山家風<span class='note-inline'>(家風)</span></p><p>示眾云。龜毛兔角曲為今時。禪板蒲團潛通劫外。雖是看窟籠著楔。何妨比肐膝裁靴。向恰好處試聽道看。</p>
<p style="margin-left:1em">舉僧問韶山。如何是和尚家風<span class='note-inline'>(住持千嶂月。衣鉢一溪雲)</span>。山云。絕頂無根草。無風葉自搖<span class='note-inline'>(非智可知。非情可測)</span>。</p>
<p>師云。眼前無不是詩材。信手拈來莫強猜。物物頭頭陪雅興。咀冰嚼雪暢奇哉。太平治業無象。野老家風至淳。問甚並根桑棗樹闊角水黃牛。兀兀騰騰抹抹搭搭。森羅萬象無非古佛家風。碧落青霄盡是道人活計。故韶山答以絕頂無根草無風葉自搖。子細看來。你休誇眼裏有筋。他從來舌頭無骨。假無根瑞草就絕頂栽培。雖是無風何妨搖曳。方稱根非生下土葉不墜秋風。若遇明眼禪和。何必忉忉巧說。自有丹霞遞相證據。頌曰。</p>
<p style="margin-left:1em">妙峰孤頂偏肥膩<span class='note-inline'>(今古咸聞)</span>。天產靈苗不觸地<span class='note-inline'>(識情難測)</span>。翠葉無風常自搖<span class='note-inline'>(感而遂通)</span>。清香那逐春光媚<span class='note-inline'>(混不得類莫齊)</span>。</p>
<p>師云。梵語須彌盧。此云妙高。釋曰四寶所成曰妙。獨出眾峰曰高。向此妙峰孤頂有肥膩香草。雖是天產靈苗而不觸於地者。非造化之可生成。非陰陽之可滋孕。婆娑翠葉。無風而常自傾搖。旖[女*(乞-乙+尼)]清香。終不逐春光取媚。大抵理由言彰言不越理。因言會道以道明心。幸不以膠柱調絃刻舟記劒。執妄迷真弃本就末。故假言說而趣般若者此之謂也。故經云。文字性空。信不誣矣。只如恁麼。是韶山家風不是韶山家風。具眼者辨看。</p>
</div>
<div class='div-other'><a id='mulu35' />
<p class='h1'>第三十一則　黃山米價<span class='note-inline'>(糧食)</span></p><p><span class='corr'>示</span>眾云。師資緣會。針芥相投。見義勇為。當仁不讓。既曾得他一馬。寧不還他一牛。各無虧欠處合作麼生通報。</p>
<p style="margin-left:1em">舉黃山輪禪師來參夾山<span class='note-inline'>(君子不耻下問)</span>。山問云甚麼處來<span class='note-inline'>(閉門刷會)</span>。輪云閩中來<span class='note-inline'>(公驗分明)</span>。山云還識老僧麼<span class='note-inline'>(人無害虎心)</span>。輪云和尚還識學人麼<span class='note-inline'>(虎無傷人意)</span>。山云。不然。子且還老僧草鞋錢。然後老僧還汝廬陵米價<span class='note-inline'>(兩和交易。不得相謾)</span>。輪云。恁麼則不識和尚。未審廬陵米作麼生價<span class='note-inline'>(草鞋跟斷處。不索別商量)</span>。山云。真師子兒。善能哮吼<span class='note-inline'>(一併交足。各無少欠)</span>。</p>
<p>師云。撫州黃山月輪禪師。福唐許氏子。初謁三峰機緣靡契。尋聞夾山盛化乃往扣之。山問名甚麼。云月輪。山作一圓相曰何似這箇。云。和尚恁麼語話。諸方大有人不肯在。曰闍棃作麼生。云還見月輪麼。曰。闍棃恁麼道。此間大有人不肯諸方。輪乃服膺參訊。一日夾山抗聲問曰子是甚麼處人。云閩中人。問者不可不恁麼問。答者不可不恁答。多虗不如少實。巧說不如直道。山曰還識老僧麼。云和尚還識學人麼。一遞一刮不賭惡發。當爐不避火迸。當言不避截舌。山曰。不然。子且還老僧草鞋錢。然後老僧還子廬陵米價。云恁麼則不識和尚。未審廬陵米作麼生價。此真所謂眼自爭先得。籌因打劫贏。山曰。真師子兒。善能哮吼。雖是滿口許伊。就裏倍酬高價。擬欲見錢多賣。須索秤稱斗量。便宜既出當家。豈免丹霞合貼。頌曰。</p>
<p style="margin-left:1em">父子相逢眼倍明<span class='note-inline'>(內外玲瓏)</span>。靈苗叢裏坦然行<span class='note-inline'>(縱橫自在)</span>。箇中若為金毛子<span class='note-inline'>(莫錯認)</span>。<span class='corr'>已</span>是鹽梅觸大羹<span class='note-inline'>(幸自可怜生)</span>。</p>
<p>師云。見與師齊減師半德。見過於師方堪傳授。是知師勝資強。人天眼目。此乃倍明之靈驗歟。脫或養子不及父。家門一世衰。何有是稱者也。於靈苗叢裏今時路上。情非附物語不立玄。擺手長行縱橫自在。怎不呼為俏措禪和英靈衲子。儻若承言滯句究妙窮玄。濁智流轉墮在毒海。箇裏就中本沒窠臼。若為滿口許他為金毛師子者。是用鹽梅而觸忤大羹也。人唯知有味之味口頭取辦。殊不知無味之味其味恒然。所以天童道淡中有味妙超情謂。到這裏直得言思路絕心行處滅。方有少分相應。還端的麼。不解廬陵酬米價。枉教虗費草鞋錢。</p>
</div>
<div class='div-other'><a id='mulu36' />
<p class='h1'>第三十二則　上藍本分<span class='note-inline'>(對機)</span></p><p>示眾云。一椀來。一椀去。一椀不來一椀住。自來不會愛便宜。袖手赤閑無可做。且道誰是其人。</p>
<p style="margin-left:1em">舉僧問上藍超禪師。如何是上藍本分事<span class='note-inline'>(張口喫飯。舒手穿衣)</span>。藍云。不從千聖借。豈向萬機求<span class='note-inline'>(便吐肝膓說與他)</span>。僧云不借不求時如何<span class='note-inline'>(本自圓成何勞特地)</span>。藍云不可拈放闍棃手裏得麼<span class='note-inline'>(言如劈竹。心似直弦)</span>。</p>
<p>師云。洪州上藍令超禪師。初住瑞州上藍山。唱夾山之道。學侶俱會。後於洪井剏禪苑。還以上藍為名。化道益盛。這僧自不守分故問他人。豈知汝未開口<span class='corr'>已</span>前早不本分了也。那堪叉手並脚退後進前。向禪床邊口角頭取覆他人。恰似如人數他寶。自無半錢分。於法不修行。多聞亦如是。此之所謂閑管天下徒增話[撢-早+(革*月)]。故上藍便吐肝膓為伊分析道。不從千聖借。豈向萬機求。其實本分一事。彼彼各各不垢不淨不增不減。是故空中莫能摸索。這僧果似韓獹逐塊。便問不借不求時如何。豈免上藍點道不可拈放闍棃手裏得麼。意似責他不於言外覓漫向舌邊尋。件件參差頭頭蹉過。若非丹霞說破。更是遠之遠矣。頌曰。</p>
<p style="margin-left:1em">一片靈明本妙圓<span class='note-inline'>(剔圌[囗@?]處好生觀)</span>。箇中非正亦非偏<span class='note-inline'>(這邊那畔總難逢)</span>。寶峰瑞草無根蒂<span class='note-inline'>(看你怎生)</span>。不待春功色自鮮<span class='note-inline'>(莫教飄入眼特地出還難)</span>。</p>
<p>師云。寒山子道。吾心似秋月。一輪光皎潔。無物堪比倫。教我如何說。況此一片靈明亘古亘今。本自妙圓了無空缺。更須就裏參詳箇中體究。非隱非顯非正非偏。瞻之在前忽焉在後。終日尋不得有時還自來。寶峰瑞草雖無根蒂而綴葉聯芳禪花心苑。賴有聲名而該天括地。空劫威音之際那待春功。古佛興化之時潛通曉意。雖非著色還自鮮明。不涉威光果能遍照。有具眼者試請辨看。瞎。</p>
</div>
<div class='div-other'><a id='mulu37' />
<p class='h1'>第三十三則　四禪入井<span class='note-inline'>(橋路)</span></p><p>示眾云。言中有響。明知未當好心。笑裏藏刀。暗筭漫誇毒手。有箇謾謼不過者。且道是誰。</p>
<p style="margin-left:1em">舉僧問四禪禪師。古人有請不背。今請和尚入井還去也無<span class='note-inline'>(闍棃先行。老僧便到)</span>。禪云。深深無別源。飲者消諸渴<span class='note-inline'>(不逆人情處。須還老作家)</span>。</p>
<p>師云。一切有為法。如夢幻泡影。如露亦如電。應作如是觀。若也於斯覷透。二空雙證一性圓明。皮本元無毛將何立。於實際理地井安在哉。未生以前教誰出入。可惜這僧妄情俄起業識茫茫。賣弄好心輕欺先德。是他四禪老漢軟欵柔和慈悲喜捨。用此四無量心酬他三不善業。但向道深深無別源飲者消諸渴。並不張筋努脉犯手傷鋒。教向離心意識處參。絕凡聖路處學。若然則方信汪洋性水非淺深之可窮。窅漠心源豈遐邇之可校。儻能飲者莫不消諸渴矣。於此<span class='corr'>但</span>辦肯心。到底必不相賺。更看丹霞盡情贊譽。頌曰。</p>
<p style="margin-left:1em">曹溪源派古之今<span class='note-inline'>(〔語話〕不斷)</span>。意識徒將渡淺深<span class='note-inline'>(照故撩倒)</span>。好是昔人游戲處<span class='note-inline'>(神通廣大)</span>。雖然入井不曾沉<span class='note-inline'>(變化多端)</span>。</p>
<p>師云。自曹溪六祖大鑒之後源分派列。從古至今莫不兒孫蔓衍法道興隆。剪惑裁疑聯芳續焰。間有拍盲衲子蹶豹禪和徒將意識度量淺深。而豈知君子或出或入或進或退自恃其時。何必花言巧語覧古攀今。內蘊夜叉心外現菩薩面。低情下意通假人情。況他老作不拘逆順不憚疲勞。妙用無方神通戲遊。端的喫火不燒舌入林不動草。何止入井不令沉沒而<span class='corr'>已</span>哉。雖知不有別源。就裏必存深意。還知麼。同行想見無疎伴。索甚殷勤賣好心。</p>
</div>
<p class='juan'>林泉老人評唱丹霞淳禪師頌古虗堂集卷二</p>
</div><!-- end of div[@id='body'] -->
</body></html>