<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱丹霞淳禪師頌古虗堂集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1304-A 虗堂錄序</p><p>空劫前時。有無手人。入無影林。採無根樹。向圓覺伽藍。依光明藏。布戒定慧之柱礎。架體相用之棟梁。以解脫為門。運法空為座。號曰虗堂。我林泉老師而居也。於禪天之末見丹霞弄影。即色明心不免指空話空。橫說竪說要到親切處。俾聽之者日益時習廓達靈明者矣。</p>
<p style="margin-left:1em">元貞元年秋九月奉訓大夫姜端禮撰</p>
</div>
<div class='div-other'><a id='mulu2' />
<p class='h1'>虗堂集目錄</p>
<ul class="">
<li>卷第一
<ul class="">
<li>一青原堦級<span class="note-inline">(參學)</span></li>

<li>二石頭曹溪<span class="note-inline">(對機)</span></li>

<li>三藥山坐次<span class="note-inline">(禪定)</span></li>

<li>四船子夾山<span class="note-inline">(舟楫)</span></li>

<li>五椑樹洞山<span class="note-inline">(參學)</span></li>

<li>六沙彌住庵<span class="note-inline">(雨雪)</span></li>

<li>七道吾五峰<span class="note-inline">(對機)</span></li>

<li>八洞山廊幕<span class="note-inline">(姓名)</span></li>

<li>九雲巖巾缾<span class="note-inline">(香燈)</span></li>

<li>十南泉異類<span class="note-inline">(省訪)</span></li>

<li>十一夾山示境<span class="note-inline">(人境)</span></li>

<li>十二夾山不會<span class="note-inline">(門戶)</span></li>

<li>十三夾山上堂<span class="note-inline">(示眾)</span></li>

<li>十四夾山撥塵<span class="note-inline">(佛祖)</span></li>

<li>十五石霜觸目<span class="note-inline">(缾錫)</span></li>

<li>十六漸源持鍬<span class="note-inline">(遷化)</span></li>

<li>十七洞山初秋<span class="note-inline">(解結)</span></li>

<li>十八洞山大事<span class="note-inline">(服飾)</span></li>
</ul></li>

<li>卷第二
<ul class="">
<li>十九洞山鳥道<span class="note-inline">(橋路)</span></li>

<li>二十神山過橋<span class="note-inline">(橋路)</span></li>

<li>二十一洛浦淘金<span class="note-inline">(珍寶)</span></li>

<li>二十二洛浦祖意<span class="note-inline">(祖教)</span></li>

<li>二十三洛浦供養<span class="note-inline">(佛祖)</span></li>

<li>二十四蛤溪相看<span class="note-inline">(省訪)</span></li>

<li>二十五洛浦一毫<span class="note-inline">(飛走)</span></li>

<li>二十六洛浦佛法<span class="note-inline">(問法)</span></li>

<li>二十七洛浦歸鄉<span class="note-inline">(省訪)</span></li>

<li>二十八洛浦祖教<span class="note-inline">(祖教)</span></li>

<li>二十九韶山禮拜<span class="note-inline">(禮拜)</span></li>

<li>三十韶山家風<span class="note-inline">(家風)</span></li>

<li>三十一黃山米價<span class="note-inline">(糧食)</span></li>

<li>三十二上藍本分<span class="note-inline">(對機)</span></li>

<li>三十三四禪入井<span class="note-inline">(橋路)</span></li>
</ul></li>

<li>卷第三
<ul class="">
<li>三十四海胡行道<span class="note-inline">(大道)</span></li>

<li>三十五天盖浴室<span class="note-inline">(沐浴)</span></li>

<li>三十六九峯有言<span class="note-inline">(佛祖)</span></li>

<li>三十七九峰相傳<span class="note-inline">(佛祖)</span></li>

<li>三十八九峰侍者<span class="note-inline">(遷化)</span></li>

<li>三十九大光達磨<span class="note-inline">(佛祖)</span></li>

<li>四十強德上座<span class="note-inline">(牛鹿)</span></li>

<li>四十一文殊僧繇<span class="note-inline">(真像)</span></li>

<li>四十二鳳翔石柱<span class="note-inline">(人境)</span></li>

<li>四十三僧問曹山<span class="note-inline">(賓主)</span></li>

<li>四十四曹辭洞山<span class="note-inline">(遊山)</span></li>

<li>四十五甚物㝡貴<span class="note-inline">(猫犬)</span></li>

<li>四十六枯木花開<span class="note-inline">(花菓)</span></li>

<li>四十七踈山壽塔<span class="note-inline">(塔廟)</span></li>

<li>四十八雲居上堂<span class="note-inline">(示眾)</span></li>

<li>四十九青林逕往<span class="note-inline">(兔蛇)</span></li>
</ul></li>

<li>卷第四
<ul class="">
<li>五十二鼠侵藤<span class="note-inline">(飛走)</span></li>

<li>五十一白水聲色<span class="note-inline">(示眾)</span></li>

<li>五十二白馬法身<span class="note-inline">(法身)</span></li>

<li>五十三九峰舉一<span class="note-inline">(示眾)</span></li>

<li>五十四天童應用<span class="note-inline">(心眼)</span></li>

<li>五十五清淨行者<span class="note-inline">(經教)</span></li>

<li>五十六北院牛頭<span class="note-inline">(佛祖)</span></li>

<li>五十七青峰大事<span class="note-inline">(對機)</span></li>

<li>五十八木平一漚<span class="note-inline">(舟楫)</span></li>

<li>五十九潼泉相傳<span class="note-inline">(骨董)</span></li>

<li>六十問百巖禪<span class="note-inline">(禪定)</span></li>

<li>六十一問百嵓道<span class="note-inline">(大道)</span></li>

<li>六十二問百巖教<span class="note-inline">(經教)</span></li>

<li>六十三泐潭碓搗<span class="note-inline">(器用)</span></li>

<li>六十四同安人師<span class="note-inline">(佛祖)</span></li>

<li>六十五谷山祖意<span class="note-inline">(祖教)</span></li>

<li>六十六白雲深處<span class="note-inline">(對機)</span></li>

<li>六十七大嶺清淨<span class="note-inline">(珍寶)</span></li>

<li>六十八同安家風<span class="note-inline">(家風)</span></li>
</ul></li>

<li>卷第五
<ul class="">
<li>六十九依經解義<span class="note-inline">(經教)</span></li>

<li>七十問諸佛師<span class="note-inline">(佛祖)</span></li>

<li>七十一孤峰獨宿<span class="note-inline">(殿堂)</span></li>

<li>七十二問本來心<span class="note-inline">(心眼)</span></li>

<li>七十三本來父母<span class="note-inline">(省訪)</span></li>

<li>七十四西來的意<span class="note-inline">(祖教)</span></li>

<li>七十五阿育家風<span class="note-inline">(家風)</span></li>

<li>七十六四海晏清<span class="note-inline">(對機)</span></li>

<li>七十七非思量處<span class="note-inline">(對機)</span></li>

<li>七十八白眉㬠熱<span class="note-inline">(歲時)</span></li>

<li>七十九透法身句<span class="note-inline">(法身)</span></li>

<li>八十石門家風<span class="note-inline">(家風)</span></li>
</ul></li>

<li>卷第六
<ul class="">
<li>八十一淨眾蓮花<span class="note-inline">(花菓)</span></li>

<li>八十二同安二機<span class="note-inline">(對機)</span></li>

<li>八十三廣德言語<span class="note-inline">(對機)</span></li>

<li>八十四廣德久負<span class="note-inline">(鏡扇)</span></li>

<li>八十五廣德波浪<span class="note-inline">(舟楫)</span></li>

<li>八十六雲光作牛<span class="note-inline">(牛鹿)</span></li>

<li>八十七太原數家<span class="note-inline">(齋粥)</span></li>

<li>八十八梁山日用<span class="note-inline">(對機)</span></li>

<li>八十九梁山祖意<span class="note-inline">(祖教)</span></li>

<li>九十梁山空劫<span class="note-inline">(法器)</span></li>

<li>九十一大陽上堂<span class="note-inline">(示眾)</span></li>

<li>九十二大陽家風<span class="note-inline">(家風)</span></li>

<li>九十三投子宗風<span class="note-inline">(法屬)</span></li>

<li>九十四投子示眾<span class="note-inline">(飛走)</span></li>

<li>九十五投子拈香<span class="note-inline">(帝王)</span></li>

<li>九十六天寧誰家<span class="note-inline">(法屬)</span></li>

<li>九十七天寧夜半<span class="note-inline">(對機)</span></li>

<li>九十八天寧上堂<span class="note-inline">(法身)</span></li>

<li>九十九保壽上堂<span class="note-inline">(杖笠)</span></li>

<li>百三界唯心<span class="note-inline">(示眾)</span></li>
</ul></li>
</ul><p>虗堂集目錄<span class='note-inline'>(終)</span></p>
</div>No. 1304
<p class='juan'><a id='mulu3' />林泉老人評唱丹霞淳禪師頌古虗堂集卷一</p><p class="byline">後學性一閱</p><p class="byline">生生道人梓</p>
<div class='div-other'><a id='mulu4' />
<p class='h1'>第一則　青原堦級<span class='note-inline'>(參學)</span></p><p>示眾云。有修有進索論高低。無證無為那消升降。只如行不出戶坐不當堂者。甚處安排則是。</p>
<p style="margin-left:1em">舉青原思禪師問六祖大師。當何所務即得不落階級<span class='note-inline'>(這邊如穩當。那畔自相應)</span>。祖云汝曾作什麼來<span class='note-inline'>(深窮妙理細辨根源)</span>。思云聖諦亦不為<span class='note-inline'>(猶有這箇在)</span>。祖云落何階級<span class='note-inline'>(重重烹煉要識精金)</span>。思云。聖諦尚不為。落何階級<span class='note-inline'>(無皮毛不立。及盡聖凡情)</span>。祖云。如是如是<span class='note-inline'>(真不掩偽。曲不藏直)</span>。善自護持。吾當有偈<span class='note-inline'>(慈悲之故落草之談)</span>。心地含諸種<span class='note-inline'>(大無不包。小無不入)</span>。普雨悉皆萌<span class='note-inline'>(是法平等。無有高下)</span>。頓悟花情<span class='corr'>已</span><span class='note-inline'>(但得雪消去)</span>。菩提果自成<span class='note-inline'>(自然春到來)</span>。</p>
<p>師云。建化門中不無評品。實際理地寧有階差。自始至末返本還源。不歷僧祇而獲法身者。自知頓漸超越奧妙玄極之理。六祖一日謂眾曰。諸善知識。汝等各各淨心聽吾說法。汝等諸人自心是佛。更莫狐疑。外無一物而能建立。皆是本心生種種法。故經云。心生則種種法生。心滅則種種法滅。若欲成就種智。須達一相三昧．一行三昧。若於一切處而不住相。彼相中不生憎愛亦無取捨。不念利益成壞等事。安閑恬靜虗融澹泊。此名一相三昧。若於一切處行住坐臥純一直心。不動道場真成淨土。名一行三昧。若人具二三昧。如地有種。能含藏長養成就其實。一相一行亦復如是。我今說法猶如時雨溥潤大地。汝等佛性譬諸種子。遇茲霑洽悉得發生。承吾旨者決獲菩提。依吾行者定證妙果。林泉道。莫怪老盧能處藥。慣曾得效敢傳方。達摩亦云。吾本來茲土。說法救迷情。林泉道。上代下世老婆心切。而況丹霞以綿綿密密隱隱難分處交加頌出。頌曰。</p>
<p style="margin-left:1em">卓爾難將正眼窺<span class='note-inline'>(睥睨有分)</span>。逈超今古類何齊<span class='note-inline'>(果見參差)</span>。苔封古殿無人侍<span class='note-inline'>(玉宇深沉)</span>。月鎻蒼梧鳳不栖<span class='note-inline'>(爭肯坐着)</span>。</p>
<p>師云。彩雲影裏仙人現。手把紅羅扇遮面。急須著眼看仙人。莫看仙人手中扇。有等餓眼禪和。貪觀雲外月。失却掌中珠。漫自逐句尋言。不務知根達本。況此不落階級的人。磊磊落落雄雄堂堂。其機不可觸。其鋒不可當。用之則行。舍之則藏。活鱍鱍。轉轆轆。雖是面門出入。無形影而難審其詳。此其所以難將正眼莫可窺窬者歟。故臨濟囑三聖云。吾遷化後。不得滅却吾正法眼藏。聖云爭敢滅却和尚正法眼藏。濟曰忽有人問汝作麼生祗對。聖便喝。濟曰誰知吾正法眼藏向這瞎驢邊滅却。林泉道。誰知口苦心甜處。倒楔杷頭兜豁伊。只如三聖與麼喝。正法眼藏可窺不可窺。見徹見不徹。諸人試斫額看。其實此事自古及今比類難齊。言說不到若苔封古殿月鎻蒼梧。臣趑趄而莫侍尊嚴。鳳戢翼而潛升霄漢。且道不墮功勳一句。合作麼生道。聖凡情<span class='corr'>已</span>盡。何用立階梯。</p>
</div>
<div class='div-other'><a id='mulu5' />
<p class='h1'>第二則　石頭曹溪<span class='note-inline'>(對機)</span></p><p>示眾云。人無害虎心。虎無傷人意。迴戈倒戟時。計穩能周偹。未委乎誰具斯作略。</p>
<p style="margin-left:1em">舉石頭遷禪師問青原云。和尚自離曹溪。甚時到此間<span class='note-inline'>(家富兒嬌)</span>。原云我却不知汝甚時離曹溪來<span class='note-inline'>(念彼觀音力。還着於本人)</span>。頭云某甲不從曹溪來<span class='note-inline'>(赤諱白誺)</span>。原云我<span class='corr'>已</span>知汝來處了也<span class='note-inline'>(明眼人難謾)</span>。頭云。和尚幸是大人。且莫造次<span class='note-inline'>(啼哭樣奉猶自可。爛泥隱<span class='corr'>刺</span>更難甘)</span>。</p>
<p>師云。南嶽石頭希遷禪師。初至吉州青原山靜居寺參思禪師。思曰子何方來。遷云曹溪。曰將得甚麼來。云未到曹溪亦不失。曰若恁麼用去曹溪作甚麼。云若不到爭知不失。遷又云曹溪大師還識和尚不。曰汝今識吾不。云識又爭能識得。曰眾角雖多一麟足矣。遷又問。和尚自離曹溪。甚時至此間。曰我却不知汝早晚離曹溪。云希遷不從曹溪來。曰我<span class='corr'>已</span>知汝來處了也。云和尚幸是大人且莫造次。林泉道。子細看來。雖似叉手罵丈母。其奈見與師齊減師半德。見過於師方堪傳授。此亦父為子隱子為父隱。直在其中之別樣也。非世智辯聦可定奪矣。其實來無所從去無所住。故經云。若有人言如來若來若去若坐若臥。是人不解我所說義。何以故。如來者無所從來亦無所去。故名如來。林泉道。如來禪。祖師禪。休爭眉與鏝。只是一文錢。更看丹霞別傳消息。頌曰。</p>
<p style="margin-left:1em">木人來問青霄路<span class='note-inline'>(指空話空)</span>。玉女年尊似不聞<span class='note-inline'>(耳邊風過)</span>。携手相將歸故國<span class='note-inline'>(同行無疎伴)</span>。暮山岌岌鎻重雲<span class='note-inline'>(不教人見轉風流)</span>。</p>
<p>師云。竺土不傳無字印。祇園剛道寄書來。當此之時。木人問路枉向青霄。誰敢臨岐妄傳消息。故年尊玉女聽風柯而聞似不聞。齒缺泥牛耕月色而見如不見。無中唱出。信手拈來。擊碎疑團。歌殘狂解。所以教離心意識。參出凡聖路。學淺知淺見爭免向舌上鑽研。狹智狹聞寧不於言中採摭。此皆生死根本妄想端倪。古人慈悲太甚。行願弘深。籍有言欲顯無言。假無說要知真說。為垂隻手方便提携。擬使初心殷勤趣向。雖暮山之岌岌五眼難窺。奈秋月之輝輝寸心不昧。鎻重雲漫教緊俏。滯玄關枉使因循。放開一線許商量。不惜雙眉通祕訣。還相委悉麼。妙體本來無處所。通身那更有蹤由。</p>
</div>
<div class='div-other'><a id='mulu6' />
<p class='h1'>第三則　藥山坐次<span class='note-inline'>(禪定)</span></p><p>示眾云。行住坐臥無非妙用神通。語默離微總是法門佛事。直饒向空劫前承當。剗地索道未在未在。到這裏還許開口麼。</p>
<p style="margin-left:1em">舉藥山惟儼禪師一日在石上坐次<span class='note-inline'>(脚力困時歇)</span>。石頭和尚見乃問云。在這裏作甚麼<span class='note-inline'>(老不歇心)</span>。山云一物不為<span class='note-inline'>(引惹詞訟)</span>。頭云恁麼則閑坐也<span class='note-inline'>(克<span class='corr'>己</span>復禮)</span>。頭云。汝道不為。不為箇甚麼<span class='note-inline'>(要識真金火裏看)</span>。山云千聖亦不識<span class='note-inline'>(許汝眼明)</span>。石頭因以偈贊曰。從來共住不知名<span class='note-inline'>(却最親切)</span>。任運相將祇麼行<span class='note-inline'>(好客無疎伴)</span>。自古上賢猶不識<span class='note-inline'>(懶兒攀伴)</span>。造次凡流豈可明<span class='note-inline'>(勿謂秦無人)</span>。</p>
<p>師云。澧州藥山惟儼禪師。絳州韓氏子。年十七依潮陽西山慧照禪師出家。納戒于衡嶽希操律師。愽通經論。嚴持戒律。一日自歎曰。大丈夫當離法自淨。誰能屑屑事細行於布巾邪。首造石頭之室。便問三乘十二分教某甲粗知。甞聞南方直指人心見性成佛。實未明了。伏望和尚慈悲指示。頭曰。恁麼也不得。不恁麼也不得。恁麼不恁麼總不得。子作麼生。師罔措。頭曰。子因緣不在此。且往馬大師處去。師稟命恭禮馬祖仍伸前問。祖曰。我有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。子作麼生。師於言下契悟。便禮拜。祖曰你見甚麼道理便禮拜。師曰某在石頭處如蚊子上鐵牛。祖曰。汝既如是。善自護持。侍奉三年。一日祖問。子近日見處作麼生。師曰皮膚脫落盡破有一真實。祖曰。子之所得。可謂恊於心體。布於四肢。既然如是。將三條篾束取肚皮住山去。師曰某甲又是何人敢言住山。祖曰。不然。未有常行而不住。常住而不行。欲益無所益。欲為無所為。宜作舟航。無住於此。師乃辭祖却返石頭。一日在石上坐次。石頭問曰在這裏作甚麼。林泉道。有甚不知。有甚不見。何必重重曲垂方便。山云。一物不為。<span class='corr'>已</span>是堆山積嶽。塞壑填溝。頭曰恁麼閑坐也。再三撈摝盡力提携。山云若閑坐即為也。靈利衲僧一撥便轉。頭曰。汝道不為。不為箇甚麼。端的為人為徹。殺人見血。山云千聖亦不識。到此之際任誰索。許具金剛眼。怎不教石頭滿口贊伊道。從來共住不知名。任運相將只麼行。想這沒面孔漢不近人情。自古上賢猶不識。造次凡流豈可明。據此父子緣熟師資道契。折麼是誰看他不破。還知丹霞冷眼傍觀處麼。頌曰。</p>
<p style="margin-left:1em">玄微及盡本翛然<span class='note-inline'>(果有這箇在)</span>。若為渠閑萬八千<span class='note-inline'>(當機不讓)</span>。月印澄江魚不見<span class='note-inline'>(可惜蹉過)</span>。釣人何必更拋筌<span class='note-inline'>(枉勞心力)</span>。</p>
<p>師云。了了了時無可了。玄玄玄處亦須呵。秦䟦陀禪師問生法師講何經論。云大般若經。師曰作麼生說色空義。云眾微聚。曰色眾微無自性曰空。師曰眾微未聚時作甚麼。生罔措。師又問別講何經論。云大涅盤經。師曰如何說涅盤之義。云。涅而不生。盤而不滅。不生不滅故曰涅盤。師曰這箇是如來涅盤。那箇是法師涅盤。云。涅盤之義豈有二耶。某甲只如此。未審禪師如何說涅盤。師拈起如意曰還見麼。云見。師曰見箇甚麼。云見禪師手中如意。師將如意擲于地曰見麼。云見。曰見箇甚麼。云見禪師手中如意墮地。師斥曰。觀公見解。未出常流。何得名喧宇宙。拂袖而去。其徒懷疑不<span class='corr'>已</span>。乃追師扣問。我師說色空涅盤不契。未審禪師如何說色空義。曰不道汝師說得不是。汝師只說得果上色空。不會說得因中色空。其徒云。如何是因中色空。曰。一微空故眾微空。眾微空故一微空。一微空中無眾微。眾微空中無一微。林泉道。直饒及盡今時。未免狼藉徧地。雖本倐然。坐著即不可。此豈非相隔萬八千也。月印澄江魚全不見。釣人何必更欲拋筌。還知此意麼。非智可知難可測。龍睛天眼覷無門。</p>
</div>
<div class='div-other'><a id='mulu7' />
<p class='h1'>第四則　船子夾山<span class='note-inline'>(舟楫)</span></p><p>示眾云。有時恁麼。羚羊挂角月沉西。有時不恁麼。木馬遊春駿不覉。用行舍藏自由自在。知是何人。</p>
<p style="margin-left:1em">舉舡子誠禪師囑夾山云。直須藏身處沒蹤跡<span class='note-inline'>(唆猫入枯井)</span>。沒蹤跡處莫藏身<span class='note-inline'>(切忌瓮生根)</span>。吾三十年在藥山只明斯事<span class='note-inline'>(將謂忘却)</span>。</p>
<p>師云。秀州華亭舡子德誠禪師。自傳藥山之道。唯好山水自適其意。故泛舟於華亭江上。因得此名。一日泊舡岸邊閑坐。有官人問。如何是和尚日用事。師竪起橈子曰會麼。云不會。曰棹撥清波金鱗罕<span class='corr'>遇</span>。復有頌曰。有一魚兮偉莫裁。混融包納信奇哉。能變化。吐風雷。下線何曾釣得來。別人只看採芙。蓉香氣長黏遶指風。兩岸暎。一舡紅。何曾解染得虗空。問我生涯只是舡。子孫各自賭機緣。不由地。不由天。除却蓑衣無可傳。與夾山相見機語。投子頌古中<span class='corr'>已</span>載。茲不復云。相別之際遂囑曰。汝向去直須藏身處沒蹤跡。沒蹤跡處莫藏身。可謂是未到無心須要到。既到無心無也休。端的若是脫洒衲僧。出住自知時節。孔子謂顏淵曰。用之則行舍之則藏。唯我與爾有是夫。此之用舍行藏與吾衲僧何啻天淵。本欲要伊於一切時中外不隨應內不居空。這邊那畔無可不可。故云吾三十年在藥山只明斯事。是知依法作法要常念茲在茲。一片老婆心。千古為龜鑑。且道兼帶一句。合作麼生道。試看丹霞為伊頌出。頌曰。</p>
<p style="margin-left:1em">白雲檻外思悠哉<span class='note-inline'>(無心能出岫。有意伴孤鶴)</span>。密密金刀剪不開<span class='note-inline'>(渾侖無縫罅)</span>。幽洞不拘關鎻意<span class='note-inline'>(去住自由)</span>。縱橫無繫去還來<span class='note-inline'>(跋涉不易)</span>。</p>
<p>師云。體空成事。任妄念而漂沉。不變隨緣。守真心而寂滅。不有妙覺其孰能達斯理乎。況此白雲搖曳碧落清明。檻外嵓前天涯海角。無心而出。應緣舒卷而濟物無私。有感必通知時休沐而潤澤有淮。隨風浩蕩映日飄颻。若垂天之翼悠悠漾漾者哉。猶事理之相兼。真俗之通貫。體用之雙彰。境智之相半。綿綿密密雄雄堂堂。所以金刀剪不開也。既幽洞不拘關鎻。想縱橫必使優遊。此寔近取諸身遠取諸物。以喻本分事之不本分也。其或於此未明。獨鶴有時常伴水。好雲無事不離山。</p>
</div>
<div class='div-other'><a id='mulu8' />
<p class='h1'>第五則　椑樹洞山<span class='note-inline'>(參學)</span></p><p>示眾云。正按傍提。一句了然超百億。左敲右擊。片言可以越三千。不涉唇皮。誰能舉似。</p>
<p style="margin-left:1em">舉椑樹省禪師問洞山甚麼處來<span class='note-inline'>(不勞勘)</span>。山云親近來<span class='note-inline'>(實頭人難得)</span>。樹云。若是親近。用動這兩片皮作甚麼<span class='note-inline'>(入草求人)</span>。後曹山聞舉乃云一子親得<span class='note-inline'>(便宜不出當家)</span>。</p>
<p>師舉祖燈錄云。宣州椑樹慧省禪師。因洞山來參。樹問來作甚麼。山云來親近和尚。樹曰。若是親近。用動這兩片皮作麼。山無對。林泉道。悞入桃園。後曹山云一子親得。此乃父為子隱子為父隱。直在其中。丹霞舉處謂。問甚麼處來。本是問作甚麼來。答云親近來。此豈非問答相應也。後又遺漏。山無對。此乃不見曹山道一子親得之意。蓋編錄之不審也。況洞上宗風語忌十成。機貴回互。洞山無對。豈非向空劫以前承當。佛未出世時會得。曹山爭肯證父攘羊。受責於仲尼。故云一子親得。空王寶印豈假親傳。無縫伽黎何消密付。此師資道合猶參乎一。唯亦當以一貫之而稱許者哉。還知麼。肐膞到頭難外屈。休云孫子不如兒。更看丹霞別般誇羨。頌曰。</p>
<p style="margin-left:1em">從來父子不相離<span class='note-inline'>(天使其然)</span>。石女何勞更問伊<span class='note-inline'>(多羅閑管)</span>。昨夜寒巖無影木<span class='note-inline'>(根非生下土)</span>。白雲深處露橫枝<span class='note-inline'>(葉不墜秋風)</span>。</p>
<p>師云。非同世之君君臣臣父父子子。假以忠孝親情以喻至道。曩劫以來與汝本來真如佛性妙覺明心無斯須而曾捨離。故云從來父子不相離。豈止椑樹洞山同聲相應同氣相求者歟。故石女以無情無口之口虗心冷氣倦審問伊。而復竊聽。昨夜寒嵓無影古木向白雲深處偶露橫枝。若不解無中出有。爭能達意外之玄。儻肯於劫外承當。更何必而今相見。還知不動唇皮道得處麼。萬籟把吾休失笑。我笑虗空舌更長。</p>
</div>
<div class='div-other'><a id='mulu9' />
<p class='h1'>第六則　沙彌住庵<span class='note-inline'>(雨雪)</span></p><p>示眾云。告往知來不妨俏俊。心明意顯沒可思量。忽遇同風。莫有遞相證據者麼。</p>
<p style="margin-left:1em">舉高沙彌住菴。一日歸來值雨<span class='note-inline'>(教休不肯休)</span>。藥山云甚麼處來<span class='note-inline'>(不消詐問)</span>。彌云窊裏來<span class='note-inline'>(我豈不知)</span>。山云可殺濕<span class='note-inline'>(便恁麼來)</span>。彌云不打這皷笛<span class='note-inline'>(似有魂靈)</span>。雲嵓云。皮也無。打甚麼皷<span class='note-inline'>(承虛接響)</span>。道吾云。皷也無。打甚麼皮<span class='note-inline'>(接響承虛)</span>。山云一場好曲調<span class='note-inline'>(沒孔笛逢毡拍板。阿誰肯助<span class='corr'>采</span>聲來)</span>。</p>
<p>師云。澧州高沙彌。一日辭藥山。山問甚麼處去。彌云某甲在眾有妨。且往路邊卓箇草菴。接待往來茶湯去。曰生死事大何不受戒去。云。知是般事便休。更喚甚麼作戒。曰。汝既如是。不得離吾左右。時復與子相見。彌住庵後。一日歸來值雨。山曰你來也。云是。曰可煞濕。云不打這皷笛。雲嵓云。皮也無。打甚麼皷。道吾云。皷也無。打甚麼皮。山曰今日大好一場曲調。此則公案與祖燈所載大同小異。大抵談其神駿。略其玄黃。不足恠也。據藥山恁麼問。高沙彌與麼答。佛事人情一時周足。更那堪雲嵓道吾把火助熱見義勇為。共垂隻手著力扶持。比迴爨弄幾箇能知。若非藥山老漢。險不解合支離。所以道今日大好一場曲調。且看丹霞如何斷和。頌曰。</p>
<p style="margin-left:1em">偶爾垂言借問伊<span class='note-inline'>(諦聽諦聽善思念之)</span>。知音爭肯落今時<span class='note-inline'>(塵中能作主。化外自來賓)</span>。胡家不犯宮商曲<span class='note-inline'>(細抹將來)</span>。玉笛同將劫外吹<span class='note-inline'>(萬籟有心聞不得。孤巖無耳却知音)</span>。</p>
<p>師云。自佛祖以來莫不入廛垂手曲垂方便。物物頭頭明明了了指示於人。世尊一日示隨色摩尼珠問五方天王曰。此珠作何色。時五方天王互說異色。世尊復藏珠入袖却臺手曰此珠作何色。天王曰。佛手中無珠。何處有色。世尊嘆曰。汝何迷倒之甚。吾將世珠示汝。便各強說有青黃赤白色。吾將真珠示之。便總不知。時五方天王悉皆悟道。林泉道。不因佛指示。洎乎錯商量。曹溪六祖初自新州來參五祖。祖問曰汝自何來。云嶺南。曰欲須何事。云唯求作佛。曰。嶺南人無佛性。若為得佛。云。人有南北。佛性豈然。祖知是異人乃訶曰著槽廠去。遂禮足而退。林泉道。若不得流水。還應過別山。此豈非佛祖偶爾垂言借問伊處。古之今之本無兩樣。若是知音賢者。爭肯於今時言句上鑽研。識情內卜度。萬派潮宗皆歸性海。豈不快哉。況胡笳不犯宮商曲。非獲耳根圓通何能知之也耶。賴遇藥山父子。沙彌昆仲雲嵓道吾共品玉笛。節拍相隨。奏佳韻於千秋。遺清音於萬古。還會麼。不消頻側耳。何必恠雙睛。</p>
</div>
<div class='div-other'><a id='mulu10' />
<p class='h1'>第七則　道吾五峰<span class='note-inline'>(對機)</span></p><p>示眾云。真光不耀。至理難明。天眼龍睛且宜托後。舒手不見手時誰能辨的。</p>
<p style="margin-left:1em">舉道吾智禪師到五峰<span class='note-inline'>(登山不易)</span>。峰問還識藥山麼<span class='note-inline'>(自來生面)</span>。吾云不識<span class='note-inline'>(許伊眼明)</span>。峰云為甚麼不識<span class='note-inline'>(抑逼殺人)</span>。吾云不識不識<span class='note-inline'>(頭正尾正)</span>。</p>
<p>師云。潭州道吾山宗智禪師。嗣藥山。山一日上堂云。我有一句子。不曾說向人。師出曰相隨來也。僧問藥山。一句子如何說。山曰非言說。師曰早言說了也。及至到五峰。峰問還識藥山老宿麼。却云不識。此豈非赤諱白誺覿面相謾。達摩初見武帝。帝問如何是聖諦第一義。摩云廓然無聖。帝曰對朕者誰。摩云不識。且道與此不識是同是別。其實藥山本來面目。圓同太虗無欠無餘。非短長之可較量。非肥瘦之可品格。千光那照五眼難窺。設使瞻之在前。不覺忽焉在後。所以道吾贈箇不識。可恠五峰赶賊要赶上。論實不論虗。再三勘驗的礭催徵。是他道吾不減一字。更添兩字道不識不識。林泉道。苦瓠連根苦。甜瓜徹蒂甜。非唯作得主。更乃不食言。直饒及盡今時。未免遭人點檢。頌曰。</p>
<p style="margin-left:1em">白雲深處路難通<span class='note-inline'>(舉步落危途)</span>。擬問蹤由<span class='corr'>已</span>涉功<span class='note-inline'>(誠哉是言也)</span>。挂角羚羊無影跡<span class='note-inline'>(不許追尋)</span>。從容還落正偏中<span class='note-inline'>(擬議之間長途萬里)</span>。</p>
<p>師云。大道廣濶平坦縱橫。可惜時人不來遊履。得之者左右逢原。失之者孤危顛險。雖則情塵撲落識浪洿竭。真淨界中不著邊徼。恰似白雲深處枯木嵓前。差路難通玄途謾進。故從賢者擬問端由。<span class='corr'>已</span>涉功勳成尊貴墮。所以新豐云。向道莫去。歸來背父。爭如學取羚羊挂角飛鳥騰空。非唯難覔其蹤。敢道莫尋其跡。故經云。若以色見我。以音聲求我。是人行邪道。不能見如來。當此之際。道吾不識豈虗語哉。其或左脣右盻前思<span class='corr'>後</span>想。從容還落正偏中矣。投子頌云。正中偏。三更初夜月明前。莫恠相逢不相識。隱隱猶懷舊日嫌。若也於斯覷透。分明覿面別無真。其或未然。爭奈迷頭還認影。</p>
</div>
<div class='div-other'><a id='mulu11' />
<p class='h1'>第八則　洞山廊幕<span class='note-inline'>(姓名)</span></p><p>示眾云。鞔天索價。愽地相酬。瓦礫泥團。真金不換。會得則途中受用。不會則世諦流布。須知末後牢關。不離㝡初一句。還有道得的麼。</p>
<p style="margin-left:1em">舉洞山到北巖哲禪師處<span class='note-inline'>(不辭迢遞遠。特地訪知音)</span>。巖問甚處來<span class='note-inline'>(〔閑〕門刷會)</span>。山云湖南來<span class='note-inline'>(多虛不如少實)</span>。巖云觀察使姓甚麼<span class='note-inline'>(適來記得而今忘却)</span>。山云不得姓<span class='note-inline'>(不勞通報)</span>。巖云名甚麼<span class='note-inline'>(誰敢觸諱)</span>。山云不得名<span class='note-inline'>(善能回互)</span>。巖云還理事也無<span class='note-inline'>(要穩索)</span>。山云自有廊幕在<span class='note-inline'>(<span class='corr'>已</span>成閑管)</span>。巖云還出入否<span class='note-inline'>(誰能見面)</span>。山云不出入<span class='note-inline'>(元來快馬不如鈍坑)</span>。巖云豈不出入<span class='note-inline'>(言多傷行)</span>。山便拂袖出去<span class='note-inline'>(話不投機一句多)</span>。巖來日侵早入堂召洞山<span class='note-inline'>(不消氣急請再商量)</span>。山近前<span class='note-inline'>(在他簷簷下爭敢不低頭)</span>。巖云昨日祗對上座話不愜老僧意。一夜不安<span class='note-inline'>(醒後方知酒悞人)</span>。今請上座別下一轉語<span class='note-inline'>(諦聽諦聽)</span>。若愜老僧意。便開粥相伴過夏<span class='note-inline'>(理長即就)</span>。山云却請和尚問<span class='note-inline'>(藝高人大膽)</span>。巖云不出入是如何<span class='note-inline'>(拱密威嚴實難參見)</span>。山云太尊貴生<span class='note-inline'>(還丹一粒點鐵成金)</span>。巖乃開粥同過夏<span class='note-inline'>(待伊心肯處。是我命通時)</span>。</p>
<p>師云。鄂州北巖明哲禪師。亦曰栢巖。曾居定州栢巖。故有是名。傳為栢顏。訛也。今中山府柏巖山塔寺具存。在唐縣界。師甞有頌曰。野寺絕依念。空山曾遍行。老來披衲重。病起讀經生。乞食嫌村遠。尋溪愛路平。多年栢巖住。不記栢巖名。閬仙賈島哭師詩曰。苔覆石牀新。吾師占幾春。寫留行道影。焚却坐禪身。塔院關松雪。僧堂鎻隙塵。自慚雙泪下。不是解空人。至今詩頌石刻俱在。唐高僧詩謂。前篇乃清塞贈栢巖所作。此方既名栢巖。鄂州宜號北巖。了無疑也。祖燈所載。師與密師伯同訪。今此略之。無正意。巖以尋常問答要歸心性。向佛未出世空劫前時。審知浩浩真常。委悉如如妙體。擬之則差。議之則錯。非智識之可參詳。非言談之可窮究。所以用至尊至貴為喻。巖雖以妄情羅織。山假以真智傍通。百計千般終難繫綴。端的至理一言離微不涉。何出入之可定奪者哉。初雖不許。寧免尋思屈<span class='corr'>己</span>從他。自知理短。怎不相酬開粥過夏。還知真不掩偽曲不藏直處麼。<span class='corr'>但</span>能不觸當今諱。也勝前朝斷舌才。頌曰。</p>
<p style="margin-left:1em">燭香人靜杳無聲<span class='note-inline'>(視聽應難)</span>。苔滿丹墀皓月明<span class='note-inline'>(孰堪履踐)</span>。入戶當堂慵正坐<span class='note-inline'>(東宮雖至嫡)</span>。出門猶懶下堦行<span class='note-inline'>(不面舜堯顏)</span>。</p>
<p>師云。空劫以前難話會。威音那畔絕商量。恰似燭香人靜後。無音無韻了行藏。由是信息非通。形容莫覩。烟籠祕殿苔滿丹墀。月泛金波星分皓彩。當此之時。沉沉宮漏。運四智而難明。寂寂綸言。空一心而仰望。雖則入戶當堂。謙卑自處不正坐。恐犯功勳權袖手。且宜守分。欲携班杖擬出玄門。竚立躇躊。不辭料理。方信道。三思然後再思可矣。既懶下堦舉足。不無隱几栖心。非唯偏處不逢。況乃玄中不失。還知尊貴一路非言可及處麼。近日王令稍嚴。不許多言恃語。</p>
</div>
<div class='div-other'><a id='mulu12' />
<p class='h1'>第九則　雲巖巾缾<span class='note-inline'>(香燈)</span></p><p>示眾云。師資緣會。針芥相投。差之毫釐。失之千里。寔非心力之可謀也。莫有涉疑者麼。</p>
<p style="margin-left:1em">舉僧問雲巖晟禪師。二十年在百丈巾缾。為甚麼心燈不續<span class='note-inline'>(冤有頭債有主)</span>。巖云頭上寶花冠<span class='note-inline'>(你試摸索看)</span>。僧云頭上寶花冠意旨如何<span class='note-inline'>(果是不知下落)</span>。巖云大唐天子及冥王<span class='note-inline'>(早是那堪)</span>。僧問九峯虔禪師。大唐天子及冥王意旨如何<span class='note-inline'>(江北江南問王老。一狐疑了一狐疑)</span>。峰云却憶洞上之言<span class='note-inline'>(莫作好話聽)</span>。</p>
<p>師云。潭州雲巖曇晟禪師。生鐘陵建昌王氏。少出家於石門。參百丈海禪師二十年。因緣不契。後嗣藥山。這僧故發此問不妨疑著。其實心燈未甞間斷。千佛出世亦不曾增。千佛入滅亦未曾減。自是這僧以妄情斟酌狂識較量。分彼此立階差。黨門風。爭人我。滿肚懷疑故來審察。是他雲巖老漢。不用剜身千盞灌滿膏油。索甚箭剔昬燈。暫圖精細。故以頭上寶花冠打發這僧。為復是厚幣甘言。為復是著本圖利。為復是眼裏拔釘。為復是腦後抽楔。向此一轉語下見諦明白。不止頭輕眼明。使汝心神罄快。可怜無價寶。撞著杜波斯。返復又問頭上寶花冠意旨如何。可謂分明極。飜令所得遲。不免雲巖盡情為濟竭力提携道。大唐天子及冥王。雖是婆心太切。焉知愚騃呆癡。奉以明珠認為泥彈。於斯不悟金剛旨。惹得疑情滿世間。而復又問九峰。大唐天子及冥王意旨如何。好笑這僧雖是懵懂却㝡志誠。將勤補拙不避人嗤。幸遇慈悲再三撈摝。以洞上之言說似與他。未審洞上有何言句。還知麼。木鷄啼子夜。石犬吠天明。頌曰。</p>
<p style="margin-left:1em">玉鞭高舉擊金門<span class='note-inline'>(聲聲不絕)</span>。引出珊瑚價莫論<span class='note-inline'>(孰能賞鑑)</span>。逈古輪王全意氣<span class='note-inline'>(匪從人得)</span>。不彰寶印自然尊<span class='note-inline'>(理合如斯)</span>。</p>
<p>師云。門墻岸岸。關鎻重重。不假殷勤何緣得入。所以道。佛語心為宗。無門為法門。世尊一日見文殊在門外立。乃曰。文殊文殊。何不入門來。文殊曰。我不見一法在門外。何以教我入門。玄覺徵云。為復是門外語門內語。林泉道。勸君不用分明語。語得分明出轉難。溈山喆代云。吾不如汝。林泉道。是何心倖。以此觀來。豈止這僧玉鞭高舉曾擊金門。世尊．文殊．玄覺．溈山拋塼引玉。興亦非淺。雖恁舉似。見人須弃敲門物。知道仍忘堠子名。非唯少分相應。必使就中相見。端的得人一語果勝千金。那引珊瑚而論高價。竊比輪王意氣搖乾蕩坤。而況無文寶印本來尊貴。何由彰顯而<span class='corr'>已</span>哉。還見心燈不昧。智焰恒明處麼。須知逈脫根塵了。一點靈光裂古今。</p>
</div>
<div class='div-other'><a id='mulu13' />
<p class='h1'>第十則　南泉異類<span class='note-inline'>(省訪)</span></p><p>示眾云。同行既無疎伴。便宜豈出當家。雖然蹄角分明。爭奈騎者不鑒。有智無智較三十里。且道是誰。</p>
<p style="margin-left:1em">舉雲巖道吾自南泉回藥山<span class='note-inline'>(道曠無涯逢人不盡)</span>。巖問藥山如何是異類中行<span class='note-inline'>(吽)</span>。山云。吾今困倦。且待別時來<span class='note-inline'>(暗裏抽橫骨。明中坐舌頭)</span>。巖云某甲特為此事來<span class='note-inline'>(知恩報恩人間幾幾)</span>。山云且去<span class='note-inline'>(不遇知音者。徒勞話歲寒)</span>。巖便出<span class='note-inline'>(可惜蹉過)</span>。道吾在方丈外聞雲巖不薦。不覺咬得指頭血出<span class='note-inline'>(鷂子不快〔鼈〕殺鬅頭)</span>。吾却下來問巖兄云。問和尚那。因緣作麼生<span class='note-inline'>(更與垂慈傍通一線)</span>。巖云不為某甲說<span class='note-inline'>(苦瓠連根苦)</span>。吾便低頭<span class='note-inline'>(慚愧殺人)</span>。</p>
<p>師云。一母生兒幾百般。果然利鈍不相謾。藏身露影交加處。寧免教人冷眼看。只如巖問藥山異類中行。何不體取南泉道。王老師自小養一頭水牯牛。擬向溪西牧。不免官家苗稅。擬向溪東牧。亦不免官家苗稅。不如隨分納些些。總不見得。所以藥山恐伊傷他苗稼。故使泯耳攢蹄潛身縮項道。吾今日困倦且待別時來。非是推東拄西。莫便走南掠北。真所謂赤心片片知人少。覿面堆堆覩者稀。巖云某甲特為此事來。此豈非終日數十不知二五。致使藥山鼈竈火發道且去。巖便出。可怜無價寶。贈與瞎波斯。羞鈎雖自落。爭免折便宜。道吾在方丈外聞雲巖不薦。不覺咬得指頭血出。此猶君子恨不殺身成仁。心忙氣急。恠他不領微妙玄旨。吾却下來。林泉道。往復不易。復問巖兄。問和尚那。因緣作麼生。巖云不為某說。林泉道。中秋閉目坐。却怨月無光。吾便低頭。心中苦屈。端的難伸。自家不會。鈍滯他人。故恁吞聲飲氣自煩自惱。若非丹霞替說道理。爭知此事。頌曰。</p>
<p style="margin-left:1em">饑飡嫩草遙山去<span class='note-inline'>(默默自知田地穩)</span>。渴飲寒泉曲㵎迴<span class='note-inline'>(騰騰誰為肚皮憨)</span>。放蕩不耕空劫地<span class='note-inline'>(筋舒力盡)</span>。暮天何用牧歌催<span class='note-inline'>(枉勞心力)</span>。</p>
<p>師云。溈山一日上堂云。老僧百年後山下作一頭水牯牛。左脇下書五字曰溈山僧某甲。當恁麼時。喚作溈山僧又是水牯牛。喚作水牯牛又是溈山僧。畢竟喚作甚麼即得。仰山出禮拜而退。林泉道。知他多少事。盡在不言中。雲居膺代曰。師無異號。林泉道。題目甚分明。異類一事。人多錯會。非賞音者不易知也。但念水草餘無所知。修行至此可樂無為。妄情消爍狂解隳彌。出生入死莫可覉縻。所以饑飡嫩草渴飲寒泉。放曠優遊自由自在。可謂露地白牛牧人懶放。靈苗瑞草野父愁耘。正當此時如何處治。還知麼。羗笛一聲風浩蕩。暮山岌岌鎻重雲。</p>
</div>
<div class='div-other'><a id='mulu14' />
<p class='h1'>第十一則　夾山示境<span class='note-inline'>(人境)</span></p><p>示眾云。將心用心轉見病深。以楔出楔了無空缺。儻若你眼裏有筋。便知我舌本無說。不墮情見一句。合作麼生道。</p>
<p style="margin-left:1em">舉僧問夾山會禪師。如何是夾山境<span class='note-inline'>(春日花開秋時葉落)</span>。山云。猿抱子歸青嶂後。鳥㘅花落碧巖前<span class='note-inline'>(莫向言中取則。直須句外明宗)</span>。</p>
<p>師云。僧問趙州如何是祖師西來意。州曰庭前栢樹子。僧云和尚莫將境示人。州曰我不將境示人。云如何是祖師西來意。曰庭前栢樹子。林泉道。為慈悲之故有落草之談。真所謂驢糞逢人換眼睛。是他靈利衲僧透手姦滑。勝似离婁明察秋毫。那肯教伊輕輕動著。今據夾山恁麼酬酢。非止令人向情枝上尋。意根下覔。一任玄猿抱子。從教幽鳥㘅花。青嶂後碧巖前。枉費神思徒勞視聽。你豈知夾山眼觀東南意在西北。便休恁麼世諦流布。法眼亦云。我二十年只作境會。曾有僧問林泉。不作境會合作麼生會。林泉道。猿抱子歸青嶂後。鳥㘅花落碧巖前。只如林泉恁麼祗對。是境那不是境。大抵一般油麵由人做造。一般油麵由人壞却。所以永明道。妄想興而涅槃現。塵勞起而佛道成。又云。無一名不播如來之號。無一物不闡遮那之形。巖樹庭柯各梃無邊之妙相。猿吟鳥噪皆談不二之圓音。與麼會得。論甚是境不是境。答話不答話。正偏兼帶真俗混融。一言之下應須心地開通。三句之中可使凡情撲落。更看丹霞收攝餘波全歸性海。頌曰。</p>
<p style="margin-left:1em">蚌含明月珠生腹<span class='note-inline'>(物類相成)</span>。龍擁深雲雨洒空<span class='note-inline'>(天使其然)</span>。莫向平田飜巨浪<span class='note-inline'>(無事休生事)</span>。直須點點盡潮東<span class='note-inline'>(應須契本源)</span>。</p>
<p>師云。理無二相。事有千差。凡情聖解何足奢華。古詩云。犀因玩月紋生角。象被雷驚花入牙。此皆物類相感致之然也。尚書禹貢淮夷蠙珠。孔頴達䟽云。蠙是蚌之別名。此蠙出珠遂以為名。故云吸月精神橫宇宙。產珠光彩照山河。說文曰。龍者鱗蟲之長。能幽能明能小能大。前漢鄒陽書云曰。蛟龍驤首則雲雨咸集。夾山雖設鋪陳之意。皆有語中之無語也。不可膠柱調絃刻舟記劍。繫驢橛上枉覔驊騮。不見道。莫向平田飜巨浪。直須點點盡潮東。此豈非叮嚀付囑。休騁狂情。隨波逐浪。四散鑽研。當合一一返本還源。咸歸性海。不負狂瀾怒浪卷而東之。汪哉洋哉。莫可量哉。廣矣大矣。無以加矣。還知夾山富有天池之量麼。浮幢氣象如天遠。那比蹄涔窄更微。</p>
</div>
<div class='div-other'><a id='mulu15' />
<p class='h1'>第十二則　夾山不會<span class='note-inline'>(門戶)</span></p><p>示眾云。聲前薦得。分明鷂過新羅。句外承當。<span class='corr'>已</span>是不快漆桶。待汝開口動舌堪作甚麼。還有目擊道存者麼。</p>
<p>舉僧問夾山。會處即不問。不會處請師一言<span class='note-inline'>(何不傾話)</span>。</p>
<p style="margin-left:1em">山云。戶挂凋林。影中辨取<span class='note-inline'>(暗通一線大小分明)</span>。</p>
<p>師舉洛浦臨終示眾云。今有一事問你諸人。這箇若是。即頭上安頭。若不是。即斬頭覔活。時首座云。青山常舉足。白日不挑燈。浦云是甚麼時節作這箇說話。有彥從上座出云。去此二途。請師不問。浦云。未在。更道。從云某甲道不盡。浦云我不管你道盡道不盡。從云某甲無侍者祗對和尚。至晚喚從上座。你今日祗對甚有來由。合體得先師道。目前無法。意在目前。他不是目前法。非耳目之所到。那句是賓。那句是主。若揀得出。分付鉢袋子。從云不會。浦云汝合會。從云實不會。浦喝云。苦哉苦哉。僧問和尚尊意如何。浦云慈舟不棹清波上。劒峽徒勞放木鵝。萬松道。克賓甘罰饡飯錢。臨濟故滅正法眼。玄覺徵云。且道從上座實不會。為復怕鉢袋子沾著伊。林泉道。尊鑑不錯。九峰在石霜作侍者。石霜遷化後。眾欲請堂中首座接續住持。峰不肯乃云。待某甲問過。若會先師意。如先師侍奉。遂問。先師道休去歇去。一念萬年去。寒灰枯木去。一條白練去。且道明甚麼邊事。座云明一色邊事。峰云恁麼則未會先師意在。座云。你不肯我那。裝香來。座乃焚香云。我若不會先師意。香烟起處脫去不得。言訖便坐脫。峰乃撫其背云。坐脫立亡則不無。先師意未會在。惹得天童道。月巢鶴作千年夢。雪屋人迷一色功。此之所謂差之毫釐失之千里。當時首座若奉箇吾不如汝。或云師兄還會麼。況石頭和尚云。衲帔蒙頭萬事休。此時山僧都不會。林泉論至於此不覺失笑。這僧向不會處欲請一言。安用這一落索。為伊不會做官人。故然且舉傍州例。不須戶挂凋林。試向影中辨取。頌曰。</p>
<p style="margin-left:1em">威音那畔不能行<span class='note-inline'>(舉步落危途)</span>。撒手還家懶問程<span class='note-inline'>(坐着即不堪)</span>。寢殿無人空寂寂<span class='note-inline'>(沒蹤跡)</span>。滿軒唯有月虗明<span class='note-inline'>(斷消息)</span>。</p>
<p>師云。空劫以前難話會。威音那畔絕承當。按家樂業休胡走。枉費盤纏漫忖量。不如撒手歸家穩坐。莫問前程可與不可。肯來袖手伴雲閑。自有知音來斷和。若論此事應寢其言。若殿宇之深沉。軒窓之窅寞。無人履踐。那許言論。唯餘皎月當天。不有片雲翳目。正當此時。合向甚麼處相見。入廛垂手提携處。休又粧公佯不秋。</p>
</div>
<div class='div-other'><a id='mulu16' />
<p class='h1'>第十三則　夾山上堂<span class='note-inline'>(示眾)</span></p><p>示眾云。呼聚喝散。妙用無方。把住放行。權衡在手。不必正偏兼到。何消理事該羅。未開口時誰能會得。試說道看。</p>
<p style="margin-left:1em">舉夾山上堂云。明不越戶。穴不栖巢<span class='note-inline'>(爭肯坐着)</span>。目不頋他位裏。脚不踏地位裏<span class='note-inline'>(翻身獅子大家看)</span>。六戶不掩。四衢無蹤<span class='note-inline'>(解行不觸今時道)</span>。學不停午。意不立玄<span class='note-inline'>(七步成章渾小事。肯將閑事挂心頭)</span>。千劫眼不借舌頭底。萬劫舌頭不頋眼中明<span class='note-inline'>(一言道斷處。千古意分明)</span>。峻機不假鋒鋩事<span class='note-inline'>(誰敢尖頭利腦)</span>。到這裏有甚麼事<span class='note-inline'>(你便不道)</span>。闍黎<span class='note-inline'>(喏)</span>。竿頭絲線從君弄。不犯清波意自殊<span class='note-inline'>(一曲離騷歸去後。汩羅江上獨醒人)</span>。</p>
<p>師云。上堂踞坐乃祖庭說法之清規。集眾晚參寔宗門示徒之洪範。明不越戶。太陽門下要辨三秋。穴不栖巢。明月堂前令知九夏。目不頋他位裏。雖是偏處不逢。其奈玄中不失。脚不踏他位裏。勑遍天下。王不流行。後天童立四借借。一曰借位明功。二曰借功明位。三曰借借不借借。四曰全超不借借。若非久參曹洞正宗。往往觸途成滯。故六戶不掩。四衢無蹤。信乎入息不居陰界。出息不涉眾緣。恁麼看來。眼耳鼻舌身意關他甚事。乃至見聞覺知覔甚來由。直饒學不停午。意不立玄。<span class='corr'>已</span>是不快漆桶。何必向千劫萬劫口角舌端眉尖眼底明來暗謝處智起惑亡者哉。端的峻機捷辯豈犯鋒鋩。玄唱玄提了無痕跡。所以道。到這裏有甚麼事。雖本無事。不見道。莫將無事為無事。往往事從無事生。若不呼召指示明白。切恐一向尋言逐句情識卜度。是他夾山曾於華亭江上紅蓼灘頭口傳心授葉綴花聯道。竿頭絲線從君弄。不犯清波意自殊。恰似臨濟囑三聖云。㳂流不止問如何。真照無邊說向他。離相離言如不稟。吹毛用了急須磨。林泉道。任伊蓋覆將來。不管傷鋒犯手。只如隱顯全該。枯榮自異一句。須假丹霞分明頌出。頌曰。</p>
<p style="margin-left:1em">月沉碧海龍非隱<span class='note-inline'>(大小明白)</span>。霧鎻蒼梧鳳不知<span class='note-inline'>(却最親切)</span>。劫外森森無影木<span class='note-inline'>(根非生下土)</span>。垂陰自有未萌枝<span class='note-inline'>(葉不墜秋風)</span>。</p>
<p>師云。有句非宗旨。無言絕聖凡。暗中通一線。雲影上東巖。雖是月沉碧海霧鎻蒼梧。龍非隱而或躍在淵。鳳不知而了無依倚。玄微莫測。幽奧難明。空劫外靈木迢然。朕兆前意根豁爾。由是高懸日月森森鬱鬱而別有壺天。暗度春秋密密嚴嚴而非同世境。所以道無影樹下永劫清凉。不響山中長年普應。未萌枝清陰匝地。沒蒂花殊色輝天。唯除具眼人。方省其中意。只如底事合作麼生分析。不是知音徒側耳。悲風流水豈相干。</p>
</div>
<div class='div-other'><a id='mulu17' />
<p class='h1'>第十四則　夾山撥塵<span class='note-inline'>(佛祖)</span></p><p>示眾云。未到無心須要到。休辭緊繫行躔。洎到無心無也休。且合慢拖拄杖。省心愛力處。自有知音為伊說破。</p>
<p style="margin-left:1em">舉僧問夾山。撥塵見佛時如何<span class='note-inline'>(高着眼看)</span>。山云直須揮劒。若不揮劍。漁父栖巢<span class='note-inline'>(應須恁麼會。方始契如如)</span>。後僧問石霜<span class='note-inline'>(不辭路遠為解疑情)</span>。撥塵見佛時如何<span class='note-inline'>(頑涎猶在)</span>。霜云。渠無國土。何處逢渠<span class='note-inline'>(本來無一物。何假拂塵埃)</span>。僧後舉似夾山<span class='note-inline'>(兩頭三面)</span>。山乃上堂舉了云。門庭施設不如老僧<span class='note-inline'>(爭之不足)</span>。入理深談猶較石霜百步<span class='note-inline'>(讓則有餘)</span>。</p>
<p>師云。興教小壽禪師云。撲落非他物。縱橫不是塵。山河及大地。全露法王身。為根有利鈍故情分淺深。所以世尊觀根受道說法投機。夾山以尋常用的門頭戶底機智提挈這僧。天童亦云。離念見佛。破塵出經。門墻岸岸。關鎻重重。意欲去除妄念要見真佛而不知。近代黃山趙文孺有詩云。妄想從來本自真。除時又起一重塵。言思動靜承誰力。子細看來無別人。當時這僧若是量寬衲子明眼禪和。何必破塵離念而求佛經。既疑情阻隔不免重詢。此其所以石霜奉箇渠無國土何處逢渠。他恁麼道非無來由。永嘉證道歌云。君不見。絕學無為閑道人。不除妄想不求真。無明實性即佛性。幻化空身即法身。法身覺了無一物。本源自性天真佛。五陰浮雲空去來。三毒水泡虗出沒。恁麼看來。有國土無國土。得逢渠不逢渠。是故這僧須索波波路路復來舉似夾山。山乃上堂舉了云。門庭施設不如老僧。入理深談猶較石霜百步。林泉道。春蘭秋菊各自芬芳。何必特分你強我弱。雖則和光惹事。不得春風花不開。只如刮篤成家。花開索被風吹落。此之所謂一般拈弄與君殊。還委悉麼。只向一塵分變態。高名勳業兩難泯。二師合璧連珠。試看丹霞稱贊。頌曰。</p>
<p style="margin-left:1em">當機一句玉珊珊<span class='note-inline'>(有耳不曾聞)</span>。內外玲瓏溢目寒<span class='note-inline'>(有眼不曾見)</span>。無漏國中留不住<span class='note-inline'>(瞻之在前)</span>。月華影裏見應難<span class='note-inline'>(忽焉在後)</span>。</p>
<p>師云。以無緣大慈運無礙大悲。式慰蓬心幸垂金諾。故將直截緊要處開發學人。依金剛般若初中後善三句訓誨這僧。初令渠發善心。豈非直須揮劒。若不揮劒。漁父栖巢。後石霜云。渠無國土。何處逢渠。此豈非中破善心後始明善心也。夾山石霜雖是兩段不同終歸一致。或云丹霞道。當機一句何言三也。汝豈不聞雲門云。一句明三句。三句明一句。三一不相涉。分明向上路。豈此非敲金擊玉響珊珊也。其實問在答處答在問處。若解主賓互換。必然內外玲瓏。不唯目下嚴寒。況使心中洒落。何塵佛而可狐疑哉。儻做功夫到此地面。無漏國中斷然不住。月華影裏想見應難。莫有築著磕著的衲僧麼。塵心起處千般有。道眼開時一物無。</p>
</div>
<div class='div-other'><a id='mulu18' />
<p class='h1'>第十五則　石霜觸目<span class='note-inline'>(缾錫)</span></p><p>示眾云。本是依實具實。元非指空話空。分明拈在面前。可惜拋向腦後。若不因流水。還應過別山。有曾經諳此事者麼。</p>
<p style="margin-left:1em">舉石霜諸禪師初參道吾<span class='note-inline'>(草鞋錢還了也未)</span>。問如何是觸目菩提<span class='note-inline'>(照顧眼睛)</span>。吾乃喚沙彌<span class='note-inline'>(指示分明)</span>。彌應喏<span class='note-inline'>(却有衲僧巴鼻)</span>。吾云添淨缾水著<span class='note-inline'>(老婆心切)</span>。良久吾却問霜。汝適來問甚麼<span class='note-inline'>(重重相為)</span>。霜擬舉<span class='note-inline'>(鷂過新羅)</span>。吾便歸方丈<span class='note-inline'>(喚不回頭爭奈何)</span>。霜乃有省<span class='note-inline'>(險負平生)</span>。</p>
<p>師云。潭州石霜山慶諸禪師。初依溈山充米頭。一日篩米問答相契。溈至晚上堂曰。米裏有虫。諸人好看。後參道吾。問如何是觸目菩提。林泉道。玄中銘云。舉足下足。鳥道無殊。坐臥經行。莫非玄路。花嚴經云。法性遍在一切處。一切眾生及國土。三世悉在無有餘。亦無名字而可得。東坡亦云。溪聲便是廣長舌。山色豈非清淨身。夜來八萬四千偈。他日如何舉似人。以此觀來。觸目菩提無空缺處。更嫌何處不分明。吾喚沙彌。彌應喏。吾云添淨瓶水著。林泉道。隔壁不勞供短狀。元來有理不高聲。良久吾却問霜汝適來問甚麼。腦後這槌。如覺痛自然心地得安寧。霜擬舉。劍去久矣爾方刻舟。吾歸方丈。霜乃有省。一念回光便同本得。後來果有僧問。咫尺之間為甚麼不覩師顏。霜曰徧界不曾藏。林泉道。觸目菩提旋蒸熱賣。僧又舉問雪峰。徧界不曾藏意旨如何。峰云甚麼處不是石霜。霜聞曰這老漢著甚麼死急。峰聞曰老僧罪過。東禪齊云。只如雪峰會石霜意不會石霜意。若會。他為甚麼道死急。若不會。雪峰作麼生不會。雖然法且無異。其奈師承不同。故解之差別。他云遍界不曾藏。也須是學來方始得會。亂說即不可。林泉道。當時若不歸方丈。爭解添缾接上機。多謝東禪齊拍手。霜峰的意共同輝。更看丹霞復垂明鑑。頌曰。</p>
<p style="margin-left:1em">垂手還他作者機<span class='note-inline'>(隔行是離)</span>。尋常語裏布槍旗<span class='note-inline'>(不可干戈相待)</span>。重詢擬進歸方丈<span class='note-inline'>(一度可喜兩度醜)</span>。一句分明更不疑<span class='note-inline'>(險不又蹉過)</span>。</p>
<p>師云。串錦老漁懷就市。飄飄一葉浪頭行。萬松道此乃入廛垂手不避風波者也。若非作者知時達變機用崢嶸。必不能向尋常語裏解布槍旗。若非仗文殊劒。執祕魔杈。擐石鞏弓。放國師箭。必然納敗決索歸降。故復重詢擬進。盡力提持。巧計招安。欲歸方丈。果於一句之下了了分明。可謂三思然後再思可矣。咦。無孔鐵槌輕舉處。疑團粉碎了無遺。</p>
</div>
<div class='div-other'><a id='mulu19' />
<p class='h1'>第十六則　漸源持鍬<span class='note-inline'>(遷化)</span></p><p>示眾云。慎終追遠孝感於天。粉骨碎身難酬厚德。衲僧分上不必如斯。若非至理一言險。不漫勞心力。有曾悞犯者麼。</p>
<p style="margin-left:1em">舉漸源興禪師一日持鍬上石霜法堂東頋西頋<span class='note-inline'>(引惹詞訟)</span>。霜見乃云作甚麼<span class='note-inline'>(點撿將來不可放過)</span>。源云覔先師靈骨<span class='note-inline'>(還具眼麼)</span>。霜云。洪波浩渺。白浪滔天。覔甚麼先師靈骨<span class='note-inline'>(只知盡法不管無民)</span>。源云正好著力<span class='note-inline'>(事難方表丈夫心)</span>。霜云一物也無著甚麼力<span class='note-inline'>(不惜唇皮盡情吐露)</span>。源持鍬肩上便行<span class='note-inline'>(伶利衲僧一撥便轉)</span>。太原孚云。先師靈骨猶在<span class='note-inline'>(明眼人難謾)</span>。</p>
<p>師云。潭州漸源仲興禪師。在道吾為侍者。因過茶與吾。吾提起盞曰。是邪是正。師叉手近前目視吾。吾云。邪則總邪。正則總正。師曰某甲不恁麼道。云汝又作麼生。師奪盞子提起曰是邪是正。云汝不虗為吾侍者。師便禮拜。林泉道。棋逢敵手難藏倖。詩到重吟始見功。一日侍吾往檀越家吊慰。師拊棺曰生邪死邪。吾云。生也不道。死也不道。曰為甚麼不道。云不道不道。歸至中路師曰。和尚今日須與某甲道。若不道。打和尚去也。吾云。打即任打。道即不道。師便打。吾歸院曰。汝宜離此去。恐知事得知不便。師乃禮辭隱于中院。經三年後。忽聞童子念觀音經。至應以比丘身得度者即現比丘身。忽然大省。遂焚香遙禮曰。信知先師遺言終不虗發。自是我不會。却怨先師。先師既沒。唯石霜是嫡嗣。必為證明。乃造石霜。霜見便問。離道吾後到甚處來。曰只在村院寄宿。霜云前來打先師因緣會也未。師起身進曰却請和尚道一轉語。云不見道生也不道死也不道。師乃述在村院得底因緣。遂禮拜石霜設齋懺悔。他日持鍬復到石霜。於法堂上從東過西從西過東。霜云作甚麼。林泉道。不唯審問端由。又恐依前蹉過。曰覔先師靈骨。林泉道。以往觀來大似佯慈悲假孝順。云洪波浩渺白浪滔天覔甚麼先師靈骨。林泉道。鬪難不鬪易。鬪易誰不會。果然道正好著力。林泉道。但辨肯心必不相賺。云這箇針劄不入著甚麼力。林泉道。雖云無縫罅。寧免見披離。源持鍬肩上便行。可謂下坡不走。快便難逢。太原孚尚座果是忍俊不禁。與代語云。先師靈骨猶在。林泉道。路見不平拔劒相助。更請丹霞重宣此義。頌曰。</p>
<p style="margin-left:1em">本地虗明無一物<span class='note-inline'>(<span class='corr'>已</span>太多生)</span>。幾人認得黃金骨<span class='note-inline'>(不道無。只是少)</span>。持鍬肩上便行時<span class='note-inline'>(步步踏着)</span>。太辯從來還若訥<span class='note-inline'>(真文不醋)</span>。</p>
<p>師云。昔張司徒因燼其居。遂書偈云。居士沉舟日。司徒失火時。本來無一物。何用苦嗟咨。六祖亦云。菩提本無樹。明鏡亦非臺。本來無一物。何假拂塵埃。此皆發明空劫以前本源心地。若非具金剛眼睛。爭能識黃金骸骨。雖是實際理地不受一塵。何疑佛事門中不捨一法。而況持鍬肩上復妙。迴途撒手便行。不居正位。大辯若訥。默默自知田地穩。大智如愚。騰騰誰為肚皮憨。還知放去收來太速處麼。插鍬意與持鍬意。覿面相呈子細看。</p>
</div>
<div class='div-other'><a id='mulu20' />
<p class='h1'>第十七則　洞山初秋<span class='note-inline'>(解結)</span></p><p>示眾云。這邊那畔。孰能推倒界墻。正去偏來。你試蹴踏芳草。作麼生囑付則是。</p>
<p style="margin-left:1em">舉洞山价禪師解夏上堂云。秋初夏末。兄弟或東或西。直須向萬里無寸草處去<span class='note-inline'>(好因緣是惡因緣)</span>。良久云。只如萬里無寸草處。作麼生去<span class='note-inline'>(伏取處分)</span>。顧視左右云。欲知此事。直須如枯木上花開方與他合<span class='note-inline'>(乾暴暴時須潤濕。冷清清處要溫和)</span>。石霜云。出門便是草<span class='note-inline'>(動落今時猶自可)</span>。明安云。直得不出門。亦是草漫漫地<span class='note-inline'>(靜沉死水更難甘)</span>。</p>
<p>師云。一大圓覺為我伽藍。云何解制而論東西。直饒指教深隱寒巖飽看冷翠。坐白雲而終須不妙。守丹嶠而未必便宜。教人指默垛根。到了枉稱鼈古。所以洞山恐伊墮在無事界中弄巧成拙弱喪忘歸。良久云只如萬里無寸草處作麼生去此。皆養子之緣怕折姦便。可謂兒行千里母行千里。飜覆尋思再三招撥。顧視左右云。欲知此事直須枯木上生花方與地合。可謂正雖正而偏。偏雖偏而圓。一日藥山指枯榮二樹問道吾曰。枯者是榮者是。道吾云榮者是。山曰灼然一切處光明燦爛去。又問雲巖云枯者是榮者是。巖云枯者是。山曰灼然一切處放教枯淡去。高沙彌忽至。山云枯者是榮者是。彌云。枯者任他枯。榮者任他榮。山回顧道吾雲巖曰不是不是。其實此事轉轆轆活鱍鱍。如盤走珠了無滯跡方為可也。若一向指教無寸草處去。石上釘橛何時得出。許令枯木生花。似許放開一線。致令石霜點罰道。出門便是草。汝但起心動念。豈非落在今時。後明安云。直得不出門亦是草漫漫地。此雖難會却最易知。不見道。斫却月中桂。清光應更多。天童後來一併頌出。草漫漫。門裏門外君自看。荊棘林中下脚易。夜明簾外轉身難。若論轉身一路。寧免丹霞指出。頌曰。</p>
<p style="margin-left:1em">歸家豈坐碧雲床<span class='note-inline'>(久靜思動)</span>。出戶不行青草地<span class='note-inline'>(久動思靜)</span>。南北東西本自由<span class='note-inline'>(放浪多日)</span>。渠無向背那迴避<span class='note-inline'>(心不負人面無慚色)</span>。</p>
<p>師云。不立纖塵處。寂寥事事無。到來家蕩盡。免作屋中愚。雖處碧雲深處。應須緩步移身。當於皓月輝時莫避入鄽垂手。既辭竺土豈戀胡床。此乃正不居正之小樣也。為入息不居陰界。故出息不涉眾緣。非嫌面上夾竹桃花。唯怕肚裏侵天荊棘。曾不墮青青黯黯。那肯滯莽莽芊芊。任觸目之荒林。儘論年之放曠。可謂百花叢裏過。一葉不沾身。此乃偏不垂偏之大略也。是他得的人千自由百自在。不於石室生根。且向草庵止宿。不見石頭和尚道。問此庵。壞不壞。壞與不壞主元在。不居南北與東西。基址堅牢以為最。又云。迴光返照便歸來。廓達靈根非向背。恁麼看來。有迴避無迴避。還委悉麼。相逢無話說。不見又思量。</p>
</div>
<div class='div-other'><a id='mulu21' />
<p class='h1'>第十八則　洞山大事<span class='note-inline'>(服飾)</span></p><p>示眾云。覷遠休覷近。念念合究死生。論實不論虗。切切唯談真諦。分明指示。後買先甞。有來利市開張者麼。便請便請。</p>
<p style="margin-left:1em">舉洞山問僧。世間甚麼物最苦<span class='note-inline'>(休教情窒礙。莫被舌頭謾)</span>。僧云地獄最苦<span class='note-inline'>(只知其一豈知其二)</span>。山云。不然。向此衣線下不明大事始是苦<span class='note-inline'>(曾喫知酸)</span>。</p>
<p>師云。如來以慈悲喜捨四無量心度脫眾生。祖師依戒定慧三無漏學開發衲子。洞山向高高山頂點手。這僧於深深海底掉頭。早是謝他。不道沙糖最甜黃蘗最苦。想伊熟境難忘。夢見獄卒也怕。而不知調達謗佛墮於地獄。佛令阿難就獄慰問汝苦楚不。達曰我居無間獄中如受三禪天樂。這僧却云最苦。據斯器量。何霄壤之懸殊。所以洞山道。不然。向此衣線下不明大事始是苦。真所謂為怜三歲子。用盡一生心。雖是按牛頭喫草。也何妨就虎背添斑。賴遇丹霞遞相勸諫。頌曰。</p>
<p style="margin-left:1em">鑊湯爐炭幾何般<span class='note-inline'>(覩之眼眩。思之意亂)</span>。地獄三塗未苦酸<span class='note-inline'>(逆耳是忠言)</span>。須信新豐親切語<span class='note-inline'>(分明記着)</span>。袈裟之下莫顢頇<span class='note-inline'>(不得忘却)</span>。</p>
<p>師云。一切業障海。皆由妄想生。何止鑊湯爐炭劒樹刀山地獄三途苦楚者哉。由是丹霞替代洞山重宣此義。再說偈言。上代下世老婆心切。大抵輪迴六道出沒四生。皆為不明正法眼藏涅槃妙心。世尊初成正覺。普觀一切眾生具有如來智慧德相。但以妄想執著而不證得。此豈非洞山所言大事者邪。故又再三囑付道。須信新豐親切語。袈裟之下莫顢頇。洞山自唐大中末於新豐山接誘學徒。厥後盛化豫章高安之洞山。權開五位。善接三根。大闡玄音。光揚祖道。故就所居山名有新豐之稱。只如所囑之語親切那不親切。合顢頇不合顢頇。如人飲水何消問。冷暖唯除心自知</p>
</div>
<p class='juan'>虗堂集卷一</p>
</div><!-- end of div[@id='body'] -->
</body></html>