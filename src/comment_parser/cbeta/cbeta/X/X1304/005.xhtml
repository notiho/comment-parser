<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱丹霞淳禪師頌古虗堂集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu75' />林泉老人評唱丹霞淳禪師頌古虗堂集卷五</p><p class="byline">後學性一閱</p><p class="byline">生生道人梓</p>
<div class='div-other'><a id='mulu76' />
<p class='h1'>第六十九則　依經解義<span class='note-inline'>(經教)</span></p><p>示眾云。恁麼也不得。不恁麼也不得。恁麼不恁麼總不得。只如披沙揀金。還有不犯手勢的麼。</p>
<p style="margin-left:1em">舉僧問同安。依經解義三世佛冤。離經一字即同魔說。此理如何<span class='note-inline'>(只知口闊不覺舌長)</span>。安云。孤峰逈秀不挂烟蘿<span class='note-inline'>(低頭才擬議)</span>。片月橫空白雲自異<span class='note-inline'>(鷂子過新羅)</span>。</p>
<p>師云。玉軸琅函擬破題。佛魔寧免立堦梯。止啼黃葉曾為喻。何必區區守悟迷。可惜情塵汩沒識浪漂沉。固閉玄關穿鑿解穽。向依經離經處狗囓枯骨。於佛冤魔說邊鷂過新羅。故來取覆同安。要達其中妙理。若非老婆心切。爭肯如斯與說。欲圖見性識心。不免多唇恃舌。所以向他道。孤峰逈秀不挂煙蘿。片月橫空白雲自異。只如同安恁麼道。還解得這僧疑情麼。若也舌頭上無十字關。脚跟下無五色線。自然開口道著舉步踏著。方信佛本無冤魔本無說。著甚做依經解義。他幾曾離經一字。子細點檢將來。這僧大似驅雷捉電捕影追風。審空花濃淡論兔角短長。枉恁狐疑虗勞心力。是他同安優遊平易不共你忙。搖廣長舌出險崖句。任渠攀仰縱汝登臨。應須越格超宗莫使磕天撞地。還知麼。有心用處還應錯。無意看時却宛然。頌曰。</p>
<p style="margin-left:1em">雲自高飛水自流<span class='note-inline'>(彼此不相干)</span>。海天空濶漾虗舟<span class='note-inline'>(隨流方得妙)</span>。夜深不向蘆灣宿<span class='note-inline'>(風力扶帆行不棹)</span>。逈出中間與兩頭<span class='note-inline'>(笛聲喚月下滄洲)</span>。</p>
<p>師云。雲本無心出岫高飛遠颺而普廕群萌。水非有意興波駕險乘虗而令達彼岸。既恁海天空濶獨漾虗舟。當從花藏優遊頓拋浮世。休愁魔說莫結佛冤。不即不離兮性本如如。無增無減兮情非逸逸。運慈航於島嶼。撥短棹於蘆灣。既能不涉春秋。爭肯經停宿夜。這邊那畔不滯其蹤。內外中間匪留其跡。非止隨流得妙。況兼住岸不迷。塞斷狂瀾抉殘怒浪。放詞源之浩瀚。縱性水之澄渟。直饒絕點純清。未免天機漏泄。不必尋言逐句。應須捨妄歸真。休因一句隨他語。謾使千山走衲僧。</p>
</div>
<div class='div-other'><a id='mulu77' />
<p class='h1'>第七十則　問諸佛師<span class='note-inline'>(佛祖)</span></p><p>示眾云。仰之彌高。誰識本來真面目。鑽之彌堅。果難分訴此形容。有忍俊不禁欲承頭者麼。</p>
<p style="margin-left:1em">舉僧問新羅雲住禪師。如何是諸佛師<span class='note-inline'>(誰敢呼名道字)</span>。住云文殊聳耳<span class='note-inline'>(驚動傍邊一箇人)</span>。</p>
<p>師云。洞山一日謂眾曰。知有佛向上人。方有說話分。僧問如何是佛向上人。山曰非佛。保福別云。佛非。法眼別云。方便呼為佛。林泉道。三人證龜成鼈。設使毗盧有師。有名呼不得。法身有主。無位可安排。況諸佛之師乎。此皆實際理地不受一塵。據實而論也。新羅却云文殊聳耳。如人被罵。不甘者承頭。非止眼跳耳熱。其由內顫身搖不消勘辨根源。是實難以抵諱。文殊乃過去七佛之師。故恁答也。若便恁麼會去。休於言句內。埋沒祖師心。頌曰。</p>
<p style="margin-left:1em">無相光中未兆身<span class='note-inline'>(形興未質)</span>。清虗渺邈月為隣<span class='note-inline'>(大小明白)</span>。一輪明月當軒照<span class='note-inline'>(隱而彌彰)</span>。玉殿蕭蕭不見人<span class='note-inline'>(顯而不露)</span>。</p>
<p>師云。十四祖龍樹尊者得法後至南印土。彼國之人多信福業。祖為說法。遞相謂曰。人有福業世間第一。徒言佛性誰能視之。祖曰。汝欲見性。先須除我慢。彼云佛性大小。曰。非大非小。非廣非狹。無福無報。不死不生。彼聞理勝悉回初心。祖於座上現自在身如滿月輪。一切眾唯聞法音不覩祖相。彼眾中有長者子名迦那提婆謂眾曰。識此相否。眾曰目所未覩安能辨識。提婆曰。此是尊者現佛性體相以示我等。何以知之。蓋以無相三昧形如滿月。佛性之義廓然虗明。言訖輪相即隱。復居本座而說偈言。身現圓月相。以表諸佛體。說法無其形。用辨非聲色。彼聞偈<span class='corr'>已</span>悉悟無生。若也於斯洒洒落落了了明明。丹霞頌意不言可知。只如文殊聳耳合作麼生參究。心中多少事。那許外人知。</p>
</div>
<div class='div-other'><a id='mulu78' />
<p class='h1'>第七十一則　孤峰獨宿<span class='note-inline'>(殿堂)</span></p><p>示眾云。言如劈竹心似直絃。不勞掉弄花唇。索甚之乎者也。揀易省易會處試請道看。</p>
<p style="margin-left:1em">舉僧問雲居簡禪師。孤峰獨宿時如何<span class='note-inline'>(舒脚自由展脚自在)</span>。居云。九間僧堂裏不臥。誰教你孤峰獨宿<span class='note-inline'>(巧說不如直道)</span>。</p>
<p>師云。南康軍雲居道簡禪師。范陽人。久入先雲居之室。密受真印而分掌寺務典司樵爨。以臘高堂中為第一座屬。先雲居將順寂。主事請問誰堪繼嗣。居曰堂中簡主事。雖承言意不在言。師謂令揀擇可當說法者。僉曰第二座可。然自俻禮先請第一座。若謙讓即堅請第二座。師既密承受記略不辭免。即自持道具入方丈攝眾演法。主事等不愜素志罔循規式。師察其情乃潛弃去。其夜安樂樹神號泣詰旦。主事大眾奔至麥莊悔過哀請歸院。眾聞空中連聲唱曰和尚來也。後僧問維摩豈不是金粟如來。曰是。云為甚麼却在釋迦會下聽法。曰他不爭人我。又問路逢猛虎時如何。曰。千人萬人不逢。為甚麼闍黎偏逢。又問孤峰獨宿時如何。曰。九間僧堂裏不臥。誰教你孤峯獨宿。雲居答話例皆如此。可謂佛法中迷却多少人。世法中悟却多少人。端的還丹一粒點鐵成金。至理一言轉凡成聖。若能恁麼直截會得。何必咬文嚼字究妙窮玄。合璧聯珠攢花簇錦。所以道眾生被解礙。菩薩未離覺。這僧大似賣弄孤危不立道方高。殊不知坐著白雲宗不妙。故雲居答處優遊平易。殊無艱難險阻之態。真所謂詩到平常處。方知格調高。怕伊不信。試問丹霞。頌曰。</p>
<p style="margin-left:1em">法爾非修本十分<span class='note-inline'>(园同太虗無欠無餘)</span>。平常酬答最分明<span class='note-inline'>(翻令所得遲)</span>。雖然指出長安道<span class='note-inline'>(將謂吾辜負汝)</span>。無柰遊人不肯行<span class='note-inline'>(誰知汝事負吾)</span>。</p>
<p>師云。當知一切法從本以來。離言說相。離名字相。離心緣相。畢竟平等。無有變異。唯有一心。故名真如。不假修持本來成就。塵塵既爾法法皆然。正隨緣時當明不變。於成事處莫昧體空。方可二六時中平常合道道合平常。世法佛法打成一片。何必矜伐孤峰獨宿。怪他不來堂內高眠。為是當家人。故說知心話。只恐邪街暗巷生客頭迷。便恁端然指出長安大道。可惜竛竮飄蕩四散。遊人不肯前行。唯圖倒褪。只如不涉途程一句合作麼生道。塵埃滿面君休笑。坐看爭名奪利人。</p>
</div>
<div class='div-other'><a id='mulu79' />
<p class='h1'>第七十二則　問本來心<span class='note-inline'>(心眼)</span></p><p>示眾云。無影無形。非內非外。慶喜尚難尋覔。神光何處安排。有知下落者試來舉似。</p>
<p style="margin-left:1em">舉僧問護國澄禪師。如何是本來心<span class='note-inline'>(一堂風冷淡。千古意分明)</span>。國云。犀因翫月紋生角。象被雷驚花入牙<span class='note-inline'>(休於言下覔。莫向句中求)</span>。</p>
<p>師云。隨州護國院淨果守澄禪師。上堂曰。諸方老宿盡在曲[彔*頁]木牀上為人。及至問著祖師西來意。未曾有一人當頭道著。時有人問。請和尚當頭道。曰。河北驢鳴。河南犬吠。林泉道。不是知音徒側耳。悲風流水豈相干。僧又問如何是本來心。非過去。非現在。非未來。亦非<span class='corr'>已</span>滅。亦非未至。亦非空寂。子細看來。未舉念時遭八百。擬開口處隔三千。所以二祖道覓心了不可得。故護國以紋生角花入牙拈向面前任伊定奪。據護國恁麼祗對。是本來心不是本來心。具眼者辨看。護國既能信手拈來。這僧理合全身擔荷。若非丹霞見義勇為。險不七古千年之成滯貨。頌曰。</p>
<p style="margin-left:1em">三脚靈龜荒逕走<span class='note-inline'>(心心無間)</span>。一枝瑞草亂峰垂<span class='note-inline'>(念念無差)</span>。崑岡含玉山先潤<span class='note-inline'>(枉多虫曰今面上有色)</span>。凉兔懷胎月未知<span class='note-inline'>(爭肯妄傳消息)</span>。</p>
<p>師舉韶國師云。通玄峰頂不是人間。心外無法滿目青山。三脚靈龜荒逕走者。休便使心作倖費力追尋。一枝瑞草亂峰垂。枉了將心用心轉見病深。崑岡有玉山先潤。丹霞恁麼舉來。口是心苗無心不道。復云凉兔懷胎月未知。他若知有却成剩法。若以真妄妄生分別。更是遠之遠矣。不見道。有心用處還應錯。無意看時却宛然。</p>
</div>
<div class='div-other'><a id='mulu80' />
<p class='h1'>第七十三則　本來父母<span class='note-inline'>(省訪)</span></p><p>示眾云。未生以前不有爺羹娘飯。劫空之際那消私事公酬。怕有疑情未決者莫惜唇皮。</p>
<p style="margin-left:1em">舉僧問護國。如何是本來父母<span class='note-inline'>(高着眼看)</span>。國云頭不白者<span class='note-inline'>(莫錯認)</span>。僧云將何奉獻<span class='note-inline'>(薄批明月。細切清風)</span>。國云。殷勤無米飯。堂前不問親<span class='note-inline'>(將無做有豈費神思)</span>。</p>
<p>師云。空劫前時未兆身。了無名相寄雙親。非從養育彰玄德。豈假恩怜契本真。莫並乾坤聯世譜。休同考妣敘人倫。他家久證無生忍。何必區區問正因。昔有尼禮拜雲巖。巖曰汝爺在否。尼云在。曰年多少。云六十五。曰。汝有箇爺非年六十五。汝還知否。云莫是恁麼來者。曰恁麼來者猶是兒孫。洞山代云。直得不恁麼來者亦是兒孫。林泉道。證父攘羊。當仁不讓。護國雖答這僧頭不白者。大似明來暗謝智起惑亡。不墮偏方唯居正位。這僧不識好惡賣假孝順。又問將何奉獻。國云。殷勤無米飯。堂前不問親。佛事人情一時周足。未審丹霞向甚麼處相見。頌曰。</p>
<p style="margin-left:1em">出門遍界無知<span class='corr'>己</span><span class='note-inline'>(眼高四海)</span>。入戶盈眸不見親<span class='note-inline'>(傍若無人)</span>。虗室夜寒何所有<span class='note-inline'>(淨躶躶赤洒洒)</span>。碧天明月頗為隣<span class='note-inline'>(問道方知)</span>。</p>
<p>師云。相識滿天下。知心有幾人。雖云遍界不曾藏。其奈通身無影像。其由歸家穩坐及盡今時。入戶盈眸二親莫覩。僧問石霜。咫尺之間為甚麼不覩師顏。霜云我道遍界不曾藏。僧復問雪峰。遍界不曾藏意旨如何。峰云甚麼處不是石霜。天童拈云。石霜雪峰相去多少。直是千里萬里。若有人問長蘆。遍界不曾藏意旨如何。但向道甚麼處是石霜。恁麼看來。虗室夜寒更何所有。唯餘碧天明月端可為隣。到這裏。清光照眼似迷家。明白轉身還墮位。</p>
</div>
<div class='div-other'><a id='mulu81' />
<p class='h1'>第七十四則　西來的意<span class='note-inline'>(祖教)</span></p><p>示眾云。天竺都來五步。太山只重三斤。沒足石人親曾計較。無星鐵秤任便評量。有不信者三思然後再思可矣。</p>
<p style="margin-left:1em">舉僧問荷玉慧禪師。如何是西來的的意<span class='note-inline'>(金烏東出。玉兔西沉)</span>。玉云不禮拜更待何時<span class='note-inline'>(傷嗟今古人。幾箇知恩德)</span>。</p>
<p>師云。石頭參同契道。竺土大僊心。東西密相付。人根有利鈍。道無南北祖。靈源明皎潔。枝派暗流注。執事元是迷。契理亦非悟。斯之的意何必重宣。這僧大似終日數十不知二五。那信物物頭頭堂堂獨露。莫不迷真執妄認奴作郎。甘受輪回虗生浪死。所以荷玉按牛頭喫草。嗔不知恩故云不禮拜更待何時。可謂赤心片片知人少。覿面堆堆覩者稀。要知至理一言。請問丹霞和尚。頌曰。</p>
<p style="margin-left:1em">虗堂寂寂夜深寒<span class='note-inline'>(凍殺法身。清損漁父)</span>。携得瑤琴月下彈<span class='note-inline'>(清音無間斷。誰肯暫來聽)</span>。不是知音徒側耳<span class='note-inline'>(枉費精神)</span>。悲風流水豈相干<span class='note-inline'>(一曲兩曲無人會。雨過夜塘秋水深)</span>。</p>
<p>師云。情存一念悟。寧越昔時迷。雖則寒灰枯木一念萬年。明月堂前虗閑寬廓。寂兮寥兮肌生於粟。杳兮冥兮眼布於花。是故宗師深愍此輩。携瑤琴於月下。整絃索於星前。休沐龍池探拔鳳沼。定金徽之遠近。理玉軫之幽微。節奏合宜吟猱得所。悲風流水乃琴操之佳名。洛浦離騷亦玄音之雅號。若非叡思凝神。端的徒勞側耳。未委何人達斯妙趣。伯牙與子期。不是閑相識。</p>
</div>
<div class='div-other'><a id='mulu82' />
<p class='h1'>第七十五則　阿育家風<span class='note-inline'>(家風)</span></p><p>示眾云。富有萬德。樂不過身安。蕩無纖塵。喜不過無事。我衲僧家。懶修精進定。愛作吉祥眠。莫有知此況味者麼。</p>
<p style="margin-left:1em">舉僧問阿育通禪師。如何是和尚家風<span class='note-inline'>(徤則經行困則眠)</span>。育云渾身不直五文錢<span class='note-inline'>(<span class='corr'>已</span>太多生)</span>。僧云恁麼則太貧寒生<span class='note-inline'>(莫向言中取則)</span>。育云祖代如此<span class='note-inline'>(累及先宗)</span>。僧云如何施設<span class='note-inline'>(直須句外明宗)</span>。育云隨家豐儉<span class='note-inline'>(既能窮對副。必解掌門風)</span>。</p>
<p>師舉香嚴智閑禪師云。去年貧未是貧。今年貧始是貧。去年無卓錐之地。今年和錐也無。林泉道。猶有這箇在。據香嚴恁般說道家門。若比阿育似乎更甚。於衲僧分上當合如是。所以道渾身不直五文錢。灌溪閑禪師頌云。抖擻多年穿破衲。㲯毿一片逐雲飛。拈來搭向肩頭上。也勝時人著錦衣。林泉道。少賣弄好。昔須菩提華房百寶。憍陳如弊服五錢。或曰迦葉波亦爾。乞食貧里習糞掃衣。行頭陁行故如是也。這僧見恁麼道。不免隨言生解逐語分宗。識情礙塞。作可怜愍道太貧寒生。阿育便以本分事相為道。祖代如此。非是養子不及父家門一世衰。亦非舉條攀例敗辱門風。待要這僧向實際理地不受纖塵抄直處疾會。其奈轉生疑慮。審問根由道如何施設。阿育須索將無作有。打發這僧道隨家豐儉。可謂老作家手段終別。俗諺云。待客不可不豐。治家不可不儉。豐儉合宜果能施設。還委悉麼。更窮須道搊搜字。爭肯教人下眼看。頌曰。</p>
<p style="margin-left:1em">祖代家風沒一文<span class='note-inline'>(豈知〔皮被〕裹珍珠)</span>。清貧終是更清貧<span class='note-inline'>(早是那堪)</span>。著衣喫飯隨豐儉<span class='note-inline'>(要不悶依本分)</span>。物物頭頭用最親<span class='note-inline'>(信手拈來無非恰好)</span>。</p>
<p>師舉釋迦如來傳法偈云。法本法無法。無法法亦法。今付無法時。法法何曾法。所以道釋迦慳無物與人也。論至於斯何至五文。端的一文也無。龍牙居遁禪師頌云。學道先須且學貧。學貧貧後道方親。一朝體得成貧道。道用還如貧底人。此豈非清貧終是更清貧。汝但二六時中著衣喫飯。隨家豐儉甚生次第。不見道萬事信緣安樂法。不須費力強追求。若然則隨富隨貧且歡樂。不開口笑是癡人。若解如斯放下。不教塵境相謾。物物頭頭皆堪使用。恁麼看來且道有一文沒一文。把住放行全在我。拈來拋去更由誰。足知阿育能施設。美語甜言不皺眉。</p>
</div>
<div class='div-other'><a id='mulu83' />
<p class='h1'>第七十六則　四海晏清<span class='note-inline'>(對機)</span></p><p>示眾云。一心不生萬法無咎。二障永斷六國安寧。子細看來由未勦絕。有了幹者麼。</p>
<p style="margin-left:1em">舉僧問金峰志禪師。四海晏清時如何<span class='note-inline'>(且莫無風起浪)</span>。峰云猶是堦下漢<span class='note-inline'>(舉頭盡是兒孫事。祖父從來不出門)</span>。</p>
<p>師云。撫州金峰玄明從志禪師。嗣曹山。僧問如何是金峰正主。曰。此去鎮縣不遙。闍棃莫造次。云何不道取。曰口如磉盤。林泉道。深談實相善說法要。又問千峰萬峰那箇是金峰。峰乃斫額。林泉道。遠觀不審。近覩分明。復問四海晏清時如何。汝豈不聞道皇道太平無忌諱。縱橫何處不風流。非止河清海晏其由國泰民安。六賊歸降四臣不昧。雖是一了百當。難逃萬別千差。皆不出乎建化玄門。安得不為堦下漢邪。汝還欲識至尊金容麼。東宮雖至的。不面舜堯顏。寂寂簾垂處。丹墀費仰攀。頌曰。</p>
<p style="margin-left:1em">四海烟塵<span class='corr'>已</span>晏然<span class='note-inline'>(至道無為)</span>。當軒明月照人寒<span class='note-inline'>(靜極光通達)</span>。大功不賜將軍賞<span class='note-inline'>(聖情難測)</span>。寶馬金槍頓懶觀<span class='note-inline'>(成而不處)</span>。</p>
<p>師云。這邊冷淡那畔相應。應須坐斷十方。莫使迷惑三界。不有纖毫堪介意。了無一法可當情。頓弃萬緣勦絕諸趣。何止四海烟塵晏然而<span class='corr'>已</span>哉。直得回光返照擺手歸來。披透戶清風對當軒皓月。蕭條侵骨冷皎潔逼人寒。機盡功忘。控寶馬而孰能賞鑑。神疲意懶。擲金鏘而誰解觀瞻。堦下漢浪得其名。寰中旨豈容觸犯。莫有再敢當風者麼。若解塵中能作主。須知化外自來賓。</p>
</div>
<div class='div-other'><a id='mulu84' />
<p class='h1'>第七十七則　非思量處<span class='note-inline'>(對機)</span></p><p>示眾云。口談辭喪。胸中空有五車書。心緣慮忘。言外不知三昧法。有會領略者麼。</p>
<p style="margin-left:1em">舉僧問蜀州西禪禪師。如何是非思量處<span class='note-inline'>(勘破了也)</span>。禪云誰見虗空夜點頭<span class='note-inline'>(除是丹霞)</span>。</p>
<p>師舉三祖大師信心銘云。非思量處。識情難測。真如法界。無自無他。這僧只知非思量處。豈知識情難測。由是西禪於真如境內法界其間。離分別心無自他想。以虗空夜點頭為酬。看誰可見。只如西禪恁麼道。是思量非思量。識情可測不可測。具眼者辨看。若此一句語下見諦明白。不枉拖條竹杖著䩫草鞋。出一叢林入一保社。於禪床脚拂子邊窮玄究妙。息慮忘緣離心意識處參。出凡聖路處學。自然心燈晃晃智炬煌煌。儻能達本還源。自解回光返照。何必區區更問林泉老漢。頌曰。</p>
<p style="margin-left:1em">一點靈明六不收<span class='note-inline'>(千自由百自在)</span>。昭然何用更凝眸<span class='note-inline'>(眨眼蹉過)</span>。箇中消息人難委<span class='note-inline'>(且休歇過)</span>。獨有虗空暗點頭<span class='note-inline'>(泄漏天機)</span>。</p>
<p>師云。本來佛性亘古亘今。妙覺真心無蹤無影。背之則昏昏蒙蒙。向之則明明了了。飜手覆手不在他人。舉足下足只由自<span class='corr'>己</span>。但肯寸心不昧。自然萬法皆明。非唯照見五蘊皆空。欲使洞達十虗頓現。此點靈明何六門而之可攝也。既恁昭然無間。何消更用凝眸。不見一法即如來。方得名為觀自在。若論箇中消息。就裏行藏。非是人。難委悉。蓋由汝善熒惑。被無始劫來妄情埋沒。不識家珍。唯認茫茫業識。甘受輪回。見道虗空點頭。不解飜為揑恠。可謂是寒山逢拾得。拍手咲呵呵。</p>
</div>
<div class='div-other'><a id='mulu85' />
<p class='h1'>第七十八則　白眉㬠熱<span class='note-inline'>(歲時)</span></p><p>示眾云。一片老婆心。為人無間歇。不惜兩莖眉。磨唇哈呾舌。嚼飯喂嬰兒。舉措知時節。有知恩報恩風流如雅者麼。</p>
<p style="margin-left:1em">舉僧侍立白眉霞禪師次<span class='note-inline'>(少當努力)</span>。眉云可㬠熱<span class='note-inline'>(尋常語裏指示分明)</span>。僧云是<span class='note-inline'>(具實祇對)</span>。眉云祇如熱向甚麼處迴避<span class='note-inline'>(入草求人)</span>。僧云鑊湯爐炭裏迴避<span class='note-inline'>(大丈夫須猛烈)</span>。眉云鑊湯爐炭裏又作麼生迴避<span class='note-inline'>(要識真金火裏看)</span>。僧云眾苦不能到<span class='note-inline'>(真師子兒善能哮吼)</span>。</p>
<p>師云。撫州曹山慧霞了悟禪師。嗣先曹山本寂禪師。僧問佛未出世及出世。答曹山不如。不如曹山。是此曹山之語。非先曹山答也。白眉老漢慈悲心重利物情深。於十二時動轉施為。莫不入[廓-享+墨]垂手開發學徒。見僧才侍立次。猛然提挈道可㬠熱。他豈不知人人各有寒暑不犯的本來面目。這僧披襟當之便道是。豈免白眉以養子之緣方來便去。待要直明本分一事。這僧必是箇久參衲子慣戰作家。便道鑊湯爐炭裏迴避。雖特以毒去毒以熱去熱。執謝情忘本無分別。白眉只恐口頭取辨。復更逼拶道鑊湯爐炭裏又作麼生迴避。這僧敢作敢為能做能當。但向道眾苦不能到。眉默置。林泉道。拈却肯路根塵空。脫體無依活卓卓。方知臨危不變真大丈夫。更看丹霞別推長處。頌曰。</p>
<p style="margin-left:1em">崑岡片玉火中潤<span class='note-inline'>(是真難滅)</span>。碧落孤蟾水底圓<span class='note-inline'>(上下光通)</span>。一念翛然無異色<span class='note-inline'>(塵中能作主)</span>。任從滄海變桑田<span class='note-inline'>(化外自來賓)</span>。</p>
<p>師舉論才德頌云。大圭廉不割。利劒用不缺。當其斬馬時。良玉不如鐵。置鐵在紅爐。鐵消易如雪。良玉同其中。三日燒不熱。君論才與德。詠此知憂劣。崑岡片玉火中溫潤。信不誣矣。又若碧落孤蟾向水底團圝。一月印千江。千江一月攝。若離分別取捨情量。自然縱橫得妙左右逢原者也。<span class='corr'>但</span>肯一念翛然。愁甚六根解脫。既無異色必具威神。任滄海之飜騰。縱桑田之改變。中心樹子依舊根深蒂固葉綴花聯。不有榮枯何緣凋謝。還知這僧鐵石肝膓松筠節操麼。不動金剛體。非同敗壞身。</p>
</div>
<div class='div-other'><a id='mulu86' />
<p class='h1'>第七十九則　透法身句<span class='note-inline'>(法身)</span></p><p>示眾云。松直棘曲。鶴白烏玄。水長船高。泥多佛大。恁麼說話有透脫者麼。</p>
<p style="margin-left:1em">舉僧問廣德延禪師。如何是透法身句<span class='note-inline'>(熊飜斤斗。驢舞柘枝)</span>。德云。無力登山水。茆戶絕知音<span class='note-inline'>(勿謂秦無人)</span>。</p>
<p>師云。襄州萬銅山廣德延禪師。師一日不安。僧問和尚患甚麼。曰無私不墜。云恁麼則<span class='corr'>已</span>知和尚病源也。曰你道老僧患甚麼。云和尚忌口好。師便打。林泉道。藥不瞑眩。厥疾弗瘳。又問透法身句。其實法身圓同太虗無欠無餘。良由取捨所以不如。莫逐有緣勿住空忍。一種平懷泯然自盡。若有纖毫妄情窒礙。被玄關固閉金鎻縈纏。焉能倜儻縱橫得妙。既云法身無為不墮諸數。何必即三而一即一而三。向三一不相涉處。要汝縱橫透脫左右無拘。所以廣德答以無力登山水。茆戶絕知音。若遇知音。端能賞鑒。自不以有力無力邊追尋登山涉水畔採摭。茆戶寂寥蓬窓慘切。神通游戲妙用無方。雖則頭頭顯現。孰能信手拈來。物物全彰。誰解全身放下。祇如廣德恁麼道。是透法身句不是透法身句。且待別時來。分明向你說。丹霞多口多。於斯還漏泄。頌曰。</p>
<p style="margin-left:1em">體妙探玄盡涉程<span class='note-inline'>(草鞋跟斷處。幾個解還鄉)</span>。爭如野老異中行<span class='note-inline'>(步步踏着)</span>。功忘日用平懷穩<span class='note-inline'>(清閑真道本。無事小神仙)</span>。免事君王寵辱驚<span class='note-inline'>(利鎻名韁俱掣斷。從今不受五更寒)</span>。</p>
<p>師云。鳳縈金網趍霄漢以何期。龍滯瑤池會風雲而何日。若解洒洒落落巍巍堂堂。把佛祖言教且權拈放一邊。體妙探玄例皆餘事。但盡法愛自爾情忘。豈涉途程方至寶所。況痿羸野老異類中行。兀兀無知騰騰自樂。論甚體大相大用大。拈放一邊。折麼法身報身化身。皆歸實際。若不功忘機盡。安能執謝情休。時間逸興逍遙。日用平懷自穩。那羨縉紳軒冕。寧誇爵祿榮華。免事君王常縈寵辱之驚。罷例朝門不有利名之念。若然則優哉悠哉而無以加矣。還明此理麼。相識滿天下。知心能幾人。</p>
</div>
<div class='div-other'><a id='mulu87' />
<p class='h1'>第八十則　石門家風<span class='note-inline'>(家風)</span></p><p>示眾云。一日鉢盂兩度洗。半肩雲衲十分閑。萬緣坐斷忘功業。天際白雲任往還。莫有同聲相應同氣相求的衲僧麼。</p>
<p style="margin-left:1em">舉僧問石門蘊禪師。如何是和尚家風<span class='note-inline'>(不勞重舉似。何必再商量)</span>。門云。物外獨騎千里象。萬年松下擊金鐘<span class='note-inline'>(名聞四海。聲震九州)</span>。</p>
<p>師云。襄州石門獻蘊禪師。京兆人。初問青林如何用心得齊於諸聖。林仰面良久曰會麼。云不會。曰。去。無子用心處。師禮拜乃契悟。更不他遊。遂作園頭。一日歸侍立次。林曰子今日作甚麼來。云種菜來。曰。徧界是佛身。子向甚麼處種。云。金鋤不動土。靈苗在處生。林忻然。來日入園喚蘊闍棃。師應喏。林曰。剩栽無影樹。留與後人看。云。若是無影樹。豈受栽邪。曰。不受栽且止。你曾見他枝葉麼。曰不曾見。曰。既不曾見。爭知不受栽。云。祇為不曾見。所以不受栽。曰如是如是。林泉道。也是怜兒不覺醜。師聞法後居石門山。僧問如何是和尚家風。有甚不知。有甚難見。汝但一切時中動止起居處能具正眼。不被六根六塵使作。即俗明真因事顯理。不於意路徒費草鞋錢。跳出玄關作箇懆性漢。所以向他道。物外獨騎千里象。萬年松下擊金鐘。恁麼叮嚀付囑竭力提携。幸勿漫錯尋思。輙莫左科背聽。頌曰。</p>
<p style="margin-left:1em">夜明簾外月朦朧<span class='note-inline'>(見半不見半)</span>。騎象翻身擊寶鐘<span class='note-inline'>(孰是知音)</span>。洪韻上騰三界外<span class='note-inline'>(驚天動地)</span>。聾夫何事睡猶濃<span class='note-inline'>(喚不回頭爭奈何)</span>。</p>
<p>師云。漢明帝起光明殿。以珠璣為簾箔。金扈玉堦晝夜長明。雖是烟雲慘淡星月朦朧。子細觀瞻孰能具眼。這僧既來窮玄究妙。爭免石門應緣施設。直得橫身物外垂手塵中。騎香象於建化門頭。擊金鐘於壺天境外。洪韻上騰三界。清音普徧十方。其奈聵者不聞空勞心力。儻能返聞聞處。遊觀音入理之門。未見見時了普賢無虧之用。恁麼會得。方信舉足下足鳥道無殊。坐臥經行莫非玄路。赤窮活計不勞根問端由。清白家風何必推窮子細。還相委悉麼。山中老宿依然在。桉上楞嚴久不看。</p>
</div>
<p class='juan'>林泉老人評唱丹霞淳禪師頌古虗堂集卷五</p>
</div><!-- end of div[@id='body'] -->
</body></html>