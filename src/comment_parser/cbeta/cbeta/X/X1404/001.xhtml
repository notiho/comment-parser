<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>兀菴普寧禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1404-A 師範和南手白</p><p>靈巖堂頭長老。別去許久。中間受信。後莫知動止。歲暮忽於蘇城舟中。收書并信。且知出世。出自諸山公舉。甚慰老懷。既曰住持。却與閑衲子不同。便有住持之職。從上來大有軌則。當一一依而行之。緊要者。惟以本分事。廣攝來學。亦宜隨己力量施設。當去過與不及之患。久久自然感驗也。貴老久立叢林。備見今時之弊。可默省察。莫令失脚。墮其輩流。為識者笑。吾老矣。一住五峰。今十七年矣。開奏後漸。理求閑計。只有早晚矣。法衣乙頂付去。遇上堂可一披。幻質無現成者。付在別日。旅中草略奉答。不甚子細。餘宜為宗乘自愛。不一一。</p>
<p style="margin-left:12em">師範和南手白</p>
<p>靈巖堂頭長老</p>
</div>
<div class='div-other'><a id='mulu2' />
<p class='h1'>兀菴和尚語錄目次</p>
<ul class="">
<li>卷上
<ul class="">
<li>師範手白</li>

<li>慶元府象山靈巖廣福禪院語錄</li>

<li>常州無錫南禪福聖禪寺語錄</li>
</ul></li>

<li>卷中
<ul class="">
<li>巨福山建長興國禪寺語錄</li>

<li>婺州雲黃山寶林禪寺語錄</li>
</ul></li>

<li>卷下
<ul class="">
<li>法語</li>

<li>序䟦</li>

<li>佛祖贊</li>

<li>自讚</li>

<li>偈頌</li>

<li>小佛事</li>

<li>䟦</li>
</ul></li>
</ul></div>No. 1404
<p class='juan'><a id='mulu3' />兀菴和尚語錄卷上</p>
<div class='div-other'><a id='mulu4' />
<p class='h1'>兀菴和尚初住慶元府象山靈巖廣福禪院語錄</p><p class="byline">侍者　淨韵　編</p><p>指三門。迷悟兩門。聖凡二路。以手劃一劃云。總與諸人開闢了也。普請一時證入。</p>
<p>佛殿。一釋迦二元和三佛陀。當甚椀脫丘。然雖如是。仁義道中　<span class='note-inline'>(便燒香禮拜)</span>。</p>
<p>據方丈。橫按拄杖云。莫有不顧危亡底麼。良久云。果然。</p>
<p>拈帖云。從上來。被這些子一把把定。更無轉身吐氣處。寧上座尋常一味橫點頭。到此盡平生伎倆。也擺脫不下。且道。因甚如此。公道<span class='corr'>已</span>行。</p>
<p>指法座。坐斷千差。當陽烜赫。任是須彌燈王。也須望空斫額。</p>
<p>陞座祝　聖。次祝州縣香　次云。此一瓣香。生無陰陽之地。出絕思慮之鄉。軟頑中軟頑。惡辣中惡辣。無端一回嗅著。直得喪盡平生。今日人天眾前。當陽爇却。奉為見住徑山佛鑑圓照禪師大和尚。用酬法乳。</p>
<p>據坐。<span class='note-inline'>(問答不錄)</span>　乃云。釋迦不出世。四十九年說。祖師不西來。少林有妙訣。所以道。法無去來。無動轉相。昨朝乳竇。今日靈巖。曾無動轉之跡。寧有去來之跡。如是則從上佛祖眼睛。天下衲僧鼻孔。驀拈拄杖卓一下云。總被山僧拄杖子一時穿却。盡乾坤大地。更無纖毫透漏。雖然。且道功歸何所。靠主丈云。四海浪平龍睡穩。九天雲靜鶴飛高。</p>
<p>復舉三聖道。我逢人即出。出即不為人。興化道。我逢人則不出。出則便為人。拈云。二大老。一人先行不到。一人末後太過。檢點將來。總欠一著。寧上座寄跡巖竇。隱遁過時。無端被人推將出來。做這舉止。出則出<span class='corr'>已</span>。且道為人不為人。乃云。信手斫方圓。自然合規矩。</p>
<p>當晚小參。如來唯一說無二說。祖師唯心傳無別傳。所以道。垂鈎四海。只鈎獰龍。格外玄機。為尋知<span class='corr'>己</span>。雖然。且據令一句又作麼生。朔風捲地百草死。芙蓉著花生晚寒　復舉德山小參示眾云。今夜不答話。時有僧出。德山便打。僧云。某甲話也未問。因甚打某甲。山云。你是甚處人。僧云。新羅人。山云。未跨船舷。好與三十棒。拈云。德山老漢。能放不能收。能殺不能活。當時若要盡令。直須棒了趂出。</p>
<p>徑山付法衣到。師拈起法衣。召大眾云。大庾嶺頭提不起。因什麼却在靈巖手中。諸人還知端的麼。若也知得。便知道。從上來佛佛授手。祖祖相傳。的的無私。繩繩有準。其或未知。<span class='note-inline'>(便舉法衣云。)</span>這箇是徑山圓照老人。親手付來底<span class='note-inline'>(便披)</span>。</p>
<p>上堂。召大眾云。披野干皮。作獅子吼。指東為西。將無作有。驚起法身藏北斗。喝一喝。下座。</p>
<p>結制上堂。過去諸如來。斯門<span class='corr'>已</span>成就。錯。見在諸菩薩。今各亦圓明。錯。未來修學人。應當如是學。錯。諸人還知這三錯落處麼。若也知得。不妨同此安居。其或未然。且聽從頭指出一錯。點開從上佛祖眼睛。一錯捩轉天下衲僧鼻孔。且道。更有一錯作麼生。驀拈拄杖云。拄杖子莫道得麼。試出來。將錯就錯。道看。卓一下云。餿飯泥茶爐。</p>
<p>上堂云。教中道。離言說相。離文字相。離心緣相。畢竟平等。無有變易。驀召大眾云。這般說話。蝦跳何曾出得斗。向衲僧門下。猶隔重關。畢竟事作麼生。荷葉團團團似鏡。菱角尖尖尖似錐。風吹抑絮毛毬走。雨打梨花蛺蝶飛。</p>
<p>中夏上堂云。一夏九十日。不覺<span class='corr'>已</span>過半。管帶牯牛兒。切忌隨物轉。緊把鼻頭索。莫放令寬緩。如是十二時。時時無間斷。收得純熟。斥之不去。受人言語。不動不變。覿面當機。當機覿面。必竟如何。良久云。不得動著。動著則頭角生。</p>
<p>解制小參。目前無法。意在目前。東西十萬。南北八千。所以。達磨不來東土。二祖不往西天。點檢將來。只見一邊。設使東去西去。直向萬里無寸草處去。大似泥裏推車。陸地行船。直饒總道出門便是草。雖則君子千里同風。未免隔山見烟。爭如任運騰騰。騰騰任運。飢飡渴飲。行坐困眠。自然處處朝宗。頭頭合轍。縱橫得妙。八穴七穿。且總不任麼。又作麼生。拍膝一下云。不覺日又夜。爭教人少年　復舉。僧問雲門。秋初夏末。東去西去。前途或有人問。如何祗對。雲門云。大眾退後。僧云。某甲過在甚處。雲門云。還我九十日飯錢來。師拈云。雲門老漢。當斷不斷。返招其亂。當時纔問。擘脊便棒。待它道某甲過在甚處。却向道。逢人不得錯舉。</p>
<p>道舊至上堂。召大眾云。沒絃琴。指趣深。尖新曲調。須遇知音。知音既遇。試彈一操去也。遂橫拄杖。作撫琴勢云。會麼。高山流水無窮意。落落斷崖千萬尋。</p>
<p>上堂。召大眾云。寒食清明節。家家拜掃時。木人空嘆息。石女泪雙垂。惟有林下道人。絕學無為。百不會。百不知。拈起少林無孔笛。逆風吹了順風吹。好大哥。</p>
<p>結制上堂。諸方安居結制。靈巖結制安居。雖是一般規矩。於中大有差殊。作麼生。趙州東壁掛葫蘆。</p>
<p>端午上堂。拈拄杖示眾云。拄杖子無偏黨。遍界不曾藏。通身無影像。左邊卓一下云。妖恠盡勦除。右邊卓一下云。佛魔俱掃蕩。掃蕩後如何。擲下主丈云。普天皇道無遮障。</p>
<p>徑山圓照先師訃音至。上堂。召大眾云。頑處非常放軟頑。偏能陸地要撑船。驀然撐向龍門去。蹤跡不知往那邊。幾多望斷空惆悵。亦復嗟嘆泪潸然。拍禪床一下云。安得鸞膠續斷絃　舉哀。召大眾云。我有一句子。不封亦不樹。不在舌頭邊。亦非思憶處。諸人若要知得親切。徑山圓照老人。即今在汝諸人眼睫上。放大光明。肆口宣說。急須諦聽。其或未然。蒼天中哭蒼天。</p>
<p>祈雨感應上堂。拈拄杖示眾云。拄杖子化為龍。拏雲<span class='corr'>㸕</span>霧。妙應難窮。霈然洪霔。四海皆通。五穀結實。萬物歸功。鼓腹謳歌忘世事。以拄杖打圓相云。太陽依舊海門東。擲下主丈下座。</p>
<p>解夏小參。直下猶難會。尋言轉更賒。若言佛與祖。特地隔天涯。便任麼承當。<span class='corr'>已</span>是不堪持論。那更休夏自恣。取驗蠟人。也大屈哉。靈巖恁麼告報。莫有猛省底麼。拍禪床一下云。無端夜來鴈。驚起後池秋　復舉。巴陵示眾云。不是風動。不是旛動。既不是風旛。向甚處著。有人與祖師作主。出來與巴陵相見。後來雪竇道。是風動。是旛動。既是風旛。向甚處著。有人與巴陵作主。出來與雪竇相見。師拈云。總道。二古德互相擊揚。金聲玉振。耀古騰今。殊不知。一人太儉。一人太奢。有人與二老宿作主。出來與靈巖相見。</p>
<p>建閣謝修造上堂。拆東籬補西壁。從空架空。以楔出楔。佗時聳壑昂霄。須信不勞餘力。這般說話。直是好笑。何故。纔方搓彈子。便要揑金剛。下座。</p>
<p>上堂。舉僧問巴陵。祖意教意。是同是別。巴陵云。鷄寒上樹。鴨寒下水。圓照老師道。川僧藞苴。浙僧瀟洒。師拈云。二老雖則各擅家風。其奈優劣不等。靈巖也有箇道處。或問祖意教意是同是別。只向道。鳶飛戾天。魚躍于囦。</p>
<p>上堂。拈拄杖示眾云。山僧昨日入邑滿散。於無心中收得一物。非長短方圓。亦非青黃赤白。賤則價重娑婆。貴則分文不直。不敢囊藏。今日歸來。不免擊鼓陞堂。與諸人平分去也。卓一下云。一加三。二添六。擲下云。收。</p>
<p>浴佛上堂。舉藥山因遵布衲殿主浴佛次。藥山問云。你只浴得這箇。還浴得那箇麼。遵云。且將那箇來。藥山休去。師拈云。藥山老漢。纔開臭口。便見鄉談。引得布衲隨邪逐惡。當時待它恁麼道。但舀香湯浴佛。管取藥山開口了合不得。靈巖不問你這箇那箇。今日正當四月八。敢保諸人。未曾夢見山僧盖膽毛在。</p>
</div>
<div class='div-other'><a id='mulu5' />
<p class='h1'>住常州無錫南禪福聖寺語錄</p><p class="byline">侍者　清澤　編</p><p>指三門。我此門風。孤危不立。若是臨濟兒孫。便請單刀直入。喝一喝。</p>
<p>佛殿。釋迦彌勒是他奴。他是阿誰。插香云。且看四稜蹋地時。</p>
<p>大聖殿。出現在楊州。留錫於此地。寶塔凌高空。聲光動萬里。利物應群機。如月分眾水。我來爇瓣香。一瞻一頂禮。從教人道自倒還自起。</p>
<p>據方丈。橫按拄杖召大眾云。山僧坐地。待汝搆去。良久云。諸人還覺頂門重麼。擲拄杖<span class='note-inline'>(便起)</span>。</p>
<p>拈漕帖。此是都運殿撰侍郎。幹旋造化。掌握乾坤。於無心中。當陽拈出。令未信者信。未聞者聞。山僧頂戴奉行。誰不伏聽處分。</p>
<p>指法座。向上一路滑。壁立千仞險。南禪不立堦級。直與當頭坐斷。　祝聖。次祝州縣香。據坐　<span class='note-inline'>(問答不錄)</span>　乃云。靈山的旨。少室真機。孤逈逈生風颯颯地。直得超情離見。葢色騎聲。揑聚放開。無適不可。所以。居海岸則時聞潮落潮生。潮聲浩浩。寓梁溪則但見上載下載。來往憧憧。賓主交參。風雲會合。正<span class='corr'>恁</span>麼時。如何通信。良久云。洞庭七十二峰青　舉鳥窠和尚。因白侍郎問。如何是佛法大意。鳥窠云。諸惡莫作。眾善奉行。侍郎云。三歲孩兒。也解恁麼道。窠云。三歲孩兒雖道得。八十老翁行不得。師拈云。侍郎手擎仲尼日月。腰佩毗盧金印等閑通箇消息。逈出常流。鳥窠雖則當機直截。其奈易見難明。諸人還知古德為人處麼。擘開華岳連天秀。放出黃河一派清。</p>
<p>當晚小參。折脚鐺。破木杓。無柄覇。難摸索。橫拈倒用。破二作三。正按傍提。七穿八穴。靈山密付之後。少室單傳以來。的的無私。繩繩有準。若以正眼觀之。當甚閑家破具。雖然。此意分明誰共委。相同扶起舊家風。復舉。芭蕉和尚。僧問。不落諸緣。請師直指。蕉云。有問有答。拈云。芭蕉接物應機。頗善平高就下。子細檢點將來。未免拖泥帶水。若問南禪。不落諸緣。請師直指。拈棒便打。若稍如痛痒。必不辜恩負德。</p>
<p>歲夜小參。心隨萬境轉。轉處實能幽。隨流認得性。無喜亦無憂。山僧官差不自由。只得隨流入流。所以新來乍到。未知井竈郎忙。送舊迎新。未暇改聲換調。廚乏聚蠅之糝。囊無繫蟻之絲。內空外空內外空。多憂多慮多煩惱。年<span class='corr'>已</span>盡歲<span class='corr'>已</span>除。窮廝煎餓廝吵。露柱暗攢眉。燈籠拍手笑。且道。笑箇什麼。良久云。毗婆尸佛早留心。直至如今不得妙　舉雲門示眾云。三乘十二分教。達磨西來。放過即不可。若不放過。不消一喝。雪竇舉了一喝。復云。好喝。大眾若要鼻孔遼天。辯取這一喝。師拈云。唱高和寡。則不無二古德。檢點將來。當甚[尸@豕]沸聲。</p>
<p>上堂。舉靈雲見桃花悟道頌。三十年來尋劒客。<span class='note-inline'>(著語云。癡狂外邊走)</span>幾回葉落又抽枝。<span class='note-inline'>(曾經霜雪苦)</span>自從一見桃花後。<span class='note-inline'>(喚鐘作甕)</span>直至如今更不疑。<span class='note-inline'>(狐狸探水)</span>設有無師自悟底。不堪與南禪洗脚。只如玄沙云。諦當甚諦當。敢保老兄未徹在。又作麼生。良久云。曾為浪子偏怜客。為愛貪盃惜醉人。</p>
<p>三月三。大聖生日上堂。舉泗州大聖國師。昔日有問云。住在何國。答曰。何國。<span class='note-inline'>(著語云板齒如鐵橛)</span>又問云。何姓。答曰姓何。<span class='note-inline'>(舌頭拄上腭。)</span>拈云。東涌西沒。七縱八橫。則不無大聖。其奈醜惡俱露。茲遇誕辰。拈拄杖云。拄杖子未免應時應節。下箇注脚。卓一下云。遲日江山麗。春風花草香。泥融飛燕子。沙暖睡鴛鴦。擲拄杖。</p>
<p>徑山佛智偃溪和尚至上堂。東㵎水清且泚。源遠流長。波虅鼎沸。從這裏入。不知其幾。是則是。只如國一禪師。經過梁溪。驀將泗州大聖鼻孔一揑。直得無處出氣。為復壓良為賤。為復神通游戲。良久云。君子可八。</p>
<p>淨慈斷橋至上堂。舉阿難問迦葉云。世尊傳金襴外。別傳何物公案。師頌云。弟應兄呼。自揚家醜。倒却剎竿。全機漏逗。雖有西湖月如晝。何似南禪鐵苕箒。</p>
<p>天童智別山至上堂。舉芙蓉訪實性大師上堂。以右手拈拄杖。安向左邊云。若不是芙蓉師兄。大難委悉。便下座。師拈云。實性用處。雖則左之右之。其奈翻成特地。南禪亦欲効古之作。未免㧞貧作富。蒿湯備禮。擲下拄杖云。若不是天童師兄。大難委悉。便下座。</p>
<p>結制小參。金烏急玉兔速。百歲光陰一瞬息。驀拈拄杖云。惟有拄杖子。硬葛狚黑粼皴。勿變迁無面目。三月護生。九旬禁足。酌然使得十二時。不被十二時催促。任他門外紅塵擾擾。來往憧憧。肥馬碌碌。瘦馬碌碌。驀然翻變化為龍。為雨為霖俱莫測。卓一下。</p>
<p>復舉。僧問智門。蓮花未出水時如何。答云。蓮花。出水後如何。答云。荷葉。師拈云。應機接物。則不無智門。要且只能順水張帆。不解逆風把柂。有問南禪蓮花未出水時如何。答云三平二滿。出水後如何。答云四角六張。</p>
<p>結制上堂。衲僧家。擔兜行脚。那邊經冬。這裏過夏。撑眉努目。口嘮舌沸。及乎與之立箇期限。同住大光明藏。禁足護生。一似虵入竹筒。伎倆俱盡。山僧不免撥開些子活路。總教轉得身吐得氣。見山是山。見水是水。飢來喫飯困來睡。</p>
<p>祈雨開經佛事。毗盧遮那佛。願力周法界。一切國土中。恒轉無上輪。所謂一句之內。包法界之無邊。一毫之中。置剎土而非隘。塵塵爾剎剎爾。巍巍乎蕩蕩乎。靄慈雲而誘大千。霏法雨而津百億。遂得五穀秀實。萬物滋生。處處通津。頭頭合轍。任麼委悉。如是我聞開。信受奉行卷。不滯言詮。脫或未然。切忌巡行數墨。淹黑豆子。是則是。只如　端明相公。與眾官等。為民祈請。閱此大經。臨筵作證。必竟有何祥瑞。乃云。願展調羮活國手。為霖為雨沃人間。</p>
<p>上堂。舉無著和尚往五臺。路逢一老人。無著問云。莫是文殊麼。老人云。豈有二文殊。無著便禮拜。老人忽然不見。趙州代云。文殊文殊。薦福懷云。無著只有先鋒。且無殿後。老人若不隱去。有甚面目見無著。師拈云。二古德。總是隨邪逐惡。無著認假不認真。待他道豈有二文殊。便與兜一喝。老人縱有神通。亦使隱身無路。諸人只今要見文殊麼。擲下拄杖云。直下來也。急著眼看。</p>
<p>元宵上堂。召大眾云。祖佛付授。以心傳心。猶如鏡燈交光互照。燈喻一真心。鏡喻十法界。燈燈相攝。鏡鏡交羅。盡十方佛剎。微塵數世界。重重無盡。無盡重重。炳煥融通。靈明廓徹。所以道。重重交映。若帝網之垂珠。念念圓融。類夕夢之經世。然雖如是。諸人夜半法堂上。東行西行。切須照顧。且道照顧箇什麼。良久云。照顧撞著露柱。</p>
<p>退院上堂。梁渚溪邊下直鈎。波翻浪輥費牽抽。六年用盡腕頭力。收卷絲綸恁性遊。不著此岸。不著彼岸。不滯中流。欵乃一聲天地秋。</p>
<p>師因日域法眷。道舊鄉人。不忘徑山道聚之義。屢邀閑樂。累却復至。於景定庚申。暫與一遊。海舡檣上。龍獻七大寶珠。舉眾瞻仰。咸云。東海龍王來迎。繼即須帆。速達彼岸。聖福禪寺住持乃法眷。適值開山千光法師忌辰。方丈大眾。禮請陞座。<span class='note-inline'>(問答不錄)</span>　乃云。毗盧性海。本無大小方圓。妙淨明心。不礙色空明暗。如鏡含萬象。似月印千江。曾無出沒之蹤。奚分彼此之間。所以居宋朝則口吞三世佛。遊　　日本則喜動萬家春。處處通方。頭頭合轍。適值聖福法兄。雲集此方他土。若聖若凡。宴坐圓覺妙場。為說摩訶般若。前半夏說前分般若。後半夏說後分般若。前後頓說常說熾然說。無間歇。只要諸人頓證頓悟。一夏無虗棄底道理。茲值開山和尚千光法師遠諱之辰。俾令為眾闡揚。且道說箇什麼。以拂子擊禪床一下云。這裏見得徹去。釋迦彌勒飲氣吞聲。臨濟德山望空啟告。雖然。不是任公子。徒勞話釣竿。</p>
<p>復舉。南泉和尚示眾云。王老師自小牧一頭水牯牛。擬向溪東牧。未免食他國王水草。擬向溪西牧。未免食他國王水草。不如隨分納些些。總不見得。師拈云。南泉老漢。雖則不忘水草之恩。其柰脚跟未點地在。兀庵盡力勃跳。也出他綣繢不得。雖則這邊那邊應用不缺。其柰先被聖福法兄勘破。然雖如是。且作麼生是納些些底道理。以拂子擊禪床一下云。眼睛纔定動。未免那斯祈。</p>
<p>師次至京東福禪寺。方丈大眾。禮請陞座。<span class='note-inline'>(問答不錄)</span>　提綱。欲識佛性義。當觀時節因緣。時節既至。其理自彰。是故。靈山密付之後。少室單傳以來。諸祖㸦興。分宗列派。繩繩有準。的的無私。續焰聯芳。直至今日。堂頭法兄。不忘徑山師席。義聚屢承之約。正為提持窳惰。暫導來誡。越漠觀國之光。即回舊隱畢殘。既乍到此。俾令為眾舉揚。只得客聽主裁。遂即大唐國裏打鼓。日本國裏陞堂。宗通說通。無固無必。人天畢集。凡聖交參。宛爾一會靈山。儼然未散。普使未信者信。未聞者聞。人人獨步大方。箇箇歸家穩坐。是以謂之佛性義。時節因緣。時節既至。其理自彰。雖然如是。惟有向上一路。未敢動著。何故。相逢且說三分話。未可全拋一片心。</p>
<p>師關東部從遠迓。纔到建長禪寺。掌國最明寺殿。懷香先來參禮。力勸端坐。受炷拜了。復進前覆云。弟子在大宋。曾禮拜和尚。今者多幸。再拜慈顏。<span class='note-inline'>(見其語異)</span>師即握起拳云。吾雖年老。拳頭硬在。復進前云。弟子兩年前。曾夢見和尚頂相。教訓參禪。惺後親繪供養。此者獲拜慈相。與夢見一同。喜悅之至。師云。且莫說夢。又問。和尚尊年多少。師云。六十三。云弟子不問這箇年。師仍竪拳云。莫是這箇年麼。擬議無語。師便[祝/土]三拳。忻然領話云。蒙和尚教打。懽喜無量。師云。不得作拳頭會。方就坐。少欵而辭。次朝復至。同方丈大眾禮請。即就寺為眾普說。</p>
<p>據坐。垂釣。年來佛法播關東。兩國喧傳觸處通。僕僕來觀殊勝處。果然殊勝妙難窮。莫有共相贊揚者麼。禪客出問云。收綸罷釣入扶桑。大海應難可測量。道眼從來空宇宙。灼然遍界不曾藏。學人上來。願聞法要。師云。四海浪平龍睡穩。九天雲靜鶴飛高。進云。恁麼則非但建長增秀氣。少林花木又重新。師云。有水皆含月。無山不帶雲。進云。記得昔日臨濟得黃檗印證之後。往遊徑山。彼時徑山七百餘眾。因甚星飛火亂。師云。不會做客。勞煩主人。進云。可謂真不掩偽。曲不藏直。師云。錯下名言。進云。堂頭和尚。為五山龍象之首。作巨剎人天之師。駕海而來。闔國忻幸。師云。不因紫陌花開早。爭得黃鶯下柳條。進云。恁麼則天高群象正。海闊百川朝。師云。天下人仰望不及。進云。臨濟上徑山。七百餘眾。星飛火亂。和尚遊日本。六十餘郡。仰德瞻風。且道與臨濟是同是別。師云。龍得水時添意氣。虎逢山色長威獰。進云。今古應無墜。分明在目前。師云。猶隔重關。進云。今日方丈大眾。奉上命禮請。為眾普說。和尚必竟如何指示。師云。更吃老僧拳頭始得。進云。恁麼則棒頭有眼明如日。要識真金火裏看。師云。得饒人處且饒人。又一僧問云。德山入門便棒時如何。師云。匙挑不上。笑殺傍觀。進云。臨濟入門便喝時如何。師云。翻成忉怛。進云。一人行棒。一人行喝。那箇親那箇疎。師云。一時列下。進云。堂頭大和尚。光臨此土。必竟行棒耶行喝耶。師云。總不作野狐精見解。進云。如何是為人底一句。師云。三十棒且待別時　乃云。鎌倉路滑。到者還稀。巨福山高。誰能到頂。千聖應難入作。萬靈景仰無門。若非切切相邀。拙者安能到此。便見大力量人。大智慧者。同一悲願。同一慈力。剏新寶所。金碧奐然。樓閣重重。像法濟濟。令一切人。覩像法而悟心法。了自心而見佛心。於一心而頓證百千法門。於一法而貫通無量妙義。以至布慢天網。開萬煅爐。煅聖煅凡。烹佛烹祖。掀翻海岳。撥亂乾坤。拽取占波與新羅闘額。是則是。只如今日主實互換。凡聖交參。賓主歷然。合談何事。驀拈拄杖云。兩箇䭾子相逢著。世上元來無直人。卓一下。</p>
<p>復云。目前無法。意在目前。不是目前法。非耳目之所到。是故。三教聖人。互相出興。各立門庭。示真實相。無非只要天下人。遷善遠惡。明心見性。雖然殊途。究竟同歸一理。惟是證悟有淺深。用處有廣略。如水銀落地。大者大圓。小者小圓。如明鏡當臺。胡來胡現。漢來漢現。且老拙生緣西蜀。幼年棄儒祝髮。挾冊講肆數載。知非究竟捨去。南詢遍歷諸老門庭。及到蔣山。八月二十五。值癡絕和尚上堂。舉覆船有僧到雪峰。峰云甚處來。僧云覆船。雪峰云。生死海未度。為甚覆船。渠無生死。言下忽然認得本來面目。憤憤之心稍息。及到育王。參無準和尚。遇上堂。舉僧問古德。深山巖崖。還有佛法也無。古德云有。如何是深山巖崖佛法。答云。石頭大底大小底小。言下如夢忽覺。自後凡遇入室。常下語。及侍師上徑山。一日聞師云。昔日白雲端和尚。因東山演祖參請次。與之云。近有數僧。自廬山來。教伊說禪亦說得。下語亦下得。批判古今。亦批判得。祖云。和尚如何。端云。我向伊道。直是未在。演祖聞此語。數日飲食無味。後七日方諭厥旨。是時拙者。一聞舉此。無言可對。只向未在處做工夫。久久不輟。凡入室也不下語。一日遇入室。先師把住云。尋常口嘮舌沸。如何不下語。打一竹篦。當下打破漆桶。禮拜了退。然後徐徐陳於師前。乃云。汝徹也。只是得道易。守道雖。須要默默守之。久久自然感驗也。自此如癡如兀度日。先師遺以兀庵二大字。只欲隨緣放曠。以度殘喘。無柰數處。被抑首眾。業緣所牽。公選屢董小剎。不容辭避。在眾時。曾同蘭溪。聚首於蔣山。徑山千百眾中。雖各究明<span class='corr'>己</span>躬大事時。復以此道切瑳琢磨。執別而來。各天一涯。伏聞航海東來。際遇王公大人。信向佛法。留心此道。不忘悲願。同心同力。剏新寶所。日域魁為第一甲剎。與宋朝第一徑山。無有異矣。數年前屢承之約。累却復至。以故撤去寺事。越漠乍到。乃荷遠迓之禮。伏承謙冲領大眾。奉上命請為眾普說。不容堅辭。普說二字。何敢承當。前輩尊宿。圓悟大慧諸宿德。辨瀉懸河。滔滔無間。具載方冊。看者無不明心見性。安敢望古德萬分之一。雖然。久參之士。故不在言。後學初機。亦須親見親聞。以故。勉從所請。應箇時節。略聞此間。從古以來。惟弘教法。於今始剏宗門。往往信與疑而未決者眾。殊不知。不立文字。直指人心見性成佛之旨。從上無數大劫。千佛萬佛。互相出世。惟傳此心。非特迦文老漢出世。強立此旨。且如初生下來。一手指天。一手指地云。天上天下。唯我獨尊。但不知此語。出何教典。此便是不立文字。直指人心底張本。以至棄金輪王寶位。直入雪山。六年修道。於臈月八夜。覩見明星。忽然頓悟。乃云。奇哉一切眾生。具有如來智慧德相。但以妄想執著。不能證得。此是不立文字。直指人心底樣子。但不知教相中。以為教解釋耶。以為禪解釋耶。自成道之後。於三七中。思惟如是事。無啟口處。葢為下根中根上根啟問。不得<span class='corr'>已</span>起道樹詣鹿苑。觀根逗教。應機而說。下根者。為說小乘法。四諦法門等是。中根者。為說中乘法。十二因緣等是。上根者。為說大乘法。六波羅蜜等是。初談有教。阿含等經是。為一切眾生。皆著有見。次演空宗。般若等經是。一切眾生。復著空見。著有著空。執病轉深。後向靈山。始開中道。非有非空。中道大乘之教。圓覺楞嚴華嚴等經是。說來說去。三百餘會。漸積之多。滿龍宮盈海藏。凡一切經中。皆說不立文字。直指人心之理。曉然無纖毫差殊。如何見得。如金剛經。首先須菩提白佛言。世尊。如來善護念諸菩薩。善付囑諸菩薩。乃至。云何應住。云何降伏其心。世尊更不周由者也。只就他身子上打劫。答云。須菩提。若善男子善女人。發阿耨多羅三藐三菩提心者。應如是住。如是降伏其心。須菩提當下妥首貼耳。便道。唯然世尊。只不合道箇願樂欲聞。引得許多葛藤遍地。此是諸經中。說不立文字直指人心底影子。此之經語。只指為教相文字之說得麼。末後又道。云何為人演說。不取於相。如如不動。雖有疏鈔解釋。到此亦未免口似磉磐。南泉和尚。猶放不過。便道喚作如如。早是變了也。衲僧門下。無縫罅處。拶開縫罅得人憎。無出這些子。所以瞿曇老漢。洞見後來必有泥教者。乃云。始從鹿野苑。終至䟦提河。於是二中間。未甞說一字。雖則盡力剗除執泥教相之病。其柰執病轉深。此處合徹見不立文字直指人心之要。後於靈山百萬眾前。拈一枝花。獨有迦葉。領於一笑之頃。便見拂跡成痕。不合更使冬瓜印。吾有正法眼藏。涅槃妙心。分付摩訶大迦葉。壒圾堆上。重添壒圾。當時百萬眾中。忽有箇漢。翻轉面皮。便見一場敗缺不少。瞿曇入滅之後。迦葉阿難諸大弟子。結集從前四十九年所說之法。列為三乘十二分教。豈特只滿龍宮盈海藏耶。其有無著天親護法馬鳴等諸菩薩。深慮小根小智者。難曉佛理。於是各各造論解釋。號為經律論三藏。漸漸傳來唐土。終未能足。由是玄奘諸師。親往西天。請經律論。歸來東土。乃見一切人。實難曉解。遂製疏造鈔解釋。令一切人。容易曉解。積來積去。堆積如山。自此之後。習經律論疏鈔者。執為文字之學。以為究竟之學。不信教外別傳之旨。是為究竟之道。深可怜憫。但不知執泥文字者。除却黑墨白紙之外。如何趣向。往往金口玉舌。亦難與分說。逗到臈月三十日。生死到來。前路茫茫。未知何往。方知文字之學。果不得力。悔將何及。迦葉阿難等。結集法藏之後。更不復著眼。只將靈山密付不立文字直指人心之要。祖祖相傳。是故。阿難問迦葉云。師兄。世尊傳金襴外。別傳何物。迦葉呼云阿難。阿難應諾。迦葉云。倒却門前剎竿著。這箇即是前來所得底冬瓜印子。遞相傳授。至二十八祖菩提達磨祖師。得法破六宗之後。受讖記。十萬里航海而來。遊梁歷魏。惟以不立文字直指人心之要。少林九年面壁。得神光求道于前。其神光者。乃所學儒教。諸子百家。貫古通今。無不曉了。所習三乘十二分教。無不精通。問法達磨祖師云。諸佛無上妙道。可得聞乎。達磨祖師答云。諸佛無上妙道。豈小根小智下劣之者所得哉。於是神光斷臂于前。立雪齊腰。祖師問云。當以何求。神光云。我心未寧。乞師安心。祖師答云。將心來。與汝安。神光推窮儒教諸子百家三乘十二分教中。並無一句相應。只據實祗對云。內外覓心了不可得。如趂狗逼墻。計窮力盡。祖師只輕輕以冬瓜印子。面門上一搭云。與汝安心竟。且道與世尊答須菩提。應如是住。如是降伏其心之旨。何異何別。試著眼看。神光得此印可。據師繩為二祖。繼得三祖。乃是白衣居士。儒釋之教。無不精通。忽患風恙。特來問法於二祖云。弟子身纏風恙。乞師懺罪。二祖更不移易一絲毫子。便云。將罪來與汝懺。三祖亦如是。推窮無計。乃云。內外覓罪。了不可得。二祖仍將所得底印子。一塔云。與汝懺罪竟。佛佛授手。祖祖相傳。直至今日。所以靈山拈花一節。謂之教外別行。既是經律論。皆包括在中。更不單單具載。是知。我此宗門。猶如大海。百川異流。莫不同歸一味。如太虗空。盡百億恒河沙世界。無不包容。所以道。未有世界。早有此性。世界壞時。此性不壞。諸佛未出世。祖師未西來。人人常光現前。箇箇壁立千仞。在聖不增一絲毫。在凡不減一絲毫。惟是迷悟有殊。所以聖凡有異。遂致執泥文字之學滋多。本有之性。不能發現。背覺合塵。弃本逐末。葢由是矣。儒教亦云。君子務本。本立而道生。此本即是自<span class='corr'>己</span>本命元辰。本來面目。得此本立。方可得道生。本若不立。何緣得道。生此是儒家膚淺之教。尚且說得如此親切。何況不傳之妙者耶。是汝諸人。若要真箇參禪學道。究明生死大事。以徹證為期者。第一須具堅久身心。先將平昔所學。諸子百家。文章四六。所習經律論。文字之學。與夫見聞覺知。惡知惡覺。一切雜毒。颺在他方世界。然後退步就<span class='corr'>己</span>。放教空勞勞地。只將古人一轉語。貼在鼻尖子上。晝三夜三。行住坐臥。折旋俯仰。孜孜切切。抵死[拚-ㄙ+ㄊ]生。與之廝厓。無纖毫間斷。不見道。暫時不在。如同死人。提撕來提撕去。日久歲深。因緣純熟。忽然啐地折。嚗地斷。大死一回。<span class='corr'>己</span>眼豁開。本地風光。頓現在前。方知道。元來只在自<span class='corr'>己</span>。不在別人。直下不疑佛。不疑祖。不疑天下老和尚舌頭。所以道。參禪須是悟。悟了須遇人。若不求明眼宗師印證。譬如讀書發解及第了。不得轉官相似。亦只徒然。既得柄覇入手。便知生從何來。死從何去。生死去來。絲毫無疑。到任麼田地。方謂之大休大歇。無生死可怖。無菩提可求。盡十方世界。通上徹下。是箇真實人體。豈不見古德道。若有一人。發真歸源。十方虗空悉皆消殞。信不誣矣。然後道香果熟。入纏垂手。隨機接物。自然綽綽有餘裕哉。若是半信半疑。今日問一句。明日問一句。更歇數日。又看冊子中。記得兩句。又問如何若何。央央庠庠。更有一等薄福闡提。專要點檢別人。並不點檢自<span class='corr'>己</span>。決不堪為種草。散保此等之人。參到驢年。也未夢見在。豈不見。良遂座主講得極是淵源。乃知教相文字之學。非是究竟。聞麻谷和尚門墻孤峻。弃去文字之學。特去參扣。麻谷一見。便知是箇漢。便去菜園裏。善知識者。是大因緣。且不與你周由者也。如何若何。只要箇人。向無入作處入作。及至第二次見。麻谷直入方丈閉却門。良遂忽然大悟。直從死邊過。便供出死欵云。和尚莫瞞良遂。良遂若不來見和尚。幾乎被十二本經論。賺過一生。從前執泥經論文字之學。執病。當下冰消瓦解。及歸講肆中。謂眾曰。諸人知處。良遂總知。良遂知處。諸人不知。若不回光返照。安有此耶。所以宗門不問僧之與俗。貴之與賤。皆可趣向。所以從前大儒李翱相公裴相國東坡內翰韓文公張無盡楊無為等。諸大朝貴。自小讀書發解。及第做官。到極則處。了儒教故是貫古通今。飛英騰茂。釋教道教。無不精通。亦知非是究竟。急急回頭轉腦。參見知識。往往聰明靈利。半信半疑者。難得入手。其聰明靈利底。除是不向前。若奮鐵石身心。極容易契證。豈不見于頔相公。參見紫玉藥山諸老宿。他尋常儒釋之教。無不遍看。只將所疑之句。以發問端。一日忽問云。如何是黑風吹其船舫。飄墮羅剎鬼國。古德便與直提向上頂門。痛與一槌。答云。于頔客作漢道什麼。于頔相公滿面怒色。古德指云。這箇便是黑風吹其船舫。飄墮羅剎鬼國。于頔言下忽然契悟。須信佛法無人情。除是大根器人。方禁得這箇惡辣手段。與央央庠庠。半信半疑者。何啻天地懸殊。所以古德道。參禪參到無參處。參到無參始徹頭。又有老宿云。參禪參到無參處。參到無參未徹頭。一似水上捺葫蘆子相似。如何摸索。必竟如何。一拳拳倒黃鶴樓。一踢踢翻<span class='corr'>鸚</span>鵡洲。有意氣時添意氣。不風流處也風流　復舉蔣山贊元禪師。因荊公舒王問云。如何是佛法大意。蔣山不答。舒王扣之既久。不得<span class='corr'>已</span>而謂之曰。公受氣剛大。世緣深厚。以剛大之氣。必能身任天下之重。然用捨不能必心之未平。以未平之心。安能一念萬年哉。師拈云。大小大贊元禪師。雖則著草鞋。向舒王肚裏走千百帀。殊不知。剛大之氣。即是此道之大本。佛法之根源。本欲當面瞞人。那知翻成自瞞矣。當時舒王。若裂轉面皮。甚處討蔣山。然雖如是。要見舒王則易。見蔣山則難。且道。誵訛在什麼處。諸人還委悉麼。以拂子擊禪床一下云。伯牙與子期。不是閑相識。便下座。</p>
</div>
<p class='juan'>兀菴和尚語錄卷上</p>
</div><!-- end of div[@id='body'] -->
</body></html>