<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>兀菴普寧禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />兀菴和尚語錄卷中</p>
<div class='div-other'><a id='mulu7' />
<p class='h1'>住巨福山建長興國禪寺語錄</p><p class="byline">侍者　道昭　景用　禪了　編</p><p>陞座祝　聖。據坐垂釣。出得油缸入醬缸。通身是口若為談。老拳尚有些筋力。[拚-ㄙ+ㄊ]命來機為指南。有麼有麼。有僧出問云。極目春光水照空。岸莎汀草碧茸茸。乘時願赴慇懃請。大展慈風振祖風。學人上來。願聞第一義諦。師云。杲日當空。清風帀地。進云。諸佛出世。地涌金蓮。和尚榮鎮此山。有何祥瑞。師云。擘開華岳連天秀。放出黃河一派清。進云。非但建長增瑞氣。八方鼓舞樂忻忻。師云。春行萬國。月印千江。進云。大唐國日本國。宗風益振無殊別。如何是大唐國佛法。師云。一棒一條痕。進云。如何是日本國佛法。師云。一摑一掌血。進云。任麼則一處通。千處萬處一時通。師云。只你一箇未知痛痒在。進云。只如大檀那國公殿。特加禮請和尚。開堂演法。和尚數次啟劄力辭。復進十五偈控免。因甚究竟辭免不得。師云。早知今日事。悔不慎當初。進云。可謂佛佛道同悲願重。廣開利濟沃蒼生。師云。好事不如無。進云。茲辰國公殿。親臨拱聽法要。必竟如何指示。師云。近水樓臺先得月。向陽花木早逢春。進云。任麼則錦上鋪花千萬重。師云。這一句子。却也相似　乃云。諸佛未出世。祖師未西來。人人真智湛然。好箇清平世界。無端胡種萌孽。便見毒惡流行。平地干戈。無風起浪。遂致分疆列界。移東補西。荊棘參天。葛藤遍地。然雖如是。只如世界未立。佛祖未興<span class='corr'>已</span>前。如何通信。良久云。鯨吞海水盡。露出珊瑚枝　復舉臨濟和尚。因王常侍相訪。同到僧堂。常侍云。這一堂僧。還坐禪麼。濟云。不坐禪。常侍云。還看經麼。濟云。不看經。侍云。也不坐禪。也不看經。必竟作箇什麼。濟云。總教伊成佛作祖。侍云。金屑雖貴。落眼成翳。濟云。將謂是箇俗漢。師拈云。臨濟老漢。氣吞寰宇。只要勘破一切人。却被王常侍等閑勘破。諸人還知麼。且聽下箇注脚。一挨復一拶。一踢復一拳。今古應無墜。分明在目前。</p>
<p>當晚小參。有僧出問云。空手把鋤頭。步行騎水牛。人從橋上過。橋流水不流。意旨如何。師云。金剛杵打鐵山摧。進云。如何是空手把鋤頭。師云。千聖難摸索。進云。如何是步行騎水牛。師云。覷著則瞎。進云。人從橋上過。橋流水不流。又作麼生。師云。却較些些子。</p>
<p>乃云。有句無句。如藤倚樹。樹倒藤枯。句歸何所。須知言詮不及。描貌難成。溈山笑裏有刀。遂致叢林話覇。恁麼恁麼。大難大難。纔有一絲頭。便有百絲頭。獅子一滴乳。迸散百解驢乳。然雖如是。添得溈山笑轉新。</p>
<p>復舉。乳源和尚示眾云。西來的的意。不妨難舉唱。時有僧出。乳源擘脊便打云。如今是什麼時節出頭來。便歸方丈。師拈云。正令不行。拗曲作直。這僧若知痛痒。乳源歸方丈未得在。</p>
<p>上堂。卸却千斤重擔。惟要在處清閑。老來業債未脫。復墮建長一關。語音未辨。酬酢猶艱。說者聽者難復難。只據一條白棒。南來者北來者。俱與痛棒。忽然打著一箇半箇獨脫底。從教知道。酌然不在說處不說處。三乘十二分教。總是指空話空。撒土撒沙。必竟如何。摘楊花摘楊花。</p>
<p>佛生日上堂。右脇纔生。便放拍盲。指天指地。獨步縱橫。雲門要打殺。建長助掘坑。惡種從教不復萌。雖然。也是賊過後張弓。</p>
<p>結制上堂。昨日晴今日雨。春夏交承。時節順序。一似林下衲僧。不越規矩。三月安居。克期而取。西天以蠟人冰。雲峰以鐵彈子。建長亦有一條活路。飢則飡渴則飲。閑則坐困則眠。以此為據。諸人但任麼參。決不賺忤。</p>
<p>解夏小參。佛以一音演說法。眾生隨類各得解。敢問大眾。且那箇是一音所演之法。莫是天是天地是地。山是山水是水麼。莫是春生夏長。秋收冬藏麼。如斯理論。大似撥火覔浮漚。且道是那箇一音。以拂子擊禪床云。一音既演。直得盡乾坤大地。若聖若凡。情與無情。聞是法音。悉得悟解。然雖如是。唯有拂子。不入這保社。何故。不見道。山僧不會輪甲子。一葉落知天下秋。又擊一下。</p>
<p>上堂。解開布袋頭。縱橫得自由。其往也無拘無束。其去也南州北州。放牧溈山水牯牛。不風流處也風流。</p>
<p>謝兩藏主上堂。拈拄杖召大眾云。大藏小藏。盡從這裏流出。諸人若知得落處。一生參學事畢。其或未然。且聽拄杖子。從頭點出。左邊卓一下云。這箇是有教。右邊卓一下云。這箇是空教。中間卓一下云。這箇是中道大乘教。三段不同。欲釋此經。向下文長。付在來日。又卓一下。</p>
<p>國公就本寺。滿散祈禱道場。禮請普說。<span class='note-inline'>(問答不錄)</span>。</p>
<p>乃云。大人具大見。大智得大用。胸藏六合。掌握乾坤。坐碧油床。被忍辱鎧。執堅固箭。秉智慧弓。總大千世界。為一戰場。指百億須彌。為一射垛。百發百中。雙放雙收。掃除百萬妖魔。勦絕步多惡黨。便見時清道泰。海晏河清。八表歸仁。萬邦入貢。頓轡自樂。坐鎮無憂。可謂我於法王得法自在。正恁麼時。且道。功歸何所。良久云。寸刃不施魔膽碎。望風先<span class='corr'>已</span>竪降旗。</p>
<p>復云。佛說一切法。為度一切心。若無一切心。何用一切法。葢由一切眾生。無始以來。無知僻執。起惑造業。輪迴五趣。如來出世。隨宜為說處中妙理。令諸有情。了達諸法。遠離疑執。起處中行。各自修滿。得三菩提。證寂滅樂。皆由心之所作。古德云。只箇心心心是佛。十方世界最靈物。縱橫妙用可怜生。一切不如心真實。持五戒生人道。修十善生天道。皆由心作。至於捨有漏入無漏。棄有為入無為。皆由心作。葢造善造惡不同。所以諸佛出世。觀根逗教。演說三乘法門。乃至隨彼彼類。現彼彼身。而為說法。此法惟只一法。葢為有此一切心。應機為說一切法。雖隨根機而說。於人天大會之中。亦有悟無生忍者。有證阿耨菩提者。亦有雖在會中。如聾如盲。不能曉解者。葢證悟有淺深。得道有優劣。或密說而顯演。或談空而顯實。或指示教外別傳之旨。無非只要一切人。明自心見自性。證此法。此法者。非有非無。非有無。非無無。若道不在說處。一代時教。甚處安著。若道在說處。且此法作麼生說。須是夙有靈骨。信根堅固。方有趣向分。是故大檀那。夙乘願力。篤信佛法。歸敬切切。盡寫藏典。披閱誦持。知非究竟。由是力究教外別傳之旨。孜孜不捨。食息不忘。以徹證為期。是知。大根器大力量再來菩薩。方能如此。又能剏大伽藍。為國中第一甲剎。廣安多眾。各令知大叢林規式。各令參究<span class='corr'>己</span>躬大事。各令知有教外別傳之旨。甚深廣大。可以續佛慧命。能離生死此岸。達到菩提涅槃彼岸。廣度有情。總令成佛。常運此心。愈堅愈久。能如是哉。老僧乃蜀邦生長。訪道江湖有年。適因法眷道舊不忘之義。屢承之約。累却復至。以故。撤去寺事。暫乘良便。越漠觀國之光。先承國公殿。特垂降接。一見如故。雖語音未通。凡動靜往來。語默酬酢。心眼相照。只此以見吾道眷屬而致然矣。便見瞿曇老漢。三百六十餘會。宣說此法。或人間或天上。說者聽者。心心相知。眼眼相照。與今日所說所聽。等無有異。所以道。過去一切劫。安置未來今。未來現在劫。回置過去世。灼然參到。前後際斷。三祇劫空。照見塵劫以來。絲毫無差。凡情聖量。覓一絲毫。了不可得。所謂一念普觀無量劫。無去無來亦無住。如是了知三世事。超諸方便成十力。參學之士。向這裏見徹自<span class='corr'>己</span>本地風光。本來面目。歷歷分明。方知一代時教。句句字字。不說別事。與教外別傳之旨。無異無別。或於三乘十二分教中明得者。或於教外別傳之旨明得者。總是到家蹊徑。教中明得者。終是迂曲。教外明得者。不妨直截。唯直截一路。必能到家。必到大休大歇之場。盡未來際。得大自在。何故。離心意識參。出聖凡路學。方謂直截者也。除是大根器。大力量。方堪煅煉。無常迅速。莫作等閑。古德云。努力今生須了却。莫教永劫受餘殃。決然人身難得。好時難逢。知識難遇。正法難聞。既得人身。袈裟著體。好時既逢。知識既遇。正法既聞。剗地不將為事。葢是不曾種得般若種子。聞似不聞。見似不見。遇似不遇。蹉過者多。盖為有此一切心。所以佛說一切法。山僧自春夏至秋。奉意旨。為國為民。啟建祈禱道場。日以初中後三時。領大眾。熏修披閱誦持。專祈豐稔太平。今來果遂懇祈。茲辰滿散。陞座為眾普說。無非以此心說此法。感格諸佛龍天。鑒茲誠禱。吉祥中吉祥。殊勝中殊勝。乃是此心此法之靈驗也。眾中辦道兄弟。為在教中明得。為在教外明得。往往如風過樹者多。灼然不是小事。佛法下衰。無甚今日。老僧在處叢林。每見眾中辦道兄弟。孜孜切切。不捨晝夜。以徹證大事為期。或有一箇半箇。挨將出來。弘持大法。依舊超出古今者多。若是道念不堅。力量不大。終難希求大法。豈不見。趙州云。諸人被十二時使。惟老僧使得十二時。且道。他在甚處著倒。是汝諸人。若真箇孜孜切切。只將<span class='corr'>己</span>躬一件生死大事。晝三夜三。與之廝厓。片時不肯放捨。灼然便得十二時。若只今日明日。點檢張三。點檢李四。聽人說好便道好。聽人說不好。更道不好。謂之矮子看戲。隨人上下。於自<span class='corr'>己</span>。依舊黑漫漫地。空喪光陰。不覺老病將至。生死到來。將何抵敵。驢胎馬腹。無可疑者。葢緣虗消檀越信施。枉受人天供養。棄却自<span class='corr'>己</span>工夫。只說他人過惡。他人若無過惡。粧點強說是非。以之為張。三塗地獄。如何逃得。此是決定之義。與經教所說一同。且不是誑謔之語。信也好。不信也好。老僧千錯萬錯。越漠乍到此間。衰晚之質。語音未通。無柰難却上命。勉力支撑住持之職。陞堂入室。示眾普說。雖不曾缺。垂手之際。自嘆枉費精神。大凡出家之士。置身叢林中。披佛袈裟。住佛屋。喫佛飯。須是持佛戒。修佛行。弘佛法。續佛慧命。或出來辦事。輔佐叢林。須是有始有終。盡善盡美。成就叢林典刑。即是成就自<span class='corr'>己</span>。方名禪和子。方可稱佛弟子。若不然者。何緣得大事千了百當。臘月三十日到來。可謂緇田無一簣之功。鐵圍陷百刑之苦。是誰過歟。葢是道念不堅。力量不大。有此差別。所謂佛法下衰。無甚今日者是也。若說此心此法。說到盡未來際。無有窮盡。在會聽者聞者。俱受龍華記別。有一頌子。奉為圓滿願心。舉似大眾。為國為民運此心。果符虔禱獲豐榮。時清道泰封疆闊。合國歡呼賀太平。</p>
<p>上堂。一塵入正定。諸塵三昧起。諸塵入正定。一塵三昧起。三昧與正受。土塊泥裏洗。咦。白日堂堂眼見鬼。非不非是不是。甲子乙丑海中金。丙午丁未天河水。諸人若也不會。且聽拄杖子當陽指示。卓一下云。今朝是九月一。明日是初二。又卓一下。</p>
<p>諸山至上堂。云開爐節。何可說。無賓主話。口含霜雪。既遇知音。謾且拈掇。是汝諸人。切不可胡亂挑撥。默默守之。忽然冷灰豆爆。方知道。文武火種難磨滅。</p>
<p>別山斷橋二法兄訃音至。上堂。南山白額虫。撞倒太白峰。直得西湖徹底枯竭。東海怒浪翻空。安漢圭峰拊掌。天台尊者槌胸郎忙。日本國裏打鼓。大唐國裏撞鐘。何也。兄弟添十字。此意孰能窮。拍膝一下。噓一聲。下座。</p>
<p>東福法兄至上堂。同飲龍囦。同依師席。切瑳琢磨。相滋相益。分袂東西。各提祖令。越漠來投。心膽傾盡。執別恰恰。一周千里。俯垂輝映。舉眾再奉慈光。無異撥雲見日。若是向上向下。總將靠之一壁。何也。憶得凌霄蠱毒之家。水也不曾沾他一滴。阿呵呵。會也麼。青山不鎻長飛勢。滄海合知來處高。</p>
<p>上堂。吾本來茲土。傳法救迷情。一花開五葉。結果自然成。拈云。老胡授般若多羅讖記。區區十萬里。航海而來。游梁歷魏。冷坐九年。以至分皮分髓。將謂有多少奇特。及乎付法一偈。便見敗缺不少。建長雖是他的傳正派兒孫。不曾將脚踏他界至。茲遇遠諱之臨。因齋慶讚。亦有一偈。舉似大眾。吾本來茲土。無法與人傳。成蛇者入草。成龍者上天。</p>
<p>天台山萬年寺二童行化主至上堂。人從天台來。却得西川信。報道萬年松。生在石橋頂。豐干不合饒舌。累及拾得寒山。奮不顧身。奔南走北。直趍東海龍王窟宅。探扶蒼龍頷下明珠。懷抱而歸。廣作利益。非惟照徹十虗。光吞萬象。直使大海變作桑田。千手大悲重增光彩。驚起五百大士。各各從定而起。擘開蒸餅峰。吸盡斷橋水。合掌贊言。善哉善哉。希有希有。大唐國日本國。千古之光。得能超越。然雖如是。以拄杖打一圓相云。諸人還知此大寶珠來處麼。卓一下云。若教容易得。便作等閑看。擲拄杖下座。</p>
<p>西巖訃音至上堂。近得遠來口傳信。報道年來頗安靜。唯有太白瑞巖翁。撞破虗空有雜碎。驚起西川大蓬山上石女淚雙垂。引得扶桑巨福山中木人空嘆息。且道。因甚如此。良久云。同飲龍囦無義水。手足義重如膠漆。拍膝云。斷絃安得鸞膠續。</p>
<p>冬節小參。圓同太虗。無欠無餘。良由取捨。所以不如。豈不見道。如我按指。海印發光。這裏眼見鬼去。不為差事。設或汝暫舉心。便見塵勞先起。須知群陰剝盡。而無剝盡之蹤。一陽復生。而無復生之跡。既無蹤跡。逈絕承當。鐵樹開花撲鼻香。</p>
<p>復舉雲門和尚上堂。僧問云。請師答話。雲門召大眾。眾舉頭。雲門便下座。師拈云。雲門任麼答話。<span class='corr'>已</span>是舌頭拖地了也。雖然。未舉<span class='corr'>已</span>前薦得。早是不堪持論。何況葢覆將來。乃高聲召大眾。眾舉頭。復云果然。便下座。</p>
<p>冬節上堂。冬至寒食一百五。中有一轉平實語。缺齒老胡舉不全。賺他立雪人莽鹵。諸人要知麼。良久云。猫兒偏解捉老鼠。</p>
<p>上堂。臈月八夜眼見鬼。便開大口說道理。若向衲僧門下過。爛槌一頓無疑矣。莫有助拳助踢底麼。操日本鄉談云。和蘇嚕之。</p>
<p>最明寺殿。應夢就本寺。命僧看金剛經萬卷。祈保天下太平。請滿散陞座。<span class='note-inline'>(問答不錄)</span>　乃云。一切有為法。如夢幻泡影。如露亦如電。應作如是觀。驀召大眾云。作是觀者。名為正觀。若他觀者。名為邪觀。若於唱教門中。足可瞞神謔鬼。若於衲僧門下。大似鄭州出曹門。雖則瞿曇老人於般若會上。無中唱出。豈謂後五百歲。繫縛盲驢。無自由分。豈不見。葛獠無故。聞誦應無所住而生其心。言下錯認驢鞍橋。作阿爺下頷。累及周金剛。焚却一檐疏鈔。便敢胡撝亂打。也大無端。殊不知。我王庫內。無如是刀。須知三世諸佛說夢。歷代祖師說夢。一人傳虗。萬人傳實。遍滿西天唐土。莫能止遏。不覺不知。流傳日本。最明寺殿。白日青天。開眼說夢。一似靈山會上。親見親聞。無異無別。建長有氣無出處。從而不識好惡。向大集殿。對眾與之說破。清平世界。切忌訛言。直教天下太平。兵戈絕戰。國安民泰。歲稔時豐。飢則飡。渴則飲。閑則坐。困則眠。於事無心。無心於事。無欲無依。豈不慶快。然雖如是。掬水月在手。弄花香滿衣　復舉舍利弗問須菩提。夢中說六波羅密。與覺時同別。須菩提云。此義幽深。吾不能說。此會中有彌勒大士。汝往彼問。拈云。舍利弗開眼說夢。須菩提寐語噡言。建長憤氣不甘。一時按過。因成一頌。舉似大眾。夢中演說六波羅。覺時同別苦問他。今曰最明重演說。更無一字有誵訛。阿呵呵。會也麼。好是太平無事日。酌然不許動干戈。喝一喝。</p>
<p>徑山佛鑑忌拈香云。每年三月十八。憶著痛恨入骨。巨福山上望凌霄。萬重山海煙波闊。謾爇一炷兜羅木。唵<span class='note-inline'>(引)</span>噴噴㗶㗶。</p>

<div class='div-other'><a id='mulu8' />
<p class='h2'>樗寮字阿彌陀經書偈送最明寺殿</p><p>我有大經卷。量等三千界。親付最明殿。祝壽如滄海。但願得此經。當下明此心。的知胡達磨。元不在少林。</p>
</div>
<div class='div-other'><a id='mulu9' />
<p class='h2'>最明寺殿契悟因緣</p><p>壬戌十月十六朝。最明啟問曰。弟子近日坐禪。見得非斷非常底。師云。參禪只圖見性。若得見性。方得千了百當。最明曰。和尚方便指示。師云。天下無二道。聖人無兩心。若識得聖人之心。即是自<span class='corr'>己</span>本源自性。最明曰。弟子道崇無心。師云。若真箇無心。竪窮三際。橫遍十方。<span class='note-inline'>(指燭云。)</span>譬如蠟燭未澆成以前。即是本地風光。本來面目。及至澆成點爇。輝耀雅觀。照徹冥暗。人人瞻望。末後燭盡光極。依舊如前消息。佛出世度人。亦復如是。未出世以前。淨法界身。本無出沒。以大悲願力。示現。出世成道。隨上中下根機。演說三乘十二分教。拈花示眾。為令聖凡人天大眾。明心見性。末後入無餘涅槃。亦如一條蠟燭。無二無別。萬古流通。直至今日。若見此性。直下便見也。良久云。見麼。最明曰。森羅萬象。山河大地。與自<span class='corr'>己</span>無二無別。師云。青青翠竹。盡是真如。鬱鬱黃花。無非般若。最明言下忽然契悟。通身汗流。乃曰。弟子二十一年旦暮望。今一時<span class='corr'>已</span>滿足。感淚數行。作禮九拜。師即起。佛前燒香。與之印可。即將自身法衣一頂付之。祝云。公不易到箇田地。宜善護持。令法久住。親付法衣。以表燈燈相聯。續佛慧命。以光末運。萬世愈榮。次為說付法偈。</p>
<p>我無佛法一字說。子亦無心無所得。無說無得無心中。釋迦親見燃燈佛。</p>
</div>
<div class='div-other'><a id='mulu10' />
<p class='h2'>最明寺殿悟道後。師贈之助道頌五首</p><p>老僧初到與三拳。埋恨胷中結此冤。痛恨忽消開正眼。方知吾不妄宣傳。</p>
<p>悟了還同未悟時。著衣喫飯順時宜。起居動靜曾無別。始信拈花第二機。</p>
<p>二十一年曾苦辛。尋經討論枉精神。驀然摸著娘生鼻。翻笑胡僧弄吻唇。</p>
<p>治國治民俱外事。存心存念自工夫。心思路絕略觀看。佛也無兮法也無。</p>
<p>壬戌十月十六朝。虗空拳踢不相饒。等閑打破疑團後。大地黃金也合消。</p>
</div>
<div class='div-other'><a id='mulu11' />
<p class='h2'>最明夢一善知識。教訓堅固參禪。惺後親繪供養。越兩年值老僧到。先來參禮。果與夢見一同。契悟後。捧呈所畫頂相求讚</p><p>千煅萬煉工夫熟。感得夢見善知識。力勸加工用行修。果獲契悟心滿足。自彰醜惡自捈糊。佛祖仰望俱失色。老僧更與添一重。<span class='note-inline'>(咄)</span>急急如律令勑。</p>
</div>
<div class='div-other'><a id='mulu12' />
<p class='h2'>長書上最明寺殿</p><p>昨使者云。最明寺殿。乃因大風所損百物。天下萬民辛苦。御心中憂閑不樂。以此可見。憂人不憂<span class='corr'>己</span>。乃是佛菩薩用心如此。老僧雖在病中。亦不憂<span class='corr'>己</span>。惟憂衲子<span class='corr'>己</span>事未明。所謂天下無二道。聖人無兩心者是也。佛在世時。因瞿曇種族。將遭大風火難所侵。急來投佛免之。佛云。免不得。何以故。眾生造業之多。共業所感。謂之定業難逃。劫數難逃。若一向安樂如意者。不知罪福來源也。繼即瞿曇種族。被風火爇盡。所以佛有三能三不能者也。記得古德示眾云。昨日洪水大作。華山崩倒。湍壞了數萬人家。你輩後生。知什麼茄子瓠子。語中有理有事。有憂有不憂。當時若有通方作略者。只好與他掀倒禪床。便見一場敗缺。又記得老東山演祖云。不憂諸莊旱澇。惟憂禪和子。不會狗子無佛性話。老東山。纔開臭口。便見鄉談。剋由尀耐。又記得。太宗皇帝因蝗虫大作。喫盡天下萬民稻苗。帝令人捉虫來。自食之云。只喫朕心肝。莫苦我天下萬民。由是。蝗虫便息。此亦是憂民不憂<span class='corr'>己</span>。若與老東山把手共行。猶較三步在。五濁惡世。成劫住劫壞劫空劫。輪轉不息。便有大三災。風災火災水災隨之。欲界天。色界天。尚不免也。又有小三災隨之。病苦飢苦儉苦。五濁世中。必難逃矣。惟有前身作福。今身受也。若前身作業者。定定今身後身。更後身受也。絲毫無差。所以。佛出世。勸人作福避罪。息貪嗔癡妄念之業。修戒定慧三無漏學。從淺至深。從凡至聖。從劫至劫。乃至無數劫。功行圓滿。必能證佛大果。却來五濁世間。隨機為說最上乘法。悉令證入阿耨菩提。亦無菩提可得。亦無證入之理。所以千佛萬佛。唯以此法傳持。佛佛祖祖。無二無別。況今末劫之時。道不及古。說道者多。行道者少。日本興剏宗門。唯我最明寺殿。再來之佛。留心佛法。道念堅固。超越上古聖人。一頭地矣。禪衲中向道者多。堅固者少。老懷唯憂。向後之弊。恐不及古也。諸莊旱澇亦憂。大三災小三災亦憂。禪和子不會狗子無佛性話亦憂。自<span class='corr'>己</span>老病亦憂。未得脫回宋佚老亦憂。此之千憂萬憂。直憂至阿逸多下生。又更添一重憂在。能與老僧。免得此憂否。莫若憂之與樂。好之與惡。是之與非。古之與今。佛之與祖。一劃劃斷。便見天下太平。扶病信筆上。希一覧矣。</p>
</div>
<div class='div-other'><a id='mulu13' />
<p class='h2'>最明夢見寺中僧堂。盡是高僧羅漢。上頭一箇大棟樑。惺後即發心。重新鋪葢工畢</p><p>上堂云。檀那夢見大揀樑。高僧羅漢滿雲堂。慷慨重新鋪葢就。比之兜<span class='corr'>率</span>更尤強。衲子辦道耐長久。成佛作祖法中王。下等愚迷無正念。鎔銅灌口臥鐵床。</p>
<p>結制小參。有處不是有。無處不是無。有無不到處。馨香滿道塗。驀召大眾云。縱饒窮及到此。猶未是衲僧安身立命處。更說什麼三月護生。九旬禁足。大似布袋裏老鴉。雖活如死。若是丈夫志氣。必然別有通方作略。良久云。有麼。擊禪床一下云。將謂春歸無覓處。那知轉入此中來。</p>
<p>復舉。金峰和尚示眾云。二十年前。有老婆心。二十年後。無老婆心。有僧出問云。如何是二十年前。有老婆心。峰云。問凡答凡。問聖答聖。僧又問云。如何是二十年後。無老婆心。峯云。問凡不答凡。問聖不答聖。師拈云。金峯年老心孤。這僧有眼無耳。待它任麼道。便與掀倒禪床。豈不俊快。建長這裏。縱有咬猪狗手脚底出來。棒折也未放過在。</p>
<p>上堂。舉智門和尚。僧問。蓮花未出水時如何。答云。蓮花。出水後如何。答云。荷葉。頌曰。出水未出水。心疑生暗鬼。鞏縣造茶瓶。一隻三箇觜。</p>
<p>上堂。舉趙州。僧問。萬法歸一。一歸何處。趙州答云。我在青州。作得一領布衫。重七斤。師頌曰。青州布衫重七斤。由來錯認定盤星。那知富士山孤峻。到頂須行三日程。</p>
<p>達磨祖師忌拈香。召大眾云。東望大乘器。區區十萬里。因這一著錯。累及人斷臂。<span class='note-inline'>(以香指祖師云)</span>彼錯猶且可。<span class='note-inline'>(復自指云)</span>此錯無巴鼻。彼錯此錯訴之誰。<span class='note-inline'>(插香云)</span>倒拈鐵笛逆風吹。</p>
<p>徑山偃溪珏荊叟國清源靈叟等訃音至。上堂。㵎東一脉。滔滔聒聒。接於偃溪。波騰嶽立。甬東西湖。奔湍迅速。返本還源。龍淵窟宅。直得凌霄起舞。五峰唱拍。引得天台山國清寺東廊上。寒山拾得。颺下生苕帚。拊掌呵呵。金華傅大士。空手把鋤頭。涕淚悲泣。正<span class='corr'>恁</span>麼時。諸人還知三大老為人親切處麼。拍膝一下云。憶著令人肝膽裂。</p>
<p>上堂。舉乾峯和尚。有僧問云。十方薄伽梵。一路涅槃門。未審路頭在什麼處。乾峰以拄杖畫一畫云。在這裏。有僧請益雲門。門云。扇子勃跳。上三十三天。築著帝釋鼻孔。東海鯉黑打一棒。雨似盆傾。師拈云。兩箇老凍儂。一人渾崘吞箇棗。一人蘸雪喫冬瓜。引得這僧。口裏水碌碌地。驀拈拄杖云。建長拄杖子。忍俊不禁。總將各各三百六十骨節。八萬四千毛竅。一時穿却。卓一下。雖然如是。諸人還甘麼。良久云。其或未然。不妨重下注脚。乃云。冬天日短。兩人共一椀。唵阿盧勒繼娑婆訶。擲拄杖下座。</p>
<p>臈八上堂。夜夜明星現。時時兩眼開。如何臈月八。特地嘆奇哉。引得隨邪逐惡者。至今一味狗來腮。</p>
<p>退院上堂。無心遊此國。有心復宋國。有心無心中。通天路頭活。舉主丈云。主丈頭邊挑日月。</p>
<p style="margin-left:3em">合國悲泪勸留。　師堅執不允。部從遠送上舡。列拜泣別。順帆即復舊隱。又被公選。住持婺州雙林。七次控辭不得。</p>
</div></div>
<div class='div-other'><a id='mulu14' />
<p class='h1'>住婺州雲黃山寶林禪寺語錄</p><p class="byline">侍者　景用　編</p><p>指三門。衲僧門下。活路通天。脚頭脚底。能方能圓。召大眾云。照顧踏破常住磚。</p>
<p>佛殿。如何是佛殿裏底。<span class='note-inline'>(咄)</span>無端開口便臭氣。掩鼻不及。只得五體投地。</p>
<p>傅大士殿。七佛引其前。維摩接其後。一盲引眾<span class='corr'>盲</span>。至今不唧[口*留]<span class='note-inline'>(咄)</span>。</p>
<p>據方丈。拈拄杖示眾。吽吽。<span class='note-inline'>(擲下云)</span>不信道<span class='note-inline'>(便起)</span>。</p>
<p>拈省劄云。靈山佛法。付囑國王大臣有力檀那。令燈燈相續。綿綿不斷。直至今日。愈光愈顯。汝等諸人。各生難遭之想。拱聽首座宣讀。</p>
<p>指法座。向上一路。千聖不傳。等閑踏著。不直半錢　祝　聖。次拈香。奉為　太傅平章國公。增崇祿位　次拈香。奉為　判府殿撰侍郎判縣軍正寶謨郎鄉府縣文武官僚。各增祿筭。</p>
<p>據座<span class='note-inline'>(問答不錄)</span>　拈拄杖云。拄杖頭邊。草鞋跟底。隨緣放曠。隱遁過時。豈謂業債難逃。復落他家綣繢。扶病拖泥帶水。只得竪四橫三。乘時拽取。正續山與雲黃山闘額。為復是神通游戲。為復是法爾如然。不見道。浙東山。浙西水。四海五湖皇化裏。卓一下。</p>
<p>復舉。世尊初生下來。一手指天。一手指地云。天上天下。唯我獨尊。後來雲門道。我當時若見。一棒打殺。與狗子喫。貴圖天下太平。拈云。跛脚阿師。徒有此語。雙林則不然。我當時若見。便與兜一喝。復向道。黃口小兒道什麼。清平世界。切忌訛言。</p>
<p>當晚小參。久響雙林。可曾遊歷。及乎到來。果是殊別。山環水繞。寺廣人稀。內空外空。無彼無此。彷彿威音那畔。分明古佛家風。不妨按下雲頭。鉢囊暫且高掛。坐則同坐。行則同行。同苦同甘。同憂同樂。必竟事作麼生。但看人情若好。自然喫水也肥　復舉。南泉道。我十八上。便解作活計。趙州道。我十八上。便解破家散宅。拈云。二古德。雖各擅家風。未免笑破天下衲僧鼻孔。雙林盡力[跳-兆+孛]跳。也出他綣繢不得。纔入門來。乃見破之又破。損之又損。淨躶躶。赤洒洒。沒可把。亦未免笑破天下衲僧鼻孔。然雖如是。或遇東君借力便有生意。如何見得。前村深雪裏。昨夜一枝開。</p>
<p>冬夜小參。破砂盆。漏燈盞。死偷心。滅正眼。近之則愈遠。親之則愈疎。瞻之在前。忽然在後。全明全暗。雙放雙收。番復看來。當甚熱大。是則也是。只如進前叉手。叉手進前。又作麼生。良久云。冬行春令　復拈拄杖示眾云。雲門大師道。從上諸聖。為甚麼不到這裏。蓮華峰庵主道。古人到這裏。為甚麼不肯住。拈云。把斷要津。不通凡聖。則不無二老。要且無為人底道理。雙林則不然。到與不到。卓拄杖一下云。一時截斷。且道。還有為人處也無。擲拄杖下座。</p>
<p>冬至上堂。一陽來復。暖回幽谷。雲黃山上。喜氣浮空。綉水溪頭。疎影含玉。老胡不會轉身句。無節目中生節目。拈拄杖云。累及拄丈子。皮膚脫落盡。通身烏律漆。卓一下。</p>
<p>臈八上堂。<span class='note-inline'>(值雪)</span>正覺山前。星月燦然。雲黃山上。霜雪凝然。普天率土。今古常然。如何臈八。忽然而然。汝等諸人。各宜照顧娘生鼻孔。莫教打失自<span class='corr'>己</span>眼睛。免致每逢斯旦。惑亂天下叢林。謹白。</p>
<p>請化主上堂。雲門一曲。調高千古。子細推窮。從來無譜。此曲只應天上有。大士得來無本據。今日當陽分付。新年諸路化主。在處富有知音。遇著知音舉似。舉似則不無。且道是何曲調。臈月二十五。</p>
<p>歲除小參。有處不是有。無處不是無。有無不到處。馨香滿道途。古德任麼說話。前不迭村。後不迭店。未盡善矣。只如舊歲不是舊。新年不是新。新舊不及處。堂堂獨露真。且作麼生論量。或有箇漢。聞任麼說。便道正落在古人綣繢裏。又作麼生支遣。當任麼時。却有箇道處。且作麼生道。良久云。舊歲今宵去。新年明日來。拂子擊禪床一下　復舉趙州道。老僧除二時粥飯。是錯用心。拈云。三十年不下繩床。將謂有多少奇特。元來只在黑山下鬼窟裏作活計。至今未有轉身之路。若是朝三千暮八百底。雙林這裏不著。</p>
<p>無凖忌拈香云。這箇老漢。軟頑希罕。煨而不熟。煑而不爛。沒興遭他負累。被陷雲黃苦難。怨之不<span class='corr'>已</span>。恨之不休。<span class='note-inline'>(燒香云)</span>且將這箇雪冤讎。</p>
<p>結制小參。去年十月十七。被命來尸敗席。陳逋弊積如山。中外倉庫赤立。勉效佛在世時。持鉢㳂門求乞。不憚涉險登危。波波為眾竭力。逗到四月十五。恰滿六箇月日。諸方禁足安居。雙林豈容禁足。領眾展轉求賢。然後求<span class='corr'>己</span>的實。心空及第歸來。和這自<span class='corr'>己</span>拋擲。更有一事告報。古聖言端語的。寧可熱鐵纏身。不受信心人衣。寧可鎔銅灌口。不受信心人食。喫飯忽咬著砂。一生參學事畢。若不量彼來處。水也難消一滴。且誵訛在什麼處。拂子擊禪床一下云。直待當來問彌勒。</p>
<p>舉靈樹和尚。僧問。如何是和尚家風。曰千年田八百主。如何是千年田八百主。曰郎當屋舍沒人修。妙喜曰。愁人莫向愁人說。師云。正抓著雙林痒處。</p>
<p>結制上堂。諸方此日。安居禁足。雙林難說禁足安居。厨乏聚蠅之糝。廩無隔宿之儲。䇿杖遍叩檀度。免我一眾飢虗。休以蠟人為驗。但願處處逢。渠拍膝一下云。<span class='note-inline'>(噁)</span>早知今日事。悔不慎當初。</p>
<p>天童前住首座寮結夏秉拂。</p>
<p>太白峰高。佛祖仰望不及。玲瓏巖險。衲僧指足無門。縱有掀飜四大海。踢倒五須彌底作略。到此總須望崖而退。就中隰州古佛較些子。平易中險峻。險峻中平易。檢點將來。猶在半途。終未能到頂。寧上座固不敢仰視。今夏得與現前一眾。及此方他土。微塵剎海。若凡若聖。情與無情。於其間。平不留。險非取。同住大光明藏。宴坐圓覺妙場。三期之內。據菩薩乘。修寂滅行。壁立萬仞。萬仞壁立。水洒不著。風吹不入。如是而住。如是而修。如是而行。如是而證。是則是。必竟喚什麼。作平等性智。以拂子擊禪床一下云。玲瓏八面自回合。峭峻一方誰敢窺。</p>
<p>舉米胡問僧。近離甚處。僧云藥山。胡云。藥山老子。近日如何。僧云。大似一片頑石。胡云。得恁麼鄭重。僧云。也無你提撥處。胡云。非但藥山。米胡亦任麼。僧近前顧視而立。胡云。看看頑石動也。僧便出。師拈云。米胡當斷不斷。返招其亂。負累者僧。頑石邊蹲坐。轉動不得。當時待他道也無你提撥處。拈棒便打。若云因甚打某甲。却向道。頑石動也。</p>
<p>冬節秉拂。道遠乎哉。觸事而真。目前無法。意在目前。聖遠乎哉。體之則神。不是目前法。非耳目之所到。所以靈山密付。取聲安置篋中。少室單傳。吹網欲令氣滿。自餘行棒行喝。全提半提。總是撒土拋沙。欺賢罔聖。眾中猛烈丈夫。各各氣衝牛斗。豈可甘受屈辱。乘時裂轉面皮。當陽決斷。貴要君子道長。小人道消。從教晷運推移。日南長至。氷河起焰。寒谷回春。一塵蜚而翳天。一芥墮而覆地。雖然。因甚玲瓏巖依舊聳青空。良久云。直恐虗心自天意。人間穿鑿枉工夫。</p>
<p>舉道吾離藥山到南泉。<span class='note-inline'>(著語云。門內有君子。門外君子至)</span>　南泉問云。闍黎名什麼。吾云。宗智。<span class='note-inline'>(相見易得好。共住難為人)</span>　南泉云。智不到處。作麼生宗。<span class='note-inline'>(賊被賊捉)</span>　吾云。切忌道著。<span class='note-inline'>(一欵便招)</span>　南泉云。灼然。道著即頭角生。<span class='note-inline'>(賊無種相鼓籠)</span>　至三日後。道吾在後架。與雲巖把針次。南泉過見。乃再問云。前日道。智不到處。切忌道著。道著即頭角生。合作麼生行履。<span class='note-inline'>(貧兒思舊債)</span>　道吾抽身入僧堂。南泉便去。<span class='note-inline'>(君向西秦。我之東魯)</span>　道吾却來坐。雲巖乃問云。師弟適來。為甚不祗對和尚。吾云。你得恁麼伶利。<span class='note-inline'>(磚頭來瓦子報)</span>　巖不薦。却去問南泉云。適來因緣。智頭陀作麼生不祗對和尚。南泉云。他却是異類中行。<span class='note-inline'>(檐得一檐懵懂換得一檐骨懂)</span>　巖云。如何是異類中行。泉云。不見道。智不到處。切忌道著。道著即頭角生。直須向異類中行。<span class='note-inline'>(第二杓惡水)</span>　巖亦不會。道吾知巖不薦。乃云。此人因緣不任此。便與回藥山。<span class='note-inline'>(一盲引眾盲。相牽入火坑)</span>　藥山覩二人回。乃問雲巖。汝到甚處去來。巖云。到南泉來。藥山云。南泉有何言句。雲巖遂舉前話。<span class='note-inline'>(拾得封皮作信讀)</span>　藥山云。子作麼生會他這箇時節便回來。雲巖無對。藥山乃大笑。<span class='note-inline'>(盡道藥山笑裏有刀。殊不知怜兒不覺醜)</span>　雲巖便問如。何是異類中行。藥山云。吾今日困。別時來。<span class='note-inline'>(舌頭拖地)</span>　雲巖云。某甲特為此事歸來。藥山云。且去。雲巖便出。<span class='note-inline'>(教休不肯休。直待雨霖頭)</span>　道吾在方丈外。聞雲巖不薦。不覺咬得指頭血出。<span class='note-inline'>(為他閑事長無明)</span>　道吾却下來。問雲巖云。師兄去問和尚。那因緣作麼。雲巖云。和尚不與某甲說。道吾便低頭。<span class='note-inline'>(臨袁䖍吉頭上插笔)</span>　後雲巖遷化。遣遺書至。道吾覽了曰。雲巖不知有。悔當時不向伊道。然雖如是。要且不違藥山之子。<span class='note-inline'>(同死同生為君決)</span>　師拈云。道吾雲巖。可謂蚌鷸相持。俱落漁人之手。南泉藥山。正令不行。拗曲作直。當時若使德山令行。曹洞一宗。未至掃土。復成一頌。往復落人綣繢間。那知同步不同行。當初乍可無容質。別作心腸過一生。</p>
<p>靈隱前堂首座寮結夏秉拂。</p>
<p>語漸也。返常合道。方木逗圓孔。論頓也。不留朕跡。泥裏洗土塊。所以。一機一境。總是接響承虗。舉古舉今。特地無風起浪。豈不見道。杜耳目於胎殻。掩玄象於霄外。貴宮商之異。辯玄素之殊。雖則盡力[跳-兆+孛]跳。要且前不迭村。後不迭店。縱使據菩薩乘。修寂滅行。高步毗盧頂。不稟釋迦文。亦未出靈山綣繢在。是則是。只如五祖和尚道。羅邏招。羅邏搖。羅邏送。莫恠空疎。伏惟珍重。又作麼生。良久云。不逢別者。終不開拳。</p>
<p>舉保福和尚。因長生卓庵時。去相訪。茶話次。長生云。有僧問某甲。如何是祖師西來意。某甲竪起拂子。不知得不得。保福云。某甲爭敢道得不得。有箇問。有人讚嘆此事。如虎帶角。有人輕毀此事。分文不直。一等是任麼事。為甚讚毀不同。長生云。適來出自偶爾。有老宿云。毀又爭得。有老宿云。惜取眉毛。後來雪竇都別云。若非和尚證明。拂子一生無用。玄覺云。一等是與麼事。為什麼有得有不得。孚上座云。若無智眼。難辯得失。師拈云。雪竇玄覺。等是口甜心苦。半似輕毀。半似讚嘆。引得孚上座。無端插觜。拂子忍俊不禁。今夜對眾決破。讚之與毀。得與不得。以拂子擊禪床一下云。甚處得來。然雖如是。惜取眉毛。</p>
</div>
<p class='juan'>兀菴和尚語錄卷中</p>
</div><!-- end of div[@id='body'] -->
</body></html>