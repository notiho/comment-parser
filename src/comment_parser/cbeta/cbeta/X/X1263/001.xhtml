<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林寶訓合註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1263-A 禪林寶訓序</p><p>此書盛行於江北。大著於吳中。而閩粵師僧。十有八九。莫之見聞。欲其禪林之振法道之隆。詎可得乎。余昔行脚雲棲。目之如獲至寶。懷之有年。雖不能力行。抑亦不敢須臾忽也。然是集。始自明教老人。終于懶菴大師。於中三百篇。皆從諸老苦心中流出。而其語言光明正大。直截簡切。真為萬世師法。然則會易而行之。誠難也。貴乎剪華取實。急救像季之流幣。摧邪扶正。恢復上古之真宗。澆漓之風既息。渾樸之道<span class='corr'>已</span>全。而口耳傳流之弊。悖逆無根之說。曷繇而興。故余每欲刊行與眾共之。所愧囊空。弗克其事。用是鳩諸同志。剞劂流通。大有補于閩粵。倘遇血氣衲僧磕著一言半句。將來蓋天蓋地。奚愁乎禪林之不振法道之不隆。非惟予之願<span class='corr'>已</span>足。亦不辜從上諸老口門放大寶光炤耀天下。古今禪林之本懷也。</p>
<p style="margin-left:1em">崇禎甲申春　七十三衲如祐稽首拜錄</p>
</div>
<div class='div-xu'><a id='mulu2' />
<p class='h1'>No. 1263-B 禪林寶訓合註序</p><p>寶訓其來久矣。而合註者何。邇見禪風盛希。法化流行。邪解蔓延。正因淪溺。山林乏主。城市多端。巧佞橫生。荊榛肆出。間有貸招提而沽勢位。假賄賂而鬻名稱。反嗤坦直以世務不諳。廼逞偏私以傲遊無忌。如斯敝習。後昆之典型安在。末季之砥柱奚歸。不至為明教嵩圓通訥諸大尊宿所訶者鮮矣。況乎調御人才。軌模先哲。德言亟立。義誨惟勤。尤慮病足醫門。鈍多鞴所。若夫藏珠魚目。襲玉碔砆。寧禁瓦礫塞空。駑駘載野者哉。然而片長寸技。雖錄上裁。詎知敗種焦芽。亦克掄選。大抵邇志求合。狹道苟容。不思矩矱叢林。匡扶佛祖。無怪其弁視乎寶訓也。淨慧居士。傍觀有分。一日持是集到慧雲。謀之於余。此可為今時濫汙者鑑。即付木上座一任諸方檢點。</p>
<p style="margin-left:1em;text-indent:-1em">順治<span class='corr'>己</span>丑年除夕前三日武林慧雲禪寺住持釋行盛譔</p>
</div>
<div class='div-xu'><a id='mulu3' />
<p class='h1'>No. 1263-C 禪林寶訓合註敘</p><p>古德有云。出家乃大丈夫事。非將相之所能為。夫功業被乎羣生。勳名流乎奕世。至于將相。稱極盛矣。而猶似不屑為。則此所謂大丈夫者。豈非全乎道德之風。遠去凡陋之迹。體高亮之弘姿。挺孤奇之雅操。上足以合乎佛心。下足以拯乎含識。確然足為人天師表。照耀古今者乎。乃去聖逾遠。人心雕斵。主者俯仰以取世資。學人隨波而溷保社。佛法下衰。漸有江河之勢。此妙喜竹菴二大士。所以有寶訓之作也。夫二師當程朱倡明儒學之日。方容矩步。所談者正心誠意。所辨者義利公私。其于釋氏。真若宼讎然者。然今觀所列。自明教嵩而下諸大尊宿。見地超卓。踐履真實。非惟僅能固其籓籬而<span class='corr'>已</span>。而又能使勳業若富鄭公趙清獻。文名若蘇子瞻黃魯直。道學若胡康侯張子韶。其他名公鉅儒。無慮數十百家。莫不皈敬投誠。入廛垂手。即程子亦從而嘆曰。三代禮樂。盡于此矣。朱子亦有言。願盻指心性。名言超有無。其意雖欲折之。而卒無瑕隙可指者。則非特諸尊宿透悟之微。宗風之盛。足以杜其口。即其臨事施為之際。崇道德。厲廉隅。遠榮名。抑利養。光明正大。實有以大服其心也。向使趨炎附勢。逐利鑽名。或貢高我慢。背蔑師友。破碎大道。紊亂先規。問其名。則巍然知識之稱。而綜其實。有出于庸俗之所羞為者。亦何以紹隆佛種主持正法。令世之賢人君子。無所議其後乎。即世或為所蒙蔽。而清夜思之。寧不內愧于心耶。故夫二師是編。扶衰起敝。足與儒家近思錄諸篇相表裏。誠釋門之龜鑑。而衲子之楷模也歟。顧其書雖行。頗患殘缺。乃東吳善師補綴于前。而雲棲建師音義于後。可謂全矣。然音義雖具。而獨本單行。飜閱不便。余故與弟程叔。刪其繁蕪。增其未備。酌為定本。各附註于本條之下。以便觀覧。惟願有志于為大丈夫者。自學地以至于出世為人。日手此一編。以作韋弦之佩可也。</p>
<p>庚寅夏日武林淨慧居士張文嘉仲嘉甫述</p>
</div>
<div class='div-xu'><a id='mulu4' />
<p class='h1'>No. 1263-D 禪林寶訓序</p><p>寶訓者。昔妙喜竹菴。誅茅江西雲門時共集。予淳熈間。遊雲居得之老僧祖安。惜其年深蠧損。首尾不完。後來或見于語錄傳記中。積之十年。僅五十篇餘。仍取黃龍下至佛照簡堂諸老遺語。節葺類三百篇。其所得有先後。而不以古今為詮次。大槩使學者削勢利人我。趨道德仁義而<span class='corr'>已</span>。其文理優游平易。無高誕荒邈詭異之跡。實可以助入道之遠猷也。且將刊木以廣流傳。必有同志之士。一見而心許者。予雖老死丘壑。而志願足矣。東吳沙門淨善書。</p>

<div class='div-note'>妙喜<p style="margin-left:1em">妙喜者。臨安府徑山宗杲大慧普覺禪師。江東宣州寧國奚氏子。嗣佛果克勤禪師。南嶽下十五世。十三入校。不樂世典。詣東山慧雲院惠濟禪師。十七落髮披緇。後入雲居之西。古雲門寺之舊基。誅茅結菴經二十年。辟地湖湘轉仰山。邂逅竹菴珪禪師。相與著頌古百餘篇。此寶訓是其時集也。</p>
竹菴<p style="margin-left:1em">溫州龍翔竹菴士珪禪師。成都府史氏子。嗣佛眼清遠禪師。南嶽下十五世也。</p>
誅茅<p style="margin-left:1em">誅茅者。斬草也。謂誅斬茅草結菴隱居也。</p>
淳熈<p style="margin-left:1em">淳熈宋孝宗年號。</p>
祖菴<p style="margin-left:1em">未詳氏族法嗣。</p>
黃龍<p style="margin-left:1em">隆興府。黃龍惠南禪師。信州張氏子。嗣石霜楚圓。南嶽下十一世也。</p>
佛照<p style="margin-left:1em">慶元府。即明州育王寺。德光佛照拙菴禪師。臨江郡彭氏子。嗣大慧宗杲禪師。南嶽下十六世。依本郡東山華光寺吉禪師祝髮。後來孝宗淳熈三年十一月。詔入選德殿談禪。淳熈五年賜佛照號。達於天下。宗風大振也。</p>
簡堂<p style="margin-left:1em">台州國清寺簡堂行機禪師。本郡楊氏子。嗣護國景元禪師。南嶽下十六世也。</p>
東吳沙門淨善<p style="margin-left:1em">東吳蘇州郡名。沙門略梵謂也。全謂沙迦門曩。此云勤息。謂勤行善法。自滅諸惡。淨善乃序主諱。後學不可雙稱。當曰上淨下善也。</p>
</div></div>No. 1263
<div class='div-other'>
<p class='juan'><a id='mulu5' />禪林寶訓合註卷第一</p><p class="byline">虎林淨慧居士張文嘉仲嘉父較定</p><p>明教嵩和尚曰。尊莫尊乎道。美莫美乎德。道德之所存。雖匹夫非窮也。道德之所不存。雖王天下非通也。伯夷叔齊。昔之餓夫也。今以其人而比之。而人皆喜。桀紂幽厲。昔之人主也。今以其人而比之。而人皆怒。是故學者患道德之不充乎身。不患勢位之不在乎<span class='corr'>己</span><span class='note-inline'>(鐔津集)</span>。</p>

<div class='div-note'>明教<p style="margin-left:1em">杭州佛日明教契嵩禪師。字仲靈。自號潛子。藤州鐔津李氏子。嗣洞山曉聰。清源下十世。七歲出家。十三得度。十九遊方。常戴觀音像一軸。日誦聖號十萬。率以為常。世間經書莫不徧覽。作原教論十萬餘言。儒釋之道一貫。以抗韓愈排佛之說。知開封府龍圖王公素。歐陽修。程師孟奏進。仁宗覧之嘉歎。付編修入藏。曰輔教篇三卷。賜紫衣方袍明教之號也。</p>
和尚<p style="margin-left:1em">梵本正名鄔波迦。傳之于闐翻為和尚。傳至此土翻為力生。謂出家者。因師之力。而生長法身。出功德財。養智慧命。故曰力生也。</p>
道<p style="margin-left:1em">心通曰道。又成名之謂道。即佛祖微妙之道也。在儒即允執厥中之妙道也。</p>
德<p style="margin-left:1em">身正曰德。立身之謂也。僧有戒定慧。儒有孝悌忠信。皆謂之德也。</p>
王<p style="margin-left:1em">王去聲。凡有天下者。人稱曰王。又身臨四海曰王。</p>
伯夷叔齊<p style="margin-left:1em">孤竹君之二子也。孤竹國名。姓墨胎氏。其子伯夷名允。字公信。季子叔齊名智。字公達。<span class='corr'>諡</span>曰。伯夷叔齊。其父將薨。遺命立叔齊。齊以天倫為重。我在位不義。伯夷以父命為尊。我在位不孝。二人俱逃。國人立其仲子為君。其二人聞西伯昌善養老。盍往而歸之。文王卒。武王伐紂。二人叩馬首而諫曰。父死不塟。爰及干戈。可謂孝乎。以臣弒君。可謂忠乎。左右欲兵之。太公曰。此義人也。扶而去之。武王平定。天下宗周。夷齊耻不食周粟。遂隱首陽山。採薇而食。卒之餓死。</p>
夏桀<p style="margin-left:1em">名履癸。帝發之子。<span class='corr'>諡</span>法賊人多殺曰桀。荒淫無道。得施氏女名曰妹喜。作瓊樓瑤臺。極意取娛。酒池運船糟堤可望十里。龍逢以忠諫不從而殺。殷湯有德。伊尹佐湯伐桀。桀戰不勝。奔三椶國。湯又從而伐之。放桀於南巢而死。</p>
商紂<p style="margin-left:1em">名辛。亦名受。帝乙之子。<span class='corr'>諡</span>法殘義損善曰紂。得蘇氏女妲己。甚寵愛之。設酒池肉林。使男女躶形相逐其間。作長夜宮。用炮烙之刑。刳孕剒涉。造鹿臺。七年乃成。虐害忠良。臣叔比干。竭忠而諫。遂剖心而死。太師箕子。徉狂而為奴。庶兄微子。為其亡仁。避而去之。後武王舉兵伐之。敗登鹿臺。蒙頭赴火而死。</p>
周幽<p style="margin-left:1em">名宮涅。宣王之子。<span class='corr'>諡</span>法壅遏不通曰幽。殆政虐民。遂致岐山自崩。山川水竭。得褒人女名褒似以寵之。乃貶申后。并太子宜臼。褒姒不好笑。於驤山舉火。戲媚褒姒之笑。後申侯怒。召犬戎殺於驪山之下。</p>
周厲<p style="margin-left:1em">名胡。夷王之子。<span class='corr'>諡</span>法殺戮無辜曰厲。王行無道。侈傲暴虐。國人謗之。王使衛巫監謗。但有謗者盡殺之。召公諫曰。塞下之口。遂上之過。恐為社稷憂。王不聽。國人叛之。禍及於王。王乃出奔於彘。太子幼。周召二公相和恊。共理國事。故稱共和也。小雅二十二篇。皆文武成康之善政。至此而盡廢矣。</p>
</div><p>明教曰。聖賢之學。固非一日之具。日不足繼之以夜。積之歲月。自然可成。故曰學以聚之。問以辯之。斯言學非辯問。無以發明。今學者所至。罕有發一言問辯於人者。不知將何以裨助性地。成日新之益乎<span class='note-inline'>(九峰集)</span>。</p>

<div class='div-note'>聖<p style="margin-left:1em">靈明洞鑒曰聖。又聖猶正也。以正教誨人也。</p>
賢<p style="margin-left:1em">超凡亞聖曰賢。</p>
學聚問辯<p style="margin-left:1em">學聚問辯者。謂人苟不務學。則無以會眾理。而使有諸<span class='corr'>己</span>也。學弗問無以辯別眾理。使之條件不紊。而精麁本末。或不知所擇也。出易經九二之文也。</p>
裨<p style="margin-left:1em">補也助也。</p>
日新<p style="margin-left:1em">湯之盤銘曰。苟日新。日日新。又日新。然在彼學者。進業修德而轉新也。如沐其身。滌除舊染之污而自新也。</p>
</div><p>明教曰。太史公讀孟子。至梁惠王問何以利吾國。不覺置卷長歎。嗟乎。利誠亂之始也。故夫子罕言利。常防其原也。原者始也。尊崇貧賤。好利之弊。何以別焉。夫在公者。取利不公則法亂。在私者。以欺取利則事亂。事亂則人爭不平。法亂則民怨不伏。其悖戾鬪諍。不顧死亡者。自此發矣。是不亦利誠亂之始也。且聖賢深戒去利。尊先仁義。而後世尚有恃利相欺。傷風敗教者何限。況復公然張其征利之道而行之。欲天下風俗正。而不澆不薄。其可得乎<span class='note-inline'>(鐔津集)</span>。</p>

<div class='div-note'>太史公<p style="margin-left:1em">姓司馬。名談。為太史令。其子名遷。襲其父職。乃尊其父。故稱公也。西漢龍門人。</p>
孟子<p style="margin-left:1em">名軻。字子輿。鄒國人。作孟子之書七篇。</p>
梁惠王<p style="margin-left:1em">魏侯[葷-車+(卸-ㄗ)]也。都大梁。<span class='corr'>僭</span>稱王位。<span class='corr'>諡</span>曰惠。史記惠王三十五年。卑禮厚幣以招賢。而孟子至。梁王問曰。叟。不遠千里而來。何以利吾國乎。孟子對曰。王何必曰利。亦有仁義而<span class='corr'>已</span>。王問意。強兵富國之類。孟子之對。不以富為利。以義為利也。</p>
罕言利<p style="margin-left:1em">罕者。少也。罕言利與命與仁。命之理微。仁之道大。利之害義。謂聖人恐學者陷溺於利。以利滅公。貪利害義。淪於污下。故罕言之。</p>
尊崇貧賤<p style="margin-left:1em">尊崇。天子也。貧賤。庶民也。謂自天子至庶民。同害貪利之病。有何差別。</p>
弊<p style="margin-left:1em">病也。</p>
張<p style="margin-left:1em">施也。</p>
征<p style="margin-left:1em">取也。</p>
</div><p>明教曰。凡人所為之惡。有有形者。有無形者。無形之惡。害人者也。有形之惡。殺人者也。殺人之惡小。害人之惡大。所以遊宴中有鴆毒。談笑中有戈矛。堂奧中有虎豹。隣巷中有戎狄。自非聖賢絕之於未萠。防之於禮法。則其為害也。不亦甚乎<span class='note-inline'>(西湖廣記)</span>。</p>

<div class='div-note'>有形惡小。無形惡大<p style="margin-left:1em">論云。有形之惡。其來有方。其敵可禦。無形之惡。其來不測。其害非細故。所以殺人之惡小。害人之惡大。殺人者以跡言之。害人者以心言之。跡雖殺人。其過可恕。忍心害理。其殃極甚。是故有形之惡。顯然可見。無形之惡。冥然莫測。以人之可見可知。故以為輕為小。以人之莫見莫知。故以為重為大也。</p>
游宴<p style="margin-left:1em">游。逸也。賓主合歡安靜之筵也。</p>
鴆毒<p style="margin-left:1em">鳥名。其形如雞。其色紫綠。頸長八寸。以蛇蝮為食。其毛羽歷於飲食之間。食則殺人也。</p>
戈矛<p style="margin-left:1em">皆兵器也。戈。平頭戟。長六尺六寸。矛。長二丈。其形如鈎。俱傷人器也。</p>
堂奧<p style="margin-left:1em">正房曰堂。幽深曰奧。</p>
隣巷<p style="margin-left:1em">五家為隣。二十五家為巷。</p>
戎狄<p style="margin-left:1em">西戎北狄也。</p>
禮法<p style="margin-left:1em">天理之節文。人事之儀則。法者。制度品節也。左傳曰。藏於杳然冥然之間。而發於卒然之際。非聖人以禮為之防。則人之類滅久矣。</p>
</div><p>明教曰。大覺璉和尚住育王。因二僧爭施利不<span class='corr'>已</span>。主事莫能斷。大覺呼至責之曰。昔包公判開封。民有自陳以白金百兩寄我者亡矣。今還其家。其子不受。望公召其子還之。公歎異。即召其子語之。其子辭曰。先父存日。無白金私寄他室。二人固讓久之。公不得<span class='corr'>已</span>。責付在城寺觀脩冥福。以薦亡者。予目覩其事。且塵勞中人。尚能疎財慕義如此。爾為佛弟子。不識廉耻若是。遂依叢林法擯之<span class='note-inline'>(西湖廣記)</span>。</p>

<div class='div-note'>大覺<p style="margin-left:1em">明州育王寺懷璉禪師。字器之。福建漳州陳氏子。嗣泐潭懷澄禪師。清源下十四世。宋仁宗皇祐二年。正月詔住京師十方淨因禪院。二月十九日。詔對化成殿問佛法大意。奏對稱旨。賜號大覺禪師。歸居於阿育王山廣利寺。</p>
包公<p style="margin-left:1em">名拯。字希仁。<span class='corr'>諡</span>孝肅。官為御史。天性嚴厲。未甞有笑容。知開封府日。有民李覺安。生子年幼。因病以白金百兩。寄與張惠明。覺安命終。惠明還歸其子。其子不受。一謂受人之寄。可當還之。一謂父無所寄。不當受之。各盡其心而<span class='corr'>已</span>。</p>
責付<p style="margin-left:1em">給散也。</p>
</div><p>大覺璉和尚。初遊廬山。圓通訥禪師一見。直以大器期之。或問何自而知之。訥曰。斯人中正不倚。動靜尊嚴。加以道學行誼。言簡盡理。凡人資稟如此。鮮有不成器者<span class='note-inline'>(九峯集)</span>。</p>

<div class='div-note'>圓通<p style="margin-left:1em">廬山圓通居訥禪師。字仲敏。西蜀梓州蹇氏子。嗣延慶子榮。清源下十世。為人英偉。過目成誦。十一出家。十七誦法華經得度。後遊襄州。密契心要。後遊廬山。道價日重。南康郡守程師孟。奏請住圓通寺。</p>
中正<p style="margin-left:1em">中而不偏。正而不邪。</p>
尊嚴<p style="margin-left:1em">尊而可敬。嚴而可威。</p>
誼<p style="margin-left:1em">義同。</p>
言簡<p style="margin-left:1em">言簡則誠實而信。盡理則道體精明也。</p>
</div><p>仁祖皇祐初。遣銀璫小使。持錄綈尺一書。召圓通訥住孝慈大伽藍。訥稱疾不起。表疏大覺應詔。或曰。聖天子旌崇道德。恩被泉石。師何固辭。訥曰。予濫廁僧倫。視聽不聰。幸安林下。飯蔬飲水。雖佛祖有所不為。況其他耶。先哲有言。大名之下。難以久居。予平生行知足之計。不以聲利自累。若猒于心。何日而足。故東坡甞曰。知安則榮。知足則富。避名全節。善始善終。在圓通得之矣<span class='note-inline'>(行實)</span>。</p>

<div class='div-note'>仁祖<p style="margin-left:1em">宋四帝仁宗也。</p>
皇祐<p style="margin-left:1em">即年號也。</p>
銀璫<p style="margin-left:1em">耳㻔也。秦漢中以小宦官。著銀璫左貂。明帝改為金璫右貂。宮中出入傳命使。悉用閹人。</p>
尺一<p style="margin-left:1em">漢時制尺一之板。而駕詔書也。</p>
孝慈<p style="margin-left:1em">汴京自唐朝毀寺。太祖建隆間復興兩街。止是南山律部。慈恩賢首疏鈔義學而<span class='corr'>已</span>。士夫聰明超越者。皆厭名相因果。當時天台止觀。達磨禪宗未行。淳化<span class='note-inline'>(太宗年號)</span>以來。四明尊者。天台懺主遵式行道東南。止觀心宗慧眼照映天下。翰林楊億晁回首發明之。至是時內使李允寧。奏施汴宅一區。創立禪席。賜額十方淨因禪院。帝留意空宗。詔下三省定議。召有道者住持。歐陽修。程師孟。奏請圓通訥禪師。允寧親持詔下江州。訥稱目疾耳背不赴。帝益敬重。聽舉自代。訥舉大覺應詔。天下賢哲。在訥得之矣。</p>
伽藍<p style="margin-left:1em">譯為眾園。園謂生植之所。佛弟子則生植道芽。趣登聖果。能福利羣生。故曰眾園也。</p>
旌<p style="margin-left:1em">旗首曰旌。以旌有功者。又欽也。</p>
崇<p style="margin-left:1em">敬重也。</p>
固辭<p style="margin-left:1em">辭而不受也。三辭為節。一辭為禮。二辭為謙。三辭為固辭也。</p>
濫廁<p style="margin-left:1em">泛雜也。</p>
飯蔬<p style="margin-left:1em">飯。食也。蔬。麤食也。聖人之心。渾然天理。雖處困極。而樂亦無不在焉。其視不義之富貴如浮雲之有無。漠然無動其心。</p>
不為<p style="margin-left:1em">性本如空。難名難相。金屑雖貴。落眼成塵。</p>
先哲<p style="margin-left:1em">指范蠡也。</p>
累<p style="margin-left:1em">縈縛也。</p>
厭<p style="margin-left:1em">滿足也。</p>
東坡<p style="margin-left:1em">姓蘇。名軾。字子瞻。眉山人。得法東林常聰禪師。仕至翰林。嘗與佛印。激<span class='corr'>揚</span>酬唱。於黃州築室城東。因號東坡居士。</p>
</div><p>圓通訥和尚曰。躄者命在杖。失杖則顛。渡者命在舟。失舟則溺。凡林下人。自無所守。挾外勢以為重者。一旦失其所挾。皆不能免顛溺之患<span class='note-inline'>(廬山野錄)</span>。</p>

<div class='div-note'>躄<p style="margin-left:1em">跛而不能行也。</p>
挾<p style="margin-left:1em">兼有恃之稱也。</p>
</div><p>圓通訥曰。昔百丈大智禪師。建叢林。立規矩。欲救像季不正之弊。曾不知像季學者。盜規矩以破百丈之叢林。上古之世。雖巢居穴處。人人自律。大智之後。雖高堂廣廈。人人自廢。故曰安危德也。興亡數也。苟德可將。何必叢林。苟數可憑。曷用規矩<span class='note-inline'>(野錄)</span>。</p>

<div class='div-note'>百丈<p style="margin-left:1em">洪州百丈山懷海大智禪師。福州常樂王氏子。嗣馬祖道一禪師。南嶽下二世。</p>
叢林<p style="margin-left:1em">乃眾僧所止之處。行人棲心脩道之所也。草不亂生曰叢。木不亂長曰林。言其內有規矩法度也。</p>
規矩<p style="margin-left:1em">圓器曰規。方器曰矩。乃叢林之模範也。</p>
盜規矩<p style="margin-left:1em">因公置私。監守自盜之義。又因法作奸。佐監為盜也。此言因規矩而反害叢林也。</p>
巢居穴處<p style="margin-left:1em">上古之士。未有叢林。夏則居巢。冬則居穴。守典刑而自律也。</p>
安危興亡<p style="margin-left:1em">有德者叢林日安。無德者叢林日危。數也。時也。謂安危在人。興亡在時。住持無道德。則叢林將廢。縱有道德。苟非其時。亦不可強也。</p>
可將<p style="margin-left:1em">持守行之。譚子化書云。苟德可將。何必廣粟帛乎。苟數可憑。何必廣甲兵乎。</p>
</div><p>圓通謂大覺曰。古聖治心於未萌。防情於未亂。葢豫備則無患。所以重門擊柝。以待暴客。而取諸豫也。事豫為之則易。卒為之固難。古之賢哲。有終身之憂。而無一朝之患者。誠在於斯<span class='note-inline'>(九峯集)</span>。</p>

<div class='div-note'>治<p style="margin-left:1em">脩心曰治。定心曰治。脩理其事。方用其力曰治。事有條理。<span class='corr'>已</span>見効故曰治。</p>
重門豫<p style="margin-left:1em">雷地豫卦安和悅樂之義。楊氏曰。川途既通。則暴客至矣。不何不禦之術也。故取諸豫。重門以禦之。擊柝以警之。則暴客無自而入也。二陰在上。重門之象。一陽在下。擊柝之象。三陰在內。悅豫之象。又曰。豫者。怠惰也。擊柝以警怠惰。</p>
柝<p style="margin-left:1em">音托。斫木為之。夜行所擊也。</p>
</div><p>大覺璉和尚曰。玉不琢不成器。人不學不知道。今之所以知古。後之所以知先。善者可以為法。惡者可以為戒。歷觀前輩。立身揚名於當世者。鮮不學問而成之矣<span class='note-inline'>(九峯集)</span>。</p>

<div class='div-note'>玉不琢下<p style="margin-left:1em">此二句。出禮記學記篇。</p>
今之所下<p style="margin-left:1em">此二句。出韓文公答唐順宗表狀。</p>
善惡<p style="margin-left:1em">善者所以感發人之善心。惡者可以懲創人之逸志。</p>
</div><p>大覺曰。妙道之理。聖人嘗寓之於易。至周衰。先王之法壞。禮義亡。然後奇言異術。間出而亂俗。逮我釋迦入中土。醇以第一義示人。而始末設為慈悲。以化眾生。亦所以趨於時也。自生民以來。淳朴未散。則三皇之教簡而素。春也。及情竇日鑿。五帝之教詳而文。夏也。時與世異。情隨日遷。故三王之教。密而嚴。秋也昔商周之誥誓。後世學者。故有不能曉。比當時之民。聽之而不違。則俗與今如何也。及其幣而為秦漢也。則無所不至矣。故天下有不忍願聞者。於是我佛如來。一推之以性命之理。冬也。天有四時循環。以生成萬物。聖人設教迭相扶持。以化成天下。亦猶是而<span class='corr'>已</span>矣。然至其極也。皆不能無弊。弊者迹也。要當有聖賢者。世起而救之。自秦漢以來。千有餘載。風俗靡靡愈薄。聖人之教。列而鼎立。互相詆訾。大道寥寥莫之返。良可歎也<span class='note-inline'>(答侍郎孫莘老書)</span>。</p>

<div class='div-note'>妙<p style="margin-left:1em">神明不測。玄奧難知。言詞不可示。分別不能解。故曰妙也。</p>
寓<p style="margin-left:1em">寄也。</p>
異<p style="margin-left:1em">怪也。</p>
逮<p style="margin-left:1em">及也。</p>
釋迦<p style="margin-left:1em">此云能仁。謂以仁德利化眾生。</p>
醇<p style="margin-left:1em">精一無雜也。</p>
第一義<p style="margin-left:1em">真諦非有。俗諦非無。不有不無。名中道第一義諦也。</p>
示<p style="margin-left:1em">垂示也。猶天地以萬象垂示與人也。</p>
慈悲<p style="margin-left:1em">慈能與樂。悲能拔苦。</p>
生民<p style="margin-left:1em">葢自天降生民。即陰陽交媾。元氣感化而生於人也。</p>
淳朴<p style="margin-left:1em">實心不虗也。</p>
三皇<p style="margin-left:1em">皇。大也。道。配天之大也。天之極大之稱。煌煌人莫違故也。太昊。伏羲氏。炎帝。神農氏。黃帝。有熊氏。此能廣其道。故稱三皇。善用時政也。</p>
簡素<p style="margin-left:1em">三皇之時。風俗淳厚。人民質朴。結繩作政。畫地為牢。不爭競而財饒。無制令而民自服也。</p>
竇<p style="margin-left:1em">孔穴也。</p>
鑿<p style="margin-left:1em">心無天游則六鑿相攘。謂之鑿情也。</p>
五帝<p style="margin-left:1em">審諦也。謂審諦於萬物。王天下之號也。少昊。金天氏。顓頊。高陽氏。帝嚳。高辛氏。帝堯。陶唐氏。帝舜。有虞氏。主社稷。安人民。合於帝道。故稱五帝。善用仁信也。</p>
詳文<p style="margin-left:1em">五帝之時。風氣漸開。剏制立法。五典敦而五禮備。五服彰而五刑周。法度禮樂彰矣。</p>
三王<p style="margin-left:1em">往也。天下所歸往也。乃夏禹。姒姓。殷湯。子姓。周文王。姬姓。孔子曰。善用智勇也。</p>
密嚴<p style="margin-left:1em">三王之時。九五之位。不遜賢而傳子孫。禮樂文章。刑政法度。至此大備。</p>
誥誓<p style="margin-left:1em">尚書之篇名。如商之仲虺之誥。湯誥。周之康誥。酒誥。禹之甘誓。湯誓。周之泰誓也。誓約也。明約於諸候曰。朕躬有罪。無以萬方。萬方有罪。罪在朕躬。</p>
佛<p style="margin-left:1em">梵語佛陀。此云覺也。謂自覺覺他。覺行圓滿也。</p>
如來<p style="margin-left:1em">從如實道而來。如謂本覺。來謂始覺。始本不二。故曰如來。</p>
性命理<p style="margin-left:1em">天之所賦曰命。物之所受曰性。性之所具曰理。其名雖殊。而理則一也。</p>
迭<p style="margin-left:1em">遞也互也。</p>
弊迹<p style="margin-left:1em">如丹朱商均之不肖。桀紂幽厲之不君。法門教化陵夷。國家紀綱紊亂。皆稱弊迹也。</p>
靡靡<p style="margin-left:1em">漸漸也。又壞散延連也。</p>
鼎立<p style="margin-left:1em">禹王造鼎。三足兩耳。和五味之器也。鼎分三足。一口朝天。一口。即王道也。</p>
詆訾<p style="margin-left:1em">責謗也。</p>
孫莘老書<p style="margin-left:1em">脩撰侍郎孫莘老。問教於大覺曰。三代以降。列聖相承。政通人和。道傳統續。不以佛教未來為欠。周姬訖籙。更秦換漢。憲網刑巢。蔽空落野。不以佛教<span class='corr'>已</span>至而革。四海派分。異說捷出。由唐而至五季為甚。庶務萬機。理亂非常。奉佛之教奚益。間有草衣木食。巖捿㵎飲。不過獨善其身耳。又有名而異行。假而非真。教化未孚。弊乃生焉。然師必有辯佇聞其說。妙道篇。師所答也。</p>
</div><p>大覺曰。夫為一方主者。欲行所得之道而利於人。先須克<span class='corr'>己</span>惠物。下心於一切。然後視金帛如糞土。則四眾尊而歸之矣<span class='note-inline'>(與九仙詡和尚書)</span>。</p>

<div class='div-note'>克<p style="margin-left:1em">除<span class='corr'>己</span>之私心也。</p>
四眾<p style="margin-left:1em">在家二眾。出家二眾。</p>
</div><p>大覺曰。前輩有聰明之資。無安危之慮。如石門聰。棲賢舜。二人者可為戒矣。然則人生定業。固難明辨。細詳其原。安得不知其為忽慢不思之過歟。故曰。禍患藏於隱微。發於人之所忽。用是觀之。尤宜謹畏<span class='note-inline'>(九峯集)</span>。</p>

<div class='div-note'>聰明<p style="margin-left:1em">見聞不惑。故曰聰明。</p>
石門聰<p style="margin-left:1em">襄州谷隱山石門寺。蘊聰禪師。嗣首山念禪師。南嶽下九世。得法後住石門日。襄州太守。以私意笞辱。既歸。眾僧迎於道側。首座趨前問訊曰。太守無辜曲辱和尚。師以手指地云。平地起骨堆。隨手湧一骨堆。太守聞知。令人削去。復湧如初。太守全家死於襄州也。</p>
棲賢舜<p style="margin-left:1em">南康軍雲居曉舜禪師。字老夫。嗣洞山聰。瑞州胡氏子。清源下十世住。廬山棲賢日。槐都官守南康。多貪墨蹟。舜不忍以常住物。結情固位。被人譖於郡守問還俗。民其衣。大覺昔曾入舜之室。故往京都訪大覺。讓舜正寢。璉居偏室。仁宗數詔入內問道。竟不言舜事。偶一日聖旨勑淨慈飯僧。見大覺侍舜甚恭。歸奏。帝召見之。乃嘆曰。道韻奇偉。真山林達士。遂於扇書曰賜曉舜。依舊為僧。再住棲賢。仍賜紫衣銀鉢。舜罷棲賢日。有二壯力。舁轎至羅漢寺前。二人相謂曰。今不是我院長老。不須遠送。棄轎而回。<span class='corr'>舜</span>既再來。令人安撫曰。你當時做得是。但安心不必疑懼。入院上堂曰。無端被譖枉遭迍。半年有餘作俗人。今日再歸三峽寺。幾多歡喜幾多嗔。</p>
歟<p style="margin-left:1em">疑辭。謙退而不敢質言。而言歟也。</p>
隱微<p style="margin-left:1em">上幽暗也。下細事也。謂事之首不足慮。禍隱微深可憂也。葢著者人所易見。故得為之。隱者人所難知。故當謹而不可忽也。</p>
</div><p>雲居舜和尚。字老夫。住廬山棲賢日。以郡守槐都官。私忿罹橫逆。民其衣。往京都訪大覺。至山陽。<span class='note-inline'>(楚州也)</span>阻雪旅邸。一夕有客携二僕破雪而至。見老夫如舊識。<span class='corr'>已</span>而易衣拜於前。老夫問之。客曰。昔在洞山隨師荷擔之漢陽。幹僕宋榮也。老夫共語疇昔。客嗟歎。之久凌晨備飯。贈白金五兩。仍喚一僕。客曰。此兒來往京城數矣。道途間關備悉。師行固不慮乎。老夫由是得達輦下。推此益知。其二人平昔所存矣<span class='note-inline'>(九峯集)</span>。</p>

<div class='div-note'>罹<p style="margin-left:1em">非理而遭痛毒也。</p>
橫逆<p style="margin-left:1em">強暴不順理也。文出孟子離婁章。</p>
民衣<p style="margin-left:1em">還俗服民之衣也。</p>
疇<p style="margin-left:1em">往昔之事也。</p>
輦<p style="margin-left:1em">天子之車也。有輪曰輦。無輪曰輿。</p>
</div><p>大覺曰。舜老夫賦性簡直。不識權衡貨殖等事。日有定課。曾不少易。雖炙燈掃地。皆躬為之。嘗曰。古人有一日不作。一日不食之戒。予何人也。雖垂老。其志益堅。或曰。何不使左右人。老夫曰。經涉寒暑。起坐不常。不欲勞之。</p>

<div class='div-note'>賦<p style="margin-left:1em">稟也。均表敷布曰賦。謂天之所賦性於人。均而無偏也。</p>
權衡<p style="margin-left:1em">上秤鎚也。下秤杆也。</p>
貨<p style="margin-left:1em">以財變物曰貨。</p>
殖<p style="margin-left:1em">積聚財寶曰殖。又貨之所宜曰殖。</p>
一日不作<p style="margin-left:1em">百丈寺。在南嶽之絕頂也。大智禪師每日力作以償其供。有勸止者。則曰我無德以勞人。眾不忍而藏其作具。徧索不得遂不食。故有一日不作。一日不食之語。流播寰宇。先德率身。多如此矣。</p>
垂<p style="margin-left:1em">將也。</p>
涉<p style="margin-left:1em">歷也。</p>
</div><p>舜老夫曰。傳持此道。所貴一切真實。別邪正。去妄情。乃治心之實。識因果。明罪福。乃操履之實。弘道德。接方來。乃住持之實。量才能。請執事。乃用人之實。察言行。定可否。乃求賢之實。不存其實。徒衒虗名。無益於理。是故人之操履。惟要誠實。苟執之不渝。雖夷險可以一致<span class='note-inline'>(二事坦然菴集)</span>。</p>

<div class='div-note'>傳持<p style="margin-left:1em">代代相承曰傳。拳拳執守曰持。</p>
操<p style="margin-left:1em">守志不改曰操。</p>
履<p style="margin-left:1em">踐行不怠曰履。</p>
住持<p style="margin-left:1em">安住道德。執持教化。令法久住故也。又住於真理。持而不失也。</p>
衒<p style="margin-left:1em">彰賣也。</p>
渝<p style="margin-left:1em">變也。</p>
夷險<p style="margin-left:1em">上坦而平也。下峻而不平也。</p>
致<p style="margin-left:1em">理也。</p>
</div><p>舜老夫謂浮山遠錄公曰。次究無上妙道。窮則益堅。老當益壯。不可循俗。苟竊聲利。自喪至德。夫玉貴潔潤。故丹紫莫能渝其質。松表歲寒。霜雪莫能凋其操。是知節義為天下之大。惟公標致可尚。得不自強。古人云。逸翮獨翔。孤風絕侶。宜其然矣<span class='note-inline'>(廣錄)</span>。</p>

<div class='div-note'>遠錄公<p style="margin-left:1em">舒州浮山法遠圓鑑禪師。鄭州王氏子。嗣葉縣肖禪師。遠嘗與達觀頴。薛大頭。七八輩遊蜀。幾次遭連。師以智脫之。眾以曉吏事。故稱錄公也。</p>
益堅<p style="margin-left:1em">乃馬援之言也。不墜青雲之志。</p>
益壯<p style="margin-left:1em">寧識白首之心。</p>
苟竊<p style="margin-left:1em">不正之貌。苟容而取安也。</p>
志<p style="margin-left:1em">心之所之曰志。謹乎而不逐物也。</p>
質<p style="margin-left:1em">本色也。</p>
表<p style="margin-left:1em">耐也。</p>
節義<p style="margin-left:1em">有節操而所行合乎義理也。</p>
標致<p style="margin-left:1em">標。舉也。言其超卓傑立之極也。</p>
自強<p style="margin-left:1em">易云。君子之道。終日乾乾。而自強不息也。</p>
逸翮<p style="margin-left:1em">上縱也。下羽勁也。</p>
</div><p>浮山遠和尚曰。古人親師擇友。曉夕不敢自怠。至於執㸑負舂。陸沈賤役。未嘗憚勞。予在葉縣。備曾試之。然一有顧利害。較得失之心。則依違姑息。靡所不至。且身既不正。又安能學道乎<span class='note-inline'>(岳侍者法語)</span>。</p>

<div class='div-note'>陸沈<p style="margin-left:1em">言無水而沈也。當顯而反隱。陸沈於眾。不願人知也。</p>
葉縣省<p style="margin-left:1em">汝州葉縣廣教院。歸省禪師。冀州賈氏子。嗣首山念禪師。南嶽下九世。其住持枯淡嚴密。衲子畏之。浮山遠。天衣懷。聞其高風。特往參叩。正值雪寒。省喝罵驅逐。至以將水潑地。衣服皆濕。他僧怒去。唯遠與懷。整衣敷具。復坐如故。師到呵曰。你更不去。待我打你。遠近前云。某二人數千里。特來參和尚禪。豈以一杓水潑之。便去。師笑曰。你兩個果來要參禪。却去挂搭。遠充典座。眾苦其枯淡。省偶出庄去。遠竊取鑰匙。取油麵。作五味粥方熟。師忽歸。粥罷詣典作。遠至。師云。汝竊取油麵。係盜用常住。遠云。實取油麵。願乞責罰。師令算估衣鉢還訖。更打三十拄杖趕出院。道友勸勉。師不允。友曰。若不容歸。只乞隨眾聽法。師亦不許。師一日出街。見遠旅邸前立。師曰。此是院門房廊。你在此許久。曾還店錢否。令算所欠追取。遠無難色。持鉢於市化還之。師一日出街。見遠持鉢。歸謂眾曰。遠真意參禪。遂令歸。上堂對眾付衣法嗣。</p>
依違<p style="margin-left:1em">謀善者從之。不善者違之。亦何有所定平。出小雅也。</p>
姑息<p style="margin-left:1em">苟容取安。出禮記。</p>
</div><p>遠公曰。夫天地之間。誠有易生之物。使一日暴之。十日寒之。亦未見有能生者。無上妙道。昭昭然在於心目之間。故不難見。要在志之堅。行之力。坐立可待。其或一日信。而十日疑之。朝則勤而夕則憚之。豈獨目前難見。予恐終其身而背之矣<span class='note-inline'>(雲首座書)</span>。</p>

<div class='div-note'>暴<p style="margin-left:1em">音曝。日晒也。</p>
</div><p>遠公曰。住持之要。莫先審取捨。取捨之極。定於內。安危之萌。定於外矣。然安非一日之安。危非一日之危。皆從積漸。不可不察。以道德住持積道德。以禮義住持積禮義。以刻剝住持積怨恨。怨恨積則中外離背。禮義積則中外和悅。道德積則中外感服。是故道德禮義洽。則中外樂。刻剝怨恨極。則中外哀。夫哀樂之感。禍福斯應矣。</p>

<div class='div-note'>刻剝<p style="margin-left:1em">削害於人也。</p>
中外<p style="margin-left:1em">中則徒屬。外則四眾。</p>
洽<p style="margin-left:1em">恩澤周徧曰洽。</p>
哀<p style="margin-left:1em">敢怒而不敢言。</p>
</div><p>遠公曰。住持有三要。曰仁。曰明。曰勇。仁者行道德。興教化。安上下。悅往來。明者遵禮義。識安危。察賢愚。辨是非。勇者事果決。斷不疑。姦必除。佞必去。仁而不明。如有田不耕。明而不勇。如有苗不耘。勇而不仁。猶知刈而不知種。三者備則叢林興。缺一則衰。缺二則危。三者無一。則住持之道廢矣<span class='note-inline'>(二事與淨因臻和尚書)</span>。</p>

<div class='div-note'>三要<p style="margin-left:1em">宋仁宗。司馬光諫曰。仁明勇。註曰。仁者純乎天理。斷絕眾惡。無一毫私欲也。明者燭物理。辯是非。無一息之疑惑也。勇者見義必為。聞善必遷。無一之退怯也。</p>
教化<p style="margin-left:1em">以道誨人曰教。躬行於上。風動於下曰化。</p>
佞<p style="margin-left:1em">才辨善趋承也。</p>
耘<p style="margin-left:1em">鋤也。</p>
刈<p style="margin-left:1em">割也。</p>
</div><p>遠公曰。智愚賢不肖。如水火不同器。寒暑不同時。葢素分也。賢智之士。醇懿端厚。以道德仁義是謀。發言行事。惟恐不合人情。不通物理。不肖之者。姦險詐佞。矜<span class='corr'>己</span>逞能。嗜慾苟利。一切不顧。故禪林得賢者。道德脩。綱紀立。遂成法席。廁一不肖者在其間。攪羣亂眾。中外不安。雖大智禮法。縱有何用。智愚賢不肖優劣如此爾。烏得不擇焉<span class='note-inline'>(惠力芳和尚書)</span>。</p>

<div class='div-note'>智愚賢不肖<p style="margin-left:1em">稟清和之氣。才識明敏曰智。稟滓濁駁雜之氣。頑蠢無知曰愚。稟得天地至和之氣。慈儉溫良曰賢。稟陰陽謬亂之氣。凶險奸邪曰不肖。如明暗相傾。薰猶不並。決然之理矣。</p>
詐佞<p style="margin-left:1em">詐佞者。與君子不似也。謂發言宛同聖賢。行事不如常人。</p>
素分<p style="margin-left:1em">命稟於有生之前。而清濁<span class='corr'>已</span>定。故有智愚之分也。</p>
醇懿<p style="margin-left:1em">一色成體曰醇。溫柔克聖曰懿。</p>
嗜慾<p style="margin-left:1em">上貪也。下情之所好慾也。</p>
綱紀<p style="margin-left:1em">總繩曰綱。眾目曰紀。網賴綱紀。君賴股肱。乃規範之大者也。</p>
優劣<p style="margin-left:1em">上勝也。下衰弱也。</p>
烏<p style="margin-left:1em">何也。</p>
</div><p>遠公曰。住持居上。當謙恭以接下。執事在下。要盡情以奉上。上下既和。則住持之道通矣。居上者。驕倨自尊。在下者。怠慢自疎。上下之情不通。則住持之道塞矣。古德住持。閒暇無事。與學者從容議論。靡所不至。由是一言半句。載于傳記。逮今稱之。其故何哉。一則欲使上情下通。道無壅蔽。二則預知學者。才性能否。其於進退之間。皆合其宜。自然上下雍肅。遐邇皈敬。叢林之興。由此致耳<span class='note-inline'>(與青華嚴書)</span>。</p>

<div class='div-note'>從容<p style="margin-left:1em">上七恭切。含緩而不迫也。</p>
雍肅<p style="margin-left:1em">和敬也。</p>
</div><p>遠公謂道吾真曰。學未至於道。衒耀見聞。馳騁機解。以口舌辯利相勝者。猶如廁屋塗污丹雘。祇增其臭耳<span class='note-inline'>(西湖記聞)</span>。</p>

<div class='div-note'>道吾真<p style="margin-left:1em">潭州道吾寺可真禪師。嗣石霜圓禪師。南嶽十世。</p>
馳騁<p style="margin-left:1em">自誇也。</p>
丹雘<p style="margin-left:1em">彩色之總名。山海經云。雞足山下多丹雘。說文云。雘。美也。</p>
</div><p>遠公謂演首座曰。心為一身之主。萬行之本。心不妙悟。妄情自生。妄情既生。見理不明。見理不明。是非謬亂。所以治心。須求妙悟。悟則神和氣靜。容敬色莊。妄想情慮。皆融為真心矣。以此治心。心自靈妙。然後導物指迷。孰不從化<span class='note-inline'>(浮山實錄)</span>。</p>

<div class='div-note'>五祖演<p style="margin-left:1em">蘄州五祖法演禪師。綿州鄧氏子。嗣白雲端禪師。南嶽下十三世。</p>
心<p style="margin-left:1em">心者。神明之府。虗靈洞徹。以具眾理而應萬事者也。謂百千三昧。無量法門。莫不皆由一心而建立也。</p>
敬<p style="margin-left:1em">和悅也。</p>
莊<p style="margin-left:1em">端嚴也。</p>
神<p style="margin-left:1em">靈也。陰陽不測之謂神。又陽之精也。</p>
</div><p>五祖演和尚曰。今時叢林學道之士。聲名不揚。匪為人之所信者。葢為梵行不清白。為人不諦當。輙或苟求名聞利食。乃廣衒其華飾。遂被識者所譏。故蔽其要妙。雖有道德如佛祖。聞見疑而不信矣。爾輩他日。若有把芽葢頭。當以此而自勉<span class='note-inline'>(佛鑒與佛果書)</span>。</p>

<div class='div-note'>士<p style="margin-left:1em">有德之稱。</p>
諦當<p style="margin-left:1em">審實曰諦。中正曰當。</p>
聞<p style="margin-left:1em">去聲。聲著於外曰聞。</p>
利養<p style="margin-left:1em">財之所欲曰利。利之所樂曰養。</p>
把茅<p style="margin-left:1em">出世為人而結菴。乃草菴也。</p>
勉<p style="margin-left:1em">加力行之也。</p>
</div><p>演祖曰。師翁初住楊岐。老屋敗椽。僅蔽風雨。適臨冬莫。雪霰滿牀。居不遑處。衲子投誠願充修造。師翁却之曰。我佛有言。時當減劫。高岸深谷。遷變不常。安得圓滿如意。自求稱足。汝等出家學道。做手脚未穩。<span class='corr'>已</span>是四五十歲。詎有閒工夫事豐屋耶。竟不從。翌日上堂曰。楊岐乍住屋壁疎。滿牀盡撒雪珍珠。縮却項。暗嗟吁。翻憶古人樹下居<span class='note-inline'>(廣錄)</span>。</p>

<div class='div-note'>楊岐<p style="margin-left:1em">遠州楊岐山方會禪師。宜春冷氏之子。嗣慈明圓禪師。南嶽十世。</p>
莫<p style="margin-left:1em">與暮同。</p>
霰<p style="margin-left:1em">雨雪雜下。</p>
遑<p style="margin-left:1em">不急之貌。謂雖有雪霰。不以寒苦動其心。</p>
詎<p style="margin-left:1em">豈也。</p>
事豐屋<p style="margin-left:1em">事。好也。宋李靖公名沆。為丞相。自奉甚薄。所居陋巷。廳事無重門。家人勸修之。沆曰。身食厚祿。安榮如意。人生朝暮不保。奚用功夫。事豐屋也。</p>
翌<p style="margin-left:1em">明日也。</p>
樹下居<p style="margin-left:1em">佛戒弟子日中一食。樹下一宿。修身以避名。臨大節而不可奪。</p>
</div><p>演祖曰。衲子守心城。奉戒律。日夜思之。朝夕行之。行無越思。思無越行。有其始而成其終。猶耕者之有畔。其過鮮矣。</p>

<div class='div-note'>心城<p style="margin-left:1em">謂其中有正覺法王。萬德所聚。故曰心城。使冠不侵奪。境緣不搖動。方可進道。</p>
越思<p style="margin-left:1em">越。過也。學而不思則罔。思而不學則殆。</p>
</div><p>演祖曰。所謂叢林者。陶鑄聖凡。養育才器之地。教化之所從出。雖羣居類聚。率而齊之。各有師承。今諸方不務守先聖法度。好惡偏情。多以<span class='corr'>己</span>是革物。使後輩當何取法<span class='note-inline'>(二事坦然集)</span>。</p>

<div class='div-note'>陶鑄<p style="margin-left:1em">範土曰陶。鎔金曰鑄。</p>
革<p style="margin-left:1em">改也。</p>
</div><p>演祖曰。利生傳道。務在得人。而知人之難。聖哲所病。聽其言而未保其行。求其行而恐遺其才。自非素與交遊。備詳本末。探其志行。觀其器能。然後守道藏用者。可得而知。沽名飾貌者。不容其偽。縱其潛密。亦見淵源。夫觀探詳聽之理。固非一朝一夕之所能。所以南嶽讓見大鑒之後。猶執事十五秋。馬祖見讓之時。亦相從十餘載。是知先聖授受之際。固非淺薄所敢傳持。如一器水。傳於一器。始堪克紹洪規。如當家種草。此其觀探詳聽之理明騐也。豈容巧言令色。便僻謟媚而克選者哉<span class='note-inline'>(圓悟書)</span>。</p>

<div class='div-note'>病<p style="margin-left:1em">憂也。聖人云。不患人之不<span class='corr'>己</span>知。患不知人也。</p>
聽言觀行<p style="margin-left:1em">始我觀聽於人也。謂聽其所說。以為有德。但恐其能言而不能行。必欲觀其所行之行也。</p>
南嶽讓<p style="margin-left:1em">衡州南嶽懷讓禪師。金州杜氏子。嗣六祖大鑑禪師。</p>
大鑑<p style="margin-left:1em">六祖惠能大鑑禪師。<span class='corr'>范</span>陽人。即涿州也。盧氏子。先父遷於嶺南新州住。後生能。嗣五祖弘忍大師也。</p>
馬祖<p style="margin-left:1em">江西馬祖道一禪師。漢州什邡縣馬氏子。嗣南嶽讓禪師。依羅漢寺出家。容貌奇異。牛行虎視。引舌過鼻。足下有二輪。乃唐德宗時人也。</p>
固非下<p style="margin-left:1em">道高於師。方堪傳授。見與師齊。減師半德也。</p>
洪規<p style="margin-left:1em">大法也。謂權衡佛祖。模範人天。非細事也。</p>
當家種草<p style="margin-left:1em">當家者。選有德之子。克紹家業。使祖風之不遺墜也。種草者。如農家種田。相地厚薄而投子也。</p>
巧言令色<p style="margin-left:1em">令。猶善也。言乃心之聲出於口。當出而出。色乃心之發見於面。當見而見。則天理存於內矣。或出諸於外。巧言如簧。甘言若醴。象恭其容。色莊其貌。務以悅人之聽觀。而本心之德全忘矣。</p>
便僻<p style="margin-left:1em">外習威儀。舉止輕揚。而內無實德也。</p>
謟<p style="margin-left:1em">屈<span class='corr'>己</span>佞求曰謟。</p>
媚<p style="margin-left:1em">親順取悅於人也。</p>
</div><p>演祖曰。住持大柄。在惠與德。二者兼行。廢一不可。惠而罔德。則人不敬。德而罔惠。則人不懷。苟知惠之可懷。加其德以相濟。則所敷之惠。適足以安上下。誘四來。苟知德之可敬。加其惠以相資。則所持之德。適足以紹先覺。導愚迷。故善住持者。養德以行惠。宣惠以持德。德而能養則不屈。惠而能行則有恩。由是德與惠相蓄。惠與德互行。如此則德不用修而敬同佛祖。惠不勞費而懷如父母。斯則湖海有志於道者。孰不來歸。住持將傳道德。興教化不明斯要。而莫之得也<span class='note-inline'>(與佛眼書)</span>。</p>

<div class='div-note'>柄<p style="margin-left:1em">權也。</p>
慧<p style="margin-left:1em">以恩及人曰惠。愛施者仁之端。</p>
德<p style="margin-left:1em">以敬修身曰德。修身者智之府。</p>
敷<p style="margin-left:1em">施也。</p>
適<p style="margin-left:1em">當也用也。</p>
養<p style="margin-left:1em">保守也。</p>
宣<p style="margin-left:1em">布散也。</p>
蓄<p style="margin-left:1em">養也積也。</p>
孰<p style="margin-left:1em">誰也。</p>
</div><p>演祖自海會遷東山。太平佛鑑。龍門佛眼。二人詣山頭省覲。祖集耆舊主事。備湯果夜話。祖問佛鑑。舒州熟否。對曰熟。祖曰。太平熟否。對曰熟。祖曰。諸莊共收稻多少。佛鑒籌慮間。祖正色厲聲曰。汝濫為一寺之主。事無巨細。悉要究心。常住歲計。一眾所係。汝猶罔知。其他細務。不言可見。山門執事。知因識果。若師翁輔慈明師祖乎。汝不思常住物。重如山乎。葢演祖尋常機辯峻捷。佛鑑既執弟子禮。應對含緩。乃至如是。古人云。師嚴然後所學之道尊。故東山門下子孫。多賢德而超邁者。誠源遠而流長也<span class='note-inline'>(耿龍學與高菴書)</span>。</p>

<div class='div-note'>省覲<p style="margin-left:1em">省察也。秋後見曰覲。如朝廷須為朝覲。乃會合省察一年之事。</p>
籌慮<p style="margin-left:1em">方思後對。而不敢便答。</p>
正色<p style="margin-left:1em">有威而不猛。嚴而厲恭。雖曰怒。而不失其正也。</p>
細務<p style="margin-left:1em">急先務心。君子務本。</p>
慈明<p style="margin-left:1em">潭州石霜慈明楚圓禪師。金州李氏子。嗣汾陽善昭禪師。南嶽下九世也。</p>
機辯<p style="margin-left:1em">機如掣電。辯似懸河。</p>
弟子<p style="margin-left:1em">學於師後曰弟。智從師生曰子。</p>
應對<p style="margin-left:1em">有呼則應。有問則對。</p>
含緩<p style="margin-left:1em">忍而不敢言曰含。從容而不急曰緩。</p>
</div><p>演祖見衲子有節義而可立者。室中峻拒。不假辭色。察其偏邪謟侫。所為猥屑不可教者。愈加愛重。人皆莫測。烏乎。葢祖之取捨。必有道矣<span class='note-inline'>(耿龍學跋法語)</span>。</p>

<div class='div-note'>猥屑<p style="margin-left:1em">不可言其所為謂之惡也。猥。鄙也。屑。苟也。</p>
愈加下<p style="margin-left:1em">施不測之恩也。</p>
</div><p>演祖曰。古人樂聞<span class='corr'>己</span>過。喜於為善。長於包荒。厚於隱惡。謙以交友。勤以濟眾。不以得喪二其心。所以光明碩大。照暎今昔矣<span class='note-inline'>(答靈源書)</span>。</p>

<div class='div-note'><span class='corr'>己</span>過<p style="margin-left:1em">孟子曰。子路人告之有過則喜。喜其得聞改之。其勇於自修如此。程子曰。子路人告之有過則喜。可謂百世之師也。</p>
喜善<p style="margin-left:1em">禹王聞善言則拜。葢不待有過。而屈<span class='corr'>己</span>以受天下之善也。</p>
包荒<p style="margin-left:1em">易經泰卦。君子處泰之道。必有包荒之量。其施為寬裕詳密也。又量寬容眾。德廣安居也。</p>
碩<p style="margin-left:1em">廣也。大也。</p>
</div><p>演祖謂佛鑒曰。住持之要。臨眾貴在豐盈。處<span class='corr'>己</span>務從簡約。其餘細碎。悉勿關心。用人深以推誠。擇言故須取重。言見重則主者自尊。人推誠則眾心自感。尊則不嚴而眾服。感則不令而自成。自然賢愚各通其懷。小大皆奮其力。與夫持以勢力。迫以驅喝。不得<span class='corr'>已</span>而從之者。何啻萬倍哉<span class='note-inline'>(與佛鑒書見蟾侍者日錄)</span>。</p>

<div class='div-note'>啻<p style="margin-left:1em">止也。</p>
</div><p>演祖謂郭功輔曰。人之性情。固無常守。隨化日遷。自古佛法雖隆替有數。而興衰之理。未有不由教化而成。昔江西南嶽諸祖之利物也。扇以淳風。節以清淨。被以道德。教以禮義。使學者收視聽。塞邪僻。絕嗜慾。忘利養。所以日遷善遠過。道成德備而不自知。今之人不如古之人遠矣。必欲參究此道。要須確志勿易以悟為期。然後禍患得喪付之造物。不可苟免。豈可預憂其不成。而不為之耶。纔有絲毫顧慮萌于胸中。不獨今生不了。以至千生萬劫。無有成就之時<span class='note-inline'>(坦然菴集)</span>。</p>

<div class='div-note'>郭功輔<p style="margin-left:1em">提刑郭正祥。字功輔。號淨空居士。問道於白雲端。</p>
造物<p style="margin-left:1em">儒言天命。釋言定業也。</p>
</div><p>功輔自當塗<span class='note-inline'>(太平州也)</span>絕江。訪白雲端和尚于海會。白雲問公。牛淳乎。公曰淳矣。白雲叱之。公拱而立。白雲曰。淳乎淳乎。南泉大溈。無異此也。仍贈以偈曰。牛來山中。水足草足。牛出山去。東觸西觸。又曰。上大人。化三千。可知禮也<span class='note-inline'>(行狀)</span>。</p>

<div class='div-note'>絕江<p style="margin-left:1em">直渡也。</p>
訪白雲<p style="margin-left:1em">郭功輔。乃現宰官身而作佛事。可謂在欲而無欲。居塵不染塵。亦是他宿植德本。有大因緣。故致根塵脫繫。一念無依。到此橋斷路窮。不免求人指示。故訪白雲於海會。白具通方正眼。運匠石之功。施無礙之辯。便問公牛淳乎。以公曾經大冶鎚鉗。<span class='corr'>已</span>到不疑之地。謂全身擔荷。脫體承當。向他道淳矣。白雲居養子之緣。婆心太切。只恐他見道未穩。故以雷轟電掣之機。振地威雄之勢而叱之。可謂把關須用精嚴吏。不驗分明不放行。正如疾風知勁草。烈火辨真金。公<span class='corr'>已</span>是鼻孔撩天。脚跟點地的人。縱是八面風吹他不動。得處穩密。何妨八面風吹。見地唯深。豈懼四山來合。遂拱而立。謂得處自然忘計較。拈來全不費工夫。白雲到此。雪後始知松柏操。事難方顯丈夫兒。車不橫推。理無曲斷。滿口許他道。淳乎淳乎。南泉大溈無異此也。仍贈一偈。前二句頌他見地明白。謂饑飡嫩草遙山去。渴飲寒泉遶㵎廻。後二句。頌他放曠今時。謂放曠不耕空劫地。暮天何用牧歌摧。又曰。上大人者。一是歸美之辭。二是出身活句。可謂大冶精金。還他作者。</p>
白雲端<p style="margin-left:1em">舒州。白雲守端禪師。衡陽葛氏子。嗣楊岐方會禪師。南嶽下十二世。</p>
南泉<p style="margin-left:1em">池州南泉普願禪師。鄭州新鄭王氏子。嗣馬祖道一禪師。一日上堂示眾云。王老師牧一頭水牯牛。擬向溪東牧。不免犯官家苗稼。擬向溪西牧。亦不免犯官家苗稼。不如隨分納些些。總不見得也。</p>
大溈<p style="margin-left:1em">潭州溈山靈祐禪師。福州長溪趙氏子。嗣百丈懷海禪師。一日上堂曰。老僧百年後。向山下檀越家作一水牯牛。右脇書五字。溈山僧某甲。當時喚作溈山僧。却是水牯牛。喚作水牯牛。却是溈山僧。畢竟喚作甚麼即得。仰山出眾。禮拜而退。</p>
</div><p>白雲謂功輔曰。昔翠巖真點胸。躭味禪觀。以口舌辯利。呵罵諸方。未有可其意者。而大法實不明了。一日金鑾善侍者見而笑曰。師兄參禪雖多。而不妙悟。可謂癡禪矣<span class='note-inline'>(白雲夜話)</span>。</p>

<div class='div-note'>翠巖真<p style="margin-left:1em">洪州。翠巖可真禪師。福州人。得法於石霜楚圓禪師。</p>
點胸<p style="margin-left:1em">因他裝點胸襟。欲高過於人。故點胸之混名。播<span class='corr'>揚</span>於叢林。</p>
禪觀<p style="margin-left:1em">秉一心而為禪。照萬法而為觀。又禪止散亂。觀照心昏。</p>
金鑾善<p style="margin-left:1em">慈明之高弟也。道悟真楊岐方會皆推伏之。未詳法嗣。</p>
癡禪<p style="margin-left:1em">躭味禪而未發慧曰癡禪。如守株待兔等。翠巖真甞謂親見慈明。天下無可其意者。一日與金鑾善論道遊山次。善拈一片瓦置於石上曰。向這裏下得一轉語。許你親見慈明。真擬之。善叱之曰。佇思停機。情關未透。何曾夢見先師在。師兄參禪雖多。而不妙悟。可謂癡禪矣。</p>
</div><p>白雲曰。道之隆替豈常耶。在人弘之耳。故曰。操則存。捨則亡。然非道去人。而人去道也。古之人。處山林。隱朝市。不牽於名利。不惑於聲色。遂能清振一時。美流萬世。豈古之可為。今之不可為也。由教之未至。行之不力耳。或謂古人淳朴故可教。今人浮薄故不可教。斯實鼓惑之言。誠不足稽也<span class='note-inline'>(答功輔書)</span>。</p>

<div class='div-note'>朝市<p style="margin-left:1em">廛闠之所也。白樂天云。大隱居朝市。小隱住丘樊。丘樊甚冷落。朝市太囂喧。不如作中隱。隱作留司官。</p>
鼓惑<p style="margin-left:1em">鼓動人心。惑亂人意。</p>
稽<p style="margin-left:1em">考證之謂。</p>
</div><p>白雲謂無為子曰。可言不可行。不若勿言。可行不可言。不若勿行。發言必慮其所終。立行必稽其所蔽。於是先哲謹於言。擇於行。發言非苟顯其理。將啟學者之未悟。立行非獨善其身。將訓學者之未成。所以發言有類。立行有禮。遂能言不集禍。行不招辱。言則為經。行則為法。故曰言行乃君子之樞機。治身之大本。動天地。感鬼神。得不敬乎<span class='note-inline'>(白雲廣錄)</span>。</p>

<div class='div-note'>無為子<p style="margin-left:1em">姓楊。名傑。字次公。號無為居士。任至禮部。無為州人。得法於天衣懷禪師。</p>
可言<p style="margin-left:1em">馬氏曰。夫可言不可行。君子不言也。則言顧行。而言不違行矣。</p>
可行<p style="margin-left:1em">可行不可言。君子弗行也。則行顧言。而行不違言矣。</p>
類<p style="margin-left:1em">比也。法也。</p>
樞機<p style="margin-left:1em">門轉處曰樞。機者。弩牙也。易繫辭曰。君子居其室。出其言善。則千里之外應之。況其邇者乎。言行君子之樞機。樞機之發。榮辱之主也。所以動天地。感鬼神。可不慎乎。昔成湯有七年之旱。太史占之曰。當以人禱之。湯曰。吾所為請雨者民也。若以人禱。返害其民。吾當自禱。遂齋戒剪髮斷爪。素車白馬。身穿白苧。以身為犧。禱於桑林之野。祝曰。無以余一人不敏。傷民之命。遂以六事自責曰。政不節歟。民失職歟。女謁盛歟。宮室崇歟。苞苴行歟。讒夫昌歟。言訖。忽大雨數千里。湯有此德。故言行遂能動天地也。</p>
</div><p>白雲謂演祖曰。禪者智能。多見於<span class='corr'>已</span>然。不能見於未然。止觀定慧。防於未然之前。作止任滅。覺於<span class='corr'>已</span>然之後。故作止任滅。所用易見。止觀定慧。所為難知。惟古人志在於道。絕念於未萌。雖有止觀定慧。作止任滅。皆為本末之論也。所以云。若有毫端許言於本末者。皆為自欺。此古人見徹處而不自欺也<span class='note-inline'>(實錄)</span>。</p>

<div class='div-note'>止觀定慧<p style="margin-left:1em">三觀之總名也。停息諸念曰止。如理思惟曰觀。內心不動曰定。隨緣照了曰慧。梵語奢摩他。此云止。止久曰定。梵語三摩鉢提。此云觀。觀久曰慧。梵語禪那。此云等該。等該前二。即定慧之通稱。通遮通照。故曰等該。在因曰止觀。在果曰定慧。若約三學互論。即一心不動。人境雙忘曰戒。覺心圓明。內外湛然曰定。隨緣應物。妙用無窮曰慧。名雖有三。其揆一也。</p>
作止任滅<p style="margin-left:1em">作者。即心造心作之謂也。若有人言。我於本心作種種行。欲求真理。即名為病。止者。止妄即真之謂也。若有人言。我今永息諸念。寂然平等。欲求真理。即名為病。任者。隨緣任情之謂也。若有人言。我等今者。不斷生死。不求涅槃。任彼一切。欲求真理。是名為病。滅者。寂滅之謂也。若有人言。我今求永滅一切煩惱身心。根塵虗妄境界。欲求真理。是名為病。止觀定慧為本。作止任滅為末。</p>
自欺<p style="margin-left:1em">欺昧也。大學曰。所謂誠其意者。毋自欺也。知為善以去惡。而心之所發由未誠。是為自欺也。</p>
</div><p>白雲曰。多見衲子未甞經及遠大之計。予恐叢林自此衰薄矣。楊岐先師每言。上下偷安。最為法門大患。予昔隱居歸宗書堂。披閱經史。不啻數百過目。其簡編弊故極矣。然每開卷。必有新獲之意。予以是思之。學不負人如此<span class='note-inline'>(白雲實錄)</span>。</p>

<div class='div-note'>上下偷安<p style="margin-left:1em">去聖時遙。邪侫之輩。寄身於我教中。在上者不教其下。其下者不奉其上。各取一身之安也。</p>
歸宗<p style="margin-left:1em">寺名。在廬山之南。昔年羲之隱居之處。洗硯池。今猶在也。</p>
</div><p>白雲初住九江承天。次遷圓通。年齒甚少。時晦堂在寶峰。謂月公晦曰。新圓通洞徹見元。不忝楊岐之嗣。惜乎發用太早。非叢林福。公晦因問其故。晦堂曰。功名美器。造物惜之。不與人全。人固欲之。天必奪之。逮白雲終于舒之海會。方五十六歲。識者謂晦堂知幾知微。真哲人矣<span class='note-inline'>(湛堂記聞)</span>。</p>

<div class='div-note'>晦堂<p style="margin-left:1em">隆興府黃龍山。祖心晦堂寶覺禪師。南雄鄔氏子。嗣黃龍。南嶽下十二世也。</p>
寶峰<p style="margin-left:1em">寺名。</p>
月公晦<p style="margin-left:1em">諱曉月。字公晦。得法於瑯琊覺禪師。於宋熈寧間。住洪州泐潭寶峰精舍。作楞嚴標旨。</p>
洞徹<p style="margin-left:1em">洞明玄理。徹底無依。</p>
忝<p style="margin-left:1em">辱也。</p>
功名美器<p style="margin-left:1em">有功名。無美器。有美器。無功名。葢天命也。不與人全。昔种放隱終南。聞希夷之風。往見之。希夷曰。當有顯宦。但名者古今美器。造物所忌。子名將有敗之。後果如言也。</p>
終<p style="margin-left:1em">君子曰終。小人曰死。謂君子有益於時。死聞於後。平生以保身為事。故沒可言終也。死者澌盡泯沒。濫朽無節。故小人則言死也。文見論語大全。</p>
幾微<p style="margin-left:1em">易繫辭曰。知幾其神乎。君子上交不謟。下交不凟。其知幾乎。幾者動之微。吉凶之先見者也。</p>
</div><p>晦堂心和尚。參月公晦于寶峰。公晦洞明楞嚴深旨。海上獨步。晦堂每聞一句一字。如獲至寶。喜不自勝。衲子中間有竊議者。晦堂聞之曰。扣彼所長。礪我所短。吾何慊焉。英邵武曰。晦堂師兄。道學為禪衲所宗。猶以尊德自勝為強。以未見未聞為媿。使叢林自廣而狹於人者。有所矜式。豈小補哉<span class='note-inline'>(靈源拾遺)</span>。</p>

<div class='div-note'>獨步<p style="margin-left:1em">袁淑謂謝莊曰。江東無我。卿當獨步。</p>
扣礪<p style="margin-left:1em">上取也。下磨礪也。謂取他有餘。補我不足。</p>
慊<p style="margin-left:1em">曾子曰。晉楚之富不及也。彼以其富。我以吾仁。彼以其爵。我以吾義。吾何慊乎哉。慊恨也。少也。</p>
強<p style="margin-left:1em">勝也。樂也。</p>
自廣而狹<p style="margin-left:1em">自廣而狹小於人。出書經。</p>
矜式<p style="margin-left:1em">規法也。令人依而行之。使諸大夫國人。皆有所矜式。出孟子。</p>
</div><p>晦堂曰。住持之要。當取其遠大者。略其近小者。事固未決。宜諮詢于老成之人。尚疑矣。更扣問于識者。縱有未盡。亦不致甚矣。其或主者好逞私心。專自取與。一旦遭小人所謀。罪將誰歸。故曰謀在多。斷在獨。謀之在多。可以觀利害之極致。斷之在我。可以定叢林之是非<span class='note-inline'>(與草堂書)</span>。</p>
<p>晦堂不赴溈山請。延平陳瑩中。移書勉之曰。古人住持無職事。選有德者居之。當是任者。必將以斯道覺斯民。終不以勢位聲利為之變。今學者大道未明。各趨異學。流入名相。遂為聲色所動。賢不肖雜糅不可別白。正宜老成者。惻隱存心之時。以道自任。障回百川。固無難矣。若夫退求靜謐。務在安逸。此獨善其身者所好。非叢林所以望公者<span class='note-inline'>(出靈源拾遺)</span>。</p>

<div class='div-note'>陳瑩中<p style="margin-left:1em">延平縣。陳了翁。名壦。字瑩中。號華嚴居士。</p>
糅<p style="margin-left:1em">米不純色。謂碎米而雜其好飯。言君子小人。相混而不可辯。</p>
惻隱<p style="margin-left:1em">孟子曰。惻隱之心。仁之端也。惻者傷之切。隱者痛之深。即慈悲不忍之心也。</p>
障百川<p style="margin-left:1em">迴眾流而入海也。韓文公進學解曰。障百川而東之。迴狂瀾而既倒。謂入鄽垂手。接物利生也。</p>
謐<p style="margin-left:1em">靜也。</p>
</div><p>晦堂一日見黃龍有不豫之色。因逆問之。黃龍曰。監收未得人。晦堂遂薦感副寺。黃龍曰。感尚暴。恐為小人所謀。晦堂曰。化侍者稍廉謹。黃龍謂。化雖廉謹。不若秀莊主有量而忠。靈源甞問晦堂。黃龍用一監收。何過慮如此。晦堂曰。有國有家者。未甞不本此。豈特黃龍為然。先聖亦曾戒之<span class='note-inline'>(大溈秀。雙嶺化。感鐵面三人也。通菴壁記)</span>。</p>

<div class='div-note'>感副寺<p style="margin-left:1em">南嶽福巖慈感禪師。潼州杜氏子。嗣。黃龍南禪師。</p>
化侍者<p style="margin-left:1em">隆興府雙嶺佖化禪師。得法于黃龍惠南禪師。</p>
廉<p style="margin-left:1em">正直無私曰廉。</p>
秀莊主<p style="margin-left:1em">潭州大溈懷秀禪師。信州應氏子。嗣黃龍禪師。</p>
量<p style="margin-left:1em">有量則容納眾流也。</p>
忠<p style="margin-left:1em">有忠則盡情奉上也。</p>
靈源<p style="margin-left:1em">隆興府黃龍靈源惟清禪師。本州陳氏子。嗣黃龍祖心。</p>
</div><p>晦堂謂朱給事世英曰。余初入道。自恃甚易。逮見黃龍先師後。退思日用。與理矛盾者極多。遂力行之三年。雖祁寒溽暑。確志不移。然後方得事事如理。而今咳唾掉臂。也是祖師西來意<span class='note-inline'>(章江集)</span>。</p>

<div class='div-note'>朱給事<p style="margin-left:1em">名顯謨。字世英。任至給事。問道於黃龍南禪師。</p>
自恃<p style="margin-left:1em">自負聰明之資。輕視佛祖之道。</p>
矛盾<p style="margin-left:1em">上鎗也。下護身牌。昔人以二事雙賣。各歎其勝。智者語云。我買汝矛。還<span class='corr'>刺</span>汝盾。入於不入。即無其辭。以況自相違也。</p>
祁<p style="margin-left:1em">大也。</p>
溽暑<p style="margin-left:1em">勝熱也。</p>
</div><p>朱世英問晦堂曰。君子不幸小有過差。而聞見指目之不暇。小人終日造惡而不以為然。其故何哉。晦堂曰。君子之德。比美玉焉。有瑕生內。必見於外。故見者稱異。不得不指目也。若夫小人者。日用所作。無非過惡。又安用言之<span class='note-inline'>(章江集)</span>。</p>
<p>晦堂曰。聖人之道。如天地育萬物。無有不備於道者。眾人之道。如江海淮濟。山川陵谷。草木昆蟲。各盡其量而<span class='corr'>已</span>。不知其外無有不備者。夫道豈二耶。由得之淺深。成有小大耶<span class='note-inline'>(答張無盡書)</span>。</p>

<div class='div-note'>川陵<p style="margin-left:1em">眾流入海曰川。大阜曰陵。</p>
昆<p style="margin-left:1em">諸也。</p>
</div><p>晦堂曰。久廢不可速成。積弊不可頓除。優游不可久戀。人情不能恰好。禍患不可苟免。夫為善知識。達此五事。涉世可無悶矣<span class='note-inline'>(與祥和尚書)</span>。</p>
<p>晦堂曰。先師進止嚴重。見者敬畏。衲子因事請假。多峻拒弗從。惟聞省侍親老。氣色穆然見於顏面。盡禮津遣。其愛人恭孝如此<span class='note-inline'>(與謝景溫書)</span>。</p>
<p>晦堂曰。黃龍先師。昔同雲峰悅和尚。夏居荊南鳳林。悅好辯論。一日與衲子作喧。先師閱經自若。如不聞見。<span class='corr'>已</span>而悅詣先師案頭。瞋目責之曰。爾在此習善知識量度耶。先師稽首謝之。閱經如故<span class='note-inline'>(<span class='corr'>已</span>上並見靈源拾遺)</span>。</p>

<div class='div-note'>雲峰<p style="margin-left:1em">南嶽雲峰文悅禪師。南昌徐氏子。嗣大愚守芝禪師。南嶽下十一世也。</p>
</div><p>黃龍南和尚曰。予昔同文悅遊湖南。見衲子擔籠行脚者。悅驚異蹙頞。<span class='corr'>已</span>而呵曰。自家閨閣中物。不肯放下。返累及他人擔夯。無乃太勞乎<span class='note-inline'>(林間錄)</span>。</p>

<div class='div-note'>蹙頞<p style="margin-left:1em">攢眉促鼻也。</p>
閨物<p style="margin-left:1em">胸襟之識情。又私溺之物。</p>
夯<p style="margin-left:1em">音享。荷負之勢。</p>
</div><p>黃龍曰。住持要在得眾。得眾要在見情。先佛言人情者。為世之福田。葢理道所由生也。故時之否泰。事之損益。必因人情。情有通塞。則否泰生。事有厚薄。則損益至。惟聖人能通天下之情。故易之別卦。乾下坤上則曰泰。乾上坤下則曰否。其取象損上益下則曰益。損下益上則曰損。夫乾為天坤為地。天在下而地在上。位固乖矣。而返謂之泰者。上下交故也。主在上而賓處下。義固順矣。而返謂之否者。上下不交故也。是以天地不交。庶物不育。人情不交。萬事不和。損益之義。亦由是矣。夫在人上者。能約<span class='corr'>己</span>以裕下。下必悅而奉上矣。豈不謂之益乎。在上者蔑下而肆諸己。下必怨而叛上矣。豈不謂之損乎。故上下交則泰。不交則否。自損者人益。自益者人損。情之得失。豈容易乎。先聖甞喻人為舟。情為水。水能載舟。亦得覆舟。水順舟浮。違則沒矣。故住持得人情則興。失人情則廢。全得而全興。全失而全廢。故同善則福多。同惡則禍甚。善惡同類。端如貫珠。興廢象行。明若觀日。斯歷代之元龜也<span class='note-inline'>(與黃檗勝書)</span>。</p>

<div class='div-note'>否卦<p style="margin-left:1em">否。閉塞也。大往小來。陽往居外。陰來居內。陰氣不上升。陽氣不下降。二氣不交。萬物不生。天地否塞也。以人事言。君不下孚於臣。臣不上孚於君。上下不交。人情否塞也。以一人言。在外者陽氣散而不順。在內者陰氣附而不調。陰陽不合。氣血不通。表裏失度也。此七月之卦。</p>
泰卦<p style="margin-left:1em">泰。通也。小往大來。小。陰也。往居於外。大。陽也。來居於內。陽氣下降。陰氣上升。二氣相交。而萬物化生。天地通泰也。以人事言。大為君。小為臣。君推誠以任下。臣進忠以奉上。上下之志通。朝廷通泰也。陽為君子。陰為小人。君子來在于內。小人往在于外。人情通泰也。此正月之卦。</p>
損卦<p style="margin-left:1em">山澤損卦。損。減損也。以人事言。在上者取民以自厚。在下者薄己以奉君。必至上下俱損矣。故曰損。</p>
益卦<p style="margin-left:1em">風雷益卦。益。增益也。巽為風。震為雷。雷激則風怒。二物相助。所以為益。以人事言。在上者施其澤以及下。在下者進其誠以奉上。是兩相增益也。故曰益。</p>
庶<p style="margin-left:1em">眾也。</p>
叛<p style="margin-left:1em">返也背也。</p>
貫珠<p style="margin-left:1em">貫。串也。言其相續不絕也。累累如貫珠然。</p>
觀日<p style="margin-left:1em">謂興廢之源。誠在損益得失。故曰觀日。</p>
元龜<p style="margin-left:1em">壽千歲。滿尺二寸。預知未來吉凶禍福也。</p>
</div><p>黃龍謂荊公曰。凡操心所為之事。常要面前路徑開闊。使一切人行得。始是大人用心。若也險隘不通。不獨使他人不能行。兼自家亦無措足之地矣<span class='note-inline'>(章江集)</span>。</p>

<div class='div-note'>荊公<p style="margin-left:1em">姓王。名安石。字介甫。臨川人。宋神宗熈寧三年拜為相。封荊國公。七年夏四月不雨。安石罷相。八年二月再拜為相。九年十二月致任。問道於黃龍南禪師。</p>
</div><p>黃龍曰。夫人語默舉措。自謂上不欺天。外不欺人。內不欺心。誠可謂之得矣。然猶戒謹乎獨居隱微之間。果無纖毫所欺。斯可謂之得矣<span class='note-inline'>(答荊公書)</span>。</p>

<div class='div-note'>舉措<p style="margin-left:1em">上處置動作也。下安布施為也。</p>
獨居隱微<p style="margin-left:1em">獨者人所不知。而己所獨知之地也。隱者暗處也。微者細事也。言幽暗之中。微細之事。跡雖未形。而幾則<span class='corr'>已</span>動。人雖不知。而己獨知之。至此尤加戒謹也。</p>
</div><p>黃龍曰。夫長老之職。乃道德之器。先聖建叢林。陳紀綱。立名位。選擇有道德衲子。命之曰長老者。將行其道德。非苟竊是名也。慈明先師甞曰。與其守道老死丘壑。不若行道領眾於叢林。豈非善守長老之職者。則佛祖之道德存歟<span class='note-inline'>(與翠岩真書)</span>。</p>
<p>黃龍謂隱士潘延之曰。聖賢之學。非造次可成。須在積累。積累之要。惟專與勤。屏絕嗜好。行之勿倦。然後擴而充之。可盡天下之妙<span class='note-inline'>(龍山廣錄)</span>。</p>

<div class='div-note'>隱士<p style="margin-left:1em">不貴為官。以道自樂。</p>
潘延之<p style="margin-left:1em">名興。字延之。號清逸居士。問道於黃龍南禪師。</p>
造次<p style="margin-left:1em">急據苟且之時。</p>
擴<p style="margin-left:1em">推廣之義。又引張也。</p>
充<p style="margin-left:1em">滿也。</p>
</div><p>潘延之聞黃龍法道嚴密。因問其要。黃龍曰。父嚴則子敬。今日之規訓。後日之模範也。譬治諸地。隆者下之。窪者平之。彼將登于千仞之山。吾亦與之俱。困而極於九淵之下。吾亦與之俱。伎之窮。妄之盡。彼則自休也。又曰。姁之嫗之。春夏所以生育也。霜之雪之。秋冬所以成熟也。吾欲無言可乎<span class='note-inline'>(林間錄)</span>。</p>

<div class='div-note'>父嚴<p style="margin-left:1em">馬援征交趾。以書戒子侄曰。莫貪嗜好。勤學事業。子侄從而不敢違。故知子敬由父嚴也。</p>
隆窪<p style="margin-left:1em">謂天下之道。以適中為貴。過與不及俱不可也。下之平之。欲其損有餘而益不足。務合中道也。</p>
姁嫗<p style="margin-left:1em">上許御切。下衣遇切。陰陽相得。覆育萬物。以氣曰姁。以體曰嫗。姁當作煦。出禮記。</p>
</div><p>黃龍室中有三關語。衲子少契其機者。脫有詶對。惟<span class='corr'>斂</span>目危坐。殊無可否。延之益扣之。黃龍曰。<span class='corr'>已</span>過關者。掉臂而去。從關吏問可否。此未透關者也<span class='note-inline'>(林間錄)</span>。</p>

<div class='div-note'>三關語<p style="margin-left:1em">黃龍問龍慶閑云。人人有個生緣。上座生緣在甚麼處。閑云。早晨吃白粥。至晚又覺饑。又問云。我手何如佛手。閑云。月下弄琵琶。又問云。我脚何似驢脚。閑云。鷺鷥立雪非同色。三十餘年未有契其機者。脫有詶對。唯<span class='corr'>斂</span>目危坐。由此叢林目為三關語。師自頌云。生緣斷處伸驢脚。驢脚伸時佛手開。為報五湖參禪客。三關一一透將來。</p>
脫有<p style="margin-left:1em">或然之辭。</p>
</div><p>黃龍曰。道如山。愈升而愈高。如地。愈行而愈遠。學者卑淺。盡其力而止耳。惟有志於道者。乃能窮其高遠。其他孰與焉<span class='note-inline'>(記聞)</span>。</p>

<div class='div-note'>孰與<p style="margin-left:1em">下去聲。及也。</p>
</div><p>黃龍曰。古之天地日月。猶今之天地日月。古之萬物性情。猶今之萬物性情。天地日月。固無易也。萬物性情。固無變也。道何為而獨變乎。嗟其未至者。厭故悅新。捨此取彼。猶適越者不之南而之北。誠可謂異於人矣。然徒勞其心。苦其身。其志愈勤。其道愈遠矣<span class='note-inline'>(遁菴壁記)</span>。</p>

<div class='div-note'>越<p style="margin-left:1em">地名在紹興府。</p>
之<p style="margin-left:1em">往也。</p>
</div><p>黃龍謂英邵武曰。志當歸一。久而勿退。他日必知妙道所歸。其或心存好惡。情縱邪僻。雖有志氣如古人。予終恐不得見其道矣<span class='note-inline'>(壁記)</span>。</p>

<div class='div-note'>英邵武<p style="margin-left:1em">隆興府泐潭洪英禪師。邵武陳氏子。嗣黃龍惠南禪師。</p>
</div><p>寶峰英和尚曰。諸方老宿。批判先覺語言。拈提公案。猶如捧土培泰山。掬水沃東海。然彼豈賴此以為高深耶。觀其志在益之。而不自知非其當也<span class='note-inline'>(廣錄)</span>。</p>

<div class='div-note'>公案<p style="margin-left:1em">公者。乃聖賢一期之轍。天下通途之理。案者。即公府之案牘也。凡有天下者。未甞無公府。有公府。未甞無案牘。葢取為法。而治天下之不正。今佛祖機緣。目為公案者。亦猶是而<span class='corr'>已</span>○愚按。批判拈頌。發明古人機用。勘驗學者邪正。葢有不可少者。若夫脚跟未穩。道眼未明。住於此作活計。則流滯情識。礙道匪淺。故寶峰此語。乃宗匠為人解粘去縛。即妙喜欲入閩碎碧巖集板之意也。若緣此而屏棄公案。抑止拈頌。則正眼不開。差別不明。穿鑿謬亂。觸事面墻。何以為人天師範耶。</p>
</div><p>英邵武每見學者。恣肆不懼因果。嘆息久之曰。勞生如旅泊。住則隨緣。去則亡矣。彼所得能幾何。爾輩不識廉耻。干犯名分。汙瀆示教。乃至如是。大丈夫志在恢弘祖道。誘掖後來。不應私擅己慾。無所避忌。謀一身之禍。造萬劫之殃。三途地獄受苦者未是苦也。向袈裟下失却人身。實為苦也<span class='note-inline'>(壁記)</span>。</p>

<div class='div-note'>旅泊<p style="margin-left:1em">旅如客店暫住。豈能久居。泊如舟夜止歇。天曉復行。言其不常住也。</p>
大丈夫<p style="margin-left:1em">富貴不能淫。貧賤不能移。威武不能屈。此之謂大丈夫。語出孟子。</p>
恢<p style="margin-left:1em">大也。</p>
誘掖<p style="margin-left:1em">前導曰誘。傍秋曰掖。</p>
忌<p style="margin-left:1em">畏也。</p>
媒<p style="margin-left:1em">招也。</p>
</div><p>英邵武謂晦堂曰。凡稱善知識。助佛祖揚化。使衲子迴心向道移風易俗。固非淺薄者之所能為。末法比丘。不修道德。少有節義。往往苞苴骯[骨*(卄/(歹*巳)/土)]。搖尾乞憐。追求聲利於權勢之門。一旦業盈福謝。天人厭之。玷汙正宗。為師友累。得不太息。晦堂頷之。</p>

<div class='div-note'>比丘<p style="margin-left:1em">梵語比丘。此云乞士。謂上乞諸佛之智以資慧命。下乞羣生之食以資色身。比丘具五德。謂乞士。破惡。怖魔。淨命。殺賊也。</p>
苞苴<p style="margin-left:1em">包裹奇物。奉獻謟佞。以求托囑也。</p>
骯[骨*(卄/(歹*巳)/土)]<p style="margin-left:1em">體盤旋貌。漢書云。曲眉骯[骨*(卄/(歹*巳)/土)]。倚立門傍也。</p>
搖尾乞憐<p style="margin-left:1em">如犬見人搖尾以媚之。求憐憫而<span class='corr'>已</span>。小人謟佞亦猶是。</p>
頷<p style="margin-left:1em">點頭而納。口不言而心許也。</p>
</div><p>英邵武謂潘延之曰。古之學者治心。今之學者治迹。然心與迹。相去霄壤矣。</p>

<div class='div-note'>迹<p style="margin-left:1em">有為功用曰迹。</p>
</div><p>英邵武謂真淨文和尚曰。物暴長者必夭折。功速成者必易壞。不推久長之計。而造卒成之功。皆非遠大之資。夫天地最靈。猶三載再閏。乃成其功。備其化。況大道之妙。豈倉卒而能辨哉。要在積功累德。故曰欲速則不達。細行則不失。美成在久。遂有終身之謀。聖人云。信以守之。敏以行之。忠以成之。事雖大而必濟。昔喆侍者。夜坐不睡。以圓木為枕。小睡則枕轉。覺而復起。安坐如故。率以為常。或謂用心太過。喆曰。我於般若緣分素薄。若不刻苦勵志。恐為妄習所牽。況夢幻不真。安得為久長計。予昔在湘西。目擊其操履如此。故叢林服其名。敬其德。而稱之<span class='note-inline'>(靈源拾遺)</span>。</p>

<div class='div-note'>真淨文<p style="margin-left:1em">隆興府寶峰真淨克文禪師。<span class='corr'>陝</span>府閔鄉鄭氏子。嗣黃龍南禪師。南嶽下十一世。</p>
載<p style="margin-left:1em">爾雅云。夏曰歲。取歲行一次也。商曰祀。取四時祭祀一終也。周曰年。取禾熟之意。唐虞曰載。取物終更始之義。<span class='corr'>已</span>上俱年也。</p>
再閏<p style="margin-left:1em">閏月定四時而成歲也。張純曰。三年一閏。天氣小備。五年一閏。天氣大備。葢閏月之不足。日之有餘也。古者一年三百六十六日。分為十二月。每月三十日。一年共三百六十日。餘剩六日。又六個月小。除六日為一歲。共餘十二日。三歲共三十六日。閏一月還餘六日在後。至二年餘。二十四日。連前六日。共三十日。又閏一月是為三載。故易云五歲再閏。</p>
敏<p style="margin-left:1em">勤也。</p>
喆侍者<p style="margin-left:1em">潭州大溈真如慕喆禪師。撫州臨川聞氏子。嗣翠巖真。南嶽下十一世也。</p>
覺<p style="margin-left:1em">音教。睡腥曰覺。</p>
般若<p style="margin-left:1em">此云智慧也。</p>
湘西<p style="margin-left:1em">即湖廣長沙府相陰湘潭縣也。</p>
</div><p>真淨文和尚。久參黃龍。初有不出人前之言。後受洞山請。道過西山。訪杳城順和尚。順戲之曰。諸葛昔年稱隱者。茅廬堅請出山來。松華若也沾春力。根在深岩也著開。真淨謝而退<span class='note-inline'>(順語錄)</span>。</p>

<div class='div-note'>香城順<p style="margin-left:1em">西山香城景順禪師。蜀州人也。嗣黃龍南禪師。乃坐脫於香城。</p>
諸葛<p style="margin-left:1em">諸葛亮。字孔明。瑯琊人。躬耕於南陽之西臥龍崗。與徐庶為友。時劉玄德屯兵於新野。庶見之告曰。諸葛孔明臥龍也。將軍盍往見之。此人可以就見。不可以屈。由是玄德遂詣亮所。凡三往而從之。遂拜為軍師。後為蜀漢相。</p>
</div><p>真淨舉廣道者。住五峰。輿議廣疎拙無應世才。逮廣住持。精以治<span class='corr'>己</span>。寬以臨眾。未幾百廢具舉。衲子往來競爭喧傳。真淨聞之曰。學者何易毀譽邪。予每見叢林竊議曰。那個長老行道安眾。那個長老不侵用常住。與眾同甘苦。夫稱善知識。為一寺之主。行道安眾。不侵常住。與眾甘苦。固當為之。又何足道。如士大夫做官。為國安民。乃曰我不受贓。不擾民。且不受贓不擾民。豈分外事耶<span class='note-inline'>(山堂小參)</span>。</p>

<div class='div-note'>廣道者<p style="margin-left:1em">瑞州九峰希廣禪師。西蜀梓州人。師慈仁惠物。不尋細檢。故叢林號為廣無心。嗣真淨克文禪師。南嶽下十二世也。</p>
輿<p style="margin-left:1em">眾也。</p>
分外事<p style="margin-left:1em">官受爵於國。牧民正國豈為奇特。夫為善知識者。主叢林。興教化。安眾克<span class='corr'>己</span>。不干常住。正宜如此。豈分外事耶。</p>
</div><p>真淨住歸宗。每歲化主納疏。布帛雲委。真淨視之顰蹙。<span class='corr'>已</span>而嘆曰。信心膏血。予慙無德。何以克當<span class='note-inline'>(李商老日涉記)</span>。</p>

<div class='div-note'>雲委<p style="margin-left:1em">積聚如雲也。</p>
</div><p>真淨曰。末法比丘。鮮有節義。每見其高談濶論。自謂人莫能及。逮乎一飯之惠。則始異而終輔之。先毀而後譽之。求其是曰是非曰非。中正而不隱者少矣<span class='note-inline'>(壁記)</span>。</p>
<p>真淨曰。比丘之法。受用不宜豐滿。豐滿則溢。稱意之事不可多謀。多謀終敗。將有成之。必有壞之。予見黃龍先師。應世四十年。語默動靜。未甞以顏色禮貌文才。牢籠當世衲子。唯確有見地。履實踐真者。委曲成褫之。其慎重真得古人體裁。諸方罕有倫比。故今日臨眾。無不取法<span class='note-inline'>(日涉記)</span>。</p>

<div class='div-note'>委曲<p style="margin-left:1em">俯而就之。方便以成其德故也。</p>
褫<p style="margin-left:1em">音池。成就也。</p>
體裁<p style="margin-left:1em">格式也。</p>
</div><p>真淨住建康保寧。舒王齋䞋素縑。因問侍僧。此何物。對曰。紡絲羅。真淨曰。何用。侍僧曰。堪做袈裟。真淨指所衣布伽黎曰。我尋常披此。見者亦不甚嫌惡。即令送庫司。估賣供眾。其不事服飾如此<span class='note-inline'>(日涉記)</span>。</p>

<div class='div-note'>舒王<p style="margin-left:1em">宋徽宗。進荊公為舒王也。荊公熈寧間拜為相。作務新法病民。其子王雱為崇正殿大學士。因父佐務新法必行。雱卒。父罷相。晏閑間如夢寐。見一鬼使。領雱荷鐵枷泣於公前曰。因父務新法所致。公問使乞解。使曰。建寺飯僧可免。公遂於金陵田地。捨宅為寺。賜額保寧。請真淨主之。</p>
縑<p style="margin-left:1em">音兼。絹也。</p>
袈裟<p style="margin-left:1em">具云迦羅沙曳。此云不正色。亦名離塵服。</p>
伽黎<p style="margin-left:1em">名雜碎衣。以條數多故。大衣分三品。九條十一條十三條名下品。十五條十七條十九條名中品。二十一條二十三條二十五條名上品。</p>
估<p style="margin-left:1em">賣也價也。</p>
事<p style="margin-left:1em">好也。</p>
</div><p>真淨謂舒王曰。日用是處力行之。非則固止之。不應以難易移其志。苟以今日之難。掉頭弗顧。安知他日不難於今日乎<span class='note-inline'>(日涉記)</span>。</p>
<p>真淨聞一方有道之士化去。惻然嘆息。至於泣涕。時湛堂為侍者。乃曰。物生天地間。一兆形質。枯死殘蠧。似不可逃。何苦自傷。真淨曰。法門之興。賴有德者振之。今皆亡矣。叢林衰替。用此可卜<span class='note-inline'>(日涉記)</span>。</p>

<div class='div-note'>湛堂<p style="margin-left:1em">隆興府泐潭湛堂文準禪師。興元府梁氏子。嗣真淨文禪師。南嶽下十三世也。</p>
兆<p style="margin-left:1em">形顯之義。</p>
枯死<p style="margin-left:1em">枯老死滅。殘缺蠧損也。</p>
</div>
<p class='juan'>禪林寶訓合註卷第一</p>
<div class='div-w'>
<p class='h2'>音切</p><p>蠧丁護切　節子結切　葺七入切　裨補移切　澆公堯切　鴆除禁切　綈徒兮切　躄婢亦切　訾子爾切　邸都禮切　翮諧革切　倨九魚切　雘於縛切　猥於隗切　礪力制切　慊口恬切　諮子辭切　糅粈音　溽如屬切　蹙子六切　頞遏音　夯呼講切　窪烏華切　伎巨寄切　喆除列切　縑古廉切　骯口朗切　髒子朗切</p>
</div></div>
</div><!-- end of div[@id='body'] -->
</body></html>