<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>淨慈慧暉禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />靈竺淨慈自得禪師錄卷第六</p><a id='mulu12' />
<div class='div-other'><a id='mulu13' />
<p class='h1'>育王萬庵和尚下火</p><p>師舉起火炬曰。萬年一壽靈松下。菴外玉欄人不到。這箇性空火裡氷。即今為孰秋容好。剝却身心向去。則識蛇撥草歸天上。及盡功勳轉步。則心馬著鞭超萬象。畢竟如何道著去。赫爍火星飛妙相。<span class='note-inline'>(以火畫圓相擲曰)</span>盡大地中無達者。寂光明土昧真性。</p>
</div>
<div class='div-other'><a id='mulu14' />
<p class='h1'>天童古泉和尚下火</p><p>師舉起火炬曰。從古難言火裡清泉。三世諸佛未曾受傳。趣向位則妙容儼然。退步機則白日青天。回互宛轉朗應眾緣。這箇手段自還古泉和尚。即今臨行一句作麼生道宣。<span class='note-inline'>(擲火曰)</span>十方無別。三世莫遷。</p>
</div>
<div class='div-other'><a id='mulu15' />
<p class='h1'>淨慈妙正和尚下火</p><p>師舉起火炬曰。理妙一段亘古今。正偏回互該深心。夢回石女鳴梭夜。氣愕木人握印晨。清磨鸞鑒石虎出。幽景林膠續斷絃。玉龍上碧蘿岑。這箇作略且置。即今妙正大和尚玉機撥轉一句子。還有人道得底麼。<span class='note-inline'>(擲火良久曰)</span>秋月連枝璞玉金。草露沾衣孤客襟。</p>
</div>
<div class='div-other'><a id='mulu16' />
<p class='h1'>蔣山奇傳和尚下火</p><p>師舉起火炬曰。奇特商量今古稀。傳來派脉弄玄微。須知脫體卓然道。佛祖未曾知此機。且至這裡。生也不道。死也不道。諸人要知落處麼。<span class='note-inline'>(擲火曰)</span>火裡曇華朵朵奇。</p>
</div>
<div class='div-other'><a id='mulu17' />
<p class='h1'>芙蓉傑和尚下火</p><p>師舉起火炬曰。奇哉一箇萬人傑。庵內主翁是妙訣。君看秋風清夜天。孤輪無垢雲中月。正恁麼時。玉氣轉位功勳逈絕。金針照夜線路方別。還有即今一句也未。誰知火宅中。<span class='note-inline'>(擲火曰)</span>萬里一條鐵。</p>
</div>
<div class='div-other'><a id='mulu18' />
<p class='h1'>玄本首座下火</p><p>玄機密轉。本位廓真。妙明田地。劫外之春。靈照心處。本法之真。且道是誰分上事。玄本首座平生作略。即今契親一句。山僧如何道取去。<span class='note-inline'>(擲火曰)</span>三千里外絕知音。</p>
</div>
<div class='div-other'><a id='mulu19' />
<p class='h1'>了照首座下火</p><p>了然一句彌滿萬天。本源真照不受傳也。太奇兮不可得。太高生矣不變遷。到這裡。道著不道著。曾不言宣。且道了照首座即今行履如何委悉。<span class='note-inline'>(擲火曰)</span>木人擡脚獨駕鐵船。</p>
</div>
<div class='div-other'><a id='mulu20' />
<p class='h1'>靈仙首座下火</p><p>靈山一會獨許迦葉。曹溪路上正得青原。了了玄處付在乾坤。諸佛正眼自隨脚跟。且道這箇靈仙首座臨行一句如何道著去。神仙妙訣。父子不傳。<span class='note-inline'>(擲火曰)</span>風生於孤枕。香起於返魂。</p>
</div>
<div class='div-other'><a id='mulu21' />
<p class='h1'>祐密首座下火</p><p>華枯得年開放春。密傳陽色絕疎親。樞機密用該功位。回互傍參屬滿身。此是祐密首座從生至老底㨾子。山僧有一句子即今相送。<span class='note-inline'>(擲火曰)</span>身如冷氷。心似松椿。</p>
</div>
<div class='div-other'><a id='mulu22' />
<p class='h1'>法真首座下火</p><p>法法不隱藏。古今常顯露。應真絕比倫。歸劫外一路。是也不諧到。非也不了悟。至這裡。還有隱身處麼。威音未興前。曾絕却照顧。法真首座得力一句如何道著。<span class='note-inline'>(擲火曰)</span>山前日暮無來去。</p>
</div>
<div class='div-other'><a id='mulu23' />
<p class='h1'>慶寶書記下火</p><p>慶喜撰修多羅藏。如來滅後挑真燈。定光古佛獨許汝。眾寶光攢佛法僧。且至這裡。如如了了。清清澄澄。煒煒煌煌。伯伯登登。還會麼。<span class='note-inline'>(擲火曰)</span>三世諸佛都難承。</p>
</div>
<div class='div-other'><a id='mulu24' />
<p class='h1'>妙用書記下火</p><p>妙用無窮。萬里絕同。河沙諸佛。你在口中。拈一幅紙則記得玄沙之家風。舉萬古經則持著阿難之談空。一一清淨眼。一一真如通。即今如何道取。<span class='note-inline'>(擲火曰)</span>凄凄萬谷水。颯颯億年松。</p>
</div>
<div class='div-other'><a id='mulu25' />
<p class='h1'>梵言藏主下火</p><p>十方婆伽梵。一路涅槃門。入得分明者。須是報佛恩。大經卷之外。無二便獨尊。字字廓通處。言言付受論。且道梵言藏主轉步底一句子如何道著。<span class='note-inline'>(擲火曰)</span>無限曉潭月。光分萬里昏。</p>
</div>
<div class='div-other'><a id='mulu26' />
<p class='h1'>慧明藏主下火</p><p>智惠光明照世界。亘古騰今發清輝。摩尼藏裡得提起。四十九年說一機。此是慧明藏主平生行履。即今轉身處曾有一句麼。<span class='note-inline'>(擲火曰)</span>寶劒霜刃。逢知人稀。</p>
</div>
<div class='div-other'><a id='mulu27' />
<p class='h1'>宗仙菴主下火</p><p>宗旨之淵源。仙道秘藥芝。曾不得於父。都不傳於師。知之謂之聖。見之謂之知。這箇仙庵主。六十七年裡為吾連理枝。即今捨吾去。劫外得逢伊。畢竟如何道。<span class='note-inline'>(擲火曰)</span>清秋露如玉。潭水月沉時。</p>
</div>
<div class='div-other'><a id='mulu28' />
<p class='h1'>法遵菴主下火</p><p>法從空處起。人向裡頭參。遵世之真要。莧菜之茆菴。且道竪拳之㨾子。一問自清嵐。即今庵中主何處在。<span class='note-inline'>(擲火曰)</span>前三三。後三三。</p>
</div>
<div class='div-other'><a id='mulu29' />
<p class='h1'>洞真知客下火</p><p>幽洞無涯。玄妙全真。通身活卓卓。覿面故親親。獨趣三昧之宅。自見劫外之春。這箇是洞真知客平生用底。臨行一句又如何。<span class='note-inline'>(擲火曰)</span>隨吾三五夏。日夜辨來賓。</p>
</div>
<div class='div-other'><a id='mulu30' />
<p class='h1'>宗麟侍者下火</p><p>宗說相通。一氣契同。稀如麟角。貴似鳳瓏。直向三呼聲裡而正逢三喚句中龍。得國師真付囑。知南陽一期風。這箇宗麟侍者。不用辜負。不論笑容。直去難識。直來難通。畢竟如何。<span class='note-inline'>(擲火曰)</span>物外獨騎千里象。萬年松下擊金鐘。</p>
</div>
<div class='div-other'><a id='mulu31' />
<p class='h1'>清信監寺下火</p><p>清淨法身終勿垢。成心作識絕功勳。從來虗廓通方眼。夜子滿船騎白雲。正當恁麼廓通尅。清信監寺平生要。又臨行一句子畢竟如何體委。<span class='note-inline'>(以火畫圓相擲曰)</span>新送故國一閤文。</p>
</div>
<div class='div-other'><a id='mulu32' />
<p class='h1'>理證典座下火</p><p>至理無名。真證有行。白雲斷路。青山色清。九度辨洞山之精。三回到投子之庭。雪峯手段。後人範靈。且道理證典座即今履踐又如何。荊谷光分後。石玉自瑩瑩。<span class='note-inline'>(擲火曰)</span>木人半夜語。不許外人聽。</p>
</div>
<div class='div-other'><a id='mulu33' />
<p class='h1'>臨安府王常侍玉田居士下火</p><p>王輪轉位。田地幽深。寒光照徹。月落波心。運得淨名不二門之雷。卜著毗耶獅子窟之座。續於孔老百年之蹱。知於學場三千之金。且道到這裡。玉田居士四十三年。令制似天日月。行禁如地雨霖。畢竟臨行玄機如何道著去。<span class='note-inline'>(擲火曰)</span>故人夢醒後愁意可難禁。</p>
</div>
<div class='div-other'><a id='mulu34' />
<p class='h1'>興陽府尚書敏聰林居士下火</p><p>聰明大士。雙林法王。人世游事。獨守興陽。行令於四海則無處不正。展力於十方則無語不當。入三昧知應現契妙清光。分神通聽語信精理靈方。到這裡聦林居士平穩一句如何道。<span class='note-inline'>(擲火曰)</span>君臣合道處。寒月入池塘。</p>
</div>
<div class='div-other'><a id='mulu35' />
<p class='h1'>明州太守刑仙相國祐普居士下火</p><p>天理無私。公祐分明。普照不照。洞然睲睲。無邊出入獨朗利名。無碍坐臥自鑒經行。明州為守則橫按寶劒之一匣。穩収東天之亂。帝城宣勑則每持尊言之三閤。嚴於北州之制。直入少林一九室。正出天童千歲京。且道這箇是祐普居士五十二年作略。即今臨行一句如何提携。還會麼。<span class='note-inline'>(以火畫圓相曰)</span>圓通無處。手眼了爾。全身清清。<span class='note-inline'>(呵呵大笑而曰)</span>天上人間見火星。</p>
</div>
<div class='div-other'><a id='mulu36' />
<p class='h1'>紹興二十九天己丑晏坐自讚與石霜明總禪師。其語曰</p><p>奇哉妙相現神通。尊矣玄容絕異同。位上青山無處頂。功清蘆水有松風。龍子生龍湛水月。鳳兒孕鳳白雲中。分賓分主七旬歲。明正借偏十智宗。不是天童親密意。誰知劫外擊金鐘。</p>
</div>
<p class='juan'>靈竺淨慈自得禪師錄卷第六<span class='note-inline'>(終)</span></p>
<div class='div-xu'><a id='mulu37' />
<p class='h1'>No. 1428-C 塔銘曰</p><p>師諱慧暉。金州安城人也。俗姓王氏子也。幼歲而敏黠也。七歲而依理性寺法恩禪師為丫角童子矣。十一歲而出家。讀華嚴淨行品。自捫面門曰。諸佛心源非老少。得真者必證佛果。法恩默而知異之。十六歲而恩遷化。一夕不言。師默然而坐。忽夢見恩撫師之背曰。汝久不得住此。須依付雪峯契禪師矣。師夢醒自惟曰。契公是法眼之流裔也。我恩之因緣在彼宗。乃問同學曰。雪峯路遠多少。學曰。一百里餘。箇中有嶮難。你欲到彼乎。若去須相送。師曰是是。乃到契禪師處。契見師至而問曰。甚奇恠。老僧昨夜夢見一彌子來吾室曰。和尚是龍巢鳳也。吾是鳳巢龍也。須是一種。老僧不覺作禮矣。今日見你甚是奇特也。師從此依止。十九年後又契曰。你因緣因事不在此。且可去天童。今正覺和尚盛化。眾<span class='corr'>已</span>踰千數。你若去乃可居第一座。師乃承契教而到天童。其問答見前章乎。師乃居第一座。一眾皆貴之而<span class='corr'>已</span>。隨宏智禪師一十七年。徑山悟空禪師者是師之師叔也。天童覺和尚者是師之師尊也。共作證明。受二師之受印而行脚五歲。乃參見尊宿二十五人也。後得歸天童而受淨慈之請。二月二十五日入院。乃當紹興二十五年。同二十六年七月十九日退院。師為僧六十八年。此中出世一十二年。七十歲即遷化。十一歲時剃髮而以來。曾不到尼公寺庵。其軀清淨宛如水中月。師看閱經論書籍一十二萬卷也。人無知其所以。玉田居士．聰林居士．祐普居士等皆是大守輩也。師出世時共作佐贊。法嗣之出世人一十三人也。石霜總．東谷光等為首。會下雲眾七百餘員也。諸方尊宿等雖多一天下。至師推轂曰。內外全該。其餘莫測。是則摩訶大梵也。皇帝賜自得禪師。乃敕號也。浪馳管子記師大槩。其旨十之八九不能及者乎。　銘曰。</p>
<p>祖室光明。挑少林之妙清。宗旨派脉。紹新豐之洞靈。佛照輝朗。帶鷲嶺之精精。禪林繁茂。知天童之契情。麟角通氣。賀賞一天太平。鳳觜出象。制開三段要誠。自得和尚。紹宏智百歲蹱。家傳密用。舉大陽千年行。師游步七十年華。後豈以言思細可形乎。</p>
<p style="margin-left:2em">住瑞巖法弟比丘石窓洪恭謹撰</p>
<p style="margin-left:2em">紹興二十九年除月十五日馳筆書</p>
</div>
</div><!-- end of div[@id='body'] -->
</body></html>