<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu59' />大方廣佛華嚴經綱要卷第二十五</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'>
<p class='h3'>十迴向品第二十五之三</p>
<div class='div-orig'><p>佛子。云何為菩薩摩訶薩無盡功德藏迴向。</p>
</div>
<div class='div-commentary'><p style="margin-left:1em">第五無盡功德藏迴向。長行中亦先明位行。今初徵起釋名者。由緣無盡境行迴向故。成無盡功德之行。得十無盡藏之果。從能迴向行及果受名。或無盡功德之藏。或功德即藏。通二釋。以迴向望行。迴向為能藏。無盡功德是所藏。以因望果亦然。並有財釋。本業云。常以三寶授於前人。故名無盡功德藏。即以五門善根而為其性。第二廣釋中三。初明所迴善根。二明迴向之行。三結成德。今初文八句。</p>
</div>
<div class='div-orig'><p>佛子。此菩薩摩訶薩以懺除一切諸業重障所起善根。禮敬三世一切諸佛所起善根。勸請一切諸佛說法所起善根。聞佛說法精勤修習。悟不思議廣大境界所起善根。於去來今一切諸佛一切眾生所有善根皆生隨喜所起善根。去來今世一切諸佛善根無盡。諸菩薩眾精勤修習所得善根。三世諸佛成等正覺轉正法輪調伏眾生。菩薩悉知發隨喜心所生善根。三世諸佛從初發心修菩薩行成最上覺。乃至示現入般涅槃般涅槃<span class='corr'>已</span>。正法住世乃至滅盡。於如是等皆生隨喜所有善根。</p>
</div>
<div class='div-commentary'><p style="margin-left:1em">第二釋文。初以四門而為行本。一懺除。二禮敬。三勸請。四隨喜。然初言懺悔者。懺名陳露先罪。悔名改往修來。二禮敬者謂除我慢障。起信重善故。三勸請者名為祈求。除謗法障。起慈善根故。於去來下四隨喜。為慶悅彼。故除嫉妬障。起平等善故。文有四句。以此四行為所迴向善根。</p>
</div>
<div class='div-orig'><p>菩薩如是念不可說諸佛境界。及自境界。乃至菩提無障礙境。如是廣大無量差別一切善根。凡所積集。凡所信解。凡所隨喜。凡所圓滿。凡所成就。凡所修行。凡所獲得。凡所知覺。凡所攝持。凡所增長。悉以迴向莊嚴一切諸佛國土。如過去世無邊際劫。一切世界。一切如來所行之處。所謂無量無數佛世界種。佛智所知。菩薩所識。大心所受莊嚴佛剎。清淨業行所流所引應眾生起。如來神力之所示現。諸佛出世淨業所成。普賢菩薩妙行所興。一切諸佛於中成道。示現種種自在神力。盡未來際。所有如來應正等覺。徧法界住。當成佛道。當得一切清淨莊嚴功德佛土。盡法界虗空界。無邊無際。無斷無盡。皆從如來智慧所生。無量妙寶之所莊嚴。所謂一切香莊嚴。一切華莊嚴。一切衣莊嚴。一切功德藏莊嚴。一切諸佛力莊嚴。一切佛國土莊嚴。如來所覩不可思議同行宿緣諸清淨眾。於中止住。未來世中當成正覺一切諸佛之所成就。非世所覩。菩薩淨眼乃能照見。此諸菩薩具大威德。宿植善根。知一切法如幻如化。普行菩薩諸清淨業。入不思議自在三昧。善巧方便能作佛事。放佛光明普照世間無有限極。現在一切諸佛世尊。悉亦如是莊嚴世界。無量形相。無量光色。悉是功德之所成就。無量香。無量寶。無量樹。無數莊嚴。無數宮殿。無數音聲。隨順宿緣諸善知識。示現一切功德莊嚴無有窮盡。所謂一切香莊嚴。一切鬘莊嚴。一切末香莊嚴。一切寶莊嚴。一切旛莊嚴。一切寶繒綵莊嚴。一切寶欄楯莊嚴。阿僧祇金網莊嚴。阿僧祇河莊嚴。阿僧祇雲雨莊嚴。阿僧祇音樂奏微妙音。如是等無量無數莊嚴之具。莊嚴一切盡法界虗空界。十方無量種種業起。佛所了知。佛所宣說。一切世界。其中所有一切佛土。所謂莊嚴佛土。清淨佛土。平等佛土。妙好佛土。威德佛土。廣大佛土。安樂佛土。不可壞佛土。無盡佛土。無量佛土。無動佛土。無畏佛土。光明佛土。無違逆佛土。可愛樂佛土。普照明佛土。嚴好佛土。精麗佛土。妙巧佛土。第一佛土。勝佛土。殊勝佛土。最勝佛土。極勝佛土。上佛土。無上佛土。無等佛土。無比佛土。無譬喻佛土。如是過去未來現在一切佛土所有莊嚴。菩薩摩訶薩以<span class='corr'>己</span>善根發心迴向。願以如是去來現在一切諸佛。所有國土清淨莊嚴。悉以莊嚴。於一世界。如彼一切諸佛國土所有莊嚴。皆悉成就。皆悉清淨。皆悉聚集。皆悉顯現。皆悉嚴好。皆悉住持。如一世界。如是盡法界虗空界一切世界悉亦如是。三世一切諸佛國土。種種莊嚴皆悉具足。</p>
</div>
<div class='div-commentary'><p style="margin-left:1em">第二正明迴向行中。先四行經結前善根。謂凡所積集等。略說十種善根總之。一一皆悉迴向也。後悉以下明迴向中。先迴向菩提。次迴向眾生。皆有隨相離相之行。於隨相中正起行願。先迴向淨土。經總標云。悉以迴向莊嚴一切諸佛國土。然莊嚴有二。初眾寶莊嚴。後人寶莊嚴。別顯莊嚴之相。則約三世。經初標舉如過去云無邊際劫。時處無量佛剎。如佛所知。菩薩所受之剎。悉以莊嚴明過去嚴。次清淨業行下明因圓滿。一切諸佛下事業圓滿。次盡未來際下舉未來嚴。次盡法界別顯有九圓滿。朿之為五。初分量圓滿。次皆從如來下二句。明果法圓滿。三無量下依持圓滿。四如來所都一句。明主圓滿。五不可思議同行下明輔翼圓滿。次現在一切下舉現在嚴土。無量下別顯。有三圓滿。一者形相即形色圓滿。次無量光色即顯色圓滿。三無量香下住處圓滿。次如是等下總結三世嚴具及土。次所謂下別顯所嚴。有二十九種。通有十七圓滿。次如是過去未來現在下願成彼嚴。於中先嚴一世界。次如一世界下例嚴普周。顯嚴分齊。令法界土皆具三世一切莊嚴。既一佛土即具無盡莊嚴。則一嚴一切嚴。亦顯一圓滿。即一切圓滿。重重無盡。方是華嚴土圓滿。</p>
<p style="margin-left:1em">上眾寶嚴竟。</p>
</div>
<div class='div-orig'><p>佛子。菩薩摩訶薩復以善根如是迴向。願我所修一切佛剎諸大菩薩皆悉充滿。其諸菩薩體性真實智慧通達。善能分別一切世界及眾生界。深入法界及虗空界。捨離愚癡成就念佛。念法真實不可思議。念僧無量普皆周徧。亦念於捨。法日圓滿。智光普照。見無所礙。從無得生。生諸佛法。為眾勝上善根之主。發生無上菩提之心。住如來力。趣薩婆若。破諸魔業。淨眾生界。深入法性永離顛倒。善根大願皆悉不空。如是菩薩充滿其土。生如是處。有如是德。常作佛事。得佛菩提。清淨光明具法界智。現神通力。一身充滿一切法界。得大智慧。入一切智所行之境。善能分別無量無邊法界句義。於一切剎皆無所著。而能普現一切佛土。心如虗空無有所依。而能分別一切法界。善能入出不可思議甚深三昧。趣薩婆若。住諸佛剎。得諸佛力。開示演說阿僧祇法而無所畏。隨順三世諸佛善根。普照一切如來法界。悉能受持一切佛法。知阿僧祇諸語言法。善能演出不可思議差別音聲。入於無上佛自在地。普遊十方一切世界而無障礙。行於無諍無所依法。無所分別。修習增廣菩提之心。得善巧智。善知句義。能隨次第開示現說。願令如是諸大菩薩莊嚴其國。充滿分布隨順安住。熏修極熏修。純淨極純淨。恬然宴寂。於一佛剎。隨一方所。皆有如是無數無量。無邊無等。不可數不可稱。不可思不可量。不可說。不可說不可說諸大菩薩周徧充滿。如一方所。一切方所亦復如是。如一佛剎。盡虗空徧法界一切佛剎。悉亦如是。佛子。菩薩摩訶薩以諸善根方便迴向一切佛剎。方便迴向一切菩薩。方便迴向一切如來。方便迴向一切佛菩提。方便迴向一切廣大願。方便迴向一切出要道。方便迴向淨一切眾生界。方便迴向於一切世界。常見諸佛出興於世。方便迴向常見如來壽命無量。方便迴向常見諸佛徧周法界。轉無障礙不退法輪。佛子。菩薩摩訶薩以諸善根如是迴向時。普入一切佛國土故一切佛剎皆悉清淨。普至一切眾生界故一切菩薩皆悉清淨。普願一切諸佛國土佛出興故一切法界一切佛土。諸如來身超然出現。</p>
</div>
<div class='div-commentary'><p style="margin-left:1em">第二佛子菩薩下人寶為嚴。亦即是前輔翼圓滿。文中三。初總願所成。次其諸菩薩下別顯前相。初總顯德。次善能下別顯有十八句。先明智慧圓。次深入下四句。明體實。次如是下結德嚴。言生如是處。即指前淨土。有如是德。即指向文。次常作佛事下顯業廣。於中分四。即四圓滿。初明事業圓滿。上辨佛業。今菩薩業。次得大智慧下即乘圓滿。大止妙觀以為乘故。文有八句。次趣薩婆若下無畏圓滿。內無災患。外無畏故。四隨順三世下即任持圓滿。於中先明能受。次知阿僧祇語言下明能說。次願令下結以嚴剎。初總彰人徧。次熏修下五句。結行德深。謂以止以觀。唯智唯悲。熏修身心。無有間斷。名極熏修。現惑不生。故名純淨。種習不起。名極純淨。恬和也。晏安也。恬和安寂即寂照之相也。次於一佛剎下別示徧相。兼顯數多。於中有三節。初一剎中有多數量。次以方例剎。後以剎例法界。如下僧祇品云。於一微細毛端處。有不可說諸普賢也。言如是者。如前具德也。<span class='corr'>已</span>上通顯行願。下文總攝迴向。經云。佛子菩薩摩訶薩以諸善根下六行經。謂非唯但向佛淨土故。文有十句。初三句結前<span class='corr'>已</span>說。後七句辨所未明。次佛子菩薩摩訶薩以諸善根如是迴向下。結行成益總收三種世間。</p>
</div>
<div class='div-orig'><p>佛子。菩薩摩訶薩以如是等無比迴向。趣薩婆若。其心廣大猶如虗空無有限量。入不思議。知一切業及以果報皆悉寂滅。心常平等無有邊際。普能徧入一切法界。佛子。菩薩摩訶薩如是迴向時。不分別我及以我所。不分別佛及以佛法。不分別剎及以嚴淨。不分別眾生及以調伏。不分別業及業果報。不著於思及思所起。不壞因。不壞果。不取事。不取法。不謂生死有分別。不謂涅槃恒寂靜。不謂如來證佛境界。無有少法與法同止。</p>
</div>
<div class='div-commentary'><p style="margin-left:1em">第二佛子至如是等下明離相迴向。即向實際。文中有二。先明見實智冥實際。後彰離妄德合實際。此二段返覆相成。今初初句牒前迴向菩提。其心<span class='corr'>已</span>下正顯離相。寂照無涯。為入不思議。即事契真。故常平等。由此故能遍入。若事若理無礙法界。名為一切。次佛子下彰其離妄。文有十對。初六遮妄執有。以緣成無性故。次一遮妄執空。以即真故。不礙存故。不壞假名說實相故不壞因果。後三約雙遮空有。謂生死涅槃相待而有。俱空叵得。二約體融。佛即法界。不應以法界更證法界故。末句謂無有少法為智所入。亦無少智而入於如。</p>
<p style="margin-left:1em">上通顯迴向菩提竟。</p>
</div>
<div class='div-orig'><p>佛子。菩薩摩訶薩如是迴向時以諸善根普施眾生。決定成熟。平等教化。無相無緣。無稱量。無虗妄。遠離一切分別取著。</p>
</div>
<div class='div-commentary'><p style="margin-left:1em">第二佛子下明迴向眾生。初句總明。謂即前迴向菩提時便以善根迴向眾生。故云如是迴向時也。次決定下別顯行相。有七句。初二句隨相。一無放捨心。二無冤親相。次五句離相。亦不見眾生相。二不取化緣。不稱量根性。四無能度我人。末句總結。即此七句<span class='corr'>已</span>攝盡上向菩提行。</p>
<p style="margin-left:1em">上通明迴向之行。</p>
</div>
<div class='div-orig'><p>菩薩摩訶薩如是迴向<span class='corr'>已</span>。得無盡善根。所謂念三世一切諸佛故得無盡善根。念一切菩薩故得無盡善根。淨諸佛剎故得無盡善根。淨一切眾生界故得無盡善根。深入法界故得無盡善根。修無量心等虗空界故得無盡善根。深解一切佛境界故得無盡善根。於菩薩業勤修習故得無盡善根。了達三世故得無盡善根。佛子。菩薩摩訶薩以一切善根如是迴向時。了一切眾生界無有眾生。解一切法無有壽命。知一切法無有作者。悟一切法無補伽羅。了一切法無有忿諍。觀一切法皆從緣起無有住處。知一切物皆無所依。了一切剎悉無所住。觀一切菩薩行亦無處所。見一切境界無悉所有。佛子。菩薩摩訶薩如是迴向時。眼終不見不淨佛剎。亦復不見異相眾生。無有少法為智所入。亦無少智而入於法。解如來身非如虗空。一切功德無量妙法所圓滿故。於一切處。令諸眾生積集善根悉充足故。佛子。此菩薩摩訶薩於念念中。得不可說不可說十力地。具足一切福德。成就清淨善根。為一切眾生福田。此菩薩摩訶薩成就如意摩尼功德藏。隨有所須一切樂具悉皆得故。隨所遊方。悉能嚴淨一切國土。隨所行處。令不可說不可說眾生皆悉清淨。攝取福德。修治諸行故。佛子。菩薩摩訶薩如是迴向時修一切菩薩行。福德殊勝。色相無比。威力光明超諸世間。魔及魔民莫能瞻對。善根具足。大願成就。其心彌廣等一切智。於一念中。悉能周徧無量佛剎。智力無量。了達一切諸佛境界。於一切佛得深信解。住無邊智。菩提心力。廣大如法界。究竟如虗空。佛子。是名菩薩摩訶薩第五無盡功德藏迴向。</p>
</div>
<div class='div-commentary'><p style="margin-left:1em">大文第三結行成德。有四佛子。兼此為五。即為五段。初成無盡善根德。次佛子至以一切善根下。成二空智慧德。文有十句。初四我空。後六法空。次佛子至如是迴向時下。成境界清淨德。次佛子至於念念中下。明福智無盡德。次佛子至如是迴向時下。明福智超勝德。次佛子是名下依釋結名。</p>
</div>
<div class='div-orig'><p>菩薩摩訶薩住此迴向得十種無盡藏。何等為十。所謂得見佛無盡藏。於一毛孔見阿僧祇諸佛出興世故。得入法無盡藏。以佛智力觀一切法悉入一法故。得憶持無盡藏。受持一切佛所說法無忘失故。得決定慧無盡藏。善知一切佛所說法祕密方便故。得解義趣無盡藏。善知諸法理趣分齊故。得無邊悟解無盡藏。以如虗空智通達三世一切法故。得福德無盡藏。充滿一切諸眾生意不可盡故。得勇猛智覺無盡藏。悉能除滅一切眾生愚癡翳故。得決定辯才無盡藏。演說一切佛平等法。令諸眾生悉解了故。得十力無畏無盡藏。具足一切菩薩所行以離垢繒而繫其頂至無障礙一切智故。是為十。佛子。菩薩摩訶薩以一切善根迴向時。得此十種無盡藏。</p>
</div>
<div class='div-commentary'><p style="margin-left:1em">第二菩薩下辨位果。何等下徵。所謂下釋。有十句。皆先標名。次釋義。後是為下結。十種無盡藏。初六自利。次三利他。後一攝行成果。</p>
</div>
<div class='div-orig'><p>爾時金剛幢菩薩。承佛神力。普觀十方。而說頌言。</p>

<div class="lg regular"><div class='lg-row'>菩薩成就深心力　普於諸法得自在</div>
<div class='lg-row'>以其勸請隨喜福　無礙方便善迴向</div>
<div class='lg-row'>三世所有諸如來　嚴淨佛剎徧世間</div>
<div class='lg-row'>所有功德靡不具　迴向淨剎亦如是</div>
<div class='lg-row'>三世所有諸佛法　菩薩皆悉諦思惟</div>
<div class='lg-row'>以心攝取無有餘　如是莊嚴諸佛剎</div>
<div class='lg-row'>盡於三世所有劫　讚一佛剎諸功德</div>
<div class='lg-row'>三世諸劫猶可盡　佛剎功德無窮盡</div>
<div class='lg-row'>如是一切諸佛剎　菩薩悉見無有餘</div>
<div class='lg-row'>總以莊嚴一佛土　一切佛土悉如是</div>
<div class='lg-row'>有諸佛子心清淨　悉從如來法化生</div>
<div class='lg-row'>一切功德莊嚴心　一切佛剎皆充滿</div>
<div class='lg-row'>彼諸菩薩亦具足　無量相好莊嚴身</div>
<div class='lg-row'>辯才演說徧世間　譬如大海無窮盡</div>
<div class='lg-row'>菩薩安住諸三昧　一切所行皆具足</div>
<div class='lg-row'>其心清淨無與等　光明普照十方界</div>
<div class='lg-row'>如是無餘諸佛剎　此諸菩薩皆充滿</div>
<div class='lg-row'>未曾憶念聲聞乘　亦復不求緣覺道</div>
<div class='lg-row'>菩薩如是心清淨　善根迴向諸群生</div>
<div class='lg-row'>普欲令其成正道　具足了知諸佛法</div>
<div class='lg-row'>十方所有眾魔怨　菩薩威力悉摧破</div>
<div class='lg-row'>勇猛智慧無能勝　決定修行究竟法</div>
<div class='lg-row'>菩薩以此大願力　所有迴向無留礙</div>
<div class='lg-row'>入於無盡功德藏　去來現在常無盡</div>
<div class='lg-row'>菩薩善觀諸行法　了達其性不自在</div>
<div class='lg-row'>既知諸法性如是　不妄取業及果報</div>
<div class='lg-row'>無有色法無色法　亦無有想無無想</div>
<div class='lg-row'>有法無法皆悉無　了知一切無所得</div>
<div class='lg-row'>一切諸法因緣生　體性非有亦非無</div>
<div class='lg-row'>而於因緣及所起　畢竟於中無取著</div>
<div class='lg-row'>一切眾生語言處　於中畢竟無所得</div>
<div class='lg-row'>了知明相皆分別　明解諸法悉無我</div>
<div class='lg-row'>如眾生性本寂滅　如是了知一切法</div>
<div class='lg-row'>三世所攝無有餘　剎及諸業皆平等</div>
<div class='lg-row'>以如是智而迴向　隨其悟解福業生</div>
<div class='lg-row'>此諸福相亦如解　豈復於中有可得</div>
<div class='lg-row'>如是迴向心無垢　永不稱量諸法性</div>
<div class='lg-row'>了達其性皆非性　不住世間亦不出</div>
<div class='lg-row'>一切所行眾善業　悉以迴向諸羣生</div>
<div class='lg-row'>莫不了達其真性　所有分別皆除遣</div>
<div class='lg-row'>所有一切虗妄見　悉皆棄捨無有餘</div>
<div class='lg-row'>離諸熱惱恒清涼　住於解脫無礙地</div>
<div class='lg-row'>菩薩不壞一切法　亦不滅壞諸法性</div>
<div class='lg-row'>解了諸法猶如響　悉於一切無所著</div>
<div class='lg-row'>了知三世諸眾生　悉從因緣和合起</div>
<div class='lg-row'>亦知心樂及習氣　未曾滅壞一切法</div>
<div class='lg-row'>了達業性非是業　而亦不違諸法相</div>
<div class='lg-row'>又亦不壞業果報　說諸法性從緣起</div>
<div class='lg-row'>了知眾生無有生　亦無眾生可流轉</div>
<div class='lg-row'>無實眾生而可說　但依世俗假宣示</div>
</div></div>
<div class='div-commentary'><p style="margin-left:1em">第二偈頌有二十五偈。初一偈總頌所迴善根。餘二十四偈雙頌前迴向善根。及結行成益。於中先有十一偈頌隨相。次十三偈頌離相。第五迴向竟。</p>
</div>
<div class='div-orig'><p>佛子。云何為菩薩摩訶薩隨順堅固一切善根迴向。</p>
</div>
<div class='div-commentary'><p style="margin-left:1em">第六隨順堅固一切善根迴向。長行亦二。謂位行位果。行中釋名者。謂所修事善。皆悉順入堅固法性。故下文云則為隨順真實住。本分名入一切平等善根。入即隨順。平等即堅固。平等之理不可壞故。若順等理則順諸善根。故下文云則為隨順佛住等。此則不唯事順於理。理事相順。受平等名。如此平等方名堅固。此約所迴善根。及所向實際。以立斯名。亦可名為堅固之善根。堅固即善根。若以隨順望堅固善根。亦通三義。即以無礙善根而為其性。</p>
</div>
<div class='div-orig'><p>佛子。此菩薩摩訶薩。或為帝王臨御大國威德廣被。名震天下。凡諸怨敵靡不歸順。發號施令悉依正法。執持一蓋溥蔭萬方。周行率土所向無礙。以離垢繒而繫其頂。於法自在見者咸伏。不刑不罰感德從化。以四攝法攝諸眾生。為轉輪王一切周給。菩薩摩訶薩安住如是自在功德。有大眷屬不可沮壞。離眾過失見者無厭。福德莊嚴相好圓滿。形體支分均調具足。獲那羅延堅固之身。大力成就無能屈伏。得清淨業離諸業障。具足修行一切布施。或施飲食及諸上味。或施車乘。或施衣服。或施華鬘雜香塗香牀座房舍及所住處。上妙燈燭病緣湯藥寶器寶車調良象馬悉皆嚴飾歡喜布施。或有來乞王所處座。若蓋若傘。幢旛寶物諸莊嚴具頂上寶冠髻中明珠。乃至王位皆無所悋。若見眾生在牢獄中。捨諸財寶妻子眷屬乃至以身救彼令脫。若見獄囚將欲被戮。即捨其身以代彼命。或見來乞連膚頂髮。歡喜施與亦無所悋。眼耳鼻舌及以牙齒頭頂手足。血肉骨髓。心腎肝肺。大腸小腸厚皮薄皮。手足諸指連肉爪甲。以歡喜心盡皆施與。或為求請未曾有法。投身而下深大火坑。或為護持如來正法。以身忍受一切苦毒。或為求法乃至一字。悉能徧捨四海之內一切所有。恒以正法化導羣生。令修善行捨離諸惡。若見眾生損敗他形。慈心救之令捨罪業。若見如來成最正覺稱揚讚歎普使聞知。或施於地。造立僧坊房舍殿堂以為住處。及施僮僕供承作役。或以自身施來乞者。或施於佛。為救法故歡喜踊躍。為眾生故承事供養。或捨王位城邑聚落宮殿園林妻子眷屬。隨所乞求悉滿其願。或捨一切資生之物。普設無遮大施之會。其中眾生種種福田。或從遠來。或從近來。或賢或愚。或好或醜。若男若女。人與非人。心行不同。所求各異。等皆施與悉令滿足。佛子。菩薩摩訶薩如是施時發善攝心悉以迴向。所謂善攝色隨順堅固一切善根。善攝受想行識。隨順堅固一切善根。善攝王位。隨順堅固一切善根。善攝眷屬。隨順堅固一切善根。善攝資具。隨順堅固一切善根。善攝惠施。隨順堅固一切善根。</p>
</div>
<div class='div-commentary'><p style="margin-left:1em">第二廣釋中二。先明行所依身。次明依身起行。所依身中先得位。以身為萬行之本。位為行道之地。今帝王等。明得位。然有位必有德。故次名具德。經云威德廣被。下四行經明統領自在德。次云菩薩安住如是下三行餘經。明正報殊勝德。次依身起行。具足修行一切布施下。先明隨相迴向。次離相。初即迴向菩提及迴向眾生。次離相即迴向實際。今隨相中有三段。初總標列善根迴向。次依標廣顯善根迴向。三總結多門善根迴向。今初標列中云具足修行一切布施。即所施之物。十九行經總列於此。後別開有六十門。次云其中眾生。辨所施田。皆施與者不揀賢愚等。悉令滿足。隨所求故。次佛子如是施時下顯能施迴向之心。望前是能施迴向之心。故云如是施時發善攝心。望後是能迴向心故。故云發善攝心。如是迴向故。故下諸門迴向之內皆以此心貫之。所謂下列有六善攝。總收上來能施所施及以施物。</p>
</div>
<div class='div-orig'><p>佛子。菩薩摩訶薩隨所施物無量無邊。以彼善根如是迴向。所謂以上妙食施眾生時其心清淨。於所施物無貪無著。無所顧悋。具足行施。願一切眾生得智慧食。心無障礙。了知食性無所貪著。但樂法喜出離之食。智慧充滿。以法堅住。攝取善根。法身智身清淨遊行。哀愍眾生。為作福田現受摶食。是為菩薩摩訶薩布施食時善根迴向。</p>
</div>
<div class='div-commentary'><p style="margin-left:1em">第二佛子下隨文別釋中。先總標施行。次所謂下一一別釋。有六十門。內一一皆四。一施行。二迴向。三雙結二行。四迴向所為。若闕所為則但有三。亦可合後二段為雙結所為。此科宜記。今第一施食。以食為世命。貴賤同依。故首明之。文但有三。先明施行。言其心清淨。離施過故。謂不求名利果報及怖畏等而行施故。不貪著者是無貪思。無顧慳者是無慳思。又施時無貪著。施<span class='corr'>已</span>無顧悋。隨所施行。與眾生共。兼於理事。名為具足。此心在初。亦貫下諸段。次願一切眾生下迴向行。然其所願正為眾生。令得成佛即迴向菩提。下皆準之。是為下雙結二行。</p>
</div>
<div class='div-orig'><p>佛子。菩薩摩訶薩若施飲時。以此善根如是迴向。所謂願一切眾生飲法味水。精勤修習。具菩薩道。斷世渴愛。常求佛智離欲境界。得法喜樂。從清淨法而生其身。常以三昧調攝其心。入智慧海。興大法雲。霔大法雨。是為菩薩摩訶薩布施飲時善根迴向。</p>
</div>
<div class='div-commentary'><p style="margin-left:1em">第二施飲中亦三。初施行。次以下二句。牒起。次所謂下別顯願相。下皆倣此。然所願即順物而發迴向之願。一一皆然。</p>
</div>
<div class='div-orig'><p>佛子。菩薩摩訶薩布施種種清淨上味。所謂辛酸醎淡及以甘苦種種諸味。潤澤具足。能令四大安隱調和。肌體盈滿。氣力彊壯。其心清淨常得歡喜。咽咀之時不欬不逆。諸根名利。內藏充實。毒不能侵。病不能傷。始終無患永得安樂。以此善根如是迴向。所謂願一切眾生得最上味。甘露充滿。願一切眾生得法智味。了知一切諸味業用。願一切眾生得無量法味。了達法界。安住實際大法城中。願一切眾生作大法雲周徧法界。普雨法雨。教化調伏一切眾生。願一切眾生得勝智味。無上法喜充滿身心。願一切眾生得無貪著一切上味。不染世間一切諸味。常勤修習一切佛法。願一切眾生得一法味。了諸佛法悉無差別。願一切眾生得最勝味。乘一切智終無退轉。願一切眾生得入諸佛無異法味。悉能分別一切諸根。願一切眾生法味增益。常得滿足無礙佛法。是為菩薩摩訶薩布施味時善根迴向。為令一切眾生勤修福德。皆悉具足無礙智身故。</p>
</div>
<div class='div-commentary'><p style="margin-left:1em">第三施味。願得上味者佛但食入口悉為甘露。</p>
</div>
<div class='div-orig'><p>佛子。菩薩摩訶薩施車乘時以諸善根如是迴向。所謂願一切眾生皆得具足一切智乘。乘於大乘。不可壞乘。最勝乘。最上乘。速疾乘。大力乘。福德具足乘。出世間乘。出生無量諸菩薩乘。是為菩薩摩訶薩施車乘時善根迴向。</p>
</div>
<div class='div-commentary'><p style="margin-left:1em">第四施車乘。義通車馬。願中皆約代步。以後第十六別施車故。</p>
</div>
<div class='div-orig'><p>佛子。菩薩摩訶薩布施衣時以諸善根如是迴向。所謂願一切眾生得慚愧衣以覆其身。捨離邪道露形惡法。顏色潤澤。皮膚細輭。成就諸佛第一之樂。得最清淨一切種智。是為菩薩摩訶薩布施衣時善根迴向。</p>
</div>
<div class='div-commentary'><p style="margin-left:1em">第五施衣。施衣能感妙色。以衣禦寒。令顏色潤澤故。</p>
</div>
<div class='div-orig'><p>佛子。菩薩摩訶薩常以種種名華布施。所謂微妙香華。種種色華。無量奇妙華。善見華。可喜樂華。一切時華。天華。人華。世所珍愛華。甚芬馥悅意華。以如是等無量妙華。供養一切現在諸佛及佛滅後所有塔廟。或以供養說法之人。或以供養比丘僧寶一切菩薩諸善知識聲聞獨覺父母宗親下至自身及餘一切貧窮孤露。布施之時。以諸善根如是迴向。所謂願一切眾生皆得諸佛三昧之華。悉能開敷一切諸法。願一切眾生皆得如佛見者歡喜心無厭足。願一切眾生所見順愜。心無動亂。願一切眾生具行廣大清淨之業。願一切眾生常念善友心無變異。願一切眾生如阿伽陀藥。能除一切煩惱眾毒。願一切眾生成滿大願。皆悉得為無上智王。願一切眾生智慧日光破愚癡暗。願一切眾生菩提淨月增長滿足。願一切眾生入大寶州見善知識具足成就一切善根。是為菩薩摩訶薩布施華時善根迴向。為令眾生皆得清淨無礙智故。</p>
</div>
<div class='div-commentary'><p style="margin-left:1em">第六施華。先列施物。後供養下明所施田。及自身者。身為福田。足法器故。依之進道。故施自身勝施外道無量。</p>
</div>
<div class='div-orig'><p>佛子。菩薩摩訶薩布施鬘時以諸善根如是迴向。所謂願一切眾生人所樂見。見者欽歎。見者親善。見者愛樂。見者渴仰。見者除憂。見者生喜。見者離惡。見者常得親近於佛。見者清淨獲一切智。是為菩薩摩訶薩布施鬘時善根迴向。</p>
</div>
<div class='div-commentary'><p style="margin-left:1em">第七施鬘。鬘者貫華如環而為首飾。或以瓔身。</p>
</div>
<div class='div-orig'><p>佛子。菩薩摩訶薩布施香時以諸善根如是迴向。願一切眾生具足戒香。得不缺戒。不雜戒。不汙戒。無悔戒。離纏戒。無熱戒。無犯戒。無邊戒。出世戒。菩薩波羅蜜戒。願一切眾生以是戒故皆得成就諸佛戒身。是為菩薩摩訶薩布施香時善根迴向。為令眾生悉得圓滿無礙戒蘊故。</p>
</div>
<div class='div-commentary'><p style="margin-left:1em">第八施香。準下十度萬行皆香。此徧語戒者翻破戒之穢故。有十二願。一不缺謂具持三聚。二不雜謂不雜外道。三不汙謂無染心。涅槃云乃至染環釧聲。亦名汙菩薩戒。四無悔謂不犯重故。犯重之人多生悔恨。五不纏謂設有誤犯深慚愧故。知其故犯。數犯不生慚愧。深愛著犯。見犯是福。名之謂纏。六無熱。七無犯。謂定共相應故無惑熱。常持如初故無犯。九無邊。十出世謂道共相應。離斷常邊。成出世行故。十波羅蜜者謂遠離二乘圓修十度方名不犯菩薩律儀。是智所讚戒。末句結因成果。謂五分之一。</p>
</div>
<div class='div-orig'><p>佛子。菩薩摩訶薩施塗香時以諸善根如是迴向。所謂願一切眾生施香普熏。悉能惠捨一切所有。願一切眾生戒香普熏。得於如來究竟淨戒。願一切眾生忍香普熏。離於一切險害之心。願一切眾生精進香普熏。常服大乘精進甲冑。願一切眾生定香普熏。安住諸佛現前三昧。願一切眾生慧香普熏。一念得成無上智王。願一切眾生法香普熏。於無上法得無所畏。願一切眾生德香普熏。成就一切大功德智。願一切眾生菩提香普熏。得佛十力到於彼岸。願一切眾生清淨白法妙香普熏。永滅一切不善之法。是為菩薩摩訶薩施塗香時善根迴向。</p>
</div>
<div class='div-commentary'><p style="margin-left:1em">第九施塗香。十度皆有熏發資長菩提心。辟除蔽惡。俱得稱香。</p>
</div>
<div class='div-orig'><p>佛子。菩薩摩訶薩施牀座時以諸善根如是迴向。所謂願一切眾生得諸天牀座。證大智慧。願一切眾生得賢聖牀座。捨凡夫意住菩提心。願一切眾生得安樂牀座。永離一切生死苦惱。願一切眾生得究竟牀座。得見諸佛自在神通。願一切眾生得平等牀座。恒普熏修一切善法。願一切眾生得最勝牀座。具清淨業世無與等。願一切眾生得安隱牀座。證真實法具足究竟。願一切眾生得清淨牀座。修習如來淨智境界。願一切眾生得安住牀座。得善知識常隨覆護。願一切眾生得師子牀座。常如如來右脇而臥。是為菩薩摩訶薩施牀座時善根迴向。為令眾生修習正念善護諸根故。</p>
</div>
<div class='div-commentary'><p style="margin-left:1em">第十施牀座。後第十八有別明施座。故晉譯此為牀敷。深見當也。</p>
</div>
<div class='div-orig'><p>佛子。菩薩摩訶薩施房舍時以諸善根如是迴向。所謂願一切眾生皆得安住清淨佛剎。精勤修習一切功德。安住甚深三昧境界。捨離一切住處執著。了諸住處皆無所有。離諸世間住一切智。攝取一切諸佛所住。住究竟道安樂住處。恒住第一清淨善根。終不捨離佛無上住處。是為菩薩摩訶薩施房舍時善根迴向。為欲利益一切眾生隨其所應思惟救護故。</p>
</div>
<div class='div-commentary'><p style="margin-left:1em">第十一施房舍。言不捨佛無上住者。住大寂室故。</p>
</div>
<div class='div-orig'><p>佛子。菩薩摩訶薩施住處時以諸善根如是迴向。所謂願一切眾生常獲善利其心安樂。願一切眾生依如來住。依大智住。依善知識住。依尊勝住。依善行住。依大慈住。依大悲住。依六波羅蜜住。依大菩提心住。依一切菩薩道住。是為菩薩摩訶薩施住處時善根迴向。為令一切福德清淨故。究竟清淨故。智清淨故。道清淨故。法清淨故。戒清淨故。志樂清淨故。信解清淨故。願清淨故。一切神通功德清淨故。</p>
</div>
<div class='div-commentary'><p style="margin-left:1em">第十二施住處。言住處謂僧坊等。</p>
</div>
<div class='div-orig'><p>佛子。菩薩摩訶薩施諸燈明所謂酥燈。油燈。寶燈。摩尼燈。漆燈。火燈。沉水燈。栴檀燈。一切香燈。無量色光燈。施如是等無量燈時。為欲利益一切眾生。為欲攝受一切眾生。以此善根如是迴向。所謂願一切眾生得無量光普照一切諸佛正法。願一切眾生得清淨光照見世間極微細色。願一切眾生得離翳光了眾生界空無所有。願一切眾生得無邊光身出妙光普照一切。願一切眾生得普照光於諸佛法心無退轉。願一切眾生得佛淨光一切剎中悉皆顯現。願一切眾生得無礙光一光徧照一切法界。願一切眾生得無斷光照諸佛剎光明不斷。願一切眾生得智幢光普照世間。願一切眾生得無量色光照一切剎示現神力。菩薩如是施燈明時。為欲利益一切眾生安樂一切眾生故。以此善根隨逐眾生。以此善根攝受眾生。以此善根分布眾生。以此善根慈愍眾生。以此善根覆育眾生。以此善根救護眾生。以此善根充滿眾生。以此善根緣念眾生。以此善根等益眾生。以此善根觀察眾生。是為菩薩摩訶薩施燈明時善根迴向。如是迴向無有障礙。普令眾生住善根中。</p>
</div>
<div class='div-commentary'><p style="margin-left:1em">第十三施燈。言寶燈者如夜光之類。以沈水旃檀香。用和酥油。無量色者然膏色白。然漆色赤。然油色黃。然油色綠。如是種種願中。瑜伽明施燈得淨眼報。燒燃燈供佛。大能滅罪生福。令發願言。當以大海為油。須彌為炷。然大明燈。照佛剎海。供養無休。又願法門之燈。大願為炷等。今文願中具身智二光。並可思準。</p>
</div>
<div class='div-orig'><p>佛子。菩薩摩訶薩施湯藥時以諸善根如是迴向。所謂願一切眾生於諸蓋纏究竟得出。願一切眾生永離病身得如來身。願一切眾生作大良藥滅除一切不善之病。願一切眾生成阿伽陀藥安住菩薩不退轉地。願一切眾生成如來藥能拔一切煩惱毒箭。願一切眾生親近賢聖滅除煩惱。修清淨行。願一切眾生作大藥王永除眾病不令重發。願一切眾生作不壞藥樹。悉能救療一切眾生。願一切眾生得一切智光出眾病箭。願一切眾生善解世間方藥之法。所有疾病為其救療。菩薩摩訶薩施湯藥時為令一切眾生永離眾病故。究竟安隱故。究竟清淨故。如佛無病故。拔除一切病箭故。得無盡堅固身故。得金剛圍山所不壞身故。得堅固滿足力故。得圓滿不可奪佛樂故。得一切佛自在堅固身故。以諸善根如是迴向。</p>
</div>
<div class='div-commentary'><p style="margin-left:1em">第十四施湯藥。施藥近果得無病報。如薄俱羅。遠得藥王樹身等。願中言不重發者。經云。世醫所療治。雖瘥還復發。如來所治者。畢竟不復發。言自在堅固身者。生公云。金剛為內照之實。非唯金色。故云自在。</p>
</div>
<div class='div-orig'><p>佛子。菩薩摩訶薩悉能惠施一切器物。所謂黃金器盛滿雜寶。白銀器盛眾妙寶。瑠璃器盛種種寶。玻瓈器盛滿無量寶莊嚴具。硨磲器盛赤真珠。瑪瑙器盛滿珊瑚摩尼珠寶。白玉器盛眾美食。栴檀器盛天衣服。金剛器盛眾妙香。無量無數種種寶器盛無量無數種種眾寶。或施諸佛。信佛福田不思議故。或施菩薩知善知識難值遇故。或施聖僧。為令佛法久住世故。或施聲聞及辟支佛。於諸聖人生淨信故。或施父母。為尊重故。或施師長。為恒誘誨令依聖教修功德故。或施下劣貧窮孤露。大慈大悲愛眼等視諸眾生故。專意滿足去來今世一切菩薩檀波羅蜜故。以一切物普施一切。終不厭捨諸眾生故。如是施時。於其施物及以受者。皆無所著。菩薩摩訶薩以如是等種種寶器盛無量寶而布施時。以諸善根如是迴向。所謂願一切眾生成等虗空無邊藏器。念力廣大。悉能受持世出世間一切經書無有忘失。願一切眾生成清淨器。能悟諸佛甚深正法。願一切眾生成無上寶器。悉能受持三世佛法。願一切眾生成就如來廣大法器。以不壞信攝受三世佛菩提法。願一切眾生成就最勝寶莊嚴器。住大威德菩提之心。願一切眾生成就功德所依處器。於諸如來無量智慧生淨信解。願一切眾生成就趣入一切智器。究竟如來一礙解脫。願一切眾生得淨未來劫菩薩行器。能令眾生普皆安住一切智力。願一切眾生成就三世諸佛種性勝功德器。一切諸佛妙音所說悉能受持。願一切眾生成就容納盡法界虗空界一切世界一切如來眾會道場器。為大丈夫讚說之首。勸請諸佛轉正法輪。是為菩薩摩訶薩布施器時善根迴向。為欲普令一切眾生皆得圓滿普賢菩薩行願器故。</p>
</div>
<div class='div-commentary'><p style="margin-left:1em">第十五施器言施受皆無所著成波羅蜜故。然隨一器即發多願。未必一器以對一願也。</p>
</div></div>
<p class='juan'>大方廣佛華嚴經綱要卷第二十五</p></div></div>
</div><!-- end of div[@id='body'] -->
</body></html>