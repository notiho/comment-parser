<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu27' />大方廣佛華嚴經綱要卷第十三</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu28' />
<p class='h2'>光明覺品第九</p>
<div class='div-commentary'><p style="margin-left:1em">此品來意自有其十。一答前所依果問。二為廣名號品。總別多端故。正廣種種觀察。是意業故。三者即說十信之體性故。如下三會將說正位皆有偈讚。此其類也。四顯實徧故。前但佛名徧。此顯身徧。四諦即實之權徧。此即權之實徧。五顯驗故。上二品言徧。眾目未覩。今光示徧相故。六顯總徧故。前但名諦別徧。今此一會。即徧法界。一一皆悉同時同處同眾同說同徧故。七顯圓徧故。前顯差別。一切方能徧一切。今顯無差別。一切即圓融徧一切故。八與下經為其則故。謂下經結通云徧一切者。皆如此辨。以如來一乘圓教於須彌山等一類世界。施化分齊皆若此故。九示前神通相故。上云現通。如何現耶。一會不動徧法界故。十為顯理事俱無障礙。令捨執從法故。此意雖通。在文偏顯。有上諸義故此品來也。二釋品名者。光明體也。覺者用也。先有身智二光。覺有知覺覺悟。又光有能照所照。覺有能覺所覺。如來放身光照事法界。令菩薩覺知見事法界。文殊演智光雙照理事。令眾覺悟法之性相。良以事理俱融。唯一無礙境故。得一事即徧無邊。而不壞本相。身智無二唯一無礙光明。涅槃云光明者名為智慧。又此身智二光不礙覺境。此三圓融唯無礙之法界。雖平等絕相。不壞光明之覺。品中辨此故以為名。</p>
</div>
<div class='div-orig'><p>爾時世尊從兩足輪下。放百億光明。</p>
</div>
<div class='div-commentary'><p style="margin-left:1em">此下大文分二。初如來放光。次照此下光照分齊。今初。光從足下放者。表信四義。一自下而上。信最初故。二最卑微故。三為行本故。四顯信該果。<span class='corr'>已</span>滿足故。輪義亦然。言百億光者。以徧法界所照之剎皆百億故。</p>
</div>
<div class='div-orig'><p>照此三千大千世界。百億閻浮提。百佛弗婆提。百億瞿耶尼。百億鬱單越。百億大海。百億輪圍山。百億菩薩受生。百億菩薩出家。百億如來成正覺。百億如來轉法輪。百億如來入涅槃。百億須彌山王。百億四天王眾天。百億三十三天。百億夜摩天。百億兜率天。百億化樂天。百億他化自在天。百億梵眾天。百億光音天。百億徧淨天。百億廣果天。百億色究竟天。其中所有悉皆明現。如此處見佛世尊坐蓮華藏師子之座十佛剎微塵數菩薩所共圍繞。其百億閻浮提中。百億如來亦如是坐。悉以佛神力故。十方各有一大菩薩。一一各與十佛剎微塵數諸菩薩俱來詣佛所。其名曰。文殊師利菩薩。覺首菩薩。財首菩薩。寶首菩薩。功德首菩薩。目首菩薩。精進首菩薩。法首菩薩。智首菩薩。賢首菩薩。是諸菩薩所從來國。所謂金色世界。妙色世界。蓮華色世界。薝蔔華色世界。優鉢羅華色世界。金色世界。寶色世界。金剛色世界。頗黎色世界。平等色世界。此諸菩薩各於佛所淨修梵行。所謂不動智佛。無礙智佛。解脫智佛。威儀智佛。明相智佛。究竟智佛。最勝智佛。自在智佛。梵智佛。觀察智佛。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>若有見正覺　解脫離諸漏　不著一切世</div>
<div class='lg-row'>彼非證道眼　若有知如來　體相無所有</div>
<div class='lg-row'>修習得明了　此人疾作佛　能見此世界</div>
<div class='lg-row'>其心不搖動　於佛身亦然　當成勝智者</div>
<div class='lg-row'>若於佛及法　其心了平等　二念不現前</div>
<div class='lg-row'>當踐難思位　若見佛及身　平等而安住</div>
<div class='lg-row'>無住無所入　當成難遇者　色受無有數</div>
<div class='lg-row'>想行識亦然　若能如是知　當作大牟尼</div>
<div class='lg-row'>世及出世見　一切皆超越　而能善知法</div>
<div class='lg-row'>當成大光耀　若於一切智　發生迴向心</div>
<div class='lg-row'>見心無所生　當獲大名稱　眾生無有生</div>
<div class='lg-row'>亦復無有壞　若得如是智　當成無上道</div>
<div class='lg-row'>一中解無量　無量中解一　了彼互生起</div>
<div class='lg-row'>當成無所畏</div>
</div></div>
<div class='div-commentary'><p style="margin-left:1em">此明光照分齊也。始從照一大千世界。此總標本會主剎。但舉一娑婆之境。故云三千大千。次云百億閻浮提等四天下。乃娑婆內屬境。言照百億四天下。乃先照人中。次云百億菩薩受生。此言菩薩八相成道。謂一一四天下皆有菩薩八相成道也。次云百億須彌乃至色究竟天。乃照百億三界諸世界。以毗盧遮那現坐閻浮提說法放光。故先舉所照本會。娑婆之境為本法界。後漸漸鱗次外遍。將本會徧顯所照盡虗空法界所有世界中佛會故。下文挨列十重華藏世界。彼一一世界皆有百億四天下等。以光所照處即此一會齊徧一切處。同時頓照頓徧。盡虗空界。將顯無盡但言不頓彰。故下文節節而徧。節節各見。故云如於此處見佛世尊坐蓮華藏師子之座等。其菩薩文殊等。即前文殊等。所從來國及本所事佛。皆是前會新集十方海眾。所來之處。故今佛光徧彼一一所來之土。故重舉耳。初文殊說偈總顯菩薩超情。後有十段。文各有二。皆長行佛以身光照現事境。令眾目覩。偈頌文殊智光讚述事理。令眾悟入。言一切處文殊者。謂一一佛前皆有文殊。故云一切。</p>
</div>
<div class='div-orig'><p>爾時光明過此世界。徧照東方十佛國土。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。如此處見佛世尊。坐蓮華藏師子之座。十佛剎微塵數菩薩所共圍繞。彼一一世界中各有百億閻浮提。百億如來亦如是坐。悉以佛神力故。十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲而說頌言。</p>

<div class="lg regular"><div class='lg-row'>眾生無智慧　愛刺所傷毒　為彼求菩提</div>
<div class='lg-row'>諸佛法如是　普見於諸法　二邊皆捨離</div>
<div class='lg-row'>道成永不退　轉此無等輪　不可思議劫</div>
<div class='lg-row'>精進修諸行　為度諸眾生　此是大仙力</div>
<div class='lg-row'>導師降眾魔　勇徤無能勝　光中演妙義</div>
<div class='lg-row'>慈悲故如是　以彼智慧心　破諸煩惱障</div>
<div class='lg-row'>一念見一切　此是佛神力　擊于正法鼓</div>
<div class='lg-row'>覺悟十方剎　咸令向菩提　自在力能爾</div>
<div class='lg-row'>不懷無邊境　而遊諸億剎　於有無所著</div>
<div class='lg-row'>彼自在如佛　諸佛如虗空　究竟常清淨</div>
<div class='lg-row'>憶念生歡喜　彼諸願具足　一一地獄中</div>
<div class='lg-row'>經於無量劫　為度眾生故　而能忍是苦</div>
<div class='lg-row'>不惜於身命　常護諸佛法　無我心調柔</div>
<div class='lg-row'>能得如來道</div>
</div><p>爾時光明過十世界。徧照東方百世界。南西北方四維上下亦復如是。彼諸世界中皆有百億閻浮提。乃至百億色究竟天。其中所有悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍繞。悉以佛神力故。十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>佛了法如幻　通達無障礙　心淨離眾著</div>
<div class='lg-row'>調伏諸羣生　或有見初生　妙色如金山</div>
<div class='lg-row'>住是最後身　永作人中月　或見經行時</div>
<div class='lg-row'>具無量功德　念慧皆善巧　丈夫師子步</div>
<div class='lg-row'>或見紺青目　觀察於十方　有時現戲笑</div>
<div class='lg-row'>為順眾生欲　或見師子吼　殊勝無比身</div>
<div class='lg-row'>示現最後生　所說無非實　或有見出家</div>
<div class='lg-row'>解脫一切縛　修治諸佛行　常樂觀寂滅</div>
<div class='lg-row'>或見坐道場　覺知一切法　到功德彼岸</div>
<div class='lg-row'>癡暗煩惱盡　或見勝丈夫　具足大悲心</div>
<div class='lg-row'>轉於妙法輪　度無量眾生　或見師子吼</div>
<div class='lg-row'>威光最殊特　超一切世間　神通力無等</div>
<div class='lg-row'>或見心寂靜　如世燈永滅　種種現神通</div>
<div class='lg-row'>十力能如是</div>
</div><p>爾時光明過百世界。徧照東方千世界。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍繞。悉以佛神力故十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>佛於甚深法　通達無與等　眾生不能了</div>
<div class='lg-row'>次第為開示　我性未曾有　我所亦空寂</div>
<div class='lg-row'>云何諸如來　而得有其身　解脫明行者</div>
<div class='lg-row'>無數無等倫　世間諸因量　求過不可得</div>
<div class='lg-row'>佛非世間蘊　界處生死法　數法不能成</div>
<div class='lg-row'>故號人師子　其性本空寂　內外俱解脫</div>
<div class='lg-row'>離一切妄念　無等法如是　體性常不動</div>
<div class='lg-row'>無我無來去　而能寤世間　無邊悉調伏</div>
<div class='lg-row'>常樂觀寂滅　一相無有二　其心不增減</div>
<div class='lg-row'>現無量神力　不作諸眾生　業報因緣行</div>
<div class='lg-row'>而能了無礙　善逝法如是　種種諸眾生</div>
<div class='lg-row'>流轉於十方　如來不分別　度脫無邊類</div>
<div class='lg-row'>諸佛真金色　非有徧諸有　隨眾生心樂</div>
<div class='lg-row'>為說寂滅法</div>
</div><p>爾時光明過千世界。徧照東方十千世界。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍繞。悉以佛神力故十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>發此大悲心　救護諸眾生　永出人天眾</div>
<div class='lg-row'>如是業應作　意常信樂佛　其心不退轉</div>
<div class='lg-row'>親近諸如來　如是業應作　志樂佛功德</div>
<div class='lg-row'>其心永不退　住於清涼慧　如是業應作</div>
<div class='lg-row'>一切威儀中　常念佛功德　晝夜無暫斷</div>
<div class='lg-row'>如是業應作　觀無邊三世　學彼佛功德</div>
<div class='lg-row'>常無厭倦心　如是業應作　觀身如實相</div>
<div class='lg-row'>一切皆寂滅　離我無我著　如是業應作</div>
<div class='lg-row'>等觀眾生心　不起諸分別　入於真實境</div>
<div class='lg-row'>如是業應作　悉舉無邊界　普飲一切海</div>
<div class='lg-row'>神通大智力　如是業應作　思惟諸國土</div>
<div class='lg-row'>色與非色相　一切悉能知　如是業應作</div>
<div class='lg-row'>十方國土塵　一塵為一佛　悉能知其數</div>
<div class='lg-row'>如是業應作</div>
</div><p>爾時光明過十千世界。徧照東方百千世界。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍繞。悉以佛神力故十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>
<p class="lg-abnormal"><div class='lg-row'>若以威德色種族　而見人中調御師</div>
<div class='lg-row'>是為病眼顛倒見　彼不能知最勝法</div>
<div class='lg-row'>如來色形諸相等　一切世間莫能測</div>
<div class='lg-row'>億那由劫共思量　色相威德轉無邊</div>
<div class='lg-row'>如來非以相為體　但是無相寂滅法</div>
<div class='lg-row'>身相威儀悉具足　世間隨樂皆得見</div>
<div class='lg-row'>佛法微妙難可量　一切言說莫能及</div>
<div class='lg-row'>非是和合非不合　體性寂滅無諸相</div>
<div class='lg-row'>佛身無生超戲論　非是蘊聚差別法</div>
<div class='lg-row'>得自在力決定見　所行無畏離言道</div>
<div class='lg-row'>身心悉平等　內外皆解脫　永劫住正念</div>
<div class='lg-row'>無著無所繫　意淨光明者　所行無染著</div>
<div class='lg-row'>智眼靡不周　廣大利眾生　一身為無量</div>
<div class='lg-row'>無量復為一　了知諸世間　現形徧一切</div>
<div class='lg-row'>此身無所從　亦無所積集　眾生分別故</div>
<div class='lg-row'>見佛種種身　心分別世間　是心無所有</div>
<div class='lg-row'>如來知此法　如是見佛身</div>
</p><p>爾時光明過百千世界。徧照東方百萬世界。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍繞。悉以佛神力故十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>如來最自在　超世無所依　具一切功德</div>
<div class='lg-row'>度脫於諸有　無染無所著　無想無依止</div>
<div class='lg-row'>體性不可量　見者咸稱歎　光明徧清淨</div>
<div class='lg-row'>塵累悉蠲滌　不動離二邊　此是如來智</div>
<div class='lg-row'>若有見如來　身心離分別　則於一切法</div>
<div class='lg-row'>永出諸凝滯　一切世間中　處處轉法輪</div>
<div class='lg-row'>無性無所轉　導師方便說　於法無疑惑</div>
<div class='lg-row'>永絕諸戲論　不生分別心　是念佛菩提</div>
<div class='lg-row'>了知差別法　不著於言說　無有一與多</div>
<div class='lg-row'>是名隨佛教　多中無一性　一亦無有多</div>
<div class='lg-row'>如是二俱捨　普入佛功德　眾生及國土</div>
<div class='lg-row'>一切皆寂滅　無依無分別　能入佛菩提</div>
<div class='lg-row'>眾生及國土　一異不可得　如是善觀察</div>
<div class='lg-row'>名知佛法義</div>
</div><p>爾時光明過百萬世界。徧照東方一億世界。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。彼一一閻浮提中。各見如來坐蓮華藏師子之座十佛剎微塵數菩薩所共圍繞。悉以佛神力故十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>智慧無等法無邊　超諸有海到彼岸</div>
<div class='lg-row'>壽量光明悉無比　此功德者方便力</div>
<div class='lg-row'>所有佛法皆明了　常觀三世無厭倦</div>
<div class='lg-row'>雖緣境界不分別　此難思者方便力</div>
<div class='lg-row'>樂觀眾生無生想　普見諸趣無趣想</div>
<div class='lg-row'>恒住禪寂不繫心　此無礙慧方便力</div>
<div class='lg-row'>善巧通達一切法　正念勤修涅槃道</div>
<div class='lg-row'>樂於解脫離不平　此寂滅人方便力</div>
<div class='lg-row'>有能勸向佛菩提　趣如法界一切智</div>
<div class='lg-row'>善化眾生入於諦　此住佛心方便力</div>
<div class='lg-row'>佛所說法皆隨入　廣大智慧無所礙</div>
<div class='lg-row'>一切處行悉<span class='corr'>已</span>臻　此自在修方便力</div>
<div class='lg-row'>恒住涅槃如虗空　隨心化現靡不周</div>
<div class='lg-row'>此依無相而為相　到難到者方便力</div>
<div class='lg-row'>晝夜日月及年劫　世界始終成壞相</div>
<div class='lg-row'>如是憶念悉了知　此時數智方便力</div>
<div class='lg-row'>一切眾生有生滅　色與非色想非想</div>
<div class='lg-row'>所有名字悉了知　此住難思方便力</div>
<div class='lg-row'>過去現在未來世　所有言說皆能了</div>
<div class='lg-row'>而知三世悉平等　此無比解方便力</div>
</div><p>爾時光明過一億世界。徧照東方十億世界。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍繞。悉以佛神力故十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>廣大苦行皆修習　日夜精勤無厭怠</div>
<div class='lg-row'><span class='corr'>已</span>度難度師子吼　普化眾生是其行</div>
<div class='lg-row'>眾生流轉愛欲海　無明網覆大憂迫</div>
<div class='lg-row'>至仁勇猛悉斷除　誓亦當然是其行</div>
<div class='lg-row'>世間放逸著五欲　不實分別受眾苦</div>
<div class='lg-row'>奉行佛教常攝心　誓度於斯是其行</div>
<div class='lg-row'>眾生著我入生死　求其邊際不可得</div>
<div class='lg-row'>普事如來獲妙法　為彼宣說是其行</div>
<div class='lg-row'>眾生無怙病所纏　常淪惡趣起三毒</div>
<div class='lg-row'>大火猛燄恒燒熱　淨心度彼是其行</div>
<div class='lg-row'>眾生迷惑失正道　常行邪徑入闇宅</div>
<div class='lg-row'>為彼大然正法燈　永作照明是其行</div>
<div class='lg-row'>眾生漂溺諸有海　憂難無涯不可處</div>
<div class='lg-row'>為彼興造大法船　皆令得度是其行</div>
<div class='lg-row'>眾生無知不見本　迷惑癡狂險難中</div>
<div class='lg-row'>佛哀愍彼建法橋　正念令昇是其行</div>
<div class='lg-row'>見諸眾生在險道　老病死苦常逼迫</div>
<div class='lg-row'>修諸方便無限量　誓當悉度是其行</div>
<div class='lg-row'>聞法信解無疑惑　了性空寂不驚怖</div>
<div class='lg-row'>隨形六道徧十方　普教羣迷是其行</div>
</div><p>爾時光明過十億世界。徧照東方百億世界。千億世界。百千億世界。那由他億世界。百那由他億世界。千那由他億世界。百千那由他億世界。如是無數無量無邊無等不可數不可稱不可思不可量不可說盡法界虗空界所有世界。南西北方四維上下亦復如是。彼一一世界中皆有百億閻浮提。乃至百億色究竟天。其中所有悉皆明現。彼一一閻浮提中。悉見如來坐蓮華藏師子之座十佛剎微塵數菩薩所共圍繞。悉以佛神力故十方各有一大菩薩。一一各與十佛剎微塵數諸菩薩俱來詣佛所。其大菩薩謂文殊師利等。所從來國謂金色世界等。本所事佛謂不動智如來等。爾時一切處文殊師利菩薩。各於佛所同時發聲說此頌言。</p>

<div class="lg regular"><div class='lg-row'>一念普觀無量劫　無去無來亦無住</div>
<div class='lg-row'>如是了知三世事　超諸方便成十力</div>
<div class='lg-row'>十方無比善名稱　永離諸難常歡喜</div>
<div class='lg-row'>普詣一切國土中　廣為宣揚如是說</div>
<div class='lg-row'>為利眾生供養佛　如其意獲相似果</div>
<div class='lg-row'>於一切法悉順知　徧十方中現神力</div>
<div class='lg-row'>從初供佛意柔忍　入深禪定觀法性</div>
<div class='lg-row'>普勸眾生發道心　以此速成無上果</div>
<div class='lg-row'>十方求法情無異　為修功德令滿足</div>
<div class='lg-row'>有無二相悉滅除　此人於佛為真見</div>
<div class='lg-row'>普往十方諸國土　廣說妙法興義利</div>
<div class='lg-row'>住於實際不動搖　此人功德同於佛</div>
<div class='lg-row'>如來所轉妙法輪　一切皆是菩提分</div>
<div class='lg-row'>若能聞<span class='corr'>已</span>悟法性　如是之人常見佛</div>
<div class='lg-row'>不見十力空如幻　雖見非見如盲覩</div>
<div class='lg-row'>分別取相不見佛　畢竟離著乃能見</div>
<div class='lg-row'>眾生隨業種種別　十方內外難盡見</div>
<div class='lg-row'>佛身無礙徧十方　不可盡見亦如是</div>
<div class='lg-row'>譬如空中無量剎　無來無去徧十方</div>
<div class='lg-row'>生成滅壞無所依　佛徧虗空亦如是</div>
</div></div>
<div class='div-commentary'><p style="margin-left:1em">此下光明所照所徧之世界。皆有文殊說偈。述光中法界之理事。初就本會。偈中總顯菩提超情也。此下節節皆有佛以身光照事。令眾目覩。文殊說偈智光讚述事理。令眾悟入。今照鱗次娑婆之外十佛國土。文殊說偈通顯菩提因果。次照百世界。顯八相菩提。次照千世界。顯菩提體性。次照十千世界顯菩提之相。次照百千世界顯答威德。次有四節。答法性德。次照百萬世界。總顯內外包攝德。次照一億世界顯方便幹能德。次照十億世界顯大悲救攝德。次照百億世界顯因果圓徧德。意顯無盡。故無結束。</p>
<p style="margin-left:1em">上第二會從修因契果生解分初。如來名號品初新集菩薩有念請四十問。初有十問總問所依果。次引例有三十句問。初十句問因。次二十句問果。今前三品佛放光現相及文殊言說。通答前十句果問。為生解所依<span class='corr'>已</span>竟。</p>
<p style="margin-left:1em">次下正答生解因果。且先答十句所修因問。從問明品起。至後四十卷十定品下住處品止。於中未信者令信。說十信。即次三品。二<span class='corr'>已</span>信者令解。說十住。此在第十六經昇須彌山頂。三<span class='corr'>已</span>解者令行。說十行。此在第十九經昇夜摩天宮。四<span class='corr'>已</span>行者令起願。說十迴向。此在第二十二經昇兜率天宮。五<span class='corr'>已</span>起願者令證入。說十地。此在第三十四經十地品。六<span class='corr'>已</span>證入者令等佛。說等覺。此在第四十經十定品至住處品。</p>
<p style="margin-left:1em">此下有二十三品經。通答前念請十句因問。</p>
</div></div>
<div class='div-pin'><a id='mulu29' />
<p class='h2'>菩薩問明品第十</p>
<div class='div-orig'><p>爾時文殊師利菩薩問覺首菩薩言。佛子。心性是一。云何見有種種差別。所謂往善趣。惡趣諸根滿缺。受生同異。端正醜陋。苦樂不同。業不知心。心不知業。受不知報。報不知受。心不知受。受不知心。因不知緣。緣不知因。智不知境。境不知智。時覺首菩薩。以偈答曰。</p>

<div class="lg regular"><div class='lg-row'>仁今問是義　為曉悟羣蒙　我如其性答</div>
<div class='lg-row'>惟仁應諦聽　諸法無作用　亦無有體性</div>
<div class='lg-row'>是故彼一切　各各不相知　譬如河中水</div>
<div class='lg-row'>湍流競奔逝　各各不相知　諸法亦如是</div>
<div class='lg-row'>亦如大火聚　猛燄同時發　各各不相知</div>
<div class='lg-row'>諸法亦如是　又如長風起　遇物咸鼓扇</div>
<div class='lg-row'>各各不相知　諸法亦如是　又如眾地界</div>
<div class='lg-row'>展轉因依住　各各不相知　諸法亦如是</div>
<div class='lg-row'>眼耳鼻舌身　心意諸情根　以此常流轉</div>
<div class='lg-row'>而無能轉者　法性本無生　示現而有生</div>
<div class='lg-row'>是中無能現　亦無所現物　眼耳鼻舌身</div>
<div class='lg-row'>心意諸情根　一切空無性　妄心分別有</div>
<div class='lg-row'>如理而觀察　一切皆無性　法眼不思議</div>
<div class='lg-row'>此見非顛倒　若實若不實　若妄若非妄</div>
<div class='lg-row'>世間出世間　但有假言說</div>
</div><p>爾時文殊師利菩薩問財首菩薩言。佛子。一切眾生非眾生。云何如來隨其時。隨其命。隨其身。隨其行。隨其解。隨其言論。隨其心樂。隨其方便。隨其思惟。隨其觀察。於如是諸眾生中。為現其身教化調伏。時財首菩薩。以頌答曰。</p>

<div class="lg regular"><div class='lg-row'>此是樂寂滅　多聞者境界　我為仁宣說</div>
<div class='lg-row'>仁今應諦受　分別觀內身　此中誰是我</div>
<div class='lg-row'>若能如是解　彼達我有無　此身假安立</div>
<div class='lg-row'>住處無方所　諦了是身者　於中無所著</div>
<div class='lg-row'>於身善觀察　一切皆明見　知法皆虗妄</div>
<div class='lg-row'>不起心分別　壽命因誰起　復因誰退滅</div>
<div class='lg-row'>猶如旋火輪　初後不可知　智者能觀察</div>
<div class='lg-row'>一切有無常　諸法空無我　永離一切相</div>
<div class='lg-row'>眾報隨業生　如夢不真實　念念常滅壞</div>
<div class='lg-row'>如前後亦爾　世間所見法　但以心為主</div>
<div class='lg-row'>隨解取眾相　顛倒不如實　世間所言論</div>
<div class='lg-row'>一切是分別　未曾有一法　得入於法性</div>
<div class='lg-row'>能緣所緣力　種種法出生　速滅不暫停</div>
<div class='lg-row'>念念悉如是</div>
</div><p>爾時文殊師利菩薩問寶首菩薩言。佛子。一切眾生等有四大。無我無我所。云何而有受苦受樂。端正醜陋。內好外好。少受多受。或受現報。或受後報。然法界中無美無惡。時寶首菩薩以頌答曰。</p>

<div class="lg regular"><div class='lg-row'>隨其所行業　如是果報生　作者無所有</div>
<div class='lg-row'>諸佛之所說　譬如淨明鏡　隨其所對質</div>
<div class='lg-row'>現像各不同　業性亦如是　亦如田種子</div>
<div class='lg-row'>各各不相知　自然能出生　業性亦如是</div>
<div class='lg-row'>又如巧幻師　在彼四衢道　示現眾色相</div>
<div class='lg-row'>業性亦如是　如機關木人　能出種種聲</div>
<div class='lg-row'>彼無我非我　業性亦如是　亦如眾鳥類</div>
<div class='lg-row'>從㲉而得出　音聲各不同　業性亦如是</div>
<div class='lg-row'>譬如胎藏中　諸根悉成就　體相無來處</div>
<div class='lg-row'>業性亦如是　又如在地獄　種種諸苦事</div>
<div class='lg-row'>彼悉無所從　業性亦如是　譬如轉輪王</div>
<div class='lg-row'>成就勝七寶　來處不可得　業性亦如是</div>
<div class='lg-row'>又如諸世界　大火所燒然　此火無來處</div>
<div class='lg-row'>業性亦如是</div>
</div><p>爾時文殊師利菩薩問德首菩薩言。佛子。如來所悟唯是一法。云何乃說無量諸法。現無量剎。化無量眾。演無量音。示無量身。知無量心。現無量神通。普能震動無量世界。示現無量殊勝莊嚴。顯示無邊種種境界。而法性中此差別相皆不可得。時德首菩薩以頌答曰。</p>

<div class="lg regular"><div class='lg-row'>佛子所問義　甚深難可了　智者能知此</div>
<div class='lg-row'>常樂佛功德　譬如地性一　眾生各別住</div>
<div class='lg-row'>地無一異念　諸佛法如是　亦如火性一</div>
<div class='lg-row'>能燒一切物　火燄無分別　諸佛法如是</div>
<div class='lg-row'>亦如大海一　波濤千萬異　水無種種殊</div>
<div class='lg-row'>諸佛法如是　亦如風性一　能吹一切物</div>
<div class='lg-row'>風無一異念　諸佛法如是　亦如大雲雷</div>
<div class='lg-row'>普雨一切地　雨滴無差別　諸佛法如是</div>
<div class='lg-row'>亦如地界一　能生種種芽　非地有殊異</div>
<div class='lg-row'>諸佛法如是　如日無雲曀　普照於十方</div>
<div class='lg-row'>光明無異性　諸佛法如是　亦如空中月</div>
<div class='lg-row'>世間靡不見　非月往其處　諸佛法如是</div>
<div class='lg-row'>譬如大梵王　應現滿三千　其身無別異</div>
<div class='lg-row'>諸佛法如是</div>
</div><p>爾時文殊師利菩薩問目首菩薩言。佛子。如來福田等一無異。云何而見眾生布施果報不同。所謂種種色。種種形。種種家。種種根。種種財。種種主。種種眷屬。種種官位。種種功德。種種智慧。而佛於彼其心平等。無異思惟。時目首菩薩以頌答曰。</p>

<div class="lg regular"><div class='lg-row'>譬如大地一　隨種各生芽　於彼無怨親</div>
<div class='lg-row'>佛福田亦然　又如水一味　因器有差別</div>
<div class='lg-row'>佛福田亦然　眾生心故異　亦如巧幻師</div>
<div class='lg-row'>能令眾歡喜　佛福田如是　令眾生敬悅</div>
<div class='lg-row'>如有才智王　能令大眾喜　佛福田如是</div>
<div class='lg-row'>令眾悉安樂　譬如淨明鏡　隨色而現像</div>
<div class='lg-row'>佛福田如是　隨心獲眾報　如阿揭陀藥</div>
<div class='lg-row'>能療一切毒　佛福田如是　滅諸煩惱患</div>
<div class='lg-row'>亦如日出時　照耀於世間　佛福田如是</div>
<div class='lg-row'>滅除諸黑暗　亦如淨滿月　普照於大地</div>
<div class='lg-row'>佛福田亦然　一切處平等　譬如毗藍風</div>
<div class='lg-row'>普震於大地　佛福田如是　動三有眾生</div>
<div class='lg-row'>譬如大火起　能燒一切物　佛福田如是</div>
<div class='lg-row'>燒一切有為</div>
</div><p>爾時文殊師利菩薩問勤首菩薩言。佛子。佛教是一。眾生得見。云何不即悉斷一切諸煩惱縛而得出離。然其色蘊受蘊想蘊行蘊識蘊欲界色界無色界無明貪愛無有差別。是則佛教於諸眾生。或有利益。或無利益。時勤首菩薩以頌答曰。</p>

<div class="lg regular"><div class='lg-row'>佛子善諦聽　我今如實答　或有速解脫</div>
<div class='lg-row'>或有難出離　若欲求除滅　無量諸過惡</div>
<div class='lg-row'>當於佛法中　勇猛常精進　譬如微少火</div>
<div class='lg-row'>樵濕速令滅　於佛教法中　懈怠者亦然</div>
<div class='lg-row'>如鑽燧求火　未出而數息　火勢隨止滅</div>
<div class='lg-row'>懈怠者亦然　如人持日珠　不以物承影</div>
<div class='lg-row'>火終不可得　懈怠者亦然　譬如赫日照</div>
<div class='lg-row'>孩稚閉其目　怪言何不覩　懈怠者亦然</div>
<div class='lg-row'>如人無手足　欲以芒草箭　徧射破大地</div>
<div class='lg-row'>懈怠者亦然　如以一毛端　而取大海水</div>
<div class='lg-row'>欲令盡乾竭　懈怠者亦然　又如劫火起</div>
<div class='lg-row'>欲以少水滅　於佛教法中　懈怠者亦然</div>
<div class='lg-row'>如有見虗空　端居不搖動　而言普騰躡</div>
<div class='lg-row'>懈怠者亦然</div>
</div><p>爾時文殊師利菩薩問法首菩薩言。佛子。如佛所說若有眾生受持正法。悉能除斷一切煩惱。何故復有受持正法而不斷者。隨貪瞋癡隨慢隨覆隨忿隨恨隨嫉隨慳隨誑隨諂勢力所轉。無有離心能受持法。何故復於心行之內起諸煩惱。時法首菩薩以頌答曰。</p>

<div class="lg regular"><div class='lg-row'>佛子善諦聽　所問如實義　非但以多聞</div>
<div class='lg-row'>能入如來法　如人水所漂　懼溺而渴死</div>
<div class='lg-row'>於法不修行　多聞亦如是　如人設美饍</div>
<div class='lg-row'>自餓而不食　於法不修行　多聞亦如是</div>
<div class='lg-row'>如人善方藥　自疾不能救　於法不修行</div>
<div class='lg-row'>多聞亦如是　如人數他寶　自無半錢分</div>
<div class='lg-row'>於法不修行　多聞亦如是　如有生王宮</div>
<div class='lg-row'>而受餒與寒　於法不修行　多聞亦如是</div>
<div class='lg-row'>如聾奏音樂　悅彼不自聞　於法不修行</div>
<div class='lg-row'>多聞亦如是　如盲繢眾像　示彼不自見</div>
<div class='lg-row'>於法不修行　多聞亦如是　譬如海舩師</div>
<div class='lg-row'>而於海中死　於法不修行　多聞亦如是</div>
<div class='lg-row'>如在四衢道　廣說眾好事　內自無實德</div>
<div class='lg-row'>不行亦如是</div>
</div><p>爾時文殊師利菩薩問智首菩薩言。佛子。於佛法中智為上首。如來何故或為眾生讚歎布施。或讚持戒。或讚堪忍。或讚精進。或讚禪定。或讚智慧。或復讚歎慈悲喜捨。而終無有唯以一法而得出離成阿耨多羅三藐三菩提者。時智首菩薩以頌答曰。</p>

<div class="lg regular"><div class='lg-row'>佛子甚希有　能知眾生心　如仁所問義</div>
<div class='lg-row'>諦聽我今說　過去未來世　現在諸導師</div>
<div class='lg-row'>無有說一法　而得於道者　佛知眾生心</div>
<div class='lg-row'>性分各不同　隨其所應度　如是而說法</div>
<div class='lg-row'>慳者為讚施　毀禁者讚戒　多瞋為讚忍</div>
<div class='lg-row'>好懈讚精進　亂意讚禪定　愚癡讚智慧</div>
<div class='lg-row'>不仁讚慈愍　好害讚大悲　憂慼者讚喜</div>
<div class='lg-row'>曲心讚歎捨　如是次第修　漸具諸佛法</div>
<div class='lg-row'>如先立基堵　而後造宮室　施戒亦復然</div>
<div class='lg-row'>菩薩眾行本　譬如建城郭　為護諸人眾</div>
<div class='lg-row'>忍進亦如是　防護諸菩薩　譬如大力王</div>
<div class='lg-row'>率土咸戴仰　定慧亦如是　菩薩所依賴</div>
<div class='lg-row'>亦如轉輪王　能與一切樂　四等亦如是</div>
<div class='lg-row'>與諸菩薩樂</div>
</div><p>爾時文殊師利菩薩問賢首菩薩言。佛子。諸佛世尊唯以一道而得出離。云何今見一切佛土所有眾事種種不同。所謂世界眾生界說法調伏。壽量光明神通眾會教儀法住各有差別。無有不具一切佛法而成阿耨多羅三藐三菩提者。時賢首菩薩以頌答曰。</p>

<div class="lg regular"><div class='lg-row'>文殊法常爾　法王唯一法　一切無礙人</div>
<div class='lg-row'>一道出生死　一切諸佛身　唯是一法身</div>
<div class='lg-row'>一心一智慧　力無畏亦然　如本趣菩提</div>
<div class='lg-row'>所有迴向心　得如是剎土　眾會及說法</div>
<div class='lg-row'>一切諸佛剎　莊嚴悉圓滿　隨眾生行異</div>
<div class='lg-row'>如是見不同　佛剎與佛身　眾會及言說</div>
<div class='lg-row'>如是諸佛法　眾生莫能見　其心<span class='corr'>已</span>清淨</div>
<div class='lg-row'>諸願皆具足　如是明達人　於此乃能覩</div>
<div class='lg-row'>隨眾生心樂　及以業果力　如是見差別</div>
<div class='lg-row'>此佛威神故　佛剎無分別　無憎無有愛</div>
<div class='lg-row'>但隨眾生心　如是見有殊　以是於世界</div>
<div class='lg-row'>所見各差別　非一切如來　大仙之過咎</div>
<div class='lg-row'>一切諸世界　所應受化者　常見人中雄</div>
<div class='lg-row'>諸佛法如是</div>
</div><p>爾時諸菩薩謂文殊師利菩薩言。佛子。我等所解各自說<span class='corr'>已</span>。唯願仁者以妙辯才。演暢如來所有境界。何等是佛境界。何等是佛境界因。何等是佛境界度。何等是佛境界入。何等是佛境界智。何等是佛境界法。何等是佛境界說。何等是佛境界知。何等是佛境界證。何等是佛境界現。何等是佛境界廣。時文殊師利菩薩以頌答曰。</p>

<div class="lg regular"><div class='lg-row'>如來深境界　其量等虗空　一切眾生入</div>
<div class='lg-row'>而實無所入　如來深境界　所有勝妙因</div>
<div class='lg-row'>億劫常宣說　亦復不能盡　隨其心智慧</div>
<div class='lg-row'>誘進咸令益　如是度眾生　諸佛之境界</div>
<div class='lg-row'>世間諸國土　一切皆隨入　智身無有色</div>
<div class='lg-row'>非彼所能見　諸佛智自在　三世無所礙</div>
<div class='lg-row'>如是慧境界　平等如虗空　法界眾生界</div>
<div class='lg-row'>究竟無差別　一切悉了知　此是如來境</div>
<div class='lg-row'>一切世界中　所有諸音聲　佛智皆隨了</div>
<div class='lg-row'>亦無有分別　非識所能識　亦非心境界</div>
<div class='lg-row'>其性本清淨　開示諸羣生　非業非煩惱</div>
<div class='lg-row'>無物無住處　無照無所行　平等行世間</div>
<div class='lg-row'>一切眾生心　普在三世中　如來於一念</div>
<div class='lg-row'>一切悉明達</div>
</div></div>
<div class='div-commentary'><p style="margin-left:1em">此品來意。有通有別。通者謂前三品<span class='corr'>已</span>答十句生解所依。此下正答生解因果。故次來也。生解因中。先答十住。住攬信成。將辨所成先辨能成。又正答十信。故連下二品來也。以前問中脫十信問故。以賢首別開信位。如梁論及仁王經皆有信位。此經因無問故云不立。今不論成位不成位。皆以三品別答信問。別一會答皆有問故。三品明信者。有解行德。解為二本。此品先來。釋名者。菩薩是人。問明是法。遮果表因故云菩薩。問即是難。明即是答。然問有二種。一汎爾相問。二者難問。謂以理徵詰。即今品意。答亦有二。一但依問報答曰答。二若俱為解釋。旁兼異義。美言讚述令理顯煥曰明。即今品意也。然明者破闇。謂能破問者之疑暗故。今明即法明。以十菩薩問出十種法明。故曰問明。今此品明正解理觀。次品明隨緣願行。賢首品明德用該收。此品十菩薩各主一門。顯十甚深。即為十段。</p>
<p style="margin-left:1em">一問覺首明緣起甚深。二問財首明教化甚深。三問寶首明業果甚深。四問德首明說法甚深。五問目首明福田甚深。六問勤首明正教甚深。七問法首明正行甚深。八問智首明正助甚深。九問賢首明一道甚深。十問文殊明佛境甚深。</p>
<p style="margin-left:1em">此上十甚深亦可配十信。但文不次。文殊佛境即當信心。文殊主信故。佛境是所信故。約初發心次第。信居其首。約所信終極最居其後。亦明十心不必次故。勤首即進心。財首為念心。明四念故。德首定心。心性無念為上定故。智首為慧心。兼<span class='corr'>已</span>莊嚴。故有十度。法首即不退心。如說修行不得退故。寶首即戒心。三聚無缺如寶珠故。業果甚深戒所招故。覺首即護法心。緣起甚深是所護故。目首即願心。福田等一由願異故。目能將身如願導行故。賢首即迴向心。以歸一道即迴向真如。一身一智即是佛果。文云如本趣菩提所有迴向心等。以是圓融十法各兼多義。疏有詳釋。恐繁不錄。上列十甚深。即經文如次。</p>
</div>
<div class='div-orig'><p>爾時此娑婆世界中一切眾生。所有法差別業差別世間差別身差別根差別受生差別持戒果差別犯戒果差別國土果差別。以佛神力悉皆明現。如是東方百千億那由他無數無量無邊無等不可數不可稱不可思不可量不可說盡法界虗空界一切世界中。所有眾生法差別乃至國土果差別。悉以佛神力故分明顯現。南西北方四維上下亦復如是。</p>
</div>
<div class='div-commentary'><p style="margin-left:1em">此現事結通。於中先現事。後結通。今初。因何而現。上來十首法光開曉眾生身心故。佛力暫現。示相而答。令其目驗而欣厭故。</p>
<p style="margin-left:1em">補義曰。諦觀經文結通云。此娑婆世界中一切眾生所有法差別等。乃至以佛神力悉皆明現。又云不可說盡法界虗空界一切世界中所有差別。悉以佛神力分明顯現。此則是上佛光所照世界海中之世界。諸世界中所有差別之眾生。及種種差別之事相。皆因佛光所照。一一明見。故今九首菩薩。即光中所見之差別因果事相。故各舉所見以問文殊者。乃即問差別之因也。文殊問九首佛境界者。乃即明差別中之果也。意謂法界內因眾生有種種差別。故須修行者有種種差別之行。以明對治。對治行終。各於差別中證佛境界為差別果。是故發解之初。先要明此差別之相。一一解了。以成理觀。故此一品以為信首。有深旨也。若但就此一問便了。又何關於通途大旨耶。經文長遠。學者幸明記此。幸勿迷宗。</p>
<p style="margin-left:1em">菩薩問明品竟。</p>
</div></div>
<p class='juan'>大方廣佛華嚴經綱要卷第十三</p></div>
</div><!-- end of div[@id='body'] -->
</body></html>