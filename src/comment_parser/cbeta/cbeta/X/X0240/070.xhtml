<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu123' />大方廣佛華嚴經綱要卷第七十</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'>
<p class='h3'>入法界品第三十九之十一</p>
<div class='div-orig'><p>爾時善財童子。於喜目觀察眾生夜神所。聞普喜幢解脫門。信解趣入。了知隨順思惟修習。念善知識所有教誨。心無暫捨。諸根不散。一心願得見善知識。普於十方勤求匪懈。願常親近生諸功德。與善知識同一善根。得善知識巧方便行。依善知識入精進海。於無量劫常不遠離。作是願<span class='corr'>已</span>。往詣普救眾生妙德夜神所。時彼夜神為善財童子示現菩薩調伏眾生解脫神力。以諸相好莊嚴其身。於兩眉間放大光明。名智燈普照清淨幢。無量光明以為眷屬。其光普照一切世間。照世間<span class='corr'>已</span>。入善財頂充滿其身。善財爾時即得究竟清淨輪三昧。得此三昧<span class='corr'>已</span>。悉見二神兩處中間。所有一切地塵水塵及以火塵。金剛摩尼眾寶微塵。華香瓔珞諸莊嚴具如是一切所有微塵。一一塵中各見佛剎微塵數世界成壞。及見一切地水火風諸大積聚。亦見一切世界接連。皆以地輪任持而住。種種山海。種種河池。種種樹林。種種宮殿。所謂天宮殿。龍宮殿。夜叉宮殿。乃至摩睺羅伽人非人等宮殿屋宅。地獄畜生閻羅王界一切住處。諸趣輪轉生死往來。隨業受報。各各差別。靡不悉見。又見一切世界差別。所謂或有世界雜穢。或有世界清淨。或有世界趣雜穢。或有世界趣清淨。或有世界雜穢清淨。或有世界清淨雜穢。或有世界一向清淨。或有世界其形平正。或有覆住。或有側住。如是等一切世界一切趣中。悉見此普救眾生夜神。於一切時一切處。隨諸眾生形貌言辭行解差別。以方便力普現其前隨宜化度。令地獄眾生免諸苦毒。令畜生眾生不相食噉。令餓鬼眾生無有飢渴。令諸龍等離一切怖。令欲界眾生離欲界苦。令人趣眾生離闇夜怖。毀呰怖。惡名怖。大眾怖。不活怖。死怖。惡道怖。斷善根怖。退菩提心怖。遇惡知識怖。離善知識怖。墮二乘地怖。種種生死怖。異類眾生同住怖。惡時受生怖。惡種族中受生怖。造惡業怖。業煩惱障怖。執著諸想繫縛怖。如是等怖悉令捨離。又見一切眾生卵生。胎生。濕生。化生。有色無色。有想無想。非有想。非無想。普現其前常勤救護。為成就菩薩大願力故。深入菩薩三昧力故。堅固菩薩神通力故。出生普賢行願力故。增廣菩薩大悲海故。得普覆眾生無礙大慈故。得普與眾生無量喜樂。故得普攝一切眾生智慧方便故。得菩薩廣大解脫自在神通故。嚴淨一切佛剎故。覺了一切諸法故。供養一切諸佛故。受持一切佛教故。積集一切善根修一切妙行故。入一切眾生心海而無障礙故。知一切眾生諸根教化成熟故。淨一切眾生信解除其惡障故。破一切眾生無知黑闇故。令得一切智清淨光明故。時善財童子。見此夜神如是神力不可思議甚深境界。普現調伏一切眾生菩薩解脫<span class='corr'>已</span>。歡喜無量。頭面作禮一心瞻仰。時彼夜神即捨菩薩莊嚴之相。還復本形。而不捨其自在神力。爾時善財童子恭敬合掌。却住一面。以偈讚曰。</p>

<div class="lg regular"><div class='lg-row'>我善財得見　如是大神力　其心生歡喜</div>
<div class='lg-row'>說偈而讚歎　我見尊妙身　眾相以莊嚴</div>
<div class='lg-row'>譬如空中星　一切悉嚴淨　所放殊勝光</div>
<div class='lg-row'>無量剎塵數　種種微妙色　普照於十方</div>
<div class='lg-row'>一一毛孔放　眾生心數光　一一光明端</div>
<div class='lg-row'>皆出寶蓮華　華中出化身　能滅眾生苦</div>
<div class='lg-row'>光中出妙音　普熏於眾生　復雨種種華</div>
<div class='lg-row'>供養一切佛　兩眉放妙光　量與須彌等</div>
<div class='lg-row'>普觸諸含識　令滅愚癡闇　口放清淨光</div>
<div class='lg-row'>譬如無量日　普照於廣大　毗盧舍那境</div>
<div class='lg-row'>眼放清淨光　譬如無量月　普照十方剎</div>
<div class='lg-row'>悉滅世癡翳　現化種種身　相狀等眾生</div>
<div class='lg-row'>充滿十方界　度脫三有海　妙身徧十方</div>
<div class='lg-row'>普現眾生前　滅除水火賊　王等一切怖</div>
<div class='lg-row'>我承喜目教　令得詣尊所　見尊眉間相</div>
<div class='lg-row'>放大清淨光　普照十方海　悉滅一切闇</div>
<div class='lg-row'>顯現神通力　而來入我身　我遇圓滿光</div>
<div class='lg-row'>心生大歡喜　得總持三昧　普見十方佛</div>
<div class='lg-row'>我於所經處　悉見諸微塵　一一微塵中</div>
<div class='lg-row'>各見塵數剎　或有無量剎　一切咸濁穢</div>
<div class='lg-row'>眾生受諸苦　常悲歎號泣　或有染淨剎</div>
<div class='lg-row'>少樂多憂苦　示現三乘像　往彼而救度</div>
<div class='lg-row'>或有淨染剎　眾生所樂見　菩薩常充滿</div>
<div class='lg-row'>住持諸佛法　一一微塵中　無量淨剎海</div>
<div class='lg-row'>毗盧遮那佛　往劫所嚴淨　佛於一切剎</div>
<div class='lg-row'>悉坐菩提樹　成道轉法輪　度脫諸羣生</div>
<div class='lg-row'>我見普救天　於彼無量剎　一切諸佛所</div>
<div class='lg-row'>普皆往供養</div>
</div><p>爾時善財童子說此頌<span class='corr'>已</span>。白普救眾生妙德夜神言。天神。今此解脫甚深希有其名何等。得此解脫其<span class='corr'>已</span>久如。修何等行而得清淨。</p>
</div>
<div class='div-commentary'><p style="margin-left:1em">第四普救眾生妙德夜神。寄燄慧者。謂安住最勝菩提分法。燒煩惱薪。慧燄增故。善財於喜目觀察眾生夜神所。聞普喜幢解脫門。信解趣入。依教趣求。一心願見善知識。勤求匪懈願常親近。往詣普救眾生妙德夜神所。未及諮問。時彼夜神。即為善財默示<span class='corr'>己</span>所證法界。現菩薩調伏眾生解脫神力。於兩眉間放大光明。名智燈普照清淨幢。無量光明以為眷屬。普照世間<span class='corr'>已</span>。入善財頂。充滿其身。即此一光<span class='corr'>已</span>為善財頓示法界全體。加持善財。故善財得究竟清淨輪三昧。頓入法界。得此三昧<span class='corr'>已</span>。悉見二神兩處中間一切所有微塵。一一塵中各見佛剎微塵數世界壞成住持。六道宮殿。及眾生生死往來。各各差別。及世界染淨等安立。一一界中趣中悉見普救眾生夜神。現種種形。隨宜化度眾生。令地獄等九類眾生。皆得離苦。及見夜神所以化生之意。如是有三十二行半經。言光中見法界中境界。善財見夜神如是神力不可思議甚深境界<span class='corr'>已</span>。歡喜無量頭面作禮。一心瞻仰。時彼夜神即捨光相。還復本形。爾時善財說偈讚曰。有二十偈半。初一偈總。餘讚光用無涯及推功獲益等事。爾時善財說此頌<span class='corr'>已</span>。乃問夜神曰。此解脫甚深。其名何等。此問其名。得此解脫其<span class='corr'>已</span>久。如此問得法久近。修何等行而得清淨。此問修因。陳此三問。</p>
<p style="margin-left:1em">下夜神答。</p>
</div>
<div class='div-orig'><p>夜神言。善男子。是處難知。諸天及人一切二乘所不能測。何以故。此是住普賢菩薩行者境界故。住大悲藏者境界故。救護一切眾生者境界故。能淨一切三惡八難者境界故。能於一切佛剎中紹隆佛種不斷者境界故。能住持一切佛法者境界故。能於一切劫修菩薩行成滿大願海者境界故。能於一切法界海以清淨智光滅無明闇障者境界故。能以一念智慧光明普照一切三世方便海者境界故。我承佛力。今為汝說。善男子。乃往古世過佛剎微塵數劫爾時有劫名圓滿清淨。世界名毗盧遮那大威德。有須彌山微塵數如來於中出現。其佛世界以一切香王摩尼寶為體。眾寶莊嚴。住無垢光明摩尼王海上。其形正圓淨穢合成。一切嚴具帳雲而覆其上。一切莊嚴摩尼輪山千帀圍繞。有十萬億那由他四天下皆妙莊嚴。或有四天下惡業眾生於中止住。或有四天下雜業眾生於中止住。或有四天下善根眾生於中止住。或有四天下一向清淨諸大菩薩之所止住。此界東際輪圍山側。有四天下名寶燈華幢。國界清淨。飲食豐足。不藉耕耘而生稻粱。宮殿樓閣悉皆奇妙。諸如意樹處處行列。種種香樹恒出香雲。種種鬘樹恒出鬘雲。種種華樹常雨妙華。種種寶樹出諸奇寶。無量色光周帀照耀。諸音樂樹出諸音樂。隨風吹動演妙音聲。日月光明摩尼寶王普照一切。晝夜受樂無時間斷。此四天下有百萬億那由他諸王國土。一一國土有千大河周帀圍繞。一一皆以妙華覆上。隨流漂動出天樂音。一切寶樹列植其岸。種種珍奇以為嚴飾。舟船來往稱情戲樂。一一河間有百萬億城。一一城有百萬億那由他聚落。如是一切城邑聚落。各有無量百千億那由他宮殿園林周帀圍繞。此四天下閻浮提內。有一國土名寶華燈。安隱豐樂人民熾盛。其中眾生具行十善。有轉輪王於中出現。名毗盧遮那妙寶蓮華髻。於蓮華中忽然化生。三十二相以為嚴好。七寶具足。王四天下。恒以正法教導羣生。王有千子。端正勇健能伏冤敵。百萬億那由他宮人采女。皆悉與王同種善根。同修諸猶。行同時誕。生端正姝妙如天女。身真金色常放光明。諸毛孔中恒出妙音。良臣猛將具足十億。王有正妃名圓滿面。是王女寶。端正殊特。皮膚金色目髮紺青。言同梵音。身有天香。常放光明照千由旬。其有一女名普智燄妙德眼。形體端嚴。色相殊美。眾生見者情無厭足。爾時眾生壽命無量。或有不定而中夭者。種種形色。種種音聲。種種名字。種種族<span class='corr'>姓</span>。愚智勇怯。貧富苦樂。無量品類皆悉不同。時或有人語餘人言。我身端正。汝形鄙陋。作是語<span class='corr'>已</span>。遞相毀辱集不善業。以是業故。壽命色力一切樂事。悉皆損減。時彼城北有菩提樹名普光法雲音幢。以念念出現一切如來道場莊嚴。堅固摩尼王而為其根。一切摩尼以為其榦。眾雜妙寶以為其葉。次第分布並相稱可。四方上下圓滿莊嚴。放寶光明出妙音聲。說一切如來甚深境界。於彼樹前有一香池名寶華光明。演法雷音。妙寶為岸。百萬億那由他寶樹圍繞。一一樹形如菩提樹。眾寶瓔珞周帀垂下。無量樓閣皆寶所成周徧道場以為嚴飾。彼香池內出大蓮華。名普現三世一切如來莊嚴境界雲。須彌山微塵數佛於中出現。其第一佛名普智寶燄妙德幢。於此華上最初得阿耨多羅三藐三菩提。無量千歲演說正法成熟眾生。其彼如來未成佛時。十千年前此大蓮華放淨光明。名現諸神通成熟眾生。若有眾生遇斯光者。心自開悟無所不了。知十千年後佛當出現。九千年前放淨光明。名一切眾生離垢燈。若有眾生遇斯光者。得清淨眼見一切色。知九千年後佛當出現。八千年前放大光明。名一切眾生業果音。若有眾生遇斯光者。悉得自知諸業果報。知八千年後佛當出現。七千年前放大光明。名生一切善根音。若有眾生遇斯光者。一切諸根悉得圓滿。知七千年後佛當出現。六千年前放大光明。名佛不思議境界音。若有眾生遇斯光者。其心廣大普得自在。知六千年後佛當出現。五千年前放大光明。名嚴淨一切佛剎音。若有眾生遇斯光者。悉見一切清淨佛土。知五千年後佛當出現。四千年前放大光明。名一切如來境界無差別燈。若有眾生遇斯光者。悉能往覲一切諸佛。知四千年後佛當出現。三千年前放大光明。名三世明燈。若有眾生遇斯光者。悉能現見一切如來諸本事海。知三千年後佛當出現。二千年前放大光明。名如來離翳智慧燈。若有眾生遇斯光者。則得普眼。見一切如來神變一切諸佛國土一切世界眾生。知二千年後佛當出現。一千年前放大光明。名令一切眾生見佛集諸善根。若有眾生遇斯光者。則得成就見佛三昧。知一千年後佛當出現。次七日前放大光明。名一切眾生歡喜音。若有眾生遇斯光者。得普見諸佛生大歡喜。知七日後佛當出現。滿七日<span class='corr'>已</span>一切世界悉皆震動。純淨無染。念念普現十方一切清淨佛剎。亦現彼剎種種莊嚴。若有眾生根性淳熟應見佛者。咸詣道場。爾時彼世界中一切輪圍一切須彌一切諸山一切大海一切地一切城一切垣牆一切宮殿一切音樂一切語言。皆出音聲讚說一切諸佛如來神力境界。又出一切香雲一切燒香雲一切末香雲一切香摩尼形像雲一切寶燄雲一切燄藏雲一切摩尼衣雲一切瓔珞雲一切妙華雲一切如來光明雲一切如來圓光雲一切音樂雲一切如來願聲雲一切如來言音海雲一切如來相好雲顯示如來出現世間不思議相。善男子。此普照三世一切如來莊嚴境界。大寶蓮華王有十佛剎微塵數蓮華周帀圍繞。諸蓮華內悉有摩尼寶藏師子之座。一一座上。皆有菩薩結加趺坐。善男子。彼普智寶燄妙德幢王如來於此成阿耨多羅三藐三菩提時。即於十方一切世界中成阿耨多羅三藐三菩提。隨眾生心悉現其前為轉法輪。於一一世界令無量眾生離惡道苦。令無量眾生得生天中。令無量眾生住於聲聞辟支佛地。令無量眾生成就出離菩提之行。令無量眾生成就勇猛幢菩提之行。令無量眾生成就法光明菩提之行。令無量眾生成就清淨根菩提之行。令無量眾生成就平等力菩提之行。令無量眾生成就入法城菩提之行。令無量眾生成就徧至一切處不可壞神通力菩提之行。令無量眾生入普門方便道菩提之行。令無量眾生安住三昧門菩提之行。令無量眾生成就緣一切清淨境界菩提之行。令無量眾生發菩提心。令無量眾生住菩薩道。令無量眾生安住清淨波羅蜜道。令無量眾生住菩薩初地。令無量眾生住菩薩二地乃至十地。令無量眾生入於菩薩殊勝行願。令無量眾生安住普賢清淨行願。善男子。彼普智寶燄妙德幢如來。現如是不思議自在神力轉法輪時。於彼一一諸世界中。隨其所應念念調伏無量眾生。時普賢菩薩知寶華燈王城中眾生。自恃色貌及諸境界。而生憍慢陵蔑他人。化現妙身端正殊特。往詣彼城。放大光明普照一切。令彼聖王及諸妙寶。日月星宿眾生身等。一切光明悉皆不現。譬如日出眾景奪曜。亦如聚墨對閻浮金。時諸眾生咸作是言。此為是誰。為天為梵。今放此光。令我等身所有光色皆不顯現。種種思惟無能解了。爾時普賢菩薩在彼輪王寶宮殿上虗空中住。而告之言。大王當知。今汝國中有佛興世。在普光明法雲音幢菩提樹下。時聖王女蓮華妙眼。見普賢菩薩所現色身光明自在。及聞身上諸莊嚴具所出妙音。心生歡喜作如是念。願我所有一切善根。得如是身。如是莊嚴。如是相好。如是威儀。如是自在。今此大聖能於眾生生死長夜黑闇之中放大光明。開示如來出興於世。願令於我亦得如是為諸眾生作智光明。破彼所有無知黑闇。願我所在受生之處常得不離此善知識。善男子。時轉輪王與其寶女千子眷屬。大臣輔佐四種兵眾及其城內無量人民前後圍繞。以王神力俱升虗空高一由旬。放大光明照四天下。普使一切咸得瞻仰欲令眾生往往見佛。以偈讚曰。</p>

<div class="lg regular"><div class='lg-row'>如來出世間　普救諸羣生　汝等應速起</div>
<div class='lg-row'>往詣導師所　無量無數劫　乃有佛興世</div>
<div class='lg-row'>演說深妙法　饒益一切眾　佛觀諸世間</div>
<div class='lg-row'>顛倒常癡惑　輪迴生死苦　而起大悲心</div>
<div class='lg-row'>無數億千劫　修習菩提行　為欲度眾生</div>
<div class='lg-row'>斯由大悲力　頭目手足等　一切悉能捨</div>
<div class='lg-row'>為求菩提故　如是無量劫　無量億千劫</div>
<div class='lg-row'>導師難可遇　見聞若承事　一切無空過</div>
<div class='lg-row'>今當共汝等　往觀調御尊　坐於如來座</div>
<div class='lg-row'>降魔成正覺　瞻仰如來身　放演無量光</div>
<div class='lg-row'>種種微妙色　除滅一切闇　一一毛孔中</div>
<div class='lg-row'>放光不思議　普照諸羣生　咸令大歡喜</div>
<div class='lg-row'>汝等咸應發　廣大精進心　詣彼如來所</div>
<div class='lg-row'>恭敬而供養</div>
</div><p>爾時轉輪聖王說偈讚佛。開悟一切眾生<span class='corr'>已</span>。從輪王善根出十千種大供養雲。往詣道場向如來所。所謂一切寶蓋雲一切華帳雲一切寶衣雲一切寶鈴網雲一切香海雲一切寶座雲一切寶幢雲一切宮殿雲一切妙華雲一切諸莊嚴具雲。於虗空中周徧嚴飾。到<span class='corr'>已</span>頂禮普智寶燄妙德幢王如來足。繞無量百千帀。即於佛前坐普照十方寶蓮華座。時轉輪王女普智燄妙德眼。即解身上諸莊嚴具持以散佛。時莊嚴具於虗空中變成寶蓋。寶網垂下。龍王執持。一切宮殿於中間列。十種寶蓋周帀圍繞。形如樓閣內外清淨。諸瓔珞雲及諸寶樹。香海摩尼以為莊嚴。於此蓋中有菩提樹。枝葉榮茂普覆法界。念念示現無量莊嚴。毗盧遮那如來坐此樹下。有不可說佛剎微塵數菩薩前後圍繞。皆從普賢行願出生。住諸菩薩無差別住。亦見有一切諸世間主。亦見如來自在神力。又見一切諸劫次第世界成壞。又亦見彼一切世界一切諸佛出興次第。又亦見彼一切世界一一皆有普賢菩薩供養於佛。調伏眾生。又亦見彼一切菩薩莫不皆在普賢身中。亦見自身在其身內。亦見其身在一切如來前。一切普賢前。一切菩薩前。一切眾生前。又亦見彼一切世界。一一各有佛剎微塵數世界種種際畔。種種任持。種種形狀。種種體性。種種安布。種種莊嚴。種種清淨。種種莊嚴雲而覆其上。種種劫名。種種佛興。種種三世。種種方處。種種住法界。種種入法界。種種住虗空。種種如來菩提場。種種如來神通力。種種如來師子座。種種如來大眾海。種種如來眾差別。種種如來巧方便。種種如來轉法輪。種種如來妙音聲。種種如來言說海。種種如來契經雲。既見是<span class='corr'>已</span>。其心清淨。生大歡喜。普智寶燄妙德幢王如來。為說修多羅名一切如來轉法輪。十佛剎微塵數修多羅而為眷屬。時彼女人聞此經<span class='corr'>已</span>。則得成就十千三昧門。其心柔輭無有麤彊。如初受胎。如始誕生。如娑羅樹初始生芽。彼三昧心亦復如是。所謂現見一切佛三昧。普照一切剎三昧。入一切三世門三昧。說一切佛法輪三昧。知一切佛願海三昧。開悟一切眾生令出生死苦三昧。常願破一切眾生闇三昧。常願滅一切眾生苦三昧。常願生一切眾生樂三昧。教化一切眾生不生疲厭三昧。一切菩薩無障礙幢三昧。普詣一切清淨佛剎三昧。得如是等十千三昧<span class='corr'>已</span>。復得妙定心。不動心。歡喜心。安慰心。廣大心。順善知識心。緣甚深一切智心。住廣大方便海心。捨離一切執著心。不住一切世間境界心。入如來境界心。普照一切色海心。無惱害心。無高倨心。無疲倦心。無退轉心。無懈怠心。思惟諸法自性心。安住一切法門海心。觀察一切法門海心。了知一切眾生海心。救護一切眾生海心。普照一切世界海心。普生一切佛願海心。悉破一切障山心。積集福德助道心。現見諸佛十力心。普照菩薩境界心。增長菩薩助道心。徧緣一切方海心。一心思惟普賢大願。發一切如來十佛剎微塵數願海。願嚴淨一切佛國。願調伏一切眾生。願徧知一切法界。願普入一切法界海。願於一切佛剎盡未來際劫修菩薩行。願盡未來際劫不捨一切菩薩行。願得親近一切如來。願得承事一切善友。願得供養一切諸佛。願於念念中修菩薩行增一切智無有間斷。發如是等十佛剎微塵數願海。成就普賢所有大願。時彼如來復為其女開示演說發心<span class='corr'>已</span>來所集善根所修妙行。所得大果令其開悟。成就如來所有願海。一心趣向一切智位。善男子。復於此前過十大劫。有世界名日輪光摩尼。佛號因陀羅幢妙相。此妙眼女於彼如來遺法之中。普賢菩薩勸其修補蓮華座上故壞佛像。既修補<span class='corr'>已</span>而復彩畫。既彩畫<span class='corr'>已</span>復寶莊嚴。發阿耨多羅三藐三菩提心。善男子。我念過去由普賢菩薩善知識故種此善根。從是<span class='corr'>已</span>來不墮惡趣。常於一切天王人王種族中生。端正可喜。眾相圓滿。令人樂見。常見於佛。常得親近普賢菩薩。乃至於今示導開悟成熟於我。令生歡喜。善男子。於意云何。爾時毗盧遮那藏妙寶蓮華髻轉輪聖王者豈異人乎。今彌勒菩薩是。時王妃圓滿面者寂靜音海夜神是。今所住處去此不遠。時妙德眼童女者即我身是。我於彼時身為童女。普賢菩薩勸我修補蓮華座像。以為無上菩提因緣。令我發於阿耨多羅三藐三菩提心。我於彼時初始發心。次復引導。令我得見妙德幢佛。解身瓔珞散佛供養。見佛神力。聞佛說法。即得菩薩普現一切世界調伏眾生解脫門。於念念中見須彌山微塵數佛。亦見彼佛道場眾會。清淨國土我皆尊重恭敬供養。聽聞說法。依教修行。</p>
</div>
<div class='div-commentary'><p style="margin-left:1em">此下夜神先歎解脫甚深難知難說。所以深者。若約時。時則久遠。若約因因則廣大。若約理則契理甚深。若約其名名如體用。所以難說。有七行半經。通明甚深之義。我今承佛神力當為汝說。向下答中有長行偈頌。長行先通答三結。先明得法久近。二明發心之始三結會古今。然後方答修行治淨。答中。初言乃往古世劫名圓滿清淨。有世界名毗盧遮那大威德。有轉輪王名毗盧遮那妙寶蓮華髻。其王有女。名普智燄妙德眼。<span class='corr'>已</span>上有三十五行經。明夜神本生父母出處。向下明佛出興及見佛發心因緣。云時彼城北有菩提樹。名普光法雲音幢。有須彌山微塵數如來。於此樹下出現。其最初第一佛號普智寶燄妙德幢。其彼如來未出現時。十千年前有大蓮華。放淨光明現種種瑞。為彼如來將出之先兆。有三十七行經言所現種種之瑞相。次後普智寶燄妙德幢王如來。於蓮華上成阿耨多羅三藐三菩提。於此成時。即於十方一切世界中成。此乃一成一切成成正覺<span class='corr'>已</span>。隨眾生心轉正法輪。有十七行經。顯轉法輪。利益九界眾生事。次後敘夜神往昔見佛之因。時普賢菩薩現身虗空。告輪王言。今汝國中有佛出興。在普光明法雲音幢菩提樹下。時輪王女蓮華妙眼。見普賢菩薩色身光明。心生歡喜。即作是念。願我得如是身。常不離此善知識。此最初發心。有十五行經。敘見普賢因緣。時轉輪王聞普賢告。即與千子眷屬臣民俱往見佛。以偈讚佛而作供養。有二十行經。敘見佛偈讚。興供之事。時輪王女。即解身上莊嚴具。持以散佛。時莊嚴於虗空中。變成寶蓋寶網。種種莊嚴。於中有菩提樹。見毗盧遮那於樹下成佛。又見種種不思議境界。有二十一行經。具明所獻供中變現不思議事。意表此女所獻之供。稱法性空。故因小果大。以彰法界不思議境。故輪王女。見此事<span class='corr'>已</span>。心大歡喜。次得聞普智如來說修多羅。名一切如來轉法輪。時彼女聞此經<span class='corr'>已</span>。即得成就十千三昧門。下有二十四行經。明聞經獲三種益。即是調伏眾生解脫。是知此解脫其得<span class='corr'>已</span>久。時彼如來復為其女。開示往昔之因。乃示其本因。以證今日之緣。言本因者。乃此見佛<span class='corr'>已</span>前。過十大劫。有佛出世。號因陀羅幢妙相。此妙眼女。於彼如來遺法之中。普賢菩薩勸其修補蓮華座上故壞佛像。復為莊嚴。由是發菩提心。此發心之始。其來固<span class='corr'>已</span>久矣。下會古今云。善男子。於汝意云何。爾時毗盧遮那藏妙寶蓮華髻轉輪王者。豈異人乎。今彌勒菩薩是也。彼王妃圓滿面者。寂靜音海夜神是也。妙德眼童女者。即我身是。我於彼為童女時。普賢菩薩勸我發心。乃初始發心。令我得見妙德幢佛。聞佛說法。即得調伏眾生解脫門。依教修行。前初即標解脫名。至此方酬其名。此上從此處難知<span class='corr'>已</span>來。通答三問<span class='corr'>已</span>竟。下文別答修行淨治問。意顯從得法<span class='corr'>已</span>後修行至今也。</p>
</div>
<div class='div-orig'><p>善男子。過彼毗盧遮那大威德世界圓滿清淨劫<span class='corr'>已</span>。次有世界名寶輪妙莊嚴。劫名大光。有五百佛於中出現。我皆承事恭敬供養。其最初佛名大悲幢。初出家時。我為夜神恭敬供養。次有佛出名金剛那羅延幢。我為轉輪王恭敬供養。其佛為我說修多羅名一切佛出現。十佛剎微塵數修多羅以為眷屬。次有佛出名金剛無礙德。我於彼時為轉輪王恭敬供養。其佛為我說修多羅名普照一切眾生根。須彌山微塵數修多羅而為眷屬。我皆受持。次有佛出名火燄山妙莊嚴。我於彼時為長者女。其佛為我說修多羅名普照三世藏。閻浮提微塵數修多羅而為眷屬。我皆聽聞如法受持。次有佛出名一切法海高勝王。我為阿修羅王恭敬供養。其佛為我說修多羅名分別一切法界。五百修多羅而為眷屬。我皆聽聞如法受持。次有佛出名海嶽法光明。我為龍王女雨如意摩尼寶雲而為供養。其佛為我說修多羅名增長歡喜海。百萬億修多羅而為眷屬。我皆聽聞如法受持。次有佛出名寶燄山燈。我為海神雨寶蓮華雲恭敬供養。其佛為我說修多羅名法界方便海光明。佛剎微塵數修多羅而為眷屬。我皆聽聞如法受持。次有佛出名功德海光明輪。我於彼時為五通仙現大神通。六萬諸仙前後圍繞。雨香華雲而為供養。其佛為我說修多羅名無著法燈。六萬修多羅而為眷屬。我皆聽聞如法受持。次有佛出名毗盧遮那功德藏。我於彼時為主地神名出生平等義。與無量地神俱。雨一切寶樹一切摩尼藏一切寶瓔珞雲而為供養。其佛為我說修多羅名出生一切如來智藏。無量修多羅而為眷屬。我皆聽聞受持不忘。善男子。如是次第其最後佛名充滿虗空法界妙德燈。我為妓女名曰美顏。見佛入城歌舞供養。承佛神力踊在空中。以千偈頌讚歎於佛。佛為於我放眉間光。名莊嚴法界大光明。徧觸我身。我蒙光<span class='corr'>已</span>。即得解脫門名法界方便不退藏。善男子。此世界中有如是等佛剎微塵數劫。一切如來於中出現。我皆承事恭敬供養。彼諸如來所說正法。我皆憶念。乃至不忘一文一句。於彼一一諸如來所。稱揚讚歎一切佛法。為無量眾生廣作利益。於彼一一諸如來所。得一切智光明。現三世法界海。入一切普賢行。善男子。我依一切智光明故。於念念中見無量佛。既見佛<span class='corr'>已</span>。先所未得先所未見普賢諸行悉得成滿。何以故。以得一切智光明故。爾時普救眾生夜神。欲重明此解脫義。承佛神力。為善財童子而說頌言。</p>

<div class="lg regular"><div class='lg-row'>善財聽我說　甚深難見法　普照於三世</div>
<div class='lg-row'>一切差別門　如我初發心　專求佛功德</div>
<div class='lg-row'>所入諸解脫　汝今應諦聽　我念過去世</div>
<div class='lg-row'>過剎微塵劫　次前有一劫　名圓滿清淨</div>
<div class='lg-row'>是時有世界　名為徧照燈　須彌塵數佛</div>
<div class='lg-row'>於中出興世　初佛名智燄　次佛名法幢</div>
<div class='lg-row'>第三法須彌　第四德師子　第五寂靜王</div>
<div class='lg-row'>第六滅諸見　第七高名稱　第八大功德</div>
<div class='lg-row'>第九名勝日　第十名月面　於此十佛所</div>
<div class='lg-row'>最初悟法門　從此後次第　復有十佛出</div>
<div class='lg-row'>初名虗空處　第二名普光　三名住諸方</div>
<div class='lg-row'>四名正念海　五名高勝光　六名須彌雲</div>
<div class='lg-row'>七名法燄佛　八名山勝佛　九名大悲華</div>
<div class='lg-row'>十名法界華　此十出現時　第二悟法門</div>
<div class='lg-row'>從此後次第　復有十佛出　第一光幢佛</div>
<div class='lg-row'>第二智慧佛　第三心義佛　第四德主佛</div>
<div class='lg-row'>第五天慧佛　第六慧王佛　第七勝智佛</div>
<div class='lg-row'>第八光王佛　第九勇猛佛　第十蓮華佛</div>
<div class='lg-row'>於此十佛所　第三悟法門　從此後次第</div>
<div class='lg-row'>復有十佛出　第一寶燄山　第二功德海</div>
<div class='lg-row'>第三法光明　第四蓮華藏　第五眾生眼</div>
<div class='lg-row'>第六香光寶　七須彌功德　八乾闥婆王</div>
<div class='lg-row'>第九摩尼藏　第十寂靜色　從此後次第</div>
<div class='lg-row'>復有十佛出　初佛廣大智　次佛寶光明</div>
<div class='lg-row'>第三虗空雲　第四殊勝相　第五圓滿戒</div>
<div class='lg-row'>第六那羅延　第七須彌德　第八功德輪</div>
<div class='lg-row'>第九無勝幢　第十大樹山　從此後次第</div>
<div class='lg-row'>復有十佛出　第一婆羅藏　第二世主身</div>
<div class='lg-row'>第三高顯光　第四金剛照　第五地威力</div>
<div class='lg-row'>第六甚深法　第七法慧音　第八須彌幢</div>
<div class='lg-row'>第九勝光明　第十妙寶光　從此後次第</div>
<div class='lg-row'>復有十佛出　第一梵光明　第二虗空音</div>
<div class='lg-row'>第三法界身　第四光明輪　第五智慧幢</div>
<div class='lg-row'>第六虗空燈　第七微妙德　第八徧照光</div>
<div class='lg-row'>第九勝福光　第十大悲雲　從此後次第</div>
<div class='lg-row'>復有十佛出　第一力光明　第二普現前</div>
<div class='lg-row'>第三高顯光　第四光明身　第五法起佛</div>
<div class='lg-row'>第六寶相佛　第七速疾風　第八勇猛幢</div>
<div class='lg-row'>第九妙寶蓋　第十照三世　從此後次第</div>
<div class='lg-row'>復有十佛出　第一願海光　第二金剛身</div>
<div class='lg-row'>第三須彌德　第四念幢王　第五功德慧</div>
<div class='lg-row'>第六智慧燈　第七光明幢　第八廣大智</div>
<div class='lg-row'>第九法界智　第十法海智　從此後次第</div>
<div class='lg-row'>復有十佛出　初名布施法　次名功德輪</div>
<div class='lg-row'>三名勝妙雲　四名忍智燈　五名寂靜音</div>
<div class='lg-row'>六名寂靜幢　七名世間燈　八名深大願</div>
<div class='lg-row'>九名無勝幢　十名智燄海　從此後次第</div>
<div class='lg-row'>復有十佛出　初佛法自在　二佛無礙慧</div>
<div class='lg-row'>三名意海慧　四名眾妙音　五名自在施</div>
<div class='lg-row'>六名普現前　七名隨樂身　八名住勝德</div>
<div class='lg-row'>第九本性佛　第十賢德佛　須彌塵數劫</div>
<div class='lg-row'>此中所有佛　普作世間燈　我悉曾供養</div>
<div class='lg-row'>佛剎微塵劫　所有佛出現　我皆曾供養</div>
<div class='lg-row'>入此解脫門　我於無量劫　修行得此道</div>
<div class='lg-row'>汝若能修行　不久亦當得</div>
</div><p>善男子。我唯知此菩薩普現一切世間調伏眾生解脫。如諸菩薩摩訶薩集無邊行。生種種解。現種種身。具種種根。滿種種願。入種種三昧。起種種神變。能種種觀察法。入種種智慧門。得種種法光明。而我云何能知能說彼功德行。善男子。去此不遠有主夜神名寂靜音海。坐摩尼光幢莊嚴蓮華座。百萬阿僧祇主夜神前後圍繞。汝詣彼問。菩薩云何學菩薩行修菩薩道。時善財童子頂禮其足。繞無數帀殷勤瞻仰。辭退而去。</p>
</div>
<div class='div-commentary'><p style="margin-left:1em">此下明得法<span class='corr'>已</span>後修行。自圓滿清淨劫<span class='corr'>已</span>後。有大光劫。有五百佛出世。我皆承事。其最初佛名大悲幢。我為夜神。恭敬供養。次下略舉十佛一一佛出我皆承事。佛佛所說修多羅法門我皆聞而依教修行。如是有三十六行經。敘多佛出世說法之事。總結云。此世界中有佛剎微塵數如來出世。我皆承事。一一修行普賢諸行悉得圓滿。以得一切智光明故。此上長行但總舉所事多佛。次下說偈重頌。自爾時普救眾生夜神而說頌言<span class='corr'>已</span>下有四十一偈。初二偈舉法誡聽。次二十八偈頌前正說。後一偈舉因勸修。偈中最初圓滿劫中有須彌塵數佛出世。特舉次第有一百一十佛。各以初佛為主。一一佛所依之修行。以表所修十地等覺之行故。後總頌云。須彌塵數劫。此中所有佛。我皆曾供養。入此解脫門。此上通答第三修因淨治問。以此具見發心<span class='corr'>已</span>久事佛<span class='corr'>已</span>多。聞法<span class='corr'>已</span>廣。修因<span class='corr'>已</span>深。故今乃得此解脫門耳。次謙<span class='corr'>己</span>云。我唯知此菩薩普現一切世間調伏眾生解脫門而<span class='corr'>已</span>。如諸菩薩集無邊行。乃至得種種法光明門我何能知。乃指後友云。去此不遠有主夜神名寂靜音海。此即前輪王之妃。乃妙德夜神之母也。時善財童子頂禮其足。殷勤瞻仰。辭退而去。</p>
</div></div>
<p class='juan'>大方廣佛華嚴經綱要卷第七十</p></div></div>
</div><!-- end of div[@id='body'] -->
</body></html>