<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu126' />大方廣佛華嚴經綱要卷第七十三</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'>
<p class='h3'>入法界品第三十九之十四</p>
<div class='div-orig'><p>爾時善財童子。往大願精進力救護一切眾生夜神所。見彼夜神在大眾中坐普現一切宮殿摩尼王藏師子之座。普現法界國土摩尼寶網彌覆其上。現日月星宿影像身。現隨眾生心普令得見身。現等一切眾生形相身。現無邊廣大色相海身。現普現一切威儀身。現普於十方示現身。現普調一切眾生身。現廣運速疾神通身。現利益眾生不絕身。現常遊虗空利益身。現一切佛所頂禮身。現修習一切善根身。現受持佛法不忘身。現成滿菩薩大願身。現光明充滿十方身。現法燈普滅世闇身。現了法如幻淨智身。現遠離塵闇法性身。現普智照法明了身。現究竟無患無熱身。現不可沮壞堅固身。現無所住佛力身。現無分別離染身。現本清淨法性身。時善財童子見如是等佛剎微塵數差別身。一心頂禮。舉體投地。良久乃起合掌瞻仰。於善知識生十種心。何等為十。所謂於善知識生同<span class='corr'>己</span>心。令我精勤辦一切智助道法故。於善知識生清淨自業果心。親近供養生善根故。於善知識生莊嚴菩薩行心。令我速能莊嚴一切菩薩行故。於善知識生成就一切佛法心。誘誨於我令修道故。於善知識生能生心。能生於我無上法故。於善知識生出離心。令我修行普賢菩薩所有行願而出離故。於善知識生具一切福智海心。令我積集諸白法故。於善知識生增長心。令我增長一切智故。於善知識生具一切善根心。令我志願得圓滿故。於善知識生能成辦大利益心。令我自在安住一切菩薩法故。成一切智道故。得一切佛法故。是為十。發是心<span class='corr'>已</span>。得彼夜神與諸菩薩佛剎微塵數同行。所謂同念。心常憶念十方三世一切佛故。同慧。分別決了一切法海差別門故。同趣。能轉一切諸佛如來妙法輪故。同覺。以等空智普入一切三世間故。同根。成就菩薩清淨光明智慧根故。同心。善能修習無礙功德莊嚴一切菩薩道故。同境。普照諸佛所行境故。同證。得一切智照實相海淨光明故。同義。能以智慧了一切法真實性故。同勇猛。能壞一切障礙山故。同色身。隨眾生心示現身故。同力。求一切智不退轉故。同無畏。其心清淨如虗空故。同精進。於無量劫行菩薩行無懈倦故。同辯才。得法無礙智光明故。同無等。身相清淨超世間故。同愛語。令一切眾生皆歡喜故。同妙音。普演一切法門海故。同滿音。一切眾生隨類解故。同淨德。修習如來淨功德故。同智地。一切佛所受法輪故。同梵行。安住一切佛境界故。同大慈。念念普覆一切國土眾生海故。同大悲。普雨法雨潤澤一切諸眾生故。同身業。以方便行教化一切諸眾生故。同語業。以隨類音演說一切諸法門故。同意業。普攝眾生置一切智境界中故。同莊嚴。嚴淨一切諸佛剎故。同親近。有佛出世皆親近故。同勸請。請一切佛轉法輪故。同供養。常樂供養一切佛故。同教化。調伏一切諸眾生故。同光明。照了一切諸法門故。同三昧。普知一切眾生心故。同充徧。以自在力充滿一切諸佛剎海修諸行故。同住處。住諸菩薩大神通故。同眷屬。一切菩薩共止住故。同入處。普入世界微細處故。同心慮。普知一切諸佛剎故。同往詣。普入一切佛剎海故。同方便。悉現一切諸佛剎故。同超勝。於諸佛剎皆無比故。同不退。普入十方無障礙故。同破闇。得一切佛成菩提智大光明故。同無生忍。入一切佛眾會海故。同徧一切諸佛剎網。恭敬供養不可說剎諸如來故。同智證。了知彼彼法門海故。同修行。順行一切諸法門故。同希求。於清淨法深樂欲故。同清淨。集佛功德而以莊嚴身口意故。同妙意。於一切法智明了故。同精進。普集一切諸善根故。同淨行。成滿一切菩薩行故。同無礙。了一切法皆無相故。同善巧。於諸法中智自在故。同隨樂。隨眾生心現境界故。同方便。善習一切所應習故。同護念。得一切佛所護念故。同入地。得入一切菩薩地故。同所住。安住一切菩薩位故。同記別。一切諸佛授其記故。同三昧。一剎那中普入一切三昧門故。同建立。示現種種諸佛事故。同正念。正念一切境界門故。同修行。盡未來劫修行一切菩薩行故。同淨信。於諸如來無量智慧極欣樂故。同捨離。滅除一切諸障礙故。同不退智。與諸如來智慧等故。同受生。應現成熟諸眾生故。同所住。住一切智方便門故。同境界。於法界境得自在故。同無依。永斷一切所依心故。同說法。<span class='corr'>已</span>入諸法平等智故。同勤修。常蒙諸佛所護念故。同神通。開悟眾生令修一切菩薩行故。同神力。能入十方世界海故。同陀羅尼。普照一切總持海故。同祕密法。了知一切修多羅中妙法門故。同甚深法。解一切法如虗空故。同光明。普照一切諸世界故。同欣樂。隨眾生心而為開示令歡喜故。同震動。為諸眾生現神通力普動十方一切剎故。同不虗。見聞憶念皆悉令其心調伏故。同出離。滿足一切諸大願海成就如來十力智故。時善財童子。觀察大願精進力救護一切眾生夜神起十種清淨心。獲如是等佛剎微塵數同菩薩行。既獲此<span class='corr'>已</span>心轉清淨。偏袒右肩頂禮其足。一心合掌。以偈讚曰。</p>

<div class="lg regular"><div class='lg-row'>我發堅固意　志求無上覺　今於善知識</div>
<div class='lg-row'>而起自<span class='corr'>己</span>心　以見善知識　集無盡白法</div>
<div class='lg-row'>滅除眾罪垢　成就菩提果　我見善知識</div>
<div class='lg-row'>功德莊嚴心　盡未來剎劫　勤修所行道</div>
<div class='lg-row'>我念善知識　攝受饒益我　為我悉示現</div>
<div class='lg-row'>正教真實法　關閉諸惡趣　顯示人天路</div>
<div class='lg-row'>亦示諸如來　成一切智道　我念善知識</div>
<div class='lg-row'>是佛功德藏　念念能出生　虗空功德海</div>
<div class='lg-row'>與我波羅蜜　增我難思福　長我淨功德</div>
<div class='lg-row'>令我冠佛繒　我念善知識　能滿佛智道</div>
<div class='lg-row'>誓願常依止　圓滿白淨法　我以此等故</div>
<div class='lg-row'>功德悉具足　普為諸眾生　說一切智道</div>
<div class='lg-row'>聖者為我師　與我無上法　無量無數劫</div>
<div class='lg-row'>不能報其恩</div>
</div><p>爾時善財說此偈<span class='corr'>已</span>。白言大聖。願為我說。此解脫門名為何等。發心<span class='corr'>已</span>來為幾時耶。久如當得阿耨多羅三藐三菩提。夜神告言。善男子。此解脫門名教化眾生令生善根。我以成就此解脫故。悟一切法自性平等。入於諸法真實之性。證無依法捨離世間。悉知諸法色相差別。亦能了達青黃赤白。性皆不實無有差別。而恒示現無量色身。所謂種種色身。非一色身。無邊色身。清淨色身。一切莊嚴色身。普見色身。等一切眾生色身。普現一切眾生前色身。光明普照色身。見無厭足色身。相好清淨色身。離眾惡光明色身。示現大勇猛色身。甚難得色身。一切世間無能暎蔽色身。一切世間共稱歎無盡色身。念念常觀察色身。示現種種雲色身。種種形顯色色身。現無量自在力色身。妙光明色身。一切淨妙莊嚴色身。隨順成熟一切眾生色身。隨其心樂現前調伏色身。無障礙普光明色身。清淨無濁穢色身。具足莊嚴不可壞色身。不思議法方便光明色身。無能<span class='corr'>奪</span>奪一切色身。無諸闇破一切闇色身。集一切白淨法色身。大勢力功德海色身。從過去恭敬因所生色身。如虗空清淨心所生色身。最勝廣大色身。無斷無盡色身。光明海色身。於一切世間無所依平等色身。徧十方無所礙色身。念念現種種色相海色身。增長一切眾生歡喜心色身。攝取一切眾生海色身。一一毛孔中說一切佛功德海色身。淨一切眾生欲解海色身。決了一切法義色身。無障礙普照耀色身。等虗空淨光明色身。放廣大淨光明色身。照現無垢法色身。無比色身。差別莊嚴色身。普照十方色身。隨時示現應眾生色身。寂靜色身。滅一切煩惱色身。一切眾生福田色身。一切眾生見不虗色身。大智慧勇猛力色身。無障礙普周徧色身。妙身雲普現世間皆蒙益色身。具足大慈海色身。大福德寶山王色身。放光明普照世間一切趣色身。大智慧清淨色身。生眾生正念心色身。一切寶光明色身。普光藏色身。現世間種種清淨相色身。求一切智處色身。現微笑令眾生生淨信色身。一切寶莊嚴光明色身。不取不捨一切眾生色身。無決定無究竟色身。現自在加持力色身。現一切神通變化色身。生如來家色身。遠離眾惡徧法界海色身。普現一切如來道場眾會色身。具種種眾色海色身。從善行所流色身。隨所應化示現色身。一切世間見無厭足色身。種種淨光明色身。現一切三世海色身。放一切光明海色身。現無量差別光明海色身。超諸世間一切香光明色身。現不可說日輪雲色身。現廣大月輪雲色身。放無量須彌山妙華雲色身。出種種鬘雲色身。現一切寶蓮華雲色身。興一切燒香雲徧法界色身。散一切末香藏雲色身。現一切如來大願身色身。現一切語言音聲演法海色身。現普賢菩薩像色身。念念中現如是等色相身充滿十方。令諸眾生或見或念。或聞說法。或因親近。或得開悟。或見神通。或覩變化。悉隨心樂應時調伏。捨不善業住於善行。善男子。當知此由大願力故。一切智力故。菩薩解脫力故。大悲力故。大慈力故作如是事。善男子。我入此解脫。了知法性無有差別。而能示現無量色身。一一身現無量色相海。一一相放無量光明雲。一一光現無量佛國土。一一土現無量佛興世。一一佛現無量神通力。開發眾生宿世善根。未種者令種。<span class='corr'>已</span>種者令增長。<span class='corr'>已</span>增長者令成熟。念念中令無量眾生於阿耨多羅三藐三菩提得不退轉。善男子。如汝所問從幾時來發菩提心修菩薩行。如是之義。承佛神力當為汝說。善男子。菩薩智輪遠離一切分別境界。不可以生死中長短染淨廣狹多少如是諸劫分別顯示。何以故。菩薩智輪本性清淨。離一切分別網。超一切障礙山。隨所應化而普照故。善男子。譬如日輪無有晝夜。但出時名晝。沒時名夜。菩薩智輪亦復如是。無有分別亦無三世。但隨心現教化眾生。言其止住前劫後劫。善男子。譬如日輪。住閻浮空其影悉現一切寶物。及以河海諸淨水中。一切眾生莫不目見。而彼淨日不來至此。菩薩智輪亦復如是。出諸有海。住佛實法寂靜空中。無有所依。為欲化度諸眾生故。而於諸趣隨類受生。實不生死無所染著。無長短劫諸想分別。何以故。菩薩究竟離心想見一切顛倒。得真實見。見法實性。知一切世間如夢如幻無有眾生。但以大悲大願力故。現眾生前教化調伏。佛子。譬如船師。常以大船於河流中不依此岸。不著彼岸。不住中流。而度眾生無有休息。菩薩摩訶薩亦復如是。以波羅蜜船。於生死流中。不依此岸。不著彼岸。不住中流。而度眾生無有休息。雖無量劫修菩薩行未曾分別劫數長短。佛子。如太虗空。一切世界於中成壞。而無分別本性清淨。無染無亂無礙無厭。非長非短。盡未來劫持一切剎。菩薩摩訶薩亦復如是。以等虗空界廣大深心。起大願風輪。攝諸眾生。令離惡道生諸善趣。悉令安住一切智地。滅諸煩惱生死苦縛。而無憂喜疲厭之心。善男子。如幻化人支體雖具。而無入息及以出息寒熱飢渴憂喜生死十種之事。菩薩摩訶薩亦復如是。以如幻智。平等法身。現眾色相。於諸有趣。住無量劫教化眾生。於生死中一切境界無欣無厭。無愛無恚。無苦無樂。無取無捨。無安無怖。佛子。菩薩智慧雖復如是甚深難測。我當承佛威神之力為汝解說。令未來世諸菩薩等滿足大願成就諸力。佛子。乃往古世過世界海微塵數劫。有劫名善光。世界名寶光。於其劫中有一萬佛出興于世。其最初佛號法輪音虗空燈王如來應正等覺。十號圓滿。彼閻浮提有一王都。名寶莊嚴。其東不遠有一大林名曰妙光。中有道場名為寶華。彼道場中有普光明摩尼蓮華藏師子之座。時彼如來於此座上。成阿耨多羅三藐三菩提。滿一百年坐於道場。為諸菩薩諸天世人及閻浮提宿植善根<span class='corr'>已</span>成熟者。演說正法。是時國王名曰勝光。時世人民壽一萬歲。其中多有殺盜婬佚妄言綺語兩舌惡口貪瞋邪見。不孝父母。不敬沙門婆羅門等。時王為欲調伏彼故。造立囹圄枷鎻禁閉。無量眾生於中受苦。王有太子名為善伏。端正殊特。人所喜見。具二十八大人之相。在宮殿中。遙聞獄<span class='corr'>囚</span>楚毒音聲。心懷傷愍。從宮殿出入牢獄中。見諸罪人杻械枷鎖遞相連繫置幽闇處。或以火炙。或以烟熏。或被榜笞。或遭臏割。倮形亂髮。飢渴羸瘦。筋斷骨現。號叫苦劇。太子見<span class='corr'>已</span>心生悲愍。以無畏聲安慰之言。汝莫憂惱。汝勿愁怖。我當令汝悉得解脫。便詣王所而白王言。獄中罪人苦毒難處。願垂寬宥施以無畏。時王即集五百大臣而問之言。是事云何。諸臣答言。彼罪人者私竊官物。謀奪王位。盜入宮闈。罪應刑戮。有哀救者。罪亦至死。時彼太子悲心轉切。語大臣言。如汝所說。但放此人隨其所應可以治我。我為彼故。一切苦事悉皆能受。粉身歿命無所顧惜。要令罪人皆得免苦。何以故。我若不救此眾生者。云何能救三界牢獄諸苦眾生。一切眾生在三界中。貪愛所縛。愚癡所蔽。貧無功德。墮諸惡趣。身形鄙陋。諸根放逸。其心迷惑不求出道。失智慧光樂著三有。斷諸福德。滅諸智慧。種種煩惱濁亂其心。住苦牢獄入。魔罥網。生老病死憂悲惱害。如是諸苦常所逼迫。我當云何令彼解脫。應捨身命而拔濟之。時諸大臣共詣王所。悉舉其手高聲唱言。大王當知。如太子意毀壞王法。禍及萬人。若王愛念不責治者。王之寶祚亦不久立。王聞此言赫然大怒令誅太子及諸罪人。王后聞之愁憂號哭。毀形降服與千采女馳詣王所。舉身投地頂禮王足俱作是言。唯願大王赦太子命。王即迴顧語太子言。莫救罪人。若救罪人必當殺汝。爾時太子為欲專求一切智故。為欲利益諸眾生故。為以大悲普救攝故。其心堅固無有退怯。復白王言。願恕彼罪。身當受戮。王言隨意。爾時王后白言。大王。願聽太子半月行施。恣意修福然後治罪。王即聽許。時都城北有一大園。名曰日光。是昔施場。太子往彼設大施會。飲食衣服華鬘瓔珞。塗香末香。幢旛寶蓋諸莊嚴具。隨有所求靡不周給。經半月<span class='corr'>已</span>。於最後日。國王大臣長者居士城邑人民及諸外道。悉來集會。時法輪音虗空燈王如來。知諸眾生調伏時至。與大眾俱。天王圍繞。龍王供養。夜叉王守護。乾闥婆王讚歎。阿修羅王曲躬頂禮。迦樓羅王以清淨心散諸寶華。緊那羅王歡喜勸請。摩睺羅伽王一心瞻仰。來入彼會。爾時太子及諸大眾遙見佛來。端嚴殊特。諸根寂定如調順象。心無垢濁如清淨池。現大神通。示大自在。顯大威德。種種相好莊嚴其身。放大光明普照世界。一切毛孔出香燄雲。震動十方無量佛剎。隨所至處普雨一切諸莊嚴具。以佛威儀。以佛功德。眾生見者心淨歡喜煩惱消滅。爾時太子及諸大眾。五體投地頂禮其足。安施牀座。合掌白言。善來世尊。善來善逝。唯願哀愍攝受於我處于此座。以佛神力。淨居諸天即變此座為香摩尼蓮華之座。佛坐其上。諸菩薩眾亦皆就座周帀圍繞。時彼會中一切眾生。因見如來苦滅障除堪受聖法。爾時如來知其可化。以圓滿音說修多羅。名普照因輪。令諸眾生隨類各解。時彼會中有八十那由他眾生。遠塵離垢得淨法眼。無量那由他眾生得無學地。十千眾生住大乘道。入普賢行成滿大願。當爾之時。十方各百佛剎微塵數眾生。於大乘中心得調伏。無量世界一切眾生免離惡趣生於天上。善伏太子即於此時得菩薩教化眾生令生善根解脫門。善男子。爾時太子豈異人乎。我身是也。我因往昔起大悲心。捨身命財救苦眾生。開門大施供養於佛。得此解脫。佛子。當知我於爾時但為利益一切眾生。不著三界。不求果報。不貪名稱。不欲自讚輕毀於他。於諸境界無所貪染無所怖畏。但莊嚴大乘出要之道。常樂觀察一切智門。修行苦行得此解脫。佛子。於汝意云何。彼時五百大臣欲害我者豈異人乎。今提婆達多等五百徒黨是也。是諸人等蒙佛教化。皆當得阿耨多羅三藐三菩提。於未來世過須彌山微塵數劫。爾時有劫名善光。世界名寶光。於中成佛。其五百佛次第興世。最初如來名曰大悲。第二名饒益世間。第三名大悲師子。第四名救護眾生。乃至最後名曰醫王。雖彼諸佛大悲平等。然其國土種族父母。受生誕生出家學道。往詣道場。轉正法輪。說修多羅。語言音聲。光明眾會。壽命法住。及其名號各各差別。佛子。彼諸罪人我所救者。即拘留孫等賢劫千佛。及百萬阿僧祇諸大菩薩。於無量精進力名稱功德慧如來所。發阿耨多羅三藐三菩提心。今於十方國土行菩薩道修習增長。此菩薩教化眾生令生善根解脫者是。時勝光王今薩遮尼乾子大論師是。時王宮人及諸眷屬即彼尼乾六萬弟子。與師俱來建大論幢。共佛論議。悉降伏之。授阿耨多羅三藐三菩提記者是。此諸人等皆當作佛。國土莊嚴劫數名號。各各有異。佛子。我於爾時救罪人<span class='corr'>已</span>。父母聽我捨離國土妻子財寶。於法輪音虗空燈王佛所出家學道。五百歲中淨修梵行。即得成就百萬陀羅尼。百萬神通。百萬法藏。百萬求一切智勇猛精進。淨治百萬堪忍門。增長百萬思惟心。成就百萬菩薩力。入百萬菩薩智門。得百萬般若波羅蜜門。見十方百萬諸佛。生百萬菩薩大願。念念中十方各照百萬佛剎。念念中憶念十方世界前後際劫百萬諸佛。念念中知十方世界百萬諸佛變化海。念念中見十方百萬世界所有眾生種種諸趣隨業所受。生時死時。善趣惡趣。好色惡色。其諸眾生種種心行。種種欲樂。種種根性。種種業習。種種成就。皆悉明了。佛子。我於爾時命終之後。還復於彼王家受生。作轉輪王。彼法輪音虗空燈王如來滅後。次即於此值法空王如來承事供養。次為帝釋。即此道場值天王藏如來親近供養。次為夜摩天王。即於此世界值大地威力山如來親近供養。次為兜率天王。即於此世界值法輪光音聲王如來親近供養。次為化樂天王。即於此世界值虗空智王如來親近供養。次為他化自在天王。即於此世界值無能壞幢如來親近供養。次為阿修羅王。即於此世界值一切法雷音王如來親近供養。次為梵王。即於此世界值普現化演法音如來親近供養。佛子。此寶光世界善光劫中有一萬佛出興於世。我皆親近承事供養。次復有劫名曰日光。有六十億佛出興于世。最初如來名妙相山。我時為王名曰大慧。於彼佛所承事供養。次有佛出名圓滿肩。我為居士親近供養。次有佛出名離垢童子。我為大臣親近供養。次有佛出名勇猛持。我為阿修羅王親近供養。次有佛出名須彌相。我為樹神親近供養。次有佛出名離垢臂。我為商主親近供養。次有佛出名師子遊步。我為城神親近供養。次有佛出名為寶髻。我為毗沙門天王親近供養。次有佛出名最上法稱。我為乾闥婆王親近供養。次有佛出名光明冠。我為鳩槃茶王親近供養。於彼劫中如是次第有六十億如來出興于世。我常於此受種種身。一一佛所親近供養。教化成就無量眾生。於一一佛所得種種三昧門。種種陀羅尼門。種種神通門。種種辯才門。種種一切智門。種種法明門。種種智慧門。照種種十方海。入種種佛剎海。見種種諸佛海。清淨成就增長廣大。如於此劫中親近供養爾所諸佛。於一切處一切世界海微塵數劫。所有諸佛出興于世。親近供養聽聞說法信受護持亦復如是。如是一切諸如來所。皆悉修習此解脫門。復得無量解脫方便。爾時救護一切眾生主夜神。欲重宣此解脫義。即為善財。而說頌言。</p>

<div class="lg regular"><div class='lg-row'>汝以歡喜信樂心　問此難思解脫法</div>
<div class='lg-row'>我承如來護念力　為汝宣說應聽受</div>
<div class='lg-row'>過去無邊廣大劫　過於剎海微塵數</div>
<div class='lg-row'>時有世界名寶光　其中有劫號善光</div>
<div class='lg-row'>於此善光大劫中　一萬如來出興世</div>
<div class='lg-row'>我皆親近而供養　從其修學此解脫</div>
<div class='lg-row'>時有王都名喜嚴　縱廣寬平極殊麗</div>
<div class='lg-row'>雜業眾生所居住　或心清淨或作惡</div>
<div class='lg-row'>爾時有王名勝光　恒以正法御羣生</div>
<div class='lg-row'>其王太子名善伏　形體端正備眾相</div>
<div class='lg-row'>時有無量諸罪人　繫身牢獄當受戮</div>
<div class='lg-row'>太子見<span class='corr'>已</span>生悲愍　上請於王請寬宥</div>
<div class='lg-row'>爾時諸臣共白王　今此太子危王國</div>
<div class='lg-row'>如是罪人應受戮　如何悉救令除免</div>
<div class='lg-row'>時勝光王語太子　汝救彼罪自當受</div>
<div class='lg-row'>太子哀念情轉深　誓救眾生無退怯</div>
<div class='lg-row'>時王夫人采女等　俱來王所白王言</div>
<div class='lg-row'>願放太子半月中　布施眾生作功德</div>
<div class='lg-row'>時王聞<span class='corr'>已</span>即聽許　設大施會濟貧乏</div>
<div class='lg-row'>一切眾生靡不臻　隨有所求咸給與</div>
<div class='lg-row'>如是半月日云滿　太子就戮時將至</div>
<div class='lg-row'>大眾百千萬億人　同時瞻仰俱號泣</div>
<div class='lg-row'>彼佛知眾根將熟　而來此會化羣生</div>
<div class='lg-row'>顯現神變大莊嚴　靡不親近而恭敬</div>
<div class='lg-row'>佛以一音方便說　法燈普照修多羅</div>
<div class='lg-row'>無量眾生意柔輭　悉蒙與授菩提記</div>
<div class='lg-row'>善伏太子生歡喜　發興無上正覺心</div>
<div class='lg-row'>誓願承事於如來　普為眾生作依處</div>
<div class='lg-row'>便即出家依佛住　修行一切種智道</div>
<div class='lg-row'>爾時便得此解脫　大悲廣濟諸羣生</div>
<div class='lg-row'>於中止住經劫海　諦觀諸法真實性</div>
<div class='lg-row'>常於苦海救眾生　如是修習菩提道</div>
<div class='lg-row'>劫中所有諸佛現　悉皆承事無有餘</div>
<div class='lg-row'>咸以清淨信解心　聽聞持護所說法</div>
<div class='lg-row'>次於佛剎微塵數　無量無邊諸劫海</div>
<div class='lg-row'>所有諸佛現世間　一一供養皆如是</div>
<div class='lg-row'>我念往昔為太子　見諸眾生在牢獄</div>
<div class='lg-row'>誓願捨身而救護　因其證此解脫門</div>
<div class='lg-row'>經於佛剎微塵數　廣大劫海常修習</div>
<div class='lg-row'>念念令其得增長　復獲無邊巧方便</div>
<div class='lg-row'>彼中所有諸如來　我悉得見蒙開悟</div>
<div class='lg-row'>令我增明此解脫　及以種種方便力</div>
<div class='lg-row'>我於無量千億劫　學此難思解脫門</div>
<div class='lg-row'>諸佛法海無有邊　我悉一時能普飲</div>
<div class='lg-row'>十方所有一切剎　其身普入無所礙</div>
<div class='lg-row'>三世種種國土名　念念了知皆悉盡</div>
<div class='lg-row'>三世所有諸佛海　一一明見盡無餘</div>
<div class='lg-row'>亦能示現其身相　普詣於彼如來所</div>
<div class='lg-row'>又於十方一切剎　一切諸佛導師前</div>
<div class='lg-row'>普雨一切莊嚴雲　供養一切無上覺</div>
<div class='lg-row'>又以無邊大問海　啟請一切諸世尊</div>
<div class='lg-row'>彼佛所雨妙法雲　皆悉受持無忘失</div>
<div class='lg-row'>又於十方無量剎　一切如來眾會前</div>
<div class='lg-row'>坐於眾妙莊嚴座　示現種種神通力</div>
<div class='lg-row'>又於十方無量剎　示現種種諸神變</div>
<div class='lg-row'>一身示現無量身　無量身中現一身</div>
<div class='lg-row'>又於一一毛孔中　悉放無數大光明</div>
<div class='lg-row'>各以種種巧方便　除滅眾生煩惱海</div>
<div class='lg-row'>又於一一毛孔中　出現無量化身雲</div>
<div class='lg-row'>充滿十方諸世界　普雨法雨濟羣品</div>
<div class='lg-row'>十方一切諸佛子　入此難思解脫門</div>
<div class='lg-row'>悉盡未來無量劫　安住修行菩薩行</div>
<div class='lg-row'>隨其心樂為說法　令彼皆除邪見網</div>
<div class='lg-row'>示以天道及二乘　乃至如來一切智</div>
<div class='lg-row'>一切眾生受生處　示現無邊種種身</div>
<div class='lg-row'>悉同其類現眾像　普應其心而說法</div>
<div class='lg-row'>若有得此解脫門　則住無邊功德海</div>
<div class='lg-row'>譬如剎海微塵數　不可思議無有量</div>
</div><p>善男子。我唯知此教化眾生令生善根解脫門。如諸菩薩摩訶薩超諸世間現諸趣身。不住攀緣。無有障礙。了達一切諸法自性。善能觀察一切諸法。得無我智。證無我法。教化調伏一切眾生恒無休息。心常安住無二法門。普入一切諸言辭海。我今云何能知能說彼功德海。彼勇猛智。彼心行處。彼三昧境。彼解脫力。善男子。此閻浮提有一園林名嵐毗尼。彼園有神名妙德圓滿。汝詣彼問。菩薩云何修菩薩行。生如來家。為世光明。盡未來劫而無厭倦。時善財童子頂禮其足。繞無量帀。合掌瞻仰。辭退而去。</p>
</div>
<div class='div-commentary'><p style="margin-left:1em">第八大願精進夜神。寄不動地。無功用道任大願風普救護故。不動地者。謂無分別智任運相續。相用煩惱不能動故。時善財童子。依前善知識教。往大願精進力救護一切眾生夜神所。見彼夜神在大眾中坐普現一切宮殿摩尼王藏師子之座。善財未及諮問。時彼夜神即默授法界。為現日月星宿影像身相。有二十四種身。各有所顯示。初十種即應機攝化身。次現一切佛所下六種。是應法成行身。現了法如幻下八種。是離障契理身。多隨內德現身差別。令見身了心。此即夜神所證之法界。時善財童子見如是等佛剎微塵數差別身。一心頂禮。即隨所見頓證法界。於善知識所生十種心。所謂於善知識生同<span class='corr'>己</span>心等。深證懸同。發是心<span class='corr'>已</span>得彼夜神與諸菩薩佛剎微塵數同行。由前起同<span class='corr'>己</span>等十心。故得同善友菩薩等行。所言同者。疏有四義。一人法無二。與一切法界同。二因果無二。與一切諸佛同。三自他無二與一切菩薩同。四染淨無二與一切眾生同。所以能同者。良由八地菩薩證無生理。故自他相作。得色自在。皆無礙故。徧此明同。善財一往所參。至此方顯實證。故下所謂同念。心常憶念十方一切三世佛故等八十四種同行。有五十行經。亦略舉耳。其實更多。故下總結云。時善財童子觀察大願精進力救護一切眾生夜神。起十種清淨心。獲如是等佛剎微塵數同菩薩行。既獲此同<span class='corr'>已</span>。心轉清淨。以偈讚曰。我發堅固意志求無上覺等。十偈。頌<span class='corr'>已</span>發增勝心。以顯深證懸同。以申荷恩深重。此上乃夜神不待善財請問。先默示法界。<span class='corr'>已</span>令善財得深證之益矣。然善財<span class='corr'>已</span>覩解脫之用。得蒙其益。但不知此解脫之名。故下請問此解脫門名為何等。發心<span class='corr'>已</span>來為幾時耶。久如當得成佛菩提。善財申此三問。而夜神但答解脫之名及發心之時。不答幾時成佛。意顯<span class='corr'>己</span>成佛竟。後文義自含。夜神先答解脫名曰。善男子。此解脫門名教化眾生令生善根。前但默授。此方言授<span class='corr'>己</span>法界也。下顯解脫之業用。曰我以成就此解脫故悟一切法自性平等。有三行經。顯先證平等法界之理體然依體起用。乃是稱法界無涯之大用。下示其用云。而恒示現無量色身。所謂種種色身等。略舉現一百種色身。有三十八行經。此意顯<span class='corr'>已</span>證平等法界。則證三種意生身中之種類俱生無行作意生身。故結示云。現普賢菩薩像色身。以顯解脫門之大用無涯。亦由八地菩薩。證平等真如。當色自在地。故現多多色身。故下結示云。念念中現如是等色相身。充滿十方等。有十行經。總結大用深廣無涯。以酬解脫名之問也。後答發心久近云。善男子。如汝所問發心久近。如是之義甚深難說。我承佛神力當為汝說。下正說中先歎法甚深。顯難說之所以。云菩薩智輪。遠離一切分別境界。不可以生死中長短染淨廣狹多少。如是諸劫分別顯示。如此甚深。本性清淨。離一切分別。又豈可以言說分別耶。雖然。不可說中而欲說者。但隨所應化而普照故。雖說亦難曉。故下舉如日輪船師太虗幻化等五喻。有二十三行云經。以喻顯甚深難測之義。故次結示云。佛子菩薩智慧。雖復如是甚深難測。我當承佛神力為汝解說。下文正敘發心之始。以酬善財久近之問。云佛子乃往古世過世界海者。謂聚多多世界為一世界種。聚多多世界種為一世界海。今將此世界海中之佛剎盡碎為塵。以此塵數一塵一劫。即此劫數豈可得而思議耶。今指此塵數之劫<span class='corr'>已</span>前。故曰過等。比前有劫名善光。此劫中有一世界。名曰寶光。此世界當此劫中。有一萬佛出興于世。其最初一佛。號法輪音虗空燈王。彼世界有南閻浮提。中有一王都。其都之東不遠有一大林。名曰妙光。林中有道場。名為寶華。時彼法輪音佛。於此林中成等正覺。滿一百年演說正法。成熟眾生。彼佛住世。時國中有王。名曰勝光。王治世時人壽萬歲。但其人民多造惡業種種不善。時勝光王。為欲調伏惡眾生故。造立囹圄牢獄枷鎻刑具禁閉。無量眾生受大苦楚。時王有太子名為善伏。居於宮中。遙聞獄囚楚痛之聲。親入牢獄具見罪人種種苦事。太子心生悲愍。欲救赦之。即白王言。獄中罪人苦毒難處。願王寬宥。王即集五百大臣相議。諸臣咸言不可。時彼太子悲心轉切。願捨身以代眾囚之苦。時諸大臣共白王言。太子不法。若不責治。大王寶祚亦不久立。王聞赫然大怒。欲誅太子。時王后聞知。愁憂號哭。毀形降服。往救太子。王命太子若救罪人必當殺汝。太子悲心堅固必欲救之。甘受其戮。王必不宥。時王后為太子請。寬假半月。聽其行施而後就死。王亦聽許。時都城之北。有一大園。名曰日光。太子往彼設大施會。種種所須。隨其所求靡不周給。此敘夜神往昔最初發心之始。有三十一行經。歷敘其事。上乃夜神在昔未出家時所修之本事。下敘彼佛親救太子云。經半月<span class='corr'>已</span>。將就戮期。時法輪音虗空燈王佛隨八部眾。來入彼會。時太子遙見。心大歡喜。安施床座。佛坐其上。為說修多羅名普照因輪。令諸眾生隨類各解。遠塵離垢。得法眼淨。時善伏太子。即於此時得菩薩教化眾生令生善根解脫門。此上有二十二行經敘夜神往昔在家所修之行。此正答發心久近之問也。下結會古今。云彼太子者即我身是。彼五百大臣即今提婆達多等五百徒黨是。彼所救之罪人即賢劫中拘留孫等千佛是。時勝光王今薩遮尼乾子大論師是。此上諸人等。當來各得成佛。名號各異。上結會之文。有二十二行經。上敘夜神往昔在家之行。向下敘昔出家之行。云佛子我于爾時救罪人<span class='corr'>已</span>。父母聽我捨離國土妻子。於法輪音虗空燈王佛所出家學道。五百歲中淨修梵行。即得成百萬陀羅尼門等法門。結云。皆悉明了。有十一行經。次明轉生值佛修因云。我於爾時命終之後。還復於彼王家作轉輪王。即於寶光世界善光一劫之中次第值一萬佛。略舉八佛。次復於第二劫。名日光劫中次第有六十億佛出興。我皆承事。一一佛所復得無量解脫方便。<span class='corr'>已</span>上敘出家以來所師之佛。有三十行經。歷敘事何等佛。受何等身。未曾空過。此所以甚深難說。以非心識思量境界故。爾時救護一切眾生主夜神。欲重宣此解脫義。而說頌曰。汝以歡喜信樂心問此難思解脫法。我承如來護念力。為汝宣說應聽受等。有三十四頌。初一偈頌許說。次二偈頌古佛出興。次一偈半頌先王治化。其王太子下頌夜神修因。初九偈半頌在家本事。次一偈頌出家得法。次有二偈頌一萬佛。次於佛剎微塵下有十七偈。頌總結時處得法。以解脫深廣難知。故此重頌以示殷重之意。具答解脫法門因緣<span class='corr'>已</span>。乃謙<span class='corr'>己</span>推勝云。我唯知此教化眾生令生善根解脫門而<span class='corr'>已</span>。如諸菩薩超諸世間現諸趣身。乃至普入一切諸言辭海。而我云何能知能說。乃指後友云。此閻浮提有一園林。名嵐毗尼。彼園有神名妙德圓滿。汝可往問。當為汝說。時善財童子頂禮其足。合掌瞻仰。辭退而去。</p>
</div></div>
<p class='juan'>大方廣佛華嚴經綱要卷第七十三</p></div></div>
</div><!-- end of div[@id='body'] -->
</body></html>