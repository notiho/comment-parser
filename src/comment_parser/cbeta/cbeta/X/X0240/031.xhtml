<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu65' />大方廣佛華嚴經綱要卷第三十一</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'>
<p class='h3'>十迴向品第二十五之九</p>
<div class='div-orig'><p>佛子。云何為菩薩摩訶薩。無著無縛解脫迴向。</p>
</div>
<div class='div-commentary'><p style="margin-left:1em">第九無著無縛解脫迴向。長行中亦先位行。後位果。前中初牒名徵起。釋名者。謂理智無依。不為能所見著相惑所縛。由此即名解脫。此約行體釋之。故本業云以諸法無二。般若無生。二諦平等。三世一合相故。又解脫者。亦作用自在。如不思議等。此約行用。由攝善根。皆用迴向。普賢三業。無邊自在德用故。問於何無縛著耶。謂心等十。以自身有心身口業果。及所作佛事有世界佛剎眾生法智等故。又問。不為何等所縛著耶。略如上說。別有十事五對。一由離凡故不縛生死。以出小乘故不著二乘。二離六識取不縛外境。離第七執不著於內。三離現行縛無種子著。四不取有縛不執空著。五無惑障縛無智障著。皆縛麤著細。若約一事。由著故縛。義如總中。或縛著一義。此約無礙大用受名。通能所迴向。約脫惑障。無縛無著即是解脫。約用解脫乃無縛著之解脫。若望心等。亦是無縛著之心。即上體用並為其性。</p>
</div>
<div class='div-orig'><p>佛子。是菩薩摩訶薩於一切善根心生尊重。所謂於出生死心生尊重。於攝取一切善根心生尊重。於希求一切善根心生尊重。於悔諸過業心生尊重。於隨喜善根心生尊重。於禮敬諸佛心生尊重。於合掌恭敬心生尊重。於頂禮塔廟心生尊重。於勸佛說法心生尊重。於如是等種種善根皆生尊重隨順忍可。</p>
</div>
<div class='div-commentary'><p style="margin-left:1em">第二廣釋中大文分三。一明所迴善根。二佛子下能迴向行。三菩薩摩訶薩如是迴向時如三世下迴向成益。初中有六行經。初一句總標尊重。別有十句。</p>
</div>
<div class='div-orig'><p>佛子。菩薩摩訶薩於彼善根皆生尊重隨順忍可時。究竟欣樂堅固信解。自得安住令他安住。勤修無著自在積集。成勝志樂住如來境。勢力增長悉得知見。以諸善根如是迴向。所謂以無著無縛解脫心。成就普賢身業。以無著無縛解脫心。清淨普賢語業。以無著無縛解脫心。圓滿普賢意業。以無著無縛解脫心。發起普賢廣大精進。</p>
</div>
<div class='div-commentary'><p style="margin-left:1em">第二迴向行中。初佛子於彼善根下三行經。仍前進修。擬將迴向。次正明願行中義有十門。大文分二。第一廣顯其相。後佛子以彼善根如是迴向所謂心無縛下總結多門。前中分二。先明眾生及菩提迴向。後佛子以無著無縛解脫心迴向不分別下迴向實際。前明廣大。後顯甚深。前廣大迴向有六十一門。其甚深之內有二十門。并前尊重進修復二十門。總有一門一百顯圓融無盡。深廣無礙。為廣大迴向。就廣大六十一門。廣顯普賢自在德用。大文為二。今初云以諸善根下四門內三。成就三業。以下諸門不出三慧故。後一精進。通策萬行故。於中無著無縛解脫心。是能迴之心。成就普賢身業。正是所迴。他皆倣此。前諸善根。即是所迴。故以善根之言下流八十門內。此一迴向不願成佛願成普賢者。以普賢通於位前位後。得道不捨因行。窮盡生界利樂有情。故願成普賢。即兼菩提眾生二迴向故。下別顯中一一門內。皆攝法界自在德用。或理或行。或智或境。或自行或他生。或體或用。或因或果。或人或法。皆各總攝一切法。故不相從。</p>
<p style="margin-left:1em">上一段經總有四門總敘科義下列門。</p>
</div>
<div class='div-orig'><p>以無著無縛解脫心。具足普賢無礙音聲陀羅尼門。其聲廣大普徧十方。以無著無縛解脫心。具足普賢見一切佛陀羅尼門。恒見十方一切諸佛。以無著無縛解脫心。成就解了一切音聲陀羅尼門。同一切音說無量法。以無著無縛解脫心。成就普賢一切劫住陀羅尼門普於十方修菩薩行。</p>
</div>
<div class='div-commentary'><p style="margin-left:1em">別科略分為二。初二十三門顯普賢自分究竟。即位中普賢。後三十四門顯普賢勝進究竟。即位後普賢。二分無礙是普賢德。前即因圓果滿。後即得道不捨因行。故二段中皆含因果。今初分三。初四成普賢總持德。二有十二門成普賢自在力用。三有七門願成普賢行。然諸門德。皆約三業。今初總持。亦具三業。一語業總持。二身業見佛。三意業解了。後一三業用之時處。</p>
</div>
<div class='div-orig'><p>以無著無縛解脫心。成就普賢自在力。於一眾生身中示修一切菩薩行。盡未來劫常無間斷。如一眾生身。一切眾生身悉亦如是。以無著無縛解脫心。成就普賢自在力。普入一切眾道場。普現一切諸佛前修菩薩行。以無著無縛解脫心。成就普賢佛自在力。於一門中示現經不可說不可說劫無有窮盡。令一切眾生皆得悟入。以無著無縛解脫心。成就普賢佛自在力。於種種門中示現經不可說不可說劫無有窮盡。令一切眾生皆得悟入。其身普現一切佛前。以無著無縛解脫心。成就普賢自在力。念念中令不可說不可說眾生住十方智心無疲倦。以無著無縛解脫心。成就普賢自在力。於一切眾生身中現一切佛自在神通。令一切眾生住普賢行。以無著無縛解脫心。成就普賢自在力。於一切眾生語言中作一切眾生語言。令一切眾生一一皆住一切智地。以無著無縛解脫心。成就普賢自在力。於一一眾生身中普容納一切眾生身。令皆自謂成就佛身。以無著無縛解脫心。成就普賢自在力。能以一華莊嚴一切十方世界。以無著無縛解脫心。成就普賢自在力。出大音聲普徧法界。周聞一切諸佛國土。攝受調伏一切眾生。以無著無縛解脫心。成就普賢自在力。盡未來際不可說不可說劫。於念念中悉能徧入一切世界。以佛神力隨念莊嚴。以無著無縛解脫心。成就普賢自在力。盡未來際所住之劫。常能徧入一切世界。示現成佛出興於世。以無著無縛解脫心。成普賢行。一光普照盡虗空界一切世界。以無著無縛解脫心成普賢行。得無量智慧具一切神通。說種種法。以無著無縛解脫心成普賢行。入於如來盡一切劫不可測量神通智慧。以無著無縛解脫心成普賢行。住盡法界諸如來所。以佛神力修習一切諸菩薩行。身口意業曾無懈倦。以無著無縛解脫心成普實行。不違於義。不壞於法。言詞清淨樂說無盡。教化調伏一切眾生。令其當得一切諸佛無上菩提。以無著無縛解脫心修普賢行。入一法門時放無量光照不思議一切法門。如一法門。一切法門皆亦如是。通達無礙。究竟當得一切智地。以無著無縛解脫心住菩薩行。於法自在到於普賢莊嚴彼岸。於一一境界。皆以一切智觀察悟入。而一切智亦不窮盡。</p>
</div>
<div class='div-commentary'><p style="margin-left:1em">第二有十二門成普賢自在力用。於中二。先九願一多攝入自在。次出大音聲下三願。明廣大自在。第三有七願成普賢行。於中二。初云成普賢行。一光普照下四願成神通。次成普賢行不違於義下三願成四辨。即顯果滿究竟。</p>
<p style="margin-left:1em">上二十三門明普賢自分究竟竟。</p>
</div>
<div class='div-orig'><p>以無著無縛解脫心。始從此生盡未來際。住普賢行常不休息。得一切智悟不可說不可說真實法。於法究竟無有迷惑。以無著無縛解脫心修普賢業。方便自在。得法光明。於諸菩薩所行之行。照了無礙。以無著無縛解脫心修普賢行。得一切方便智知一切方便。所謂無量方便。不思議方便。菩薩方便。一切智方便。一切菩薩調伏方便。轉無量法輪方便。不可說時方便。說種種法方便。無邊際無畏藏方便。說一切法無餘方便。以無著無縛解脫心住普賢行。成就身業。令一切眾生見者歡喜不生誹謗。發菩提心永不退轉究竟清淨。以無著無縛解脫心修普賢行。得了一切眾生語言清淨智。一切言詞具足莊嚴。普應眾生皆令歡喜。以無著無縛解脫心住普賢行。立殊勝志。具清淨心。得廣大神通廣大智慧。普詣一切廣大世間廣大國土。廣大眾生所說一切如來不可說廣大法。廣大莊嚴圓滿藏。以無著無縛解脫心。成滿普賢迴向行願。得一切佛清淨身清淨心清淨解。攝佛功德。住佛境界。智印普照。示現菩薩清淨之業。善入一切差別句義。示諸佛菩薩廣大自在。為一切眾生現成正覺。以無著無縛解脫心。勤修普賢諸根行願。得聰利根。調順根。一切法自在根。無盡根。勤修一切善根根。一切佛境界平等根。受一切菩薩不退轉記大精進根。了知一切佛法金剛界根。一切如來智慧光照金剛燄根。分別一切諸根自在根。安立無量眾生於一切智根。無邊廣大根。一切圓滿根。清淨無礙根。以無著無縛解脫心。修普賢行得一切菩薩神力。所謂無量廣大力神力。無量自在智神力。不動其身普現一切佛剎神力。無礙不斷自在神力。普攝一切佛剎置於一處神力。一身徧滿一切佛剎神力。無礙解脫遊戲神力。無所作一念自在神力。住無性無依神力。一毛孔中次第安立不可說世界遍遊法界諸佛道場示諸眾生皆令得入大智慧門神力。</p>
</div>
<div class='div-commentary'><p style="margin-left:1em">大文第二明勝進究竟。有三十四門。於中分三。初有九門攝法廣大自在德。次有十五門相即相入重重德。三有十門明微細容持甚深德。初中分六。一云始從此生下有三願成智。次云成就身業下有二願成利益。三云立殊勝志下有一願廣大三業。四云成滿普賢下有一願清淨三業。五云勤修普賢下有一願種諸善根。於中三業別有十四根。皆以勝用增上光顯義故。立以根名。初聰利等三根。約眼等六。兼五受根。餘約信等五根。一無盡信根。亦兼命根。勤修進根。次一切佛念根。次不退轉是定根。餘七皆慧。六一願云修普賢行得一切菩薩神力。即願神力三業。</p>
<p style="margin-left:1em">上九門攝法廣大自在德竟。</p>
</div>
<div class='div-orig'><p>以無著無縛解脫心。入普賢門。生菩薩行。以自在智。於一念頃普入無量諸佛國土。一身容受無量佛剎。獲能嚴淨佛國土智。恒以智慧觀見無邊諸佛國土。永不發起二乘之心。以無著無縛解脫心修普賢方便行。入智慧境界。生如來家。住菩薩道。具足不可說不可說無量不思議殊勝心。行無量願未曾休息。了知三世一切法界。以無著無縛解脫心。成就普賢清淨法門。於一毛端量處。悉包容盡虗空徧法界不可說不可說一切國土。皆使明見。如一毛端量處。徧法界虗空界一一毛端量處悉亦如是。以無著無縛解脫心。成就普賢深心方便。於一念心中現一眾生不可說不可說劫念心。如是乃至現一切眾生爾許劫念心。以無著無縛解脫心。入普賢迴向行方便地。於一身中悉能包納盡法界不可說不可說身。而眾生界無所增減。如一身。乃至周徧法界一切身悉亦如是。以無著無縛解脫心。成就普賢大願方便。捨離一切想倒心倒見倒。普入一切諸佛境界。常見諸佛虗空界等清淨法身。相好莊嚴。神力自在。常以妙音開示演說。無礙無斷。令其聞者如說受持。於如來身了無所得。以無著無縛解脫心。修普賢行住菩薩地。於一念中入一切世界。所謂入仰世界覆世界不可說不可說十方網一切處廣大世界。以因陀羅網分別方便。普分別一切法界。以種種世界入一世界。以不可說不可說無量世界入一世界。以一切法界所安立無量世界入一世界。以一切虗空界所安立無量世界入一世界。而亦不壞安立之相。悉令明見。以無著無縛解脫心。修習普賢菩薩行願。得佛灌頂。於一念中入方便地。成滿安住眾行智寶。悉能了知一切諸想。所謂眾生想。法想。剎想。方想。佛想。世想。業想。行想。界想。解想。根想。時想。持想。煩惱想。清淨想。成熟想。見佛想。轉法輪想。聞法解了想。調伏想。無量想。出離想。種種地想。無量地想。菩薩了知想。菩薩修習想。菩薩三昧想。菩薩三昧起想。菩薩成想。菩薩壞想。菩薩歿想。菩薩生想。菩薩解脫想。菩薩自在想。菩薩住持想。菩薩境界想。劫成壞想。明想。暗想。晝想。夜想。半月一月一時一歲變異想。去想。來想。住想。坐想。睡想。覺想。如是等想。於一念中悉能了知。而離一切想無所分別。斷一切障無所執著。一切佛智充滿其心。一切佛法長其善根。與諸如來等同一身。一切諸佛之所攝取。離垢清淨。一切佛法皆隨修學。到於彼岸。以無著無縛解脫心。為一切眾生修普賢行。生大智寶。於一一心中知無量心。隨其依止。隨其分別。隨其種性。隨其所作。隨其業用。隨其相狀。隨其思覺。種種不同靡不明見。以無著無縛解脫心。成就普賢大願智寶。於一處中知於無量不可說處。如於一處。於一切處悉亦如是。以無著無縛解脫心。修習普賢行業智地。於一業中能知無量不可說不可說業。其業各以種種緣造。明了知見。如於一業。於一切業悉亦如是。以無著無縛解脫心。修習普賢知諸法智。於一法中知不可說不可說法。於一切法中而知一法。如是諸法各各差別。無有障礙。無違無著。以無著無縛解脫心。住菩薩行。得具普賢無礙耳根。於一言音中知不可說不可說言音。無量無邊種種差別而無所著。如於一言音於一切言音悉亦如是以無著無縛解脫心。修普賢智。起普賢行。住普賢地。於一一法中演說不可說不可說法。其法廣大。種種差別。教化攝受不可思議方便相應。於無量時。於一切時。隨諸眾生所有欲解。隨根隨時以佛音聲而為說法。以一妙音。令不可說道場眾會無量眾生皆悉歡喜。一切如來所無量菩薩充滿法界。立殊勝志。生廣大見。究竟了知一切諸行。住普賢地。隨所說法於念念中悉能證入。一剎那頃。增長無量不可說不可說大智慧聚。盡未來劫如是演說。於一切剎修習廣大虗空等行成就圓滿。以無著無縛解脫心。修習普賢諸根行門。成大行王。於一一根中悉能了知無量諸根無量心樂。不思議境界所生妙行。</p>
</div>
<div class='div-commentary'><p style="margin-left:1em">第二有十五門。明相即相入重重廣大德。於中分六。初有三門入普賢門。一行門。二智門。三法門。次云成就普賢深心方便下有三門。願成普賢方便。一深心方便。二迴向方便。三大願方便。三有二門入普賢之位。於中初一住菩薩地始入。次云得佛灌頂明終成。於中三。初標能所知。次所謂下列所知想。有五十二。其業行界解根等。皆十力智所知。持謂執持。善惡地謂斷證分齊。菩薩成者解行正命。菩薩壞者戒見邪命。餘可知。四云為一切眾生修普賢行生大智寶下有四門。成普賢大智。一行成智。無機不知。以化眾生為其行故。二大願智。無處不知。願徧化故。三窮業智。了因緣故。四如法智。知化法故。五云得具普賢無礙耳下有二門。成普賢聽說。初耳無不聽。次舌無不演。六云修習普賢諸根行門下一門。成知根德。一攝一切故。於中言大行王者。以徧知根於化行自在故。</p>
<p style="margin-left:1em">上有二十四門。</p>
</div>
<div class='div-orig'><p>以無著無縛解脫心。住普賢行大迴向心。得色甚微智。身甚微細智。剎甚微細智。劫甚微細智。世甚微細智。方甚微細智。時甚微細智。數甚微細智。業報甚微細智。清淨甚微細智。如是等一切甚微細。於一念中悉能了知。而心不恐怖心不迷惑。不亂不散不濁不劣。其心一緣。心善寂定。心善分別。心善安住。以無著無縛解脫心住菩薩智。修普賢行無有懈倦。能知一切眾生趣甚微細。眾生死甚微細。眾生生甚微細。眾生住甚微細。眾生處甚微細。眾生品類甚微細。眾生境界甚微細。眾生行甚微細。眾生取甚微細。眾生攀緣甚微細。如是等一切甚微細。於一念中悉能了知。以無著無縛解脫心立深志樂。修普賢行。能知一切菩薩從初發心為一切眾生修菩薩行甚微細。菩薩住處甚微細。菩薩神通甚微細。菩薩遊行無量佛剎甚微細。菩薩法光明甚微細。菩薩清淨眼甚微細。菩薩成就殊勝心甚微細。菩薩往詣一切如來道場眾會甚微細。菩薩陀羅尼門智甚微細。菩薩無量無畏地一切辯才藏演說甚微細。菩薩無量三昧相甚微細。菩薩見一切佛三昧智甚微細。菩薩甚深三昧智甚微細。菩薩大莊嚴三昧智甚微細。菩薩法界三昧智甚微細。菩薩大自在神通三昧智甚微細。菩薩盡未來際廣大行住持三昧智甚微細。菩薩出生無量差別三昧智甚微細。菩薩出生一切諸佛前勤修供養恒不捨離三昧智甚微細。菩薩修行一切甚深廣博無障無礙三昧智甚微細。菩薩究竟一切智地住持行智地。大神通地決定義地離翳三昧智甚微細。如是等一切甚微細悉能了知。以無著無縛解脫心修普賢行。悉知一切菩薩安立智甚微細。菩薩地甚微細。菩薩無量行甚微細。菩薩出生迴向甚微細。菩薩得一切佛藏甚微細。菩薩觀察智甚微細。菩薩神通願力甚微細。菩薩演說三昧甚微細。菩薩自在方便甚微細。菩薩印甚微細。菩薩一生補處甚微細。菩薩生兜率天甚微細。菩薩住止天宮甚微細。菩薩嚴淨佛國甚微細。菩薩觀察人中甚微細。菩薩放大光明甚微細。菩薩種族殊勝甚微細。菩薩道場眾會甚微細。菩薩徧一切世界受生甚微細。菩薩於一身示現一切身命終甚微細。菩薩入母胎甚微細。菩薩住母胎甚微細。菩薩在母胎中自在示現一切法界道場眾會甚微細。菩薩在母胎中示現一切佛神力甚微細。菩薩示現誕生事甚微細。菩薩師子遊行七步智甚微細。菩薩示處王宮巧方便智甚微細。菩薩出家修調伏行甚微細。菩薩菩提樹下坐道場甚微細。菩薩破魔軍眾成阿耨多羅三藐三菩提甚微細。如來坐菩提座。放大光明照十方界甚微細。如來示現無量神變甚微細。如來師子吼大涅槃甚微細。如來調伏一切眾生而無所礙甚微細。如來不思議自在力如金剛菩提心甚微細。如來普護念一切世間境界甚微細。如來普於一切世界施作佛事。盡未來劫而無休息甚微細。如來無礙神力周徧法界甚微細。如來於盡虗空界一切世界普現成佛調伏眾生甚微細。如來於一佛身現無量佛身甚微細。如來於去來今三世中皆處道場自在智甚微細。如是等一切微細悉能了知。成就清淨。普能示現一切世間。於念念中增長智慧圓滿不退。善巧方便修菩薩行無有休息。成就普賢迴向之地。具足一切如來功德。永不厭捨菩薩所行。出生菩薩現前境界。無量方便皆悉清淨。普欲安隱一切眾生修菩薩行。成就菩薩大威德地。得諸菩薩心之樂欲。獲金剛幢迴向之門。出生法界諸功德藏。常為諸佛之所護念。入諸菩薩深妙法門。演說一切真實之義。於法善巧無所違失。起大誓願不捨眾生。於一念中盡知一切心非心地境界之藏。於非心處示生於心。遠離語言安住智慧。同諸菩薩所行之行。以自在力示成佛道。盡未來際常無休息。一切世間眾生劫數。妄想言說之所建立。神通願力悉能示現。以無著無縛解脫心修普賢行。得一切眾生界甚微細智。所謂眾生界分別甚微細智。眾生界言說甚微細智。眾生界執著甚微細智。眾生界異類甚微細智。眾生界同類甚微細智。眾生界無量趣甚微細智。眾生界不思議種種分別所作甚微細智。眾生界無量雜染甚微細智。眾生界無量清淨甚微細智。如是等一切眾生界境界甚微細。於一念中能以智慧皆如實知。廣攝眾生而為說法。開示種種清淨法門。令修菩薩廣大智慧。化身無量見者歡喜。以智日光照菩薩心。令其開悟智慧自在以無著無縛解脫心。為一切眾生於一切世界修普賢行。得盡虗空界法界一切世界甚微細智。所謂小世界甚微細智。大世界甚微細智。雜染世界甚微細智。清淨世界甚微細智。無比世界甚微細智。種種世界甚微細智。廣世界甚微細智。狹世界甚微細智。無礙莊嚴世界甚微細智。徧一切世界佛出現甚微細智。徧一切世界說正法甚微細智。徧一切世界普現身甚微細智。徧一切世界放大光明甚微細智。盡一切世界示現諸佛自在神通甚微細智。盡一切世界以一音聲示一切音甚微細智。入一切世界一切佛剎道場眾會甚微細智。以一切法界佛剎作一佛剎甚微細智。以一佛剎作一切法界佛剎甚微細智。知一切世界如夢甚微細智。知一切世界如像甚微細智。知一切世界如幻甚微細智。如是了知。出生一切菩薩之道。入普賢行。智慧神通。具普賢觀。修菩薩行常無休息。得一切佛自在神變。具無礙身住無依智。於諸善法無所取著。心之所行悉無所得。於一切處起遠離想。於菩薩行起淨修想。於一切智無取著想。以諸三昧而自莊嚴智慧隨順一切法界。以無著無縛解脫心入普賢菩薩行門得無量法界甚微細智。演說一切法界甚微細智。入廣大法界甚微細智。分別不思議法界甚微細智。分別一切法界甚微細智。一念徧一切法界甚微細智。普入一切法界甚微細智。知一切法界無所得甚微細智。觀一切法界無所礙甚微細智。知一切法界無有生甚微細智。於一切法界現神變甚微細智。如是等一切法界甚微細。以廣大智皆如實知。於法自在示普賢行。令諸眾生皆悉滿足。不捨於義。不著於法。出生平等無礙之智。知無礙本。不住一切法。不壞諸法性。如實無染猶若虗空。隨順世間起於言說。開真實義。示寂滅性。於一切境無依無住。無有分別。明見法界廣大安立。了諸世間及一切法平等無二。離一切著。以無著無縛解脫心修普賢行。生諸劫甚微細智。所謂以不可說劫為一念甚微細智。以一念為不可說劫甚微細智。以阿僧祇劫入一劫甚微細智。以一劫入阿僧祇劫甚微細智。以長劫入短劫甚微細智。以短劫入長劫甚微細智。入有佛劫無佛劫甚微細智。知一切劫數甚微細智。知一切劫非劫甚微細智。一念中見三世一切劫甚微細智。如是等一切諸劫甚微細。以如來智於一念中皆如實知。得諸菩薩圓滿行王心。入普賢行心。離一切分別異道戲論心。發大願無懈息心。普見無量世界網無量諸佛充滿心。於諸佛善根諸菩薩行能聞持心。於安慰一切眾生廣大行聞<span class='corr'>已</span>不忘心。能於一切劫現佛出世心。於一一世界盡未來際行不動行無休息心。於一切世界中以如來身業充滿菩薩身心。以無著無縛解脫心修普賢行。成不退轉。得一切法甚微細智。所謂甚深法甚微細智。廣大法甚微細智。種種法甚微細智。莊嚴法甚微細智。一切法無有量甚微細智。一切法入一法甚微細智。一法入一切法甚微細智。一切法入非法甚微細智。無法中安立一切法而不相違甚微細智。入一切佛法方便無有餘甚微細智。如是等一切世界一切言說所安立法諸微細智。與彼同等。其智無礙。皆如實知。得入無邊法界心。於一一法界深心堅住。成無礙行。以一切智充滿諸根。入諸佛智正念方便。成就諸佛廣大功德徧滿法界。普入一切諸如來身。現諸菩薩所有身業。隨順一切世界言詞演說於法。得一切佛神力所加智慧意業。出生無量善巧方便。分別諸法薩婆若智。以無著無縛解脫心修普賢行。出生一切甚微細智。所謂知一切剎甚微細智。知一切眾生甚微細智。知一切法果報甚微細智。知一切眾生心甚微細智。知一切說法時甚微細智。知一切法界甚微細智。知一切盡虗空界三世甚微細智。知一切語言道甚微細智。知一切世間行甚微細智。知一切出世行甚微細智。乃至知一切如來道一切菩薩道一切眾生道甚微細智。修菩薩行。住普賢道。若文若義皆如實知。生如影智。生如夢智。生如幻智。生如響智。生如化智。生如空智。生寂滅智。生一切法界智。生無所依智。生一切佛法智。</p>
</div>
<div class='div-commentary'><p style="margin-left:1em">第三有十門明微細容持甚深德。謂願得普賢微細智法。以所知之事微細故能知之智微細微細有二。一難知故。二就經宗。於一法中有一切法。炳然齊現。故如文云眾生業報微細等。十門即為十段。初標列中。初知世間法微細智。初言大迴向心。即標德所修。次云得色甚微細下列所得法。次如是等一切甚微細下結能知德。不怖甚深。不迷事理。亂謂錯謬。散為不專。濁謂垢染。劣無堪任。今皆反此。上明離過。下顯成德。一緣謂專注一境故不散。善寂謂心境兩忘故不亂。即定而知名善分別故不迷。即照而止名善止故不怖。此能知之德。以在初門義通下九。二云無有懈倦下知眾生趣微細智。三云立深志樂下知菩薩行德微細智。列所得中二十句。前十別顯。後十同明三昧。四知菩薩位德大用智。於中二。初以無著心修普賢行標也。次云悉知一切下列所得法。有四十一種。初十一事。位成行滿次云菩薩生兜率天下有三十事。明位滿大用。現八相等。其中有菩薩佛名因果之異。皆是用中之事耳。三云如是等一切微細下結能知德。謂成普賢自在之德。德亦名益。此通後諸智而生。有十二行經。五知眾生界微細智。有三。初以無著下一句。標德所依。前第二云知眾生趣。即十力中自業智境。此知眾生界。即界是性。故不同耳。故晉經云入眾生性微也。次云得一切眾生界下列所得智。於中十句。初總。所謂下別。言眾下界分別等者。亦可言眾生分別界等。三云如是等一切下結所知德。六知世界微細智。有三。初以無著下總標。次云所謂小世界甚微細智下別顯。有二十一智。初九直語器界。次九明其受用。其一多相作。亦是菩薩受用。後三正知無取著。三云如是了知下結顯能知德。七知三界微細智。此顯即理之事法界。故云一切法界。即事之理。復云不生等。亦初標所依。次云得無量下列所得智。初句總。餘別。後云如是等下結能知之德。八知入劫微細智。亦三。初以無著下標德所依。次云所謂下列所得智。三如是等下結能知德。九知法無礙微細智。初標。二所謂下別所得智。文有十句。義有四重。一法體具德。二一切入一等。明法用即入。三入非法等。明理事相即。四入方便無別。是體用善巧。後如是等下結能知德。十總知一切盡無餘微細智。晉經十句皆有無餘之言。文中分四。初以無著下總標所依。二所謂下別列所得法。即牒前十門。名或小變。次或不等會義皆同。三云乃至知一切下結所不說。四如幻下顯能知之德。亦有通別。通從前生。別則次第對前十句。一外剎是心之影像故。今能知剎則知影像。二眾生想現故云如夢。三者果報幻生。故如幻。四心性寂然緣感成異。故云如響。五說時如化。六即空界。七言語本寂。八即法界。九世間無依。十出世間行即是佛法。</p>
<p style="margin-left:1em">上通前總明迴向菩提眾生竟。</p>
<p style="margin-left:1em">下迴向實際即離相行。</p>
</div>
<div class='div-orig'><p>佛子。菩薩摩訶薩以無著無縛解脫心迴向。不分別若世間若世間法。不分別若菩提若菩提薩埵。不分別若菩薩行若出離道。不分別若佛若一切佛法。不分別若調伏眾生若不調伏眾生。不分別若善根若迴向。不分別若自若他。不分別若施物若受施者。不分別若菩薩行若等正覺。不分別若法若智。</p>
</div>
<div class='div-commentary'><p style="margin-left:1em">大文第二迴向實際。文有十對。初假實對。二即人法。三即體用。於中五對。皆約能所。第九因果。等正覺約人契法。異前菩提。十即教法教智。以不分別故一一入實。</p>
<p style="margin-left:1em">上廣顯其相。</p>
</div>
<div class='div-orig'><p>佛子。菩薩摩訶薩以彼善根如是迴向。所謂心無著無縛解脫。身無著無縛解脫。口無著無縛解脫。業無著無縛解脫。報無著無縛解脫。世間無著無縛解脫。佛剎無著無縛解脫。眾生無著無縛解脫。法無著無縛解脫。智無著無縛解脫。</p>
</div>
<div class='div-commentary'><p style="margin-left:1em">大文第二佛子下總結多門。由心無縛。故令身等皆無縛著也。</p>
</div>
<div class='div-orig'><p>菩薩摩訶薩如是迴向時。如三世諸佛為菩薩時所修迴向而行迴向。學過去諸佛迴向。成未來諸佛迴向。住現在諸佛迴向。安住過去諸佛迴向道。不捨未來諸佛迴向道。隨順現在諸佛迴向道。勤修過去諸佛教。成就未來諸佛教。了知現在諸佛教。滿足過去諸佛平等。成就未來諸佛平等。安住現在諸佛平等。行過去諸佛境界。住未來諸佛境界。等現在諸佛境界。得三世一切諸佛善根。具三世一切諸佛種性。住三世一切諸佛所行。順三世一切諸佛境界。</p>
</div>
<div class='div-commentary'><p style="margin-left:1em">大文第三菩薩下明迴向成益。初牒後顯。顯有十句。初總。餘別。別中一迴向者。正起修行。二道者常游法徑。三迴向教。四平等智。五所緣境。六功行絕修。是佛善根。七了見本源。成如來性。八無礙悲智是所行。九無盡體用是分齊境。</p>
</div>
<div class='div-orig'><p>佛子。是為菩薩摩訶薩第九無著無縛解脫心迴向。</p>
</div>
<div class='div-commentary'><p style="margin-left:1em">第三結名從初廣說故有心言。</p>
</div>
<div class='div-orig'><p>菩薩摩訶薩住此迴向時。一切金剛輪圍山所不能壞。於一切眾生中色相第一無能及者。悉能摧破諸魔邪業。普現十方一切世界修菩薩行。為欲開悟一切眾生。以善方便說諸佛法。得大智慧。於諸佛法心無迷惑。在在生處。若行若住。常得值遇不壞眷屬。三世諸佛所說正法。以清淨念悉能受持。盡未來劫修菩薩行。常不休息。無所依著。普賢行願增長具足。得一切智。施作佛事。成就菩薩自在神通。</p>
</div>
<div class='div-commentary'><p style="margin-left:1em">第二位果。成三種果。一現成果。於中先自利。後為欲下利他。二在在下成當得果。初自利。後盡未來下兼於自他。三普賢下明終成果。因果無礙。</p>
</div>
<div class='div-orig'><p>爾時金剛幢菩薩承佛神力。普觀十方而說頌言。</p>

<div class="lg regular"><div class='lg-row'>普於十方無等尊　未曾一起輕慢心</div>
<div class='lg-row'>隨其所修功德業　亦復恭敬生尊重</div>
<div class='lg-row'>所修一切諸功德　不為自<span class='corr'>己</span>及他人</div>
<div class='lg-row'>恒以最上信解心　利益眾生故迴向</div>
<div class='lg-row'>未甞暫起高慢心　亦復不生下劣意</div>
<div class='lg-row'>如來所有身等業　彼悉請問勤修習</div>
<div class='lg-row'>所修種種諸善根　悉為利益諸含識</div>
<div class='lg-row'>安住深心廣大解　迴向人尊功德位</div>
<div class='lg-row'>世間所有無量別　種種善巧奇特事</div>
<div class='lg-row'>麤細廣大及甚深　靡不修行皆了達</div>
<div class='lg-row'>世間所有種種身　以身平等入其中</div>
<div class='lg-row'>於此修行得了悟　慧門成就無退轉</div>
<div class='lg-row'>世間國土無量種　微細廣大仰覆別</div>
<div class='lg-row'>菩薩能以智慧門　一毛孔中無不見</div>
<div class='lg-row'>眾生心行無有量　能令平等入一心</div>
<div class='lg-row'>以智慧門悉開悟　於所修行不退轉</div>
<div class='lg-row'>眾生諸根及欲樂　上中下品各不同</div>
<div class='lg-row'>一切甚深難可知　隨其本性悉能了</div>
<div class='lg-row'>眾生所有種種業　上中下品各差別</div>
<div class='lg-row'>菩薩深入如來力　以智慧門普明見</div>
<div class='lg-row'>不可思議無量劫　能令平等入一念</div>
<div class='lg-row'>如是見<span class='corr'>已</span>徧十方　修行一切清淨業</div>
<div class='lg-row'>過去未來及現在　了知其相各不同</div>
<div class='lg-row'>而亦不違平等理　是則大心明達行</div>
<div class='lg-row'>世間眾生行不同　或顯或隱無量種</div>
<div class='lg-row'>菩薩悉知差別相　亦知其相皆無相</div>
<div class='lg-row'>十方世界一切佛　所現自在神通力</div>
<div class='lg-row'>廣大難可得思議　菩薩悉能分別知</div>
<div class='lg-row'>一切世界兜率中　自然覺悟人師子</div>
<div class='lg-row'>功德廣大淨無等　如其體相悉能見</div>
<div class='lg-row'>或現降神處母胎　無量自在大神變</div>
<div class='lg-row'>成佛說法示滅度　普徧世間無暫<span class='corr'>已</span></div>
<div class='lg-row'>人中師子初生時　一切勝智悉承奉</div>
<div class='lg-row'>諸天帝釋梵王等　靡不恭敬而瞻侍</div>
<div class='lg-row'>十方一切無有餘　無量無邊法界中</div>
<div class='lg-row'>無始無末無遐邇　示現如來自在力</div>
<div class='lg-row'>人中尊導現生<span class='corr'>已</span>　遊行諸方各七步</div>
<div class='lg-row'>欲以妙法悟羣生　是故如來普觀察</div>
<div class='lg-row'>見諸眾生沉欲海　盲闇愚癡之所覆</div>
<div class='lg-row'>人中自在現微笑　念當救彼三有苦</div>
<div class='lg-row'>大師子吼出妙音　我為世間第一尊</div>
<div class='lg-row'>應然明淨智慧燈　滅彼生死愚癡闇</div>
<div class='lg-row'>人師子王出世時　普放無量大光明</div>
<div class='lg-row'>令諸惡道皆休息　永滅世間眾苦難</div>
<div class='lg-row'>或時示現處王宮　或現捨家修學道</div>
<div class='lg-row'>為欲饒益眾生故　示其如是自在力</div>
<div class='lg-row'>如來始坐道場時　一切大地皆動搖</div>
<div class='lg-row'>十方世界悉蒙光　六趣眾生咸離苦</div>
<div class='lg-row'>震動一切魔宮殿　開悟十方眾生心</div>
<div class='lg-row'>若曾受化及修行　皆使了知真實義</div>
<div class='lg-row'>十方所有諸國土　悉入毛孔無有餘</div>
<div class='lg-row'>一切毛孔剎無邊　於彼普現神通力</div>
<div class='lg-row'>一切諸佛所開演　無量方便皆隨悟</div>
<div class='lg-row'>說諸如來所不說　亦能解了勤修習</div>
<div class='lg-row'>徧滿三千大千界　一切魔軍興鬪諍</div>
<div class='lg-row'>所作無量種種惡　無礙智門能悉滅</div>
<div class='lg-row'>如來或在諸佛剎　或復現處諸天宮</div>
<div class='lg-row'>或在梵宮而現身　菩薩悉皆無障礙</div>
<div class='lg-row'>佛現無量種種身　轉於清淨妙法輪</div>
<div class='lg-row'>乃至三世一切劫　求其邊際不可得</div>
<div class='lg-row'>寶座高廣最無等　徧滿十方無量界</div>
<div class='lg-row'>種種妙相而莊嚴　佛處其上難思議</div>
<div class='lg-row'>諸佛子眾共圍繞　盡於法界悉周徧</div>
<div class='lg-row'>開示菩提無量行　一切最勝所由道</div>
<div class='lg-row'>諸佛隨宜所作業　無量無邊等法界</div>
<div class='lg-row'>智者能以一方便　一切了知無不盡</div>
<div class='lg-row'>諸佛自在神通力　示現一切種種身</div>
<div class='lg-row'>或現諸趣無量生　或現綵女眾圍繞</div>
<div class='lg-row'>或於無量諸世界　示現出家成佛道</div>
<div class='lg-row'>乃至最後般涅槃　分布其身起塔廟</div>
<div class='lg-row'>如是種種無邊行　導師演說佛所住</div>
<div class='lg-row'>世尊所有大功德　誓願修行悉令盡</div>
<div class='lg-row'>以彼善根迴向時　住於如是方便法</div>
<div class='lg-row'>如是修習菩提行　其心畢竟無厭怠</div>
<div class='lg-row'>如來所有大神通　及以無邊勝功德</div>
<div class='lg-row'>乃至世間諸智行　一切悉知無不盡</div>
<div class='lg-row'>如是一切人中主　隨其所有諸境界</div>
<div class='lg-row'>於一念中皆了悟　而亦不捨菩提行</div>
<div class='lg-row'>諸佛所有微細行　及一切剎種種法</div>
<div class='lg-row'>於彼悉能隨順知　究竟迴向到彼岸</div>
<div class='lg-row'>有數無數一切劫　菩薩了知一切念</div>
<div class='lg-row'>於此善入菩提行　常勤修習不退轉</div>
<div class='lg-row'>十方所有無量剎　或見雜染或清淨</div>
<div class='lg-row'>及彼一切諸如來　菩薩悉能分別知</div>
<div class='lg-row'>於念念中悉明見　不可思議無量劫</div>
<div class='lg-row'>如是三世無有餘　具足修治菩薩行</div>
<div class='lg-row'>於一切心平等入　入一切法亦平等</div>
<div class='lg-row'>盡空佛剎斯亦然　彼最勝行悉了知</div>
<div class='lg-row'>出生眾生及諸法　所有種種諸智慧</div>
<div class='lg-row'>菩薩神力亦復然　如是一切無窮盡</div>
<div class='lg-row'>諸微細智各差別　菩薩盡攝無有餘</div>
<div class='lg-row'>同相異相悉善知　如是修行廣大行</div>
<div class='lg-row'>十方無量諸佛剎　其中眾生各無量</div>
<div class='lg-row'>趣生族類種種殊　住行力<span class='corr'>已</span>悉能知</div>
<div class='lg-row'>過去未來現在世　所有一切諸導師</div>
<div class='lg-row'>若人知此而迴向　則與彼佛行平等</div>
<div class='lg-row'>若人能修此迴向　則為學佛所行道</div>
<div class='lg-row'>當得一切佛功德　及以一切佛智慧</div>
<div class='lg-row'>一切世間莫能壞　一切所學皆成就</div>
<div class='lg-row'>當得憶念一切佛　常見一切世間燈</div>
<div class='lg-row'>菩薩勝行不可量　諸功德法亦如是</div>
<div class='lg-row'><span class='corr'>已</span>住如來無上行　悉知諸佛自在力</div>
</div></div>
<div class='div-commentary'><p style="margin-left:1em">第二應頌。有五十一偈。分二。先頌位行。後頌位果。前中三。初三頌所迴善根。二所修下四十四頌頌迴向行。三過去下二頌頌行成利益。頌迴向行中初所修下一偈。頌普賢自分究竟。餘頌勝進究竟。前長行有三攝法廣大德。二即入重重德。三微細容持德。今通頌之。但顯微細。於中分十。第一有三偈頌世間微細智。二有一偈頌眾生趣。由行別故。三有二偈頌第五眾生界。界即根性。四有三偈頌第三菩薩行德。菩薩亦受眾生之稱。五十方下有二十七偈頌第四位德大用。於中三。初一偈總。次二十三。別頌因果八相等。後三偈頌能知之德。六有數下一偈頌第八知劫智。七十方下一偈頌第六世界智。八於念念下二偈頌第七法界智。九出生下一偈頌第九知法智。十諸微細下二偈頌一切法智。過去未來下四偈頌成益位果可知。</p>
</div></div>
<p class='juan'>大方廣佛華嚴經綱要卷第三十一</p></div></div>
</div><!-- end of div[@id='body'] -->
</body></html>