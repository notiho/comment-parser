<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu121' />大方廣佛華嚴經綱要卷第六十八</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'>
<p class='h3'>入法界品第三十九之九</p>
<div class='div-orig'><p>爾時善財童子大智光明照啟其心。思惟觀察見諸法性。得了知一切言音陀羅尼門。得受持一切法輪陀羅尼門。得與一切眾生作所歸依大悲力。得觀察一切法義理光明門。得充滿法界清淨願得普照十方一切法智光明。得徧莊嚴一切世界自在力。得普發起一切菩薩業圓滿願。漸次遊行至險難國寶莊嚴城。處處尋覓婆須蜜多女。城中有人不知此女功德智慧。作如是念。今此童子諸根寂靜智慧明了。不迷不亂諦視一尋。無有疲懈無所取著。目視不瞬心無所動。甚深寬廣猶如大海。不應於此婆須蜜女有貪愛心。有顛倒心。生於淨想。生於欲想。不應為此女色所攝。此童子者不行魔行。不入魔境。不沒欲泥。不被魔縛。不應作處<span class='corr'>已</span>能不作。有何等意而求此女。其中有人先知此女有智慧者。告善財言。善哉善哉。善男子。汝今乃能推求尋覓婆須蜜女。汝<span class='corr'>已</span>獲得廣大善利。善男子。汝應決定求佛果位。決定欲為一切眾生作所依怙。決定欲拔一切眾生貪愛毒箭。決定欲破一切眾生於女色中所有淨想。善男子。婆須蜜女於此城內市廛之北自宅中住。時善財童子聞是語<span class='corr'>已</span>。歡喜踊躍往詣其門。見其住宅廣博嚴麗。寶牆寶樹。及以寶壍。一一皆有十重圍繞。其寶壍中香水盈滿金沙布地。諸天寶華。優鉢羅華。波頭摩華。拘物頭華。芬陀利華。徧覆水上。宮殿樓閣處處分布。門闥窻牖相望間列。咸施網鐸悉置旛幢。無量珍奇以為嚴飾。瑠璃為地。眾寶間錯。燒諸沈水。塗以栴檀。懸眾寶鈴風動成音。散諸天華徧布其地。種種嚴麗不可稱說。諸珍寶藏其數百千。十大園林以為莊嚴。爾時善財見此女人顏貌端嚴。色相圓滿。皮膚金色。目髮紺青。不長不短。不麤不細。欲界人天無能與比。音聲美妙超諸梵世。一切眾生差別言音悉皆具足無不解了。深達字義善巧談說。得如幻智入方便門眾寶瓔珞及諸嚴具莊嚴其身。如意摩尼以為寶冠而冠其首。復有無量眷屬圍繞。皆共善根同一行願。福德大藏具足無盡。時婆須蜜多女從其身出廣大光明普照宅中一切宮殿。遇斯光者身得清涼。爾時善財前詣其所。頂禮其足。合掌而住。白言。聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。彼即告言。善男子。我得菩薩解脫名離貪欲際。隨其欲樂而為現身。若天見我。我為天女形貌光明殊勝無比。如是乃至人非人等而見我者。我即為現人非人女。隨其樂欲皆令得見。若有眾生。欲意所纏。來詣我所。我為說法。彼聞法<span class='corr'>已</span>則離貪欲。得菩薩無著境界三昧。若有眾生暫見於我則離貪欲得菩薩歡喜三昧。若有眾生暫與我語。則離貪欲得菩薩無礙音聲三昧。若有眾生暫執我手。則離貪欲得菩薩徧往一切佛剎三昧。若有眾生暫升我座。則離貪欲。得菩薩解脫光明三昧。若有眾生暫觀於我。則離貪欲。得菩薩寂靜莊嚴三昧。若有眾生見我頻申。則離貪欲。得菩薩摧伏外道三昧。若有眾生見我目瞬。則離貪欲。得菩薩佛境界光明三昧。若有眾生抱持於我。則離貪欲。得菩薩攝一切眾生恒不捨離三昧。若有眾生唼我脣吻。則離貪欲。得菩薩增長一切眾生福德藏三昧。凡有眾生親近於我。一切皆得住離貪際。入菩薩一切智地現前無礙解脫。善財白言。聖者。種何善根修何福業。而得成就如是自在。答言。善男子。我念過去有佛出世。名為高行。其王都城。名曰妙門。善男子。彼高行如來哀愍眾生。入於王城。蹈彼門閫。其城一切悉皆震動。忽然廣博眾寶莊嚴。無量光明遞相暎徹。種種寶華散布其地。諸天音樂同時俱奏。一切諸天充滿虗空。善男子。我於彼時。為長者妻。名曰善慧。見佛神力心生覺悟。則與其夫往詣佛所。以一寶錢而為供養。是時文殊師利童子為佛侍者。為我說法令發阿耨多羅三藐三菩提心。善男子。我唯知此菩薩離貪際解脫。如諸菩薩摩訶薩成就無邊巧方便智。其藏廣大。境界無比。而我云何能知能說彼功德行。善男子。於此南方有城名善度。中有居士。名鞞瑟胝羅。彼常供養栴檀座佛塔。汝詣彼問菩薩云何學菩薩行修菩薩道。時善財童子頂禮其足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">第五善友婆須密女。寄無盡功德藏迴向。由迴向力。能成無量功德藏故。婆須密多。此云世友。亦云天友。隨世人天方便化故。國名險難者。逆行非道。下位不能行故。城名寶莊嚴者。逆順世行。能生無盡功德藏故。善財由聞一切智光。故思修趣入。得二種益。見諸法性得前實智。又得了知一切下則得權智。由前窮三世差別智故。由得二智。故能示現逆行。於生死中一一逆行。盡成功德藏矣。故以婆須寄此位也善財既得此益矣。漸次遊行。至險難國寶莊嚴城。覓婆須蜜。言險難者。於逆行入欲是為險難。轉逆為順。故成寶莊嚴。婆須逆行。意在於此。以逆行難測。非尋常可知故。善財初問。人皆生疑。非智眼不知故。有人告言。獲廣大善利。言在城市廛北者。在欲行禪。處喧常寂故。自宅中者。謂安住畢竟空。方能逆行故。善財依教往詣。先見依報殊勝。有七行經。言究宅舍種種莊嚴者。畢竟空中。無德不具故。次見正報端嚴。有八行經。婆須身有光明普照宅中者。以本有智光。照畢竟空故。觸之者身得清涼。即此以具離欲三昧矣。善財敬問法門。婆須答以得菩薩解脫。名離貪欲際。此正授<span class='corr'>己</span>法界。先示其名也。言離欲際者。以凡夫著欲。二乘離欲。菩薩不斷貪欲而得解脫。以智了性空。欲即道故。故處染不染。方為究竟離欲際。即真實故。次別顯三昧業用。現種種身。示種種行。有十五行經。具彰隨欲便宜。得甚深三昧。次善財白言。乃問得法因緣。意在依教而修。故婆須答以往昔以一寶錢供養高行如來。是時文殊師利童子為佛侍者。為我說法。令我發菩提心。此則從根本智而發此行。故佛為高行。此是三昧之本故。然一錢甚微。能得此深三昧者。以寶為至愛。物小而愛甚。由能捨甚愛。故得離貪際解脫宜矣。次謙<span class='corr'>己</span>云。我唯得此一法門耳。如諸菩薩成就無邊廣大境界。則非我所知。乃指後友云。南方有善度城。有居士名鞞瑟枳羅。汝可往問。當為汝說。善財作禮。辭退而去。</p>
</div>
<div class='div-orig'><p>爾時善財童子漸次遊行。至善度城。詣居士宅。頂禮其足。合掌而立。白言聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能誘誨。願為我說。居士告言。善男子。我得菩薩解脫名不般涅槃際。善男子。我不生心言如是如來<span class='corr'>已</span>般涅槃。如是如來現般涅槃。如是如來當般涅槃。我知十方一切世界諸佛如來畢竟無有般涅槃者。唯除為欲調伏眾生而示現耳。善男子。我開栴檀座如來塔門時得三昧名佛種無盡。善男子。我念念中入此三昧。念念得知一切無量殊勝之事。善財白言。此三昧者境界云何。居士答言善男子。我入此三昧。隨其次第見此世界一切諸佛。所謂迦葉佛。拘那含牟尼佛。拘留孫佛。尸棄佛。毗婆尸佛。提舍佛。弗沙佛。無上勝佛。無上蓮華佛。如是等而為上首。於一念頃得見百佛。得見千佛。得見百千佛。得見億佛。千億佛。百千億佛。阿庾多億佛。那由他億佛。乃至不可說不可說世界微塵數佛。如是一切次第皆見。亦見彼佛初始發心種諸善根。獲勝神通。成就大願。修行妙行具波羅蜜。入菩薩地。得清淨忍。摧伏魔軍成正等覺。國土清淨眾會圍繞。放大光明轉妙法輪。神通變現種種差別。我悉能持我悉能憶。悉能觀察分別顯示。未來彌勒佛等一切諸佛。現在毗盧遮那佛等一切諸佛。悉亦如是。如此世界。十方世界所有三世一切諸佛。聲聞獨覺諸菩薩眾。悉亦如是。善男子。我唯得此菩薩所得不般涅槃際解脫。如諸菩薩摩訶薩以一念智普知三世。一念徧入一切三昧。如來智入恒照其心。於一切法無有分別。了一切佛悉皆平等。如來及我一切眾生等無有二。知一切法自性清淨。無有思慮無有動轉。而能普<span class='corr'>入</span>一切世間。離諸分別住佛法印。悉能開悟法界眾生。而我云何能知能說彼功德行。善男子。於此南方有山名補怛洛迦。彼有菩薩名觀自在。汝詣彼問菩薩云何學菩薩行。修菩薩道。即說頌日。</p>

<div class="lg regular"><div class='lg-row'>海上有山多聖賢　眾寶所成極清淨</div>
<div class='lg-row'>華果樹林皆徧滿　泉流池沼悉具足</div>
<div class='lg-row'>勇猛丈夫觀自在　為利眾生住此山</div>
<div class='lg-row'>汝詣往問諸功德　彼當示汝大方便</div>
</div><p>時善財童子頂禮其足。繞無量帀<span class='corr'>已</span>。殷勤瞻仰。辭退而去。</p>
</div>
<div class='div-commentary'><p style="margin-left:1em">第六善友鞞瑟胝羅。寄入一切平等善根迴向。善友名鞞瑟胝羅者。此云纏裹。義當包攝。謂塔中包攝一切佛故。或云攝入。以此長者供佛塔故。然塔表寂滅法身。以法身生佛平等。故表攝諸善根。入法身平等際故。城名善友者。無一善根不到究竟實際故。善財依教趣求。至善度城。詣居士宅。見敬諮問。居士告曰。我得菩薩解脫。名不般涅槃際。此正授法界之名也。言不般涅槃。般者入也。窮諸如來不入涅槃之實際故。謂法身常住。寂滅永安。一向涅槃。何容更入。故云不入。以栴檀香表法身。然香氣普熏。故生佛平等。故眾生凡有善根。皆法身所流故為平等。一一歸於實際故。故云迴向。故長者告善財言。我開塔門時得三昧名佛種無盡。意顯一切善根皆依法身故為佛種。故念念中入此三昧。念念得知無量殊勝之事。以事事稱法界性。故云殊勝。次善財問此三昧之境界。長者告以入三昧時次第見一切佛。有十三行經。皆言三昧境界。以顯三昧之業用。故結云聲聞獨覺菩薩。與一切三世佛等。與毗盧遮那等。此結示平等法界也。次謙<span class='corr'>己</span>云。我唯得此不般涅槃解脫一法門耳。如諸菩薩一念普知三世等殊勝功德。非我所知。乃推勝指示後友云。於此南方有山名補怛洛伽。有菩薩名觀自在。汝可往問當為汝說。復偈以讚之。言海上有山者。大悲隨順入生死海。住涅槃山故。即南印度之南海。時善財童子。瞻仰辭退而去。</p>
<p style="margin-left:1em">大文第七觀自在菩薩寄等隨順一切眾生迴向。謂以善根等心隨順諸眾生故。然約觀音普門示現隨眾生心感而應現。為等隨順義。言觀自在。亦云觀世音。以梵云婆盧枳底。此云觀。濕法羅。此云自在。又云攝伐多。此云音。以約菩薩修甚深般若。照見五蘊皆空。故云自在。若約於觀音如來。從聞思修。得耳根圓通。故云觀音。然以普門示現。即是等隨順一切眾生迴向之義。</p>
</div>
<div class='div-orig'><p>爾時善財童子一心思惟彼居士教。入彼菩薩解脫之藏。得彼菩薩能隨念力。憶彼諸佛出現次第。念彼諸佛相續次第。持彼諸佛名號次第。觀彼諸佛所說妙法。知彼諸佛具足莊嚴。見彼諸佛成正等覺。了彼諸佛不思議業。漸次遊行至於彼山。處處求覓此大菩薩。見其西面巖谷之中。泉流縈映樹林蓊鬱。香草柔輭右旋布地。觀自在菩薩於金剛寶石上結加趺坐。無量菩薩皆坐寶石恭敬圍繞。而為宣說大慈悲法。令其攝受一切眾生。善財見<span class='corr'>已</span>歡喜踊躍。合掌諦觀目不暫瞬。作如是念。善知識者則是如來。善知識者一切法雲。善知識者諸功德藏。善知識者難可值遇。善知識者十力寶因。善知識者無盡智炬。善知識者福德根芽。善知識者一切智門。善知識者智海導師。善知識者至一切智助道之具。便即往詣大菩薩所。爾時觀自在菩薩遙見善財。告言善來。汝發大乘意普攝眾生。起正直心專求佛法。大悲深重救護一切。普賢妙行相續現前。大願深心圓滿清淨。勤求佛法悉能領受。積集善根恒無厭足。順善知識不違其教。從文殊師利功德智慧大海所生。其心成熟得佛勢力。<span class='corr'>已</span>獲廣大三昧光明。專意希求甚深妙法。當見諸佛生大歡喜。智慧清淨猶如虗空。既自明了復為他說。安住如來智慧光明。爾時善財童子頂禮觀自在菩薩足。繞無數帀。合掌而住白言聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。菩薩告言。善哉善哉善男子。汝<span class='corr'>已</span>能發阿耨多羅三藐三菩提心。善男子。我<span class='corr'>已</span>成就菩薩大悲行解脫門。善男子。我以此菩薩大悲行門平等教化一切眾生相續不斷。善男子。我住此大悲行門。常在一切諸如來所。普現一切眾生之前。或以布施攝取眾生。或以愛語。或以利行。或以同事攝取眾生。或現色身攝取眾生。或現種種不思議色淨光明網攝取眾生。或以音聲。或以威儀。或為說法。或現神變令其心悟而得成熟。或為化現同類之形。與其共居而成熟之。善男子。我修行此大悲行門。願常救護一切眾生。願一切眾生離險道怖。離熱惱怖。離迷惑怖。離繫縛怖。離殺害怖。離貧窮怖。離不活怖。離惡名怖。離於死怖。離大眾怖。離惡趣怖。離黑闇怖。離遷移怖。離愛別怖。離冤會怖。離逼迫身怖。離逼迫心怖。離憂悲怖。復作是願。願諸眾生若念於我。若稱我名。若見我身。皆得免離一切怖畏。善男子。我以此方便令諸眾生離怖畏<span class='corr'>已</span>。復教令發阿耨多羅三藐三菩提心。永不退轉。善男子。我唯得此菩薩大悲行門。如諸菩薩摩訶薩<span class='corr'>已</span>淨普賢一切願。<span class='corr'>已</span>住普賢一切行。常行一切諸善法。常入一切諸三昧。常住一切無邊劫。常知一切三世法。常詣一切無邊剎。常息一切眾生惡。常長一切眾生善。常絕眾生生死流。而我云何能知能說彼功德行。爾時東方有一菩薩名曰正趣。從空中來至娑婆世界輪圍山頂。以足按地。其娑婆世界六種震動。一切皆以眾寶莊嚴。正趣菩薩放身光明映蔽一切日月星電。天龍八部釋梵護世所有光明皆如聚墨。其光普照一切地獄畜生餓鬼閻羅王處。令諸惡趣眾苦皆滅。煩惱不起。憂悲悉離。又於一切諸佛國土普雨一切華香瓔珞衣服幢蓋。如是所有諸莊嚴具供養於佛。復隨眾生心之所樂。普於一切諸宮殿中而現其身。令其見者皆悉歡喜。然後來詣觀自在所。時觀自在菩薩告善財言。善男子。汝見正趣菩薩來此會不。白言<span class='corr'>已</span>見。告言。善男子汝可往問菩薩云何學菩薩行。修菩薩道。</p>
</div>
<div class='div-commentary'><p style="margin-left:1em">文中先釋名。此下依教趣求。故善財思惟彼教。即入彼解脫。隨思證入。故漸次遊行。至彼山處。見其西面巖谷中。菩薩於金剛寶石上坐。無量菩薩圍繞。而為宣說大慈悲法。善財見<span class='corr'>已</span>。歡喜踊躍。諦觀作念善知識益。即往詣大菩薩所。見敬諮問。爾時觀自在菩薩。遙見善財。即以讚攝。大悲深厚隨順攝受故。有七行經。皆讚攝之辭。善財頂禮。敬問法要。菩薩先審發心。次授法界。云我<span class='corr'>已</span>成就菩薩大悲行解脫門。以此行行平等教化一切眾生。相續不斷。次我住此大悲行門下廣顯業用。先五行半經。約普門以顯業用。以四攝等十一句。<span class='corr'>已</span>攝種種示現。然三十二應在此或現色身及說法二句。<span class='corr'>已</span>攝盡無遺。次有八行經。約大悲行以顯業用。末後令進大心永不退轉。次謙<span class='corr'>己</span>云。我唯得此大悲行門而<span class='corr'>已</span>。如諸菩薩普賢願等廣大行門。非我所知。爾時即見東方有一菩薩。名曰正趣。從空中來。至娑婆界。現大神變。時觀自在菩薩告善財言。汝見正趣菩薩來此會否。答言<span class='corr'>已</span>見。觀自在云。汝可往問。以在本會。故闕禮辭。</p>
</div>
<div class='div-orig'><p>爾時善財童子敬承其教。遽即往詣彼菩薩所。頂禮其足合掌而立。白言聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。正趣菩薩言。善男子。我得菩薩解脫名普門速疾行。善財言。聖者於何佛所得此法門。所從來剎去此幾何。發來久如。告言善男子。此事難知。一切世間天人阿修羅沙門婆羅門等所不能了。唯勇猛精進無退無怯諸菩薩眾。<span class='corr'>已</span>為一切善友所攝。諸佛所念。善根具足。志樂清淨。得菩薩根。有智慧眼。能聞能持能解能說。善財言。聖者。我承佛神力善知識力。能信能受。願為我說。正趣菩薩言。善男子我從東方妙藏世界普勝生佛所而來此土。於彼佛所得此法門。從彼發來。<span class='corr'>已</span>經不可說不可說佛剎微塵數劫。一一念中。舉不可說不可說佛剎微塵數步。一一步過不可說不可說世界微塵數佛剎。一一佛剎我皆徧入。至其佛所以妙供具而為供養。此諸供具皆是無上心所成。無作法所印。諸如來所忍。諸菩薩所歎。善男子。我又普見彼世界中一切眾生。悉知其心。悉知其根。隨其欲解現身說法。或放光明。或施財寶種種方便教化調伏無有休息。如從東方。南西北方四維上下亦復如是。善男子。我唯得此菩薩普疾行解脫。能疾周徧到一切處。如諸菩薩摩訶薩普於十方無所不至。智慧境界等無差別。善布其身悉徧法界。至一切道入一切剎。知一切法到一切世。平等演說一切法門。同時照耀一切眾生。於諸佛所不生分別。於一切處無有障礙。而我云何能知能說彼功德行。善男子。於此南方有城名墮羅鉢底。其中有神名曰大天。汝詣彼問菩薩云何學菩薩行修菩薩道時善財童子。頂禮其足繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">第八正趣菩薩寄真如相迴向。謂善根即如。成迴向故。以一切法皆趣真如。故名正趣。善財陳<span class='corr'>已</span>發心。乃問修菩薩道。正趣菩薩告言。我得菩薩解脫名普門速疾行。此正授法界。先標名體。十方無際。故云普門。一念超多。故云速疾。以依真如行。則一念頓證菩提。故下顯法門業用。故善財問從何佛得此法。又問所從來剎去此幾何。發來久如。正趣告言。此處難知。謂非大根不堪領受。善財自謂<span class='corr'>己</span>力所堪。正趣告言。我從東方妙藏世界普勝生佛所得此法門。從彼發來。意顯自不動本智如來藏界。普生萬善本覺而來。此答得處。以一念頓超。故言從彼發來。經不可說劫。此答時之久近。多時多步則知其遠。不離一念。則雖遠而近。故為速疾。所經一一佛剎調伏眾生。一方如此。十方亦然。故為普門。次謙<span class='corr'>己</span>云。我唯得此菩薩普速疾行解脫而<span class='corr'>已</span>。如諸菩薩。普於十方無所不至。智慧境界等勝功德行。非我能知。乃指後友云。此南方有城。名墮羅鉢底。彼中有神名曰大天。汝可往問。當為汝說。時善財童子。殷勤瞻仰。辭退而去。</p>
</div>
<div class='div-orig'><p>爾時善財童子入菩薩廣大行求菩薩智慧境。見菩薩神通事。念菩薩勝功德。生菩薩大歡喜。起菩薩堅精進。入菩薩不思議自在解脫。行菩薩功德地。觀菩薩三昧地。住菩薩總持地。入菩薩大願地。得菩薩辯才地。成菩薩諸力地。漸次遊行至於彼城。推問大天今在何所。人咸告言。在此城內現廣大身為眾說法。爾時善財至大天所。頂禮其足。於前合掌。而作是言。聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行。云何修菩薩道。我聞聖者善能教誨。願為我說。爾時大天長舒四手。取四大海水自洗其面。持諸金華以散善財。而告之言。善男子。一切菩薩難可得見。難可得聞。希出世間。於眾生中最為第一。是諸人中芬陀利華。為眾生歸。為眾生救。為諸世間作安隱處。為諸世間作大光明。示迷惑者安隱正道。為大導師。引諸眾生入佛法門。為大法將善能守護一切智城。菩薩如是難可值遇。唯身語意無過失者。然後乃得見其形像聞其辯才。於一切時常現在前。善男子。我<span class='corr'>已</span>成就菩薩解脫名為雲網。善財言。聖者。雲網解脫境界云何。爾時大天於善財前示現金聚。銀聚。瑠璃聚。玻瓈聚。硨磲聚。碼碯聚。大燄寶聚。離垢藏寶聚。大光明寶聚。普現十方寶聚。寶冠聚。寶印聚。寶瓔珞聚。寶璫聚。寶釧聚。寶鎖聚。珠網聚。種種摩尼寶聚。一切莊嚴具聚。如意摩尼聚皆如大山。又復示現一切華。一切鬘。一切香。一切燒香。一切塗香。一切衣服。一切幢旛。一切音樂。一切五欲娛樂之具皆如山積。及現無數百千萬億諸童女眾。而彼大天告善財言。善男子。可取此物供養如來修諸福德。并施一切攝取眾生。令其修學檀波羅蜜能捨難捨。善男子。如我為汝示現此物教汝行施。為一切眾生悉亦如是。皆令以此善根熏習於三寶所善知識所恭敬供養增長善法。發於無上菩提之意。善男子。若有眾生貪著五欲自放逸者。為其示現不淨境界。若有眾生瞋恚憍慢多諍競者。為其示現極可怖形。如羅剎等飲血噉肉。令其見<span class='corr'>已</span>驚恐惶懼。心意調柔。捨離冤結。若有眾生惛沈嬾墮。為其示現王賊水火及諸重疾。令其見<span class='corr'>已</span>心生惶怖。知有憂苦而自勉策。以如是等種種方便。令捨一切諸不善行修行善法。令除一切波羅蜜障具波羅蜜。令超一切障礙險道到無障處。善男子。我唯知此雲網解脫。如諸菩薩摩訶薩猶如帝釋。<span class='corr'>已</span>能摧伏一切煩惱阿修羅軍。猶如大水。普能消滅一切眾生諸煩惱火。猶如猛火普能乾竭一切眾生諸愛欲水。猶如大風普能吹倒一切眾生諸見取幢。猶如金剛悉能摧破一切眾生諸我見山。而我云何能知能說彼功德行。善男子。此閻浮提摩竭提國菩提場中。有主地神其名安住。汝詣彼問。菩薩云何學菩薩行。修菩薩道。時善財童子禮大天足。繞無數帀。辭退而去。</p>
</div>
<div class='div-commentary'><p style="margin-left:1em">第九善友大天寄無縛無著解脫迴向。謂不為相縛。不為見著。作用自在故。解脫善友名大天者。現大身故。無縛無著。智淨自在。故名為天。稱理普應。故名為大。妙用難測故名為神。墮羅鉢底城者。此云有門。謂有此微妙法門為法師故。爾時善財童子。由領前教。得入菩薩廣大行等十三種法門。漸次至彼城。聞大天現廣大身。為眾說法。以九當法師位。稱法界說。故現大身說。善財作禮。諮問法要。時大天長舒四手取四大海水。自洗其面。持諸金華散善財上。以將授法界。故先作此方便也。長舒等者。疏有二義。約事則發心難遇。當淨目而觀。散華而供。約表為展四無礙解手。取所證勝真如流相應法門。先當自洗法身。後因利他。故云散華。大天告言。善男子。我<span class='corr'>已</span>成就菩薩解脫。名為雲網。此正授法界。善財問雲網解脫境界云何。大天即於善財前。示現金銀等諸珍寶聚。猶如大山。又復示現一切華香妓樂諸童女等。告善財言。汝可取此修諸福德。施諸眾生等。有九行半經。皆法門之業用。所以示現而以施者。意表菩薩以如幻法門以四攝事教化眾生。故無縛著令超障礙。到無障處。以表此位說法利生。皆隨所示現也。後謙<span class='corr'>己</span>云。我唯知此雲網解脫門。如諸菩薩種種妙行。非我能知。乃推勝云。此閻浮提菩提場。有主地神其名安住。汝可往問。當為汝說。時善財瞻仰。辭退而去。</p>
</div>
<div class='div-orig'><p>爾時善財童子。漸次遊行趣摩竭提國菩提場內安住神所。百萬地神同在其中。更相謂言。此來童子即是佛藏。必當普為一切眾生作所依處。必當普壞一切眾生無明㲉藏。此人<span class='corr'>已</span>生法王種中。當以離垢無礙法繒而冠其首。當開智慧大珍寶藏。摧伏一切邪論異道。時安住等百萬地神。放大光明徧照三千大千世界。普令大地同時震吼。種種寶物處處莊嚴。影潔光流遞相鑒徹。一切樹葉俱時生長。一切華樹咸共開敷。一切果樹靡不成熟。一切河流遞相灌注。一切池沼悉皆盈滿。雨細香雨徧灑其地。風來吹華普散其上。無數音樂一時俱奏。天莊嚴具咸出美音。牛王象王師子王等。皆生歡喜踊躍哮吼猶。如大山相擊出聲。百千伏藏自然涌現。時安住地神告善財言。善來童子。汝於此地曾種善根。或為汝現。汝欲見不。爾時善財禮地神足。繞無數帀。合掌而立。白言聖者。唯然欲見。時安住地神以足按地。百千億阿僧祇寶藏自然涌出。告言善男子。今此寶藏隨逐於汝。是汝往昔善根果報。是汝福力之所攝受。汝應隨意自在受用。善男子。我得菩薩解脫名不可壞智慧藏。常以此法成就眾生。善男子。我憶自從然燈佛來。常隨菩薩恭敬守護。觀察菩薩所有心行智慧境界。一切誓願諸清淨行。一切三昧廣大神通。大自在力無能壞法。徧往一切諸佛國土。普受一切諸如來記。轉於一切諸佛法輪。廣說一切修多羅門。大法光明普皆照耀。教化調伏一切眾生。示現一切諸佛神變。我皆能領受皆能憶持。善男子。乃往古世過須彌山微塵數劫。有劫名莊嚴。世界名月幢。佛號妙眼。於彼佛所得此法門。善男子。我於此法門若入若出修習增長。常見諸佛未曾捨離。始從初得乃至賢劫。於其中間值遇不可說不可說佛剎微塵數如來應正等覺。悉皆承事恭敬供養。亦見彼佛詣菩提座現大神力。亦見彼佛所有一切功德善根。善男子。我唯知此不可壞智慧藏法門。如諸菩薩摩訶薩常隨諸佛。能持一切諸佛所說。入一切佛甚深智慧。念念充徧一切法界。等如來身。生諸佛心。具諸佛法。作諸佛事。而我云何能知能說彼功德行。善男子。此閻浮提摩竭提國迦毗羅城有主夜神名婆珊婆演底。汝詣彼問菩薩云何學菩薩行修菩薩道。時善財童子禮地神足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">第十安住地神。寄入法界無量迴向。謂等以法界善根。迴向法界故。善友名安住地神者。地為萬法所依。即所入法界。安住即入義。在菩提場者。菩提是本。前南有所表。從本之南。今攝末歸本之法界。故不云南矣。又地上證如。亦同本故。今迴向終。故攝歸此。此疏義也。統約長途。以前三賢所修普賢眾行。皆依真如法界建立。今迴向位滿。三賢因終攝前眾行統歸一心。以為入地之勝進。以始從法界所流。今終歸法界。以地為根本法界。故以安住地神寄此迴向也。故下有百萬地神。同在其中者。表地為萬行之所歸故。更相讚善財者。以善財隨修證入真如地故。時百萬地神皆放大光明現種種瑞者。謂證此真如。自然而有不思用。故不待問即為示現。故安住地神以足按地下萬阿僧祇寶藏自然涌出。正顯真如法界。為大功德法寶藏故。<span class='corr'>已</span>證在<span class='corr'>己</span>。故云隨意受用。次乃告言。我得菩薩解脫名不可壞智慧藏。言不可壞者。然可壞者無明。不可壞者真如如來藏。亦名智慧。此正示法界。先標名體用。疏云謂一念之智。冥乎法界。則不可壞。此中則無所不生。故名為藏。由賢位既滿。總會三賢為入地之因。故顯善財之福。常隨地神之智不壞。是則昔因不失能入證矣。次我憶下別顯業用。次乃往古昔下顯得法時處。次我於下總結純熱。次謙<span class='corr'>己</span>云。我唯知此不可壞智慧藏法門而<span class='corr'>已</span>。如諸菩薩入一切佛甚深智慧等勝行。非我所知。乃推勝云。此閻浮提有主夜神。名婆珊婆演底。汝可往問。當為汝說。時善財童子禮地神足。瞻仰辭退而去。</p>
<p style="margin-left:1em">上十迴向竟。</p>
<p style="margin-left:1em">下寄十地。</p>
</div>
<div class='div-orig'><p>爾時善財童子一心思惟安住神教。憶持菩薩不可沮壞智藏解脫。修其三昧。學其軌則。觀其遊戲。入其微妙。得其智慧。達其平等。知其無邊。測其甚深。漸次遊行至於彼城。從東門入住立未久便見日沒。心念隨順諸菩薩教。渴仰欲見彼主夜神。於善知識生如來想。復作是念。由善知識得周徧眼。普能明見十方境界。由善知識得廣大解。普能了達一切所緣。由善知識得三昧眼。普能觀察一切法門。由善知識得智慧眼。普能明照十方剎海。作是念時。見彼夜神於虗空中處寶樓閣香蓮華藏師子之座。身真金色。目髮紺青。形貌端嚴見者歡喜。眾寶瓔珞以為嚴飾。身服朱衣。首戴梵冠。一切星宿炳然在體。於其身上一一毛孔。皆現化度無量無數惡道眾生。令其免離險難之像。是諸眾生或生人中。或生天上。或有趣向二乘菩提。或有修行一切智道。又彼一一諸毛孔中示現種種教化方便。或為現身。或為說法。或為示現聲聞乘道。或為示現獨覺乘道。或為示現諸菩薩行。菩薩勇猛。菩薩三昧。菩薩自在。菩薩住處。菩薩觀察。菩薩師子嚬申。菩薩解脫遊戲。如是種種成熟眾生。善財童子。見聞此<span class='corr'>已</span>。心大歡喜。以身投地。禮夜神足。繞無數帀。於前合掌。而作是言。聖者。我<span class='corr'>已</span>先發阿耨多羅三藐三菩提心。我心冀望依善知識。獲諸如來功德法藏。唯願示我一切智道。我行於中至十力地。時彼夜神。告善財言。善哉善哉。善男子。汝能深心敬善知識。樂聞其語。修行其教。以修行故。決定當得阿耨多羅三<span class='corr'>藐</span>三菩提。善男子。我得菩薩破一切眾生癡暗法光明解脫。善男子。我於惡慧眾生起大慈心。於不善業眾生起大悲心。於作善業眾生起於喜心。於善惡二行眾生起不二心。於離染眾生起令生清淨心。於邪道眾生起令生正行心。於劣解眾生起令興大解心。於樂生死眾生起令捨輪轉心。於住二乘道眾生起令住一切智心。善男子。我以得此解脫故。常與如是心共相應。善男子。我於夜闇人靜鬼神盜賊諸惡眾生所遊行時。蜜雲重霧惡風暴雨日月星宿並皆昏蔽不見色時。見諸眾生若入於海。若行於陸。山林曠野諸險難處。或遭盜賊。或乏資糧。或迷惑方隅或忘失道路。慞惶憂怖不能自出。我時即以種種方便而救濟之。為海難者示作船師。魚王。馬王。龜王。象王。阿修羅王。及以海神。為彼眾生止惡風雨息大波浪。引其道路示其洲岸。令免怖畏悉得安隱。復作是念。以此善根迴施眾生願令捨離一切諸苦。為在陸地一切眾生於夜闇中遭恐怖者。現作日月及諸星宿晨霞夕電種種光明。或作屋宅。或為人眾。令其得免恐怖之厄。復作是念以此善根迴施眾生。悉令除滅諸煩惱闇。一切眾生有惜壽命。有愛名聞。有貪財寶。有重官位。有著男女。有戀妻妾。未稱所求多生憂怖。我皆救濟令其離苦。為行山險而留難者。為作善神現形親近。為作好鳥發音慰悅。為作靈藥舒光照耀。示其果樹。示其泉井。示正直道。示平坦地。令其免離一切憂厄。為行曠野稠林險道藤蘿所罥雲霧所闇而恐怖者。示其正道令得出離。作是念言。願一切眾生伐見稠林截愛羅網。出生死野。滅煩惱愛。入一切智平坦正道。到無畏處畢竟安樂。善男子。若有眾生樂著國土而憂苦者。我以方便令生厭離。作是念言。願一切眾生不著諸蘊。住一切佛薩婆若境。善男子。若有眾生樂著聚落貪愛宅舍。常處黑闇受諸苦者。我為說法令生厭離。令法滿足。令依法住。作是念言。願一切眾生悉不貪樂六處聚落。速得出離生死境界。究竟安住一切智城。善男子。若有眾生行闇夜中迷惑十方。於平坦路生險難想。於險難道起平坦想。以高為下以下為高。其心迷惑生大苦惱。我以方便舒光照及。若欲出者示其門戶。若欲行者示其道路。欲度溝洫示其橋梁。欲涉河海與其船筏。樂觀方者示其險易。安危之處欲休息者示其城邑水樹之所。作是念言。如我於此照除夜闇令諸世事悉得宣敘。願我普於一切眾生生死長夜無明闇處。以智慧光普皆照了。是諸眾生無有智眼。想心見倒之所覆翳。無常常想。無樂樂想。無我我想。不淨淨想。堅固執著我人眾生蘊界處法。迷惑因果不識善惡。殺害眾生乃至邪見。不孝父母。不敬沙門及婆羅門。不知惡人不識善人。貪著惡事。安住邪法。毀謗如來壞正法輪。於諸菩薩呰辱傷害。輕大乘道斷菩提心。於有恩人反加殺害。於無恩處常懷冤結。毀謗賢聖親近惡伴。盜塔寺物作五逆罪。不久當墮三惡道處。願我速以大智光明破彼眾生無明黑闇。令其疾發阿耨多羅三藐三菩提心。既發心<span class='corr'>已</span>。示普賢乘開十力道。亦示如來法王境界。亦示諸佛一切智城諸佛所行諸佛自在諸佛成就諸佛總持。一切諸佛共同一身。一切諸佛平等之處令其安住。善男子。一切眾生或病所纏。或老所侵。或苦貧窮。或遭禍難。或犯王法臨當被刑。無所依怙生大怖畏。我皆救濟使得安隱。復作是念。願我以法普攝眾生。令其解脫一切煩惱。生老病死憂悲苦患。近善知識。常行法施。勤行善業。速得如來清淨法身。住於究竟無變易處。善男子。一切眾生入見稠林。住於邪道。於諸境界起邪分別。常行不善身語意業。妄作種種諸邪苦行。於非正覺生正覺想。於正覺所非正覺想。為惡知識之所攝受。以起惡見將墮惡道。我以種種諸方便門而為救護。令住正見。生人天中。復作是念。如我救此將墜惡道諸眾生等。願我普救一切眾生。悉令解脫一切諸苦。住波羅蜜出世聖道。於一切智得不退轉。具普賢願近一切智。而不捨離諸菩薩行。常勤教化一切眾生。爾時婆珊婆演底主夜神。欲重宣此解脫義。承佛神力。觀察十方為善財童子。而說頌曰。</p>

<div class="lg regular"><div class='lg-row'>我此解脫門　生淨法光明　能破愚癡闇</div>
<div class='lg-row'>待時而演說　我昔無邊劫　勤行廣大慈</div>
<div class='lg-row'>普覆諸世間　佛子應修學　寂淨大悲海</div>
<div class='lg-row'>出生三世佛　能滅眾生苦　汝應入此門</div>
<div class='lg-row'>能生世間樂　亦生出世樂　令我心歡喜</div>
<div class='lg-row'>汝應入此門　既捨有為患　亦遠聲聞果</div>
<div class='lg-row'>淨修諸佛力　汝應入此門　我目甚清淨</div>
<div class='lg-row'>普見十方剎　亦見其中佛　菩提樹下坐</div>
<div class='lg-row'>相好莊嚴身　無量眾圍繞　一一毛孔中</div>
<div class='lg-row'>種種光明出　見諸羣生類　死此而生彼</div>
<div class='lg-row'>輪迴五趣中　常受無量苦　我耳甚清淨</div>
<div class='lg-row'>聽之無不及　一切語言海　悉聞能憶持</div>
<div class='lg-row'>諸佛轉法輪　其聲妙無比　所有諸文字</div>
<div class='lg-row'>悉皆能憶持　我鼻甚清淨　於法無所礙</div>
<div class='lg-row'>一切皆自在　汝應入此門　我舌甚廣大</div>
<div class='lg-row'>淨好能言說　隨應演妙法　汝應入此門</div>
<div class='lg-row'>我身甚清淨　三世等如如　隨諸眾生心</div>
<div class='lg-row'>一切悉皆現　我心淨無礙　如空含萬象</div>
<div class='lg-row'>普念諸如來　而亦不分別　了知無量剎</div>
<div class='lg-row'>一切諸心海　諸根及欲樂　而亦不分別</div>
<div class='lg-row'>我以大神通　震動無量剎　其身悉徧往</div>
<div class='lg-row'>調彼難調眾　我福甚廣大　如空無有盡</div>
<div class='lg-row'>供養諸如來　饒益一切眾　我智廣清淨</div>
<div class='lg-row'>了知諸法海　除滅眾生惑　汝應入此門</div>
<div class='lg-row'>我知三世佛　及以一切法　亦了彼方便</div>
<div class='lg-row'>此門徧無等　一一塵中見　三世一切剎</div>
<div class='lg-row'>亦見彼諸佛　此是普門力　十方剎塵內</div>
<div class='lg-row'>悉見盧舍那　菩提樹下坐　成道演妙法</div>
</div><p>爾時善財童子白夜神言。汝發阿耨多羅三藐三菩提心。為幾時耶。得此解脫其<span class='corr'>已</span>久如。乃能如是饒益眾生。其神答言。善男子。乃往古世過如須彌山微塵數劫。有劫名寂靜光。世界名出生妙寶。有五億佛於中出現。彼世界中有四天下名寶月燈光。有城名蓮華光。王名善法度。以法施化。成就七寶。王四天下。王有夫人名法慧月。夜久眠寐。時彼城東有一大林名為寂住。林中有一大菩提樹名一切光摩尼王莊嚴身。出生一切佛神力光明。爾時有佛名一切法雷音王。於此樹下成等正覺。放無量色廣大光明。徧照出生妙寶世界。蓮華城內有主夜神名為淨月。詣王夫人法慧月所。動身瓔珞以覺夫人。而告之言。夫人當知一切法雷音王如來。於寂住林成無上覺。及廣為說諸佛功德自在神力。普賢菩薩所有行願。令王夫人發阿耨多羅三藐三菩提意。供養彼佛。及諸菩薩聲聞僧眾。善男子。時王夫人法慧月者。豈異人乎。我身是也。我於彼佛所發菩提心種善根故。於須彌山微塵數劫不生地獄餓鬼畜生諸惡趣中。亦不生於下賤之家。諸根具足無有眾苦。於天人中福德殊勝。不生惡世。恒不離佛及諸菩薩大善知識。常於其所種植善根。經八十須彌山微塵數劫常受安樂。而未滿足菩薩諸根。過此劫<span class='corr'>已</span>。復過萬劫。於賢劫前。有劫名無憂徧照。世界名離垢妙光。其世界中淨穢相雜。有五百佛於中出現。其第一佛名須彌幢寂靜妙眼如來應正等覺。我為名稱長者女名妙慧光明。端正殊妙。彼淨月夜神以願力故。於離垢世界一四天下妙幢王城中生。作主夜神名清淨眼。我於一時在父母邊夜久眠息。彼清淨眼來詣我所。震動我宅放大光明。出現其身讚佛功德。言妙眼如來坐菩提座始成正覺。勸喻於我及以父母并諸眷屬令速見佛。自為前導引至佛所廣興供養。我纔見佛即得三昧名出生見佛調伏眾生三世智光明輪。獲此三昧故能憶念須彌山微塵數劫。亦見其中諸佛出現。於彼佛所聽聞妙法。以聞法故即得此破一切眾生闇法光明解脫。得此解脫<span class='corr'>已</span>。即見其身徧往佛剎微塵數世界。亦見彼世界所有諸佛。又見自身在其佛所。亦見彼世界一切眾生。解其言音。識其根性。知其往昔曾為善友之所攝受。隨其所樂而為現身令生歡喜。我時於彼所得解脫念念增長。此心無間。又見自身徧往百佛剎微塵數世界。此心無間。又見自身徧往千佛剎微塵數世界。此心無間又見自身徧往百千佛剎微塵數世界。如是念念乃至不可說不可說佛剎微塵數世界。亦見彼世界中一切如來。亦自見身在彼佛所聽聞妙法。受持憶念觀察決了。亦知彼佛諸本事海諸大願海。彼諸如來嚴淨佛剎我亦嚴淨。亦見彼世界一切眾生隨其所應而為現身。教化調伏此解脫門念念增長。如是乃至充滿法界。善男子。我唯知此菩薩破一切眾生闇法光明解脫。如諸菩薩摩訶薩成就普賢無邊行願。普入一切諸法界海。得諸菩薩金剛智幢自在三昧。出生大願住持佛種。於念念中成滿一切大功德海。嚴淨一切廣大世界。以自在智。教化成熟一切眾生。以智慧日。滅除一切世間闇障。以勇猛智。覺悟一切眾生惛睡。以智慧月決了一切眾生疑惑。以清淨音。斷除一切諸有執著。於一切法界一一塵中。示現一切自在神力。智眼明淨等見三世。而我何能知其妙行。說其功德。入其境界。示其自在。善男子。此閻浮提摩竭提國菩提場內。有主夜神名普德淨光。我本從其發阿耨多羅三藐三菩提心。常以妙法開悟於我。汝詣彼問。菩薩云何學菩薩行修菩薩道。爾時善財童子。向婆珊婆演底神。而說頌曰。</p>

<div class="lg regular"><div class='lg-row'>見汝清淨身　相好超世間　如文殊師利</div>
<div class='lg-row'>亦如寶山王　汝法身清淨　三世悉平等</div>
<div class='lg-row'>世界悉入中　成壞無所礙　我觀一切趣</div>
<div class='lg-row'>悉見汝形像　一一毛孔中　星月各分布</div>
<div class='lg-row'>汝心極廣大　如空徧十方　諸佛悉入中</div>
<div class='lg-row'>清淨無分別　一一毛孔內　悉放無數光</div>
<div class='lg-row'>十方諸佛所　普雨莊嚴具　一一毛孔內</div>
<div class='lg-row'>各現無數身　十方諸國土　方便度眾生</div>
<div class='lg-row'>一一毛孔內　示現無量剎　隨諸眾生欲</div>
<div class='lg-row'>種種令清淨　若有諸眾生　聞名及見身</div>
<div class='lg-row'>悉獲功德利　成就菩提道　多劫在惡趣</div>
<div class='lg-row'>始得見聞汝　亦應歡喜受　以滅煩惱故</div>
<div class='lg-row'>千剎微塵劫　歎汝一毛德　劫數猶可窮</div>
<div class='lg-row'>功德終無盡</div>
</div><p>時善財童子說此頌<span class='corr'>已</span>。頂禮其足。繞無量帀。殷勤瞻仰。辭退而去。</p>
</div>
<div class='div-commentary'><p style="margin-left:1em">自下大文第五。有十善友。寄十地位。即分十段。第一婆珊婆底夜神。寄歡喜地。初歡喜者。初獲聖性。具證二空。能益自他生大歡喜故。城名迦毗羅者。此云黃色。往昔黃頭仙人依此處故。黃是中色。色契中道故。又是佛生之城。表初地生佛家故。婆珊此云春也。婆演底此云主。當於春時。主苗稼故。謂顯初入地。能生長萬行。護眾生故。地上多見夜神者。證智玄妙。離相破暗故。初依教趣求中。先依前修證。故善財童子一心思惟。修學入其智慧。測其甚深。漸次遊行。至於彼城。從東門入。未久日沒。善財心念渴仰欲見。得智慧眼。普能明照十方剎海。作是念時。先彼夜神於虗空中。處蓮華藏師子之座。見其正報端嚴。於其身上一一毛孔。皆現化度無量六道眾生。乃至三乘。種種成熟。善財見<span class='corr'>已</span>歡喜敬禮。陳<span class='corr'>已</span>發心諮問法要。時彼夜神稱讚授法。先讚發心。次正示法界。云我得菩薩破一切癡暗法光明解脫。次廣示業用。我於惡慧眾生起大慈心等。各類不一。有八種心隨應利益。<span class='corr'>已</span>下有六十四行經。列十種隨應救難拔苦等十門。皆此解脫之業用。先救世苦。令得世樂後以迴向大願。令得究竟離苦得樂。爾時婆珊婆演底主夜神。既說十門救難之事。復說偈頌重申前義。通明業用廣大。爾時善財問發心時節。得法久近夜神具陳昔因。有十九行經。具述本事因緣。以答發心時節。次過此劫<span class='corr'>已</span>下有二十四行半經答得法久近。總顯得法因緣。寄顯入地。乃廣積多行累劫修因。乃至此地故。次謙<span class='corr'>己</span>云。我唯知此菩薩破一切眾生暗法光明解脫而<span class='corr'>已</span>。如諸菩薩成就普賢無邊行願等。廣大法門。非我所知。乃推勝云。此菩提場內有主夜神名普德淨光。汝可往問。當為汝說。爾時善財童子。說偈讚夜神德<span class='corr'>已</span>頂禮其足。殷勤瞻仰。辭退而去。</p>
</div></div>
<p class='juan'>大方廣佛華嚴經綱要卷第六十八</p></div></div>
</div><!-- end of div[@id='body'] -->
</body></html>