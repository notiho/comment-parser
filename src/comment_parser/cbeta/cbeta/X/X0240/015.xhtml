<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu33' />大方廣佛華嚴經綱要卷第十五</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'>
<p class='h3'>賢首品第十二之下</p>
<div class='div-orig'>
<div class="lg regular"><div class='lg-row'>有勝三昧名安樂　能普救度諸羣生</div>
<div class='lg-row'>放大光明不思議　令其見者悉調伏</div>
</div></div>
<div class='div-commentary'><p style="margin-left:1em">第八有勝三昧下八十九偈半。明毛光照益三昧門。智契解脫之門。慈熏身語意業。故得身同法界。大用無涯。毛光觸物。為益萬品。徧於時處。緣者會之。是謂菩薩圓建立眾生也。大文分五。初一偈標名總辯。二所收光明下別明一毛光明業用。三如一毛下。類顯一切毛光業用。四如其本行下釋成分齊。五若有聞下聞信光益。今初。就所益說故名安樂。下文正辯。</p>
</div>
<div class='div-orig'>
<div class="lg regular"><div class='lg-row'>所放光明名善現　若有眾生遇此光</div>
<div class='lg-row'>必令獲益不唐捐　因是得成無上智</div>
<div class='lg-row'>彼先示現於諸佛　示法示僧示正道</div>
<div class='lg-row'>亦示佛塔及形像　是故得成此光明</div>
<div class='lg-row'>又放光明名照耀　暎蔽一切諸天光</div>
<div class='lg-row'>所有闇障靡不除　普為眾生作饒益</div>
<div class='lg-row'>此光覺悟一切眾　令執燈明供養佛</div>
<div class='lg-row'>以燈供養諸佛故　得成世中無上燈</div>
<div class='lg-row'>燃諸油燈及蘇燈　亦燃種種諸明炬</div>
<div class='lg-row'>眾香妙藥上寶燭　以是供佛獲此光</div>
</div></div>
<div class='div-commentary'><p style="margin-left:1em">就第二段中。初明一毛光明業用。略辨四十四門光用。分為十段。初有二光顯示三寶。二有四光令發大心。三有二光總圓福智。四有二光入理持法。五有六光六度行圓。六有七光四等救攝。七有一光總彰三學。八有八光雜彰萬行供養為先。九有六光令六根內淨。動與理會。十有六光明六塵外淨。觸境皆通。今初有二光顯示三寶。</p>
</div>
<div class='div-orig'>
<div class="lg regular"><div class='lg-row'>又放光明名濟度　此光能覺一切眾</div>
<div class='lg-row'>令其普發大誓心　度脫欲海諸羣生</div>
<div class='lg-row'>若能普發大誓心　度脫欲海諸羣生</div>
<div class='lg-row'>則能越度四瀑流　示導無憂解脫城</div>
<div class='lg-row'>於諸行路大水處　造立橋梁及船筏</div>
<div class='lg-row'>毀呰有為讚寂靜　是故得成此光明</div>
<div class='lg-row'>又放光明名滅愛　此光能覺一切眾</div>
<div class='lg-row'>令其捨離於五欲　專思解脫妙法味</div>
<div class='lg-row'>若能捨離於五欲　專思解脫妙法味</div>
<div class='lg-row'>則能以佛甘露雨　普滅世間諸渴愛</div>
<div class='lg-row'>惠施池井又泉流　專求無上菩提道</div>
<div class='lg-row'>毀呰五欲讚禪定　是故得成此光明</div>
<div class='lg-row'>又放光明名歡喜　此光能覺一切眾</div>
<div class='lg-row'>令其愛慕佛菩提　發心願證無師道</div>
<div class='lg-row'>造立如來大悲像　眾相莊嚴坐華座</div>
<div class='lg-row'>恒歎最勝諸功德　是故得成此光明</div>
<div class='lg-row'>又放光明名愛樂　此光能覺一切眾</div>
<div class='lg-row'>令其心樂於諸佛　及以樂法樂眾僧</div>
<div class='lg-row'>若常心樂於諸佛　及以樂法樂眾僧</div>
<div class='lg-row'>則在如來眾會中　逮成無上深法忍</div>
<div class='lg-row'>開悟眾生無有量　普使念佛法僧寶</div>
<div class='lg-row'>及示發心功德行　是故得成此光明</div>
</div></div>
<div class='div-commentary'><p style="margin-left:1em">第二有四光四十四句。令發大心。即四弘誓願。於中初名濟度下是誓度眾生。次名滅愛下是誓斷煩惱。次名歡喜下是求菩提。次名愛樂下是學法門。</p>
</div>
<div class='div-orig'>
<div class="lg regular"><div class='lg-row'>又放光明名福聚　此光能覺一切眾</div>
<div class='lg-row'>令行種種無量施　以此願求無上道</div>
<div class='lg-row'>設大施會無遮限　有來求者皆滿足</div>
<div class='lg-row'>不令其心有所乏　是故得成此光明</div>
<div class='lg-row'>又放光明名具智　此光能覺一切眾</div>
<div class='lg-row'>令法一法一念中　悉解無量諸法門</div>
<div class='lg-row'>為諸眾生分別法　及以決了真實義</div>
<div class='lg-row'>善說法義無虧減　是故得成此光明</div>
</div></div>
<div class='div-commentary'><p style="margin-left:1em">第三有二光總圓福智。</p>
</div>
<div class='div-orig'>
<div class="lg regular"><div class='lg-row'>又放光明名慧燈　此光能覺一切眾</div>
<div class='lg-row'>令知眾生性空寂　一切諸法無所有</div>
<div class='lg-row'>演說諸法空無主　如幻如燄水中月</div>
<div class='lg-row'>乃至猶如夢影像　是故得成此光明</div>
<div class='lg-row'>又放光名法自在　此光能覺一切眾</div>
<div class='lg-row'>令得無盡陀羅尼　悉持一切諸佛法</div>
<div class='lg-row'>恭敬供養持法者　給侍守護諸賢聖</div>
<div class='lg-row'>以種種法施眾生　是故得成此光明</div>
</div></div>
<div class='div-commentary'><p style="margin-left:1em">第四有二光。入理持法。初一慧入二空。後一具四總持。</p>
</div>
<div class='div-orig'>
<div class="lg regular"><div class='lg-row'>又放光明名能捨　此光覺悟慳眾生</div>
<div class='lg-row'>令知財寶悉非常　恒樂慧施心無著</div>
<div class='lg-row'>慳心難調而能調　解財如夢如浮雲</div>
<div class='lg-row'>增長惠施清淨心　是故得成此光明</div>
<div class='lg-row'>又放光明名除熱　此光能覺毀禁者</div>
<div class='lg-row'>普使受持清淨戒　發心願證無師道</div>
<div class='lg-row'>勸引眾生受持戒　十善業道悉清淨</div>
<div class='lg-row'>又令發向菩提心　是故得成此光明</div>
<div class='lg-row'>又放光明名忍嚴　此光覺悟瞋恚者</div>
<div class='lg-row'>令彼除瞋離我慢　常樂忍辱柔和法</div>
<div class='lg-row'>眾生暴惡難可忍　為菩提故心不動</div>
<div class='lg-row'>常樂稱揚忍功德　是故得成此光明</div>
<div class='lg-row'>又放光明名勇猛　此光覺悟懶惰者</div>
<div class='lg-row'>令彼常於三寶中　恭敬供養無疲厭</div>
<div class='lg-row'>若彼常於三寶中　恭敬供養無疲厭</div>
<div class='lg-row'>則能超出四魔境　速成無上佛菩提</div>
<div class='lg-row'>勸化眾生令進策　常勤供養於三寶</div>
<div class='lg-row'>法欲滅時專守護　是故得成此光明</div>
<div class='lg-row'>又放光明名寂靜　此光能覺亂意者</div>
<div class='lg-row'>令其遠離貪恚癡　心不動搖而正定</div>
<div class='lg-row'>捨離一切惡知識　無義談說雜染行</div>
<div class='lg-row'>讚歎禪定阿蘭若　是故得成此光明</div>
<div class='lg-row'>又放光明名慧嚴　此光覺悟愚迷者</div>
<div class='lg-row'>令其證諦解緣起　諸根智慧悉通達</div>
<div class='lg-row'>若能證諦解緣起　諸根智慧悉通達</div>
<div class='lg-row'>則得日燈三昧法　智慧光明成佛果</div>
<div class='lg-row'>國財及<span class='corr'>己</span>皆能捨　為菩提故求正法</div>
<div class='lg-row'>聞<span class='corr'>已</span>專勤為眾說　是故得成此光明</div>
</div></div>
<div class='div-commentary'><p style="margin-left:1em">第五有六光五十六句。明六度行圓。</p>
</div>
<div class='div-orig'>
<div class="lg regular"><div class='lg-row'>又放光明名佛慧　此光覺悟諸含識</div>
<div class='lg-row'>令見無量無邊佛　各各坐寶蓮華上</div>
<div class='lg-row'>讚佛威德及解脫　說佛自在無有量</div>
<div class='lg-row'>顯示佛力及神通　是故得成此光明</div>
<div class='lg-row'>又放光明名無畏　此光照觸恐怖者</div>
<div class='lg-row'>非人所持諸毒害　一切皆令疾除滅</div>
<div class='lg-row'>能於眾生施無畏　遇有惱害皆勸止</div>
<div class='lg-row'>拯濟厄難孤窮者　以是得成此光明</div>
<div class='lg-row'>又放光明名安隱　此光能照疾病者</div>
<div class='lg-row'>令除一切諸苦痛　悉得正定三昧樂</div>
<div class='lg-row'>施以良藥救眾患　妙寶延命香塗體</div>
<div class='lg-row'>蘇油乳蜜充飲食　以是得成此光明</div>
<div class='lg-row'>又放光明名見佛　此光覺悟將歿者</div>
<div class='lg-row'>令隨憶念見如來　命終得生其淨國</div>
<div class='lg-row'>見有臨終勸念佛　又示尊像令瞻敬</div>
<div class='lg-row'>俾於佛所深歸仰　是故得成此光明</div>
<div class='lg-row'>又放光明名樂法　此光能覺一切眾</div>
<div class='lg-row'>令於正法常欣樂　聽聞演說及書寫</div>
<div class='lg-row'>法欲盡時能演說　令求法者意充滿</div>
<div class='lg-row'>於法愛樂勤修行　是故得成此光明</div>
<div class='lg-row'>又放光明名妙音　此光開悟諸菩薩</div>
<div class='lg-row'>能令三界所有聲　聞者皆是如來音</div>
<div class='lg-row'>以大音聲稱讚佛　及施鈴鐸諸音樂</div>
<div class='lg-row'>普使世間聞佛音　是故得成此光明</div>
<div class='lg-row'>又放光明施甘露　此光開悟一切眾</div>
<div class='lg-row'>令捨一切放逸行　具足修習諸功德</div>
<div class='lg-row'>說有為法非安隱　無量苦惱悉充徧</div>
<div class='lg-row'>恒樂稱揚寂滅樂　是故得成此光明</div>
</div></div>
<div class='div-commentary'><p style="margin-left:1em">第六有七光五十六句。明四等救攝。初一光慈與樂。二有三光悲拔苦。三有二光令生法喜。四有一光令成大捨。</p>
</div>
<div class='div-orig'>
<div class="lg regular"><div class='lg-row'>又放光明名最勝　此光開悟一切眾</div>
<div class='lg-row'>令於佛所普聽聞　戒定智慧增上法</div>
<div class='lg-row'>常樂稱揚一切佛　勝戒勝定殊勝慧</div>
<div class='lg-row'>如是為求無上道　是故得成此光明</div>
</div></div>
<div class='div-commentary'><p style="margin-left:1em">第七有一光總彰三學。萬行三學攝盡故曰普聞。</p>
</div>
<div class='div-orig'>
<div class="lg regular"><div class='lg-row'>又放光明名寶嚴　此光能覺一切眾</div>
<div class='lg-row'>令得寶藏無窮盡　以此供養諸如來</div>
<div class='lg-row'>以諸種種上妙寶　奉施於佛及佛塔</div>
<div class='lg-row'>亦以惠施諸貧乏　是故得成此光明</div>
<div class='lg-row'>又放光明名香嚴　此光能覺一切眾</div>
<div class='lg-row'>令其聞者悅可意　決定當成佛功德</div>
<div class='lg-row'>人天妙香以塗地　供養一切最勝主</div>
<div class='lg-row'>亦以造塔及佛像　是故得成此光明</div>
<div class='lg-row'>又放光名雜莊嚴　寶幢幡蓋無央數</div>
<div class='lg-row'>焚香散華奏眾樂　城邑內外皆充滿</div>
<div class='lg-row'>本以微妙妓樂音　眾香妙華幢蓋等</div>
<div class='lg-row'>種種莊嚴供養佛　是故得成此光明</div>
<div class='lg-row'>又放光明名嚴潔　令地平坦猶如掌</div>
<div class='lg-row'>莊嚴佛塔及其處　是故得成此光明</div>
<div class='lg-row'>又放光明名大雲　能起香雲雨香水</div>
<div class='lg-row'>以水灑塔及庭院　是故得成此光明</div>
<div class='lg-row'>又放光明名嚴具　令躶形者得上服</div>
<div class='lg-row'>嚴身妙物而為施　是故得成此光明</div>
<div class='lg-row'>又放光明名上味　能令饑者獲美食</div>
<div class='lg-row'>種種珍饌而為施　是故得成此光明</div>
<div class='lg-row'>又放光明名大財　令貧乏者獲寶藏</div>
<div class='lg-row'>以無盡物施三寶　是故得成此光明</div>
</div></div>
<div class='div-commentary'><p style="margin-left:1em">第八有八光四十四句。雜彰萬行供養為先。前五供敬田。後三施悲田。</p>
</div>
<div class='div-orig'>
<div class="lg regular"><div class='lg-row'>又放光明眼清淨　能令盲者見眾色</div>
<div class='lg-row'>以燈施佛及佛塔　是故得成此光明</div>
<div class='lg-row'>又放光明耳清淨　能令聾者悉善聽</div>
<div class='lg-row'>鼓樂娛佛及佛塔　是故得成此光明</div>
<div class='lg-row'>又放光明鼻清淨　昔未聞香皆得聞</div>
<div class='lg-row'>以香施佛及佛塔　是故得成此光明</div>
<div class='lg-row'>又放光明舌清淨　能以美音稱讚佛</div>
<div class='lg-row'>永除麤惡不善語　是故得成此光明</div>
<div class='lg-row'>又放光明身清淨　諸根缺者令具足</div>
<div class='lg-row'>以身禮佛及佛塔　是故得成此光明</div>
<div class='lg-row'>又放光明意清淨　令失心者得正念</div>
<div class='lg-row'>修行三昧得自在　是故得成此光明</div>
</div></div>
<div class='div-commentary'><p style="margin-left:1em">第九有六光內淨六辰。動與理會。</p>
</div>
<div class='div-orig'>
<div class="lg regular"><div class='lg-row'>又放光明色清淨　令見難思諸佛色</div>
<div class='lg-row'>以眾妙色莊嚴塔　是故得成此光明</div>
<div class='lg-row'>又放光明聲清淨　令知聲性本空寂</div>
<div class='lg-row'>觀聲緣起如谷響　是故得成此光明</div>
<div class='lg-row'>又放光明香清淨　令諸臭穢悉香潔</div>
<div class='lg-row'>香水洗塔菩提樹　是故得成此光明</div>
<div class='lg-row'>又放光明味清淨　能除一切味中毒</div>
<div class='lg-row'>恒供佛僧及父母　是故得成此光明</div>
<div class='lg-row'>又放光明觸清淨　能令惡觸皆柔軟</div>
<div class='lg-row'>戈鋌劒戟從空雨　皆令變作妙華鬘</div>
<div class='lg-row'>以昔香於道路中　塗香散華布衣服</div>
<div class='lg-row'>迎送如來令蹈上　是故今獲光如是</div>
<div class='lg-row'>又放光明法清淨　能令一切諸毛孔</div>
<div class='lg-row'>悉演妙法不思議　眾生聽者咸欣悟</div>
<div class='lg-row'>因緣所生無有生　諸佛法身非是身</div>
<div class='lg-row'>法性常住如虗空　以說其義光如是</div>
</div></div>
<div class='div-commentary'><p style="margin-left:1em">第十有六光三十二句。外清六境。觸境皆道。戈者平頭戟也。鋌者小矛也。</p>
</div>
<div class='div-orig'>
<div class="lg regular"><div class='lg-row'>如是等比光明門　如恒河沙無限數</div>
<div class='lg-row'>悉從大仙毛孔出　一一作業各差別</div>
</div></div>
<div class='div-commentary'><p style="margin-left:1em">第二如是等比下結略顯廣。一毛之用光有塵沙。</p>
</div>
<div class='div-orig'>
<div class="lg regular"><div class='lg-row'>如一毛孔所放光　無量無數如恒沙</div>
<div class='lg-row'>一切毛孔悉亦然　此是大仙三昧力</div>
</div></div>
<div class='div-commentary'><p style="margin-left:1em">第三如一毛下。類顯一切毛孔業因。及結用所依。謂三昧力。此上第八毛光照益三昧門。上明四十四門竟。故末此一句類顯一切毛光。謂一毛如此。況多毛乎。</p>
<p style="margin-left:1em">下釋成光之分齊。</p>
</div>
<div class='div-orig'>
<div class="lg regular"><div class='lg-row'>如其本行所得光　隨彼宿緣同行者</div>
<div class='lg-row'>今放光明故如是　此是大仙智自在</div>
<div class='lg-row'>往昔同修於福業　及有愛樂能隨喜</div>
<div class='lg-row'>見其所作亦復然　彼於此光咸得見</div>
<div class='lg-row'>若有自修眾福業　供養諸佛無央數</div>
<div class='lg-row'>於佛功德常願求　是此光明所開覺</div>
<div class='lg-row'>譬如生盲不見目　非為無日出世間</div>
<div class='lg-row'>諸有目者悉明見　各隨所務修其業</div>
<div class='lg-row'>大士光明亦如是　有智慧者皆悉見</div>
<div class='lg-row'>凡夫邪信劣解人　於此光明莫能覩</div>
<div class='lg-row'>摩尼宮殿及輦乘　妙寶靈香以塗瑩</div>
<div class='lg-row'>有福德者自然備　非無德者所能處</div>
<div class='lg-row'>大士光明亦如是　有深智者咸照觸</div>
<div class='lg-row'>邪信劣解凡愚人　無有能見此光明</div>
</div></div>
<div class='div-commentary'><p style="margin-left:1em">此下第四釋成光之分齊。謂既有如是等光。今何不見。以有緣者見如用覩光。無緣不覺。盲瞽常暗。於中二十八句分二。初偈四句總明。如其本行牒前往因。所得光者牒前果用。若有宿緣及曾同行者。則隨其所見。如是差別。次六偈別顯。初二偈法說。後四偈喻說。有二喻雙明見與不見。皆有法合。如日喻。喻光為益因。合中謂法日常明。有智慧者心不住法。如人有目則能得見。有三類人則不能見。一者凡愚。二邪信外道。三劣解二乘。皆無因緣。如人無目。後寶嚴喻。喻光正益。明法寶常存。由福無福。有處不處。</p>
</div>
<div class='div-orig'>
<div class="lg regular"><div class='lg-row'>若有聞此光差別　能生清淨深信解</div>
<div class='lg-row'>永斷一切諸疑網　速成無上功德幢</div>
</div></div>
<div class='div-commentary'><p style="margin-left:1em">第五一頌明聞信光益。謂信仰解了不生疑惑則成佛果。不以不見疑菩薩之無光。不以極苦莫救謂光明之無益。亦不高推果用謂菩薩不能。故云永斷諸疑。</p>
<p style="margin-left:1em">上來第八毛光照益三昧門竟。</p>
</div>
<div class='div-orig'>
<div class="lg regular"><div class='lg-row'>有勝三昧能出現　眷屬莊嚴皆自在</div>
<div class='lg-row'>一切十方諸國土　佛子眾會無倫匹</div>
<div class='lg-row'>有妙蓮華光莊嚴　量等三千大千界</div>
<div class='lg-row'>其身端坐悉充滿　是此三昧神通力</div>
<div class='lg-row'>復有十剎微塵數　妙好蓮華所圍繞</div>
<div class='lg-row'>諸佛子眾於中坐　住此三昧威神力</div>
<div class='lg-row'>宿世成就大因緣　具足修行佛功德</div>
<div class='lg-row'>此等眾生繞菩薩　悉共合掌觀無厭</div>
<div class='lg-row'>譬如明月在星中　菩薩處眾亦復然</div>
<div class='lg-row'>大士所行法如是　入此三昧威神力</div>
<div class='lg-row'>如於一方所示現　諸佛子眾共圍繞</div>
<div class='lg-row'>一切方中悉如是　住此三昧威神力</div>
</div></div>
<div class='div-commentary'><p style="margin-left:1em">第九有勝三昧下有六偈。明主伴嚴麗三昧門。亦是出現三昧。文分三別。初一偈標門顯意。次有妙蓮華下四偈。明一方業用。於中前三法說。後一喻合。既言量等三千。則不壞次第。劣於十地及等覺也。以十地受職華等百萬三千。等覺華量周法界。顯此在信位故云不壞次第。次如於一方一偈類顯十方。</p>
</div>
<div class='div-orig'>
<div class="lg regular"><div class='lg-row'>有勝三昧名方網　菩薩住此廣開示</div>
<div class='lg-row'>一切方中普現身　或現入定或從出</div>
<div class='lg-row'>或於東方入正定　而於西方從定出</div>
<div class='lg-row'>或於西方入正定　而於東方從定出</div>
<div class='lg-row'>或於餘方入正定　而於餘方從定出</div>
<div class='lg-row'>如是入出徧十方　是名菩薩三昧力</div>
<div class='lg-row'>盡於東方諸國土　所有如來無數量</div>
<div class='lg-row'>悉現其前普親近　住於三昧寂不動</div>
<div class='lg-row'>而於西方諸世界　一切諸佛如來所</div>
<div class='lg-row'>皆現從於三昧起　廣修無量諸供養</div>
<div class='lg-row'>盡於西方諸國土　所有如來無數量</div>
<div class='lg-row'>悉現其前普親近　住於三昧寂不動</div>
<div class='lg-row'>而於東方諸世界　一切諸佛如來所</div>
<div class='lg-row'>皆現從於三昧起　廣修無量諸供養</div>
<div class='lg-row'>如是十方諸世界　菩薩悉入無有餘</div>
<div class='lg-row'>或現三昧寂不動　或現恭敬供養佛</div>
<div class='lg-row'>於眼根中入正定　於色塵中從定出</div>
<div class='lg-row'>示現色性不思議　一切天人莫能知</div>
<div class='lg-row'>於色塵中入正定　於眼起定心不亂</div>
<div class='lg-row'>說眼無生無有起　性空寂滅無所作</div>
<div class='lg-row'>於耳根中入正定　於聲塵中從定出</div>
<div class='lg-row'>分別一切語言音　諸天世人莫能知</div>
<div class='lg-row'>於聲塵中入正定　於耳起定心不亂</div>
<div class='lg-row'>說耳無生無有起　性空寂滅無所作</div>
<div class='lg-row'>於鼻根中入正定　於香塵中從定出</div>
<div class='lg-row'>普得一切上妙香　諸天世人莫能知</div>
<div class='lg-row'>於香塵中入正定　於鼻起定心不亂</div>
<div class='lg-row'>說鼻無生無有起　性空寂滅無所作</div>
<div class='lg-row'>於舌根中入正定　於味塵中從定出</div>
<div class='lg-row'>普得一切諸上味　諸天世人莫能知</div>
<div class='lg-row'>於味塵中入正定　於舌起定心不亂</div>
<div class='lg-row'>說舌無生無有起　性空滅寂無所作</div>
<div class='lg-row'>於身根中入正定　於觸塵中從定出</div>
<div class='lg-row'>善能分別一切觸　諸天世人莫能知</div>
<div class='lg-row'>於觸塵中入正定　於身起定心不亂</div>
<div class='lg-row'>說身無生無有起　性空寂滅無所作</div>
<div class='lg-row'>於意根中入正定　於法塵中從定出</div>
<div class='lg-row'>分別一切諸法相　諸天世人莫能知</div>
<div class='lg-row'>於法塵中入正定　從意起定心不亂</div>
<div class='lg-row'>說意無生無有起　性空寂滅無所作</div>
<div class='lg-row'>童子身中入正定　壯年身中從定出</div>
<div class='lg-row'>壯年身中入正定　老年身中從定出</div>
<div class='lg-row'>老年身中入正定　善女身中從定出</div>
<div class='lg-row'>善女身中入正定　善男身中從定出</div>
<div class='lg-row'>善男身中入正定　比丘尼身從定出</div>
<div class='lg-row'>比丘尼身入正定　比丘身中從定出</div>
<div class='lg-row'>比丘身中入正定　學無學身從定出</div>
<div class='lg-row'>學無學身入正定　辟支佛身從定出</div>
<div class='lg-row'>辟支佛身入正定　現如來身從定出</div>
<div class='lg-row'>於如來身入正定　諸天身中從定出</div>
<div class='lg-row'>諸天身中入正定　大龍身中從定出</div>
<div class='lg-row'>大龍身中入正定　夜叉身中從定出</div>
<div class='lg-row'>夜叉身中入正定　鬼神身中從定出</div>
<div class='lg-row'>鬼神身中入正定　一毛孔中從定出</div>
<div class='lg-row'>一毛孔中入正定　一切毛孔從定出</div>
<div class='lg-row'>一切毛孔入正定　一毛端頭從定出</div>
<div class='lg-row'>一毛端頭入正定　一微塵中從定出</div>
<div class='lg-row'>一微塵中入正定　一切塵中從定出</div>
<div class='lg-row'>一切塵中入正定　金剛地中從定出</div>
<div class='lg-row'>金剛地中入正定　摩尼樹上從定出</div>
<div class='lg-row'>摩尼樹上入正定　佛光明中從定出</div>
<div class='lg-row'>佛光明中入正定　於河海中從定出</div>
<div class='lg-row'>於河海中入正定　於火大中從定出</div>
<div class='lg-row'>於火大中入正定　於風起定心不亂</div>
<div class='lg-row'>於風大中入正定　於地大中從定出</div>
<div class='lg-row'>於地大中入正定　於天宮殿從定出</div>
<div class='lg-row'>於天宮殿入正定　於空起定心不亂</div>
<div class='lg-row'>是名無量功德者　三昧自在難思議</div>
<div class='lg-row'>十方一切諸如來　於無量劫說不盡</div>
</div></div>
<div class='div-commentary'><p style="margin-left:1em">第十有勝三昧下三十四偈半。明寂用無涯三昧門。約處名為方網。約相是為寂用。亦總顯上來動寂無二故。文分為三。初一偈標名總辨。十方交絡出入縱橫。故名為網。次或於東方下三十二偈半。三顯業用。末後一偈總結難思。就業用中分三。初或於東方二偈。於十方處交絡出入。明於器世間自在。二盡於東方下有二十句。明智正覺世間自在。三於眼根下有一百零二句。通顯三世間自在。分四段。初於眼根下四十八句根境自在。次童子身中下二十六句他身自在。次鬼神身中下十句微細自在。次一切塵中下十八句器界自在。是名無量功德者下四句總結難思。</p>
<p style="margin-left:1em">補義曰。此方網三昧理最幽玄。疏有多釋。總不出止觀定慧理事無礙。所謂欲辨無礙。先須明識定慧。此中云三昧起者觀也。入正受者定也。定慧雖多。不出理事二門。制之一處無事不辦。事定門也。能觀心性契理不動。理定門也。明達法相事觀也。善了無生理觀也。然依理成事。則十法界染淨依正事法。全一理成。故多事唯是一理。故得理事無礙。是以菩薩入定契理。由理徧故定亦徧。故一入即多入。若以觀照事。則全事全理。故一事即多事。故一處起即多處起。由理事圓徧。故入處即起處起處即入處。出入自在無礙故自他平等。大小相含。微妙難思。疏雖多番對釋。而義不出此。故總指云但能知事理無礙根境一如。念慮不生。自當趣入。此入法界之妙門。學者固當深思。久久必當悟入。</p>
</div>
<div class='div-orig'>
<div class="lg regular"><div class='lg-row'>一切如來咸共說　眾生業報難思議</div>
<div class='lg-row'>諸龍變化佛自在　菩薩神力亦難思</div>
<div class='lg-row'>欲以譬喻而顯示　終無有喻能喻此</div>
<div class='lg-row'>然諸智慧聰達人　因於譬故解其義</div>
<div class='lg-row'>聲聞心住八解脫　所有變現皆自在</div>
<div class='lg-row'>能以一身現多身　復以多身為一身</div>
<div class='lg-row'>於虗空中入火定　行住坐臥悉在空</div>
<div class='lg-row'>身上出水身下火　身上出火身下水</div>
<div class='lg-row'>如是皆於一念中　種種自在無邊量</div>
<div class='lg-row'>彼不具足大慈悲　不為眾生求佛道</div>
<div class='lg-row'>尚能現此難思事　況大饒益自在力</div>
<div class='lg-row'>譬如日月遊虗空　影像普徧於十方</div>
<div class='lg-row'>泉池陂澤器中水　眾寶河海靡不現</div>
<div class='lg-row'>菩薩色像亦復然　十方普現不思議</div>
<div class='lg-row'>此皆三昧自在法　唯有如來能證了</div>
<div class='lg-row'>如淨水中四兵像　各各別異無交雜</div>
<div class='lg-row'>劒戟弧矢類甚多　鎧冑車輿非一種</div>
<div class='lg-row'>隨其所有相差別　莫不皆於水中現</div>
<div class='lg-row'>而水本自無分別　菩薩三昧亦如是</div>
<div class='lg-row'>海中有神名善音　其音普順海眾生</div>
<div class='lg-row'>所有語言皆辯了　令彼一切悉歡悅</div>
<div class='lg-row'>彼神具有貪恚癡　猶能善解一切音</div>
<div class='lg-row'>況復總持自在力　而不能令眾歡喜</div>
<div class='lg-row'>有一婦人名辯才　父母求天而得生</div>
<div class='lg-row'>若有離惡樂真實　入彼身中生妙辯</div>
<div class='lg-row'>彼有貪欲瞋恚癡　猶能隨行與辯才</div>
<div class='lg-row'>何況菩薩具智慧　而不能與眾生益</div>
<div class='lg-row'>譬如幻師知幻法　能現種種無量事</div>
<div class='lg-row'>須臾示作日月歲　城邑豐饒大安樂</div>
<div class='lg-row'>幻師具有貪恚癡　猶能幻力悅世間</div>
<div class='lg-row'>況復禪定解脫力　而不能令眾歡喜</div>
<div class='lg-row'>天阿脩羅鬬戰時　脩羅敗衂而退走</div>
<div class='lg-row'>兵仗車輿及徒旅　一時竄匿莫得見</div>
<div class='lg-row'>彼有貪欲瞋恚癡　尚能變化不思議</div>
<div class='lg-row'>況住神通無畏法　云何不能現自在</div>
<div class='lg-row'>釋提桓因有象王　彼知天主欲行時</div>
<div class='lg-row'>自化作頭三十二　一一六牙皆具足</div>
<div class='lg-row'>一一牙上七池水　清淨香潔湛然滿</div>
<div class='lg-row'>一一清淨池水中　各七蓮華妙嚴飾</div>
<div class='lg-row'>彼諸嚴飾蓮華上　各各有七天玉女</div>
<div class='lg-row'>悉善技藝奏眾樂　而與帝釋相娛樂</div>
<div class='lg-row'>彼象或復捨本形　自化其形同諸天</div>
<div class='lg-row'>威像進止悉齊等　有此變現神通力</div>
<div class='lg-row'>彼有貪欲瞋恚癡　尚能現此諸神通</div>
<div class='lg-row'>何況具足方便智　而於諸定不自在</div>
<div class='lg-row'>如何脩羅變化身　蹈金剛際海中立</div>
<div class='lg-row'>海水至深僅其半　首共須彌正齊等</div>
<div class='lg-row'>彼有貪欲瞋恚癡　尚能現此大神通</div>
<div class='lg-row'>況伏魔怨照世燈　而無自在威神力</div>
<div class='lg-row'>天阿脩羅共戰時　帝釋神力難思議</div>
<div class='lg-row'>隨阿脩羅軍眾數　現神等彼而與敵</div>
<div class='lg-row'>諸阿脩羅發是念　釋提桓因來向我</div>
<div class='lg-row'>必取我身五種縛　由是彼眾悉憂悴</div>
<div class='lg-row'>帝釋現身有千眼　手持金剛出火燄</div>
<div class='lg-row'>被甲持仗極威嚴　修羅望見咸退伏</div>
<div class='lg-row'>彼以微小福德力　猶能摧破大怨敵</div>
<div class='lg-row'>何況救度一切者　具足功德不自在</div>
<div class='lg-row'>忉利天中有天鼓　從天業報而生得</div>
<div class='lg-row'>知諸天眾放逸時　空中自然出此音</div>
<div class='lg-row'>一切五欲悉無常　如水聚沫性虗偽</div>
<div class='lg-row'>諸有如夢如陽燄　亦如浮雲水中月</div>
<div class='lg-row'>放逸為怨為苦惱　非甘露道生死徑</div>
<div class='lg-row'>若有作諸放逸行　入於死滅大魚口</div>
<div class='lg-row'>世間所有眾苦本　一切聖人皆厭患</div>
<div class='lg-row'>五欲功德滅壞性　汝應愛樂真實法</div>
<div class='lg-row'>三十三天聞此音　悉共來升善法堂</div>
<div class='lg-row'>帝釋為說微妙法　咸令順寂除貪愛</div>
<div class='lg-row'>彼音無形不可見　猶能利益諸天眾</div>
<div class='lg-row'>況隨心樂現色身　而不濟度諸羣生</div>
<div class='lg-row'>天阿脩羅共鬬時　諸天福德殊勝力</div>
<div class='lg-row'>天鼓出音告其眾　汝等宜應勿憂怖</div>
<div class='lg-row'>諸天聞此所告音　悉除憂畏增益力</div>
<div class='lg-row'>時阿脩羅心震懼　所將兵眾咸退走</div>
<div class='lg-row'>甘露妙定如天鼓　恒出降魔寂靜音</div>
<div class='lg-row'>大悲良愍救一切　普使眾生滅煩惱</div>
<div class='lg-row'>帝釋普應諸天女　九十有二那由他</div>
<div class='lg-row'>令彼各各心自謂　天王獨與我娛樂</div>
<div class='lg-row'>如天女中身普應　善法堂內亦如是</div>
<div class='lg-row'>能於一念現神通　悉至其前為說法</div>
<div class='lg-row'>帝釋具有貪恚癡　能令眷屬悉歡喜</div>
<div class='lg-row'>況大方便神通力　而不能令一切悅</div>
<div class='lg-row'>他化自在六天王　於欲界中得自在</div>
<div class='lg-row'>以業惑苦為罥網　繫縛一切諸凡夫</div>
<div class='lg-row'>彼有貪欲瞋恚癡　猶於眾生得自在</div>
<div class='lg-row'>況具十種自在力　而不能令眾同行</div>
<div class='lg-row'>三千世界大梵王　一切梵天所住處</div>
<div class='lg-row'>悉能現身於彼坐　演暢微妙梵音聲</div>
<div class='lg-row'>彼住世間梵道中　禪定神通尚如意</div>
<div class='lg-row'>況出世間無有上　於禪解脫不自在</div>
<div class='lg-row'>摩醯首羅智自在　大海龍王降雨時</div>
<div class='lg-row'>悉能分別數其滴　於一念中皆辯了</div>
<div class='lg-row'>無量億劫勤修學　得是無上菩提智</div>
<div class='lg-row'>云何不於一念中　普知一切眾生心</div>
<div class='lg-row'>眾生業報不思議　以大風力起世間</div>
<div class='lg-row'>巨海諸山天宮殿　眾寶光明萬物種</div>
<div class='lg-row'>亦能興雲降大雨　亦能散滅諸雲氣</div>
<div class='lg-row'>亦能成熟一切穀　亦能安樂諸羣生</div>
<div class='lg-row'>風不能學波羅蜜　亦不學佛諸功德</div>
<div class='lg-row'>猶成不可思議事　何況具足諸願者</div>
<div class='lg-row'>男子女人種種聲　一切鳥獸諸音聲</div>
<div class='lg-row'>大海川流雷震聲　皆能稱悅眾生意</div>
<div class='lg-row'>況復知聲性如響　逮得無礙妙辯才</div>
<div class='lg-row'>普應眾生而說法　而不能令世間喜</div>
<div class='lg-row'>海有希奇殊特法　能為一切平等印</div>
<div class='lg-row'>眾生寶物及川流　普悉包容無所拒</div>
<div class='lg-row'>無盡禪定解脫者　為平等印亦如是</div>
<div class='lg-row'>福德智慧諸妙行　一切普修無厭足</div>
<div class='lg-row'>大海龍王遊戲時　普於諸處得自在</div>
<div class='lg-row'>興雲充徧四天下　其雲種種莊嚴色</div>
<div class='lg-row'>第六他化自在天　於彼雲色如真金</div>
<div class='lg-row'>化樂天上赤珠色　兜率陀天霜雪色</div>
<div class='lg-row'>夜摩天上瑠璃色　三十三天瑪瑙色</div>
<div class='lg-row'>四王天上頗梨色　大海水上金剛色</div>
<div class='lg-row'>緊那羅中妙香色　諸龍住處蓮華色</div>
<div class='lg-row'>夜叉住處白鵞色　阿脩羅中山石色</div>
<div class='lg-row'>鬱單越處金燄色　閻浮提中青寶色</div>
<div class='lg-row'>餘二天下雜莊嚴　隨眾所樂而應之</div>
<div class='lg-row'>又復他化自在天　雲中電曜如日光</div>
<div class='lg-row'>化樂天上如月光　兜率天上閻浮金</div>
<div class='lg-row'>夜摩天上珂雪色　三十三天金燄色</div>
<div class='lg-row'>四王天上眾寶色　大海之中赤珠色</div>
<div class='lg-row'>緊那羅界琉璃色　龍王住處寶藏色</div>
<div class='lg-row'>夜叉所住玻瓈色　阿脩羅中碼碯色</div>
<div class='lg-row'>鬱單越境火珠色　閻浮提中帝青色</div>
<div class='lg-row'>餘二天下雜莊嚴　如雲色相電亦然</div>
<div class='lg-row'>他化雷震如梵音　化樂天中天鼓音</div>
<div class='lg-row'>兜率天上歌唱音　夜摩天上天女音</div>
<div class='lg-row'>於彼三十三天上　如緊那羅種種音</div>
<div class='lg-row'>護世四王諸天所　如乾闥婆所出音</div>
<div class='lg-row'>海中兩山相擊聲　緊那羅中簫笛聲</div>
<div class='lg-row'>諸龍城中頻伽聲　夜叉住處龍女聲</div>
<div class='lg-row'>阿脩羅中天鼓聲　於人道中海潮聲</div>
<div class='lg-row'>他化自在雨妙香　種種雜華為莊嚴</div>
<div class='lg-row'>化樂天雨多羅華　曼陀羅華及澤香</div>
<div class='lg-row'>兜率天上雨摩尼　具足種種寶莊嚴</div>
<div class='lg-row'>髻中寶珠如月光　上妙衣服真金色</div>
<div class='lg-row'>夜摩中雨幢幡蓋　華鬘塗香妙嚴具</div>
<div class='lg-row'>赤真珠色上妙衣　及以種種眾技樂</div>
<div class='lg-row'>三十三天如意珠　堅黑沉水旃檀香</div>
<div class='lg-row'>鬱金雞羅多摩等　妙華香水相雜雨</div>
<div class='lg-row'>護世城中雨美饍　色香味具增長力</div>
<div class='lg-row'>亦雨難思眾妙寶　悉是龍王之所作</div>
<div class='lg-row'>又復於彼大海中　霔雨不斷如車軸</div>
<div class='lg-row'>復雨無盡大寶藏　亦雨種種莊嚴寶</div>
<div class='lg-row'>緊那羅界雨瓔珞　眾色蓮華衣及寶</div>
<div class='lg-row'>婆利師迦末利香　種種樂音皆具足</div>
<div class='lg-row'>諸龍城中雨赤珠　夜叉城內光摩尼</div>
<div class='lg-row'>阿脩羅中雨兵仗　摧伏一切諸怨敵</div>
<div class='lg-row'>鬱單越中妙瓔珞　亦雨無量上妙華</div>
<div class='lg-row'>弗婆瞿耶二天下　悉雨種種莊嚴具</div>
<div class='lg-row'>閻浮提雨清淨水　微細悅澤常應時</div>
<div class='lg-row'>長養眾華及菓藥　成熟一切諸苗稼</div>
<div class='lg-row'>如是無量妙莊嚴　種種雲電及雷雨</div>
<div class='lg-row'>龍王自在悉能作　而身不動無分別</div>
<div class='lg-row'>彼於世界海中住　尚能現此難思力</div>
<div class='lg-row'>況入法海具功德　而不能為大神變</div>
<div class='lg-row'>彼諸菩薩解脫門　一切譬喻無能顯</div>
<div class='lg-row'>我今以此諸譬喻　略說於其自在力</div>
</div></div>
<div class='div-commentary'><p style="margin-left:1em">第五一切如來喻況玄旨。亦名舉劣顯勝分。以上所說普賢行德。窮於佛境。蓋是信滿之位既越常規。乖於視聽。滯情封教取信無由。故舉斯近事以鏡玄趣。令開悟也。有七十九偈。分為三段。初二偈總標喻意。二有七十六偈別顯喻相。後一偈結顯說德。自聲聞現通喻起。至龍王遊戲共二十喻。各喻菩薩一德。疏文具明。</p>
</div>
<div class='div-orig'>
<div class="lg regular"><div class='lg-row'>第一智慧廣大慧　真實智慧無邊慧</div>
<div class='lg-row'>勝慧及以殊勝慧　如是法門今<span class='corr'>已</span>說</div>
<div class='lg-row'>此法希有甚奇特　若人聞<span class='corr'>已</span>能忍可</div>
<div class='lg-row'>能信能受能讚說　如是所作甚為難</div>
<div class='lg-row'>世間一切諸凡夫　信是法者甚難得</div>
<div class='lg-row'>若有勤脩清淨福　以昔因力乃能信</div>
<div class='lg-row'>一切世界諸羣生　少有欲求聲聞乘</div>
<div class='lg-row'>求獨覺者轉復少　趣大乘者甚難遇</div>
<div class='lg-row'>趣大乘者猶為易　能信此法倍更難</div>
<div class='lg-row'>況復持誦為人說　如法修行真實解</div>
<div class='lg-row'>有以三千大千界　頂戴一劫身不動</div>
<div class='lg-row'>彼之所作未為難　信是法者乃為難</div>
<div class='lg-row'>有以手擎十佛剎　盡於一劫空中住</div>
<div class='lg-row'>彼之所作未為難　能信此法乃為難</div>
<div class='lg-row'>十剎塵數眾生所　悉施樂具經一劫</div>
<div class='lg-row'>彼之福德未為勝　信此法者為最勝</div>
<div class='lg-row'>十剎塵數如來所　悉皆承事盡一劫</div>
<div class='lg-row'>若於此品能誦持　其福最勝過於彼</div>
</div></div>
<div class='div-commentary'><p style="margin-left:1em">大文第三第一智慧下九頌校量勸持分。此廣大用。人皆有分。見而不習。誠為自欺。故中人可勸而進也。於中分二。初一偈結前所說。次此法下八偈明信受難得。於中初一總顯。後八別明。言希有者佛出懸遠。<span class='corr'>已</span>難可遇。唯初成頓說故希有也。奇謂初能具後。特謂逈出諸乘。次半偈舉小喻大。次有以三千下舉事校量。後一校量餘行之難。唯明誦持。</p>
<p style="margin-left:1em">上喻況玄旨<span class='corr'>已</span>竟。</p>
</div>
<div class='div-orig'><p>時賢首菩薩說此偈<span class='corr'>已</span>。十方世界六反震動。魔宮隱蔽。惡道休息。十方諸佛普現其前。各以右手而摩其頂。同聲讚言善哉善哉。快說此法。我等一切悉皆隨喜。</p>
</div>
<div class='div-commentary'><p style="margin-left:1em">大文第三顯實證成分。於中有四。一動世界大機發故。二蔽魔宮唯佛境故。三息惡道利樂深故。四佛境現證契佛心故。於中摩頂讚善隨喜。即三業皆證。勸物信行。此品意彰信滿即該徹佛果功德。以顯圓融具德。以為入住勝進。故此位但名方便。</p>
<p style="margin-left:1em">賢首品竟。</p>
</div></div></div></div>
<p class='juan'>大方廣佛華嚴經綱要卷第十五</p>
</div><!-- end of div[@id='body'] -->
</body></html>