<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu42' />大方廣佛華嚴經綱要卷第十八</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu43' />
<p class='h2'>明法品第十八</p>
<div class='div-commentary'><p style="margin-left:1em">此品來意者。前明當位所成之德。今明趣後勝進之行。又前明發心之勝德。今辨所具之行相。故次來也。釋名者。準梵具翻應云法光明品。統有四義。一法慧智慧。於能所詮進趣行法。分明照了故。即明所知法。二明能詮。以能顯行故。法是所詮。可軌則故。此則詮旨全目。明有法故。法之明故。通持業依主二釋。三明是智用。法是理行及果。境智合說俱是所詮。法之明明之法。依主釋也。四所修行法體離無明。亦唯所詮有明之法。法即是明。通有財持業二釋也。宗趣者。明法不同。略有四種。謂教理行果。尋教悟理。觀理起行。行成得果。皆初宗後趣。又此四皆宗。為成後位及成勝德為趣。</p>
</div>
<div class='div-orig'><p>爾時精進慧菩薩。白法慧菩薩言。</p>
</div>
<div class='div-commentary'><p style="margin-left:1em">釋文中大分為三分。一請說分。二正說分。三結說。今初。先長行。後祗夜。前中亦二。初敘問答之人。勝進趨後非勤不能。故精進慧問。</p>
</div>
<div class='div-orig'><p>佛子。菩薩摩訶薩初發求一切智心。成就如是無量功德。具大莊嚴。升一切智乘。入菩薩正位。捨諸世間法。得佛出世法。去來現在諸佛攝受。決定至於無上菩提究竟之處。</p>
</div>
<div class='div-commentary'><p style="margin-left:1em">此下第二正申所問。亦分為二。初領前自分勝德。後請說勝進之行。前中先總。後具大下有七句。一領德。即前莊嚴佛不共法。二領乘。即<span class='corr'>已</span>住究竟一乘。三領位。位不退故。四領道。住離生因故。五領法。得出世法故。六得勝緣。即佛護讚等。七領當果。至菩提故。德雖無量。不出此七。</p>
</div>
<div class='div-orig'><p>彼諸菩薩於佛教中云何修習。令諸如來皆生歡喜。入諸菩薩所住之處。一切大行皆得清淨。所有大願悉使滿足。獲諸菩薩廣大之藏。隨所應化常為說法。而恒不捨波羅蜜行。所念眾生咸令得度。紹三寶種使不斷絕。善根方便皆悉不虗。佛子。彼諸菩薩以何方便能令此法當得圓滿。願垂哀愍。為我宣說。此諸大會靡不樂聞。</p>
</div>
<div class='div-commentary'><p style="margin-left:1em">此請說勝進行有二。先問所成行體。後問行成德用。以破癡等為德用故。此先問行體也。問有十句。初五自利兼他。次四利他兼自。末結不虗。後彼諸下結請。</p>
</div>
<div class='div-orig'><p>復次如諸菩薩摩訶薩。常勤修習滅除一切無明黑闇。降伏魔怨制諸外道。永滌一切煩惱心垢。悉能成就一切善根。永出一切惡趣諸難。淨治一切大智境界。成就一切菩薩諸地。諸波羅蜜。總持三昧。六通三明。四無所畏清淨功德。莊嚴一切諸佛國土。及諸相好身語心行。成就滿足。善知一切諸佛如來力無所畏不共佛法。一切智智所行境界。為欲成熟一切眾生。隨其心樂而取佛土。隨根隨時如應說法。種種無量廣大佛事。及餘無量諸功德法。諸行諸道及諸境界皆悉圓滿。疾與如來功德平等。</p>
</div>
<div class='div-commentary'><p style="margin-left:1em">第二問行成德用。有二。先問因行。次問成果德。此問因也。有十二事。一問云何滅無明。二問降魔。三問制外道。四問斷煩惱。五問善根以何而成。六問三惡八難云何可出。七問淨治境。八問地等功德云何成就。九問三業功德云何莊嚴滿足。十以何觀力知佛功德。十一一切境智復云何知。十二何法能成就眾生。乃至作大佛事。後及餘無量下。結因成果德也。</p>
</div>
<div class='div-orig'><p>於諸如來應正等覺百千阿僧祇劫修菩薩行時所集法藏。悉能守護開示演說。諸魔外道無能沮壞。攝持正法無有窮盡。於一切世界演說法時天王。龍王。夜叉王。乾闥婆王。阿修羅王。迦樓羅王。緊那羅王。摩睺羅伽王。人王。梵王。如來法王。皆悉守護。一切世間恭敬供養同灌其頂。常為諸佛之所護念。一切菩薩亦皆愛敬。得善根力。增長白法。開演如來甚深法藏。攝持正法以自莊嚴。一切菩薩所行次第願皆演說。</p>
</div>
<div class='div-commentary'><p style="margin-left:1em">第二於諸如來下顯等佛之用。護持正法便等佛故。文有十句。初句為總。謂開示演說皆正法也。下九句知明。一魔不能侵。二攝持修行。三十王外護。四舉世同欽。五諸佛灌頂。六菩薩愛敬。七得眾善根。八能演深法。九攝德自嚴。若得此九方名護法。後一切下結請。</p>
</div>
<div class='div-orig'><p>爾時精進慧菩薩欲重宣其義。而說頌言。</p>

<div class="lg regular"><div class='lg-row'>大名稱者善能演　菩薩所成功德法</div>
<div class='lg-row'>深入無邊廣大行　具足清淨無師智</div>
<div class='lg-row'>若有菩薩初發心　成就福德智慧乘</div>
<div class='lg-row'>入離生位超世間　普獲正等菩提法</div>
<div class='lg-row'>彼復云何佛教中　堅固勤修轉增勝</div>
<div class='lg-row'>令諸如來悉歡喜　佛所住地速當入</div>
<div class='lg-row'>所行清淨願皆滿　及得廣大智慧藏</div>
<div class='lg-row'>常能說法度眾生　而心無依無所著</div>
<div class='lg-row'>菩薩一切波羅蜜　悉善修行無缺減</div>
<div class='lg-row'>所念眾生咸救度　常持佛種使不絕</div>
<div class='lg-row'>所作堅固不唐捐　一切功成得出離</div>
<div class='lg-row'>如諸勝者所修行　彼清淨道願宣說</div>
<div class='lg-row'>永破一切無明闇　降伏眾魔及外道</div>
<div class='lg-row'>所有垢穢悉滌除　得近如來大智慧</div>
<div class='lg-row'>永離一切諸險難　淨治大智殊勝境</div>
<div class='lg-row'>獲妙道力隣上尊　一切功德皆成就</div>
<div class='lg-row'>證得如來最勝智　住於無量諸國土</div>
<div class='lg-row'>隨眾生心而說法　及作廣大諸佛事</div>
<div class='lg-row'>云何而得諸妙道　開演如來正法藏</div>
<div class='lg-row'>常能受持諸佛法　無能超勝無與等</div>
<div class='lg-row'>云何無畏如師子　所行清淨如滿月</div>
<div class='lg-row'>云何修習佛功德　猶如蓮華不著水</div>
</div></div>
<div class='div-commentary'><p style="margin-left:1em">第二偈文重頌。有十一偈。初一偈讚能說。次一偈頌前。次四偈頌所修行體。後五偈頌行所成德。分二。前三頌所成因德。後二結因成果德。</p>
</div>
<div class='div-orig'><p>爾時法慧菩薩告精進慧菩薩言。善哉佛子。汝今為欲多所饒益。多所安樂。多所惠利。哀愍世間諸天及人。問於如是菩薩所修清淨之行。佛子。汝住實法。發人精進。增長不退。<span class='corr'>已</span>得解脫。能作是問同於如來。諦聽諦聽。善思念之。我今承佛威神之力。為汝於中說其少分。</p>
</div>
<div class='div-commentary'><p style="margin-left:1em">第二正答文中。先讚問利益。能問具德誡聽許說。</p>
</div>
<div class='div-orig'><p>佛子。菩薩摩訶薩<span class='corr'>已</span>發一切智心。應離癡闇。精勤守護。無令放逸。</p>
</div>
<div class='div-commentary'><p style="margin-left:1em">此下正答文中。先答所成行體。後答行成德用。初中答前十問即為十段。今初段中有五十句。前二十句答前修習。後三十句答令佛歡喜。今總標。不放逸徧下十段。皆由不放逸成。是修習相。不守根門是名放逸。</p>
</div>
<div class='div-orig'><p>佛子。菩薩摩訶薩住十種法名不放逸。何者為十。一者護持眾戒。二者遠離愚癡淨菩提心。三者心樂質直離諸諂誑。四者勤修善根無有退轉。五者恒善思惟自所發心。六者不樂親近在家出家一切凡夫。七者修諸善業而不願求世間果報。八者永離二乘行菩薩道。九者樂修眾善令不斷絕。十者恒善觀察自相續力。佛子。若諸菩薩行此十法。是則名為住不放逸。</p>
</div>
<div class='div-commentary'><p style="margin-left:1em">初答第一段修習有二十句。前十句始修。後十句終成。今初始修。文有標徵列結四節。後皆倣。此。</p>
</div>
<div class='div-orig'><p>佛子。菩薩摩訶薩住不放逸。得十種清淨。何者為十。一者如說而行。二者念智成就。三者住於深定不沉不舉。四者樂求佛法無有懈息。五者隨所聞法如理觀察。具足出生巧妙智慧。六者入深禪定得佛神通。七者其心平等無有高下。八者於諸眾生上中下類心無障礙。猶如大地等作利益。九者若見眾生乃至一發菩提之心。尊重承事猶如和尚。十者於授戒和尚及阿闍梨一切菩薩諸善知識法師之所。常生尊重承事供養。佛子。是名菩薩住不放逸十種清淨。</p>
</div>
<div class='div-commentary'><p style="margin-left:1em">三答修習終成。謂此十種清淨。皆由不放逸成。</p>
</div>
<div class='div-orig'><p>佛子。菩薩摩訶薩住不放逸。發大精進。起於正念。生勝欲樂。所行不息。於一切法心無依處。於甚深法能勤修習。入無諍門增廣大心。佛法無邊。能順了知。令諸如來皆悉歡喜。</p>
</div>
<div class='div-commentary'><p style="margin-left:1em">次答令佛歡喜。有三十句。初十句結前生後。即牒前十種清淨。</p>
</div>
<div class='div-orig'><p>佛子。菩薩摩訶薩復有十法。能令一切諸佛歡喜。何者為十。一者精進不退。二者不惜身命。三者於諸利養無所希求。四者知一切法皆如虗空。五者善能觀察普入法界。六者知諸法印心無倚著。七者常發大願。八者成就清淨忍智光明。九者觀自善法心無增減。十者依無作門修諸淨行。佛子。是為菩薩住十種法能令一切如來歡喜。</p>
</div>
<div class='div-commentary'><p style="margin-left:1em">此十句答正成行相。前明即前修習。故令佛歡喜。今更別明修相。於中法印。疏有多釋。</p>
</div>
<div class='div-orig'><p>佛子。復有十法。能令一切諸佛歡喜。何者為十。所謂安住不放逸。安住無生忍。安住大慈。安住大悲。安住滿足諸波羅蜜。安住諸行。安住大願。安住巧方便。安住勇猛力。安住智慧。觀一切法皆無所住猶如虗空。佛子。若諸菩薩住此十法。能令一切諸佛歡喜。</p>
</div>
<div class='div-commentary'><p style="margin-left:1em">後有十句顯純熟究竟行。修行成熟故云安住。亦由前十成此十種。但生熟異耳。</p>
<p style="margin-left:1em">上答初問五十句竟。</p>
</div>
<div class='div-orig'><p>佛子。有十種法。令諸菩薩速入諸地。何等為十。一者善巧圓滿福智二行。二者能大莊嚴波羅蜜道。三者智慧明達不隨他語。四者承事善友恒不捨離。五者常行精進無有懈怠。六者善能安住如來神力。七者修諸善根不生疲倦。八者深心利智。以大乘法而自莊嚴。九者於地地法門心無所住。十者與三世佛善根方便同一體性。佛子。此十種法。令諸菩薩速入諸地。</p>
</div>
<div class='div-commentary'><p style="margin-left:1em">此答第二入菩薩所住處問。文有三段。初有十法起入地行。次有十一句明住地觀修。後九句明地要勝。今初。</p>
</div>
<div class='div-orig'><p>復次佛子。諸菩薩初住地時應善觀察。隨其所有一切法門。隨其所有甚深智慧。隨所修因。隨所得果。隨其境界。隨其力用。隨其示現。隨其分別。隨其所得悉善觀察。知一切法皆是自心而無所著。如是知<span class='corr'>已</span>。入菩薩地能善安住。</p>
</div>
<div class='div-commentary'><p style="margin-left:1em">二復次下。明住地觀修。言住地觀修者。梁論云地者對治我。皆言隨其者。諸地非一故。皆自心者。智與心相應故。</p>
</div>
<div class='div-orig'><p>佛子。彼諸菩薩作是思惟。我等宜應速入諸地。何以故。我等若於地地中住。成就如是廣大功德。具功德<span class='corr'>已</span>漸入佛地。住佛地<span class='corr'>已</span>能作無邊廣大佛事。是故宜應常勤修習。無有休息。無有疲厭。以大功德而自莊嚴。入菩薩地。</p>
</div>
<div class='div-commentary'><p style="margin-left:1em">三佛子下。顯地要勝。</p>
</div>
<div class='div-orig'><p>佛子。有十種法。令諸菩薩所行清淨。何等為十。一者悉捨資財滿眾生意。二者持戒清淨無所毀犯。三者柔如忍辱無有窮盡。四者勤修諸行永不退轉。五者以正念力心無迷亂。六者分別了知無量諸法。七者修一切行而無所著。八者其心不動猶如山王。九者廣度眾生猶如橋梁。十者知一切眾生與諸如來同一體性。佛子。是為十法。令諸菩薩所行清淨。</p>
</div>
<div class='div-commentary'><p style="margin-left:1em">第三答大行清淨問。有二十句。初十句是因。後十句是果。今初行成出障。故云清淨。</p>
</div>
<div class='div-orig'><p>菩薩既得行清淨<span class='corr'>已</span>。復得十種增勝法。何等為十。一者他方諸佛皆悉護念。二者善根增勝超諸等列。三者善能領受佛加持力。四者常得善人為所依怙。五者安住精進恒不放逸。六者知一切法平等無異。七者心恒安住無上大悲。八者如實觀法出生妙慧。九者能善修行巧妙方便。十者能知如來方便之力。佛子。是為菩薩十增勝法。</p>
</div>
<div class='div-commentary'><p style="margin-left:1em">第二菩薩既得下。由行淨因得勝法果。十皆增勝法。</p>
</div>
<div class='div-orig'><p>佛子。菩薩有十種清淨願。何等為十。一願成熟眾生無有疲倦。二願具行眾善淨諸世界。三願承事如來常生尊重。四願護持正法不惜軀命。五願以智觀察入諸佛土。六願與諸菩薩同一體性。七願入如來門了一切法。八願見者生信無不獲益。九願神力住世盡未來劫。十願具普賢行淨治一切種智之門。佛子。是為菩薩十種清淨願。</p>
</div>
<div class='div-commentary'><p style="margin-left:1em">第四答大願問。有二十句。初十起勝淨願。後十勵志令滿。今初。全同初地十願。</p>
</div>
<div class='div-orig'><p>佛子。菩薩住十種法。令諸大願皆得圓滿。何等為十。一者心無疲厭。二者具大莊嚴。三者念諸菩薩殊勝願力。四者聞諸佛土悉願往生。五者深心長久盡未來劫。六者願悉成就一切眾生。七者住一切劫不以為勞。八者受一切苦不生厭離。九者於一切樂心無貪著。十者常勤守護無上法門。</p>
</div>
<div class='div-commentary'><p style="margin-left:1em">二令願成滿者。由斯十句。能滿前十及餘多願。於中五深心則可久。六悉成則可大。可久則菩薩之德。可大則菩薩之業。</p>
</div>
<div class='div-orig'><p>佛子。菩薩滿足如是願時即得十種無盡藏。何等為十。所謂普見諸佛無盡藏。總持不忘無盡藏。決了諸法無盡藏。大悲救護無盡藏。種種三昧無盡藏。滿眾生心廣大福德無盡藏。演一切法甚深智慧無盡藏。報得神通無盡藏。住無量劫無盡藏。入無邊世界無盡藏。佛子。是為菩薩十無盡藏。</p>
</div>
<div class='div-commentary'><p style="margin-left:1em">第五答獲菩薩藏問。謂由前行願蘊集成藏故。文有十句。</p>
</div>
<div class='div-orig'><p>菩薩得是十種藏<span class='corr'>已</span>。福德具足。智慧清淨。於諸眾生隨其所應而為說法。佛子。菩薩云何於諸眾生隨其所應而為說法。所謂知其所作。知其因緣。知其心行。知其欲樂。貪欲多者為說不淨。瞋恚多者為說大慈。愚癡多者教勤觀察。三毒等者為說成就勝智法門。樂生死者為說三苦。若著處所說處空寂。心懈怠者說大精進。懷我慢者說法平等。多諂誑者為說菩薩其心質直。樂寂靜者廣為說法令其成就。菩薩如是隨其所應而為說法。為說法時文相連屬。義無舛謬。觀法先後以智分別。是非審定不違法印。次第建立無邊行門。令諸眾生斷一切疑。善知諸根。入如來教。證真實際知法平等。斷諸法愛除一切執。常念諸佛心無暫捨。了知音聲體性平等。於諸言說心無所著。巧說譬喻無相違反。悉令得悟一切諸佛隨應普現平等智身。</p>
</div>
<div class='div-commentary'><p style="margin-left:1em">第六答隨所應化常為說法問。文分三。初菩薩得是下四句。結前生後。次云何下徵以標起。三所謂下正解其義。於中初所謂下知器。次貪欲多者下授法。次為說法時下具德成益。</p>
</div>
<div class='div-orig'><p>菩薩如是為諸眾生而演說法。則自修習增長義利。不捨諸度具足莊嚴波羅蜜道。是時菩薩為令眾生心滿足故。內外悉捨而無所著。是則能淨檀波羅蜜。具持眾戒而無所著永離我慢。是則能淨尸波羅蜜。悉能忍受一切諸惡。於諸眾生其心平等無有動搖。譬如大地能持一切。是則能淨忍波羅蜜。普發眾業常修靡懈。諸有所作恒不退轉。勇猛勢力無能制伏。於諸功德不取不捨。而能滿足一切智門。是則能淨精進波羅蜜。於五欲境無所貪著。諸次第定悉能成就。常正思惟不住不出。而能銷滅一切煩惱。出生無量諸三昧門。成就無邊大神通力。逆順次第入諸三昧。於一三昧門入無邊三昧門。悉知一切三昧境界。與一切三昧三摩鉢底。智印不相違背。能速入於一切智地。是則能淨禪波羅蜜。於諸佛所聞法受持。近善知識承事不倦。常樂聞法心無厭足。隨所聽受如理思惟。入真三昧離諸僻見。善觀諸法得實相印。了知如來無功用道。乘普門慧入於一切智智之門。永得休息。是則能淨般若波羅蜜。示現一切世間作業。教化眾生而不厭倦。隨其心樂而為現身。一切所行皆無染著。或現凡夫或現聖人所行之行。或現生死或現涅槃。善能觀察一切所作。示現一切諸莊嚴事而不貪著。徧入諸趣度脫眾生。是則能淨方便波羅蜜。盡成就一切眾生。盡莊嚴一切世界。盡供養一切諸佛。盡通達無障礙法。盡修行徧法界行。身恒住盡未來劫。智盡知一切心念。盡覺悟流轉還滅。盡示現一切國土。盡證得如來智慧。是則能淨願波羅蜜。具深心力。無有雜染故。具深信力。無能摧伏故。具大悲力。不生疲厭故。具大慈力。所行平等故。具總持力。能以方便持一切義故。具辯才力。令一切眾生歡喜滿足故。具波羅蜜力。莊嚴大乘故。具大願力。永不斷絕故。具神通力。出生無量故。具加持力。令信解領受故。是則能淨力波羅蜜。知貪欲行者。知瞋恚行者。知愚癡行者。知等分行者。知修學地行者。一念中知無邊眾生行。知無邊眾生心。知一切法真實。知一切如來力。普覺悟法界門。是則能淨智波羅蜜。</p>
</div>
<div class='div-commentary'><p style="margin-left:1em">第七菩薩如是下。答恒不捨離諸波羅蜜問。於中二。先結前生後。則前正說法時便具十度。謂自修此亦為利他。一向大悲了平等故。通至佛果故皆名道。次是時菩薩下正是不捨度相。十度即為十段。皆先辨相。後是則下結名。於中禪波羅蜜。疏有廣釋。</p>
</div>
<div class='div-orig'><p>佛子。菩薩如是清淨諸波羅蜜時。圓滿諸波羅蜜時。不捨諸波羅蜜時。住大莊嚴菩薩乘中。隨其所念一切眾生皆為說法。令增淨業而得度脫。墮惡道者教使發心。在難中者令勤精進。多貪眾生示無貪法。多瞋眾生令行平等。著見眾生為說緣起。欲界眾生教離欲恚惡不善法。色界眾生為其宣說毗鉢舍那。無色界眾生為其宣說微妙智慧。二乘之人教寂靜行。樂大乘者為說十力廣大莊嚴。如其往昔初發心時見無量眾生墮諸惡道。大師子吼作如是言。我當以種種法門隨其所應而度脫之。菩薩具足如是智慧。廣能度脫一切眾生。</p>
</div>
<div class='div-commentary'><p style="margin-left:1em">第八佛子下。答前所念眾生咸令得度問。於中初結前生後。次墮惡道者下正明化度。後如其往昔下結如本誓故能真度。師子吼者決定度故。</p>
</div>
<div class='div-orig'><p>佛子。菩薩具足如是智慧。令三寶種永不斷絕。所以者何。菩薩摩訶薩教諸眾生發菩提心。是故能令佛種不斷。常為眾生開闡法藏。是故能令法種不斷。善持教法無所乖違。是故能令僧種不斷。復次悉能稱讚一切大願。是故能令佛種不斷。分別演說因緣之門。是故能令法種不斷。常勤修習六和敬法。是故能令僧種不斷。復次於眾生田中下佛種子。是故能令佛種不斷。護持正法不惜身命。是故能令法種不斷。統理大眾無有疲倦。是故能令僧種不斷。復次於去來今佛所說之法所制之戒。皆悉奉持心不捨離。是故能令佛法僧種永不斷絕。</p>
</div>
<div class='div-commentary'><p style="margin-left:1em">第九佛子下。答前紹三寶種使不斷絕問。文分三。初仍前總標。次所以下徵釋所由。由化眾生入三寶海。故能紹前令不斷也。文有四番。為成十句。前九別明。後一總結。謂弘法奉戒。三學兼修。則不斷三寶。化化不絕。</p>
</div>
<div class='div-orig'><p>菩薩如是紹隆三寶。一切所行無有過失。隨有所作皆以迴向一切智門。是故三業皆無瑕玷。無瑕玷故所作眾善所行諸行教化眾生隨應說法。乃至一念無有錯謬。皆與方便智慧相應。悉以向於一切智智。無空過者。</p>
</div>
<div class='div-commentary'><p style="margin-left:1em">第十菩薩如是下。答前善根方便皆悉不空問。先略後廣。略中分三。初結前生後。次隨有所作下三業無瑕。後無瑕玷故下明不所作。言瑕玷者。玉之內病曰瑕。瑕謂體破。外病曰玷。玷謂色汗。以顯三業內外無失。</p>
<p style="margin-left:1em">上略明。</p>
</div>
<div class='div-orig'><p>菩薩如是修習善法。念念具足十種莊嚴。何者為十。所謂身莊嚴。隨諸眾生所應調伏而為示現故。語莊嚴。斷一切疑皆令歡喜故。心莊嚴。於一念中入諸三昧故。佛剎莊嚴。一切清淨離諸煩惱故。光明莊嚴。放無邊光普照眾生故。眾會莊嚴。普攝眾會皆令歡喜故。神通莊嚴。隨眾生心自在示現故。正教莊嚴。能攝一切聰慧人故。涅槃地莊嚴。於一處成道周徧十方悉無餘故。巧說莊嚴。隨處隨時隨其根器為說法故。菩薩成就如是莊嚴。於念念中身語意業皆無空過。悉以迴向一切智門。</p>
</div>
<div class='div-commentary'><p style="margin-left:1em">第二菩薩如是下廣明不空。文有二段。初明自業不空。次若有眾生下明利他不空。初中雖明不空。義兼無失。以一切清淨離煩惱故。又此無失即自業不空。順止寂故。又有標徵釋結。次菩薩成就下結也。</p>
</div>
<div class='div-orig'><p>若有眾生見此菩薩。當知亦復無空過者。以必當成阿耨多羅三藐三菩提故。若聞名。若供養。若同住。若憶念。若隨出家。若聞說法。若隨喜善根。若遙生欽敬。乃至稱揚讚歎名字。皆當得阿耨多羅三藐三菩提。佛子。譬如有藥名為善見。眾生見者眾毒悉除。菩薩如是成就此法。眾生若見。諸煩惱毒皆得除滅。善法增長。</p>
</div>
<div class='div-commentary'><p style="margin-left:1em">二明利他不空。於中有法喻合。佛與菩薩俱益不空。今不見者。不宜見故。見不益者。無行力故。亦遠益故。上來並答初所成行問竟。</p>
<p style="margin-left:1em">下答行所成德問。</p>
</div>
<div class='div-orig'><p>佛子。菩薩摩訶薩住此法中勤加修習。以智慧明滅諸癡闇。以慈悲力摧伏魔軍。以大智慧及福德力制諸外道。以金剛定滅除一切心垢煩惱。以精進力集諸善根。以淨佛土諸善根力遠離一切惡道諸難。以無所著力淨智境界。以方便智慧力出生一切菩薩諸地諸波羅蜜。及諸三昧。六通三明。四無所畏悉令清淨。以一切善法力成滿一切諸佛淨土。無邊相好身語及心具足莊嚴。以智自在觀察力知一切如來力無所畏不共佛法悉皆平等。以廣大智慧力了知一切智智境界。以往昔誓願力隨所應化現佛國土。轉大法輪。度脫無量無邊眾生。</p>
</div>
<div class='div-commentary'><p style="margin-left:1em">大文第二答行所成德問。前問文有二。今答亦二段。第一答以行成因德。二答以因成果德。今初具答十二問。各有二句。皆上句答下句。上云修何滅癡。今答云以智慧明。他皆倣此。</p>
</div>
<div class='div-orig'><p>佛子。菩薩摩訶薩勤修此法。次第成就諸菩薩行。乃至得與諸佛平等。</p>
</div>
<div class='div-commentary'><p style="margin-left:1em">第二佛子下。答以因成果德。以前問中有因德。有果德。上答因德。今此下答所成果德。初勤修此法。至諸佛平等。先結因成果。謂但能勤修上來諸行。則能次第從因得果。</p>
</div>
<div class='div-orig'><p>於無邊世界中為大法師。護持正法。</p>
</div>
<div class='div-commentary'><p style="margin-left:1em">二正答所成之德。謂護持正法。謂但當勤修上來以行成因之德。自當成後護持法等諸德。故乘前結因成德明之。答上十句。文分九段。第一答初總句。如來法藏守護開演。</p>
</div>
<div class='div-orig'><p>一切諸佛之所護念。</p>
</div>
<div class='div-commentary'><p style="margin-left:1em">二答眾魔外道無能沮壞。以佛護故。</p>
</div>
<div class='div-orig'><p>守護受持廣大法藏。獲無礙辯深入法門。</p>
</div>
<div class='div-commentary'><p style="margin-left:1em">三答攝持正法無有窮盡。</p>
</div>
<div class='div-orig'><p>於無邊世界大眾之中。隨類不同普現其身。色相具足最勝無比。以無礙辯巧說深法。其音圓滿善巧分布故。能令聞者入於無盡智慧之門。</p>
</div>
<div class='div-commentary'><p style="margin-left:1em">四答於一切世界中演說法時十王敬護。謂聲勝音巧。令聞者入智故。</p>
</div>
<div class='div-orig'><p>知諸眾生心行煩惱而為說法。所出言音具足清淨故。一音演暢。能令一切皆生歡喜。</p>
</div>
<div class='div-commentary'><p style="margin-left:1em">五答舉世同欽。稱機令喜故。</p>
</div>
<div class='div-orig'><p>其身端正有大威力故。處於眾會無能過者。</p>
</div>
<div class='div-commentary'><p style="margin-left:1em">六答菩薩愛敬。端正有德故。其佛灌頂在前佛護念中。</p>
</div>
<div class='div-orig'><p>善知眾心故能普現身。善巧說法故音聲無礙。得心自在故巧說大法無能沮壞。得無所畏故心無怯弱。於法自在故無能過者。於智自在故無能勝者。般若波羅蜜自在故所說法相不相違背。辯才自在故隨樂說法相續不斷。陀羅尼自在故決定開示諸法實相。辯才自在故隨所演說能開種種譬喻之門。大悲自在故勤誨眾生心無懈息。大慈自在故放光明網悅可眾心。</p>
</div>
<div class='div-commentary'><p style="margin-left:1em">七答得善根力增長白法。於中先總明三業。後得心下。別顯十種自在。皆是善根。其十自在之能。並是增長白法。</p>
</div>
<div class='div-orig'><p>菩薩如是處於高廣師子之座。演說大法。唯除如來及勝願智諸大菩薩。其餘眾生無能勝者。無見頂者。無暎奪者。欲以難問令其退屈無有是處。</p>
</div>
<div class='div-commentary'><p style="margin-left:1em">八答開演如來甚深法藏。</p>
</div>
<div class='div-orig'><p>佛子。菩薩摩訶薩得如是自在力<span class='corr'>已</span>。假使有不可說世界量廣大道場。滿中眾生一一眾生威德色相。皆如三千大千世界主。菩薩於此纔現其身。悉能暎蔽如是大眾。以大慈悲安其怯弱。以深智慧察其欲樂。以無畏辯為其說法。能令一切皆生歡喜。</p>
</div>
<div class='div-commentary'><p style="margin-left:1em">九答攝持正法以自莊嚴。於中初明自嚴。</p>
</div>
<div class='div-orig'><p>何以故。佛子。菩薩摩訶薩成就無量智慧輪故。成就無量巧分別故。成就廣大正念力故。成就無盡善巧慧故。成就決了諸法實相陀羅尼故。成就無邊際菩提心故。成就無錯謬妙辯才故。成就得一切佛加持深信解故。成就普入三世諸佛眾會道場智慧力故。成就知三世諸佛同一體性清淨心故。成就三世一切如來智一切菩薩大願智。能作大法師。開闡諸佛正法藏及護持故。</p>
</div>
<div class='div-commentary'><p style="margin-left:1em">次徵。後釋以攝正法。故有十句德。亦即是前所成之德。可思。</p>
</div>
<div class='div-orig'><p>爾時法慧菩薩欲重宣其義。承佛神力。而說頌言。</p>

<div class="lg regular"><div class='lg-row'>心住菩提集眾福　常不放逸植堅慧</div>
<div class='lg-row'>正念其意恒不忘　十方諸佛皆歡喜</div>
<div class='lg-row'>念欲堅固自勤勵　於世無依無退怯</div>
<div class='lg-row'>以無諍行入深法　十方諸佛皆歡喜</div>
<div class='lg-row'>佛歡喜<span class='corr'>已</span>堅精進　修行福智助道法</div>
<div class='lg-row'>入於諸地淨眾行　滿足如來所說願</div>
<div class='lg-row'>如是而修獲妙法　既得法<span class='corr'>已</span>施羣生</div>
<div class='lg-row'>隨其心樂及根性　悉順其宜為開演</div>
<div class='lg-row'>菩薩為他演說法　不捨自<span class='corr'>己</span>諸度行</div>
<div class='lg-row'>波羅蜜道既<span class='corr'>已</span>成　常於有海濟羣生</div>
<div class='lg-row'>晝夜勤修無懈倦　令三寶種不斷絕</div>
<div class='lg-row'>所行一切白淨法　悉以迴向如來地</div>
<div class='lg-row'>菩薩所修眾善行　普為成就諸羣生</div>
<div class='lg-row'>令其破闇滅煩惱　降伏魔軍成正覺</div>
<div class='lg-row'>如是修行得佛智　深入如來正法藏</div>
<div class='lg-row'>為大法師演妙法　譬如甘露悉霑灑</div>
<div class='lg-row'>慈悲哀愍徧一切　眾生心行靡不知</div>
<div class='lg-row'>如其所樂為開闡　無量無邊諸佛法</div>
<div class='lg-row'>進止安徐如象王　勇猛無畏猶師子</div>
<div class='lg-row'>不動如山智如海　亦如大雨除眾熱</div>
</div><p>時法慧菩薩說此頌<span class='corr'>已</span>。如來歡喜大眾奉行。</p>
</div>
<div class='div-commentary'><p style="margin-left:1em">第二重頌有十偈。初六偈頌前十種所成行體。後四偈頌所成德。前中初二偈頌佛喜。二有一偈頌入地行願。三有一偈頌菩薩說法。四有一偈頌不捨自行。五半偈頌不斷三寶。六有半偈頌善根攝授。後四偈頌行所成德。分二。前一偈頌以行成因德。次三偈頌因成果德。</p>
<p style="margin-left:1em">上第三會竟。</p>
</div></div></div>
<p class='juan'>大方廣佛華嚴經綱要卷第十八</p>
</div><!-- end of div[@id='body'] -->
</body></html>