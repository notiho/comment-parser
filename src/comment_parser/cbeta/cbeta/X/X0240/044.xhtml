<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu82' />大方廣佛華嚴經綱要卷第四十四</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu83' />
<p class='h2'>十通品第二十八</p>
<div class='div-commentary'><p style="margin-left:1em">初來意。為答第二會中十通問故。以二品明業用廣大。前定此通。義次第故。二釋名者通即神通。謂妙用難測曰神。自在無壅曰通。妙用無極。寄十顯圓。晉經本業俱稱十明者。委照無遺故。然通與明經論皆異。故智度第三云直知過去宿命之事為通。若知過去因緣行業為明等。今以此經通即委照。亦得稱明。故下經云非諸菩薩通明境界。三宗趣者智用自在為宗。為滿等覺無方攝化為趣。</p>
</div>
<div class='div-orig'><p>爾時普賢菩薩摩訶薩。告諸菩薩言。佛子。菩薩摩訶有十種通。</p>
</div>
<div class='div-commentary'><p style="margin-left:1em">次正釋文。長分為四。一舉數標告。二徵數列釋。三總歎勝。能四結數辨果。今初。言十者一他心。二天眼。三知過去宿住。四盡未來際劫。五無礙清淨天耳。六無體性無動作往一切佛剎。七善分別一切言辭。八無數色身。九一切法智。十入一切法滅盡三昧。此十皆言智通者。皆以大智為體性故。若隨相說。前八量智。後二理智。據實唯一大智。此十亦是開彼六通。天眼天耳神足漏盡各分二故。天眼約見現未分成二四。天耳約音聲言辭分出五七。亦聞聖教及諸類言辭故。神足約業用及色身分成六八。漏盡約慧定分成九十。一三不分。故六為十。然小乘。六通智用有分。三乘平徧。亦非曲盡。今一乘十通。智用重重。徧周法界猶如帝網。念劫圓融。故尚越彼明。況於通用。為顯圓旨開成十通。</p>
</div>
<div class='div-orig'><p>何者為十。</p>
</div>
<div class='div-commentary'><p style="margin-left:1em">第二徵數列釋中。先總徵。後佛子下別釋。十通即為十段。段各有三。謂標釋結。</p>
</div>
<div class='div-orig'><p>佛子。菩薩摩訶薩以他心智通。</p>
</div>
<div class='div-commentary'><p style="margin-left:1em">今初標云他心者。智以他心為所緣故。若直就所緣應名心差別通。若王若所種類多種。皆能知故。並依主釋。然智緣他心。諸說不同。安慧論師云佛智緣他心緣得本質。餘皆變影。護法論帥則佛亦變影。若緣本質得心外法。壞唯識。故但極似本質。有異因人。依唯識宗護法為正。以今經望前亦未失。以攝境從心。不壞境故。能所兩亡。不礙存故。第一義心非一非異。正緣他時即是自故。以即佛心之眾生心。非即眾生心之佛心為所緣。以即眾生心之佛心。非即佛心之眾生心為能緣。如是鎔融。故非一非異。若離佛外別有眾生。更須變影。却失真唯識義。</p>
</div>
<div class='div-orig'><p>知一三千大千世界眾生心差別。所謂善心不善心。廣心狹心。大心小心。順生死心。背生死心。聲聞心。獨覺心。菩薩心。聲聞行心。獨覺行心。菩薩行心。天心。龍心。夜叉心。乾闥婆心。阿修羅心。迦樓羅心。緊那羅心。摩睺羅伽心。人心。非人心。地獄心。畜生心。閻魔王處心。餓鬼心諸難處眾生心。如是等無量差別種種眾生心悉分別知。</p>
</div>
<div class='div-commentary'><p style="margin-left:1em">二釋相中二。初知一剎。後如一下以少類多。前中三。初總。所謂下別。後如是下結。別中有二十八句。於中前八句約相總顯。後二十心約人別顯。前八中初二約性總該諸心。次二約行兼濟獨善。故次二約報。天大人小故。上四唯善。次二約向背而順通三性。善唯有漏。背唯是善。通漏無漏。約人辨中前六約人。前三是果。後三是因。即前背生死心。及廣狹心。次八部約類。即前順生死及大小心。地獄等約趣。亦順生死心。是不善心餘可知。</p>
</div>
<div class='div-orig'><p>如一世界。如是百世界。千世界。百千世界。百千億那由他世界。乃至不可說不可說佛剎微塵數世界中所有眾生心悉分別知。</p>
</div>
<div class='div-commentary'><p style="margin-left:1em">次以少類多。</p>
</div>
<div class='div-orig'><p>是名菩薩摩訶薩第一善知他心智神通。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。菩薩摩訶薩以無礙清淨天眼智通。</p>
</div>
<div class='div-commentary'><p style="margin-left:1em">第二天眼。標云無礙者見自在故。清淨者離障故。</p>
</div>
<div class='div-orig'><p>見無量不可說不可說佛剎微塵數世界中眾生。死此生彼。善趣惡趣。福相罪相。或好或醜。或垢或淨。如是品類無量眾生。所謂天眾。龍眾。夜叉眾。乾闥婆眾阿修羅眾。迦樓羅眾。緊那羅眾。摩睺羅伽眾。人眾。非人眾。微細身眾生眾。廣大身眾生眾。小眾大眾。如是種種眾生眾中。以無礙眼悉皆明見。隨所積集業。隨所受苦樂。隨心隨分別。隨見隨言說。隨因隨業。隨所緣。隨所起。悉皆見之無有錯謬。</p>
</div>
<div class='div-commentary'><p style="margin-left:1em">二釋中分三。初總明多界相殊。其善惡趣等後後展開。次所謂下別明多類非一。隨一一類有前類等。三如是種種下委照分明。前但覩其現相。此則照其因緣。十明之目。由此而立。於中初能見分明。次隨所下所見委悉。言隨所者。所知非一故。後悉皆下結其無謬。</p>
</div>
<div class='div-orig'><p>是名菩薩摩訶薩第二無礙天眼智神通。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。菩薩摩訶薩以宿住隨念智通。</p>
</div>
<div class='div-commentary'><p style="margin-left:1em">第三宿住通。標中謝往之事名宿住。在過去明了記憶。為隨念。即宿住之隨念。宿住隨念之通。</p>
</div>
<div class='div-orig'><p>能知自身。及不可說不可說佛剎微塵數世界中一切眾生。過去不可說不可說佛剎微塵數劫宿住之事。所謂某處生。如是名。如是姓。如是種族。如是飲食。如是苦樂。從無始來於諸有中。以因以緣展轉滋長。次第相續輪迴不絕。種種品類。種種國土。種種趣生。種種形相。種種業行。種種結使。種種心念。種種因緣。受生差別。如是等事皆悉了知。</p>
</div>
<div class='div-commentary'><p style="margin-left:1em">二釋相中一知凡事。於中先總。所謂下別。</p>
</div>
<div class='div-orig'><p>又憶過去爾所佛剎微塵數劫。爾所佛剎微塵數世界中。有爾所佛剎微塵數諸佛。一一佛如是名號。如是出興。如是眾會。如是父母。如是侍者如是聲聞。如是最勝二大弟子。於如是城邑。如是出家。復於如是菩提樹下成最正覺。於如是處坐如是座。演說如是若干經典。如是利益爾所眾生。於爾所時住於壽命。施作如是若干佛事。依無餘依般涅槃界而般涅槃。般涅槃後法住久近。如是一切悉能憶念。</p>
</div>
<div class='div-commentary'><p style="margin-left:1em">次知佛事。於中亦二。先約界顯多。但知其果。</p>
</div>
<div class='div-orig'><p>又憶念不可說不可說佛剎微塵數諸佛名號。一一名號有不可說不可說佛剎微塵數佛。從初發心。起願修行供養諸佛。調伏眾生。眾會說法。壽命多少神通變化。乃至入於無餘涅槃。般涅槃後法住久近。造立塔廟種種莊嚴。令諸眾生種植善根。皆悉能知。</p>
</div>
<div class='div-commentary'><p style="margin-left:1em">後約人顯多。兼知其因。皆以菩薩得九世眼。如見現在故。若不爾者過去之法。若不落謝不名過去。若<span class='corr'>已</span>落謝無法可知。若但曾經心中有種影現前。故說憶知者。是則但見自心。不見彼心。又曾不經事。應不憶知。又但見現在。非是過去。何名宿住。</p>
</div>
<div class='div-orig'><p>是名菩薩摩訶薩第三知過去際劫宿住智神通。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。菩薩摩訶薩以知盡未來劫智通。</p>
</div>
<div class='div-commentary'><p style="margin-left:1em">四知劫通。亦從境受名。此從第二天眼約口未來分出。</p>
</div>
<div class='div-orig'><p>知不可說不可說佛剎微塵數世界中所有劫。一一劫中所有眾生命終受生。諸有相續業行果報。若善若不善。若出離。若不出離。若決定。若不決定。若邪定。若正定。若善根與使俱。若善根不與使俱。若具足善根。若不具足善根。若攝取善根。若不攝取善根。若積集善根。若不積集善根。若積集罪法。若不積集罪法。如是一切皆能了知。</p>
</div>
<div class='div-commentary'><p style="margin-left:1em">釋相中二。先知凡。後又知下知佛。前中亦二。先明所依劫。但寄多界以顯多劫。非有際限名。及後段皆盡未來。此位所知。同於佛故。後一一下顯能依事。然大乘宗。未來世法體用皆無。今云何知。依方便教。但見現前因種。知當果相。非見未來法體。若一乘宗。於九世中未來中現在。體用皆有。今稱實而知。然非現在之現在。故稱未來。此有若是性有。即同小乘。若是緣有緣今未會。云何言有。若今時看。緣性俱無。以是現在未來定非有故。若逐未來時看。以是未來之現在。故還如今有。</p>
</div>
<div class='div-orig'><p>又知不可說不可說佛剎微塵數世界盡未來際。有不可說不可說佛剎微塵數劫。一一劫有不可說不可說佛剎微塵數諸佛名號。一一名號有不可不可可說佛剎微塵數諸佛如來。一一如來從初發心。起願立行供養諸佛。教化眾生眾會說法。壽命多少神通變化。乃至入於無餘涅槃。般涅槃後法住久近。造立塔廟種種莊嚴。令諸眾生種植善根。如是等事悉能了知。</p>
</div>
<div class='div-commentary'><p style="margin-left:1em">二知佛。</p>
</div>
<div class='div-orig'><p>是名菩薩摩訶薩第四知盡未來際劫智神通。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。菩薩摩訶薩成就無礙清淨天耳。</p>
</div>
<div class='div-commentary'><p style="margin-left:1em">第五天耳通。初標名。略無智通。若直云天耳即當體受名。若取無礙之清淨天耳。即以有德業受稱。</p>
</div>
<div class='div-orig'><p>圓滿廣大聰徹離障。了達無礙具足成就。於諸一切所有音聲。欲聞不聞隨意自在。</p>
</div>
<div class='div-commentary'><p style="margin-left:1em">釋相中三。初總顯德業自在。二佛子下別示一方業用。三如東方下舉一例餘。今初。九句皆約用辨德。一圓滿者。能互用故。二遍聞十方及九世故。三一時令覽。通其源故。四離二障故。五明了所知故。六緣不能礙故。七非如權小。聞有分限不盡重重故。八證<span class='corr'>已</span>得故。九於一切皆自在故。謂欲聞則細遠無逃。欲不聞則近大不撓。故云自在。</p>
</div>
<div class='div-orig'><p>佛子。東方有不可說不可說佛剎微塵數。</p>
</div>
<div class='div-commentary'><p style="margin-left:1em">二別示一方業用。中二。初舉多佛。欲顯聞廣。</p>
</div>
<div class='div-orig'><p>是諸佛所說所示。所開所演。所安立。所教化。所調伏。所憶念。所分別。甚深廣大種種差別無量方便。無量善巧清淨之法。於彼一切皆能受持。</p>
</div>
<div class='div-commentary'><p style="margin-left:1em">次顯聞憶持。於中二。先聞持教法。</p>
</div>
<div class='div-orig'><p>又於其中若義若文。若一人。若眾會。如其音辭。如其智慧。如所了達。如所示現。如所調伏。如其境界。如其所依。如其出道。於彼一切悉能記持不忘不失。不斷不退。無迷無惑。為他演說令得悟解。終不忘失一文一句。</p>
</div>
<div class='div-commentary'><p style="margin-left:1em">後持圓滿即能持之相。於中二。先舉所持。上文通顯佛所說法。今辨所說差別。於彼下辨能持相兼明轉化。</p>
</div>
<div class='div-orig'><p>如東方。南西北方四維上下亦復如是。</p>
</div>
<div class='div-commentary'><p style="margin-left:1em">三例餘。</p>
</div>
<div class='div-orig'><p>是名菩薩摩訶薩第五無礙清淨天耳智通。</p>
</div>
<div class='div-commentary'><p style="margin-left:1em">結名。</p>
</div>
<div class='div-orig'><p>佛子。菩薩摩訶薩住無體性神通。無作神通。平等神通。廣大神通。無量神通。無作神通。隨念神通。起神通。不起神通。不退神通。不斷神通。不壞神通。增長神通。隨詣神通。</p>
</div>
<div class='div-commentary'><p style="margin-left:1em">第六無體性神通。此即六通中神足通。初標名中有十四名。初一總通。即無體性。餘別中一無功作用。二同理同平。三能普遍。四量難知。五非謂起體起用。六但念即形。七現有作用。八不動本處。九作必究竟。十用無間歇。亦不斷佛種。十一他不能壞。十二能生善根。十三隨何所詣。於十三中初二五八是無體性義。餘即神通義。此二無礙故受斯名。</p>
</div>
<div class='div-orig'><p>此菩薩聞極遠一切世界中諸佛名。所謂無數世界。無量世界。乃至不可說不可說佛剎微塵數世界中諸佛名。聞其名<span class='corr'>已</span>。即自見身在彼佛所。</p>
</div>
<div class='div-commentary'><p style="margin-left:1em">二釋相中三。一明廣大。謂聞多剎佛名即自見身在彼多剎故。</p>
</div>
<div class='div-orig'><p>彼諸世界。或仰或覆。各各形狀。各各方所。各各差別。無邊無礙。種種國土。種種時劫。無量功德各別莊嚴。彼彼如來於中出現。示現神變。稱揚名號。無量無數各各不同。此菩薩一得聞彼諸如來名。不動本處。而見其身在彼佛所禮拜尊重承事供養。問菩薩法入佛智慧。悉能了達諸佛國土道場眾會及所說法。至於究竟無所取著。</p>
</div>
<div class='div-commentary'><p style="margin-left:1em">二明無量不起等義。謂又於彼佛重聞佛名。便往敬事。受道無著故。</p>
</div>
<div class='div-orig'><p>如是經不可說不可說佛剎微塵數劫。普至十方而無所往。然詣剎觀佛聽法請道。無有斷絕。無有廢捨。無有休息。無有疲厭。修菩薩行成就大願。悉令具足曾無退轉。為令如來廣大種性不斷絕故。</p>
</div>
<div class='div-commentary'><p style="margin-left:1em">三明不斷義。謂於多時體用無礙故。</p>
</div>
<div class='div-orig'><p>是名菩薩摩訶薩第六住無體性無動作往一切佛剎智神通。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。菩薩摩訶薩以善分別一切眾生言音智通。</p>
</div>
<div class='div-commentary'><p style="margin-left:1em">第七善分別言音通。此從第五約音聲言辭分出。初標名。從所了得名。即依主得名。若從所發得名。即通持業。</p>
</div>
<div class='div-orig'><p>知不可說不可說佛剎微塵數世界中眾生種種言辭。所謂聖言辭。非聖言辭。天言辭。龍言辭。夜叉言辭。乾闥婆。阿修羅。迦樓羅。緊那羅。摩睺羅伽。人及非人。乃至不可說不可說眾生所有言辭。各各表示種種差別。如是一切皆能了知。</p>
</div>
<div class='div-commentary'><p style="margin-left:1em">二釋相中二。先知言辭。</p>
</div>
<div class='div-orig'><p>此菩薩隨所入世界。能知其中一切眾生所有性欲。如其性欲為出言辭。悉令解了無有疑惑。如日光出現普照眾色。令有目者悉得明見。菩薩摩訶薩亦復如是。以善分別一切言辭智。深入一切言辭雲。所有言辭令諸世間聰慧之者悉能解了。</p>
</div>
<div class='div-commentary'><p style="margin-left:1em">次明發言辭。謂隨樂差別而發言故。有法喻合。</p>
</div>
<div class='div-orig'><p>是名菩薩摩訶薩第七善分別一切言辭智神通。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。菩薩摩訶薩以出生無量阿僧祇色身莊嚴智通。</p>
</div>
<div class='div-commentary'><p style="margin-left:1em">第八色身莊嚴智通。此從第六神足。約業用及色身分出。依所現得名。即有財立稱。</p>
</div>
<div class='div-orig'><p>知一切法遠離色相。無差別相。無種種相。無無量相。無分別相。無青黃赤白相。</p>
</div>
<div class='div-commentary'><p style="margin-left:1em">二釋相中三。初知無色。以色即空故。二菩薩如是下明能現色。以空即色故。三佛子下雙明無色現色。所為不礙悲故。今初。由了法界無定實色。舉體即空。非斷空故。空中無色不礙色故。存亡隱顯皆自在故。方能隨樂現種種色。故先明之。於十六句。初一總知色性離相。亦無有法而為空故。餘五別明離何等相。一離差別相。麤妙長短等同一無生體故。二種種異相虗故。三無量多相離故。又無大小絕分量故。四但妄分別。求叵得故。色空二見皆情取故。即與不即斯見絕故。上通形顯。五離相依形有故。此具法界觀真空觀中四句義。</p>
</div>
<div class='div-orig'><p>菩薩如是入於法界。能現其身作種種色。</p>
</div>
<div class='div-commentary'><p style="margin-left:1em">二能現色中。初結前標後。以即空之色為妙色故。又色空不二成上真空。不二而二現斯妙色。色空融即。為真法界。緣起無盡。即一現多。</p>
</div>
<div class='div-orig'><p>所謂無邊色。無量色。清淨色。莊嚴色。普徧色。無比色。普照色。增上色。無違逆色。具諸相色。離眾惡色。大威力色。可尊重色。無窮盡色。眾雜妙色。極端嚴色。不可量色。善守護色。能成熟色。隨化者色。無障礙色。甚明徹色。無垢濁色。極澄淨色大勇健色。不思議方便色。不可壞色。離瑕翳色。無障闇色。善安住色。妙莊嚴色。諸相端嚴色。種種隨好色。大尊貴色。妙境界色。善磨瑩色。清淨深心色。熾然明盛色。最勝廣大色。無間斷色。無所依色。無等比色。充滿不可說佛剎色。增長色。堅固攝受色。最勝功德色。隨諸心樂色。清淨解了色。積集眾妙色。善巧決定色。無有障礙色。虗空明淨色。清淨可樂色。離諸塵垢色。不可稱量色。妙見色。普見色。隨時示現色。寂靜色。離貪色。真實福田色。能作安隱色。離諸怖畏色。離愚癡行色。智慧勇猛色。身相無礙色。遊行普徧色。心無所依色。大慈所起色。大悲所現色。平等出離色。具足福德色。隨心憶念色。無邊妙寶色。寶藏光明色。眾生信樂色。一切智現前色。歡喜眼色。眾寶莊嚴第一色。無有處所色。自在示現色。種種神通色。生如來家色。過諸譬喻色。周徧法界色。眾皆往詣色。種種色。成就色。出離色。隨所化者威儀色。見無厭足色。種種明淨色。能放無數光網色。不可說光明種種差別色。不可思香光明超過三界色。不可量日輪光明照耀色。示現無比月身色。無量可愛樂華雲色。出生種種蓮華鬘雲莊嚴色。超過一切世間香燄普熏色。出生一切如來藏色。不可說音聲開示演暢一切法色。具足一切普賢行色。</p>
</div>
<div class='div-commentary'><p style="margin-left:1em">後別顯不同。有一百三種。或從色相立名。或就德受稱。可以意求。然皆是稱法界之色。不同變礙。但隨所顯以立色名。</p>
</div>
<div class='div-orig'><p>佛子。菩薩摩訶薩深入如是無色法界。能現比等種種色身。令所化者見。令所化者念。為所化者轉法輪。隨所化者時。隨所化者相。令所化者親近。令所化者開悟。為所化者起種種神通。為所化者現種種自在。為所化者施種種能事。</p>
</div>
<div class='div-commentary'><p style="margin-left:1em">二雙明所為中。初結前。後令所化下顯其所為。有十句。</p>
</div>
<div class='div-orig'><p>是名菩薩摩訶薩為度一切眾生故勤修成就第八無數色身智神通。</p>
</div>
<div class='div-commentary'><p style="margin-left:1em">第八無數色身智神通。</p>
</div>
<div class='div-orig'><p>佛子。菩薩摩訶薩以一切法智神通。</p>
</div>
<div class='div-commentary'><p style="margin-left:1em">第九一切法智通。初標名。從所知真俗等法受稱。</p>
</div>
<div class='div-orig'><p>知一切法無有名字。無有種性。無來無去。非異非不異。非種種非不種種。非二非不二。</p>
</div>
<div class='div-commentary'><p style="margin-left:1em">二釋相中二。初明知法。即內證事理。後此菩薩下明演法。即外益眾生。亦是前明即是恒理。後明即理恒事。用寂寂用無障礙故。今初又二。初約離言顯實。次無我下約二空顯實。今初。初三句一向顯實。一名無得物之功故。二緣成無性故。三體絕去來故。下有三句相對顯實。然此三對釋有三義。一唯約實。則相待而空故異。相互無故云不異。遮異言不異。亦無不異可得。云非不異。二約雙顯。體則不異。相非不異。三約雙遮。相即性故非異。性即相故非不異。又相非相故不異。性非性故非不異。故離二邊不住中道。</p>
</div>
<div class='div-orig'><p>無我無比。不生不滅。不動不壞。無實無虗。一相無相。非無非有。非法非非法。不隨於俗。非不隨俗。非業非非業。非報非非報。非有為。非無為。非第一義。非不第一義。非道非非道。非出離。非不出離。非量非無量。非世間。非出世間。非從因生。非不從因生。非決定。非不決定。非成就。非不成就。非出。非不出。非分別。非不分別。非如理。非不如理。</p>
</div>
<div class='div-commentary'><p style="margin-left:1em">二約二空顯中。亦初三對。一向顯實。無比者無有我所與我為比對故。無實下且約顯實以釋。一虗實皆緣顯故。二法性不並真故。一相一亦不為一故。無相有無皆法對彼。故無法與非法。但假施設。並就實而求。能治所治無不雙寂。</p>
</div>
<div class='div-orig'><p>此菩薩不取世俗諦。不住第一義。不分別諸法。不建立文字。隨順寂滅性。</p>
</div>
<div class='div-commentary'><p style="margin-left:1em">二演法外益中三。一牒前成智。為起用所依故。</p>
</div>
<div class='div-orig'><p>不捨一切願。見義知法。興布法雲。降霔法雨。</p>
</div>
<div class='div-commentary'><p style="margin-left:1em">二正明演法。</p>
</div>
<div class='div-orig'><p>雖知實相不可言說。而以方便無盡辯才。隨法隨義次第開演。以於諸法言辭辯說皆得善巧。大慈大悲悉<span class='corr'>已</span>清淨。能於一切離文字法中出生文字。與法與義隨順無違。為說諸法悉從緣起。</p>
</div>
<div class='div-commentary'><p style="margin-left:1em">三寂用無礙。於中三。初寂不礙用。</p>
</div>
<div class='div-orig'><p>雖有言說而無所著。演一切法辯才無盡。分別安立開法示導。令諸法性具足明顯。斷眾疑網悉得清淨。雖攝眾生不捨真實。</p>
</div>
<div class='div-commentary'><p style="margin-left:1em">次用不礙寂。</p>
</div>
<div class='div-orig'><p>於不二法而無退轉。常能演說無礙法門。以眾妙音隨眾生心。普雨法雨而不失時。</p>
</div>
<div class='div-commentary'><p style="margin-left:1em">後寂用無二。</p>
</div>
<div class='div-orig'><p>是名菩薩摩訶薩第九一切法智神通。</p>
</div>
<div class='div-commentary'><p style="margin-left:1em">結名。</p>
</div>
<div class='div-orig'><p>佛子。菩薩摩訶薩以一切法滅盡三昧智通。</p>
</div>
<div class='div-commentary'><p style="margin-left:1em">第十滅定智通。於漏盡以慧定分九十二通。此中三。初標名。云一切法滅盡者。謂五聚之法。皆當體寂滅故。斯即理滅。不同餘宗滅定。但明事滅。唯滅六七心心所法。不滅第八等。但事滅故。不能即定而用。證理滅故。定散無礙。由即事而理故不礙滅。即理而事故不礙用。是以文云雖念念入而不廢菩薩道等。亦非心定而身起用。亦不獨明定散雙絕。但是理事無礙故。上七地云雖行實際而不作證。能念念入亦念念起。及淨名云不起滅定現諸威儀。皆斯義也。事理非一。故一切法滅盡之神通。非異故滅盡即通。通二釋也。</p>
</div>
<div class='div-orig'><p>於念念中入一切法滅盡三昧。</p>
</div>
<div class='div-commentary'><p style="margin-left:1em">釋相中二。先明即定體用自在。後此菩薩住三昧下。明入定時分自在。前中亦二。先標入定。</p>
</div>
<div class='div-orig'><p>亦不退菩薩道。不捨菩薩事。不捨大慈大悲心。修習波羅蜜未甞休息。觀察一切佛國土無有厭倦。不捨度眾生願。不斷轉法輪事。不廢教化眾生業。不捨供養諸佛行。不捨一切法自在門。不捨常見一切佛。不捨常聞一切法。知一切法平等無礙。自在成就一切佛法。所有勝願皆得圓滿。了知一切國土差別。入佛種性到於彼岸。能於彼彼諸世界中。學一切法了法無相。知一切法皆從緣起無有體性。然隨世俗方便演說。雖於諸法心無所住。然順眾生諸根欲樂。方便為說種種諸法。</p>
</div>
<div class='div-commentary'><p style="margin-left:1em">二明不礙用。於中初二句總。未作不退。現作不捨。正簡事滅。以顯真滅。餘句別顯可知。</p>
</div>
<div class='div-orig'><p>此菩薩住三昧時隨其心樂。或住一劫。或住百劫。或住千劫。或住億劫。或住百億劫。或住千億劫。或住百千億劫。或住那由他億劫。或住百那由他億劫。或住千那由他億劫。或住百千那由他億劫。或住無數劫。或住無量劫。乃至或住不可說不可說劫。</p>
</div>
<div class='div-commentary'><p style="margin-left:1em">二明入定時分自在。中三初長短隨心。</p>
</div>
<div class='div-orig'><p>菩薩入此一切法滅盡三昧。雖復經於爾所劫住。而身不離散。不羸瘦。不變異。非見非不見。不滅不壞。不疲不懈。不可盡竭。</p>
</div>
<div class='div-commentary'><p style="margin-left:1em">二威儀不忒。</p>
</div>
<div class='div-orig'><p>雖於有於無悉無所作。而能成辦諸菩薩事。所謂恒不捨離一切眾生。教化調伏未曾失時。令其增長一切佛法。於菩薩行悉得圓滿。為欲利益一切眾生。神通變化無有休息。譬如光影普現一切。而於三昧寂然不動。</p>
</div>
<div class='div-commentary'><p style="margin-left:1em">二不礙起用。定散雙行。於中先法後喻。光影普現。寂然無心。隨器虧盈。體無來去。</p>
</div>
<div class='div-orig'><p>是為菩薩摩訶薩入一切法滅盡三昧智神通。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。菩薩摩訶薩住於如是十種神通。一切天人不能思議。一切眾生不能思議。一切聲聞一切獨覺及餘一切諸菩薩眾如是皆悉不能思議。此菩薩身業不可思議。語業不可思議。意業不可思議。三昧自在不可思議。智慧境界不可思議。</p>
</div>
<div class='div-commentary'><p style="margin-left:1em">大文第三總歎勝能。中二。一形劣顯勝。劣不測故。</p>
</div>
<div class='div-orig'><p>唯除諸佛及有得此神通菩薩。餘無能說此人功德稱揚讚歎。</p>
</div>
<div class='div-commentary'><p style="margin-left:1em">二以勝顯勝。謂佛等方測故。</p>
</div>
<div class='div-orig'><p>佛子。是為菩薩摩訶薩十種神通。若菩薩摩訶薩住此神通。悉得一切三世無礙智神通。</p>
</div>
<div class='div-commentary'><p style="margin-left:1em">大文第四結數辨果。</p>
<p style="margin-left:1em">上十通品竟。</p>
</div></div>
<div class='div-pin'><a id='mulu84' />
<p class='h2'>十忍品第二十九</p>
<div class='div-commentary'><p style="margin-left:1em">初來意者。為答前普光十頂問故。前二<span class='corr'>已</span>明定通用廣。今此辨其智慧深奧。故次來也。二釋名者。忍謂忍解印可。即智照觀達。寄圓顯十。三宗趣者。智行深奧為宗。為得佛果無礙無盡為趣。然此忍行約位即等覺後心。為斷微細無明。若約圓融。實通五位。寄終極說。體即是智。不同餘宗。忍因智果。雖是一智。隨義別說。二三四五等。諸教不同。今此圓教故說十種。</p>
</div>
<div class='div-orig'><p>爾時普賢菩薩。告諸菩薩言。佛子。菩薩摩訶薩有十種忍。</p>
</div>
<div class='div-commentary'><p style="margin-left:1em">四正釋文。文有長行偈頌。前中四一舉數歎勝。二列名顯要。三依名廣釋。四總結其名。今初。</p>
</div>
<div class='div-orig'><p>若得此忍。則得到於一切菩薩無礙忍地。一切佛法無礙無盡。</p>
</div>
<div class='div-commentary'><p style="margin-left:1em">後歎勝。到無礙地。即自分因圓。佛法無礙。即勝進果滿。</p>
</div>
<div class='div-orig'><p>何者為十。所謂音聲忍。順忍。無生法忍。如幻忍。如燄忍。如夢忍。如響忍。如影忍。如化忍。如空忍。</p>
</div>
<div class='div-commentary'><p style="margin-left:1em">二列名顯要中。初徵數。次列名。後顯要名中。前三約法。後七就喻。三中。初一約教。謂忍於教聲。從境為名。音聲之忍。次一約行。順諸法故。順即是忍。三無生忍者。若約忍無生理。即無生之忍。若約無生之忍。及煩惱不生。則無生即忍。通二釋也。又此三忍。約通相說。前二皆是無生忍之加行。順向無生。後一方契。若約當位。三忍迢然。不應此位方有順無生忍。故順但順理。不是順忍。若爾。何異無生。順忍通順事理。故不同無生。經云。法有亦順知等。又依五忍。位當寂滅。今約三忍明義。故當無生。後七約喻中。並是依主。謂如幻之忍等故。然此七喻。有七家所釋不一。謂光統賢首攝論遠公金剛大品楞伽皆明此喻。初光統云。前四喻。音聲。電即今之影與化喻。順忍。空喻無生。又云幻者。起無起相。焰者境無境相。夢者知無知相。響者聞無聞相。電者住無住相。今既云影。應云現無現相。化者有無有相。空者為無為相。此則能喻局於一相。所喻義通多法。在文雖無。於理無失。次賢首云。觀識如幻想如燄。受如夢。聲如響。行如電。色如化。總觀一切蘊界處等。畢竟空故如虗空也。三若依攝論第五。八喻皆喻依他起性。然並為遣疑。所疑不同故所喻亦異。疑有八轉。并後四家互相發明。文繁不錄。今經多同前通。而偈所喻亦有局者。顯義無方故。<span class='corr'>已</span>釋列名。</p>
</div>
<div class='div-orig'><p>此十種忍。三世諸佛<span class='corr'>已</span>說。今說。當說。</p>
</div>
<div class='div-commentary'><p style="margin-left:1em">次顯要。要故同說。</p>
</div>
<div class='div-orig'><p>佛子。云何為菩薩摩訶薩音聲忍。謂聞諸佛所說之法。不驚不怖不畏。深信悟解愛樂趣向。專心憶念修習安住。是名菩薩摩訶薩第一音聲忍。</p>
</div>
<div class='div-commentary'><p style="margin-left:1em">大文第三依名廣釋。即為十段。前七皆三。謂徵起釋義結名。初忍釋中十一句。初句總舉所聞。謂三無性等法。餘顯能聞入法。謂聞無相不驚。以解徧計無所有故。聞無生不怖。以解依他必無生故。聞無性不畏。以解真如無性性故。又釋於真空法聞時不驚越。思時不續怖。修時不定畏。又聞有無所有不驚。聞空無所有故不畏。並如諸般若論說。深信者聞慧之始。悟解者聞慧之終。初信久解故。專心憶念者修慧之初起加行故。修習為終。正明造修。至定根本故。安住者依定發慧證理相應故。</p>
</div>
<div class='div-orig'><p>佛子。云何為菩薩摩訶薩順忍。謂於諸法思惟觀察。平等無違。隨順了知。令心清淨。正住修習趣入成就。是名菩薩摩訶薩第二順忍。</p>
</div>
<div class='div-commentary'><p style="margin-left:1em">第二忍。釋中有四重止觀。一創修止觀。謂止思一境。觀觀事理。二漸次止觀。謂止安事境。順其理故。名平等無違觀達事理。名隨順了知。偈云。法亦有順知。法無亦順知故。三純熟止觀。謂止惑不生。名令心清淨。觀徹前境。為正住修習。四契合止觀。寂冥理境。名為趣入。智顯於心。故云成就。上四皆止觀俱行。如是方為真實順忍。</p>
</div>
<div class='div-orig'><p>佛子。云何為菩薩摩訶薩無生法忍。</p>
</div>
<div class='div-commentary'><p style="margin-left:1em">第三無生忍。分三。初徵起。</p>
</div>
<div class='div-orig'><p>佛子。此菩薩摩訶薩不見有少法生。亦不見有少法滅。</p>
</div>
<div class='div-commentary'><p style="margin-left:1em">釋中有二。先總明。後何以下徵釋。今初。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">後徵釋中徵意有二。一云何以得知無生滅耶。二云既稱無生法忍。何以不見法滅。</p>
</div>
<div class='div-orig'><p>若無生則無滅。若無滅則無盡。若無盡則離垢。若離垢則無差別。若無差別則無處所。若無處所則寂靜。若寂靜則離欲。若離欲則無作。若無作則無願。若無願則無住。若無住則無去無來。</p>
</div>
<div class='div-commentary'><p style="margin-left:1em">釋中。釋初徵意云真法本自不生。從緣之法無性故不生。以無生故何有於滅。此則以緣集釋無生。以無生釋無滅。此中略無緣集。偈文具有。云何無生釋無滅耶。此有二意。一云若先是生。後必可滅。本既不生。今則無滅。二云既即緣無性稱曰不生。則不待滅竟方無。故次云無滅。此二為總。餘可倣之。釋第二徵意云。夫無生忍。非獨無生必諸法都寂。今從初意立無生稱。故無滅等成無生義。若從別義。亦可得稱無滅忍等。是以信力入印度經。明此忍能淨初歡喜地。云一謂得無生忍。亦令他住。又云無滅忍者。證無生故。斯文可據。又此諸句各有二義。一以前前釋後後。以後後成前前。前前有故後後有。前前無故後後無。二者諸句皆在無生句中。正無生時諸義頓足。以是即事之理。非斷滅故。即理之智無能所故。然文旨包含。略為三釋。一唯約理。二具理智。三唯約智。今初。云何前前有故後後有。謂生法既滅滅則終盡。盡則是垢染法。染則前後別異。別則方處不同。有處則能所非寂。不寂則有所欲。有欲則有營作。作則有所願求。願則心住願事。往則有去有來。今由前前無。故後後斯寂。故以後後顯成無生。此順長行。二雙約理智者。初二是總含於理智。次四顯理無生。後六顯智無生。故偈云其心無染著等。理智契合名無生忍。若唯約智者。由了從緣無生。則智無有起故名無生。無生之智湛然不遷。故名無滅。無滅故用無斷盡。次垢念皆離。常無差異。旁無方所。照而常寂。遇境無染。雖為而無作。雖悲而無願。處世而無住等。法界而無去來。皆以前釋後。以後成前。言亡慮絕。寂照湛然。名無生忍。若唯約知無生理。名無生忍。未足深玄。</p>
</div>
<div class='div-orig'><p>是名菩薩摩訶薩第三無生法忍。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。云何為菩薩摩訶薩如幻忍。</p>
</div>
<div class='div-commentary'><p style="margin-left:1em">第四如幻忍分三。徵起。釋義。結名。今初。</p>
</div>
<div class='div-orig'><p>佛子。此菩薩摩訶薩知一切法。皆悉如幻從因緣起。於一法中解多法。於多法中解一法。</p>
</div>
<div class='div-commentary'><p style="margin-left:1em">釋中先略後廣。略中二。先了幻緣相。後此菩薩下成就忍行。今初。有三。初指法同喻。次從因緣起者彰幻所由。由緣生不實故。後於一法下顯其幻相。初一切法即是所喻。所喻通局<span class='corr'>已</span>見上文。此意明通。通為無為故。大品云。設有一法過於涅槃。我亦說言如夢如幻。涅槃雖真從緣顯故。遣著心故。廣中合云了世如幻。則似有為。然有法世亦通無為。此為有為所隱覆故。所以名世。故後云菩提涅槃亦皆不見者了平等故。就法喻中各開五法。如結一中幻作一馬。一有所依之巾。二幻師術法。三所現幻馬。四馬生即是馬死。五愚小為有。初巾喻法性。二術喻能起因緣。謂惑業等。三喻依他起法即眾生等。四喻依他無性即是圓成。故廣說皆云非也。五喻所為人法。今菩薩反此。故云解了。今經云。從因緣起。能起即第二。所起即第三。以第二為因令悟第三。成第四。遣第五病。歸第一理。然緣亦從緣。故緣果俱幻。中論云。譬如幻化人復作幻化人。即斯意也。然上五義各具有五。一巾性有相無。為馬所隱故。二術用有體無。以作巾無體故。三馬相有實無。以實無而現故。四生即是無。死即是有。以無礙故。五情有理無。但妄見故。後顯幻相。略為二解。一約相類解。一無實則知一切皆然。並從緣故。故云一中解多等。二約圓融復有三義。一以理從事。故說相即。如馬頭之巾不異足巾。說頭即足故。一即多等。無行經云貪欲即是道者。貪欲性故。諸法即貪欲者。即貪實故。二以理融事。一多相即。如馬頭無別有。即以巾為頭。以巾體圓融故。令頭即足。欲云一中解多等。三約緣起相由力。則法界同一幻網。令一多相即。如幻師術力。令多即多等。賢首品云或現須臾作百年等。以幻法虗無障礙故。相即既爾。相入亦然。入則一中多有等。異體既爾。同體亦然。一門既爾。餘門思準。</p>
<p style="margin-left:1em">上了幻從緣竟。</p>
</div>
<div class='div-orig'><p>此菩薩知諸法如幻<span class='corr'>已</span>。了達國土。了達眾生。了達法界。了達世間平等。了達佛出現平等。了達三世平等。成就種種神通變化。</p>
</div>
<div class='div-commentary'><p style="margin-left:1em">二成忍行中。由知法幻成二種行。一忍智現前云了平等。二幻用無礙云成通化。云何平等。一理事平等。如巾馬無二故。色即空等。二理理平等。如頭足俱巾。巾無別故。如聖賢同如。三事事平等。如前一多中說。</p>
</div>
<div class='div-orig'><p>譬如幻非象非馬。非車非步。非男非女。非童男非童女。非樹非葉。非華非果。非地非水。非火非風。非晝非夜。非日非月。非半月非一月。非一年非百年。非一劫非多劫。非定非亂。非純非雜。非一非異。非廣非狹。非多非少。非量非無量。非麤非細。非是一切種種眾物。</p>
</div>
<div class='div-commentary'><p style="margin-left:1em">第二廣中三。一喻。二合。三忍行成。初中二。先明性無。即體空義。故結云非是一切種種之物所非之事。亦可次第對前情非情境。</p>
</div>
<div class='div-orig'><p>種種非幻幻非種種。然由幻故示現種種差別之事。</p>
</div>
<div class='div-commentary'><p style="margin-left:1em">二明其相有。即相差別義。故云然由幻故示現別事。於中初二句結前生後。種種非幻者象等非幻故。下句反此。法合可知。然由下正顯相有。雖互相非。然由因起果。虗而假現。又喻智了平等。而起化用。</p>
</div>
<div class='div-orig'><p>菩薩摩訶薩亦復如是。觀一切世間如幻。所謂業世間。煩惱世間。國土世間。法世間。時世間。趣世間。成世間。壞世間。運動世間。造作世間。</p>
</div>
<div class='div-commentary'><p style="margin-left:1em">二法合。文有總別。皆言世間者。有二義。一可破壞故。即喻有為。二隱覆名世。亦通無為。則法通五類。趣為五趣。成壞約器一期說故。運動通情非情。念念移故。造作唯情。現營為故。</p>
</div>
<div class='div-orig'><p>菩薩摩訶薩觀一切世間如幻時。不見眾生生。不見眾生滅。不見國土生。不見國土滅。不見諸法生。不見諸法滅。不見過去可分別。不見未來有起作。不見現在一念住。不觀察菩提。不分別菩提。不見佛出現。不見佛涅槃。不見住大願。不見入正位。不出平等性。</p>
</div>
<div class='div-commentary'><p style="margin-left:1em">第三成忍行中二。先成真智行。由了體空故。故結云不出平等性。又前法中。明即寂之照。云了平等。此明即智之止。故云不見。是知無幻之幻。方是幻法。絕見之見。方為見幻。</p>
</div>
<div class='div-orig'><p>是菩薩雖成就佛國土。知國土無差別。雖成就眾生界。知眾生無差別。雖普觀法界。而安住法性寂然不動。雖達三世平等。而不違分別三世法。雖成就蘊處而永斷所依。雖度脫眾生而了知法界平等無種種差別。雖知一切法遠離文字不可言說而常說法辯才無盡。雖不取著化眾生事而不捨大悲。為度一切轉於法輪。雖為開示過去因緣而知因緣性無有動轉。</p>
</div>
<div class='div-commentary'><p style="margin-left:1em">二明動寂無二。亦權實不二。故云智不得有無而興大悲心。由了體空。不壞幻相差別。故如象生即是象死。此二相對。應成四句。謂此二無二故非異。無不二故非一。非一即非異。故非非一。非異即非一故非非異。亦絕雙照故非亦一亦異。若以巾上二義。對象上二義。辯非一異。略有十句。一以巾上成象義。對象上差別義。合為一際。名不異。此是以本隨末。就末明不異。經云法身流轉五道名為眾生。如來藏與因俱。若生若滅等。二以巾上住自位義。象上體空義。合為一際。名不異。此是以末歸本。就本明不異。經云一切眾生即如。不復更滅等。三以攝末所歸之本。與攝本所從之末。此二雙融無礙不異。此是本末平等為不異。以前二經文不相離故。四以所攝歸本之末。亦與所攝隨末之本。此二相奪故名不異。此是本末雙泯不異。以真妄平等。異不可得故。次下四門明非一。謂五以巾住自位義。與象上差別義。此二本末相違相背。故名非一。楞伽云如來藏不在阿賴耶中。是故七識有生滅。如來藏者不生滅。此之謂也。六巾上成象義。與象上體空義。此二相返相害。故非一。楞伽云七識不流轉不受苦樂非涅槃因。唯如來藏受苦樂等。七以初相背與次相害。此二義別。故名非一。謂相背則各相背捨。相去懸遠。相害則相與敵對。親相食害。是故遠近非一。以前經文不相離故。八以極相害俱泯而不泯。與相背俱存而不存。不存不泯義為非一。此是成壞非一。以七識即空而是有故。真如即隱而是顯故。九上四非一與四非異而亦非一以義不雜故。十然亦不異以理徧通。法無二故。若以不異門。取諸門極相和會。若以非一門。取諸門極相違害。極違而極順者。是無障礙法也。巾象相對既爾。術等相對交絡諸句準之。上下諸文非一異義。皆準此釋。</p>
</div>
<div class='div-orig'><p>是名菩薩摩訶薩第四如幻忍。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。云何為菩薩摩訶薩如燄忍。</p>
</div>
<div class='div-commentary'><p style="margin-left:1em">第五如燄忍。分三。初徵起。釋結。今初。</p>
</div>
<div class='div-orig'><p>佛子。此菩薩摩訶薩知一切世間同於陽燄。</p>
</div>
<div class='div-commentary'><p style="margin-left:1em">釋中有三。一指法同喻。二譬如下別顯喻相。三總以法合。</p>
</div>
<div class='div-orig'><p>譬如陽燄無有方所。非內非外。非有非無。非斷非常。非一色非種種色。亦非無色。</p>
</div>
<div class='div-commentary'><p style="margin-left:1em">二中若別開義門亦具五義。一空地。二陽氣。三氣與空地合而有燄。四燄似水即無水。五令渴鹿謂有。初喻如來藏。二喻無明習氣。三喻習氣勳動心海。起緣生似法。四喻依他無生。五喻凡小執實。</p>
</div>
<div class='div-orig'><p>但隨世間言說顯示。</p>
</div>
<div class='div-commentary'><p style="margin-left:1em">次喻其相有。</p>
</div>
<div class='div-orig'><p>菩薩如是如實觀察。了知諸法。現證一切令得圓滿。</p>
</div>
<div class='div-commentary'><p style="margin-left:1em">三法合中。初明了法現證。下明成忍行。</p>
</div>
<div class='div-orig'><p>是名菩薩摩訶薩第五如燄忍。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。云何為菩薩摩訶薩如夢忍。</p>
</div>
<div class='div-commentary'><p style="margin-left:1em">第六如夢忍。亦徵釋結如前。</p>
</div>
<div class='div-orig'><p>佛子。此菩薩摩訶薩知一切世間如夢。譬如夢非世間。非離世間。非欲界。非色界。非無色界。非生非沒。非染非淨。而有示現。</p>
</div>
<div class='div-commentary'><p style="margin-left:1em">二舉喻相。然開此夢義亦有五法。一所依謂悟心。以喻本識。二所因謂睡蓋。以喻無明習氣。三所現謂夢相差別。以喻緣所起法。四夢事。非有非無。但心變故。非見前法。五令夢者取以為實。文中。初明俱非。喻法非有。後云而示現有。喻法而有。辯為俱句。互奪為雙非。然此四句皆由以是夢故。謂一以是夢故有夢事。現於夢者為有。二既言是夢。其性必虗。於無實處而見實故。然語有則全攝無而為有。言無則全攝有而為無。以非二相故。非但相有性無而<span class='corr'>已</span>。思之。三以是夢故必具二義。全有之無與全無之有。二門峙立。不相是故。非是半有半無。四即言是夢。必是雙非。形奪俱融。二相盡故。然此俱非不違雙是。若不奪無令盡。無以為無。若不奪有令盡。無以為有。是故存亡不礙。俱泯自在。方為夢自在法門。是故經云世間恒如夢。智不得有無。此之謂也。</p>
</div>
<div class='div-orig'><p>菩薩摩訶薩亦復如是。知一切世間悉同於夢。無有變異故。如夢自性故。如夢執著故。如夢性離故。如夢本性故。如夢所現故。如夢無差別故。如夢想分別故。如夢覺時故。</p>
</div>
<div class='div-commentary'><p style="margin-left:1em">三合喻中十句。初句為總。次無有下別。別中初句近上總句。略無如夢二字。於九句中前八辨夢。後一明覺。就前八中攝為四對。初二明常無常門。體虗無變即是常義。自性無恒是無常義。次二辨真妄門。妄由著生。真由性離。次二性相門。性本一如。相現多種。後二明一異門。但是一心。一而無別。隨相分別異異不同。又唯是一夢。相現多種。上之四門各雙存互奪。以為四句。思之可見。後一句明覺。即止觀門。謂要在覺時方知是夢。正夢之時不知是夢。純昏心故。設知是夢。亦未覺故。覺時了夢。知實無夢。然由夢方有覺故。辨夢覺時。若離於夢。夢覺斯絕。觀了上之多門。止不取於夢妄。如此方為了夢法門。</p>
</div>
<div class='div-orig'><p>是名菩薩摩訶薩第六如夢忍。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。云何為菩薩摩訶薩如響忍。</p>
</div>
<div class='div-commentary'><p style="margin-left:1em">第七如響忍。分三。初徵。二釋。三結。今初。</p>
</div>
<div class='div-orig'><p>佛子。此菩薩摩訶薩聞佛說法觀諸法性。修學成就到於彼岸。</p>
</div>
<div class='div-commentary'><p style="margin-left:1em">二釋中。分三。一忍行所因。二知一切下成忍之相。三此菩薩下忍成之益。今初。由聞起觀能成忍故。</p>
</div>
<div class='div-orig'><p>知一切音聲悉同於響。無來無去如是示現。</p>
</div>
<div class='div-commentary'><p style="margin-left:1em">二中先法後喻。法中有二。一指法同喻。略顯其相。通知一切音聲如響。無去無來明其體空。如是示現彰其相有。</p>
</div>
<div class='div-orig'><p>佛子。此菩薩摩訶薩觀如來聲。不從內出。不從外出。亦不從於內外而出。雖了此聲非內非外非內外出。而能示現善巧名句成就演說。</p>
</div>
<div class='div-commentary'><p style="margin-left:1em">二了知佛聲如響。非獨但喻世間聲故。於中先明即有之無。離機無聲故非內。離佛無聲故非外。二法相依故非內外。若言內外合者。便有二聲。內外相依即顯無性。後雖了此聲下明即無之有。故牒非三而能巧現。</p>
</div>
<div class='div-orig'><p>譬如谷響從緣所起。</p>
</div>
<div class='div-commentary'><p style="margin-left:1em">第二喻顯。於中四。一喻。二合。三轉喻。四重合。今初。直舉從緣所起。明響無性。無性之相<span class='corr'>已</span>見法中。然有五法。一空谷。二有聲。此二是緣。三聲。擊空谷便有響應。此明所起。四者有而非真。此彰無性。五愚小謂有。然此一喻。通喻三法。一喻上一切聲。則谷喻喉[(壹-豆+亞)*(女/?/木)]。聲喻風氣。二喻上如來聲。則谷喻如來。聲喻緣感。三喻一切法。則谷喻如來藏。聲喻無明習氣。</p>
</div>
<div class='div-orig'><p>而無法性無有相違。令諸眾生隨類各解而得修學。</p>
</div>
<div class='div-commentary'><p style="margin-left:1em">第二法合。但各佛聲。以從近故。然而至令諸眾生隨類各解。言含法喻。謂約法則如來之聲。不違法性。而能隨類。合上能巧示現。約喻則不違本聲事法之性。隨其呼人類別各解。</p>
</div>
<div class='div-orig'><p>如帝釋夫人阿修羅女名曰舍支。於一音中出千種音。亦不心念令如是出。</p>
</div>
<div class='div-commentary'><p style="margin-left:1em">三轉以喻顯。此有二意。一則喻上佛聲一音隨類。二則喻下菩薩無心普演。</p>
</div>
<div class='div-orig'><p>菩薩摩訶薩亦復如是。入無分別界成就善巧隨類。之音。於無邊世界中恒轉法輪。</p>
</div>
<div class='div-commentary'><p style="margin-left:1em">四重合。</p>
</div>
<div class='div-orig'><p>此菩薩善能觀察一切眾生。以廣長舌相而為演說。其聲無礙徧十方土。令隨所宜聞法各異。</p>
</div>
<div class='div-commentary'><p style="margin-left:1em">三忍成之益。於中二。一隨機徧說。</p>
</div>
<div class='div-orig'><p>雖知聲無起而普現音聲。雖知無所說而廣說諸法。妙音平等隨類各解。悉以智慧而能了達。</p>
</div>
<div class='div-commentary'><p style="margin-left:1em">次明權實雙行以同於響。性相無礙故。是則由聞如響之教。了如響之聲發如響之音。演如響之法也。</p>
</div>
<div class='div-orig'><p>是名菩薩摩訶薩第七如響忍。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>佛子。云何為菩薩摩訶薩如影忍。</p>
</div>
<div class='div-commentary'><p style="margin-left:1em">第八如影忍。文分四別。一標。二釋。三結。四果。</p>
</div>
<div class='div-orig'><p>佛子。此菩薩摩訶薩非於世間生。非於世間沒。非在世間內。非在世間外。非行於世間非不行於世間。非同於世間非異於世間。非往於世間非不往世間。非住於世間非不住世間。非是世間非出世間。</p>
</div>
<div class='div-commentary'><p style="margin-left:1em">釋中有三。謂法喻合。今初。法中有十一對。分三。初七對雙遮顯性。以成止行。如影無實故。</p>
</div>
<div class='div-orig'><p>非修菩薩行非捨於大願。非實非不實。</p>
</div>
<div class='div-commentary'><p style="margin-left:1em">二二對雙照性相以成觀行。如影雖虗而現。故性則非修。相乃不捨。真即俗故非實。俗即真故非不實。</p>
</div>
<div class='div-orig'><p>雖常行一切佛法。而能<span class='corr'>辦</span>一切世間事。不隨世間流。亦不住法流。</p>
</div>
<div class='div-commentary'><p style="margin-left:1em">三二對遮照無礙。成雙運自在行。初對雙照真俗。即權實雙行。後對雙遮真俗即權實雙寂。遮照一時為雙運。互奪無礙為自在。以此結上二段。同斯無礙為忍相之深玄。</p>
</div>
<div class='div-orig'><p>譬如日月男子女人舍宅山林河泉等物。</p>
</div>
<div class='div-commentary'><p style="margin-left:1em">二喻中文具五法。一日等為所依本質。二於油下明能現之處。上二是緣。三而現其影明緣之所起。四影與油下明有之非有。五然諸下愚小謂有。今初。若約影喻。別喻菩薩現身。則日等喻悲智願等。若約影喻通喻一切法。則日喻因。其河泉二種。雖通能現。且為所現。長河飛泉入鏡中故。</p>
</div>
<div class='div-orig'><p>於油於水於身於寶於明鏡等清淨法中。</p>
</div>
<div class='div-commentary'><p style="margin-left:1em">二能現中亦有通別。別喻機感及應現處。通喻於緣謂無明等。</p>
</div>
<div class='div-orig'><p>而現其影。</p>
</div>
<div class='div-commentary'><p style="margin-left:1em">三明所起中亦有通別。二果可知。</p>
</div>
<div class='div-orig'><p>影與油等非一非異非離非合。於川流中亦不漂度。於池井內亦不沈沒。雖現其中無所染著。</p>
</div>
<div class='div-commentary'><p style="margin-left:1em">四明有非有中。攝多義門。於中一異合離通顯影義。然一異約此影彼影。合離約影對水等。次於川流下別顯影義。不通二影。如月暎淮流。流水不將月去。光臨潭上。萬仞不見光沈。喻菩薩同世遷流不漂生死。證真寂滅不沈涅槃。後雖現下雙結有無。喻性相交徹兼於鏡像。</p>
</div>
<div class='div-orig'><p>然諸眾生知於此處有是影現。亦知彼處無如是影。遠物近物雖皆影現。影不隨物而有近遠。</p>
</div>
<div class='div-commentary'><p style="margin-left:1em">五取為有中。由以有無為有無。不知即影了不可取。故成執著。於中先取有無為著。後遠物下舉影正義。顯上為執。不知此影無遠近故。</p>
</div>
<div class='div-orig'><p>菩薩摩訶薩亦復如是。能知自身及以他身一切皆是智之境界。不作二解謂自他別。而於自國土於他國土。各各差別一時普現。</p>
</div>
<div class='div-commentary'><p style="margin-left:1em">第三合中二。先正合前文。於中初舉智境。合前本質。次而於下合前油等。後各各下合前現影。</p>
</div>
<div class='div-orig'><p>如種子中無有根芽莖節枝葉而能生起如是等事。菩薩摩訶薩亦復如是。於無二法中分別二相。善巧方便通達無礙。</p>
</div>
<div class='div-commentary'><p style="margin-left:1em">二轉以喻合非有之有。於中先喻後合。有無無礙名方便等。</p>
</div>
<div class='div-orig'><p>是名菩薩摩訶薩第八如影忍。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>菩薩摩訶薩成就此忍。雖不往詣十方國土。而能普現一切佛剎亦不離此。亦不到彼。如影普現所行無礙。令諸眾生見差別身同於世間堅實之相。</p>
</div>
<div class='div-commentary'><p style="margin-left:1em">第四果中三。初得稱性之身。如影不往而至。不分而徧故。</p>
</div>
<div class='div-orig'><p>然此差別即非差別。別與不別無所障礙。</p>
</div>
<div class='div-commentary'><p style="margin-left:1em">次結成無礙。以無差是差之無差故。雖不往而遍。令物見殊。差是無差之差。故雖遍而不在彼此。</p>
</div>
<div class='div-orig'><p>此菩薩從於如來種性而生。身語及意清淨無礙。故能獲得無邊色相清淨之身。</p>
</div>
<div class='div-commentary'><p style="margin-left:1em">後顯此身因。其無邊身近局果中。亦通前法。</p>
</div>
<div class='div-orig'><p>佛子。云何為菩薩摩訶薩如化忍。</p>
</div>
<div class='div-commentary'><p style="margin-left:1em">第九如化忍。文分四別。一標二釋三結四果。標云化者。無而忽有故。</p>
</div>
<div class='div-orig'><p>佛子。此菩薩摩訶薩知一切世間皆悉如化。</p>
</div>
<div class='div-commentary'><p style="margin-left:1em">釋中有三。謂法喻合。法中二。先總標。標法同喻。具能所知。既知一切世間。不局所化情類。略標世間必具出世。</p>
</div>
<div class='div-orig'><p>所謂一切眾生意業化。覺想所起故。一切世間諸行化。分別所起故。一切苦樂顛倒化。妄取所起故。一切世間不實法化。言說所現故。一切煩惱分別化。想念所起故。</p>
</div>
<div class='div-commentary'><p style="margin-left:1em">後別顯。先顯所知。後顯能知。前中十句。前五染化。後五淨化。今初。不出業惑苦三。前四是苦即五蘊相。一識由想起。二行因識生。分別是識故。三受因想起。想取愛憎相故。四色亦行生。無記報色。如沫不實。名言熏習。即是行故。五即是惑。惑由想行。念即行故。業通二處。初句意業。此句分別。皆是業故。此中意等從緣無性。如化不實。本無今有。如化相現。故仁王云法本自無。因緣生諸。淨化二義。倣此可知。</p>
</div>
<div class='div-orig'><p>復有清淨調伏化。無分別所現故。於三世不轉化。無生平等故。菩薩願力化。廣大修行故。如來大悲化。方便示現故。轉法輪方便化。智慧無畏辯才所說故。</p>
</div>
<div class='div-commentary'><p style="margin-left:1em">後明五淨中一方便調生。依真智故。二湛然真智。由理成故。故上文云。智入三世了法平等。三願由行滿。四慈悲。復依方便立故。五具無畏辯。能轉法故。</p>
</div>
<div class='div-orig'><p>菩薩如是了知世間出世間化。現證知。廣大知。無邊知。如事知。自在知。真實知。非虗妄見所能傾動。隨世所行亦不失壞。</p>
</div>
<div class='div-commentary'><p style="margin-left:1em">二別顯能知。於中初二句結前生後。世間結前染。出世結前淨。亦結餘所不盡。謂乃至一法過於涅槃亦如化故。或說涅槃不如化者。大品云為新發意菩薩。恐其驚怖。分別生滅方如化故。了知之言即是生後。次現證下正顯能知。上言了知。知有六義。一若事若理非比度故。二旁無遺故。三契中道故。四稱俗境故。五真俗無礙故。六歸一實諦故。後非虗妄下結上六知。處真道而不傾。行非道而不壞。</p>
</div>
<div class='div-orig'><p>譬如化不從心起。不從心法起。不從業起。不受果報。非世間生。非世間滅。不可隨逐。不可攬觸。非久住。非須臾住。非行世間。非離世間。不專繫一方。不普屬諸方。非有量非無量。不厭不息。非不厭不息。非凡非聖。非染非淨。非生非死。非智非愚。非見非不見。非依世間。非入法界。非黠慧。非遲鈍。非取非不取。非生死。非涅槃。非有非無有。</p>
</div>
<div class='div-commentary'><p style="margin-left:1em">第二喻中應開四義。一能化者以喻因緣。二化現事喻所起果。三現用而無實。四愚小為真。故十喻傳云。猶如化事雖空無實。能令眾生憂苦嗔恚喜樂痴惑。諸法亦爾。云何無實。如彼化人無生老死苦樂。異餘人故。文中有四十句。初句標。次三十七句一向雙非以顯無實。後非有非無有義同二種。一亦是雙非。謂無有亦無故。二雙融性相。化不實故非有。現化事故非無有。</p>
</div>
<div class='div-orig'><p>菩薩如是善巧方便行於世間。修菩薩道。了知世法分身化往。</p>
</div>
<div class='div-commentary'><p style="margin-left:1em">三合中二。先化行。後佛子下化益。前中四。一起化用。以同化相有故。然但云菩薩如是者。以上諸非一一通法。故指上如是為善巧方便。</p>
</div>
<div class='div-orig'><p>不著世間不取自身。於世於身無所分別。不住世間不離世間。不住於法不離於法。</p>
</div>
<div class='div-commentary'><p style="margin-left:1em">二明化智。以了化不實故。</p>
</div>
<div class='div-orig'><p>以本願故不棄捨一眾生界。不調伏少眾生界。不分別法非不分別。知諸法性無來無去。雖無所有而滿足佛法。</p>
</div>
<div class='div-commentary'><p style="margin-left:1em">三雙非顯中。</p>
</div>
<div class='div-orig'><p>了法如化非有非無。</p>
</div>
<div class='div-commentary'><p style="margin-left:1em">四結示化旨。</p>
</div>
<div class='div-orig'><p>佛子。菩薩摩訶薩如是安住如化忍時。悉能滿足一切諸佛菩提之道利益眾生。</p>
</div>
<div class='div-commentary'><p style="margin-left:1em">二化益。</p>
</div>
<div class='div-orig'><p>是名菩薩摩訶薩第九如化忍。</p>
</div>
<div class='div-commentary'><p style="margin-left:1em">三結文。</p>
</div>
<div class='div-orig'><p>菩薩摩訶薩成就此忍。凡有所作悉同於化。譬如化士於一切佛剎無所依住。於一切世間無所取著。於一切佛法不生分別。而趣佛菩提無有懈倦。修菩薩行離諸顛倒。雖無有身而現一切身。雖無所住而住眾國土。雖無有色而普現眾色。雖不著實際而明照法性平等圓滿。</p>
</div>
<div class='div-commentary'><p style="margin-left:1em">第四果中先得利他業用之果。</p>
</div>
<div class='div-orig'><p>佛子。此菩薩摩訶薩於一切法無所依止。名解脫者。一切過失悉皆捨離。名調伏者。不動不轉普入一切如來眾會名神通者。於無生法<span class='corr'>已</span>得善巧名無退者。具一切力須彌鐵圍不能為障名無礙者。</p>
</div>
<div class='div-commentary'><p style="margin-left:1em">後得依自利。立勝名果。</p>
</div>
<div class='div-orig'><p>佛子。云何為菩薩摩訶薩如空忍。</p>
</div>
<div class='div-commentary'><p style="margin-left:1em">第十如空忍中。亦四。謂標釋結果。標云如空。如空所喻通一切法。佛地喻清淨法界。以離差別相故。及中邊等論喻圓成實。但是此中一義。然其喻相小異諸喻。諸喻開義多分有五。雖正取所成幻等以喻於法。而亦取緣等以喻無性。此中喻相不開別法。直指於空。具含多義。以喻於法。又此諸喻。若約能喻。前五多取似有以破實有。化喻以不有有以破似有。此喻以性相俱絕破於一切。又前六遣又會空多。依空立有少。此一遣有入空少。依空立有多。又上所喻則通一切。此中能喻則具多義。所喻各隨別義喻一類法。然龍樹十喻。以四復次釋如空義。一近無遠有。謂如虗空非可見法。以遠視故眼光迴轉。則見縹色。一切諸法亦復如是。空無所有。以凡夫人遠無漏慧。棄捨實相。則見男女等物。而實此物竟無所有。二約性淨不染。三約無初中後。四約體實無物。上八地中空有十義。皆是略明。然別義有此不同。同義諸喻無別。餘無礙義如前後說。</p>
</div>
<div class='div-orig'><p>佛子。此菩薩摩訶薩了一切法界猶如虗空。以無相故。一切世界猶如虗空。以無起故。一切法猶如虗空以無二故。一切眾生行猶如虗空無所行故。一切佛猶如虗空無分別故。一切佛力猶如虗空無差別故。一切禪定猶如虗空三際平等故。所說一切法猶如虗空不可言說故。一切佛身猶如虗空無著無礙故。</p>
</div>
<div class='div-commentary'><p style="margin-left:1em">第二釋中二。先忍解之相。後忍行成益。今初。先別明。以空九義喻九種法。隨義雖別。亦以緣成無性故空。九句各標法同喻。後出所以。一標事法界如空。下出所以者。以無相故。謂從緣無性。其相自虗。即事是理法界故。此句是總。二世界共業所起故。三軌儀教法。一味法界所流故。餘六句並準初句。</p>
</div>
<div class='div-orig'><p>菩薩如是以如虗空方便。了一切法皆無所有。</p>
</div>
<div class='div-commentary'><p style="margin-left:1em">後總結。</p>
</div>
<div class='div-orig'><p>佛子。菩薩摩訶薩以如虗空忍智了一切法時。得如虗空身身業。得如虗空語語業。得如虗空意意業。</p>
</div>
<div class='div-commentary'><p style="margin-left:1em">第二忍行成益中三。初總明得如空三業業具。</p>
</div>
<div class='div-orig'><p>譬如虗空一切法依不生不歿。菩薩摩訶薩亦復如是。一切法身不生不歿。譬如虗空不可破壞。菩薩摩訶薩亦復如是。智慧諸力不可破壞。譬如虗空一切世間之所依止而無所依。菩薩摩訶薩亦復如是。一切諸法之所依止而無所依。譬如虗空無生無滅。能持一切世間生滅。菩薩摩訶薩亦復如是。無向無得能示向得。普使世間修行清淨。譬如虗空無方無隅而能顯現無邊方隅。菩薩摩訶薩亦復如是。無業無報而能顯示種種業報。譬如虗空非行非住而能示現種種威儀。菩薩摩訶薩亦復如是。非行非住而能分別一切諸行。譬如虗空非色非非色而能示現種種諸色。菩薩摩訶薩亦復如是。非世間色非出世間色而能示現一切諸色。譬如虗空非久非近而能久住現一切物。菩薩摩訶薩亦復如是。非久非近而能久住顯示菩薩所行諸行。譬如虗空非淨非穢不離淨穢。菩薩摩訶薩亦復如是。非障非無障不離障無障。譬如虗空一切世間皆現其前。非現一切世間之前。菩薩摩訶薩亦復如是。一切諸法皆現其前。非現一切諸法之前。譬如虗空普入一切而無邊際。菩薩摩訶薩亦復如是。普入諸法而菩薩心無有邊際。</p>
</div>
<div class='div-commentary'><p style="margin-left:1em">二別顯德齊虗空。於中初二句一向喻實無依為依。<span class='corr'>已</span>下皆顯性相無礙。從緣有故。無性空故。又此二相即故便成四句。一緣生故空。緣生故有。二無性故空。無性故有。三緣生故有。無性故空。四無性故有。緣生故空。無法出空故皆現其前。空不可見故不現法前。餘文並顯。</p>
</div>
<div class='div-orig'><p>何以故。菩薩所作如虗空故。謂所有修習。所有嚴淨。所有成就皆悉平等。一體一味一種分量。如虗空清淨徧一切處。如是證知一切諸法。於一切法無有分別。</p>
</div>
<div class='div-commentary'><p style="margin-left:1em">三徵釋得益之由。所以得者空觀成故。於中二。先智證齊空故。一體者真如平等故。一味者解脫不殊故。一種分量者大小皆稱性故。</p>
</div>
<div class='div-orig'><p>嚴淨一切諸佛國土。圓滿一切無所依身。了一切方無有迷惑。具一切力不可摧壞。滿足一切無邊功德。<span class='corr'>已</span>到一切甚深法處。通達一切波羅蜜道。普坐一切金剛之座。普發一切隨類之音。為一切世間轉於法輪未曾失時。</p>
</div>
<div class='div-commentary'><p style="margin-left:1em">後德用滿空故。</p>
</div>
<div class='div-orig'><p>是名菩薩摩訶薩第十如空忍。</p>
</div>
<div class='div-commentary'><p style="margin-left:1em">三結名。</p>
</div>
<div class='div-orig'><p>菩薩摩訶薩成就此忍。得無來身。以無去故。得無生身。以無滅故。得不動身以無壞故。得不實身離虗妄故。得一相身以無相故。得無量身佛力無量故。得平等身同如相故。得無差別身等觀三世故。得至一切處身。淨眼等照無障礙故。得離欲際身。知一切法無合散故。得虗空無邊際身。福德藏無盡如虗空故。得無斷無盡法性平等辯才身。知一切法相唯是一相無性為性如虗空故。得無量無礙音聲身。無所障礙如虗空故。得具足一切善巧清淨菩薩行身。於一切處皆無障礙如虗空故。得一切佛法海次第相續身。不可斷絕如虗空故。得一切佛剎中現無量佛剎身。離諸貪著如虗空無邊故。得示現一切自在法無休息身。如虗空大海無邊際故。得一切不可壞堅固勢力身。如虗空任持一切世間故。得諸根明利如金剛堅固不可壞身。如虗空一切劫火不能燒故。得持一切世間力身。智慧力如虗空故。</p>
</div>
<div class='div-commentary'><p style="margin-left:1em">第四果中。得二十種身。前十與十行及離世間入分相似。然通相多從德用立名。</p>
</div>
<div class='div-orig'><p>佛子。是名菩薩摩訶薩十種忍。</p>
</div>
<div class='div-commentary'><p style="margin-left:1em">大文第四總結十忍。</p>
</div>
<div class='div-orig'><p>爾時普賢菩薩摩訶薩。欲重宣此義。而說頌曰　譬如世有人　　聞有寶藏處　　以其可得故　心生大歡喜　　如是大智慧　　菩薩真佛子　聽聞諸佛法　　甚深寂滅相。</p>
</div>
<div class='div-commentary'><p style="margin-left:1em">第二祇夜一百七頌。大分為二。百偈頌前。七偈結歎。前中但頌廣釋。即為十段。段各十偈。初有十頌頌音聲忍。於中先二偈頌所聞佛說。</p>
</div>
<div class='div-orig'>
<div class="lg regular"><div class='lg-row'>聞此深法時　其心得安隱　不驚亦不怖</div>
<div class='lg-row'>亦不生恐畏　大士求菩提　聞斯廣大音</div>
<div class='lg-row'>心淨能堪忍　於此無疑惑　自念以聞此</div>
<div class='lg-row'>甚深微妙法　當成一切智　人天大導師</div>
<div class='lg-row'>菩薩聞此音　其心大歡喜　發生堅固意</div>
<div class='lg-row'>願求諸佛法　以樂菩提故　其心漸調伏</div>
<div class='lg-row'>令信益增長　於法無違謗　是故聞此音</div>
<div class='lg-row'>其心得堪忍　安住而不動　修行菩薩行</div>
<div class='lg-row'>為求菩提故　專行向彼道　精進無退轉</div>
<div class='lg-row'>不捨眾善軛　以求菩提道　其心無恐畏</div>
<div class='lg-row'>聞法增勇猛　供佛令歡喜</div>
</div></div>
<div class='div-commentary'><p style="margin-left:1em">二頌能聞八法。於中一偈頌不驚怖。一偈深信。一偈悟解。二偈愛樂。一偈修習安住。後二偈頌趣向專心憶念。</p>
</div>
<div class='div-orig'>
<div class="lg regular"><div class='lg-row'>如有大福人　獲得真金藏　隨身所應服</div>
<div class='lg-row'>造作莊嚴具　菩薩亦如是　聞此甚深義</div>
<div class='lg-row'>思惟增智海　以修隨順法　法有亦順知</div>
<div class='lg-row'>法無亦順知　隨彼法如是　如是知諸法</div>
<div class='lg-row'>成就清淨心　明徹大歡喜　知法從緣起</div>
<div class='lg-row'>勇猛勤修習　平等觀諸法　了知其自性</div>
<div class='lg-row'>不違佛法藏　普覺一切法　志樂常堅固</div>
<div class='lg-row'>嚴淨佛菩提　不動如須彌　一心求正覺</div>
<div class='lg-row'>以發精進意　復修三昧道　無量劫勤行</div>
<div class='lg-row'>未曾有退失　菩薩所入法　是佛所行處</div>
<div class='lg-row'>於此能了知　其心無厭怠　如無等所說</div>
<div class='lg-row'>平等觀諸法　非不平等忍　能成平等智</div>
<div class='lg-row'>隨順佛所說　成就此忍門　如法而了知</div>
<div class='lg-row'>亦不分別法</div>
</div></div>
<div class='div-commentary'><p style="margin-left:1em">三有十偈頌順忍。於中初一偈三句頌思惟。次二偈一句頌隨順了知。令心清淨。次一偈却頌觀察平等無違。餘頌正住修習。</p>
</div>
<div class='div-orig'>
<div class="lg regular"><div class='lg-row'>三十三天中　所有諸天子　共同一器食</div>
<div class='lg-row'>所食各不同　所食種種食　不從十方來</div>
<div class='lg-row'>如其所修業　自然咸在器　菩薩亦如是</div>
<div class='lg-row'>觀察一切法　悉從因緣起　無生故無滅</div>
</div></div>
<div class='div-commentary'><p style="margin-left:1em">三有十偈頌無生忍。初三頌標。以前三忍皆是法說。故偈初各加其喻。</p>
</div>
<div class='div-orig'>
<div class="lg regular"><div class='lg-row'>無滅故無盡　無盡故無染　於世變異法</div>
<div class='lg-row'>了知無變異　無異則無處　無處則寂滅</div>
<div class='lg-row'>其心無染著　願度諸羣生　專念於佛法</div>
<div class='lg-row'>未嘗有散動　而以悲願心　方便行於世</div>
<div class='lg-row'>勤求於十力　處世而不住　無去亦無來</div>
<div class='lg-row'>方便善說法</div>
</div></div>
<div class='div-commentary'><p style="margin-left:1em">次四頌釋。</p>
</div>
<div class='div-orig'>
<div class="lg regular"><div class='lg-row'>此忍最為上　了法無有盡　入於真法界</div>
<div class='lg-row'>實亦無所入　菩薩住此忍　普見諸如來</div>
<div class='lg-row'>同時與授記　斯名受佛職　了達三世法</div>
<div class='lg-row'>寂滅清淨相　而能化眾生　置於善道中</div>
</div></div>
<div class='div-commentary'><p style="margin-left:1em">後三結歎。</p>
</div>
<div class='div-orig'>
<div class="lg regular"><div class='lg-row'>世間種種法　一切皆如幻　若能如是知</div>
<div class='lg-row'>其心無所動　諸業從心生　故說心如幻</div>
<div class='lg-row'>若離此分別　普滅諸有趣　譬如工幻師</div>
<div class='lg-row'>普現諸色像　徒令眾貪樂　畢竟無所得</div>
<div class='lg-row'>世間亦如是　一切皆如幻　無性亦無生</div>
<div class='lg-row'>示現有種種</div>
</div></div>
<div class='div-commentary'><p style="margin-left:1em">第四頌如幻忍。初六頌略說。於中前四頌指法同喻。及顯緣相。</p>
</div>
<div class='div-orig'>
<div class="lg regular"><div class='lg-row'>度脫諸眾生　令知法如幻　眾生不異幻</div>
<div class='lg-row'>了幻無眾生　眾生及國土　三世所有法</div>
<div class='lg-row'>如是悉無餘　一切皆如幻</div>
</div></div>
<div class='div-commentary'><p style="margin-left:1em">後二頌成就忍行。</p>
</div>
<div class='div-orig'>
<div class="lg regular"><div class='lg-row'>幻作男女形　及象馬牛羊　屋宅池泉類</div>
<div class='lg-row'>園林華果等　幻物無知覺　亦無有住處</div>
<div class='lg-row'>畢竟寂滅相　但隨分別現</div>
</div></div>
<div class='div-commentary'><p style="margin-left:1em">後四頌廣。於中初二頌喻。</p>
</div>
<div class='div-orig'>
<div class="lg regular"><div class='lg-row'>菩薩能如是　普見諸世間　有無一切法</div>
<div class='lg-row'>了達悉如幻</div>
</div></div>
<div class='div-commentary'><p style="margin-left:1em">次一頌合。</p>
</div>
<div class='div-orig'>
<div class="lg regular"><div class='lg-row'>眾生及國土　種種業所造　入於如幻際</div>
<div class='lg-row'>於彼無依著</div>
</div></div>
<div class='div-commentary'><p style="margin-left:1em">後一頌忍成行。</p>
</div>
<div class='div-orig'>
<div class="lg regular"><div class='lg-row'>如是得善巧　寂滅無戲論　住於無礙地</div>
<div class='lg-row'>普現大威力</div>
</div></div>
<div class='div-commentary'><p style="margin-left:1em">第五頌如燄忍。初一躡前生後。以明觀意。</p>
</div>
<div class='div-orig'>
<div class="lg regular"><div class='lg-row'>勇猛諸佛子　隨順入妙法　善觀一切想</div>
<div class='lg-row'>纏網於世間　眾想如陽燄　令眾生倒解</div>
<div class='lg-row'>菩薩善知想　捨離一切倒　眾生各別異</div>
<div class='lg-row'>形類非一種　了達皆是想　一切無真實</div>
<div class='lg-row'>十方諸眾生　皆為想所覆　若捨顛倒見</div>
<div class='lg-row'>則滅世間想　世間如陽燄　以想有差別</div>
<div class='lg-row'>知世住於想　遠離三顛倒</div>
</div></div>
<div class='div-commentary'><p style="margin-left:1em">次五頌指法同喻。</p>
</div>
<div class='div-orig'>
<div class="lg regular"><div class='lg-row'>譬如熱時燄　世見謂為水　水實無所有</div>
<div class='lg-row'>智者不應求</div>
</div></div>
<div class='div-commentary'><p style="margin-left:1em">次一頌喻。</p>
</div>
<div class='div-orig'>
<div class="lg regular"><div class='lg-row'>眾生亦復然　世趣皆無有　如燄住於想</div>
<div class='lg-row'>無礙心境界　若離於諸想　亦離諸戲論</div>
<div class='lg-row'>愚癡著想者　悉令得解脫　遠離憍慢心</div>
<div class='lg-row'>除滅世間想　住盡無盡處　是菩薩方便</div>
</div></div>
<div class='div-commentary'><p style="margin-left:1em">後三頌合。</p>
</div>
<div class='div-orig'>
<div class="lg regular"><div class='lg-row'>菩薩了世法　一切皆如夢　非處非無處</div>
<div class='lg-row'>體性恒寂滅　諸法無分別　如夢不異心</div>
<div class='lg-row'>三世諸世間　一切悉如是　夢體無生滅</div>
<div class='lg-row'>亦無有方所　三界悉如是　見者心解脫</div>
<div class='lg-row'>夢不在世間　不在非世間　此二不分別</div>
<div class='lg-row'>得入於忍地　譬如夢中見　種種諸異相</div>
<div class='lg-row'>世間亦如是　與夢無差別　住於夢定者</div>
<div class='lg-row'>了世皆如夢　非同非是異　非一非種種</div>
<div class='lg-row'>眾生諸剎業　離染及清淨　如是悉了知</div>
<div class='lg-row'>與夢皆平等　菩薩所行行　及以諸大願</div>
<div class='lg-row'>明了皆如夢　與世亦無別　了世皆空寂</div>
<div class='lg-row'>不壞於世法　譬如夢所見　長短等諸色</div>
<div class='lg-row'>是名如夢忍　因此了世法　疾成無礙智</div>
<div class='lg-row'>廣度諸羣生</div>
</div></div>
<div class='div-commentary'><p style="margin-left:1em">第六頌如夢忍中。正頌前合。兼頌標喻。十頌頌前九句。一頌無變。二一頌頌自性。上二兼頌標法。三頌執著。翻則解脫。兼頌前喻。四頌性離。五超頌所現。六却頌本性。七八二頌頌無差別。九頌想分別。十頌覺時思之可了。</p>
</div>
<div class='div-orig'>
<div class="lg regular"><div class='lg-row'>修行如是行　出生廣大解　巧知諸法性</div>
<div class='lg-row'>於法心無著</div>
</div></div>
<div class='div-commentary'><p style="margin-left:1em">第七頌如響忍。初一偈頌忍行所因。文云修行如是行似結前喻。既言知諸法性。義同忍行。</p>
</div>
<div class='div-orig'>
<div class="lg regular"><div class='lg-row'>一切諸世間　種種諸音聲　非內亦非外</div>
<div class='lg-row'>了之悉如響　如聞種種響　心不生分別</div>
<div class='lg-row'>菩薩聞音聲　其心亦如是</div>
</div></div>
<div class='div-commentary'><p style="margin-left:1em">次二偈頌聞一切聲如響。</p>
</div>
<div class='div-orig'>
<div class="lg regular"><div class='lg-row'>瞻仰諸如來　及聽說法音　演契經無量</div>
<div class='lg-row'>雖聞無所著　如響無來處　所聞聲亦然</div>
<div class='lg-row'>而能分別法　與法無乖謬</div>
</div></div>
<div class='div-commentary'><p style="margin-left:1em">次二頌如來聲如響。</p>
</div>
<div class='div-orig'>
<div class="lg regular"><div class='lg-row'>善了諸音聲　於聲不分別　知聲悉空寂</div>
<div class='lg-row'>普出清淨音　了法不在言　善入無言際</div>
<div class='lg-row'>而能示言說　如響徧世間　了知言語道</div>
<div class='lg-row'>具足音聲分　知聲性空寂　以世言音說</div>
<div class='lg-row'>如世所有音　示同分別法　其音悉周徧</div>
<div class='lg-row'>開悟諸羣生　菩薩獲此忍　淨音化世間</div>
<div class='lg-row'>善巧說三世　於世無所著</div>
</div></div>
<div class='div-commentary'><p style="margin-left:1em">餘頌忍成之益。其喻徧諸偈中。</p>
</div>
<div class='div-orig'>
<div class="lg regular"><div class='lg-row'>為欲利世間　專意求菩提　而常入法性</div>
<div class='lg-row'>於彼無分別　普觀諸世間　寂滅無體性</div>
<div class='lg-row'>而恒為饒益　修行意不動</div>
</div></div>
<div class='div-commentary'><p style="margin-left:1em">第八頌如影忍。頌法說十對。喻合含在其中。初二偈頌非世生歿。謂了寂故不生。饒益故不沒。</p>
</div>
<div class='div-orig'>
<div class="lg regular"><div class='lg-row'>不住於世間　不離於世間　於世無所依</div>
<div class='lg-row'>依處不可得</div>
</div></div>
<div class='div-commentary'><p style="margin-left:1em">次偈頌非在內外。不住故不內。不離故不外。</p>
</div>
<div class='div-orig'>
<div class="lg regular"><div class='lg-row'>了知世間性　於性無染著　雖不依世間</div>
<div class='lg-row'>化世令超度</div>
</div></div>
<div class='div-commentary'><p style="margin-left:1em">次偈頌非行不行。了無染故非行。化世故非不行。</p>
</div>
<div class='div-orig'>
<div class="lg regular"><div class='lg-row'>世間所有法　悉知其自性　了法無有二</div>
<div class='lg-row'>無二亦無著</div>
</div></div>
<div class='div-commentary'><p style="margin-left:1em">次偈頌非同非異。知自性故非同。了無二故非異。</p>
</div>
<div class='div-orig'>
<div class="lg regular"><div class='lg-row'>心不離世間　亦不住世間　非於世間外</div>
<div class='lg-row'>修行一切智</div>
</div></div>
<div class='div-commentary'><p style="margin-left:1em">次偈頌非往不往。第二句不往。餘三句非不往。</p>
</div>
<div class='div-orig'>
<div class="lg regular"><div class='lg-row'>譬如水中影　非內亦非外　菩薩求菩提</div>
<div class='lg-row'>了世非世間　不於世住出　以世不可說</div>
</div></div>
<div class='div-commentary'><p style="margin-left:1em">次六句。頌非住非不住。於中初二句兼別頌喻。故云非內外。</p>
</div>
<div class='div-orig'><p class="lg-abnormal"><div class='lg-row'>亦不在內外　如影現世間</div>
</p></div>
<div class='div-commentary'><p style="margin-left:1em">次不在內外一句。頌非是世間非出世間。</p>
</div>
<div class='div-orig'>
<div class="lg regular"><div class='lg-row'>入此甚深義　離垢悉明徹　不捨本誓心</div>
<div class='lg-row'>普照智慧燈</div>
</div></div>
<div class='div-commentary'><p style="margin-left:1em">次一偈頌非修菩薩行。非捨於大願。</p>
</div>
<div class='div-orig'>
<div class="lg regular"><div class='lg-row'>世間無邊際　智入悉齊等　普化諸羣生</div>
<div class='lg-row'>令其捨眾著</div>
</div></div>
<div class='div-commentary'><p style="margin-left:1em">次一偈頌雖常行一切佛法而能辦一切世間事。</p>
</div>
<div class='div-orig'>
<div class="lg regular"><div class='lg-row'>觀察甚深法　利益羣生眾　從此入於智</div>
<div class='lg-row'>修行一切道　菩薩觀諸法　諦了悉如化</div>
<div class='lg-row'>而行如化行　畢竟永不捨　隨順化自性</div>
<div class='lg-row'>修習菩提道　一切法如化　菩薩行亦然</div>
</div></div>
<div class='div-commentary'><p style="margin-left:1em">第九頌如化忍。初三偈頌總知一切世間如化。</p>
</div>
<div class='div-orig'>
<div class="lg regular"><div class='lg-row'>一切諸世間　及以無量業　平等悉如化</div>
<div class='lg-row'>畢竟住寂滅</div>
</div></div>
<div class='div-commentary'><p style="margin-left:1em">次一頌染法化。</p>
</div>
<div class='div-orig'>
<div class="lg regular"><div class='lg-row'>三世所有佛　一切亦如化　本願修諸行</div>
<div class='lg-row'>變化成如來　佛以大慈悲　度脫化眾生</div>
<div class='lg-row'>度脫亦如化　化力為說法</div>
</div></div>
<div class='div-commentary'><p style="margin-left:1em">次二頌淨法化。言度脫亦如化者為釋疑故。謂觀察眾生如化。何用化之。故此答云。化若有實。可招來難。度既如化。化之何妨。</p>
</div>
<div class='div-orig'>
<div class="lg regular"><div class='lg-row'>知世皆如化　不分別世間　化事種種殊</div>
<div class='lg-row'>皆由業差別　修習菩提行　莊嚴於化藏</div>
<div class='lg-row'>無量善莊嚴　如業作世間　化法離分別</div>
<div class='lg-row'>亦不分別法　此二俱寂滅　菩薩行如是</div>
<div class='lg-row'>化海了於智　化性印世間　化非生滅法</div>
<div class='lg-row'>智慧亦如是</div>
</div></div>
<div class='div-commentary'><p style="margin-left:1em">餘頌法合。</p>
</div>
<div class='div-orig'>
<div class="lg regular"><div class='lg-row'>第十忍明觀　眾生及諸法　體性皆寂滅</div>
<div class='lg-row'>如空無處所</div>
</div></div>
<div class='div-commentary'><p style="margin-left:1em">第十頌如空忍。初一偈頌忍解之相。餘頌忍行成益。</p>
</div>
<div class='div-orig'>
<div class="lg regular"><div class='lg-row'>獲此如空智　永離諸取著　如空無種種</div>
<div class='lg-row'>於世無所礙　成就空忍力　如空無有盡</div>
<div class='lg-row'>境界如虗空　不作空分別　虗空無體性</div>
<div class='lg-row'>亦復非斷滅　亦無種種別　智力亦如是</div>
<div class='lg-row'>虗空無初際　亦復無中後　其量不可得</div>
<div class='lg-row'>菩薩智亦然　如是觀法性　一切如虗空</div>
<div class='lg-row'>無生亦無滅　菩薩之所得</div>
</div></div>
<div class='div-commentary'><p style="margin-left:1em">於中初五偈頌別顯德齊虗空。</p>
</div>
<div class='div-orig'>
<div class="lg regular"><div class='lg-row'>自住如空法　復為眾生說　降伏一切魔</div>
<div class='lg-row'>皆斯忍方便　世間相差別　皆空無有相</div>
<div class='lg-row'>入於無相處　諸相悉平等　唯以一方便</div>
<div class='lg-row'>普入眾世間　謂知三世法　悉等虗空性</div>
</div></div>
<div class='div-commentary'><p style="margin-left:1em">次三偈頌徵釋得忍之由。</p>
</div>
<div class='div-orig'>
<div class="lg regular"><div class='lg-row'>智慧與音聲　及以菩薩身　其性如處空</div>
<div class='lg-row'>一切皆寂滅</div>
</div></div>
<div class='div-commentary'><p style="margin-left:1em">後一偈却頌上總明得如空三業。</p>
</div>
<div class='div-orig'>
<div class="lg regular"><div class='lg-row'>如是十種忍　佛子所修行　其心善安住</div>
<div class='lg-row'>廣為眾生說　於此善修學　成就廣大力</div>
<div class='lg-row'>法力及智力　為菩提方便　通達此忍門</div>
<div class='lg-row'>成就無礙智　超過一切眾　轉於無上輪</div>
</div></div>
<div class='div-commentary'><p style="margin-left:1em">末後七偈結歎。曰二。前三二利行圓。言超過一切正顯十頂之義。</p>
</div>
<div class='div-orig'>
<div class="lg regular"><div class='lg-row'>所修廣大行　其量不可得　調御師智海</div>
<div class='lg-row'>乃能分別知　捨我而修行　入於深法性</div>
<div class='lg-row'>心常住淨法　以是施羣生　眾生及剎塵</div>
<div class='lg-row'>尚可知其數　菩薩諸功德　無能度其限</div>
<div class='lg-row'>菩薩能成就　如是十種忍　智慧及所行</div>
<div class='lg-row'>眾生莫能測</div>
</div></div></div>
<p class='juan'>大方廣佛華嚴經綱要卷第四十四</p></div>
</div><!-- end of div[@id='body'] -->
</body></html>