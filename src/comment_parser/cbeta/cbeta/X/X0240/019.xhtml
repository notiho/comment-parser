<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu44' />大方廣佛華嚴經綱要卷第十九</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'><a id='mulu45' />
<p class='h1'>第四會夜摩天宮</p>
<div class='div-commentary'><p style="margin-left:1em">功德林菩薩為會主。說十行等法門。<span class='corr'>已</span>解者令行。自十九卷起。至二十一卷止。共四品經。</p>
<p style="margin-left:2em"><span class='note-inline'>(昇夜摩天宮品　夜摩天宮偈讚品　十行品　十無盡藏品)</span></p>
</div>
<div class='div-pin'><a id='mulu46' />
<p class='h2'>昇夜摩天宮品第十九</p>
<div class='div-commentary'><p style="margin-left:1em">初來意者。酬前十行問故。匪知之艱。行之惟艱。前解。此行。若膏明相類目足更資。故次來也。次品來者。此會四品分三。初二品當會由致。次一品當會正宗。後一品勝進趣後。於由致中。此品先明感應道交。後品明讚德顯體。前會<span class='corr'>已</span>終。將陳後說。故次來也。二釋名者。會名有三。一約處名夜摩天宮會。夜摩此云時分。即空居之首。表十行涉有化物。宜適其時。時而後言。聞者悅服。時而後動。見者敬從。涉有依空即事入玄。託此而說。約人名功德林。約法名十行會。三皆依主。次品名者。大同於會。謂不離前三而昇此故。</p>
</div>
<div class='div-orig'><p>爾時如來威神力故。十方一切世界一一四天下南閻浮提及須彌頂上。皆見如來處於眾會。彼諸菩薩悉以佛神力故而演說法。莫不自謂恒對於佛。爾時世尊不離一切菩提樹下及須彌山頂。而向於彼夜摩天宮寶莊嚴殿。時夜摩天王遙見佛來。即以神力。於其殿內化作寶蓮華藏師子之座。百萬層級以為莊嚴。百萬金網以為交絡。百萬華帳百萬鬘帳百萬香帳百萬寶帳彌覆其上。華蓋鬘蓋香蓋寶蓋各亦百萬周迴布列。百萬光明而為照耀。百萬夜摩天王恭敬頂禮。百萬梵王踊躍歡喜。百萬菩薩稱揚讚歎。百萬天樂各奏百萬種法音相續不斷。百萬種華雲。百萬種鬘雲。百萬種莊嚴具雲。百萬種衣雲周帀彌覆。百萬種摩尼雲光明照耀。從百萬種善根所生。百萬諸佛之所護持。百萬種福德之所增長。百萬種深心百萬種誓願之所嚴淨。百萬種行之所生起。百萬種法之所建立。百萬種神通之所變現。恒出百萬種言音顯示諸法。時彼天王敷置座<span class='corr'>已</span>。向佛世尊曲躬合掌。恭敬尊重而白佛言。善來世尊。善來善逝。善來如來應正等覺。唯願哀愍處此宮殿。時佛受請即升寶殿。一切十方悉亦如是。爾時天王即自憶念過去佛所所種善根。承佛威力。而說頌言。</p>

<div class="lg regular"><div class='lg-row'>名稱如來聞十方　諸吉祥中最無上</div>
<div class='lg-row'>彼曾入此摩尼殿　是故此處最吉祥</div>
<div class='lg-row'>寶王如來世間燈　諸吉祥中最無上</div>
<div class='lg-row'>彼曾入此清淨殿　是故此處最吉祥</div>
<div class='lg-row'>喜目如來見無礙　諸吉祥中最無上</div>
<div class='lg-row'>彼曾入此莊嚴殿　是故此處最吉祥</div>
<div class='lg-row'>然燈如來照世間　諸吉祥中最無上</div>
<div class='lg-row'>彼曾入此殊勝殿　是故此處最吉祥</div>
<div class='lg-row'>饒益如來利世間　諸吉祥中最無上</div>
<div class='lg-row'>彼曾入此無垢殿　是故此處最吉祥</div>
<div class='lg-row'>善覺如來無有師　諸吉祥中最無上</div>
<div class='lg-row'>彼曾入此寶香殿　是故此處最吉祥</div>
<div class='lg-row'>勝天如來世中燈　諸吉祥中最無上</div>
<div class='lg-row'>彼曾入此妙香殿　是故此處最吉祥</div>
<div class='lg-row'>無去如來論中雄　諸吉祥中最無上</div>
<div class='lg-row'>彼曾入此普眼殿　是故此處最吉祥</div>
<div class='lg-row'>無勝如來具眾德　諸吉祥中最無上</div>
<div class='lg-row'>彼曾入此善嚴殿　是故此處最吉祥</div>
<div class='lg-row'>苦行如來利世間　諸吉祥中最無上</div>
<div class='lg-row'>彼曾入此普嚴殿　是故此處最吉祥</div>
</div><p>如此世界中夜摩天王承佛神力憶念往昔諸佛功德稱揚讚歎。十方世界夜摩天王悉亦如是歎佛功德。爾時世尊入摩尼莊嚴殿。於寶蓮華藏師子座上結加趺坐。此殿忽然廣博寬容。如其天眾諸所住處。十方世界悉亦如是。</p>
</div>
<div class='div-commentary'><p style="margin-left:1em">第四釋文者。一品長分為十。第一本會圓徧。謂前會不散而說後會故。二爾時世尊下不離而昇。三時天王下天王見佛。四即以神力下各嚴殿座。百萬下十行餘經別顯嚴相。五時彼天王下請佛居殿。六時佛受請下如來受請。七爾時天王下各念昔因。八名稱如來下偈讚十佛。此佛是前會十佛之前。如次十佛。九爾時世尊下佛同昇殿。十此殿忽然下處忽廣容。</p>
</div></div>
<div class='div-pin'><a id='mulu47' />
<p class='h2'>夜摩宮中偈讚品第二十</p>
<div class='div-commentary'><p style="margin-left:1em">此來意者。助化讚揚故。說行體性故。行所依故。三天偈讚來意宗趣。大旨是同。但解行願以為異耳。</p>
</div>
<div class='div-orig'><p>爾時佛神力故。十方各有一大菩薩。一一各與佛剎微塵數菩薩俱。從十萬佛剎微塵數國土外諸世界中而來集會。其名曰功德林菩薩。慧林菩薩。勝林菩薩。無畏林菩薩。慚愧林菩薩。精進林菩薩。力林菩薩。行林菩薩。覺林菩薩。智林菩薩。此諸菩薩所從來國。所謂親慧世界。幢慧世界。寶慧世界。勝慧世界。燈慧世界。金剛慧世界。安樂慧世界。日慧世界。淨慧世界。梵慧世界。此諸菩薩各於佛所淨修梵行。所謂常住眼佛。無勝眼佛。無住眼佛。不動眼佛。天眼佛。解脫眼佛。審諦眼佛。明相眼佛。最上眼佛。紺青眼佛。是諸菩薩至佛所<span class='corr'>已</span>。頂禮佛足。隨所來方。各化作摩尼藏師子之座。於其座上結加趺坐。如此世界中夜摩天上菩薩來集。一切世界悉亦如是。其諸菩薩世界如來所有名號悉等無別。</p>
</div>
<div class='div-commentary'><p style="margin-left:1em">此下長文有三段。初集眾。二放光。三偈讚。今初集眾。文有十節。此初集因。次十方下辨主。三一一下明眷屬。四從十萬下來屬。五其名曰下列名。六此諸菩薩下來處。七各於佛所下本所事佛。八是諸菩薩下設教。九隨所來方下參而不雜。十如此世界中下結通無盡。</p>
</div>
<div class='div-orig'><p>爾時世尊從兩足上放百千億妙色光明。普照十方一切世界。夜摩宮中佛及大眾靡不皆現。</p>
</div>
<div class='div-commentary'><p style="margin-left:1em">第二爾時下放光。足上謂趺背。行必動故。背依輪指得有用故。表行依信解而成用故。</p>
</div>
<div class='div-orig'><p>爾時功德林菩薩承佛威力。普觀十方。而說頌言。</p>

<div class="lg regular"><div class='lg-row'>佛放大光明　普照於十方　悉見天人尊</div>
<div class='lg-row'>通達無障礙　佛坐夜摩宮　普徧十方界</div>
<div class='lg-row'>此事甚奇特　世間所希有　須夜摩天王</div>
<div class='lg-row'>偈讚十如來　於此會所見　一切處咸爾</div>
<div class='lg-row'>彼諸菩薩眾　皆同我等名　十方一切處</div>
<div class='lg-row'>演說無上法　所從諸世界　名號亦無別</div>
<div class='lg-row'>各於其佛所　淨修於梵行　彼諸如來等</div>
<div class='lg-row'>名號悉亦同　國土皆豐樂　神力悉自在</div>
<div class='lg-row'>十方一切處　皆謂佛在此　或見在人間</div>
<div class='lg-row'>或見住天宮　如來普安住　一切諸國土</div>
<div class='lg-row'>我等今見佛　處此天宮殿　昔發菩提願</div>
<div class='lg-row'>普及十方界　是故佛威力　充徧難思議</div>
<div class='lg-row'>遠離世所貪　具足無邊德　故獲神通力</div>
<div class='lg-row'>眾生靡不見　遊行十方界　如空無所礙</div>
<div class='lg-row'>一身無量身　其相不可得　佛功德無邊</div>
<div class='lg-row'>云何可測知　無住亦無去　普入於法界</div>
</div></div>
<div class='div-commentary'><p style="margin-left:1em">第三明說偈儀。十菩薩說即為十段。今初。菩薩名功德林者。謂積行在躬。功德圓滿。故名功德。若就所歎歎佛勝德。故名德林。有十二頌。以是會主總敘此會普徧之事。</p>
</div>
<div class='div-orig'><p>爾時慧林菩薩承佛威力。普觀十方。而說頌言。</p>

<div class="lg regular"><div class='lg-row'>世間大導師　離垢無上尊　不可思議劫</div>
<div class='lg-row'>難可得值遇　佛放大光明　世間靡不見</div>
<div class='lg-row'>為眾廣開演　饒益諸羣生　如來出世間</div>
<div class='lg-row'>為世除癡冥　如是世間燈　希有難可見</div>
<div class='lg-row'><span class='corr'>已</span>修施戒忍　精進及禪定　般若波羅蜜</div>
<div class='lg-row'>以此照世間　如來無與等　求比不可得</div>
<div class='lg-row'>不了法真實　無有能得見　佛身及神通</div>
<div class='lg-row'>自在難思議　無去亦無來　說法度眾生</div>
<div class='lg-row'>若有得見聞　清淨天人師　永出諸惡趣</div>
<div class='lg-row'>捨離一切苦　無量無數劫　修習菩提行</div>
<div class='lg-row'>不能知此義　不可得成佛　不可思議劫</div>
<div class='lg-row'>供養無量佛　若能知此義　功德超於彼</div>
<div class='lg-row'>無量剎珍寶　滿中施於佛　不能知此義</div>
<div class='lg-row'>終不成菩提</div>
</div></div>
<div class='div-commentary'><p style="margin-left:1em">第二上明功德。此辨智慧悟此除冥。難遇之慧。故名慧林。</p>
</div>
<div class='div-orig'><p>爾時勝林菩薩承佛威力。普觀十方。而說頌言。</p>

<div class="lg regular"><div class='lg-row'>譬如孟夏月　空淨無雲曀　赫日揚光暉</div>
<div class='lg-row'>十方靡不充　其光無限量　無有能測知</div>
<div class='lg-row'>有目斯尚然　何況盲冥者　諸佛亦如是</div>
<div class='lg-row'>功德無邊際　不可思議劫　莫能分別知</div>
<div class='lg-row'>諸法無來處　亦無能作者　無有所從生</div>
<div class='lg-row'>不可得分別　一切法無來　是故無有生</div>
<div class='lg-row'>以生無有故　滅亦不可得　一切法無生</div>
<div class='lg-row'>亦復無有滅　若能如是解　斯人見如來</div>
<div class='lg-row'>諸法無生故　自性無所有　如是分別知</div>
<div class='lg-row'>此人達深義　以法無性故　無有能了知</div>
<div class='lg-row'>如是解於法　究竟無所解　所說有生者</div>
<div class='lg-row'>以現諸國土　能知國土性　其心不迷惑</div>
<div class='lg-row'>世間國土性　觀察悉如實　若能於此知</div>
<div class='lg-row'>善說一切義</div>
</div></div>
<div class='div-commentary'><p style="margin-left:1em">第三勝林。悟勝義甚深之法故。歎佛深廣無涯之德。</p>
</div>
<div class='div-orig'><p>爾時無畏林菩薩承佛威力。普觀十方。而說頌言。</p>

<div class="lg regular"><div class='lg-row'>如來廣大身　究竟於法界　不離於此座</div>
<div class='lg-row'>而徧一切處　若聞如是法　恭敬信樂者</div>
<div class='lg-row'>永離三惡道　一切諸苦難　設往諸世界</div>
<div class='lg-row'>無量不可數　專心欲聽聞　如來自在力</div>
<div class='lg-row'>如是諸佛法　是無上菩提　假使欲蹔聞</div>
<div class='lg-row'>無有能得者　若有於過去　信如是佛法</div>
<div class='lg-row'><span class='corr'>已</span>成兩足尊　而作世間燈　若有當得聞</div>
<div class='lg-row'>如來自在力　聞<span class='corr'>已</span>能生信　彼亦當成佛</div>
<div class='lg-row'>若有於現在　能信此佛法　亦當成正覺</div>
<div class='lg-row'>說法無所畏　無量無數劫　此法甚難值</div>
<div class='lg-row'>若有得聞者　當知本願力　若有能受持</div>
<div class='lg-row'>如是諸佛法　持<span class='corr'>已</span>廣宣說　此人當成佛</div>
<div class='lg-row'>況復勤精進　堅固心不捨　當知如是人</div>
<div class='lg-row'>決定成菩提</div>
</div></div>
<div class='div-commentary'><p style="margin-left:1em">第四以信樂力聞深不畏。名無畏林。歎信向益深德故。</p>
</div>
<div class='div-orig'><p>爾時慚愧林菩薩承佛威力。普觀十方。而說頌言。</p>

<div class="lg regular"><div class='lg-row'>若人得聞是　希有自在法　能生歡喜心</div>
<div class='lg-row'>疾除疑惑網　一切知見人　自說如是言</div>
<div class='lg-row'>如來無不知　是故難思議　無有從無智</div>
<div class='lg-row'>而生於智慧　世間常闇冥　是故無能生</div>
<div class='lg-row'>如色及非色　此二不為一　智無智亦然</div>
<div class='lg-row'>其體各殊異　如相與無相　生死及涅槃</div>
<div class='lg-row'>分別各不同　智無智如是　世界始成立</div>
<div class='lg-row'>無有敗壞相　智無智亦然　二相非一時</div>
<div class='lg-row'>如菩薩初心　不與後心俱　智無智亦然</div>
<div class='lg-row'>二心不同時　譬如諸識身　各各無和合</div>
<div class='lg-row'>智無智如是　究竟無和合　如阿伽陀藥</div>
<div class='lg-row'>能滅一切毒　有智亦如是　能滅於無智</div>
<div class='lg-row'>如來無有上　亦無與等者　一切無能比</div>
<div class='lg-row'>是故難值遇</div>
</div></div>
<div class='div-commentary'><p style="margin-left:1em">第五拒妄崇真拒迷崇智。名為慚愧。讚如來大智勝益。</p>
</div>
<div class='div-orig'><p>爾時精進林菩薩承佛威力。普觀十方。而說頌言。</p>

<div class="lg regular"><div class='lg-row'>諸法無差別　無有能知者　唯佛與佛知</div>
<div class='lg-row'>智慧究竟故　如金與金色　其性無差別</div>
<div class='lg-row'>法非法亦然　體性無有異　眾生非眾生</div>
<div class='lg-row'>二俱無真實　如是諸法性　實義俱非有</div>
<div class='lg-row'>譬如未來世　無有過去相　諸法亦如是</div>
<div class='lg-row'>無有一切相　譬如生滅相　種種皆非實</div>
<div class='lg-row'>諸法亦復然　自性無所有　涅槃不可取</div>
<div class='lg-row'>說時有二種　諸法亦復然　分別有殊異</div>
<div class='lg-row'>如依所數物　而有於能數　彼性無所有</div>
<div class='lg-row'>如是了知法　譬如筭數法　增一至無量</div>
<div class='lg-row'>數法無體性　智慧故差別　譬如諸世間</div>
<div class='lg-row'>劫燒有終盡　虗空無損敗　佛智亦如是</div>
<div class='lg-row'>如十方眾生　各取虗空相　諸佛亦如是</div>
<div class='lg-row'>世間妄分別</div>
</div></div>
<div class='div-commentary'><p style="margin-left:1em">第六勤觀理事同無差別離身心相。故名精進。十頌總歎佛此德。前即無差之差。此乃差之無差。二章相接顯非即離。亦互相成。</p>
</div>
<div class='div-orig'><p>爾時力林菩薩承佛威力。普觀十方。而說頌言。</p>

<div class="lg regular"><div class='lg-row'>一切眾生界　皆在三世中　三世諸眾生</div>
<div class='lg-row'>悉住五蘊中　諸蘊業為本　諸業心為本</div>
<div class='lg-row'>心法猶如幻　世間亦如是　世間非自作</div>
<div class='lg-row'>亦復非他作　而其得有成　亦復得有壞</div>
<div class='lg-row'>世間雖有成　世間雖有壞　了達世間者</div>
<div class='lg-row'>此二不應說　云何為世間　云何非世間</div>
<div class='lg-row'>世間非世間　但是名差別　三世五蘊法</div>
<div class='lg-row'>說名為世間　彼滅非世間　如是但假名</div>
<div class='lg-row'>云何說諸蘊　諸蘊有何性　蘊性不可滅</div>
<div class='lg-row'>是故說無生　分別此諸蘊　其性本空寂</div>
<div class='lg-row'>空故不可滅　此是無生義　眾生既如是</div>
<div class='lg-row'>諸佛亦復然　佛及諸佛法　自性無所有</div>
<div class='lg-row'>能知此諸法　如實不顛倒　一切知見人</div>
<div class='lg-row'>常現在其前</div>
</div></div>
<div class='div-commentary'><p style="margin-left:1em">第七智了三種世間性相。諸邊不動故名力林。</p>
</div>
<div class='div-orig'><p>爾時行林菩薩承佛威力。普觀十方。而說頌言。</p>

<div class="lg regular"><div class='lg-row'>譬如十方界　一切諸地種　自性無所有</div>
<div class='lg-row'>無處不周徧　佛身亦如是　普徧諸世界</div>
<div class='lg-row'>種種諸色相　無主無來處　但以諸業故</div>
<div class='lg-row'>說名為眾生　亦不離眾生　而有業可得</div>
<div class='lg-row'>業性本空寂　眾生所依止　普作眾色相</div>
<div class='lg-row'>亦復無來處　如是諸色相　業力難思議</div>
<div class='lg-row'>了達其根本　於中無所見　佛身亦如是</div>
<div class='lg-row'>不可得思議　種種諸色相　普現十方剎</div>
<div class='lg-row'>身亦非是佛　佛亦非是身　但以法為身</div>
<div class='lg-row'>通達一切法　若能見佛身　清淨如法性</div>
<div class='lg-row'>此人於佛法　一切無疑惑　若見一切法</div>
<div class='lg-row'>本性如涅槃　是則見如來　究竟無所住</div>
<div class='lg-row'>若修習正念　明了見正覺　無相無分別</div>
<div class='lg-row'>是名法王子</div>
</div></div>
<div class='div-commentary'><p style="margin-left:1em">第八照理觀佛而起正修。故名行林。歎佛體相普同德。</p>
</div>
<div class='div-orig'><p>爾時覺林菩薩承佛威力。普觀十方。而說頌言。</p>

<div class="lg regular"><div class='lg-row'>譬如工畫師　分布諸彩色　虗妄取異相</div>
<div class='lg-row'>大種無差別　大種中無色　色中無大種</div>
<div class='lg-row'>亦不離大種　而有色可得　心中無彩畫</div>
<div class='lg-row'>彩畫中無心　終不離於心　有彩畫可得</div>
<div class='lg-row'>彼心恒不住　無量難思議　示現一切色</div>
<div class='lg-row'>各各不相知　譬如工畫師　不能知自心</div>
<div class='lg-row'>而由心故畫　諸法性如是　心如工畫師</div>
<div class='lg-row'>能畫諸世間　五蘊悉從生　無法而不造</div>
<div class='lg-row'>如心佛亦爾　如佛眾生然　應知佛與心</div>
<div class='lg-row'>體性皆無盡　若人知心行　普造諸世間</div>
<div class='lg-row'>是人則見佛　了佛真實性　心不住於身</div>
<div class='lg-row'>身亦不住心　而能作佛事　自在未曾有</div>
<div class='lg-row'>若人欲了知　三世一切佛　應觀法界性</div>
<div class='lg-row'>一切唯心造</div>
</div></div>
<div class='div-commentary'><p style="margin-left:1em">第九照心本末。名為覺林。十頌顯於具分唯識。</p>
</div>
<div class='div-orig'><p>爾時智林菩薩承佛威力。普觀十方。而說頌言。</p>

<div class="lg regular"><div class='lg-row'>所取不可取　所見不可見　所聞不可聞</div>
<div class='lg-row'>一心不思議　有量及無量　二俱不可取</div>
<div class='lg-row'>若有人欲取　畢竟無所得　不應說而說</div>
<div class='lg-row'>是為自欺誑　<span class='corr'>己</span>事不成就　不令眾歡喜</div>
<div class='lg-row'>有欲讚如來　無邊妙色身　盡於無數劫</div>
<div class='lg-row'>無能盡稱述　譬如隨意珠　能現一切色</div>
<div class='lg-row'>無色而現色　諸佛亦如是　又如淨虗空</div>
<div class='lg-row'>非色不可見　雖現一切色　無能見空者</div>
<div class='lg-row'>諸佛亦如是　普現無量色　非心所行處</div>
<div class='lg-row'>一切莫能覩　雖聞如來聲　音聲非如來</div>
<div class='lg-row'>亦不離於聲　能知正等覺　菩提無來去</div>
<div class='lg-row'>離一切分別　云何於是中　自言能得見</div>
<div class='lg-row'>諸佛無有法　佛於何有說　但隨其自心</div>
<div class='lg-row'>謂說如是法</div>
</div></div>
<div class='div-commentary'><p style="margin-left:1em">第十鑒達諸佛逈超色聲。心言路絕。故云智林。頌顯此德。</p>
</div></div>
<div class='div-pin'><a id='mulu48' />
<div class='div-pin'>
<p class='h3'>十行品第二十一之上</p>
<div class='div-commentary'><p style="margin-left:1em">初來意有二。一前序此正故。二前辨所依佛智。此辨能依之行。故次來也。二釋名者。隨緣順理造修名行。數越塵沙。寄圓辨十。仁王名為十止。就三學中定心增故。梵網名為長養。長道五根故。</p>
</div>
<div class='div-orig'><p>爾時功德林菩薩承佛神力。入菩薩善思惟三昧。</p>
</div>
<div class='div-commentary'><p style="margin-left:1em">此品長文有七分。一三昧分。二加分。三起分。四本分。五說分。六現證分。七重頌分。今初入三昧分。言善思惟者。謂巧順事理。揀擇無礙。無心成事。名善思惟。</p>
</div>
<div class='div-orig'><p>入是三昧<span class='corr'>已</span>。十方各過萬佛剎微塵數世界外。有萬佛剎微塵數諸佛。皆號功德林而現其前。告功德林菩薩言。善哉佛子。乃能入此善思惟三昧。善男子。此是十方各萬佛剎微塵數同名諸佛共加於汝。亦是毗盧遮那如來往昔願力。威神之力。及諸菩薩眾善根力。令汝入是三昧而演說法。</p>
</div>
<div class='div-commentary'><p style="margin-left:1em">此加分也。文中有三。一加因緣。二加所為。三加相。今初句標加因。次十方下加緣。告功德林下讚有加因。善男子下雙顯加定因緣。</p>
</div>
<div class='div-orig'><p>為增長佛智故。深入法界故。了知眾生界故。所入無礙故。所行無障故。得無量方便故。攝取一切智性故。覺悟一切諸法故。知一切諸根故。能持說一切法故。所謂發起諸菩薩十種行。</p>
</div>
<div class='div-commentary'><p style="margin-left:1em">二為增長下辨加所為。文有十一句。前十別明。後一總結。</p>
</div>
<div class='div-orig'><p>善男子。汝當承佛威神之力而演此法。是時諸佛。即與功德林菩薩無礙智。無著智。無斷智。無師智。無癡智。無異智。無失智。無量智。無勝智。無懈智。無奪智。何以故。此三昧力法如是故。爾時諸佛各申右手。摩功德林菩薩頂。</p>
</div>
<div class='div-commentary'><p style="margin-left:1em">三正辨加相。謂加三業。命說口業。與智意業。摩頂身業。</p>
</div>
<div class='div-orig'><p>功德林菩薩即從定起。</p>
</div>
<div class='div-commentary'><p style="margin-left:1em">四起分。</p>
</div>
<div class='div-orig'><p>告諸菩薩言。佛子。菩薩行不可思議。與法界虗空界等。何以故。菩薩摩訶薩。學三世諸佛而修行故。</p>
</div>
<div class='div-commentary'><p style="margin-left:1em">第四本分。有二。初明行體。次明行相。此初體也。若約所依。即前善思惟三昧為體。若約所觀。即二諦雙融。若約能觀。即悲智無礙。行即深心所修行海也。</p>
</div>
<div class='div-orig'><p>佛子。何等是菩薩摩訶薩行。佛子。菩薩摩訶薩有十種行。三世諸佛之所宣說。何等為十。一者歡喜行。二者饒益行。三者無違逆行。四者無屈撓行。五者無癡亂行。六者善現行。七者無著行。八者難得行。九者善法行。十者真實行。是為十。</p>
</div>
<div class='div-commentary'><p style="margin-left:1em">第二明行相。徵數列名也。此十行相。大約依波羅蜜以立名也。一施悅自他。故名歡喜。二三聚淨戒亦益自他。故名饒益。三忍順物理。名無違逆。四勤無怠退。名無屈撓。五以慧資定。離沉掉故名無癡亂。六慧能顯發三諦之理。般若現前故名善現。七以方便智不滯事理。故名無著。八成大行願乃能得故。故名難得。九善巧說法名善法行。十言行不虗。名真實行。又稱二諦故故名真實。下說十行即分十段。初歡喜行。</p>
</div>
<div class='div-orig'><p>佛子。何等為菩薩摩訶薩歡喜行。佛子。此菩薩為大施主。凡所有物悉能惠施。其心平等無有悔吝。不望果報。不求名稱。不貪利養。但為救護一切眾生。攝受一切眾生。饒益一切眾生。為學習諸佛本所修行。憶念諸佛本所修行。愛樂諸佛本所修行。清淨諸佛本所修行。增長諸佛本所修行。住持諸佛本所修行。顯現諸佛本所修行。演說諸佛本所修行。令諸眾生離苦得樂。佛子。菩薩摩訶薩修此行時。令一切眾生歡喜愛樂。隨諸方土有貧乏處。以願力故往生於彼。豪貴大富財寶無盡。假使於念念中有無量無數眾生。詣菩薩所。白言仁者。我等貧乏靡所資贍。饑羸困苦命將不全。惟願慈哀施我身肉。令我得食以活其命。爾時菩薩即便施之。令其歡喜心得滿足。如是無量百千眾生而來乞求。菩薩於彼曾無退怯。但更增長慈悲之心。以是眾生咸來乞求。菩薩見之倍復歡喜。作如是念。我得善利。此等眾生是我福田。是我善友。不求不請而來教我入佛法中。我今應當如是修學。不違一切眾生之心。又作是念。願我<span class='corr'>已</span>作現作當作所有善根。令我未來於一切世界一切眾生中受廣大身。以是身肉。充足一切饑苦眾生。乃至若有一小眾生未得飽足。願不捨命。所割身肉亦無有盡。以此善根。願得阿耨多羅三藐三菩提。證大涅槃。願諸眾生食我肉者。亦得阿耨多羅三藐三菩提。獲平等智。具諸佛法廣作佛事。乃至入於無餘涅槃。若一眾生心不滿足。我終不證阿耨多羅三藐三菩提。菩薩如是利益眾生而無我想。眾生想。有想。命想。種種想。補伽羅想。人想。摩納婆想。作者想。受者想。但觀法界。眾生界。無邊際法。空法。無所有法。無相法。無體法。無處法。無依法。無作法。作是觀時不見自身。不見施物。不見受者。不見福田。不見業。不見報。不見果。不見大果。不見小果。爾時菩薩觀去來今一切眾生所受之身尋即壞滅。便作是念。奇哉眾生愚癡無智。於生死內受無數身。危脆不停速歸壞滅。若<span class='corr'>已</span>壞滅。若今壞滅。若當壞滅。而不能以不堅固身求堅固身。我當盡學諸佛所學。證一切智。知一切法。為諸眾生說三世平等。隨順寂靜不壞法性。令其永得安隱快樂。佛子。是名菩薩摩訶薩第一歡喜行。</p>
</div>
<div class='div-commentary'><p style="margin-left:1em">此下正釋歡喜行。體即是檀度。有隨相離相二行。先釋隨相行。從此至後三菩提有二十四行餘經。皆明隨相行。於中此菩薩為大施主下至離苦得樂六行半經。略辨體相。次修此行時至三菩提有十七行經。廣顯名相。現行財施。於中先明施行。後以此善根下迴向行。後如是利益下至安隱快樂有十一行半經。明離相行。於中初無我想等。明人空觀。次但觀法界下法空觀。三作是觀時下二觀之益。次觀去來今下願行法施。後是名下結名。於中梵云摩納婆此云儒童。即少年有學者也。</p>
</div>
<div class='div-orig'><p>佛子。何等為菩薩摩訶薩饒益行。此菩薩護持淨戒。於色聲香味觸心無所著。亦為眾生如是宣說。不求威勢。不求種族。不求富饒。不求色相。不求王位。如是一切皆無所著。但堅持淨戒。作如是念。我持淨戒。必當捨離一切纏縛貪求熱惱諸難逼迫毀謗亂濁。得佛所讚平等正法。佛子。菩薩如是持淨戒時。於一日中。假使無數百千億那由他諸大惡魔諸菩薩所。一一各將無量無數百千億那由他天女。皆於五欲善行方便。端正姝麗傾惑人心。執持種種珍玩之具。欲來惑亂菩薩道意。爾時菩薩作如是念。此五欲者是障道法乃至障礙無上菩提。是故不生一念欲想。心淨如佛。唯除方便教化眾生而不捨於一切智心。佛子。菩薩不以欲因緣故惱一眾生。寧捨身命而終不作惱眾生事。菩薩自得見佛<span class='corr'>已</span>來。未曾心生一念欲想。何況從事。若或從事無有是處。爾時菩薩但作是念。一切眾生於長夜中想念五欲。趣向五欲。貪著五欲。其心決定躭染沉溺。隨其流轉不得自在。我今應當令此諸魔及諸天女一切眾生住無上戒。住淨戒<span class='corr'>已</span>。於一切智心無退轉。得阿耨多羅三藐三菩提。乃至入於無餘涅槃。何以故。此是我等所應作業。應隨諸佛如是修學。作是學<span class='corr'>已</span>。離諸惡行計我無知。以智入於一切佛法。為眾生說令除顛倒。然知不離眾生有顛倒。不離顛倒有眾生。不於顛倒內有眾生。不於眾生內有顛倒。亦非顛倒是眾生。亦非眾生是顛倒。顛倒非內法。顛倒非外法。眾生非內法。眾生非外法。一切諸法虗妄不實速起速滅無有堅固。如夢如影。如幻如化。誑惑愚夫。如是解者即能覺了一切諸行。通達生死及與涅槃。證佛菩提。自得度。令他得度。自解脫。令他解脫。自調伏。令他調伏。自寂靜。令他寂靜。自安隱。令他安隱。自離垢。令他離垢。自清淨。令他清淨。自涅槃。令他涅槃。自快樂。令他快樂。佛子。此菩薩復作是念。我當隨順一切如來。離一切世間行。具一切諸佛法。住無上平等處。等觀眾生明達境界。離諸過失。斷諸分別。捨諸執著善巧出離。心恒安住無上無說無依無動無量無邊無盡無色甚深智慧。佛子。是名菩薩摩訶薩第二饒益行。</p>
</div>
<div class='div-commentary'><p style="margin-left:1em">此第二饒益行。體依戒度。有三聚淨戒。謂攝律儀戒。攝眾生戒。攝善法戒。釋相有二。初略釋其相。初此菩薩護持淨戒一行半經。總標舉三聚淨戒。略明持相。次不求威勢下一行半經彰其離過。次但堅持淨戒下兩行經。顯其持意。次如是持淨戒時下廣釋其相。次下至心淨如佛有六行經。明攝律儀戒。初正顯難持境。次作如是念下起觀對治。次唯除方便下至如是修學有九行經。明攝眾生戒。三作是學<span class='corr'>已</span>下有十三行經。明攝善法戒。於中明自分現攝。以悲智相導。不即不離不在以成正行。次如是解者下雙明二果。次復作是念我當下明勝進當攝。次是名下結名。</p>
</div>
<div class='div-orig'><p>佛子。何等為菩薩摩訶薩無違逆行。此菩薩常修忍法。謙下恭敬。不自害。不他害。不兩害。不自取。不他取。不兩取。不自著。不他著。不兩著。亦不貪求名聞利養。但作是念。我當常為眾生說法。令離一切惡。斷貪瞋癡憍慢覆藏慳嫉諂誑。令恒安住忍辱柔和。佛子。菩薩成就如是忍法。假使有百千億那由他阿僧祇眾生來至其所。一一眾生化作百千億那由他阿僧祇口。一一口出百千億那由他阿僧祇語。所謂不可喜語。非善法語。不悅意語。不可愛語。非仁賢語。非聖智語。非聖相應語。非聖親近語。深可厭惡語。不堪聽聞語。以是言詞毀辱菩薩。又此眾生。一一各有百千億那由他阿僧祇手。一一手各執百千億那由他阿僧祇器仗逼害菩薩。如是經於阿僧祇劫曾無休息。菩薩遭此極大楚毒。身毛皆竪命將欲斷。作是念言我因是苦。心若動亂。則自不調伏。自不守護。自不明了。自不修習。自不正定。自不寂靜。自不愛惜。自生執著。何能令他心得清淨。菩薩爾時復作是念。我從無始劫住於生死受諸苦惱。如是思惟重自勸勵。令心清淨而得歡喜。善自調攝。自能安住於佛法中。亦令眾生同得此法。復更思惟。此身空寂無我我所無有真實性空無二。若苦若樂。皆無所有。諸法空故。我當解了廣為人說。令除眾生滅除此見。是故我今雖遭苦毒。應當忍受。為慈念眾生故。饒益眾生故。安樂眾生故。憐愍眾生故。攝受眾生故。不捨眾生故。自得覺悟故。令他覺悟故。心不退轉故。趣向佛道故。是名菩薩摩訶薩第三無違逆行。</p>
</div>
<div class='div-commentary'><p style="margin-left:1em">第三無違逆行。體依忍度。忍有三。忍謂生忍無生忍寂滅忍。以忍順物理名無違逆。得實法忍。無我我所。名無嗔恨。以順物順法皆名為忍。順物則無違於事。順理則無違於法。事理無違。無生寂滅之義也。文中初辨忍相。常修忍法下兩行經。明忍行次不求名利二句顯離過。次但作是念下兩行經。明忍意。下正修忍行。初明耐怨害忍。對難忍之境。初成就如是忍法下五行半經。明口加毀辱。次又此眾生下兩行經。明身加害。次如是經於阿僧祇劫曾無休息。明長時忍。次遭此極大楚毒下三行半經。明能忍之行。次爾時復作是念下三行經。明安受苦忍。次復更思惟下三行經。諦察法忍。後為慈念眾生故下二行半經。明修忍意。是名下結名。</p>
</div>
<div class='div-orig'><p>佛子。何等為菩薩摩訶薩無屈撓行。此菩薩修諸精進。所謂第一精進。大精進。勝精進。殊勝精進。最勝精進。最妙精進。上精進。無上精進。無等精進。普徧精進。性無三毒。性無憍慢。性不覆藏。性不慳嫉。性無諂誑。性自慚愧。終不為惱一眾生故而行精進。但為斷一切煩惱故而行精進。但為拔一切惑本故而行精進。但為除一切習氣故而行精進。但為知一切眾生界故而行精進。但為知一切眾生死此生彼故而行精進。但為知一切眾生煩惱故而行精進。但為知一切眾生心樂故而行精進。但為知一切眾生境界故而行精進。但為知一切眾生諸根勝劣故而行精進。但為知一切眾生心行故而行精進。但為知一切法界故而行精進。但為知一切佛法根本性故而行精進。但為知一切佛法平等性故而行精進。但為知三世平等性故而行精進。但為得一切佛法智光明故而行精進。但為證一切佛法智故而行精進。但為知一切佛法一實相故而行精進。但為知一切佛法無邊際故而行精進。但為得一切佛法廣大決定善巧智故而行精進。但為得分別演說一切佛法句義智故而行精進。佛子。菩薩摩訶薩成就如是精進行<span class='corr'>已</span>。設有人言。汝頗能為無數世界所有眾生。以一一眾生故。於阿鼻地獄經無數劫。備受眾苦。令彼眾生一一得值無數諸佛出興於世。以見佛故具受眾樂乃至入於無餘涅槃。汝乃當成阿耨多羅三藐三菩提。能爾不耶。答言我能。設復有人作如是言。有無量阿僧祇大海。汝當以一毛端滴之令盡。有無量阿僧祇世界盡末為塵。彼滴及塵一一數之悉知其數。為眾生故經爾許劫。於念念中受苦不斷。菩薩不以聞此語故而生一念悔恨之心。但更增上歡喜踊躍。深自慶幸得大善利。以我力故。令彼眾生永脫諸苦。菩薩以此所行方便。於一切世界中。令一切眾生乃至究竟無餘涅槃。是名菩薩摩訶薩第四無屈撓行。</p>
</div>
<div class='div-commentary'><p style="margin-left:1em">第四無屈撓行。體依精進度。勤無怠退。名無屈撓。撓曲也。弱也。以自牢強故無屈弱。又云無盡。以常住功德。現化眾生。故名無盡。謂若怠惰。斯則有盡。攝論三精進中。名無退無弱無喜足。文中初修諸精進下兩行零經。顯精進之相。次性無三毒。顯其離過。即難行精進。次但為下有十四行經。明精進所為。於中有四段。初但為斷一切煩惱。為斷惑。次但為知一切眾生界。為度生。三但為知一切法界。為知法。四但為得一切佛法。為求法。上總顯精進之相。次成就如是精進行<span class='corr'>已</span>下隨難別釋。有二。初被甲精進中。一代眾生受地獄苦。二為度生故長劫受苦無一念悔心。次以此所行方便下利樂精進。後是名下結名。</p>
</div>
<div class='div-orig'><p>佛子。何等為菩薩摩訶薩離癡亂行。此菩薩成就正念。心無散亂。堅固不動。最上清淨。廣大無量。無有迷惑。以是正念故。善解世間一切語言。能持出世諸法言說。所謂能持色法非色法言說。能持建立色自性言說。乃至能持建立受想行識自性言說。心無癡亂。於世間中死此生彼。心無癡亂。入胎出胎心無癡亂。發菩提意心無癡亂。事善知識心無癡亂。勤修佛法心無癡亂。覺知魔事心無癡亂。離諸魔業心無癡亂。於不可說劫修菩薩行心無癡亂。此菩薩成就如是無量正念。於無量阿僧祇劫中。從諸佛菩薩善知識所聽聞正法。所謂甚深法。廣大法。莊嚴法。種種莊嚴法。演說種種名句文身法。菩薩莊嚴法。佛神力光明無上法。正希望決定解清淨法。不著一切世間法。分別一切世間法。甚廣大法。離癡翳照了一切眾生法。一切世間共法不共法。菩薩智無上法。一切智自在法。菩薩聽聞如是法<span class='corr'>已</span>。經阿僧祇劫不忘不失。心常憶念無有間斷。何以故。菩薩摩訶薩於無量劫修諸行時。終不惱亂一眾生令失正念。不壞正法。不斷善根。心常增長廣大智故。復次此菩薩摩訶薩。種種音聲不能惑亂。所謂高大聲。麤濁聲。極令人恐怖聲。悅意聲。不悅意聲。諠亂耳識聲。沮壞六根聲。此菩薩聞如是等無量無數好惡音聲。假使充滿阿僧祇世界。未曾一念心有散亂。所謂正念不亂。境界不亂。三昧不亂。入甚深法不亂。行菩提行不亂。發菩提心不亂。憶念諸佛不亂。觀真實法不亂。化眾生智不亂。淨眾生智不亂。決了甚深義不亂。不作惡業故無惡業障。不起煩惱故無煩惱障。不輕慢法故無有慢法障。不誹謗正法故無有報障。佛子。如上所說如是等聲。一一充滿阿僧祇世界。於無量無數劫未曾斷絕。悉能壞亂眾生身心一切諸根。而不能壞此菩薩心。菩薩入三昧中住於聖法。思惟觀察一切音聲。善知音聲生住滅相。善知音聲生住滅性。如是聞<span class='corr'>已</span>。不生於貪。不起於瞋。不失於念。善取其相而不染著。知一切聲皆無所有。實不可得。無有作者。亦無本際。與法界等無有差別。菩薩如是成就寂靜身與意行。至一切智永不退轉。善入一切諸禪定門。知諸三昧同一體性。了一切法無有邊際。得一切法真實智慧。得離音聲甚深三昧。得阿僧祇諸三昧門。增長無量廣大悲心。是時菩薩於一念中得無數百千三昧。聞如是聲心不惑亂。令其三昧漸更增廣。作如是念。我當令一切眾生安住無上清淨念中。於一切智。得不退轉。究竟成就無餘涅槃。是名菩薩摩訶薩第五離癡亂行。</p>
</div>
<div class='div-commentary'><p style="margin-left:1em">第五無癡亂行。依禪度。以慧資定離沉掉故。名無癡亂。初云成就正念。一就奢摩他品名為正念。正念即定。以彼心離妄念之亂。故名正念。二就毗鉢舍那。亦名正念。謂不偏鑒達。明了於緣。經云正念諸法未曾忘失。三就禪那。止觀雙運。名為正念。下經云。以正念故善解世間等。謂於緣明了。是無癡義。不異所緣。是無亂義。下經云禪定持心常一緣。智慧了境同三昧。以智照故離癡。以正定故離亂。言心無散亂下九句別明正念。初句是無亂之總。謂不隨境轉故無散亂。二障不能壞名為堅固。三緣不能牽故云不動。四超劣顯勝故云最上。五異世無染故云清淨。上五釋無亂也。下四義釋無癡。六稱法界故云廣。七趣一切智故云大。八引發難量故云無量。九不捨大悲名無迷惑。上九句別。攝為三種禪。前六現法樂住禪。次二引生功德禪。後一饒益有情禪。上總顯無癡亂。次以正念故下別明無癡亂。初結前生後。二善解世間下顯正念之能。初二句雙標。次所為下雙釋。初所謂能持色法下五行半經。通就諸境辨無癡亂。次此菩薩成就如是下。別約所持明無癡亂。於中初一行半經。結前標後。次所謂下四行半經。正顯所持。文有十五句。次菩薩聽聞下一行零經。結無癡亂。次何以故下兩行餘經。徵釋所以。下文別明上九義攝三種禪。初復次種種音聲不能惑亂下有十六行經。釋前現法樂住禪。從所謂高大聲下至甚深義不亂。通釋上心無散亂。不作惡業下釋堅固。如上所說下釋不動。入三昧中下釋最上。如是聞<span class='corr'>已</span>下釋清淨。知一切聲下釋廣。此上六段釋上現法樂住禪竟。次菩薩如是成就下五行半經。釋引生功德禪。於中釋大無量二義。次作如是念下兩行經。釋饒益有情禪。釋九中無迷惑。謂躭著禪味。不起大悲。是為迷惑。今悲以導禪。故無迷也。是名下結名。</p>
</div>
<div class='div-orig'><p>佛子。何等為菩薩摩訶薩善現行。此菩薩身業清淨。語業清淨。意業清淨。住無所得。示無所得身語意業。能知三業皆無所有。無虗妄故無有繫縛。凡所示現無性無依。住無實心。知無量心自性。知一切法自性。無得無相。甚深難入。住於正位真如法性。方便出生而無業報。不生不滅。住涅槃界。住寂靜性。住於真實無性之性。言語道斷超諸世間無有所依。入離分別無縛著法。入最勝智真實之法。入非諸世間所能了知出世間法。此是菩薩善巧方便示現生相。佛子。此菩薩作如是念。一切眾生無性為性。一切諸法無為為性。一切國土無相為相。一切三世唯是言說。一切言說於諸法中無有依處。一切諸法於言說中亦無依處。菩薩如是解一切法皆悉甚深。一切世間皆悉寂靜。一切佛法無所增益。佛法不異世間法。世間法不異佛法。佛法世間法無有雜亂。亦無差別。了知法界體性平等。普入三世。永不捨離大菩提心。恒不退轉化眾生心。轉更增長大慈悲心。與一切眾生作所依處。菩薩爾時復作是念。我不成熟眾生誰當成熟。我不調伏眾生誰當調伏。我不教化眾生誰當教化。我不覺悟眾生誰當覺悟。我不清淨眾生誰當清淨。此我所宜。我所應作。復作是念。若我自解此甚深法。唯我一人於阿耨多羅三藐三菩提獨得解脫。而諸眾生盲冥無目。入大險道。為諸煩惱之所纏縛。如重病人恒受苦痛。處貪愛獄不能自出。不離地獄餓鬼畜生閻羅王界。不能滅苦。不捨惡業。常處癡闇不見真實。輪迴生死無得出離。住於八難眾垢所著。種種煩惱覆障其心。邪見所迷不行正道。菩薩如是觀諸眾生作是念言。若此眾生未成熟未調伏。捨而取證得阿耨多羅三藐三菩提。是所不應。我當先化眾生。於不可說不可說劫行菩薩行。未成熟者先令成熟。未調伏者先令調伏。是菩薩住此行時。諸天魔梵沙門婆羅門一切世間乾闥婆阿脩羅等。若有得見暫同住止。恭敬尊重承事供養。及暫耳聞一經心者。如是所作悉不唐捐。必定當成阿耨多羅三藐三菩提。是名菩薩摩訶薩第六善現行。</p>
</div>
<div class='div-commentary'><p style="margin-left:1em">第六善現行。依慧度。體即般若。以慧能顯發三諦之理。般若現前。故名善現行。以即空照有。而能現生。故云善現。釋相中。初此菩薩身業清淨下兩行半經。略明行相。次廣明行相有三種慧。初如是隨覺慧。於中初住如實心下示意業。次住於正位下示身業。三住涅槃界下示語業。後入離分別下總結。二五明善巧慧。有三。初此菩薩作如是念下以理會事。次如是解一切下事理無礙。三永不捨離大菩提心。順理起悲。三有情義利慧。有二。初復作是念我不成熟眾生下建攝生志。二先人後<span class='corr'>己</span>。於中四節。初若我自解下假攝自度。次而諸眾生下觀物輪迴。三菩薩如是觀下結所不應。四我當先化下決志先拔。後住此行時總結顯成益。是名下結名。</p>
</div></div>
<p class='juan'>大方廣佛華嚴經綱要卷第十九</p></div></div>
</div><!-- end of div[@id='body'] -->
</body></html>