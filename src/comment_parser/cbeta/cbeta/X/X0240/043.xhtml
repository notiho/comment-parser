<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu81' />大方廣佛華嚴經綱要卷第四十三</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'>
<p class='h3'>十定品第二十七之四</p>
<div class='div-orig'><p>佛子。云何為菩薩摩訶薩無礙輪三昧。</p>
</div>
<div class='div-commentary'><p style="margin-left:1em">第十無礙輪三昧。初總標。亦初徵。次釋。後結。</p>
</div>
<div class='div-orig'><p>佛子。菩薩摩訶薩入此三昧時住無礙身業。無礙語業。無礙意業。住無礙佛國土。得無礙成就眾生智。獲無礙調伏眾生智。放無礙光明。現無礙光明網。示無礙廣大變化。轉無礙清淨法輪。得菩薩無礙自在。</p>
</div>
<div class='div-commentary'><p style="margin-left:1em">二釋中三。初明入時方便。二佛子菩薩摩訶薩住此三昧<span class='corr'>已</span>下明入<span class='corr'>己</span>智用。三佛子菩薩摩訶薩入普賢所住下定滿成益。今初有二十二句。兼顯定名。初十一句因用無礙。是無礙義。後普入下有十一句。住果圓滿即是輪義。今此段中即此無礙無所不摧亦即輪義。初三句三業無礙。次句器世間無礙。次二句眾生世間無礙。餘句智正覺無礙。</p>
</div>
<div class='div-orig'><p>普入諸佛力。普住諸佛智。作佛所作。淨佛所淨。現佛神通。令佛歡喜。行如來行。住如來道。常得親近無量諸佛。作諸佛事。紹諸佛種。</p>
</div>
<div class='div-commentary'><p style="margin-left:1em">後住果中。二智通權實故云普住。三作利樂事。四淨二障種。七智契佛境。餘七可知。</p>
</div>
<div class='div-orig'><p>佛子。菩薩摩訶薩住此三昧<span class='corr'>已</span>。觀一切智。總觀一切智。別觀一切智。隨順一切智。顯示一切智。攀緣一切智。見一切智。總見一切智。別見一切智。</p>
</div>
<div class='div-commentary'><p style="margin-left:1em">第二入<span class='corr'>己</span>智用中四。一攝佛功德。二證入諸法。三普德無盡。四結示勸修。初中即攝如來二十一種殊勝功德。以此位等佛故。其間或全同佛相。或有約因似而次第無差。於中三。初總明妙悟皆滿。次別顯二十一德。後顯德勝能。今初十句。初句標滿時。餘九顯滿相。然一切智若對種智即是根本。若直語佛智則通權實。今此顯通。於中初三句始觀。言觀一切智者標也。云何觀。觀有二種。一總觀。謂權實齊觀故。二別觀。此是實。此是權。權中有多差別。皆審照了故。次三句中順。亦初句標。次云何隨順。由前總觀故頓能顯示。由前別觀故各各攀緣。後三句終契。釋同前觀。但前觀察。今證見分明耳。</p>
</div>
<div class='div-orig'><p>於普賢菩薩廣大願。廣大心。廣大行。廣大所趣。廣大所入。廣大光明。廣大出現。廣大護念。廣大變化。廣大道。</p>
</div>
<div class='div-commentary'><p style="margin-left:1em">二別明二十一種功德。分二十段。後二合故。今初第一明二行永絕。即於所知一向無障轉功德。然有二義。一謂非如二乘有無智故。二不同凡大現行生死起諸雜染。不同二乘現行涅槃棄利樂事。世尊無彼。今菩薩亦無。文中廣顯利樂。即不同二乘。皆與智俱。即不同凡夫。就文分二。先總明大用常恒。二佛子此菩薩有一蓮華下別顯一用。前中二。先法說。後喻明。今初法說中二。先正明。後徵釋。今初。先明行體。</p>
</div>
<div class='div-orig'><p>不斷不退。無休無替。無倦無捨。無散無亂。常增進恒相續。</p>
</div>
<div class='div-commentary'><p style="margin-left:1em">次辨常恒。</p>
</div>
<div class='div-orig'><p>何以故。此菩薩摩訶薩於諸法中成就大願。發行大乘。入於佛法大方便海。以勝願力。於諸菩薩所行之行。智慧明照皆得善巧。具足菩薩神通變化。善能護念一切眾生。如去來今一切諸佛之所護念。於諸眾生恒起大悲。成就如來不變異法。</p>
</div>
<div class='div-commentary'><p style="margin-left:1em">二徵釋中徵意云何以得此智滿行常。釋意云願行善成智慧善巧故。</p>
</div>
<div class='div-orig'><p>佛子。譬如有人以摩尼寶置色衣中。其摩尼寶雖同衣色不捨自性。</p>
</div>
<div class='div-commentary'><p style="margin-left:1em">第二喻顯中四。初喻。二合。三徵。四釋。今初。摩尼寶置色衣中。即總喻菩薩心智置佛智中。雖同衣色。喻前智滿十句。故合云觀一切智等。不捨自性。喻前行常二十句。</p>
</div>
<div class='div-orig'><p>菩薩摩訶薩亦復如是。成就智慧以為心寶。觀一切智普皆明現。然不捨於菩薩諸行。</p>
</div>
<div class='div-commentary'><p style="margin-left:1em">二合如喻辨。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">三徵意云何得<span class='corr'>已</span>能滿智而不斷行耶。</p>
</div>
<div class='div-orig'><p>菩薩摩訶薩發大誓願利益一切眾生。度脫一切眾生。承事一切諸佛。嚴淨一切世界。安慰眾生深入法海。為淨眾生界現大自在給施眾生。普照世間入於無邊幻化法門。不退不轉無疲無厭。</p>
</div>
<div class='div-commentary'><p style="margin-left:1em">四釋意云菩薩無障礙願法應爾故窮盡生界。益無疲厭。文中二。先法說。</p>
</div>
<div class='div-orig'><p>佛子。譬如虗空持眾世界。若成若住。無厭無倦。無羸無朽。無散無壞。無變無異。無有差別。不捨自性。何以故。虗空自性法應爾故。菩薩摩訶薩亦復如是。立無量大願。度一切眾生。心無厭倦。</p>
</div>
<div class='div-commentary'><p style="margin-left:1em">後轉以喻況。於中三喻。皆喻利生無厭。各有法合。一虗空持剎喻。喻大願法爾故無厭。</p>
</div>
<div class='div-orig'><p>佛子。譬如涅槃。去來現在無量眾生於中滅度。終無厭倦。何以故。一切諸法本性清淨是謂涅槃云何於中而有疲厭。菩薩摩訶薩亦復如是。為欲度脫一切眾生皆令出離而現於世。云何而起疲厭之心。</p>
</div>
<div class='div-commentary'><p style="margin-left:1em">二涅<span class='corr'>槃</span>普滅喻。喻為淨眾生故無厭。上二喻悲。</p>
</div>
<div class='div-orig'><p>佛子。如薩婆若能令過去未來現在一切菩薩。於諸佛家<span class='corr'>已</span>現當生乃至令成無上菩提。終不疲厭。何以故。一切智與法界無二故。於一切法無所著故。菩薩摩訶薩亦復如是。其心平等住一切智。云何而有疲厭之心。</p>
</div>
<div class='div-commentary'><p style="margin-left:1em">三佛智普成喻。喻能所不二故無厭。此一喻智。既非愛見之悲。何有厭乎。</p>
</div>
<div class='div-orig'><p>佛子。此菩薩摩訶薩有一蓮華。其華廣大盡十方際。以不可說葉不可說寶不可說香而為莊嚴。其不可說寶。復各示現種種眾寶。清淨妙好極善安住。其華常放眾色光明普照十方一切世界無所障礙。真金為網彌覆其上。寶鐸徐搖出微妙音。其音演暢一切智法。</p>
</div>
<div class='div-commentary'><p style="margin-left:1em">第二別顯一用中二。初明依果殊勝。後菩薩摩訶薩於此華下正報自在。前中二。先明相嚴。過前十地。故窮十方際。</p>
</div>
<div class='div-orig'><p>此大蓮華具足如來清淨莊嚴。一切善根之所生起。吉祥為表神力所現。有十千阿僧祇清淨功德。菩薩妙道之所成就。一切智心之所流出。十方佛影於中顯現。世間瞻仰猶如佛塔。眾生見者無不禮敬。從能了幻正法所生。一切世間不可為喻。</p>
</div>
<div class='div-commentary'><p style="margin-left:1em">後辨德嚴。自內而觀。量周法界。自外而觀。許眾生見。乃即小之大也。</p>
</div>
<div class='div-orig'><p>菩薩摩訶薩於此華上結加趺坐。其身大小與華相稱。</p>
</div>
<div class='div-commentary'><p style="margin-left:1em">二正報中二。明身大小。</p>
</div>
<div class='div-orig'><p>一切諸佛神力所加。令菩薩身一一毛孔各出百萬億那由他不可說佛剎微塵數光明。一一光明現百萬億那由他不可說佛剎微塵數摩尼寶。其寶皆名普光明藏。種種色相以為莊嚴。無量功德之所成就眾寶及華以為羅網彌覆其上。散百千億那由他殊勝妙香無量色相種種莊嚴。復現不思議寶莊嚴蓋以覆其上。一一摩尼寶悉現百萬億那由他不可說佛剎微塵數樓閣。一一樓閣現百萬億那由他不可說佛剎微塵數蓮華藏師子之座。一一師子座現百萬億那由他不可說佛剎微塵數光明。一一光明現百萬億那由他不可說佛剎微塵數色相。一一色相現百萬億那由他不可說佛剎微塵數光明輪。一一光明輪現百萬億那由他不可說佛剎微塵數毗盧遮那摩尼寶華。一一華現百萬億那由他不可說佛剎微塵數臺。一一臺現百萬億那由他不可說佛剎微塵數佛。一一佛現百萬億那由他不可說佛剎微塵數神變。一一神變淨百萬億那由他不可說佛剎微塵數眾生眾。一一眾生眾中現百萬億那由他不可說佛剎微塵數諸佛自在。一一自在雨百萬億那由他不可說佛剎微塵數佛法。一一佛法有百萬億那由他不可說佛剎微塵數修多羅。一一修多羅說百萬億那由他不可說佛剎微塵數法門。一一法門有百萬億那由他不可說佛剎微塵數金剛智所入法輪。差別言辭各別演說。一一法輪。成熟百萬億那由他不可說佛剎微塵數眾生界。一一眾生界。有百萬億那由他不可說佛剎微塵數眾生於佛法中而得調伏。</p>
</div>
<div class='div-commentary'><p style="margin-left:1em">後明佛加放光。有二十重。後後重中皆倍前前百萬億那由他不可說佛剎微塵數倍。則數難量矣。</p>
</div>
<div class='div-orig'><p>佛子。菩薩摩訶薩住此三昧。示現如是神通境界無量變化。悉知如幻而不染著。</p>
</div>
<div class='div-commentary'><p style="margin-left:1em">第二明達無相法。即同諸如來於最清淨真如能入功德。初結前生後。達無相故不染。</p>
</div>
<div class='div-orig'><p>安住無邊不可說法自性清淨法界實相如來種性無礙際中。無去無來非先非後。甚深無底。現量所得。以智自入不由他悟。心不迷亂亦無分別。</p>
</div>
<div class='div-commentary'><p style="margin-left:1em">後正顯安住。即是入義。謂此真如非有非無。故云無邊。定有定無即是邊故。不可說法即離言真如。其法界實相及無礙際。皆真如異名。而云如來種性。諸佛以無性真如而為性故。出現品云皆同一性所謂無性。法華云知法常無性佛種從緣起。無去來等重顯真如即是中道。故深無底。現量<span class='corr'>已</span>下別明能入之義。</p>
</div>
<div class='div-orig'><p>為去來今一切諸佛之所稱讚。從諸佛力之所流出。入於一切諸佛境界體性如實。淨眼現證。慧眼普見。成就佛眼為世明燈。行於智眼所知境界。廣能開示微妙法門。</p>
</div>
<div class='div-commentary'><p style="margin-left:1em">第三明住於佛住德。謂佛無功用常住聖天梵住故。文中先三世佛讚。文通前後二段。從諸佛力下正顯其義。謂入一切佛境即聖天等所住境也。淨眼現證下明能住相。十眼圓明而安住故。</p>
</div>
<div class='div-orig'><p>成菩提心。趣勝丈夫。於諸境界無有障礙。入智種性出生諸智。離世生法而現受生。神通變化方便調伏。如是一切無非善巧。</p>
</div>
<div class='div-commentary'><p style="margin-left:1em">第四明得佛平等德。謂佛佛相望有平等故。文即為三。初明所依平等。謂諸佛皆依清淨故。文中始發菩提心。終成種智。出生智用。皆所依也。次離世生法下明意樂平等。同以調生為意樂故。後神通變化下作平等業。同作受用變化業故。</p>
</div>
<div class='div-orig'><p>功德解欲悉皆清淨。最極微妙具足圓滿。智慧廣大猶如虗空。善能觀察眾聖境界。信行願力堅固不動。功德無盡世所稱歎。於一切佛所觀之藏大菩提處一切智海。集眾妙寶為大智者。猶如蓮華自性清淨。眾生見者皆生歡喜咸得利益。智光普照見無量佛淨一切法。</p>
</div>
<div class='div-commentary'><p style="margin-left:1em">第五明到無障處德。以修一切障對治故。福智皆淨。離於二障。文中初二句功德。次二句智慧。各上句障淨。下句德滿。次二句重顯功德。餘四句重顯智慧。</p>
</div>
<div class='div-orig'><p>所行寂靜。於諸佛法究竟無礙。恒以方便住佛菩提功德行中而得出生。具菩薩智。為菩薩首。一切諸佛共所護念。得佛威神成佛法身。念力難思。於境一緣而無所緣。其行廣大無相無礙。等于法界無量無邊。所證菩提猶如虗空。無有邊際無所縛著。</p>
</div>
<div class='div-commentary'><p style="margin-left:1em">第六明不可轉法。謂教證二法他不能轉。文中初二句略標教證。謂寂靜證也。諸佛法教也。恒以下別顯教。念力下重顯證。既如空無著等。他安能轉耶。</p>
</div>
<div class='div-orig'><p>於諸世間普作饒益。一切智海善根所流。悉能通達無量境界。<span class='corr'>已</span>善成就清淨施法。住菩薩心。淨菩薩種。能隨順生諸佛菩提。於諸佛法皆得善巧。具微妙行成堅固力。</p>
</div>
<div class='div-commentary'><p style="margin-left:1em">第七明所行無礙德。謂雖於世間作利樂事。世間八法不能礙也。文中住菩薩心。成堅固力即不礙之因也。</p>
</div>
<div class='div-orig'><p>一切諸佛自在威神。眾生難聞菩薩悉知。入不二門住無相法。雖復永捨一切諸相而能廣說種種諸法。隨諸眾生心樂欲解悉使調伏咸令歡喜。</p>
</div>
<div class='div-commentary'><p style="margin-left:1em">第八明立不思議德。謂安立正法。凡愚不能思也。文中初總顯。一切教法皆是如來威力之所建立。菩薩能知。返顯凡夫不思。入不二下別顯安立難思之相。謂依無相而廣說故。隨欲解之多端。故並難思也。</p>
</div>
<div class='div-orig'><p>法界為身無有分別。智慧境界不可窮盡。志常勇猛心恒平等。見一切佛功德邊際。了一切劫差別次第。</p>
</div>
<div class='div-commentary'><p style="margin-left:1em">第九明普見三世。以身心等於法界。故於三世記別無差。</p>
</div>
<div class='div-orig'><p>開示一切法。安住一切剎。嚴淨一切諸佛國土。顯現一切正法光明。演去來今一切佛法。示諸菩薩所住之處。為世明燈生諸善根。永離世間常生佛所。</p>
</div>
<div class='div-commentary'><p style="margin-left:1em">第十明身恒充滿一切國土。謂為開法故示現受用變化之身。徧諸世界而為利樂。</p>
</div>
<div class='div-orig'><p>得佛智慧明了第一。一切諸佛皆共攝受。<span class='corr'>已</span>入未來諸佛之數。從諸善友而得出生。所有志求皆無不果。</p>
</div>
<div class='div-commentary'><p style="margin-left:1em">第十一明智恒明達一切諸法。謂於境善決能斷他疑故。</p>
</div>
<div class='div-orig'><p>具大威德住增上意。隨所聽聞咸能善說。</p>
</div>
<div class='div-commentary'><p style="margin-left:1em">第十二明了一切行。謂具增上意樂。能了有情意樂性行。如其所應而為現身。即有威德。</p>
</div>
<div class='div-orig'><p>亦為開示聞法善根住實際輪。於一切法心無障礙。不捨諸行。離諸分別。</p>
</div>
<div class='div-commentary'><p style="margin-left:1em">第十三明除一切疑。謂聲聞人。言其全無少分善根。今能開示。令知當生如來妙智。故心無障礙。</p>
</div>
<div class='div-orig'><p>於一切法心無動念。得智慧明滅諸癡闇。悉能明照一切佛法。不壞諸有而生其中。了知一切諸有境界。從本<span class='corr'>已</span>來無有動作。身語意業皆悉無邊。</p>
</div>
<div class='div-commentary'><p style="margin-left:1em">第十四明無能測身。然有二義。一謂其身非虗妄分別所起。無煩惱業生。離染故不可測。初一行經顯之。二其身雖無分別如摩尼珠。然由佛增上及眾生勝解力。見金色等。而佛無有分別。即不壞諸有。下經文顯之。</p>
</div>
<div class='div-orig'><p>雖隨世俗演說種種無量文字。而恒不壞離文字法。深入佛海。知一切法但有假名。於諸境界無繫無著。</p>
</div>
<div class='div-commentary'><p style="margin-left:1em">第十五明一切菩薩等所求智。謂菩薩以無量文字調伏有情。要依佛所聞法為先。獲得妙智。故諸菩薩等皆求也。</p>
</div>
<div class='div-orig'><p>了一切法空無所有。所修諸行從法界生。</p>
</div>
<div class='div-commentary'><p style="margin-left:1em">第十六明到佛無二究竟彼岸。謂了一切法空法界等。即佛無二法身。依此法身。修波羅蜜多等行。而得圓滿。為從法界生。</p>
</div>
<div class='div-orig'><p>猶如虗空無相無形。深入法界隨順演說。於一境門生一切智。</p>
</div>
<div class='div-commentary'><p style="margin-left:1em">第十七明具足如來平等解脫。謂一一如來所現身土。皆徧法界。猶如虗空。無相無形。不相障礙。而不相雜。隨其化緣現各別故。故文云隨順演說。於一境門生一切智慧。各順一一境故。</p>
</div>
<div class='div-orig'><p>觀十力地以智修學。智為橋梁至薩婆若。以智慧眼見法無礙。善入諸地。</p>
</div>
<div class='div-commentary'><p style="margin-left:1em">第十八即證無中邊佛平等地。謂三種佛身平等徧滿。無有中邊之異故。至薩婆若即自受用。智為橋梁即通變化。見法無礙即是法身。善入諸地即佛十地也。</p>
</div>
<div class='div-orig'><p>知種種義。一一法門悉得明了。</p>
</div>
<div class='div-commentary'><p style="margin-left:1em">第十九明盡於法界。謂此法界最清淨故。能起等流契經等法。極此法界。於當來世作諸有情隨應利樂。</p>
</div>
<div class='div-orig'><p>所有大願靡不成就。</p>
</div>
<div class='div-commentary'><p style="margin-left:1em">第二十即等虗空界。窮未來際無有盡故。方云成就。</p>
<p style="margin-left:1em">前第二入<span class='corr'>己</span>智用中一攝佛功德竟。</p>
</div>
<div class='div-orig'><p>佛子。菩薩摩訶薩以此開示一切如來無差別性。此是無礙方便之門。此能出生菩薩眾會。此法唯是三昧境界。此能勇進入薩婆若。此能開顯諸三昧門。此能無礙普入諸剎。此能調伏一切眾生。此能住於無眾生際。此能開示一切佛法。於此境界皆無所得。</p>
</div>
<div class='div-commentary'><p style="margin-left:1em">第三顯德勝能。中二。初總明。後雖一切下別顯。今初先標。謂用此會事之德。開示佛平等性者同有二十一種功德故。此是下總歎前德。</p>
</div>
<div class='div-orig'><p>雖一切時演說開示。而恒遠離妄想分別。雖知諸法皆無所作。而能示。現一切作業。雖知諸佛無有二相而能顯示一切諸佛。雖知無色而演說諸色。雖知無受而演說諸受。雖知無想而演說諸想。雖知無行而演說諸行。雖知無識而演說諸識。恒以法輪開示一切。雖知法無生而常轉法輪。雖知法無差別而說諸差別門。雖知諸法無有生滅而說一切生滅之相。雖知諸法無麤無細而說諸法麤細之相。雖知諸法無上中下而能宣說最上之法。雖知諸法不可言說而能演說清淨言辭。雖知諸法無內無外而說一切內外諸法。雖知諸法不可了知而說種種智慧觀察。雖知諸法無有真實而說出離真實之道。雖知諸法畢竟無盡而能演說盡諸有漏。雖知諸法無違無諍然亦不無自他差別。雖知諸法畢竟無師而常尊敬一切師長。雖知諸法不由他悟而常尊敬諸善知識。雖知法無轉而轉法輪。雖知法無起而示諸因緣。雖知諸法無有前際而廣說過去。雖知諸法無有後際而廣說未來。雖知諸法無有中際而廣說現在。雖知諸法無有作者而說諸作業。雖知諸法無有因緣而說諸集因。雖知諸法無有等比而說平等不平等道。雖知諸法無有言說而決定說三世之法。雖知諸法無有所依而說依善法而得出離。雖知法無身而廣說法身。雖知三世諸佛無邊而能演說唯有一佛。雖知法無色而現種種色。雖知法無見而廣說諸見。雖知法無相而說種種相。雖知諸法無有境界而廣宣說智慧境界。雖知諸法無有差別而說行果種種差別。雖知諸法無有出離而說清淨諸出離行。雖知諸法本來常住而說一切諸流轉法。雖知諸法無有照明而恒廣說照明之法。</p>
</div>
<div class='div-commentary'><p style="margin-left:1em">二別顯中且廣初無礙之義。自有四十一句。初句有不礙無。以有是無之有故。後四十句明無不礙有。以無是有之無故。又前是二而不二。後是不二而二。及寂用相即等。</p>
</div>
<div class='div-orig'><p>佛子。菩薩摩訶薩入如是大威德三昧智輪。則能證得一切佛法。則能趣入一切佛法。則能成就。則能圓滿。則能積集。則能清淨。則能安住。則能了達。與一切法自性相應。</p>
</div>
<div class='div-commentary'><p style="margin-left:1em">大文第二證入諸法用中四。初明證入。二離證相。三徵。四釋。今初十句。初句明能證之定。三昧智輪。應云智輪三昧。因定最勝名大威德。則能下顯所證法。謂證佛果法。初句總。無為果曰證。有為果曰得。餘句別。趣入釋證。成就釋得。圓滿通二。積集約因圓。清淨謂障盡。定能安住。慧能了達。定慧兩亡則自性相應。為證入也。</p>
</div>
<div class='div-orig'><p>而此菩薩摩訶薩不作是念。有若干諸菩薩。若干菩薩法。若干菩薩究竟。若干幻究竟。若干化究竟。若干神通成就。若干智成就。若干思惟。若干證入。若干趣向。若干境界。</p>
</div>
<div class='div-commentary'><p style="margin-left:1em">二明離證相。以無念方證故。尚不得念無礙慧境。況所證法有若干耶。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">三徵意有三。一何以證而無念耶。二何以一定多果耶。三何以因定得果法耶。</p>
</div>
<div class='div-orig'><p>菩薩三昧。如是體性。如是無邊。如是殊勝故。</p>
</div>
<div class='div-commentary'><p style="margin-left:1em">四釋中二。初略別釋。後此三昧下廣以通釋。今初。別釋三徵。一體性離念故。二定體雖一用無邊故。三以殊勝故因得果法。</p>
</div>
<div class='div-orig'><p>此三昧種種境界。種種威力。種種深入。</p>
</div>
<div class='div-commentary'><p style="margin-left:1em">後廣通釋者謂文廣義通。通明上三句。於中二。先總標。境是定之所緣。深入是定證契。威力是定之用。三皆定體。皆言種種。故上云無邊。具三又多。故云殊勝。</p>
</div>
<div class='div-orig'><p>所謂入不可說智門。入離分別諸莊嚴。入無邊殊勝波羅蜜。入無數禪定。入百千億那由他不可說廣大智。入見無邊佛勝妙藏。入於境界不休息。入清淨信解助道法。入諸根猛利大神通。入於境界心無礙。入見一切佛平等眼。入積集普賢勝智行。入住那羅延妙智身。入說如來智慧海。入起無量種自在神變。入生一切佛無盡智門。入住一切佛現前境界。入淨普賢菩薩自在智。入開示無比普門智。入普知法界一切微細境界。入普現法界一切微細境界。入一切殊勝智光明。入一切自在邊際。入一切辯才法門際。入徧法界智慧身。入成就一切處徧行道。入善住一切差別三昧。入知一切諸佛心。</p>
</div>
<div class='div-commentary'><p style="margin-left:1em">後別顯。有二十八句。句皆有上三義。如初句。入即深入義。不可說即無邊義。智門即境界義。知智在說。說為智門。二入功德智慧不二之莊嚴。六入不空如來藏。七悲智之境。觀度無休。餘可知。</p>
<p style="margin-left:1em">上證入諸法竟。</p>
</div>
<div class='div-orig'><p>佛子。此菩薩摩訶薩住普賢行。念念入百億不可說三昧。然不見普賢菩薩三昧及佛境界莊嚴前際。</p>
</div>
<div class='div-commentary'><p style="margin-left:1em">第三普德無盡。於中四。一正顯無盡。謂非唯上列諸用。又能念念入多三昧。亦不能盡。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">二徵意云既能念念入多何以不盡。</p>
</div>
<div class='div-orig'><p>知一切法究竟無盡故。知一切佛剎無邊故。知一切眾生界不思議故。知前際無始故。知未來無窮故。知現在盡虗空徧法界無邊故。知一切諸佛境界不可思議故。知一切菩薩行無數故。知一切諸佛辯才所說境界不可說無邊故。知一切幻心所緣法無量故。</p>
</div>
<div class='div-commentary'><p style="margin-left:1em">三釋意云此三昧緣境究竟無盡故。文有十句。初總。餘別。</p>
</div>
<div class='div-orig'><p>佛子。如如意珠隨有所求一切皆得。求者無盡意皆滿足。而珠勢力終不匱止。菩薩摩訶薩亦復如是。入此三昧知心如幻。出生一切諸法境界。周徧無盡不匱不息。何以故。菩薩摩訶薩成就普賢無礙行智。觀察無量廣大幻境猶如影像無增減故。</p>
</div>
<div class='div-commentary'><p style="margin-left:1em">四喻況。於中有三喻。喻前無盡。各有喻合。前二合中復加徵釋。一如意隨求喻。喻定心隨應出法無盡。徵意云何以出法無盡不匱息耶。釋意云了多幻境皆同影像。緣至則生何有盡耶。體無增減何有匱息耶。</p>
</div>
<div class='div-orig'><p>佛子。譬如凡夫各別生心。<span class='corr'>已</span>生現生及以當生。無有邊際無斷無盡。其心流轉相續不絕不可思議。菩薩摩訶薩亦復如是。入此普幻門三昧。無有邊際不可測量。何以故。了達普賢菩薩普幻無量法故。</p>
</div>
<div class='div-commentary'><p style="margin-left:1em">二生心各別喻。喻緣境無盡。</p>
</div>
<div class='div-orig'><p>佛子。譬如難陀䟦難陀摩那斯龍王。及餘大龍降雨之時。滴如車軸無有邊際。雖如是雨雲終不盡。此是諸龍無作境界。</p>
</div>
<div class='div-commentary'><p style="margin-left:1em">三龍王降雨喻。喻入法無盡。於中初喻。後合。</p>
</div>
<div class='div-orig'><p>菩薩摩訶薩亦復如是。住此三昧。入普賢菩薩諸三昧門智門法門見諸佛門往諸方門心自在門加持門神變門神通門幻化門諸法如幻門不可說不可說諸菩薩充滿門。親近不可說不可說佛剎微塵數如來正覺門。入不可說不可說廣大幻網門。知不可說不可說差別廣大佛剎門。知不可說不可說有體性無體性世界門。知不可說不可說眾生想門。知不可說不可說時差別門。知不可說不可說世界成壞門。知不可說不可說覆住仰住諸佛剎門。</p>
</div>
<div class='div-commentary'><p style="margin-left:1em">合中分三。初正明入法。合滴如車軸。謂入廣大法故。初句總。智門下別。皆云門者自他游入故。幻網者一切皆幻互為緣起相交暎故。世界性空故無體。隨緣染淨故有體。又法性土故有體。事土從緣故無體。又淨剎順理故有體。染剎妄成故無體。</p>
</div>
<div class='div-orig'><p>於一念中。皆如實知。</p>
</div>
<div class='div-commentary'><p style="margin-left:1em">二入法時分。合前降雨之時。</p>
</div>
<div class='div-orig'><p>如是入時無有邊際。無有窮盡。不疲不厭。不斷不息。無退無失。於諸法中不住非處。恒正思惟不沉不舉。</p>
</div>
<div class='div-commentary'><p style="margin-left:1em">三明入時相用。合前無邊無盡無作境界。於中三。初十句明其相狀。次求一切智下明其業用。三徵釋所由。今初。初二句合雲無邊雨無盡。不疲下合無作境。無作即無功用。故身不疲。心不厭。不永斷。不暫息。未入常入故不退。<span class='corr'>已</span>入永常故不失。無法非所入門故不住非處。無心不契故恒正思惟。不沉不舉。正是入相。</p>
</div>
<div class='div-orig'><p>求一切智常無退捨。為一切佛剎照世明燈。轉不可說不可說法輪。以妙辯才諮問如來無窮盡時。示成佛道無有邊際。調伏眾生恒無廢捨。常勤修習普賢行願。未曾休息。示現無量不可說不可說色相身。無有斷絕。</p>
</div>
<div class='div-commentary'><p style="margin-left:1em">二業用者隨入一一門皆有斯業。門門即不可盡。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">三徵釋中徵意有二。一云菩薩豈無行滿成佛。何以業用無際限耶。二云說橫顯無盡可爾。何以一一門中用即無盡。後釋意亦二。一云菩薩本為眾生。生無盡故用亦無盡。二釋後意云生及世界既如虗空。故隨一門即用無盡。如芥子中空。由此不但一門成多。一念亦能成多事矣。</p>
</div>
<div class='div-orig'><p>譬如然火隨所有緣。於爾所時火起不息。</p>
</div>
<div class='div-commentary'><p style="margin-left:1em">釋文中三。初喻明。火隨薪緣。薪多火在。喻菩薩生界緣廣用無有涯。</p>
</div>
<div class='div-orig'><p>菩薩摩訶薩亦復如是。觀察眾生界法界世界猶如虗空無有邊際。乃至能於一念之頃往不可說不可說佛剎微塵數佛所。一一佛所入不可說不可說一切智種種差別法。令不可說不可說眾生界出家為道勤修善根究竟清淨。令不可說不可說菩薩於普賢行願未決定者而得決定。安住普賢智慧之門。以無量方便。入不可說不可說三世成住壞廣大差別劫。於不可說不可說成住壞世間差別境界。起於爾所大悲大願調伏無量一切眾生。悉使無餘。</p>
</div>
<div class='div-commentary'><p style="margin-left:1em">次合可知。</p>
</div>
<div class='div-orig'><p>何以故。此菩薩摩訶薩為欲度脫一切眾生修普賢行生普賢智。滿足普賢所有行願。</p>
</div>
<div class='div-commentary'><p style="margin-left:1em">後轉徵釋。徵意云菩薩何以起多業用。釋意云為普度生滿普願故。</p>
<p style="margin-left:1em">上普德無盡竟。</p>
</div>
<div class='div-orig'><p>是故諸菩薩應於如是種類。如是境界如是威德如是廣大如是無量如是不思議如是普照明如是一切諸佛現前住如是一切如來所護念如是成就往昔善根如是其心無礙不動三昧之中。</p>
</div>
<div class='div-commentary'><p style="margin-left:1em">大文第四結示勸修中二。初結勸勤修。二佛子至如是修行下總結顯示。今初。謂菩薩心窮生界。定用無涯。故應修習。文中二。初舉所修之法後勤加下示勤修相。今初。是故諸菩薩五字該下二段。其所修法有十一句。末後一句舉定名體。前之十句別明無礙輪之業用。於中例牒前來諸文。初種類者業用非一故。如合龍喻中入法眾多是種類義。二境界者即定所緣。如前妄念緣境喻。三威德者即通顯定用。如前珠能出生喻。四此上三種皆悉廣大。一一無涯。如前不見三昧前際故。五數不可極。如前入不可說智門等即無邊故。六並絕心言。如前不作是念有若干菩薩等故。七皆與智俱。如前雖知諸法無作而能示現一切作業。是權實明照故。八體用齊於佛境。則諸佛現前。如前觀十力地至薩婆若故。九如來護念。如前諸佛攝受<span class='corr'>已</span>入未來諸佛數故。十非但現用自在。亦成昔善。如前功德解欲悉清淨故。</p>
</div>
<div class='div-orig'><p>勤加修習離諸熱惱無有疲厭心不退轉。立深志樂勇猛無怯。順三昧境界。入難思智地。不依文字。不著世間。不取諸法。不起分別。不染著世事。不分別境界。</p>
</div>
<div class='div-commentary'><p style="margin-left:1em">二示脩相中二。初略示離過進德。不依文字下別示離過進德。於中先離過。</p>
</div>
<div class='div-orig'><p>於諸法智但應安住。不應稱量。所謂親近一切智。悟解佛菩提。成就法光明。施與一切眾生善根。於魔界中拔出眾生。令其得入佛法境界。令不捨大願勤觀出道。增廣淨境成就諸度。於一切佛深生信解。常應觀察一切法性無時暫捨。應知自身與諸法性普皆平等。應當明解世間所作。示其如法智慧方便。應常精進無有休息。應觀自身善根鮮少。應勤增長他諸善根。應自修行一切智道。應勤增長菩薩境界。應樂親近諸善知識。應與同行而共止住。應不分別佛。應不捨離念。應常安住平等法界。應知一切心識如幻。應知世間諸行如夢。應知諸佛願力出現猶如影像。應知一切諸廣大業猶如變化。應知言語悉皆如響。應觀諸法一切如幻。應知一切生滅之法皆如音聲。應知所往一切佛剎皆無體性。應為請問如來佛法不生疲厭。應為開悟一切世間勤加教誨而不捨離。應為調伏一切眾生知時說法而不休息。</p>
</div>
<div class='div-commentary'><p style="margin-left:1em">後進德。文並可知。</p>
</div>
<div class='div-orig'><p>佛子。菩薩摩訶薩如是修行普賢之行。如是圓滿菩薩境界。如是通達出離之道。如是受持三世佛法。如是觀察一切智門。如是思惟不變異法。如是明潔增上志樂。如是信解一切如來。如是了知佛廣大力。如是決定無所礙心。如是攝受一切眾生。</p>
</div>
<div class='div-commentary'><p style="margin-left:1em">二總結顯示者。遠亦通結前來諸段。近則逆結上來進德之文。</p>
<p style="margin-left:1em">上大文第二明入<span class='corr'>己</span>智用竟。</p>
<p style="margin-left:1em">下三定滿成益。</p>
</div>
<div class='div-orig'><p>佛子。菩薩摩訶薩入普賢菩薩所住如是大智慧三昧時。</p>
</div>
<div class='div-commentary'><p style="margin-left:1em">大文第三定滿成益。文屬此定。意兼前九。於中四。一外感佛加益。二內德圓滿益。三上攝佛果益。四正同佛果益。初中五。一辨所加依。謂在定時故。</p>
</div>
<div class='div-orig'><p>十方各有不可說不可說國土。一一國土各有不可說不可說佛剎微塵數如來名號。一一名號各有不可說不可說佛剎微塵數諸佛而現其前。</p>
</div>
<div class='div-commentary'><p style="margin-left:1em">二顯能加者。</p>
</div>
<div class='div-orig'><p>與如來念力。令不忘失如來境界。與一切法究竟慧。令入一切智。與知一切法種種義決定慧。令受持一切佛法趣入無礙。與無上佛菩提。令入一切智開悟法界。與菩薩究竟慧。令得一切法光明無諸黑闇。與菩薩不退智。令知時非時善巧方便調伏眾生。與無障礙菩薩辯才。令悟解無邊法演說無盡。與神通變化力。令現不可說不可說差別身無邊色相種種不同開悟眾生。與圓滿言音。令現不可說不可說差別音聲種種言辭開悟眾生。與不唐捐力。令一切眾生若得見形若得聞法皆悉成就無空過者。</p>
</div>
<div class='div-commentary'><p style="margin-left:1em">三正顯加相。</p>
</div>
<div class='div-orig'><p>佛子。菩薩摩訶薩如是滿足普賢行故。得如來力。淨出離道。滿一切智。以無礙辯才神通變化。究竟調伏一切眾生。具佛威德。淨普賢行。住普賢道。盡未來際為欲調伏一切眾生。轉一切佛微妙法輪。</p>
</div>
<div class='div-commentary'><p style="margin-left:1em">四加以成用。</p>
</div>
<div class='div-orig'><p>何以故。佛子。此菩薩摩訶薩成就如是殊勝大願諸菩薩行。則為一切世間法師。則為一切世間法日。則為一切世間智月。則為一切世間須彌山王。嶷然高出堅固不動。則為一切世間無涯智海。則為一切世間正法明燈。普照無邊相續不斷。為一切眾生開示無邊清淨功德。皆令安住功德善根。順一切智大願平等。修習普賢廣大之行。常能勸發無量眾生。住不可說不可說廣大行三昧現大自在。</p>
</div>
<div class='div-commentary'><p style="margin-left:1em">五徵釋所由。徵意云普行既滿何須盡未來際行調生行耶。釋意云無障礙願法應爾故。<span class='corr'>已</span>成大願真能調故。</p>
</div>
<div class='div-orig'><p>佛子。此菩薩摩訶薩獲如是智。證如是法。於如是法審住明見。得如是神力。住如是境界。現如是神變。起如是神通。常安住大悲。常利益眾生。開示眾生安隱正道。建立福智大光明幢。證不思議解脫。住一切智解脫。到諸佛解脫彼岸。學不思議解脫方便門。<span class='corr'>已</span>得成就入法界差別門無有錯亂。於普賢不可說不可說三昧。遊戲自在。住師子奮迅智。心意無礙。</p>
</div>
<div class='div-commentary'><p style="margin-left:1em">第二內德圓滿益。中四。初牒前住定之因圓。通牒上文。</p>
</div>
<div class='div-orig'><p>其心恒住十大法藏。何者為十。所謂住憶念一切諸佛。住憶念一切佛法。住調伏一切眾生大悲。住示現不思議清淨國土智。住深入諸佛境界決定解。住去來現在一切佛平等相菩提。住無礙無著際。住一切法無相性。住去來現在一切佛平等善根。住去來現在一切如來法界無差別身語意業先導智。住觀察三世一切諸佛受生出家詣道場成正覺轉法輪般涅槃。悉入剎那際。佛子。此十大法藏廣大無量。不可數不可稱不可思不可說。無窮盡難忍受。一切世智無能稱述。</p>
</div>
<div class='div-commentary'><p style="margin-left:1em">二別示所滿。十表無盡。</p>
</div>
<div class='div-orig'><p>佛子。此菩薩摩訶薩<span class='corr'>已</span>到普賢諸行彼岸。證清淨法志力廣大。開示眾生無量善根。增長菩薩一切勢力。於念念頃滿足菩薩一切功德。成就菩薩一切諸行。得一切佛陀羅尼法。受持一切諸佛所說。雖常安住真如實際而隨一切世俗言說。示現調伏一切眾生。</p>
</div>
<div class='div-commentary'><p style="margin-left:1em">三總結究竟。</p>
</div>
<div class='div-orig'><p>何以故。菩薩摩訶薩住此三昧法如是故。</p>
</div>
<div class='div-commentary'><p style="margin-left:1em">四徵釋所由。徵意云菩薩何以能滿爾所德耶。釋意可知。</p>
</div>
<div class='div-orig'><p>佛子。菩薩摩訶薩以此三昧。得一切佛廣大智。得巧說一切廣大法自在辯才。得一切世中最為殊勝清淨無畏法。得入一切三昧智。得一切菩薩善巧方便。得一切法光明門。到安慰一切世間法彼岸。知一切眾生時非時照十方世界一切處。令一切眾生得勝智。作一切世間無上師。安住一切諸功德。開示一切眾生清淨三昧。令入最上智。</p>
</div>
<div class='div-commentary'><p style="margin-left:1em">第三上攝佛果益中三。初正明。</p>
</div>
<div class='div-orig'><p>何以故。菩薩摩訶薩如是修行。則利益眾生。則增長大悲。則親近善知識。則見一切佛。則了一切法。則詣一切剎。則入一切方。則入一切世。則悟一切法平等性。則知一切佛平等性。則住一切智平等性。</p>
</div>
<div class='div-commentary'><p style="margin-left:1em">次徵。徵意云。上是佛德何能攝耶。後菩薩摩訶薩下釋意云。住此三昧能所作無餘。同如來故。於中三。初正顯無餘之業。故皆云一切。</p>
</div>
<div class='div-orig'><p>於此法中作如是業。不作餘業。住未足心。住不散亂心。住專一心。住勤修心。住決定心。住不變異心。如是思惟。如是作業。如是究竟。</p>
</div>
<div class='div-commentary'><p style="margin-left:1em">二明作業行相。初句總顯依前而作。更不作餘不足之業。住未足等顯其作義。如是<span class='corr'>已</span>下總結前作。</p>
</div>
<div class='div-orig'><p>佛子。菩薩摩訶薩無異語異作。有如語如作。</p>
</div>
<div class='div-commentary'><p style="margin-left:1em">三逐難重釋。謂廣前作如是業。不作餘業。文中三。初略標舉。其中如作通身及意。</p>
</div>
<div class='div-orig'><p>何以故。譬如金剛以不可壞而得其名。終無有時離於不壞。菩薩摩訶薩亦復如是。以諸行法而得其名。終無有時離諸行法。</p>
</div>
<div class='div-commentary'><p style="margin-left:1em">次徵。徵意云何以不作餘耶。後廣釋。釋意云若作異前非菩薩故。文有十喻。即為十段。各自有合。一金剛不壞喻。喻行體堅牢。</p>
</div>
<div class='div-orig'><p>譬如真金以有妙色而得其名。終無有時離於妙色。菩薩摩訶薩亦復如是。以諸善業而得其名。終無有時離諸善業。</p>
</div>
<div class='div-commentary'><p style="margin-left:1em">二真金妙色喻。喻善業外飾。</p>
</div>
<div class='div-orig'><p>譬如日天子以光明輪而得其名。終無有時離光明輪。菩薩摩訶薩亦復如是。以智慧光而得其名。終無有時離智慧光。</p>
</div>
<div class='div-commentary'><p style="margin-left:1em">三日輪光明喻。喻智慧圓明。</p>
</div>
<div class='div-orig'><p>譬如須彌山王以四寶峰處於大海。逈然高出而得其名。終無有時捨離四峰。菩薩摩訶薩亦復如是。以諸善根處在於世。逈然高出而得其名。終無有時捨離善根。</p>
</div>
<div class='div-commentary'><p style="margin-left:1em">四須彌四峰喻。喻善根超出。</p>
</div>
<div class='div-orig'><p>譬如大地以持一切而得其名。終無有時捨離能持。菩薩摩訶薩亦復如是。以度一切而得其名。終無有時捨離大悲。</p>
</div>
<div class='div-commentary'><p style="margin-left:1em">五大地能持喻。喻大悲荷負。</p>
</div>
<div class='div-orig'><p>譬如大海以含眾水而得其名。終無有時捨離於水。菩薩摩訶薩亦復如是。以諸大願而得其名。終不暫捨度眾生願。</p>
</div>
<div class='div-commentary'><p style="margin-left:1em">六大海含水喻。喻大願普育。</p>
</div>
<div class='div-orig'><p>譬如軍將以能慣習戰鬬之法而得其名。終無有時捨離此能。菩薩摩訶薩亦復如是。以能慣習如是三昧而得其名。乃至成就一切智智。終無有時捨離此行。</p>
</div>
<div class='div-commentary'><p style="margin-left:1em">七軍將明戰喻。喻習定防冤。</p>
</div>
<div class='div-orig'><p>如轉輪王馭四天下常勤守護一切眾生。令無橫死恒受快樂。菩薩摩訶薩亦復如是。入如是等諸大三昧。常勤化度一切眾生。乃至令其究竟清淨。</p>
</div>
<div class='div-commentary'><p style="margin-left:1em">八輪王護世喻。喻定清物感。</p>
</div>
<div class='div-orig'><p>譬如種子植之於地。乃至能令莖葉增長。菩薩摩訶薩亦復如是。修普賢行乃至能令一切眾生善法增長。</p>
</div>
<div class='div-commentary'><p style="margin-left:1em">九植種增長喻。喻行增物善。</p>
</div>
<div class='div-orig'><p>譬如大雲於夏暑月降霔大雨。乃至增長一切種子。</p>
</div>
<div class='div-commentary'><p style="margin-left:1em">十時雨生種喻。喻法雨普成。先喻後合。</p>
</div>
<div class='div-orig'><p>菩薩摩訶薩亦復如是。入如是等諸大三昧。修菩薩行雨大法雨。乃至能令一切眾生究竟清淨。究竟涅槃。究竟安隱。究竟彼岸。究竟歡喜。究竟斷疑。為諸眾生究竟福田。令其施業皆得清淨。令其皆住不退轉道。令其同得一切智智。令其皆得出離三界。令其皆得究竟之智。令其皆得諸佛如來究竟之法。置諸眾生一切智處。</p>
</div>
<div class='div-commentary'><p style="margin-left:1em">合中二。先正合。後徵釋。前中云乃至者越初生種。直合終成。故由應時而降故獲斯十四種益。一得智果。淨二障故。二得斷果。達無相法故。三得恩果。住大悲故。四得所依清淨究竟彼岸果。上四自利。餘皆利他。五了有情行。令他歡喜。自離十怖。則自歡喜。六得斷疑。七成應供。次下諸句。皆由此而成。</p>
</div>
<div class='div-orig'><p>何以故。菩薩摩訶薩成就此法。智慧明了入法界門。能淨菩薩不可思議無量諸行。</p>
</div>
<div class='div-commentary'><p style="margin-left:1em">後徵釋中。徵意云菩薩依何行力。說法成斯大益。釋意云由成大智證法界故。尚能淨無量行豈止成眾生耶。文中二。初標。後所謂下釋。</p>
</div>
<div class='div-orig'><p>所謂能淨諸智求一切智故。能淨眾生使調伏故。能淨剎土常迴向故。能淨諸法普了知故。能淨無畏無怯弱故。能淨無礙辯巧演說故。能淨陀羅尼。於一切法得自在故。能淨親近行常見一切佛興世故。</p>
</div>
<div class='div-commentary'><p style="margin-left:1em">二釋中三。初列所淨功德。</p>
</div>
<div class='div-orig'><p>佛子。菩薩摩訶薩住此三昧。得如是等百千億那由他不可說不可說清淨功德。</p>
</div>
<div class='div-commentary'><p style="margin-left:1em">三結其廣多。以別說難盡故。</p>
</div>
<div class='div-orig'><p>於如是等三昧境界得自在故。一切諸佛所加被故。自善根力之所流故。入智慧地大威力故。諸善知識引導力故。摧伏一切諸魔力故。同分善根淳淨力故。廣大誓願欲樂力故。所種善根成就力故。超諸世間無盡之福無對力故。</p>
</div>
<div class='div-commentary'><p style="margin-left:1em">三顯能淨因。同分善根者一一善根迴向法界。成主伴故。超諸世間等者。法性相應。所修之福故超於世。法性不並真。故無有對。定滿成益科中三。</p>
<p style="margin-left:1em">上攝佛果益竟。</p>
</div>
<div class='div-orig'><p>佛子。菩薩摩訶薩住此三昧得十種法。同去來今一切諸佛。何者為十。所謂得諸相好種種莊嚴同於諸佛。能放清淨大光明網同於諸佛。神通變化調伏眾生同於諸佛。無邊色身清淨圓音同於諸佛。隨眾生業現淨佛國同於諸佛。一切眾生所有語言皆能攝持不忘不失同於諸佛。無盡辯才隨眾生心而轉法輪。令生智慧同於諸佛。大師子吼無所怯畏以無量法開悟羣生同於諸佛。於一念頃以大神通普入三世同於諸佛。普能顯示一切眾生諸佛莊嚴諸佛威力。諸佛境界同於諸佛。</p>
</div>
<div class='div-commentary'><p style="margin-left:1em">大文第四正同佛果益。於中二。初正顯同佛。有標徵。及列等覺之名。由此而立。</p>
</div>
<div class='div-orig'><p>爾時普眼菩薩白普賢菩薩言。佛子。此菩薩摩訶薩得如是法同諸如來。</p>
</div>
<div class='div-commentary'><p style="margin-left:1em">二問答料揀。於中先問後答。問中先牒前同佛。</p>
</div>
<div class='div-orig'><p>何故不名佛。何故不名十力。何故不名一切智。何故不名一切法中得菩提者。何故不得名為普眼。何故不名一切境中無礙見者。何故不名覺一切法。何故不名與三世佛無二住者。何故不名住實際者。何故修行普賢行願猶未休息。何故不能究竟法界捨菩薩道。</p>
</div>
<div class='div-commentary'><p style="margin-left:1em">後陳<span class='corr'>己</span>所疑。初疑不名為果。後問不捨於因。</p>
</div>
<div class='div-orig'><p>爾時普賢菩薩。告普眼菩薩言。善哉佛子。如汝所言。若此菩薩摩訶薩同一切佛。以何義故不名為佛乃至不能捨菩薩道。</p>
</div>
<div class='div-commentary'><p style="margin-left:1em">後答中二。初讚問牒疑。</p>
</div>
<div class='div-orig'><p>佛子。此菩薩摩訶薩<span class='corr'>已</span>能修習去來今世一切菩薩種種行願。入智境界則名為佛。於如來所修菩薩行無有休息說名菩薩。如來諸力皆悉<span class='corr'>已</span>入則名十力。雖成十力行普賢行而無休息說名菩薩。知一切法而能演說名一切智。雖能演說一切諸法於一一法善巧思惟未甞止息說名菩薩。知一切法無有二相。是則說名悟一切法。於二不二一切諸法差別之道。善巧觀察展轉增勝無有休息。說名菩薩。<span class='corr'>已</span>能明見普眼境界說名普眼。雖能證得普眼境界。念念增長未曾休息說名菩薩。於一切法悉能朗照離諸闇障名無礙見。常勤憶念無礙見者說名菩薩。<span class='corr'>已</span>得諸佛智慧之眼。是則說名覺一切法。觀諸如來正覺智眼而不放逸。說名菩薩。住佛所住與佛無二說名與佛無二住者。為佛攝受修諸智慧。說名菩薩。常觀一切世間實際。是則說名住實際者。雖常觀察諸法實際。而不證入亦不捨離。說名菩薩。不來不去無同無異此等分別悉皆永息。是則說名休息願者。廣大修習圓滿不退。則名未息普賢願者。了知法界無有邊際。一切諸法一相無相。是則說名究竟法界捨菩薩道。雖知法界無有邊際而知一切種種異相。起大悲心度諸眾生。盡未來際無有疲厭。是則說名普賢菩薩。</p>
</div>
<div class='div-commentary'><p style="margin-left:1em">後正答所問。於中三。一法說。二喻況。三法合。今初十一段。次第答前十一問。在文易了。意猶難見。謂何得<span class='corr'>已</span>入十力。而普行無息耶。今總以喻顯。如人習誦。雖<span class='corr'>已</span>得通而數溫習。不如久精。下香象喻顯。雖相似而體不同。故瓔珞云等覺照寂。妙覺寂照。亦似功用滿位。此無功用也。亦顯得果不捨因。盡未來際。皆位後普賢故。</p>
</div>
<div class='div-orig'><p>佛子。譬如伊羅鉢那象王住金脅王七寶窟中。其窟周圍悉以七寶而為欄楯。寶多羅樹次第行列。真金羅網彌覆其上。象身潔白猶如珂雪。上立金幢。金為瓔珞。寶網覆鼻。寶鈴垂下。七支成就六牙具足。端正充滿見者欣樂。調良善順心無所逆。</p>
</div>
<div class='div-commentary'><p style="margin-left:1em">喻中三。一舉象王依正勝嚴。伊羅鉢那此云香葉。常居第一金山之脅。</p>
</div>
<div class='div-orig'><p>若天帝釋將欲遊行。爾時象王即知其意。便於寶窟而沒其形。至忉利天釋主之前。以神通力種種變現令其身有三十三頭。於一一頭。化作六牙。於一一牙化作七池。一一池中有七蓮華。一一華中有七婇女。一時俱奏百千天樂。是時帝釋乘茲寶象。從難勝殿往詣華園。芬陀利華徧滿其中。是時帝釋至華園<span class='corr'>已</span>。從象而下入於一切寶莊嚴殿。無量婇女以為侍從。歌詠妓樂受諸快樂。爾時象王復以神通隱其象形現作天身。與三十三天及諸婇女。於芬陀利華園之內歡娛戲樂。所現身相光明衣服。往來進止。語笑觀瞻。皆如彼天等無有異。無能分別此象此天。象之與天更互相似。</p>
</div>
<div class='div-commentary'><p style="margin-left:1em">二明象王神變自在。言七牙者。準賢首品但有六牙。或是譯人類後三七便言七耳。無能分別此象此天者。正意取此以喻菩薩等佛之義。</p>
</div>
<div class='div-orig'><p>佛子。彼伊羅鉢那象王。於金脅山七寶窟中無所變化。至於三十三天之上。為欲供養釋提桓因化作種種諸可樂物。受天快樂與天無異。</p>
</div>
<div class='div-commentary'><p style="margin-left:1em">三明不壞本而能現。</p>
</div>
<div class='div-orig'><p>佛子。菩薩摩訶薩亦復如是。修習普賢菩薩行願及諸三昧。以為眾寶莊嚴之具。七菩提分為菩薩身。所放光明以之為網。建大法幢。鳴大法鐘。大悲為窟。堅固大願以為其牙。智慧無畏猶如師子。法繒繫頂開示祕密。到諸菩薩行願彼岸。</p>
</div>
<div class='div-commentary'><p style="margin-left:1em">三法合中分四。一具眾行嚴。合前依正。二為欲安處下明因果無得。合前神變自在。三佛子菩薩摩訶薩本身下結成不壞因而現果。合前不壞本而能現四。何以故下徵釋重合。初中可知。</p>
</div>
<div class='div-orig'><p>為欲安處菩提之座。成一切智得最正覺。增長普賢廣大行願。不退不息不斷不捨。大悲精進盡未來際。度脫一切苦惱眾生。</p>
</div>
<div class='div-commentary'><p style="margin-left:1em">二中二。一明修無礙行所為。於中先為果。後增長下為因。</p>
</div>
<div class='div-orig'><p>不捨普賢道。現成最正覺。</p>
</div>
<div class='div-commentary'><p style="margin-left:1em">二正顯無礙行相。於中先總明。以法界因果無障礙故。</p>
</div>
<div class='div-orig'><p>現不可說不可說成正覺門。現不可說不可說轉法輪門。現不可說不可說住深心門。於不可說不可說廣大國土現涅槃變化門。</p>
</div>
<div class='div-commentary'><p style="margin-left:1em">後別顯。於中三。初顯因門果行。文有四果。一智果。二說法果。三般若相應果。四斷果。</p>
</div>
<div class='div-orig'><p>於不可說不可說差別世界。而現受生修普賢行。現不可說不可說如來。於不可說不可說廣大國土菩提樹下成最正覺。不可說不可說菩薩眾親近圍繞。或於一念頃修普賢行而成正覺。或須臾頃。或於一時。或於一日。或於半月。或於一月。或於一年。或無數年。或於一劫。如是乃至不可說不可說劫。修普賢行而成正覺。</p>
</div>
<div class='div-commentary'><p style="margin-left:1em">次顯果從因行及說得時不同。隨物現故。</p>
</div>
<div class='div-orig'><p>復於一切諸佛剎中而為上首。親近於佛頂禮供養。請問觀察如幻境界。淨修菩薩無量諸行無量諸智。種種神變。種種威德。種種智慧。種種境界。種種神通。種種自在。種種解脫。種種法明。種種教化調伏之法。</p>
</div>
<div class='div-commentary'><p style="margin-left:1em">後顯果門因行。</p>
</div>
<div class='div-orig'><p>佛子。菩薩摩訶薩本身不滅以行願力於一切處如是變現。</p>
</div>
<div class='div-commentary'><p style="margin-left:1em">三明不壞因而現果。中本身不滅即因不壞。合在窟無變。一切處變現。即能現果。合在天神變。</p>
</div>
<div class='div-orig'><p>何以故。欲以普賢自在神力。調伏一切諸眾生故。令不可說不可說眾生得清淨故。令其永斷生死輪故。嚴淨廣大諸世界故。常見一切諸如來故。深入一切佛法流故。憶念三世諸佛種故。憶念十方一切佛法及法身故。普修一切菩薩諸行使圓滿故。入普賢流自在能證一切智故。</p>
</div>
<div class='div-commentary'><p style="margin-left:1em">四徵釋重合中。先徵意云因果相違。云何因門現果。果復為因。釋意云調伏眾生。應如是故。文中二。初釋果作因意。</p>
</div>
<div class='div-orig'><p>佛子。汝應觀此菩薩摩訶薩不捨普賢行。不斷菩薩道。見一切佛。證一切智。自在受用一切智法。</p>
</div>
<div class='div-commentary'><p style="margin-left:1em">後釋因現果意。於中四。一法說。謂不捨因而現果。</p>
</div>
<div class='div-orig'><p>如伊羅鉢那象王不捨象身往三十三天為天所乘受天快樂。作天遊戲承事天主。與天婇女而作歡娛。同於諸天無有差別。</p>
</div>
<div class='div-commentary'><p style="margin-left:1em">二舉前喻顯。</p>
</div>
<div class='div-orig'><p>佛子。菩薩摩訶薩亦復如是。不捨普賢大乘諸行。不退諸願得佛自在。具一切智證佛解脫。無障無礙成就清淨。於諸國土無所染著。於佛法中無所分別。雖知諸法普皆平等無有二相。而恒明見一切佛土。雖<span class='corr'>已</span>等同三世諸佛而修菩薩行相續不斷。</p>
</div>
<div class='div-commentary'><p style="margin-left:1em">三重以法合。於中初不捨因而現果。後雖知諸法普皆平等下不壞果而現因。</p>
</div>
<div class='div-orig'><p>佛子。菩薩摩訶薩安住如是普賢行願廣大之法。當知是人心得清淨。</p>
</div>
<div class='div-commentary'><p style="margin-left:1em">四欲勝上來釋相竟。</p>
</div>
<div class='div-orig'><p>佛子。此是菩薩摩訶薩第十無礙輪大三昧殊勝心廣大智。</p>
</div>
<div class='div-commentary'><p style="margin-left:1em">三結名可知。</p>
<p style="margin-left:1em">上來別釋十定竟。</p>
</div>
<div class='div-orig'><p>佛子。此是菩薩摩訶薩所住普賢行十大三昧輪。</p>
</div>
<div class='div-commentary'><p style="margin-left:1em">後即大文第三總結十數。</p>
</div></div></div>
<p class='juan'>大方廣佛華嚴經綱要卷第四十三</p></div>
</div><!-- end of div[@id='body'] -->
</body></html>