<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu34' />大方廣佛華嚴經綱要卷第十六</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'><a id='mulu35' />
<p class='h1'>第三會忉利天宮</p>
<div class='div-commentary'><p style="margin-left:1em">法慧菩薩為會主。說十住等法門。<span class='corr'>已</span>信者令解。自十六卷起至十八卷止。共六品經。</p>
<p style="margin-left:2em"><span class='note-inline'>(昇須彌山頂品　須彌山頂偈讚品　十住品　梵行品　初發心功德品　明法品)</span></p>
</div>
<div class='div-pin'><a id='mulu36' />
<p class='h2'>昇須彌山頂品第十三</p>
<div class='div-commentary'><p style="margin-left:1em">初來意者先辨會來。前信此解義次第故。正答前十住問。總有二段。前信是住之方便。此明正位故次來也。品來者。前品說信究竟。此品趣後說住故次來也。釋名者。約會名忉利天宮會。約人名法慧菩薩會。約法名十住會。品名須彌正名蘇迷盧。此名妙高。如來以自在力不起覺樹應機現彼。故云昇也。表位漸增不處人間顯位清淨。故居天也。若約觀心釋者。妙高謂三昧。須彌寂然不動無思無心不收不攝任性而定。稱本心地。入佛智海。湛然不遷。是妙法樂。觸境自在。合本性淨。是四德寶而自莊嚴。是則本覺如來。昇法須彌之頂也。</p>
</div>
<div class='div-orig'><p>爾時如來威神力故。十方一切世界一一四天下閻浮提中。悉見如來坐於樹下。各有菩薩承佛神力而演說法。靡不自謂恒對於佛。</p>
</div>
<div class='div-commentary'><p style="margin-left:1em">文中此會六品。分為二分。初二品方便發起。後四品當會正說。前中初二唯是由致。偈讚一品義有兩兼。一是方便。謂前品化主赴機。後品助化讚佛。主伴圓備方演法故。三天說法。皆有偈讚。欲顯三賢皆依佛智有差別故。離如來智無自體故。今初一品。長分十段。一木會齊現。二不離而昇。三各見佛來。四各嚴殿座。五皆來請佛。六俱時入殿。七音樂並止。八各念昔因。九同讚如來。十殿皆廣博嚴淨也。言爾時者。即前二會時主伴齊徧演前二會之法也。今此明徧。即十重說處中第一重也。不離而昇疏釋有多義。</p>
</div>
<div class='div-orig'><p>爾時世尊。不離一切菩提樹下。而上升須彌尚帝釋殿。</p>
</div>
<div class='div-commentary'><p style="margin-left:1em">第二不動而昇。</p>
</div>
<div class='div-orig'><p>時天帝釋。在妙勝殿前遙見佛來。</p>
</div>
<div class='div-commentary'><p style="margin-left:1em">第三各見佛來。</p>
</div>
<div class='div-orig'><p>即以神力莊嚴此殿。置普光明藏師子之座。其座悉以妙寶所成。十千層級逈極莊嚴。十千金網彌覆其上。十千種帳十千種蓋周迴間列。十千繒綺以為垂帶。十千珠瓔周徧交絡。十千衣服敷布座上。十千天子十千梵王前後圍繞。十千光明而為照耀。</p>
</div>
<div class='div-commentary'><p style="margin-left:1em">第四各嚴殿座。</p>
</div>
<div class='div-orig'><p>爾時帝釋奉為如來敷置座<span class='corr'>已</span>。曲躬合掌恭敬向佛。而作是言。善來世尊善來善逝。善來如來應正等覺。唯願哀愍處此宮殿。</p>
</div>
<div class='div-commentary'><p style="margin-left:1em">第五請佛居殿。</p>
</div>
<div class='div-orig'><p>爾時世尊。即受其請入妙勝殿。十方一切諸世界中悉亦如是。</p>
</div>
<div class='div-commentary'><p style="margin-left:1em">第六俱時入殿。</p>
</div>
<div class='div-orig'><p>爾時帝釋以佛神力。諸宮殿中所有樂音自然止息。</p>
</div>
<div class='div-commentary'><p style="margin-left:1em">第七音樂止息。</p>
</div>
<div class='div-orig'><p>即自憶念過去佛所種諸善根。而說頌言。</p>
</div>
<div class='div-commentary'><p style="margin-left:1em">第八各念昔因獲智益也。散緣既止勝德現前。寂然無思。發宿住智。善根者即下十佛曾入此殿聞法供養故。亦表見自心性同昔佛故。</p>
</div>
<div class='div-orig'>
<div class="lg regular"><div class='lg-row'>迦葉如來具大悲　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>拘那牟尼見無礙　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>迦羅鳩䭾如金山　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>毗舍浮佛無三垢　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>尸棄如來離分別　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>毗婆尸佛如滿月　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>弗沙明達第一義　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>提舍如來辯無礙　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>波頭摩佛淨無垢　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
<div class='lg-row'>然燈如來大光明　諸吉祥中最無上</div>
<div class='lg-row'>彼佛曾來入此殿　是故此處最吉祥</div>
</div><p>如此世界中忉利天王以如來神力故偈讚十佛所有功德。十方世界諸釋天王。悉亦如是讚佛功德。</p>
</div>
<div class='div-commentary'><p style="margin-left:1em">第九同讚如來。謂三世諸佛皆於此處說十住法。獨讚此十佛者。表說十住及無盡故。所讚十佛各舉一德。後結通云如此世界忉利天王讚十佛功德十方世界亦然。</p>
</div>
<div class='div-orig'><p>爾時世尊。入妙勝殿結加趺坐。此殿忽然廣博寬容。如其天眾諸所住處。十方世界悉亦如是。</p>
</div>
<div class='div-commentary'><p style="margin-left:1em">第十殿皆廣博。如來入殿即覺智現前。忽然廣博。則身心無際。十方以下結通無盡。</p>
</div></div>
<div class='div-pin'><a id='mulu37' />
<p class='h2'>須彌頂上偈讚品第十四</p>
<div class='div-commentary'><p style="margin-left:1em">初來意者。既明化主赴感。今辨助化讚揚。將演住門。先陳體性。性即佛智。先讚如來故品來也。二釋名者。須彌約處。稱讚佛德。依處有讚。故立此名。亦頂之讚揀餘處也。三宗趣者。以集眾放光偈讚為宗。為成正說為趣。又顯佛德為宗。令知住體為趣。</p>
</div>
<div class='div-orig'><p>爾時佛神力故。十方各有一大菩薩。一一各與佛剎微塵數菩薩俱。從百佛剎微塵數國土外諸世界中。而來集會。其名曰法慧菩薩。一切慧菩薩。勝慧菩薩。功德慧菩薩。精進慧菩薩。善慧菩薩。智慧菩薩。真實慧菩薩。無上慧菩薩。堅固慧菩薩。所從來土所謂因陀羅華世界。波頭摩華世界。寶華世界。優鉢羅華世界。金剛華世界。妙香華世界。悅意華世界。阿盧那華世界。那羅陀華世界。虗空華世界。各於佛所淨修梵行。所謂殊特月佛。無盡月佛。不動月佛。風月佛。水月佛。解脫月佛。無上月佛。星宿月佛。清淨月佛。明了月佛。是諸菩薩至佛所<span class='corr'>已</span>頂禮佛足。隨所來方。各化作毗盧遮那藏師子之座。於其座上結加趺坐。如此世界中須彌頂上菩薩來集。一切世界悉亦如是。彼諸菩薩所有名字世界佛號。悉等無別。</p>
</div>
<div class='div-commentary'><p style="margin-left:1em">第四釋文。此品總為三分。第一集眾分。第二放光分。第三偈讚分。今初集眾文有十同。一集會同皆佛力故。二主首同皆大菩薩故。三眷屬同各與佛剎微塵數故。四來處量同從百佛剎微塵數國土外故。五表法名同慧即十解故。六從來世界名同同名華故。七所事佛同同名月故。月表位中佛果智明闇息恩益清涼應器周故。八伸敬威儀住同同體各住一方故。十結十方同若剎若人皆徧法界法界重重無盡故。</p>
</div>
<div class='div-orig'><p>爾時世尊。從兩足指放百千億妙色光明。普照十方一切世界。須彌頂上帝釋宮中佛及大眾靡不皆現。</p>
</div>
<div class='div-commentary'><p style="margin-left:1em">第二爾時下如來放光分。從兩足指者足指距地。得任有力。成位不退而行有恒也。數位過前加於千也。相表解顯故云妙色。普照十方。顯佛眾會一光照於一切則一切皆爾。重疊無礙。無不互見。為一法界圓明大會。</p>
</div>
<div class='div-orig'><p>爾時法慧菩薩承佛威神普。觀十方。而說頌曰。</p>

<div class="lg regular"><div class='lg-row'>佛放淨光明　普見世導師　須彌山王頂</div>
<div class='lg-row'>妙勝殿中住　一切釋天王　請佛入宮殿</div>
<div class='lg-row'>悉以十妙頌　稱讚諸如來　彼諸大會中</div>
<div class='lg-row'>所有菩薩眾　皆從十方至　化座而安坐</div>
<div class='lg-row'>彼會諸菩薩　皆同我等名　所從諸世界</div>
<div class='lg-row'>名字亦如是　本國諸世尊　名號悉亦同</div>
<div class='lg-row'>各於其佛所　淨修無上行　佛子汝應觀</div>
<div class='lg-row'>如來自在力　一切閻浮提　皆言佛在中</div>
<div class='lg-row'>我等今見佛　住於須彌頂　十方悉亦然</div>
<div class='lg-row'>如來自在力　一一世界中　發心求佛道</div>
<div class='lg-row'>依於如是願　修習菩提行　佛以種種身</div>
<div class='lg-row'>遊行徧世間　法界無所礙　無能測量者</div>
<div class='lg-row'>慧光恒普照　世闇悉除滅　一切無等倫</div>
<div class='lg-row'>云何可測知</div>
</div><p>爾時一切慧菩薩承佛威力。普觀十方。而說頌言。</p>

<div class="lg regular"><div class='lg-row'>假使百千劫　常見於如來　不依真實義</div>
<div class='lg-row'>而觀救世者　是人取諸相　增長癡惑網</div>
<div class='lg-row'>繫縛生死獄　盲冥不見佛　觀察於諸法</div>
<div class='lg-row'>自性無所有　如其生滅相　但是假名說</div>
<div class='lg-row'>一切法無生　一切法無滅　若能如是解</div>
<div class='lg-row'>諸佛常現前　法性本空寂　無取亦無見</div>
<div class='lg-row'>性空即是佛　不可得思量　若知一切法</div>
<div class='lg-row'>體性皆如是　斯人則不為　煩惱所染著</div>
<div class='lg-row'>凡夫見諸法　但隨於相轉　不了法無相</div>
<div class='lg-row'>以是不見佛　牟尼離三世　諸相悉具足</div>
<div class='lg-row'>住於無所住　普徧而不動　我觀一切法</div>
<div class='lg-row'>皆悉得明了　今見於如來　決定無有疑</div>
<div class='lg-row'>法慧先<span class='corr'>已</span>說　如來真實性　我從彼了知</div>
<div class='lg-row'>菩提難思議</div>
</div><p>爾時勝慧菩薩承佛威力。普觀十方。而說頌言。</p>

<div class="lg regular"><div class='lg-row'>如來大智慧　希有無等倫　一切諸世間</div>
<div class='lg-row'>思惟莫能及　凡夫妄觀察　取相不如理</div>
<div class='lg-row'>佛離一切相　非彼所能見　迷惑無知者</div>
<div class='lg-row'>妄取五蘊相　不了彼真性　是人不見佛</div>
<div class='lg-row'>了知一切法　自性無所有　如是解法性</div>
<div class='lg-row'>則見盧舍那　因前五蘊故　後蘊相續起</div>
<div class='lg-row'>於此性了知　見佛難思議　譬如闇中寶</div>
<div class='lg-row'>無燈不可見　佛法無人說　雖慧莫能了</div>
<div class='lg-row'>亦如目有瞖　不見淨妙色　如是不淨心</div>
<div class='lg-row'>不見諸佛法　又如明淨日　瞽者莫能見</div>
<div class='lg-row'>無有智慧心　終不見諸佛　若能除眼瞖</div>
<div class='lg-row'>捨離於色想　不見於諸法　則得見如來</div>
<div class='lg-row'>一切慧先說　諸佛菩提法　我從於彼聞</div>
<div class='lg-row'>得見盧舍那</div>
</div><p>爾時功德慧菩薩承佛威力。普觀十方。而說頌言。</p>

<div class="lg regular"><div class='lg-row'>諸法無真實　妄取真實相　是故諸凡夫</div>
<div class='lg-row'>轉迴生死獄　言辭所說法　小智妄分別</div>
<div class='lg-row'>是故生障礙　不了於自心　不能了自心</div>
<div class='lg-row'>云何知正道　彼由顛倒慧　增長一切惡</div>
<div class='lg-row'>不見諸法空　恒受生死苦　斯人未能有</div>
<div class='lg-row'>清淨法眼故　我昔受眾苦　由我不見佛</div>
<div class='lg-row'>故當淨法眼　觀其所應見　若得見於佛</div>
<div class='lg-row'>其心無所取　此人則能見　如佛所知法</div>
<div class='lg-row'>若見佛真法　則名大智者　斯人有淨眼</div>
<div class='lg-row'>能觀察世間　無見即是見　能見一切法</div>
<div class='lg-row'>於法若有見　此則無所見　一切諸法性</div>
<div class='lg-row'>無生亦無滅　奇哉大導師　自覺能覺他</div>
<div class='lg-row'>勝慧先<span class='corr'>已</span>說　如來所悟法　我等從彼聞</div>
<div class='lg-row'>能知佛真性</div>
</div><p>爾時精進慧菩薩承佛威力。普觀十方。而說頌言。</p>

<div class="lg regular"><div class='lg-row'>若住於分別　則壞清淨眼　愚癡邪見增</div>
<div class='lg-row'>永不見諸佛　若能了邪法　如實不顛倒</div>
<div class='lg-row'>知妄本自真　見佛則清淨　有見則為垢</div>
<div class='lg-row'>此則未為見　遠離於諸見　如是乃見佛</div>
<div class='lg-row'>世間言語法　眾生妄分別　知世皆無生</div>
<div class='lg-row'>乃是見世間　若見見世間　見則世間相</div>
<div class='lg-row'>如實等無異　此名真見者　若見等無異</div>
<div class='lg-row'>於物不分別　是見離諸惑　無漏得自在</div>
<div class='lg-row'>諸佛所開示　一切分別法　是悉不可得</div>
<div class='lg-row'>彼性清淨故　法性本清淨　如空無有相</div>
<div class='lg-row'>一切無能說　智者如是觀　遠離於諸想</div>
<div class='lg-row'>不樂一切法　此亦無所修　能見大牟尼</div>
<div class='lg-row'>如德慧所說　此名見佛者　所有一切行</div>
<div class='lg-row'>體性皆寂滅</div>
</div><p>爾時善慧菩薩承佛威力。普觀十方。而說頌言。</p>

<div class="lg regular"><div class='lg-row'>希有大勇健　無量諸如來　離垢心解脫</div>
<div class='lg-row'>自度能度彼　我見世間燈　如實不顛倒</div>
<div class='lg-row'>如於無量劫　積智者所見　一切凡夫行</div>
<div class='lg-row'>莫不速歸盡　其性如虗空　故說無有盡</div>
<div class='lg-row'>智者說無盡　此亦無所說　自性無盡故</div>
<div class='lg-row'>得有難思盡　所說無盡中　無眾生可得</div>
<div class='lg-row'>知眾生性爾　則見大名稱　無見說為見</div>
<div class='lg-row'>無生說眾生　若見若眾生　了知無體性</div>
<div class='lg-row'>能見及所見　見者悉除遣　不壞於真法</div>
<div class='lg-row'>此人了知佛　若人了知佛　及佛所說法</div>
<div class='lg-row'>則能照世間　如佛盧舍那　正覺善開示</div>
<div class='lg-row'>一法清淨道　精進慧大士　演說無量法</div>
<div class='lg-row'>若有若無有　彼想皆除滅　如是能見佛</div>
<div class='lg-row'>安住於實際</div>
</div><p>爾時智慧菩薩承佛威力。普觀十方。而說頌言。</p>

<div class="lg regular"><div class='lg-row'>我承最勝教　即生智慧光　普照十方界</div>
<div class='lg-row'>悉見一切佛　此中無少物　但有假名字</div>
<div class='lg-row'>若計有我人　則為入險道　諸取著凡夫</div>
<div class='lg-row'>計身為實有　如來非所取　彼終不得見</div>
<div class='lg-row'>此人無慧眼　不能得見佛　於無量劫中</div>
<div class='lg-row'>流轉生死海　有諍說生死　無諍即涅槃</div>
<div class='lg-row'>生死及涅槃　二俱不可得　若逐假名字</div>
<div class='lg-row'>取著此二法　此人不如實　不知聖妙道</div>
<div class='lg-row'>若生如是想　此佛此最勝　顛倒非實義</div>
<div class='lg-row'>不能見正覺　能知此實體　寂滅真如相</div>
<div class='lg-row'>則見正覺尊　超出語言道　言語說諸法</div>
<div class='lg-row'>不能顯實相　平等乃能見　如法佛亦然</div>
<div class='lg-row'>正覺過去世　未來及現在　永斷分別根</div>
<div class='lg-row'>是故說名佛</div>
</div><p>爾時真實慧菩薩聞佛威力。普觀十方。而說頌言。</p>

<div class="lg regular"><div class='lg-row'>寧受地獄苦　得聞諸佛名　不受無量樂</div>
<div class='lg-row'>而不聞佛名　所以於往昔　無數劫受苦</div>
<div class='lg-row'>流轉生死中　不聞佛名故　於法不顛倒</div>
<div class='lg-row'>如實而現證　離諸和合相　是名無上覺</div>
<div class='lg-row'>現在非和合　去來亦復然　一切法無相</div>
<div class='lg-row'>是則佛真體　若能如是觀　諸法甚深義</div>
<div class='lg-row'>則見一切佛　法身真實相　於實見真實</div>
<div class='lg-row'>非實見不實　如是究竟解　是故名為佛</div>
<div class='lg-row'>佛法不可覺　了此名覺法　諸佛如是修</div>
<div class='lg-row'>一法不可得　知以一故眾　知以眾故一</div>
<div class='lg-row'>諸法無所依　但從和合起　無能作所作</div>
<div class='lg-row'>唯從業想生　云何知如是　異此無有故</div>
<div class='lg-row'>一切法無住　定處不可得　諸佛住於此</div>
<div class='lg-row'>究竟不動搖</div>
</div><p>爾時無上慧菩薩承佛威力。普觀十方。而說頌言。</p>

<div class="lg regular"><div class='lg-row'>無上摩訶薩　遠離眾生想　無有能過者</div>
<div class='lg-row'>故號為無上　諸佛所得處　無作無分別</div>
<div class='lg-row'>麤者無所有　微細亦復然　諸佛所行境</div>
<div class='lg-row'>於中無有數　正覺遠離數　此是佛真法</div>
<div class='lg-row'>如來光普照　滅除眾闇冥　是光非有照</div>
<div class='lg-row'>亦復非無照　於法無所著　無念亦無染</div>
<div class='lg-row'>無住無處所　不壞於法性　此中無有二</div>
<div class='lg-row'>亦復無有一　大智善見者　如理巧安住</div>
<div class='lg-row'>無中無有二　無二亦復無　三界一切空</div>
<div class='lg-row'>是則諸佛見　凡夫無覺解　佛令住正法</div>
<div class='lg-row'>諸法無所住　悟此見自身　非身而說身</div>
<div class='lg-row'>非起而現起　無身亦無見　是佛無上身</div>
<div class='lg-row'>如是實慧說　諸佛妙法性　若聞此法者</div>
<div class='lg-row'>當得清淨眼</div>
</div><p>爾時堅固慧菩薩承佛威力。普觀十方。而說頌言。</p>

<div class="lg regular"><div class='lg-row'>偉哉大光明　勇健無上士　為利羣迷故</div>
<div class='lg-row'>而興於世間　佛以大悲心　普觀諸眾生</div>
<div class='lg-row'>見在三有中　輪迴受眾苦　唯除正等覺</div>
<div class='lg-row'>具德尊導師　一切諸天人　無能救護者</div>
<div class='lg-row'>若佛菩薩等　不出於世間　無有一眾生</div>
<div class='lg-row'>而能得安樂　如來等正覺　及諸賢聖眾</div>
<div class='lg-row'>出現於世間　能與眾生樂　若見如來者</div>
<div class='lg-row'>為得大善利　聞佛名生信　則是世間塔</div>
<div class='lg-row'>我等見世尊　為得大利益　聞如是妙法</div>
<div class='lg-row'>悉當成佛道　諸菩薩過去　以佛威神力</div>
<div class='lg-row'>得清淨慧眼　了諸佛境界　今見盧舍那</div>
<div class='lg-row'>重增清淨信　佛智無邊際　演說不可盡</div>
<div class='lg-row'>勝慧等菩薩　及我堅固慧　無數億劫中</div>
<div class='lg-row'>說亦不能盡</div>
</div></div>
<div class='div-commentary'><p style="margin-left:1em">第三爾時法慧下十方菩薩偈讚。即為十段。初一為總。餘九為別。以法慧是說法主故。總敘此會本末事義。總顯佛德。餘九歎佛差別之德。總別共顯如來無礙之會。此十菩薩名亦表十住。其所說法表位勝進。今初東方法慧。總了佛法故。南方一切慧者了一切法真實之性。淨心地故。西方勝慧者。以解佛勝智隨空心淨故。北方功德慧者。生在佛家善解佛德故。東北方精進慧者。以勤觀真理。集無量善俱無住故。東南方善慧者。以成就般若。慧鑑不動可謂善矣。西南方智慧者。決斷不動所以名智。西北方真實慧者。謂心不顛倒是真實慧。下方無上慧者。謂從法王教生當紹佛位。故名無上。上方堅固慧者。智力成就不可壞故。此十方菩薩各說十頌。讚佛總別之德。頌義微妙。疏有廣釋。茲取大綱。故不具錄。</p>
</div></div>
<div class='div-pin'><a id='mulu38' />
<p class='h2'>十住品第十五</p>
<div class='div-commentary'><p style="margin-left:1em">此品來意。上由致既彰。正宗宜顯。故次來也。又前辨所依佛德。今辨能依十住。故次來也。釋名者。慧住於理得位不退。故名為住。此十住法有四品。謂十住。梵行。初發心功德。明法。此四品分二。前三品當住位行德。後一品勝進趣後。前會無勝進者。但是趣位方便未成位故。迴向是位。無進趣者。三賢位滿總為趣地之方便故。亦顯無分別離趣相故。今前初品辨位。次品辨行。後品明德。初亦名解。此初品文分七段。一三昧分。二加分。三起分。四本分。五說分。六證分。七重頌分。且初。</p>
</div>
<div class='div-orig'><p>爾時法慧菩薩承佛威力。入菩薩無量方便三昧。</p>
</div>
<div class='div-commentary'><p style="margin-left:1em">第一三昧分也。問何故入定。答略辨六義。一此三昧是法體故。二非證不說故。三顯此法非思量境故。四觀機審法故。五為受佛加故。六成軌儀故。</p>
</div>
<div class='div-orig'><p>以三昧力。十方各千佛剎微塵數世界之外。有千佛剎微塵數諸佛。皆同一號。名曰法慧。普現其前告法慧菩薩言。善哉善哉。善男子。汝能入是菩薩無量方便三昧。善男子。十方各千佛剎微塵數諸佛。悉以神力共加於汝。又是毗盧遮那如來往昔願力。威神之力。及汝所修善根力故。入此三昧。令汝說法。為增長佛智故。深入法界故。善了眾生界故。所入無礙故。所行無障故。得無等方便故。入一切智性故。覺一切法故。知一切根故。能持說一切法故。所謂發起諸菩薩十種住。善男子。汝當承佛威神之力而演此法。是時諸佛。即與法慧菩薩無礙智無著智無斷智無癡智無異智無失智無量智無勝智無懈智無奪智。何以故。此三昧力法如是故。是時諸佛各伸右手摩法慧菩薩頂。</p>
</div>
<div class='div-commentary'><p style="margin-left:1em">第二加分。初至令汝說法。是加之因緣。次為增長佛智下十一句。是加所為。次汝當承佛神力而演此法下是加相。先口加勸說以增辨。次興十種智下是意加以增智。後摩頂是身加以增威。</p>
</div>
<div class='div-orig'><p>法慧菩薩即從定起。</p>
</div>
<div class='div-commentary'><p style="margin-left:1em">第三起分。略由四意。一三昧事訖故。二<span class='corr'>已</span>得勝力故。三說時至故。四定無言說故。</p>
</div>
<div class='div-orig'><p>告諸菩薩言。佛子。菩薩住處廣大與法界虗空等。佛子。菩薩住三世諸佛家。彼菩薩住我今當說。諸佛子。菩薩住有十種。過去未來現在諸佛<span class='corr'>已</span>說當說今說。何者為十。所謂初發心住。治地住。修行住。生貴住。具大方便住。正心住。不退住。童真住。法王子住。灌頂住。是名菩薩十住。去來現在諸佛所說。</p>
</div>
<div class='div-commentary'><p style="margin-left:1em">第四本分有三初言住處廣大等。總顯體相。次言住有十種下標以許說。次何者為十下徵列其名。今此住位名住處者。若以增勝。則以深般若住於真如。即復由此而為行願之所住處。若從通。俱住上三菩提心家故。梵本為家。舊譯為種姓。即四種姓中習種姓也。良以此家菩薩所居。故翻名住處。疏有多義。</p>
</div>
<div class='div-orig'><p>佛子。云何為菩薩發心住。此菩薩見佛世尊形貌端嚴色相圓滿。人所樂見。難可值遇。有大威力。或見神足。或聞記別。或聽教誡。或見眾生受諸劇苦。或聞如來廣大佛法。發菩提心。求一切智。此菩薩緣十種難得法。而發於心。何者為十。所謂是處非處智。善惡業報智。諸根勝劣智。種種解差別智。種種界差別智。一切至處道智。諸禪解脫三昧智。宿命無礙智。天眼無礙智。三世漏普盡智。是為十。佛子。此菩薩應勸學十法。何者為十。所謂勤供養佛。樂住生死。主導世間令除惡業。以勝妙法常行教誨。歎無上法。學佛功德。生諸佛前恒蒙攝受。方便演說寂靜三昧。讚歎遠離生死輪迴。為苦眾生作歸依處。何以故。欲令菩薩於佛法中心轉增廣。有所聞法即自開解不由他教故。</p>
</div>
<div class='div-commentary'><p style="margin-left:1em">此下第五正說。文中為說分即是行相。釋此十住即為十段。一一段中皆先徵後釋。釋中皆先明自分後明勝進。又前是住位。後是起行。今初發心住。見佛世尊下乃至求一切智。明發心之緣。有十種緣。次此菩薩緣十種難得法下正明緣境發心。上云求一切智。今明緣十種智即一切智。正是所緣之境。次勸學十法下第二勝進行。謂欲求勝位。應勸勵亦勸他學。列有十種。不出悲智。供佛為總。次何以故下徵釋。何須學此。謂令得通別二種益故。別為增上廣大。此之別益。皆希後位。以解從內發不由他教故。</p>
</div>
<div class='div-orig'><p>佛子。云何為菩薩治地住。此菩薩於諸眾生發十種心。何者為十。所謂利益心。大悲心。安樂心。安住心。憐愍心。攝受心。守護心。同<span class='corr'>己</span>心。師心。導師心。是為十。佛子。此菩薩應勸學十法。何者為十。所謂誦習多聞。虗閑寂靜。近善知識。發言和悅。語必知時。心無怯怖。了達於義。如法修行。遠離愚迷。安住不動。何以故。欲令菩薩於諸眾生增長大悲。有所聞法即自開解不由他教故。</p>
</div>
<div class='div-commentary'><p style="margin-left:1em">第二治地住。初令眾生發十種心。是自分。次勸學十法。乃勝進行。次徵云何要學此法耶。謂以智導悲。令轉勝故。</p>
</div>
<div class='div-orig'><p>佛子。云何為菩薩修行住。此菩薩以十種行。觀一切法。何等為十。所謂觀一切法無常。一切法苦。一切法空。一切法無我。一切法無作。一切法無味。一切法不如名。一切法無處所。一切法離分別。一切法無堅實。是為十。佛子。此菩薩應勸學十法。何者為十。所謂觀察眾生界法界世界。觀察地界水界火界風界。觀察欲界色界無色界。何以故。欲令菩薩智慧明了。有所聞法即自開解不由他教故。</p>
</div>
<div class='div-commentary'><p style="margin-left:1em">第三修行。初自分。十種觀一切法。是護煩惱行。次勸學十種法。謂觀察眾生等。是護小乘行。以小乘不求種智。不欲廣知故。次徵意云但觀無常足矣。何用廣知。釋意云觀空不礙廣有。知見性相兼了法智增明故。</p>
</div>
<div class='div-orig'><p>佛子。云何為菩薩生貴住。此菩薩從聖教中生。成就十法。何者為十。所謂永不退轉於諸佛所。深生淨信。善觀察法。了知眾生。國土。世界。業行。果報。生死。涅槃。是為十。佛子。此菩薩應勸學十法。何者為十。所謂了知過去未來現在一切佛法。修集過去未來現在一切佛法。圓滿過去未來現在一切佛法。了知一切諸佛平等。何以故。欲令增進於三世中心得平等。有所聞法即自開解不由他教故。</p>
</div>
<div class='div-commentary'><p style="margin-left:1em">第四生貴住。初住釋名。謂從聖教中生。以多聞熏習。等流無漏教法。生其智故。以生菩提家。故名生貴。初自分十法。言不退轉者。既從聖教生成就四智。教化眾生。於自住處不退轉故。次勸學十法為勝進。後徵意云何以要觀三世耶。釋意云欲進後位。真俗平等。故徧觀三世不殊。方知平等故。</p>
</div>
<div class='div-orig'><p>佛子。云何為菩薩具足方便住。此菩薩所修善根皆為救護一切眾生。饒益一切眾生。安樂一切眾生。哀愍一切眾生。度脫一切眾生。令一切眾生離諸災難。令一切眾生出生死苦。令一切眾生發生淨信。令一切眾生悉得調伏。令一切眾生咸證涅槃。佛子。此菩薩應勸學十法。何者為十。所謂知眾生無邊。知眾生無量。知眾生無數。知眾生不思議。知眾生無量色。知眾生不可量。知眾生空。知眾生無所作。知眾生無所有。知眾生無自性。何以故。欲令其心轉復增勝。無所染著。有所聞法即自開解不由他教故。</p>
</div>
<div class='div-commentary'><p style="margin-left:1em">第五具足方便住。言自分十心。亦是方便。次勝進。勸學十法。亦具足故。次徵釋意云為雙明深廣性相交徹。轉復增勝。形奪兩忘。皆無染著。成般若故。</p>
</div>
<div class='div-orig'><p>佛子。云何為菩薩正心住。此菩薩聞十種法。心定不動。何者為十。所謂聞讚佛毀佛。於佛法中心定不動。聞讚法毀法。於佛法中心定不動。聞讚菩薩毀菩薩於佛法中心定不動。聞讚菩薩毀菩薩所行法於佛法中心定不動。聞說眾生有量無量於佛法中心定不動。聞說眾生有垢無垢於佛法中心定不動。聞說眾生易度難度於佛法中心定不動。聞說法界有量無量於佛法中心定不動。聞說法界有成有壞。於佛法中心定不動。聞說法界若有若無於佛法中心定不動。是為十。佛子。此菩薩應勸學十法。何者為十。所謂一切法無相。一切法無體。一切法不可修。一切法無所有。一切法無真實。一切法空。一切法無性。一切法如幻。一切法如夢。一切法無分別。何以故。欲令其心轉復增進得不退轉無生法忍。有所聞法即自開解不由他教故。</p>
</div>
<div class='div-commentary'><p style="margin-left:1em">第六正心住。初自分十心。內由成就般若。乃法性相。故皆不動。名為正心。次勝進。勸學十法。通聞思修。次徵釋云。此如順忍。欲後位不退。忍故不退。即無生忍。</p>
</div>
<div class='div-orig'><p>佛子。云何為菩薩不退住。此菩薩聞十種法堅固不退。何者為十。所謂聞有佛無佛。於佛法中心不退轉。聞有法無法。於佛法中心不退轉。聞有菩薩無菩薩於佛法中心不退轉。聞有菩薩行無菩薩行於佛法中心不退轉。聞有菩薩修行出離修行不出離於佛法中心不退轉。聞過去有佛過去無佛於佛法中心不退轉。聞未來有佛未來無佛於佛法中心不退轉。聞現在有佛現在無佛於佛法中心不退轉。聞佛智有盡佛智無盡於佛法中心不退轉。聞三世一相三世非一相於佛法中心不退轉。是為十。佛子。此菩薩應勸學十種廣大法。何者為十。所謂說一即多。說多即一。文隨於義。義隨於文。非有即有。有即非有。無相即相。相即無相。無性即性。性即無性。何以故。欲令增進於一切法善能出離。有所聞法即自開解不由他教故。</p>
</div>
<div class='div-commentary'><p style="margin-left:1em">第七不退住。自分十法皆云不退者。然此位<span class='corr'>已</span>入無生。知所聞法畢竟空故。又前位會事入理。令心不動。今此事理雙觀。而心不退。後位從理向事。唯隨事行轉純熟故。是故前位但聞讚毀三寶等忍之尚易。今聞有無利害轉深成忍則難。故過前位。又前言不動。但能正心。今云不退。有進趣義。次勸學十種廣大法。是為勝進。次徵釋中善能出離者。不沉沒於事理。成後位自在故。</p>
</div>
<div class='div-orig'><p>佛子云何為菩薩童真住。此菩薩住十種業。何者為十。所謂身行無失。語行無失。意行無失。隨意受生。知眾生種種欲。知眾生種種解。知眾生種種界。知眾生種種業。知世界成壞。神足自在所行無礙。是為十。佛子。此菩薩應勸學十種法。何者為十。所謂知一切佛剎。動一切佛剎。持一切佛剎。觀一切佛剎。詣一切佛剎。遊行無數世界。領受無數世界。現變化自在身。出廣大徧滿音。一剎那中承事供養無數諸佛。何以故。欲令增進於一切法能得善巧。有所聞法即自開解不由他教故。</p>
</div>
<div class='div-commentary'><p style="margin-left:1em">第八童真住。自分中初三業無失。永離習氣。唯佛得之任運無功。此多同八地。能行無漏。故得無失。次勸學十法。是為勝進。是不動行。初六於剎自在。後四三業自在。此同八地。若色若土皆自在故。次徵釋云。為得善巧入於後位辯才自在故。</p>
</div>
<div class='div-orig'><p>佛子。云何為菩薩法王子住。此菩薩善知十種法。何者為十。所謂善知諸眾生受生。善知諸煩惱現起。善知習氣相續。善知所行方便。善知無量法。善解諸威儀。善知世界差別。善知前際後際事。善知演說世諦。善知演說第一義諦。是為十。佛子。此菩薩應勸學十種法。何者為十。所謂法王處善巧。法王處軌度。法王處宮殿。法王處趣入。法王處觀察。法王灌頂。法王力持。法王無畏。法王宴寢。法王讚歎。何以故。欲令增進心無障礙。有所聞法即自開解不由他教故。</p>
</div>
<div class='div-commentary'><p style="margin-left:1em">第九法王子住。初自分十法。初知六趣四生受報差別等。乃至第十知演說第一義者。即如九地了知眾生諸行差別。教化調伏。說第一義法。令其調伏也。次勸學十法為勝進。皆言法王者。既言王子。倣佛之儀。合子法度。而言處者。即是位也。次徵釋云。欲令增進。得於後位無礙智故。</p>
</div>
<div class='div-orig'><p>佛子。云何為菩薩灌頂住。此菩薩得成就十種智。何者為十。所謂震動無數世界。照耀無數世界。住持無數世界。往詣無數世界。嚴淨無數世界。開示無數眾生。觀察無數眾生。知無數眾生根。令無數眾生趣入。令無數眾生調伏。是為十。佛子。此菩薩身及身業。神通變現。過去智。未來智。現在智。成就佛土。心境界。智境界。皆不可知。乃至法王子菩薩亦不能知。佛子。此菩薩應勸學諸佛十種智。何者為十。所謂三世智。佛法智。法界無礙智。法界無邊智。充滿一切世界智。普照一切世界智。住持一切世界智。知一切眾生智。知一切法智。知無邊諸佛智。何以故。欲令增長一切種智。有所聞法即自開解不由他教故。</p>
</div>
<div class='div-commentary'><p style="margin-left:1em">第十灌頂住。前自分中有二十句。前十句所成德用。後十句讚勝難測。以位終故。加此一段。讚勝皆是神通。後勸學十法。皆言智者。即學佛一切智一切種智。以當位滿灌頂成佛。以攝諸位皆此中具故。次徵釋云成十勝智復更學者。為欲成佛種智位故。</p>
<p style="margin-left:1em">上十住位竟。</p>
<p style="margin-left:1em">次證成。</p>
</div>
<div class='div-orig'><p>爾時佛神力故。十方各一萬佛剎微塵數世界六種震動。所謂動徧動等徧動。起徧起等徧起。踊徧踊等徧踊。震徧震等徧震。吼徧吼等徧吼。擊徧擊等徧擊。雨天妙華天末香天華鬘天雜香天寶衣天寶雲天莊嚴具。天諸音樂不鼓自鳴。放天光明及妙音聲。如此四天下須彌山頂帝釋殿上說十住法現諸神變。十方所有一切世界悉亦如是。又以佛神力故。十方各過一萬佛剎微塵數世界。有十佛剎微塵數菩薩來詣於此。充滿十方作如是言。善哉善哉。佛子。善說此法。我等諸人同名法慧。所從來國同名法雲。彼土如來皆名妙法。我等佛所亦說十住。眾會眷屬文句義理悉亦如是。無有增減。佛子。我等承佛神力。來入此會為汝作證。如於此會。十方所有一切世界悉亦如是。</p>
</div>
<div class='div-commentary'><p style="margin-left:1em">第六顯實證成。先現瑞顯實。地動雨供。言一萬佛剎者行猶劣故。如此下結通十方。次又以佛神力故下菩薩證成。作如是言者發言讚述。次我等下舉同顯證。言同名等者。謂能說人及說處會主。并所說法皆同。以此一會徧一切處故。以皆同故。故表作證。故云如於此會一切世界悉亦如是。</p>
</div>
<div class='div-orig'><p>爾時法慧菩薩。承佛威神。觀察十方暨于法界。而說頌曰。</p>

<div class="lg regular"><div class='lg-row'>見最勝智微妙身　相好端嚴皆具足</div>
<div class='lg-row'>如是尊重甚難遇　菩薩勇猛初發心</div>
<div class='lg-row'>見無等比大神通　聞說記心及教誡</div>
<div class='lg-row'>諸趣眾生無量苦　菩薩以此初發心</div>
<div class='lg-row'>聞諸如來普勝尊　一切功德皆成就</div>
<div class='lg-row'>譬如虗空不分別　菩薩以此初發心</div>
<div class='lg-row'>三世因果名為處　我等自性為非處</div>
<div class='lg-row'>欲悉了知真實義　菩薩以此初發心</div>
<div class='lg-row'>過去未來現在世　所有一切善惡業</div>
<div class='lg-row'>欲悉了知無不盡　菩薩以此初發心</div>
<div class='lg-row'>諸禪解脫及三昧　雜染清淨無量種</div>
<div class='lg-row'>欲悉了知入住出　菩薩以此初發心</div>
<div class='lg-row'>隨諸眾生根利鈍　如是種種精進力</div>
<div class='lg-row'>欲悉了達分別知　菩薩以此初發心</div>
<div class='lg-row'>一切眾生種種解　心所好樂各差別</div>
<div class='lg-row'>如是無量欲悉知　菩薩以此初發心</div>
<div class='lg-row'>眾生諸界各差別　一切世間無有量</div>
<div class='lg-row'>欲悉了知其體性　菩薩以此初發心</div>
<div class='lg-row'>一切有為諸行道　一一皆有所至處</div>
<div class='lg-row'>悉欲了知其實性　菩薩以此初發心</div>
<div class='lg-row'>一切世界諸眾生　隨業漂流無蹔息</div>
<div class='lg-row'>欲得天眼皆明見　菩薩以此初發心</div>
<div class='lg-row'>過去世中曾所有　如是體性如是相</div>
<div class='lg-row'>欲悉了知其宿住　菩薩以此初發心</div>
<div class='lg-row'>一切眾生諸結惑　相續現起及習氣</div>
<div class='lg-row'>欲悉了知究竟盡　菩薩以此初發心</div>
<div class='lg-row'>隨諸眾生所安立　種種談論語言道</div>
<div class='lg-row'>如其世諦悉欲知　菩薩以此初發心</div>
<div class='lg-row'>一切諸法離言說　性空寂滅無所作</div>
<div class='lg-row'>欲悉明達此真義　菩薩以此初發心</div>
<div class='lg-row'>欲悉震動十方國　傾覆一切諸大海</div>
<div class='lg-row'>具足諸佛大神通　菩薩以此初發心</div>
<div class='lg-row'>欲一毛孔放光明　普照十方無量土</div>
<div class='lg-row'>一一光中覺一切　菩薩以此初發心</div>
<div class='lg-row'>欲以難思諸佛剎　悉置掌中而不動</div>
<div class='lg-row'>了知一切如幻化　菩薩以此初發心</div>
<div class='lg-row'>欲以無量剎眾生　置一毛端不迫隘</div>
<div class='lg-row'>悉知無人無有我　菩薩以此初發心</div>
<div class='lg-row'>欲以一毛滴海水　一切大海悉令竭</div>
<div class='lg-row'>而悉分別知其數　菩薩以此初發心</div>
<div class='lg-row'>不可思議諸國土　盡抹為塵無遺者</div>
<div class='lg-row'>欲悉分別知其數　菩薩以此初發心</div>
<div class='lg-row'>過去未來無量劫　一切世間成壞相</div>
<div class='lg-row'>欲悉了達窮其際　菩薩以此初發心</div>
<div class='lg-row'>三世所有諸如來　一切獨覺及聲聞</div>
<div class='lg-row'>欲知其法盡無餘　菩薩以此初發心</div>
<div class='lg-row'>無量無邊諸世界　欲以一毛悉稱舉</div>
<div class='lg-row'>如其體相悉了知　菩薩以此初發心</div>
<div class='lg-row'>無量無數輪圍山　欲令悉入毛孔中</div>
<div class='lg-row'>如其大小皆得知　菩薩以此初發心</div>
<div class='lg-row'>欲以寂靜一妙音　普應十方隨類演</div>
<div class='lg-row'>如是皆令淨明了　菩薩以此初發心</div>
<div class='lg-row'>一切眾生語言法　一言演說無不盡</div>
<div class='lg-row'>悉欲了知其自性　菩薩以此初發心</div>
<div class='lg-row'>世間言音靡不作　悉令其解證寂滅</div>
<div class='lg-row'>欲得如是妙舌根　菩薩以此初發心</div>
<div class='lg-row'>欲使十方諸世界　有成壞相皆得見</div>
<div class='lg-row'>而悉知從分別生　菩薩以此初發心</div>
<div class='lg-row'>一切十方諸世界　無量如來悉充滿</div>
<div class='lg-row'>欲悉了知彼佛法　菩薩以此初發心</div>
<div class='lg-row'>種種變化無量身　一切世界微塵等</div>
<div class='lg-row'>欲悉了達從心起　菩薩以此初發心</div>
<div class='lg-row'>過去未來現在世　無量無數諸如來</div>
<div class='lg-row'>欲於一念悉了知　菩薩以此初發心</div>
<div class='lg-row'>欲具演說一句法　阿僧祇劫無有盡</div>
<div class='lg-row'>而令文義各不同　菩薩以此初發心</div>
<div class='lg-row'>十方一切諸眾生　隨其流轉生滅相</div>
<div class='lg-row'>欲於一念皆明達　菩薩以此初發心</div>
<div class='lg-row'>欲以身語及意業　普詣十方無所礙</div>
<div class='lg-row'>了知三世皆空寂　菩薩以此初發心</div>
<div class='lg-row'>菩薩如是發心<span class='corr'>已</span>　應令往詣十方國</div>
<div class='lg-row'>恭敬供養諸如來　以此使其無退轉</div>
<div class='lg-row'>菩薩勇猛求佛道　住於生死不疲厭</div>
<div class='lg-row'>為彼稱歎使順行　如是令其無退轉</div>
<div class='lg-row'>十方世界無量剎　悉在其中作尊主</div>
<div class='lg-row'>為諸菩薩如是說　以此令其無退轉</div>
<div class='lg-row'>最勝最上最第一　甚深微妙清淨法</div>
<div class='lg-row'>勸諸菩薩說與人　如是教令離煩惱</div>
<div class='lg-row'>一切世間無與等　不可傾動摧伏處</div>
<div class='lg-row'>為彼菩薩常稱讚　如是教令不退轉</div>
<div class='lg-row'>佛是世間大力主　具足一切諸功德</div>
<div class='lg-row'>令諸菩薩住是中　以此教為勝丈夫</div>
<div class='lg-row'>無量無邊諸佛所　悉得往詣而親近</div>
<div class='lg-row'>常為諸佛所攝受　如是教令不退轉</div>
<div class='lg-row'>所有寂靜諸三昧　悉皆演暢無有餘</div>
<div class='lg-row'>為彼菩薩如是說　以此令其不退轉</div>
<div class='lg-row'>摧滅諸有生死輪　轉於清淨妙法輪</div>
<div class='lg-row'>一切世間無所著　為諸菩薩如是說</div>
<div class='lg-row'>一切眾生墮惡道　無量重苦所纏迫</div>
<div class='lg-row'>與作救護歸依處　為諸菩薩如是說</div>
<div class='lg-row'>此是菩薩發心住　一向志求無上道</div>
<div class='lg-row'>如我所說教誨法　一切諸佛亦如是</div>
<div class='lg-row'>第二治地住菩薩　應當發起如是心</div>
<div class='lg-row'>十方一切諸眾生　願使悉順如來教</div>
<div class='lg-row'>利益大悲安樂心　安住憐愍攝受心</div>
<div class='lg-row'>守護眾生同<span class='corr'>己</span>心　師心及以導師心</div>
<div class='lg-row'><span class='corr'>已</span>住如是勝妙心　次令誦習求多聞</div>
<div class='lg-row'>常樂寂靜正思惟　親近一切善知識</div>
<div class='lg-row'>發言和悅離麤獷　言必知時無所畏</div>
<div class='lg-row'>了達於義如法行　遠離愚迷心不動</div>
<div class='lg-row'>此是初學菩提行　能行此行真佛子</div>
<div class='lg-row'>我今說彼所應行　如是佛子應勤學</div>
<div class='lg-row'>第三菩薩修行住　當依佛教勤觀察</div>
<div class='lg-row'>諸法無常苦及空　無有我人無動作</div>
<div class='lg-row'>一切諸法不可樂　無如名字無處所</div>
<div class='lg-row'>無所分別無真實　如是觀者名菩薩</div>
<div class='lg-row'>次令觀察眾生界　及以勸觀於法界</div>
<div class='lg-row'>世界差別盡無餘　於彼咸應勸觀察</div>
<div class='lg-row'>十方世界及虗空　所有地水與火風</div>
<div class='lg-row'>欲界色界無色界　悉勸觀察咸令盡</div>
<div class='lg-row'>觀察彼界各差別　及其體性咸究竟</div>
<div class='lg-row'>得如是教勤修行　此則名為真佛子</div>
<div class='lg-row'>第四生貴住菩薩　從諸聖教而出生</div>
<div class='lg-row'>了達諸有無所有　超過彼法生法界</div>
<div class='lg-row'>信佛堅固不可壞　觀法寂滅心安住</div>
<div class='lg-row'>隨諸眾生悉了知　體性虗妄無真實</div>
<div class='lg-row'>世間剎土業及報　生死涅槃悉如是</div>
<div class='lg-row'>佛子於法如是觀　從佛親生名佛子</div>
<div class='lg-row'>過去未來現在世　其中所有諸佛法</div>
<div class='lg-row'>了知積集及圓滿　如是修學令究竟</div>
<div class='lg-row'>三世一切諸如來　能隨觀察悉平等</div>
<div class='lg-row'>種種差別不可得　如是觀者達三世</div>
<div class='lg-row'>如我稱揚讚歎者　此是四住諸功德</div>
<div class='lg-row'>若能依法勤修行　速成無上佛菩提</div>
<div class='lg-row'>從此第五諸菩薩　說名具足方便住</div>
<div class='lg-row'>深入無量巧方便　發生究竟功德業</div>
<div class='lg-row'>菩薩所修眾福德　皆為救護諸羣生</div>
<div class='lg-row'>專心利益與安樂　一向哀愍令度脫</div>
<div class='lg-row'>為一切世除眾難　引出諸有令歡喜</div>
<div class='lg-row'>一一調伏無所遺　皆令具德向涅槃</div>
<div class='lg-row'>一切眾生無有邊　無量無數不思議</div>
<div class='lg-row'>及以不可稱量等　聽受如來如是法</div>
<div class='lg-row'>此第五住真佛子　成就方便度眾生</div>
<div class='lg-row'>一切功德大智尊　以如是法而開示</div>
<div class='lg-row'>第六正心圓滿住　於法自性無迷惑</div>
<div class='lg-row'>正念思惟離分別　一切天人莫能動</div>
<div class='lg-row'>聞讚毀佛與佛法　菩薩及以所行行</div>
<div class='lg-row'>眾生有量若無量　有垢無垢難易度</div>
<div class='lg-row'>法界大小及成壞　若有若無心不動</div>
<div class='lg-row'>過去未來今現在　諦念思惟恒決定</div>
<div class='lg-row'>一切諸法皆無相　無體無性空無實</div>
<div class='lg-row'>如幻如夢離分別　常樂聽聞如是義</div>
<div class='lg-row'>第七不退轉菩薩　於佛及法菩薩行</div>
<div class='lg-row'>若有若無出不出　雖聞是說無退動</div>
<div class='lg-row'>過去未來現在世　一切諸佛有以無</div>
<div class='lg-row'>佛智有盡或無盡　三世一相種種相</div>
<div class='lg-row'>一即是多多即一　文隨於義義隨文</div>
<div class='lg-row'>如是一切展轉成　此不退人應為說</div>
<div class='lg-row'>若法有相及無相　若法有性及無性</div>
<div class='lg-row'>種種差別互相屬　此人聞<span class='corr'>已</span>得究竟</div>
<div class='lg-row'>第八菩薩童真住　身語意行皆具足</div>
<div class='lg-row'>一切清淨無諸失　隨意受生得自在</div>
<div class='lg-row'>知諸眾生心所樂　種種意解各差別</div>
<div class='lg-row'>及其所有一切法　十方國土成壞相</div>
<div class='lg-row'>逮得速疾妙神通　一切處中隨念往</div>
<div class='lg-row'>於諸佛所聽聞法　讚歎修行無懈倦</div>
<div class='lg-row'>了知一切諸佛國　震動加持亦觀察</div>
<div class='lg-row'>超過佛土不可量　遊行世界無邊數</div>
<div class='lg-row'>阿僧祗法悉諮問　所欲受身皆自在</div>
<div class='lg-row'>言音善巧靡不充　諸佛無數咸承事</div>
<div class='lg-row'>第九菩薩王子住　能見眾生受生別</div>
<div class='lg-row'>煩惱現習靡不知　所行方便皆善了</div>
<div class='lg-row'>諸法各異威儀別　世界不同前後際</div>
<div class='lg-row'>如其世俗第一義　悉善了知無有餘</div>
<div class='lg-row'>法王善巧安立處　隨其處所所有法</div>
<div class='lg-row'>法王宮殿若趣入　及以於中所觀見</div>
<div class='lg-row'>法王所有灌頂法　神力加持無怯畏</div>
<div class='lg-row'>宴寢宮室及歎譽　以此教詔法王子</div>
<div class='lg-row'>如是為說靡不盡　而令其心無所著</div>
<div class='lg-row'>於此了知修正念　一切諸佛現其前</div>
<div class='lg-row'>第十灌頂真佛子　成滿最上第一法</div>
<div class='lg-row'>十方無數諸世界　悉能震動光普照</div>
<div class='lg-row'>住持往詣亦無餘　清淨莊嚴皆具足</div>
<div class='lg-row'>開示眾生無有數　觀察知根悉能盡</div>
<div class='lg-row'>發心調伏亦無邊　咸令趣向大菩提</div>
<div class='lg-row'>一切法界咸觀察　十方國土皆往詣</div>
<div class='lg-row'>其中身及身所作　神通變現難可測</div>
<div class='lg-row'>三世佛土諸境界　乃至王子無能了</div>
<div class='lg-row'>一切見者三世智　於諸佛法明了智</div>
<div class='lg-row'>法界無礙無邊智　充滿一切世界智</div>
<div class='lg-row'>照耀世界住持智　了知眾生諸法智</div>
<div class='lg-row'>及知正覺無邊智　如來為說咸令盡</div>
<div class='lg-row'>如是十住諸菩薩　皆從如來法化生</div>
<div class='lg-row'>隨其所有功德行　一切天人莫能測</div>
<div class='lg-row'>過去未來現在世　發心求佛無有邊</div>
<div class='lg-row'>十方國土皆充滿　莫不當成一切智</div>
<div class='lg-row'>一切國土無邊際　世界眾生法亦然</div>
<div class='lg-row'>惑業心樂各差別　依彼而發菩提意</div>
<div class='lg-row'>始求佛道一念心　世間眾生及二乘</div>
<div class='lg-row'>斯等尚亦不能知　何況所餘功德行</div>
<div class='lg-row'>十方所有諸世界　能以一毛悉稱舉</div>
<div class='lg-row'>彼人能知此佛子　趣向如來智慧行</div>
<div class='lg-row'>十方所有諸大海　悉以毛端滴令盡</div>
<div class='lg-row'>彼人能知此佛子　一念所修功德行</div>
<div class='lg-row'>一切世界抹為塵　悉能分別知其數</div>
<div class='lg-row'>如是之人乃能見　此諸菩薩所行道</div>
<div class='lg-row'>去來現在十方佛　一切獨覺及聲聞</div>
<div class='lg-row'>悉以種種妙辯才　開示初發菩提心</div>
<div class='lg-row'>發心功德不可量　充滿一切眾生界</div>
<div class='lg-row'>眾智共說無能盡　何況所餘諸妙行</div>
</div></div>
<div class='div-commentary'><p style="margin-left:1em">第七重頌分中總有一百頌。分二。初九十一頌正顯前法。後如十住下九頌。結歎勸修。前中十住即為十段。初有四十一頌頌發心住。於中初二頌發心緣。次三世因果下三十二頌所緣境發心。次菩薩如是發心<span class='corr'>已</span>下三十頌勝進所學。後一頌結德。後十住名頌文自顯。後如是十住諸菩薩下九頌結歎勸修。</p>
</div></div>
<p class='juan'>大方廣佛華嚴經綱要卷第十六</p></div>
</div><!-- end of div[@id='body'] -->
</body></html>