<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu55' />大方廣佛華嚴經綱要卷第二十三</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu56' />
<p class='h2'>兜率宮中偈讚品第二十四</p>
<div class='div-commentary'><p style="margin-left:1em">初來意者。前明化主赴感。今明助化讚揚。及顯位體所依。故次來也。釋文者。謂十方菩薩於此宮中讚佛實德。故受斯名。三宗趣者。集眾放光偈讚為宗。為說迴向為趣。</p>
</div>
<div class='div-orig'><p>爾時佛神力故。十方各有一大菩薩。一一各與萬佛剎微塵數諸菩薩俱。從萬佛剎微塵數國土外諸世界中來詣佛所。其名曰金剛幢菩薩。堅固幢菩薩。勇猛幢菩薩。光明幢菩薩。智幢菩薩。寶幢菩薩。精進幢菩薩。離垢幢菩薩。星宿幢菩薩。法幢菩薩。</p>
</div>
<div class='div-commentary'><p style="margin-left:1em">大文分三。初集眾。二放光。三偈讚。初神力一句集因也。次十方一句舉上首。三一一下標眷屬。四從萬佛剎下來處。五其名曰下列十菩薩名。標主也。同名幢者。略有五義。一高出義。表三賢位極。二建立義。大悲大智建立眾生及菩提故。三歸向義。謂大悲攝生。智願攝善。歸向菩提故。四摧珍義。如猛將幢。降伏一切諸魔軍故。五滅諸怖畏義。如帝釋幢。不怖惑業故。金剛等異名。即表十向行體。</p>
</div>
<div class='div-orig'><p>所從來國謂妙寶世界。妙樂世界。妙銀世界。妙金世界。妙摩尼世界。妙金剛世界。妙波頭摩世界。妙優鉢羅世界。妙栴檀世界。妙香世界。</p>
</div>
<div class='div-commentary'><p style="margin-left:1em">五所從來國皆稱妙者。迴向之力。微善彌於法界故。其別名即表十向所修法門。</p>
</div>
<div class='div-orig'><p>各於佛所淨修梵行。所謂無盡幢佛。風幢佛。解脫幢佛。威儀幢佛。明相幢佛。常幢佛。最勝幢佛。自在幢佛。梵幢佛。觀察幢佛。其諸菩薩至佛所<span class='corr'>已</span>。頂禮佛足。</p>
</div>
<div class='div-commentary'><p style="margin-left:1em">六本所事佛同名幢義不異菩薩。別名即表修十向智。亦表當位之果。七其諸下到<span class='corr'>已</span>修敬。</p>
</div>
<div class='div-orig'><p>以佛神力。即化作妙寶藏師子之座。寶網彌覆周帀徧滿。諸菩薩眾隨所方來。各於其上結加趺坐。</p>
</div>
<div class='div-commentary'><p style="margin-left:1em">八以佛神力下善住威儀。座體云妙寶者。十住以慧光徧照。故以毗盧遮那藏為體。十行以行淨離垢。故以蓮華藏為體。今十向大悲處於生死普該萬法。不拘乎一。故座體直云妙寶。不限色類。以教行徧周。籠攝眾生。加以寶網彌覆其上。</p>
</div>
<div class='div-orig'><p>其身悉放百千億那由他阿僧祇清淨光明。此無量光皆從菩薩清淨心寶離眾過惡大願所起。顯示一切諸佛自在清淨之法。以諸菩薩平等願力。能普救護一切眾生。一切世間之所樂見。見者不虗悉得調伏。</p>
</div>
<div class='div-commentary'><p style="margin-left:1em">九其身悉放下放光益物。此位多游悲智益物故。</p>
</div>
<div class='div-orig'><p>其菩薩眾悉<span class='corr'>已</span>成就無量功德。所謂徧游一切諸佛國土無所障礙。見無依止清淨法身。以智慧身現無量身徧往十方承事諸佛。入於諸佛無量無邊不可思議自在之法。住於無量一切智門。以智光明善了諸法。於諸法中得無所畏。隨所演說窮未來際。辯才無盡。以大智慧開總持門。慧眼清淨入深法界。智慧境界無有邊際。究竟清淨猶若虗空。如此世界兜率天宮諸菩薩眾如是來集。十方一切兜率天宮。悉有如是名號菩薩而來集會。所從來國諸佛名號。亦皆同等。無有差別。</p>
</div>
<div class='div-commentary'><p style="margin-left:1em">十其菩薩下略讚勝德。有十一句。初總。餘別。別中十門。次如此世界下結通十方。</p>
</div>
<div class='div-orig'><p>爾時世尊從兩膝輪。放百千億那由他光明。普照十方盡法界虗空界一切世界。彼諸菩薩皆見於此佛神變相。此諸菩薩亦見於彼一切如來神變之相。如是菩薩皆與毗盧遮那如來於往昔時同種善根修菩薩行。悉<span class='corr'>已</span>悟入諸佛自在甚深解脫。得無差別法界之身。入一切土而無所住。見無量佛悉往承事。於一念中周行法界自在無礙。心意清淨如無價寶。無量無數諸佛如來。常加護念共與其力。到於究竟第一彼岸。恒以淨念住無上覺。念念恒入一切智處。以小入大。以大入小。皆得自在通達無礙。<span class='corr'>已</span>得佛身與佛同住。獲一切智。從一切智而生其身。一切如來所行之處悉能隨入。開闡無量智慧法門。到金剛幢大智彼岸。獲金剛定斷諸疑惑。<span class='corr'>已</span>得諸佛自在神通。普於一切十方國土。教化調伏百千萬億無數眾生。於一切處雖無所著。善能修學成就究竟。方便安立一切諸法。如是等百千億那由他不可說無盡清淨三世一切無量功德藏諸菩薩眾。皆來集會在於佛所。因光所見一切佛所悉亦如是。</p>
</div>
<div class='div-commentary'><p style="margin-left:1em">第二爾時世尊下放光。文分四節。初從兩膝。放光處言膝輪者。位漸高故。又表迴因向果等。有屈伸進趣之相故。又悲智相導。屈伸無住故。二放百千下光數。三普照下光照分齊。四彼諸菩薩下光所作業。謂令彼此互相見故。此中分三節。初正明彼此相見。二如是下釋見所由。由二種因故彼此相見。一由宿因同行故。二由現德圓滿故。經文悉<span class='corr'>已</span>悟入下有二十句。明德圓滿之相。後如是等下結德。</p>
</div>
<div class='div-orig'><p>爾時金剛幢菩薩承佛神力。普觀十方。而說頌言。</p>

<div class="lg regular"><div class='lg-row'>如來不出世　亦無有涅槃　以本大願力</div>
<div class='lg-row'>示現自在法　是法難思議　非心所行處</div>
<div class='lg-row'>智慧到彼岸　乃見諸佛境　色身非是佛</div>
<div class='lg-row'>音聲亦復然　亦不離色聲　見佛神通力</div>
<div class='lg-row'>少智不能知　諸佛實境界　久修清淨業</div>
<div class='lg-row'>於此乃能了　正覺無來處　去亦無所從</div>
<div class='lg-row'>清淨妙色身　神力故顯現　無量世界中</div>
<div class='lg-row'>示現如來身　廣說微妙法　其心無所著</div>
<div class='lg-row'>智慧無邊際　了達一切法　普入於法界</div>
<div class='lg-row'>示現自在力　眾生及諸法　了達皆無礙</div>
<div class='lg-row'>普現眾色像　徧於一切剎　欲求一切智</div>
<div class='lg-row'>速成無上覺　應以淨妙心　修習菩提行</div>
<div class='lg-row'>若有見如來　如是威神力　當於最勝尊</div>
<div class='lg-row'>供養勿生疑</div>
</div></div>
<div class='div-commentary'><p style="margin-left:1em">第二偈讚中十菩薩即為十段。亦十方如次。皆先標說人及說儀式。今初東方金剛幢者。此是會主。名含總別。總顯迴向不出悲智。金剛者堅利也。即悲之智。二乘實際不能壞堅也。斷難斷惑利也。故云智慧到彼岸。即智之悲。愛見不能動堅也。無所不救利也。故文中徧剎利生。七十八經云譬如金剛唯從金剛處及金處生。非餘寶處生。菩提心金剛亦復如是。唯從大悲救護眾生金剛處一切智明殊勝境界金處而生。非餘眾生善根處生。是知金剛不獨喻智。攻般若者不得此意。但以標名獨將金剛喻於般若。以文中悲濟九類而無所度。悲智相導。方為真實般若。別名即救護眾生悲也。離眾生相智也。頌有十偈。歎佛寂用無礙德。</p>
</div>
<div class='div-orig'><p>爾時堅固幢菩薩承佛神力。普觀十方。而說頌言。</p>

<div class="lg regular"><div class='lg-row'>如來勝無比　甚深不可說　出過言語道</div>
<div class='lg-row'>清淨如虗空　汝觀人師子　自在神通力</div>
<div class='lg-row'><span class='corr'>已</span>離於分別　而令分別見　導師為開演</div>
<div class='lg-row'>甚深微妙法　以是因緣故　現此無比身</div>
<div class='lg-row'>此是大智慧　諸佛所行處　若欲了知者</div>
<div class='lg-row'>常應親近佛　意業常清淨　供養諸如來</div>
<div class='lg-row'>終無疲厭心　能入於佛道　具無盡功德</div>
<div class='lg-row'>堅住菩提心　以是疑網除　觀佛無厭足</div>
<div class='lg-row'>通達一切法　是乃真佛子　此人能了知</div>
<div class='lg-row'>諸佛自在力　廣大智所說　欲為諸法本</div>
<div class='lg-row'>應起勝希望　志求無上覺　若有尊敬佛</div>
<div class='lg-row'>念報於佛恩　彼人終不離　一切諸佛住</div>
<div class='lg-row'>何有智慧人　於佛得見聞　不修清淨願</div>
<div class='lg-row'>履佛所行道</div>
</div></div>
<div class='div-commentary'><p style="margin-left:1em">第二南方堅固者。表不壞迴向故。菩提心堅故。觀佛無厭故。十頌多明如來為物所依德。</p>
</div>
<div class='div-orig'><p>爾時勇猛幢菩薩承佛神力。普觀十方而說頌言。</p>

<div class="lg regular"><div class='lg-row'>譬如明淨眼　因日覩眾色　淨心亦復然</div>
<div class='lg-row'>佛力見如來　如以精進力　能盡海源底</div>
<div class='lg-row'>智力亦如是　得見無量佛　譬如良沃田</div>
<div class='lg-row'>所種必滋長　如是淨心地　出生諸佛法</div>
<div class='lg-row'>如人獲寶藏　永離貧窮苦　菩薩得佛法</div>
<div class='lg-row'>離垢心清淨　譬如伽陀藥　能消一切毒</div>
<div class='lg-row'>佛法亦如是　滅諸煩惱患　真實善知識</div>
<div class='lg-row'>如來所稱讚　以彼威神故　得聞諸佛法</div>
<div class='lg-row'>設於無數劫　財寶施於佛　不知佛實相</div>
<div class='lg-row'>此亦不名施　無量眾色相　莊嚴於佛身</div>
<div class='lg-row'>非於色相中　而能見於佛　如來等正覺</div>
<div class='lg-row'>寂然恒不動　而能普現身　徧滿十方界</div>
<div class='lg-row'>譬如虗空界　不生亦不滅　諸佛法如是</div>
<div class='lg-row'>畢竟無生滅</div>
</div></div>
<div class='div-commentary'><p style="margin-left:1em">第三西方菩薩。淨心智力。見佛盡源。等一切佛。故名勇猛。十頌總顯如來見聞弘益之德。</p>
</div>
<div class='div-orig'><p>爾時光明幢菩薩承佛神力。普觀十方而說頌言。</p>

<div class="lg regular"><div class='lg-row'>人間及天上　一切諸世界　普見於如來</div>
<div class='lg-row'>清淨妙色身　譬如一心力　能生種種心</div>
<div class='lg-row'>如是一佛身　普現一切佛　菩提無二法</div>
<div class='lg-row'>亦復無諸相　而於二法中　現相莊嚴身</div>
<div class='lg-row'>了法性空寂　如幻而生起　所行無有盡</div>
<div class='lg-row'>導師如是現　三世一切佛　法身悉清淨</div>
<div class='lg-row'>隨其所應化　普現妙色身　如來不念言</div>
<div class='lg-row'>我作如是身　自然而示現　未甞起分別</div>
<div class='lg-row'>法界無差別　亦無所依止　而於世間中</div>
<div class='lg-row'>示現無量身　佛身非變化　亦復非非化</div>
<div class='lg-row'>於無化法中　示有變化形　正覺不可盡</div>
<div class='lg-row'>法界虗空等　深廣無涯底　言語道悉絕</div>
<div class='lg-row'>如來善通達　一切處行道　法界眾國土</div>
<div class='lg-row'>所往皆無礙</div>
</div></div>
<div class='div-commentary'><p style="margin-left:1em">第四北方菩薩。以大悲力運智慧光朗彼重昏。無所不至。名光明幢。十頌多顯如來即體化用周普之德。</p>
</div>
<div class='div-orig'><p>爾時智幢菩薩承佛神力。普觀十方而說頌言。</p>

<div class="lg regular"><div class='lg-row'>若人能信受　一切智無礙　修習菩提行</div>
<div class='lg-row'>其心不可量　一切國土中　普現無量身</div>
<div class='lg-row'>而身不在處　亦不住於法　一一諸如來</div>
<div class='lg-row'>神力示現身　不可思議劫　筭數莫能盡</div>
<div class='lg-row'>三世諸眾生　悉可知其數　如來所示現</div>
<div class='lg-row'>其數不可得　或時示一二　乃至無量身</div>
<div class='lg-row'>普現十方剎　其實無二種　譬如淨滿月</div>
<div class='lg-row'>普現一切水　影像雖無量　本月未曾二</div>
<div class='lg-row'>如是無礙智　成就等正覺　普現一切剎</div>
<div class='lg-row'>佛體亦無二　非一亦非二　亦復非無量</div>
<div class='lg-row'>隨其所應化　示現無量身　佛身非過去</div>
<div class='lg-row'>亦復非未來　一念現出生　成道及涅槃</div>
<div class='lg-row'>如幻所作色　無生亦無起　佛身亦如是</div>
<div class='lg-row'>示現無有生</div>
</div></div>
<div class='div-commentary'><p style="margin-left:1em">第五東北方。於佛寂用之境決斷無疑故。又智導萬行出生無盡。故名智幢。十頌多歎如來應現出生無礙之德。</p>
</div>
<div class='div-orig'><p>爾時寶幢菩薩承佛神力。普觀十方而說頌言。</p>

<div class="lg regular"><div class='lg-row'>佛身無有量　能示有量身　隨其所應覩</div>
<div class='lg-row'>導師如是現　佛身無處所　充滿一切處</div>
<div class='lg-row'>如空無邊際　如是難思議　非心所行處</div>
<div class='lg-row'>心不於中起　諸佛境界中　畢竟無生滅</div>
<div class='lg-row'>如翳眼所覩　非內亦非外　世間見諸佛</div>
<div class='lg-row'>應知亦如是　饒益眾生故　如來出世間</div>
<div class='lg-row'>眾生見有出　而實無興世　不可以國土</div>
<div class='lg-row'>晝夜而見佛　歲月一剎那　當知悉如是</div>
<div class='lg-row'>眾生如是說　某日佛成道　如來得菩提</div>
<div class='lg-row'>實不繫於日　如來離分別　非世超諸數</div>
<div class='lg-row'>三世諸導師　出現皆如是　譬如淨日輪</div>
<div class='lg-row'>不與昏夜合　而說某日夜　諸佛法如是</div>
<div class='lg-row'>三世一切劫　不與如來合　而說三世佛</div>
<div class='lg-row'>導師法如是</div>
</div></div>
<div class='div-commentary'><p style="margin-left:1em">第六東南方菩薩。以圓淨智照平等理。不礙應現隨順一切如摩尼寶故名寶幢。十頌多顯平等超世德。</p>
</div>
<div class='div-orig'><p>爾時精進幢菩薩承佛神力。普觀十方。而說頌言。</p>

<div class="lg regular"><div class='lg-row'>一切諸導師　身同義亦然　普於十方剎</div>
<div class='lg-row'>隨應種種現　汝觀牟尼尊　所作甚奇特</div>
<div class='lg-row'>充滿於法界　一切悉無餘　佛身不在內</div>
<div class='lg-row'>亦復不在外　佛力故顯現　導師法如是</div>
<div class='lg-row'>隨諸眾生類　先世所集業　如是種種身</div>
<div class='lg-row'>示現各不同　諸佛身如是　無量不可數</div>
<div class='lg-row'>唯除大覺尊　無有能思議　如以我難思</div>
<div class='lg-row'>心業莫能取　佛難思亦爾　非心業所現</div>
<div class='lg-row'>如剎不可思　而見淨莊嚴　佛難思亦爾</div>
<div class='lg-row'>妙相無不現　譬如一切法　眾緣故生起</div>
<div class='lg-row'>見佛亦復然　必假眾善業　譬如隨意珠</div>
<div class='lg-row'>能滿眾生心　諸佛法如是　悉滿一切願</div>
<div class='lg-row'>無量國土中　導師興於世　隨其願力故</div>
<div class='lg-row'>普應於十方</div>
</div></div>
<div class='div-commentary'><p style="margin-left:1em">第七西南方菩薩。勤觀如來真應皆同。故能平等。隨順一切眾生。名精進幢。十頌顯此同義。</p>
</div>
<div class='div-orig'><p>爾時離垢幢菩薩承佛神力。普觀十方而說頌言。</p>

<div class="lg regular"><div class='lg-row'>如來大智光　普淨諸世間　世間既淨<span class='corr'>已</span></div>
<div class='lg-row'>開示諸佛法　設有人欲見　眾生數等佛</div>
<div class='lg-row'>靡不應其心　而實無來處　以佛為境界</div>
<div class='lg-row'>專念而不息　此人得見佛　其數與心等</div>
<div class='lg-row'>成就白淨法　具足諸功德　彼於一切智</div>
<div class='lg-row'>專念心不捨　導師為眾生　如應演說法</div>
<div class='lg-row'>隨於可化處　普現最勝身　佛身及世間</div>
<div class='lg-row'>一切皆無我　悟此成正覺　復為眾生說</div>
<div class='lg-row'>一切人師子　無量自在力　示現念等身</div>
<div class='lg-row'>其身各不同　世間如是身　諸佛身亦然</div>
<div class='lg-row'>了知其自性　是則說名佛　如來普知見</div>
<div class='lg-row'>明了一切法　佛法及菩提　二俱不可得</div>
<div class='lg-row'>導師無來去　亦復無所住　遠離諸顛倒</div>
<div class='lg-row'>是名等正覺</div>
</div></div>
<div class='div-commentary'><p style="margin-left:1em">第八西北方菩薩真如體淨。能成白法。復淨世間故名離垢。十頌多歎如來淨德。前六淨他。後四自淨。</p>
</div>
<div class='div-orig'><p>爾時星宿幢菩薩承佛神力。普觀十方而說頌言。</p>

<div class="lg regular"><div class='lg-row'>如來無所住　普住一切剎　一切土皆往</div>
<div class='lg-row'>一切處咸見　佛隨眾生心　普現一切身</div>
<div class='lg-row'>成道轉法輪　及以般涅槃　諸佛不思議</div>
<div class='lg-row'>誰能思議佛　誰能見正覺　誰能現最勝</div>
<div class='lg-row'>一切法皆如　諸佛境亦然　乃至無一法</div>
<div class='lg-row'>如中有生滅　眾生妄分別　是佛是世界</div>
<div class='lg-row'>了達法性者　無佛無世界　如來普現前</div>
<div class='lg-row'>令眾生信喜　佛體不可得　彼亦無所見</div>
<div class='lg-row'>若能於世間　遠離一切著　無礙心歡喜</div>
<div class='lg-row'>於法得開悟　神力之所現　即此說名佛</div>
<div class='lg-row'>三世一切時　求悉無所有　若能如是知</div>
<div class='lg-row'>心意及諸法　一切悉知見　疾得成如來</div>
<div class='lg-row'>言語中顯示　一切佛自在　正覺超語言</div>
<div class='lg-row'>假以語言說</div>
</div></div>
<div class='div-commentary'><p style="margin-left:1em">第九下方菩薩。解佛徧應法界之身。而不離法性若彼星宿燦然羅空。不可縛著。故以為名。十頌顯佛此德。</p>
</div>
<div class='div-orig'><p>爾時法幢菩薩承佛神力。普觀十方而說頌言。</p>

<div class="lg regular"><div class='lg-row'>寧可恒具受　一切世間苦　終不遠如來</div>
<div class='lg-row'>不覩自在力　若有諸眾生　未發菩提心</div>
<div class='lg-row'>一得聞佛名　決定成菩提　若有智慧人</div>
<div class='lg-row'>一念發道心　必成無上尊　慎莫生疑惑</div>
<div class='lg-row'>如來自在力　無量劫難遇　若生一念信</div>
<div class='lg-row'>速登無上道　設於念念中　供養無量佛</div>
<div class='lg-row'>未知真實法　不名為供養　若聞如是法</div>
<div class='lg-row'>諸佛從此生　雖經無量苦　不捨菩提行</div>
<div class='lg-row'>一聞大智慧　諸佛所入法　普於法界中</div>
<div class='lg-row'>成三世導師　雖盡未來際　徧遊諸佛剎</div>
<div class='lg-row'>不求此妙法　終不成菩提　眾生無始來</div>
<div class='lg-row'>生死久流轉　不了真實法　諸佛故興世</div>
<div class='lg-row'>諸法不可壞　亦無能壞者　自在大光明</div>
<div class='lg-row'>普示於世間</div>
</div></div>
<div class='div-commentary'><p style="margin-left:1em">第十上方菩薩知真實之法。普入法界。則行修行皆無分量故名法幢。知法名佛。故先讚見佛之益。十頌雙顯佛法難聞。</p>
</div></div>
<div class='div-pin'><a id='mulu57' />
<div class='div-pin'>
<p class='h3'>十迴向品第二十五之一</p>
<div class='div-commentary'><p style="margin-left:1em">初來意者。當會序分<span class='corr'>已</span>彰正宗宜顯故。又<span class='corr'>已</span>總示所依佛智。次別顯能依行位。故次來也。二釋名者。迴者轉也。向者趣也。轉自萬行趣向三處故。迴向不同。有其十種。十之別名本分當釋。迴向通稱今當重明。隨境所向義有眾多。以義通收不出三處。謂眾生菩提及以實際。上二隨相。實際即離相。開三為十。一迴自向他。二迴少向多。三迴自因行向他因行。四迴因向果。五迴劣向勝。六迴比向證。七迴事向理。八迴差別行向圓融行。九迴世向出世。十迴順理事行向理所成事。十義中初三皆迴向眾生。次三皆迴向菩提。次二迴向實際。後二義通於果及實際。三宗趣者。以無邊行海順無邊大願為宗。成就普賢德用為趣。</p>
</div>
<div class='div-orig'><p>爾時金剛幢菩薩承佛神力。入菩薩智光三昧。</p>
</div>
<div class='div-commentary'><p style="margin-left:1em">釋文大分。有十。一三昧分。二加分。三起分。四本分。五說分。六瑞應分。七結通分。八證成分。九偈讚勸修分。十校量功德分。今初三昧分。</p>
</div>
<div class='div-orig'><p>入是三昧<span class='corr'>已</span>。十方各過十萬佛剎微塵數世界外。有十萬佛剎微塵數諸佛。皆同一號號金剛幢。而現其前。咸稱讚言善哉善哉。善男子。乃能入此菩薩智光三昧。善男子。此是十方各十萬佛剎微塵數諸佛神力共加於汝。亦是毗盧遮那如來往昔願力。威神之力。及由汝智慧清淨故。諸菩薩善根增勝故。令汝入是三昧而演說法。</p>
</div>
<div class='div-commentary'><p style="margin-left:1em">第二入是三昧下加分。有三。一總顯加相。於中初明佛現。次明讚善。</p>
</div>
<div class='div-orig'><p>為令諸菩薩得清淨無畏故。具無礙辯才故。入無礙智地故。住一切智大心故。成就無盡善根故。滿足無礙白法故。入於普門法界故。現一切佛神力故。前際念智不斷故。得一切佛護持諸根故。以無量門廣說眾法故。聞悉解了受持不忘故。攝諸菩薩一切善根故。成辦出世助道故。不斷一切智智故。開發大願故。解釋實義故。了知法界故。令諸菩薩皆悉歡喜故。修一切佛平等善根故。護持一切如來種性故。所謂演說諸菩薩十迴向。</p>
</div>
<div class='div-commentary'><p style="margin-left:1em">第二為令下辦加所為。有二十二句。前二十句。為令下十句標所成。後以無量門下十一句。明其所作。後一句總結所屬。</p>
</div>
<div class='div-orig'><p>佛子。汝當承佛威神之力而演此法。得佛護念故。安住佛家故。增益出世功德故。得陀羅尼光明故。入無障礙佛法故。大光普照法界故。集無過失淨法故。住廣大智境界故。得無障礙法光故。爾時諸佛即與金剛幢菩薩無量智慧。與無留礙辯。與分別句義善方便。與無礙法光明。與如來平等身。與無量差別淨音聲。與菩薩不思議善觀察三昧。與不可沮壞一切善根迴向智。與觀察一切法成就巧方便。與一切處說一切法無斷辯。何以故。入此三昧善根力故。爾時諸佛各以右手摩金剛幢菩薩頂。金剛幢菩薩得摩頂<span class='corr'>已</span>。即從定起。</p>
</div>
<div class='div-commentary'><p style="margin-left:1em">第三佛子下正顯加相。於中初有十句。口加語業以增辨。次諸佛即與無量智下十句。意業冥加以益智。後何以故下摩頂身加以增威。下即從定起分。</p>
</div>
<div class='div-orig'><p>告諸菩薩言。佛子。菩薩摩訶薩有不可思議大願充滿法界。普能救護一切眾生。所謂修學去來現在一切佛迴向。</p>
</div>
<div class='div-commentary'><p style="margin-left:1em">第四告諸菩薩下本文中分二。初三句總標願體難思。希求名願。即具普賢無盡願海。深廣難思。充滿下顯難思相。謂體充法界故用普救護。故稱為大。三所謂下釋成難思。以行同佛故。</p>
</div>
<div class='div-orig'><p>佛子。菩薩摩訶薩迴向有幾種。佛子。菩薩摩訶薩迴向有十種。三世諸佛咸共演說。</p>
</div>
<div class='div-commentary'><p style="margin-left:1em">第二別示名相。文分為四。初舉數徵名。次佛子迴向有十種下標數顯勝。諸佛共說故。</p>
</div>
<div class='div-orig'><p>何等為十一者救護一切眾生離眾生相迴向。二者不壞迴向。三者等一切諸佛迴向。四者至一切處迴向。五者無盡功德藏迴向。六者入一切平等善根迴向。七者等隨順一切眾生迴向。八者真如相迴向。九者無縛無著解脫迴向。十者入法界無量迴向。佛子。是為菩薩摩訶薩十種迴向。過去未來現在諸佛<span class='corr'>已</span>說。當說。現說。</p>
</div>
<div class='div-commentary'><p style="margin-left:1em">此徵列十迴向名。其總名<span class='corr'>已</span>見品初。今略釋其相。其迴向二字皆是能迴之願。救護等名皆迴向之行。皆是依止受名救護等名皆迴向之別相等。大悲廣濟名為救護一切眾生。大智無著故云離眾生相。即是廣大不顛倒心。二不壞者於三寶等得不壞信。以此善根用將迴向。三學三世佛所作迴向名等諸佛。四菩薩令其善根至一切處。五由迴向故能成無盡功德之藏。六順理修善。事理無違入於平等。七以善根等心順益眾生。八善根合如。以成迴向。九不為相縛不於見著。作用自在故云解脫。如不思議解脫等。十稱性起用。謂以法界善根迴向法界故。疏有廣釋。難以備錄。上略釋別名。佛子是為下結數。</p>
</div>
<div class='div-orig'><p>佛子。云何為菩薩摩訶薩救護一切眾生離眾生相迴向。</p>
</div>
<div class='div-commentary'><p style="margin-left:1em">第五佛子云何下說分。說十迴向即為十段。中皆先長行。後偈頌。長行中各二。初位行。後位果。有不具者。至文當知。今初牒名。謂常以無相心中。常行六道而入果報。不受而受諸受。迴易轉化故名救護等。</p>
<p style="margin-left:1em">上牒名。</p>
</div>
<div class='div-orig'><p>佛子。此菩薩摩訶薩行檀波羅蜜。淨尸波羅蜜。修羼提波羅蜜。起精進波羅蜜。入禪波羅蜜。住般若波羅蜜。大慈。大悲。大喜。大捨。修如是等無量善根。</p>
</div>
<div class='div-commentary'><p style="margin-left:1em">二廣釋中。分二。先明所迴善根。後修善根時下正明迴向。今初。古人以此名為行體。</p>
</div>
<div class='div-orig'><p>修善根時作是念言。願此善根普能饒益一切眾生。皆使清淨至於究竟。永離地獄餓鬼畜生閻羅王等。無量苦惱。</p>
</div>
<div class='div-commentary'><p style="margin-left:1em">後正明迴向中大文分二。先明隨相。後我應如日下明離相迴向。前隨相文初二行經總明。次從此起至後眾生斷疑故。有一百零六行餘經。別明救護。分為四段。初利樂救護。二受惱救護。三代苦救護。四逈拔救護。下如次標顯。</p>
</div>
<div class='div-orig'><p>菩薩摩訶薩種善根時。以<span class='corr'>己</span>善根如是迴向。我當為一切眾生作舍。令免一切諸苦事故。為一切眾生作護。悉令解脫諸煩惱故。為一切眾生作歸。皆令得離諸怖畏故。為一切眾生作趣。令得至於一切智故。為一切眾生作安。令得究竟安隱處故。為一切眾生作明。令得智光滅癡暗故。為一切眾生作炬。破彼一切無明闇故。為一切眾生作燈。令住究竟清淨處故。為一切眾生作導師。引其令入真實法故。為一切眾生作大導師。與其無礙大智慧故。佛子。菩薩摩訶薩以諸善根如是迴向。平等饒益一切眾生。究竟皆令得一切智。</p>
</div>
<div class='div-commentary'><p style="margin-left:1em">後別顯中初明利樂救護。文有十行經。初一行總標。次我當下有十句。別顯離苦得樂。後佛子一行半經。總結利樂。</p>
</div>
<div class='div-orig'><p>佛子。菩薩摩訶薩於非親友守護迴向。與其親友等無差別。何以故。菩薩摩訶薩入一切法平等性故。不於眾生而起一念非親友想。設有眾生於菩薩所起怨害心。菩薩亦以慈眼視之終無恚怒。普為眾生作善知識。演說正法令其修習。譬如大海一切眾毒不能變壞。菩薩亦爾。一切愚蒙無有智慧不知恩德。瞋很頑毒憍慢自大。其心盲瞽不識善法。如是等類諸惡眾生。種種逼惱無能動亂。譬如日天子出現世間不以生盲不見故隱而不現。又復不以乾闥婆城阿修羅手閻浮提樹崇巖邃谷塵霧煙雲如是等物之所覆障故隱而不現。亦復不以時節變改故隱而不現。菩薩摩訶薩亦復如是。有大福德。其心深廣。正念觀察。無有退屈。為欲究竟功德智慧。於上勝法心生志欲。法光普照見一切義。於諸法門智慧自在。常為利益一切眾生而修善法。曾不誤起捨眾生心。不以眾生其性弊惡邪見瞋濁難可調伏便即棄捨不修迴向。但以菩薩大願甲冑而自莊嚴。救護眾生恒無退轉。不以眾生不知報恩退菩薩行捨菩提道。不以凡愚共同一處捨離一切如實善根。不以眾生數起過惡難可忍受而於彼所生疲厭心。何以故。譬如日天子不但為一事故出現世間。菩薩摩訶薩亦復如是。不但為一眾生故修諸善根迴向阿耨多羅三藐三菩提。普為救護一切眾生故而修善根迴向阿耨多羅三藐三菩提。如是不但為淨一佛剎故。不但為信一佛故。不但為見一佛故。不但為了一法故起大智願迴向阿耨多羅三藐三菩提。為普淨一切佛剎故。普信一切諸佛故。普承事供養一切諸佛故。普解一切佛法故發起大願修諸善根迴向阿耨多羅三藐三菩提。佛子。菩薩摩訶薩以諸佛法而為所緣。起廣大心不退轉心。無量劫中修集希有難得心寶。與一切諸佛悉皆平等。菩薩如是觀諸善根信心清淨。大悲堅固。以甚深心歡喜心清淨心最勝心柔軟心慈悲心憐愍心攝護心利益心安樂心普為眾生真實迴向。非但口言。佛子。菩薩摩訶薩以諸善根迴向之時。作是念言。以我善根願一切趣生一切眾生皆得清淨功德圓滿。不可沮壞無有窮盡。常得尊重正念不忘。獲決定慧。具無量智。身口意業一切功德圓滿莊嚴。又作是念。以此善根。令一切眾生承事供養一切諸佛無空過者。於諸佛所淨信不壞。聽聞正法斷諸疑惑。憶持不忘如說修行。於如來所起恭敬心。身業清淨。安住無量廣大善根。永離貧窮七財滿足。於諸佛所常隨修學。成就無量勝妙善根。平等悟解住一切智。以無礙眼等視眾生。眾相嚴身無有玷缺。言音淨妙功德圓滿。諸根調伏十力成就。善心滿足無所依住。令一切眾生普得佛樂。得無量住住佛所住。</p>
</div>
<div class='div-commentary'><p style="margin-left:1em">二明受惱救護。有四十五行經。於中先明受惱之相。有二十七行餘經。至菩提止。於中有兩重法喻合。次佛子<span class='note-inline'>(云云)</span>以諸佛法下有十七行餘經。明迴向之相。於中先明救物心。次以諸善根下辨迴向之願。後又作是念下四行經。明得法圓滿。於諸佛下三行經。勝進德圓。後令一切下一行經。明德果滿。</p>
</div>
<div class='div-orig'><p>佛子。菩薩摩訶薩見諸眾生造作惡業受諸重苦。以是障故。不見佛不聞法不識僧。便作是念。我當於彼諸惡道中。代諸眾生受種種苦。令其解脫。菩薩如是受苦毒時。轉更精勤不捨不避。不驚不怖。不退不怯無有疲厭。何以故。如其所願決欲荷負一切眾生令解脫故。菩薩爾時作是念言。一切眾生在生老病死諸苦難處。隨業流轉。邪見無智喪諸善法。我應救之令得出離。又諸眾生愛網所纏。癡蓋所覆。染著諸有隨逐不捨。入苦籠檻。作魔業行。福智都盡。常懷疑惑。不見安隱處。不知出離道。在於生死輪轉不息。諸苦淤泥恒所沒溺。菩薩見<span class='corr'>已</span>起大悲心大饒益心。欲令眾生悉得解脫。以一切善根迴向。以廣大心迴向。如三世菩薩所修迴向。如大迴向經所說迴向。願諸眾生普得清淨。究竟成就一切種智。復作是念。我所修行欲令眾生皆悉得成無上智王。不為自身而求解脫。但為救濟一切眾生令其咸得一切智心。度生死流解脫眾苦。復作是念我當普為一切眾生備受眾苦。令其得出無量生死眾苦大壑。我當普為一切眾生。於一切世界一切惡趣中。盡未來劫受一切苦。然常為眾生勤修善根。何以故。我寧獨受如是眾苦。不令眾生墮於地獄。我當於彼地獄畜生閻羅王等險難之處。以身為質。救贖一切惡道眾生令得解脫。復作是念。我願保護一切眾生終不棄捨。所言誠實無有虗妄。何以故。我為救度一切眾生發菩提心。不為自身求無上道。亦不為求五欲境界及三有中種種樂故修菩薩行。何以故。世間之樂無非是苦。眾魔境界。愚人所貪。諸佛所呵。一切苦患因之而起。地獄餓鬼及以畜生閻羅王處忿恚鬪訟。更相毀辱。如是諸惡皆因貪著五欲所致。耽著五欲遠離諸佛障礙生天。何況得於阿耨多羅三藐三菩提。菩薩如是觀諸世間貪少欲味受無量苦。終不為彼五欲樂故求無上菩提修菩薩行。但為安樂一切眾生。發心修習成滿大願。斷截眾生諸苦罥索。令得解脫。佛子。菩薩摩訶薩復作是念。我當以善根如是迴向。令一切眾生得究竟樂。利益樂。不受樂。寂靜樂。無依樂。無動樂。無量樂。不捨不退樂。不滅樂。一切智樂。復作是念。我當與一切眾生作調御師。作主兵臣。執大智炬。示安隱道令離險難。以善方便俾知實義。又於生死海。作一切智善巧船師。度諸眾生使到彼岸。佛子。菩薩摩訶薩以諸善根如是迴向。所謂隨宜救護一切眾生令出生死。承事供養一切諸佛。得無障礙一切智智。捨離眾魔遠惡知識。親近一切菩薩善友。滅諸過罪成就淨業。具足菩薩廣大行願無量善根。</p>
</div>
<div class='div-commentary'><p style="margin-left:1em">第三代苦救護文至後有無量善根。有四十一行餘經。於中先總名代苦。迴向文有多節。本文自明。後以諸善根如是迴向總結迴向之益。</p>
</div>
<div class='div-orig'><p>佛子。菩薩摩訶薩以諸善根正迴向<span class='corr'>已</span>。作如是念。不以四天下眾生多故多日出現。但一日出。悉能普照一切眾生。又諸眾生不以自身光明故知有晝夜遊行觀察興造諸業。皆由日天子出成辦斯事。然彼日輪但一無二。菩薩摩訶薩亦復如是。修習善根迴向之時作是念言。彼諸眾生不能自救何能救他。唯我一人志獨無侶。修集善根如是迴向。所謂為欲廣度一切眾生故。普照一切眾生故。示導一切眾生故。開悟一切眾生故。顧復一切眾生故。攝受一切眾生故。成就一切眾生故。令一切眾生歡喜故。令一切眾生悅樂故。令一切眾生斷疑故。</p>
</div>
<div class='div-commentary'><p style="margin-left:1em">第四逈拔迴向。文有十行經。先四行以喻明。次二行法合。後四行合前成益。</p>
</div>
<div class='div-orig'><p>佛子。菩薩摩訶薩復作是念。我應如日普照一切不求恩報。眾生有惡悉能容受。終不以此而捨誓願。不以一眾生惡故捨一切眾生。但勤修習善根迴向普令眾生皆得安樂。善根雖少普攝眾生。以歡喜心廣大迴向。若有善根不欲饒益一切眾生。不名迴向。隨一善根普以眾生而為所緣。乃名迴向。安置眾生於無所著法性迴向。見眾生自性不動不轉迴向。於迴向無所依無所取迴向。不取善根相迴向。不分別業報體性迴向。不著五蘊相迴向。不壞五蘊相迴向。不取業迴向。不求報迴向。不染著因緣迴向。不分別因緣所起迴向。不著名稱迴向。不著處所迴向。不著虗妄法迴向。不著眾生相世界相心意相迴向。不起心顛倒想顛倒見顛倒迴向。不著語言道迴向。觀一切法真實性迴向。觀一切眾生平等相迴向。以法界印印諸善根迴向。觀諸法離貪欲迴向。解一切法無種植。善根亦如是。觀諸法無二無生無滅。迴向亦如是。以如是等善根迴向。修行清淨對治之法。所有善根皆悉隨順。出世間法。不作二相。非即業修習一切智。非離業迴向一切智。一切智非即是業。然不離業得一切智。以業如光影清淨故。報亦如光影清淨。報如光影清淨故一切智智亦如光影清淨。離我我所一切動亂思惟分別。如是了知以諸善根方便迴向。</p>
</div>
<div class='div-commentary'><p style="margin-left:1em">大文第二明離相迴向。通有十八行餘經。初復作是念下有五行半經。明以妄機之智。導前大悲以成無緣。次安置眾生下有十行半經。正明雜相。先會前迴向眾生令入實際。次以如是等善根下有五行半經。會前迴向菩提入實際。</p>
</div>
<div class='div-orig'><p>菩薩如是迴向之時。度脫眾生常無休息。不住法相。雖知諸法無業無報。善能出生一切業報而無違諍。如是方便善修迴向。菩薩摩訶薩如是迴向時。離一切過。諸佛所讚。</p>
</div>
<div class='div-commentary'><p style="margin-left:1em">第二總結成益。由隨離不二。故成無礙離過之益。</p>
</div>
<div class='div-orig'><p>佛子。是為菩薩摩訶薩第一救護一切眾生離眾生相迴向。</p>
</div>
<div class='div-commentary'><p style="margin-left:1em">三結名。</p>
<p style="margin-left:1em">上長行竟。</p>
</div>
<div class='div-orig'><p>爾時金剛幢菩薩。觀察十方一切眾會暨于法界。入深句義。以無量心修習勝行。大悲普覆一切眾生。不斷三世諸如來種。入一切佛功德法藏。出生一切諸佛法身。善能分別諸眾生心。知其所種善根成熟。住於法身。而為示現清淨色身。承佛神力。即說頌言。</p>

<div class="lg regular"><div class='lg-row'>不思議劫修行道　精進堅固心無礙</div>
<div class='lg-row'>為欲饒益群生類　常求諸佛功德法</div>
<div class='lg-row'>調御世間無等人　修治其意甚明潔</div>
<div class='lg-row'>發心普救諸含識　彼能善入迴向藏</div>
<div class='lg-row'>勇猛精進力具足　智慧聰達意清淨</div>
<div class='lg-row'>普救一切諸群生　其心堪忍不傾動</div>
<div class='lg-row'>心善安住無與等　意常清淨大歡悅</div>
<div class='lg-row'>如是為物勤修行　譬如大地普容受</div>
<div class='lg-row'>不為自身求快樂　但欲救護諸眾生</div>
<div class='lg-row'>如是發起大悲心　疾得入於無礙地</div>
<div class='lg-row'>十方一切諸世界　所有眾生皆攝受</div>
<div class='lg-row'>為救彼故善住心　如是修學諸迴向</div>
<div class='lg-row'>修行布施大歡悅　護持淨戒無所犯</div>
<div class='lg-row'>勇猛精進心不動　迴向如來一切智</div>
<div class='lg-row'>其心廣大無邊際　忍力安住不傾動</div>
<div class='lg-row'>禪定甚深恒照了　智慧微妙難思議</div>
<div class='lg-row'>十方一切世界中　具足修治清淨行</div>
<div class='lg-row'>如是功德皆迴向　為欲安樂諸含識</div>
<div class='lg-row'>大士勤修諸善業　無量無邊不可數</div>
<div class='lg-row'>如是悉以益眾生　令住難思無上智</div>
<div class='lg-row'>普為一切眾生故　不思議劫處地獄</div>
<div class='lg-row'>如是曾無厭退心　勇猛決定常迴向</div>
<div class='lg-row'>不求色聲香與味　亦不希求諸妙觸</div>
<div class='lg-row'>但為救度諸群生　常求無上最勝智</div>
<div class='lg-row'>智慧清淨如虗空　修習無邊大士行</div>
<div class='lg-row'>如佛所行諸行法　彼人如是常修學</div>
<div class='lg-row'>大士遊行諸世界　悉能安隱諸群生</div>
<div class='lg-row'>普使一切皆歡喜　修菩薩行無厭足</div>
<div class='lg-row'>除滅一切諸心毒　思惟修習最上智</div>
<div class='lg-row'>不為自<span class='corr'>己</span>求安樂　但願眾生得離苦</div>
<div class='lg-row'>此人迴向得究竟　心常清淨離眾毒</div>
<div class='lg-row'>三世如來所付囑　住於無上大法城</div>
<div class='lg-row'>未曾染著於諸色　受想行識亦如是</div>
<div class='lg-row'>其心永出於三有　所有功德盡迴向</div>
<div class='lg-row'>佛所知見諸眾生　盡皆攝取無有餘</div>
<div class='lg-row'>誓願皆令得解脫　為彼修行大歡喜</div>
<div class='lg-row'>其心念念恒安住　智慧廣大無與等</div>
<div class='lg-row'>離癡正念常寂然　一切諸業皆清淨</div>
<div class='lg-row'>彼諸菩薩處於世　不著內外一切法</div>
<div class='lg-row'>如風無礙行於空　大士用心亦復然</div>
<div class='lg-row'>所有身業皆清淨　一切語言無過失</div>
<div class='lg-row'>心常歸向於如來　能令諸佛悉歡喜</div>
<div class='lg-row'>十方無量諸國土　所有佛處皆往詣</div>
<div class='lg-row'>於中覩見大悲尊　靡不恭敬而瞻奉</div>
<div class='lg-row'>心常清淨離諸失　普入世界無所畏</div>
<div class='lg-row'><span class='corr'>已</span>住如來無上道　復為三有大法池</div>
<div class='lg-row'>精勤觀察一切法　隨順思惟有非有</div>
<div class='lg-row'>如是趣於真實理　得入甚深無諍處</div>
<div class='lg-row'>以此修成堅固道　一切眾生莫能壞</div>
<div class='lg-row'>善能了達諸法性　普於三世無所著</div>
<div class='lg-row'>如是迴向到彼岸　普使群生離眾垢</div>
<div class='lg-row'>永離一切諸所依　得入究竟無依處</div>
<div class='lg-row'>一切眾生語言道　隨其種類各差別</div>
<div class='lg-row'>菩薩悉能分別說　而心無著無所礙</div>
<div class='lg-row'>菩薩如是修迴向　功德方便不可說</div>
<div class='lg-row'>能令十方世界中　一切諸佛皆稱歎</div>
</div></div>
<div class='div-commentary'><p style="margin-left:1em">第二爾時下重頌。分二。先敘儀意。言入深句義者。說依。以無量下亦是說依。依此說故。亦說所為為此說故。次不思議劫下正陳偈辭。有二十八偈。分二。前八偈半頌所迴善根。後十九偈半頌迴向行。前七偈半頌隨相。後未曾有下十二偈。頌離相行。於中前五頌正明離相。後十方下七偈頌前成益。第一救護眾生迴向竟。</p>
</div></div>
<p class='juan'>大方廣佛華嚴經綱要卷第二十三</p></div></div>
</div><!-- end of div[@id='body'] -->
</body></html>