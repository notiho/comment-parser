<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu39' />大方廣佛華嚴經綱要卷第十七</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu40' />
<p class='h2'>梵行品第十六</p>
<div class='div-commentary'><p style="margin-left:1em">初來意者。有六。一前是正位。今辨位中之行。故次來也。二前明諸位別行。今辨諸位通行。三前通道俗。今別顯出家之行。四前明隨相差別。今顯會緣入實。五為顯入住之因。謂自他二種梵行淨故。則入初住也。六別顯初住成佛。則類前諸位。位位成佛。不由他悟之相也。二釋名者。梵是西域之音。具云勃㘕摩。此翻為淨。揀上淨行立梵行名。離染中極。故名為梵。即梵為行。故名梵行。持業釋也。亦有云真境為梵。智契為行。或涅槃為梵。修因為行。此二依主。然前信中之淨。隨事造修。悲智兼導。至此純熟。了心自性。悲智無二。故小有不同。三宗趣者。即以悲智無二。事理雙修。觀行為宗。疾滿一切佛法為趣。</p>
</div>
<div class='div-orig'><p>爾時正念天子白法慧菩薩言。佛子。一切世界諸菩薩眾。依如來教染衣出家。云何而得梵行清淨。從菩薩位逮於無上菩提之道。</p>
</div>
<div class='div-commentary'><p style="margin-left:1em">第四釋文中。先問後答。今初正念天子問者。天淨也。表所問事理染相絕故。梵依天行而得成故。謂見第一義天梵行成矣。念與無念。二而不二。為正念也。法慧答者。表巧慧窮法。次問端中。一切世界等。先舉所問境。云何下述所問相。一問淨行所因。謂隨相持戒之梵行云何得離相之清淨。故不應言淨劣梵也。次從菩薩下問因所得果也。</p>
</div>
<div class='div-orig'><p>法慧菩薩言。佛子。菩薩摩訶薩修梵行時。應以十法而為所緣。作意觀察。所謂身身業。語語業。意意業。佛法僧戒。應如是觀。為身是梵行耶。乃至戒是梵行耶。</p>
</div>
<div class='div-commentary'><p style="margin-left:1em">答中分二。先答行淨所因。後若諸菩薩下答因所成果。斯即觀成利益也。今初因有二。先明自行淨。即離相之戒成。後復應修習下。明利他之行淨。即無緣之四等。二種智慧。通在兩文。為能淨故。今初應以十法而為所緣。作意觀察者示所應也。次所謂身身業下十法即為所觀。此總所應觀者此十法也。言作意者不墮無記故。觀察者以慧推求故。</p>
</div>
<div class='div-orig'><p>若身是梵行者。當知梵行則為非善。則為非法。則為渾濁。則為臭惡。則為不淨。則為可厭。則為違逆。則為雜染。則為死屍。則為蟲聚。若身業是梵行者。梵行則是行住坐臥左右顧視屈申俯仰。</p>
</div>
<div class='div-commentary'><p style="margin-left:1em">第三廣陳修相。即尋思觀也。所觀十法即為十段。前六是染。後四是淨。今初觀身也。五陰成身體不順理故非善色。體是無記法故不軌則非法。飲食資成故不淨。自相臭惡。種子不淨。住處不淨。其中但有三十六物。種種不淨。皆可惡厭。四蛇相違反業惑所依。是身無知。要當必死。究竟不淨。有十八萬戶。蟲有九億。全以蟲聚成其身故。身業者。身之作用。四儀無記。餘通善惡。故非梵行。</p>
</div>
<div class='div-orig'><p>若語是梵行者。梵行則是音聲風息。脣舌喉吻。吐納抑縱。高低清濁。若語業是梵行者。梵行則是起居問訊。略說。廣說。喻說。直說。讚說。毀說。安立說。隨俗說。顯了說。</p>
</div>
<div class='div-commentary'><p style="margin-left:1em">三語者語以音聲為體。風觸七處而出於聲。此唯無記。語業通善惡。亦非梵行。</p>
</div>
<div class='div-orig'><p>若意是梵行者。梵行則應是覺。是觀。是分別。是種種分別。是憶念。是種種憶念。是思惟。是種種思惟。是幻術。是眠夢。若意業是梵行者。當知梵行則是思想。寒熱。饑渴。苦惱。憂喜。</p>
</div>
<div class='div-commentary'><p style="margin-left:1em">第五觀意者。謂覺是尋求。觀是伺察。覺麤觀細。此十是心所。尚非心王。豈為梵行。意業是意之用。亦同心所以思等皆徧行故。</p>
</div>
<div class='div-orig'><p>若佛是梵行者。為色是佛耶。受是佛耶。想是佛耶。行是佛耶。識是佛耶。為相是佛耶。好是佛耶。神通是佛耶。業行是佛耶。果報是佛耶。</p>
</div>
<div class='div-commentary'><p style="margin-left:1em">第七觀佛十事。觀佛三身。一一觀之皆無自性。故中論云。非陰不離陰。此彼不相在。如來不有陰。何處有如來。陰合有如來。則無有自性。進退推求。佛體寂滅。是知真佛既超心境。依斯成行行豈相耶。</p>
</div>
<div class='div-orig'><p>若法是梵行者。為寂滅是法耶。涅槃是法耶。不生是法耶。不起是法耶。不可說是法耶。無分別是法耶。無所行是法耶。不合集是法耶。不隨順是法耶。無所得是法耶。</p>
</div>
<div class='div-commentary'><p style="margin-left:1em">第八觀法。但有八句。然法有教理。行果今就後三。略能詮教。但有三法。寂滅是理。涅槃是果。餘六通三。今推徵云若一是法。餘則應非。一一應爾。若謂總是。則和合不實。隨得一法即應得餘。和合而成則無和合。若以無合而為法者。無合之法豈當有耶。又此舉法。皆舉寂滅無生等者。欲明一一自虗。法即非法。梵行何從。</p>
</div>
<div class='div-orig'><p>若僧是梵行者。為預流向是僧耶。預流果是僧耶。一來向是僧耶。一來果是僧耶。不還向是僧耶。不還果是僧耶。阿羅漢向是僧耶。阿羅漢果是僧耶。三明是僧耶。六通是僧耶。</p>
</div>
<div class='div-commentary'><p style="margin-left:1em">第九觀僧十事。前八約人。後二約德。此中僧且依小乘四果名僧。然觀意謂僧名和合而有八輩。若一是僧餘則應非。又一一別辨則無眾義。集此無眾豈成眾耶。後二就德。德若是僧何須八輩。離法無人離人無法。一一窮究。為僧者誰。僧體既虗。梵行安寄。</p>
</div>
<div class='div-orig'><p>若戒是梵行者。為壇場是戒耶。問清淨是戒耶。教威儀是戒耶。三說羯磨是戒耶。和尚是戒耶。阿闍黎是戒耶。剃髮是戒耶。著袈裟衣是戒耶。乞食是戒耶。正命是戒耶。</p>
</div>
<div class='div-commentary'><p style="margin-left:1em">第十觀戒。戒為行體亦賴眾緣。從緣成戒。戒性如空。起心持戒是謂迷倒。無善無威儀不離二乘心。是名持淨戒。此戒乃名真梵行也。</p>
<p style="margin-left:1em">上明離相之戒廣顯修相竟。</p>
<p style="margin-left:1em">次顯觀行成相。初約所觀十境如實觀。</p>
</div>
<div class='div-orig'><p>如是觀<span class='corr'>已</span>。於身無所取。於修無所著。於法無所住。過去<span class='corr'>已</span>滅。未來未至。現在空寂。無作業者。無受報者。此世不移動。彼世不改變。此中何法名為梵行。梵行從何處來。誰之所有。體為是誰。由誰而作。為是有。為是無。為是色。為非色。無是受。為非受。為是想。為非想。為是行。為非行。為是識。為非識。如是觀察梵行法不可得故。三世法皆空寂故。意無取著故。心無障礙故。所行無二故。方便自在故。受無相法故。觀無相法故。知佛法平等故。具一切佛法故如。是名為清淨梵行。</p>
</div>
<div class='div-commentary'><p style="margin-left:1em">第四如是觀下。辨觀成之相。望前尋思。即是觀益。望後得正覺果。此但如實觀成。今初。約所觀十境。如實觀成。後此中何法下約所成梵行。如實觀成。謂觀梵行求來處不可得。及主者作者皆不可得。於有為無為。乃至五蘊求之畢竟不可得。以不可得故是名真梵行也。故云梵行觀成。後如是觀察下結成梵行。清淨之相。通以無得故成也。</p>
<p style="margin-left:1em">上自利行成。</p>
</div>
<div class='div-orig'><p>復應修習十種法。何者為十。所謂處非處智。過現未來業報智。諸禪解脫三昧智。諸根勝劣智。種種解智。種種界智。一切至處道智。天眼無礙智。宿命無礙智。永斷習氣智。於如來十力一一觀察。一一力中有無量義。悉應諮問。聞<span class='corr'>已</span>。應起大慈悲心。觀察眾生而不捨離。思惟諸法無有休息。行無上業。不求果報。了知境界如幻。如夢。如影。如響。亦如變化。</p>
</div>
<div class='div-commentary'><p style="margin-left:1em">第二復應下。明利他行淨。文有二段。初觀十種深智。即利他之方。後慈念眾生。成無緣四等。是則自利利他上求下化皆具足也。初舉法應修。謂梵行體也。緣體宛然。一心湛寂。梵行用也。不思不造。萬行沸騰。故不但心觀圓明。復應廣集佛智。故下云於如來十力一一觀察。結勸修學也。次聞<span class='corr'>已</span>下慈念眾生。成無緣四等。文有四句。一雙起慈悲。如犢母隨子。二思惟藥病成大法喜。三即行無求以成大捨。四智了諸境導成無緣。後五喻廣如十忍品。</p>
</div>
<div class='div-orig'><p>若諸菩薩能與如是觀行相應。於諸法中不生二解。一切佛法疾得現前。初發心時即得阿耨多羅三藐三菩提。知一切法即心自性。成就慧身不由他悟。</p>
</div>
<div class='div-commentary'><p style="margin-left:1em">第二大文若諸菩薩下。答因所成果問。初牒前因深。次一切佛法下酬其果滿。今標。由理觀深玄。了性具足萬行齊修。故令大果無邊德用現證在即。次初發心時下釋疾現之言。言疾得疾在何時。故云初發心時。何法現前謂無上菩提。知一切法下釋現前之相。亦是出其所因。意謂初心為始。正覺為終。何以初心便成正覺。故今釋云。知一切法即心自性即名為佛。</p>
</div></div>
<div class='div-pin'><a id='mulu41' />
<p class='h2'>初發心功德品第十七</p>
<div class='div-commentary'><p style="margin-left:1em">初來意者。謂前二品明位及行。今顯勝德舉初況後。巧顯深勝。故次來也。又前品末云初發心時便成正覺。未知此心有何功用。頓得爾耶。今釋此義故次來也。二釋名者初有二義。一三種發心之初。如起信論說。發心有三種相。一信成就發心。二解行發心。三證發心。此當初信成就發心也。二十住之初。發有二義。一發起上求。二三德開發。在於信位。久<span class='corr'>已</span>研窮。至此位中忽然開發。故得功齊果位。攝德無邊。受斯稱矣。然住會發心。定是信成就攝。解行及證。自在後文。生如來家。自約解說。不應謂此便是證收。</p>
</div>
<div class='div-orig'><p>爾時天帝釋白法慧菩薩言。佛子。菩薩初發菩提之心。所得功德其量幾何。</p>
</div>
<div class='div-commentary'><p style="margin-left:1em">此一品文。長分七段。一天王請說分。二歎深難說分。三約喻校量分。四就法略示分。五動地興供分。六他方證成分。七以偈重頌分。今初問也。天帝問者。在彼宮故。聞前速成。生疑念故。菩提心。是萬行主故。問法慧者。是會主故。初心具後之德。唯慧境故。</p>
</div>
<div class='div-orig'><p>法慧菩薩言。此義甚深。難說。難知。難分別。難信解。難證。難行。難通達。難思惟。難度量。難趣入。</p>
</div>
<div class='div-commentary'><p style="margin-left:1em">此顯深難說也。所以歎者。法體深廣。去疑令樂故。下寄言說顯。未盡其源故。</p>
</div>
<div class='div-orig'><p>雖然。我當承佛威神之力而為汝說。</p>
</div>
<div class='div-commentary'><p style="margin-left:1em">第三雖然下。約喻校量分。於中二。初結前生後。謂約自力。則甚深。承佛力。則可說。</p>
</div>
<div class='div-orig'><p>佛子。假使有人以一切樂具。供養東方阿僧祇世界所有眾生。經於一劫。然後教令淨持五戒。南西北方四維上下亦復如是。佛子。於汝意云何。此人功德寧為多不。天帝言。佛子。此人功德唯佛能知。其餘一切無能量者。法慧菩薩言。佛子。此人功德。比菩薩初發心功德百分不及一。千分不及一。百千分不及一。如是億分。百億分。千億分。百千億分。那由他億分。百那由他億分。千那由他億分。百千那由他億分。數分。歌羅分。筭分。喻分。優婆尼沙陀分亦不及一。佛子。且置此喻。假使有人以一切樂具。供養十方十阿僧祇世界所有眾生。經於百劫。然後教令修十善道。如是供養經於千劫。教住四禪。經於百千劫教住四無量心。經於億劫教住四無色定。經於百億劫教住須陀洹果。經於千億劫教住斯陀含果。經於百千億劫教住阿那含果。經於那由他億劫教住阿羅漢果。經於百千那由他億劫教住辟支佛道。佛子。於意云何。是人功德寧為多不。天帝言。佛子。此人功德唯佛能知。法慧菩薩言。佛子。此人功德比菩薩初發心功德。百分不及一。千分不及一。百千分不及一。乃至優波尼沙陀分亦不及一。何以故。佛子。一切諸佛初發心時。不但為以一切樂具供養十方十阿僧祇世界所有眾生經於百劫乃至百千那由他億劫故發菩提心。不但為教爾所眾生令修五戒十善業道。教住四禪。四無量心。四無色定。教得須陀洹果。斯陀含果。阿那含果。阿羅漢果。辟支佛道故發菩提心。為令如來種性不斷故。為充徧一切世界故。為度脫一切世界眾生故。為悉知一切世界成壞故。為悉知一切世界中眾生垢淨故。為悉知一切世界自性清淨故。為悉知一切眾生心樂煩惱習氣故。為悉知一切眾生死此生彼故。為悉知一切眾生諸根方便故。為悉知一切眾生心行故。為悉知一切眾生三世智故。為悉知一切佛境界平等故。發於無上菩提之心。</p>
</div>
<div class='div-commentary'><p style="margin-left:1em">此下正顯校量發心功德。有十一大喻。一利樂眾生喻。二速疾步剎喻。三知劫成壞喻。四善知勝解喻。五善知諸根喻。六善知欲樂喻。七善知方便喻。八善知他心喻。九善知業相喻。十善知煩惱喻。十一供佛及生喻。然此十一喻。後後過前前。故皆捨置前前更舉後後。又一一喻內一一皆有十重小喻。文無者略也。今初利樂眾生喻也。初假使有人下乃舉廣。次問於意云何徵問。次天帝言答廣。次且置此喻下併舉九事小喻。次問次答。次法慧菩薩言下校量超勝。後喻喻同。此無小喻者略也。</p>
</div>
<div class='div-orig'><p>佛子。復置此喻。假使有人於一念頃。能過東方阿僧祇世界。念念如是盡阿僧祇劫。此諸世界無有能得知其邊際。又第二人於一念頃。能過前人阿僧祇劫所過世界。如是亦盡阿僧祇劫。次第展轉乃至第十。南西北方四維上下亦復如是。佛子。此十方中凡有百人。一一如是過諸世界。是諸世界可知邊際。菩薩初發阿耨多羅三藐三菩提心所有善根。無有能得知其際者。何以故。佛子。菩薩不齊限但為往爾所世界得了知故發菩提心。為了知十方世界故發菩提心。所謂欲了知妙世界即是麤世界。麤世界即是妙世界。仰世界即是覆世界。覆世界即是仰世界。小世界即是大世界。大世界即是小世界。廣世界即是狹世界。狹世界即是廣世界。一世界即是不可說世界。不可說世界即是一世界。不可說世界入一世界。一世界入不可說世界。穢世界即是淨世界。淨世界即是穢世界。欲知一毛端中一切世界差別性。一切世界中一毛端一體性。欲知一世界中出生一切世界。欲知一切世界無體性。欲以一念心盡知一切廣大世界而無障礙故發阿耨多羅三藐三菩提心。</p>
</div>
<div class='div-commentary'><p style="margin-left:1em">第二舉速疾步剎喻中。初舉廣喻。次菩薩初發下辨過超勝。何以故云徵釋彰前不及。次為了知十方。辨此過前。</p>
</div>
<div class='div-orig'><p>佛子。復置此喻。假使有人於一念頃。能知東方阿僧祇世界成壞劫數。念念如是盡阿僧祇劫。此諸劫數無有能得知其邊際。有第二人於一念頃能。知前人阿僧祇劫所知劫數。如是廣說乃至第十。南西北方四維上下亦復如是。佛子。此十方阿僧祇世界成壞劫數可知邊際。菩薩初發阿耨多羅三藐三菩提心功德善根無有能得知其際者。何以故。菩薩不齊限但為知爾所世界成壞劫數故發阿耨多羅三藐三菩提心。為悉知一切世界成壞劫盡無餘故發阿耨多羅三藐三菩提心。所謂知長劫與短劫平等。短劫與長劫平等。一劫與無數劫平等。無數劫與一劫平等。有佛劫與無佛劫平等。無佛劫與有佛劫平等。一佛劫中有不可說佛。不可說佛劫中有一佛。有量劫與無量劫平等。無量劫與有量劫平等。有盡劫與無盡劫平等。無盡劫與有盡劫平等。不可說劫與一念平等。一念與不可說劫平等。一切劫入非劫。非劫入一切劫。欲於一念中盡知前際後際及現在一切世界成壞劫故發阿耨多羅三藐三菩提心。是名初發心大誓莊嚴了知一切劫神通智。</p>
</div>
<div class='div-commentary'><p style="margin-left:1em">第三舉知劫成壞喻。初舉廣大。次此十方下對辨超勝。</p>
</div>
<div class='div-orig'><p>佛子。復置此喻。假使有人於一念頃。能知東方阿僧祇世界所有眾生種種差別解。念念如是盡阿僧祇劫。有第二人於一念頃。能知前人阿僧祇劫所知眾生諸解差別。如是亦盡阿僧祇劫。次第展轉乃至第十。南西北方四維上下亦復如是。佛子。此十方眾生種種差別解可知邊際。菩薩初發阿耨多羅三藐三菩提心功德善根無有能得知其際者。何以故。佛子。菩薩不齊限但為知爾所眾生解故發阿耨多羅三藐三菩提心。為盡知一切世界所有眾生種種差別解故發阿耨多羅三藐三菩提心。所謂欲知一切差別解無邊故。一眾生解無數眾生解平等故。欲得不可說差別解方便智光明故。欲悉知眾生海各各差別解盡無餘故。欲悉知過現未來善不善種種無量解故。欲悉知相似解不相似解故。欲悉知一切解即是一解一解即是一切解故。欲得如來解力故。欲悉知有上解無上解有餘解無餘解等解不等解差別故。欲悉知有依解無依解共解不共解有邊解無邊解差別解無差別解善解不善解世間解出世間解差別故。欲於一切妙解大解無量解正位解中得如來解脫無障礙智故。欲以無量方便悉知十方一切眾生界一一眾生淨解染解廣解略解細解麤解盡無餘故。欲悉知深密解方便解分別解自然解隨因所起解隨緣所起解一切解網悉無餘故。發阿耨多羅三藐三菩提心。</p>
</div>
<div class='div-commentary'><p style="margin-left:1em">第四舉善知勝解喻。言勝解者。謂於決定境印持為性。不可引轉為業。今略云解即唯識別境解也。初舉廣喻。次此十方眾生下辨超過。次何以故下徵釋。初反釋。次為盡知下順釋。此為盡知等為總。次所謂欲知下有八句。總約相以辨。次欲悉知下有五句。一一別明超過之相。</p>
</div>
<div class='div-orig'><p>佛子。復置此喻。假使有人於一念頃。能知東方無數世界一切眾生諸根差別。念念如是經阿僧祇劫。有第二人。於一念頃能知前人阿僧祇劫念念所知諸根差別。如是廣說乃至第十。南西北方四維上下亦復如是。佛子此十方世界所有眾生諸根差別可知邊際。菩薩初發阿耨多羅三藐三菩提心功德善根無有能得知其際者。何以故。菩薩不齊限但為知爾所世界眾生根故發阿耨多羅三藐三菩提心。為盡知一切世界中一切眾生根種種差別。廣說乃至欲盡知一切諸根網故發阿耨多羅三藐三菩提心。</p>
</div>
<div class='div-commentary'><p style="margin-left:1em">五舉善知諸根喻。初舉廣喻。次此十方下。辨超過。</p>
</div>
<div class='div-orig'><p>佛子。復置此喻。假使有人於一念頃。能知東方無數世界所有眾生種種欲樂。念念如是盡阿僧祇劫。次第廣說乃至第十。南西北方四維上下亦復如是。此十方眾生所有欲樂可知邊際。菩薩初發阿耨多羅三藐三菩提心功德善根無有能得知其際者。何以故。佛子。菩薩不齊限但為知爾所眾生欲樂故發阿耨多羅三藐三菩提心。為盡知一切世界所有眾生種種欲樂。廣說乃至欲盡知一切欲樂網故發阿耨多羅三藐三菩提心。</p>
</div>
<div class='div-commentary'><p style="margin-left:1em">六舉善知樂欲喻。樂欲者謂於所樂欲境。希望為性。勤依為業。即勝解智所攝。初舉廣。次此十方眾生下。辨超過。</p>
</div>
<div class='div-orig'><p>佛子。復置此喻。假使有人於一念頃。能知東方無數世界。所有眾生種種方便。如是廣說乃至第十。南西北方四維上下亦復如是。此十方眾生種種方便可知邊際。菩薩初發阿耨多羅三藐三菩提心功德善根無有能得知其際者。何以故。佛子。菩薩不齊限但為知爾所世界眾生種種方便故發阿耨多羅三藐三菩提心。為盡知一切世界所有眾生種種方便。廣說乃至欲盡知一切方便網故發阿耨多羅三藐三菩提心。</p>
</div>
<div class='div-commentary'><p style="margin-left:1em">七舉善知方便喻。初舉廣喻。次此十方下辨超過。</p>
</div>
<div class='div-orig'><p>佛子。復置此喻。假使有人於一念頃。能知東方無數世界所有眾生種種差別心。廣說乃至此十方世界所有眾生種種差別心可知邊際。菩薩初發阿耨多羅三藐三菩提心功德善根無有能得知其際者。何以故。佛子。菩薩不齊限但為知爾所眾生心故發阿耨多羅三藐三菩提心。為悉知盡法界虗空界無邊眾生種種心。乃至欲盡知一切心網故發阿耨多羅三藐三菩提心。</p>
</div>
<div class='div-commentary'><p style="margin-left:1em">八舉善知他心喻。知心義兼王所。初舉廣喻。次菩薩初發下辨超過。</p>
</div>
<div class='div-orig'><p>佛子。復置此喻。假使有人於一念頃。能知東方無數世界所有眾生種種差別業。廣說乃至此十方眾生種種差別業可知邊際。菩薩初發阿耨多羅三藐三菩提心善根邊際不可得知。何以故。佛子。菩薩不齊限但為知爾所眾生業故發阿耨多羅三藐三菩提心。欲悉知三世一切眾生業。乃至欲悉知一切業網故發阿耨多羅三藐三菩提心。</p>
</div>
<div class='div-commentary'><p style="margin-left:1em">第九舉善知業相喻。業即業報智。如下九地中說。初舉廣喻。次菩薩初發下辨超過。</p>
</div>
<div class='div-orig'><p>佛子。復置此喻。假使有人於一念頃。能知東方無數世界所有眾生種種煩惱。念念如是盡阿僧祇劫。此諸煩惱種種差別無有能得知其邊際。有第二人於一念頃能知前人阿僧祇劫所知眾生煩惱差別。如是復盡阿僧祇劫。次第廣說乃知第十。南西北方四維上下亦復如是。佛子。此十方眾生煩惱差別可知邊際。菩薩初發阿耨多羅三藐三菩提心善根邊際。不可得知。何以故。佛子。菩薩不齊限但為知爾所世界眾生煩惱故發阿耨多羅三藐三菩提心。為盡知一切世界所有眾生煩惱差別故發阿耨多羅三藐三菩提心。所謂欲盡知輕煩惱重煩惱眠煩惱起煩惱一一眾生無量煩惱種種差別種種覺觀淨治一切諸雜染故。欲盡知依無明煩惱愛相應煩惱斷一切諸有趣煩惱結故。欲盡知貪分煩惱瞋分煩惱癡分煩惱等分煩惱斷一切煩惱根本故。欲悉知我煩惱我所煩惱我慢煩惱覺悟一切煩惱盡無餘故。欲悉知從顛倒分別生根本煩惱隨煩惱因身見生六十二見調伏一切煩惱故。欲悉知葢煩惱障煩惱發大悲救護心。斷一切煩惱網。令一切智性清淨故發阿耨多羅三藐三菩提心。</p>
</div>
<div class='div-commentary'><p style="margin-left:1em">第十舉善知煩惱喻。煩惱有根本隨等。具如唯識。初舉廣喻。次此十方下辨超過。二徵釋中。何以故下先反顯。次為盡知下總明。次別釋有六門。初門總明。二欲盡知下流轉門。三欲盡知下病行門。四欲悉知下諸識門。五欲悉知下相生門。六欲悉知下出家門。義有多釋。</p>
</div>
<div class='div-orig'><p>佛子。復置此喻。假使有人於一念頃。以諸種種上味飲食。香華衣服。幢幡傘蓋。及僧伽藍上妙宮殿寶帳網幔。種種莊嚴師子之座。及眾妙寶供養東方無數諸佛。及無數世界所有眾生。恭敬尊重。禮拜讚歎。曲躬瞻仰相續不絕經無數劫。又勸彼眾生悉令如是供養於佛。至佛滅後。各為起塔。其塔。高廣無數世界。眾寶所成。種種莊嚴。一一塔中。各有無數如來形像。光明徧照無數世界。經無數劫。南西北方四維上下亦復如是。佛子。於汝意云何。此人功德寧為多不。天帝言。是人功德。唯佛乃知。餘無能測。佛子。此人功德比菩薩初發心功德百分不及一。千分不及一。百千分不及一。乃至優波尼沙陀分亦不及一。佛子。復置此喻。假使復有第二人。於一念中能作前人及無數世界所有眾生無數劫中供養之事。念念如是。以無量種供養之具。供養無量諸佛如來。及無量世界所有眾生經無量劫。其第三人乃至第十人。皆亦如是。於一念中能作前人所有供養。念念如是。以無邊無等不可數不可稱不可思不可量不可說不可說不可說供養之具。供養無邊乃至不可說不可說諸佛。及爾許世界所有眾生。經無邊乃至不可說不可說劫。至佛滅後各為起塔。其塔高廣乃至住劫亦如是。佛子。此前功德。比菩薩初發心功德。百分不及一。千分不及一。百千分不及一。乃至優波尼沙陀分亦不及一。何以故。佛子。菩薩摩訶薩不齊限但為供養爾所佛故發阿耨多羅三藐三菩提心。為供養盡法界虗空界不可說不可說十方無量去來現在所有諸佛故發阿耨多羅三藐三菩提心。</p>
</div>
<div class='div-commentary'><p style="margin-left:1em">十一舉供佛及生。初舉廣喻。以一人供佛。有現世滅後供養功德。校量顯勝。次略辨九人供佛功德校量顯勝。後徵釋中。何以故下反顯。次為供養下順釋。</p>
<p style="margin-left:1em"><span class='corr'>已</span>上第三約喻校量分竟。</p>
</div>
<div class='div-orig'><p>發是心<span class='corr'>已</span>。能知前際一切諸佛始成正覺及般涅槃。能信後際一切諸佛所有善根。能知現在一切諸佛所有智慧。彼諸佛所有功德。此菩薩能信能受能修能得能知能證能成就能與諸佛平等一性。何以故。此菩薩為不斷一切如來種性故發心。為充徧一切世界故發心。為度脫一切世界眾生故發心。為悉知一切世界成壞故發心。為悉知一切眾生垢淨故發心。為悉知一切世界三有清淨故發心。為悉知一切眾生心樂煩惱習氣故發心。為悉知一切眾生死此生彼故發心。為悉知一切眾生諸根方便故發心。為悉知一切眾生心行故發心。為悉知一切眾生三世智故發心。</p>
</div>
<div class='div-commentary'><p style="margin-left:1em">下就法略示分。前喻顯大心因廣。此明攝德深勝。亦是讚勝勸學。能知前際下至後心無所著。文有五段。初解行圓滿。二以發心故下妙果當成。三應知此人下與佛平等。四纔發心時下能作佛事。五初發心下大智現前。此初解行圓滿也。言語信等者。謂此菩薩於佛智慧能信。是十信位成就故。能受是十住。能修是十行。能知是十向。能證是十地能究竟是結因。究竟能與佛等是果滿。謂與佛能證所證平等無二故。故初心即攝諸位。何以故下徵釋所以。何以初心即滿因位。釋云以等真性所為無齊限故。</p>
</div>
<div class='div-orig'><p>以發心故。常為三世一切諸佛之所憶念。即得三世一切諸佛無上菩提。即為三世一切諸佛與其妙法。即與三世一切諸佛體性平等。<span class='corr'>已</span>修三世一切諸佛助道之法。成就三世一切諸佛力無所畏。莊嚴三世一切諸佛不共佛法。悉得法界一切諸佛說法智慧。何以故。以是發心即得佛故。</p>
</div>
<div class='div-commentary'><p style="margin-left:1em">第二妙果當成。謂以是發心為因。決定當得佛故。望圓極之果。故定當成。約見性成智身。上品云即得。晉經梵本。此中皆是佛故者。當此義也。</p>
</div>
<div class='div-orig'><p>應知此人即與三世諸佛同等。即與三世諸佛如來境界平等。即與三世諸佛如來功德平等。得如來一身無量身究竟平等。真實智慧。</p>
</div>
<div class='div-commentary'><p style="margin-left:1em">第三言與佛平等。謂發心均故。發心畢竟二無別故。</p>
</div>
<div class='div-orig'><p>纔發心時即為十方一切諸佛所共稱歎。即能說法教化調伏一切世界所有眾生。即能震動一切世界。即能光照一切世界。即能息滅一切世界諸惡道苦。即能嚴淨一切國土。即能於一切世界中示現成佛。即能令一切眾生皆得歡喜。即能入一切法界性。即能持一切佛種性。即能得一切佛智慧光明。</p>
</div>
<div class='div-commentary'><p style="margin-left:1em">第四言能作佛事。有十一句。皆是纔發即得。言即得者。有二意。一約法圓融。初心攝諸位故。二以位攝位。如十住滿即成佛故。</p>
</div>
<div class='div-orig'><p>此初發心菩薩。不於三世少有所得。所謂若諸佛若諸佛法。若菩薩若菩薩法。若獨覺若獨覺法。若聲聞若聲聞法。若世間若世間法。若出世間若出世間法。若眾生若眾生法。唯求一切智。於諸法界心無所著。</p>
</div>
<div class='div-commentary'><p style="margin-left:1em">第五大智現前。謂以無著大智求菩提故。又通釋上四段。謂由於無所著故稱性圓融。能成能攝一切功德。</p>
</div>
<div class='div-orig'><p>爾時佛神力故。十方各一萬佛剎微塵數世界。六種震動。所謂動。徧動。等徧動。起。徧起。等徧起。踊。徧踊。等徧踊。震。徧震。等徧震。吼。徧吼。等徧吼。擊。徧擊。等徧擊。雨眾天華天香天末香天華鬘天衣天寶天莊嚴具。作天妓樂。放天光明及天音聲。</p>
</div>
<div class='div-commentary'><p style="margin-left:1em">此大文第五興供動地分。言瑞應也。</p>
</div>
<div class='div-orig'><p>是時十方各過十佛剎微塵數世界外。有萬佛剎微塵數佛同名法慧。各現其身在法慧菩薩前。作如是言。善哉善哉。法慧。汝於今者能說此法。我等十方各萬佛剎微塵數佛。亦說是法。一切諸佛悉如是說。汝說此法時。有萬佛剎微塵數菩薩發菩提心。我等今者悉授其記。於當來世過千不可說無邊劫。同一劫中而得作佛。出興於世。皆號清淨心如來。所住世界。各各差別。我等悉當護持此法。令未來世一切菩薩未曾聞者皆悉得聞。如此娑婆世界四天下須彌頂上說如是法令諸眾生聞<span class='corr'>已</span>受化。如是十方百千億那由他。無數無量。無邊無等。不可數不可稱不可思不可量不可說盡法界。虗空界諸世界中。亦說此法教化眾生。其說法者同名法慧。悉以佛神力故。世尊本願力故。為欲顯示佛法故。為以智光普照故。為欲開闡實義故。為令證得法性故。為令眾會悉歡喜故。為欲開示佛法因故。為得一切佛平等故。為了法界無有二故。說如是法。</p>
</div>
<div class='div-commentary'><p style="margin-left:1em">此大文第六他方證成分也。以初心攝德深廣。恐難信受。故佛自證。文分三段。初佛現證。汝說下顯益證成。如是娑婆下結通無盡。是證佛結通。非經家也。</p>
</div>
<div class='div-orig'><p>爾時法慧菩薩普觀盡虗空界十方國土一切眾會欲悉成就諸眾生故。欲悉淨治諸業果報故。欲悉開顯清淨法界故。欲悉拔除雜染根本故。欲悉增長廣大信解故。欲悉令知無量眾生根故。欲悉令知三世法平等故。欲悉令觀察涅槃界故。欲增長自清淨善根故。承佛威力即說頌言。</p>
</div>
<div class='div-commentary'><p style="margin-left:1em">此下第七以偈重頌分。先辨偈意。有十一句。初一後一是說偈儀。而離開者。欲顯中九皆承佛力。該十方故。中九正明所為。初總餘別。別中四對。一淨業顯理。二除惑開信。妄想分別為雜染根。三知病識藥。四觀果淨因。即由利他。自業便淨。</p>
</div>
<div class='div-orig'>
<div class="lg regular"><div class='lg-row'>為利世間發大心　其心普徧於十方</div>
<div class='lg-row'>眾生國土三世法　佛及菩薩最勝海</div>
<div class='lg-row'>究竟虗空等法界　所有一切諸世間</div>
<div class='lg-row'>如諸佛法皆往詣　如是發心無退轉</div>
<div class='lg-row'>慈念眾生無暫捨　離諸惱害普饒益</div>
<div class='lg-row'>光明照世為所歸　十力護念難思議</div>
<div class='lg-row'>十方國土悉趣入　一切色形皆示現</div>
<div class='lg-row'>如佛福智廣無邊　隨順修因無所著</div>
<div class='lg-row'>有剎仰住或傍覆　麤妙廣大無量種</div>
<div class='lg-row'>菩薩一發最上心　悉能往詣皆無礙</div>
<div class='lg-row'>菩薩勝行不可說　皆勤修習無所住</div>
<div class='lg-row'>見一切佛常欣樂　普入於其深法海</div>
<div class='lg-row'>哀愍五趣諸羣生　令除垢穢普清淨</div>
<div class='lg-row'>紹隆佛種不斷絕　摧滅魔宮無有餘</div>
<div class='lg-row'><span class='corr'>已</span>住如來平等性　善修微妙方便道</div>
<div class='lg-row'>於佛境界起信心　得佛灌頂心無著</div>
<div class='lg-row'>兩足尊所念報恩　心如金剛不可沮</div>
<div class='lg-row'>於佛所行能照了　自然修習菩提行</div>
<div class='lg-row'>諸趣差別想無量　業果及心亦非一</div>
<div class='lg-row'>乃至根性種種殊　一發大心悉明見</div>
<div class='lg-row'>其心廣大等法界　無依無變如虗空</div>
<div class='lg-row'>趣向佛智無所取　諦了實際離分別</div>
<div class='lg-row'>知眾生心無生想　了達諸法無法想</div>
<div class='lg-row'>雖普分別無分別　億那由剎皆往詣</div>
<div class='lg-row'>無量諸法妙法藏　隨順觀察悉能入</div>
<div class='lg-row'>眾生根行靡不知　到如是處如是尊</div>
<div class='lg-row'>清淨大願恒相應　樂供如來不退轉</div>
<div class='lg-row'>人天見者無厭足　常為諸佛所護念</div>
<div class='lg-row'>其心清淨無所依　雖觀深法而不取</div>
<div class='lg-row'>如是思惟無量劫　於三世中無所著</div>
<div class='lg-row'>其心堅固難制沮　趣佛菩提無障礙</div>
<div class='lg-row'>志求妙道除蒙惑　周行法界不告勞</div>
<div class='lg-row'>知語言法皆寂滅　但入真如絕異解</div>
<div class='lg-row'>諸佛境界悉順觀　達於三世心無礙</div>
</div></div>
<div class='div-commentary'><p style="margin-left:1em">第二正顯偈辭。有一百二十一頌。文分三段。初八十二偈。超頌就法略示。二有三十四偈。却頌就喻校量。三有五偈結成勸讚。令景慕發心。歎深難說徧於三段。又歎為長行偈頌之本。故略不頌之。初中文亦分五。初有十七偈。頌第一解行圓滿。二菩薩始發下十七偈。超頌第四能作佛事。三菩薩所住下十八偈。却頌第三得佛平等。四趣向菩提下六偈半。頌第五大智現前。五恒勸眾生下二十三偈半。頌第二當成妙果。文不次者。顯德無前後故。今初。</p>
</div>
<div class='div-orig'>
<div class="lg regular"><div class='lg-row'>菩薩始發廣大心　即能徧往十方剎</div>
<div class='lg-row'>法門無量不可說　智光普照皆明了</div>
<div class='lg-row'>大悲廣度最無比　慈心普徧等虗空</div>
<div class='lg-row'>而於眾生不分別　如是清淨遊於世</div>
<div class='lg-row'>十方眾生悉慰安　一切所作皆真實</div>
<div class='lg-row'>恒以淨心不異語　常為諸佛共加護</div>
<div class='lg-row'>過去所有皆憶念　未來一切悉分別</div>
<div class='lg-row'>十方世界普入中　為度眾生令出離</div>
<div class='lg-row'>菩薩具足妙智光　善了因緣無有疑</div>
<div class='lg-row'>一切迷惑皆除斷　如是而遊於法界</div>
<div class='lg-row'>魔王宮殿悉摧破　眾生翳膜咸除滅</div>
<div class='lg-row'>離諸分別心不動　善了如來之境界</div>
<div class='lg-row'>三世疑網悉<span class='corr'>已</span>除　於如來所起淨信</div>
<div class='lg-row'>以信得成不動智　智清淨故解真實</div>
<div class='lg-row'>為令眾生得出離　盡於後際普饒益</div>
<div class='lg-row'>長時勤苦心無厭　乃至地獄亦安受</div>
<div class='lg-row'>福智無量皆具足　眾生根欲悉了知</div>
<div class='lg-row'>及諸業行無不見　如其所樂為說法</div>
<div class='lg-row'>了知一切空無我　慈念眾生恒不捨</div>
<div class='lg-row'>以一大悲微妙音　普入世間而演說</div>
<div class='lg-row'>放大光明種種色　普照眾生除黑闇</div>
<div class='lg-row'>光中菩薩坐蓮華　為眾闡揚清淨法</div>
<div class='lg-row'>於一毛端現眾剎　諸大菩薩皆充滿</div>
<div class='lg-row'>眾會智慧各不同　悉能明了眾生心</div>
<div class='lg-row'>十方世界不可說　一念周行無不盡</div>
<div class='lg-row'>利益眾生供養佛　於諸佛所問深義</div>
<div class='lg-row'>於諸如來作父想　為利眾生修覺行</div>
<div class='lg-row'>智慧善巧通法藏　入深智處無所著</div>
<div class='lg-row'>隨順思惟說法界　經無量劫不可盡</div>
<div class='lg-row'>智雖善入無處所　無有疲厭無所著</div>
<div class='lg-row'>三世諸佛家中生　證得如來妙法身</div>
<div class='lg-row'>普為羣生現眾色　譬如幻師無不作</div>
<div class='lg-row'>或現始修殊勝行　或現初生及出家</div>
<div class='lg-row'>或現樹下成菩提　或為眾生示涅槃</div>
</div></div>
<div class='div-commentary'><p style="margin-left:1em">二有十七偈頌能作佛事。</p>
</div>
<div class='div-orig'>
<div class="lg regular"><div class='lg-row'>菩薩所住希有法　唯佛境界非二乘</div>
<div class='lg-row'>身語意想皆<span class='corr'>已</span>除　種種隨宜悉能現</div>
<div class='lg-row'>菩薩所得諸佛法　眾生思惟發狂亂</div>
<div class='lg-row'>智入實際心無礙　普現如來自在力</div>
<div class='lg-row'>此於世間無與等　何況復增殊勝行</div>
<div class='lg-row'>雖未具足一切智　<span class='corr'>已</span>獲如來自在力</div>
<div class='lg-row'><span class='corr'>已</span>住究竟一乘道　深入微妙最上法</div>
<div class='lg-row'>善知眾生時非時　為利益故現神通</div>
<div class='lg-row'>分身徧滿一切剎　放淨光明除世闇</div>
<div class='lg-row'>譬如龍王起大雲　普雨妙雨悉充洽</div>
<div class='lg-row'>觀察眾生如幻夢　以業力故常流轉</div>
<div class='lg-row'>大悲哀愍咸救拔　為說無為淨法性</div>
<div class='lg-row'>佛力無量此亦然　譬如虗空無有邊</div>
<div class='lg-row'>為令眾生得解脫　億劫勤修而不倦</div>
<div class='lg-row'>種種思惟妙功德　善修無上第一業</div>
<div class='lg-row'>於諸勝行恒不捨　專念生成一切智</div>
<div class='lg-row'>一身示現無量身　一切世界悉周徧</div>
<div class='lg-row'>其心清淨無分別　一念難思力如是</div>
<div class='lg-row'>於諸世間不分別　於一切法無妄想</div>
<div class='lg-row'>雖觀諸法而不取　恒救眾生無所度</div>
<div class='lg-row'>一切世間唯是想　於中種種各差別</div>
<div class='lg-row'>知想境界險且深　為現神通而救脫</div>
<div class='lg-row'>譬如幻師自在力　菩薩神變亦如是</div>
<div class='lg-row'>身徧法界及虗空　隨眾生心靡不見</div>
<div class='lg-row'>能所分別二俱離　雜染清淨無所取</div>
<div class='lg-row'>若縛若解智悉忘　但願普與眾生樂</div>
<div class='lg-row'>一切世間唯想力　以智而入心無畏</div>
<div class='lg-row'>思惟諸法亦復然　三世推求不可得</div>
<div class='lg-row'>能入過去畢前際　能入未來畢後際</div>
<div class='lg-row'>能入現在一切處　常勤觀察無所有</div>
<div class='lg-row'>隨順涅槃寂滅法　住於無諍無所依</div>
<div class='lg-row'>心如實際無與等　專向菩提永不退</div>
<div class='lg-row'>修諸勝行無退怯　安住菩提不動搖</div>
<div class='lg-row'>佛及菩薩與世間　盡於法界皆明了</div>
<div class='lg-row'>欲得最勝第一道　為一切智解脫王</div>
<div class='lg-row'>應當速發菩提心　永盡諸漏利羣生</div>
</div></div>
<div class='div-commentary'><p style="margin-left:1em">三十有八偈頌第三得佛平等。</p>
</div>
<div class='div-orig'>
<div class="lg regular"><div class='lg-row'>趣向菩提心清淨　功德廣大不可說</div>
<div class='lg-row'>為利眾生故稱述　汝等諸賢應善聽</div>
<div class='lg-row'>無量世界盡為塵　一一塵中無量剎</div>
<div class='lg-row'>其中諸佛皆無量　悉能明見無所取</div>
<div class='lg-row'>善知眾生無生想　善知言語無語想</div>
<div class='lg-row'>於諸世界心無礙　悉善了知無所著</div>
<div class='lg-row'>其心廣大如虗空　於三世事悉明達</div>
<div class='lg-row'>一切疑惑皆除滅　正觀佛法無所取</div>
<div class='lg-row'>十方無量諸國土　一念往詣心無著</div>
<div class='lg-row'>了達世間眾苦法　悉住無生真實際</div>
<div class='lg-row'>無量難思諸佛所　悉往彼會而覲謁</div>
<div class='lg-row'>當為上首問如來　菩薩所修諸願行</div>
<div class='lg-row'>心常憶念十方佛　而無所依無所取</div>
</div></div>
<div class='div-commentary'><p style="margin-left:1em">四有六偈半頌大智現前。</p>
</div>
<div class='div-orig'>
<div class="lg regular"><div class='lg-row'>恒勸眾生種善根　莊嚴國土令清淨</div>
<div class='lg-row'>一切趣生三有處　以無礙眼咸觀察</div>
<div class='lg-row'>所有習性諸根解　無量無邊悉明見</div>
<div class='lg-row'>眾生心樂悉了知　如是隨宜為說法</div>
<div class='lg-row'>於諸染淨皆通達　令彼修治入於道</div>
<div class='lg-row'>無量無數諸三昧　菩薩一念皆能入</div>
<div class='lg-row'>於中想智及所緣　悉善了知得自在</div>
<div class='lg-row'>菩薩獲此廣大智　疾向菩提無所礙</div>
<div class='lg-row'>為欲利益諸羣生　處處宣揚大人法</div>
<div class='lg-row'>善知世間長短劫　一月半月及晝夜</div>
<div class='lg-row'>國土各別性平等　常勤觀察不放逸</div>
<div class='lg-row'>普詣十方諸世界　而於方處無所取</div>
<div class='lg-row'>嚴淨國土悉無餘　亦不曾生淨分別</div>
<div class='lg-row'>眾生是處若非處　及以諸業感報別</div>
<div class='lg-row'>隨順思惟入佛力　於此一切悉了知</div>
<div class='lg-row'>一切世間種種性　種種所行住三有</div>
<div class='lg-row'>利根及與中下根　如是一切咸觀察</div>
<div class='lg-row'>淨與不淨種種解　勝劣及中悉明見</div>
<div class='lg-row'>一切眾生至處行　三有相續皆能說</div>
<div class='lg-row'>禪定解脫諸三昧　染淨因起各不同</div>
<div class='lg-row'>及以先世苦樂殊　淨修佛力咸能見</div>
<div class='lg-row'>眾生業惑續諸趣　斷此諸趣得寂滅</div>
<div class='lg-row'>種種漏法永不生　并其習種悉了知</div>
<div class='lg-row'>如來煩惱皆除盡　大智光明照於世</div>
<div class='lg-row'>菩薩於佛十力中　雖未證得亦無疑</div>
<div class='lg-row'>菩薩於一毛孔中　普現十方無量剎</div>
<div class='lg-row'>或有雜染或清淨　種種業作皆能了</div>
<div class='lg-row'>一微塵中無量剎　無量諸佛及佛子</div>
<div class='lg-row'>諸剎各別無雜亂　如一一切悉明見</div>
<div class='lg-row'>於一毛孔見十方　盡虗空界諸世間</div>
<div class='lg-row'>無有一處空無佛　如是佛剎悉清淨</div>
<div class='lg-row'>於毛孔中見佛剎　復見一切諸眾生</div>
<div class='lg-row'>三世六趣各不同　晝夜月時有縛解</div>
<div class='lg-row'>如是大智諸菩薩　專心趣向法王位</div>
<div class='lg-row'>於佛所住順思惟　而獲無邊大歡喜</div>
<div class='lg-row'>菩薩分身無量億　供養一切諸如來</div>
<div class='lg-row'>神通變現勝無比　佛所行處皆能住</div>
<div class='lg-row'>無量佛所皆讚仰　所有法藏悉躭味</div>
<div class='lg-row'>見佛聞法勤修行　如飲甘露心歡喜</div>
<div class='lg-row'><span class='corr'>已</span>獲如來勝三昧　善入諸法智增長</div>
<div class='lg-row'>信心不動如須彌　普作羣生功德藏</div>
<div class='lg-row'>慈心廣大徧眾生　悉願疾成一切智</div>
<div class='lg-row'>而恒無著無依處　離諸煩惱得自在</div>
<div class='lg-row'>哀愍眾生廣大智　普攝一切同於<span class='corr'>己</span></div>
<div class='lg-row'>知空無相無真實　而行其心不懈退</div>
<div class='lg-row'>菩薩發心功德量　億劫稱揚不可盡</div>
<div class='lg-row'>以出一切諸如來　獨覺聲聞安樂故</div>
</div></div>
<div class='div-commentary'><p style="margin-left:1em">五有二十三偈半。頌第二當成妙果。此中文分九段。初三頌半諸佛護念。二半頌當得菩提。三半頌與大妙法。四一頌佛體平等。五一頌修助道法。六六頌佛力無畏。七五頌莊嚴佛法。八五頌說法智慧。九一頌結德無盡。</p>
</div>
<div class='div-orig'>
<div class="lg regular"><div class='lg-row'>十方國土諸眾生　皆悉施安無量劫</div>
<div class='lg-row'>勸持五戒及十善　四禪四等諸定等</div>
<div class='lg-row'>復於多劫施安樂　令斷諸惑成羅漢</div>
<div class='lg-row'>彼諸福聚雖無量　不與發心功德比</div>
<div class='lg-row'>又教億眾成緣覺　獲無諍行微妙道</div>
<div class='lg-row'>以彼而校菩提心　算數譬喻無能及</div>
<div class='lg-row'>一念能過塵數剎　如是經於無量劫</div>
<div class='lg-row'>此諸剎數尚可量　發心功德不可知</div>
<div class='lg-row'>過去未來及現在　所有劫數無邊量</div>
<div class='lg-row'>此諸劫數猶可知　發心功德無能測</div>
<div class='lg-row'>以菩提心徧十方　所有分別靡不知</div>
<div class='lg-row'>一念三世悉明達　利益無量眾生故</div>
<div class='lg-row'>十方世界諸眾生　欲解方便意所行</div>
<div class='lg-row'>及以虗空際可測　發心功德難知量</div>
<div class='lg-row'>菩薩志願等十方　慈心普洽諸羣生</div>
<div class='lg-row'>悉使修成佛功德　是故其力無邊際</div>
<div class='lg-row'>眾生欲解心所樂　諸根方便行各別</div>
<div class='lg-row'>於一念中悉了知　一切智智心同等</div>
<div class='lg-row'>一切眾生諸惑業　三有相續無暫斷</div>
<div class='lg-row'>此諸邊際尚可知　發心功德難思議</div>
<div class='lg-row'>發心能離業煩惱　供養一切諸如來</div>
<div class='lg-row'>業惑既離相續斷　普於三世得解脫</div>
<div class='lg-row'>一念供養無邊佛　亦供無數諸眾生</div>
<div class='lg-row'>悉令香華及妙鬘　寶幢幡蓋上衣服</div>
<div class='lg-row'>美食珍座經行處　種種宮殿悉嚴好</div>
<div class='lg-row'>毗盧遮那妙寶珠　如意摩尼發光耀</div>
<div class='lg-row'>念念如是持供養　經無量劫不可說</div>
<div class='lg-row'>其人福聚雖復多　不及發心功德大</div>
<div class='lg-row'>所說種種眾譬喻　無有能及菩提心</div>
<div class='lg-row'>以諸三世人中尊　皆從發心而得生</div>
<div class='lg-row'>發心無礙無齊限　欲求其量不可得</div>
<div class='lg-row'>一切智智誓必成　所有眾生皆永度</div>
<div class='lg-row'>發心廣大等虗空　生諸功德同法界</div>
<div class='lg-row'>所行普徧如無異　永離眾著佛平等</div>
<div class='lg-row'>一切法門無不入　一切國土悉能往</div>
<div class='lg-row'>一切智境咸通達　一切功德皆成就</div>
<div class='lg-row'>一切能捨恒相續　淨諸戒品無所著</div>
<div class='lg-row'>具足無上大功德　常勤精進不退轉</div>
<div class='lg-row'>入深禪定恒思惟　廣大智慧共相應</div>
<div class='lg-row'>此是菩薩最勝地　出生一切普賢道</div>
<div class='lg-row'>三世一切諸如來　靡不護念初發心</div>
<div class='lg-row'>悉以三昧陀羅尼　神通變化共莊嚴</div>
<div class='lg-row'>十方眾生無有量　世界虗空亦如是</div>
<div class='lg-row'>發心無量過於彼　是故能生一切佛</div>
<div class='lg-row'>菩提心是十力本　亦為四辯無畏本</div>
<div class='lg-row'>十八不共亦復然　莫不皆從發心得</div>
<div class='lg-row'>諸佛色相莊嚴身　及以平等妙法身</div>
<div class='lg-row'>智慧無著所應供　悉以發心而得有</div>
<div class='lg-row'>一切獨覺聲聞乘　色界諸禪三昧樂</div>
<div class='lg-row'>及無色界諸三昧　悉以發心作其本</div>
<div class='lg-row'>一切人天自在樂　及以諸趣種種樂</div>
<div class='lg-row'>進定根力等眾樂　靡不皆由初發心</div>
<div class='lg-row'>以因發起廣大心　則能修行六種度</div>
<div class='lg-row'>勸諸眾生行正行　於三界中受安樂</div>
<div class='lg-row'>住佛無礙實義智　所有妙業咸開闡</div>
<div class='lg-row'>能令無量諸眾生　悉斷惑業向涅槃</div>
<div class='lg-row'>智慧光明如淨日　眾行具足猶滿月</div>
<div class='lg-row'>功德常盈譬巨海　無垢無礙同虗空</div>
<div class='lg-row'>普發無邊功德願　悉與一切眾生樂</div>
<div class='lg-row'>盡未來際依願行　常勤修習度眾生</div>
<div class='lg-row'>無量大願難思議　願令眾生悉清淨</div>
<div class='lg-row'>空無相願無依處　以願力故皆明顯</div>
<div class='lg-row'>了法自性如虗空　一切寂滅悉平等</div>
<div class='lg-row'>法門無數不可說　為眾生說無所著</div>
<div class='lg-row'>十方世界諸如來　悉共讚歎初發心</div>
<div class='lg-row'>此心無量德所嚴　能到彼岸同於佛</div>
<div class='lg-row'>如眾生數爾許劫　說其功德不可盡</div>
<div class='lg-row'>以住如來廣大家　三界諸法無能喻</div>
</div></div>
<div class='div-commentary'><p style="margin-left:1em">二有三十四偈。為喻校量。於中初十四頌正頌前喻。次有二十偈通釋所由。</p>
</div>
<div class='div-orig'>
<div class="lg regular"><div class='lg-row'>欲知一切諸佛法　宜應速發菩提心</div>
<div class='lg-row'>此心功德中最勝　必得如來無礙智</div>
<div class='lg-row'>眾生心行可數知　國土微塵亦復然</div>
<div class='lg-row'>虗空邊際乍可盡　發心功德無能測</div>
<div class='lg-row'>出生三世一切佛　成就世間一切樂</div>
<div class='lg-row'>增長一切勝功德　永斷一切諸疑惑</div>
<div class='lg-row'>開示一切妙境界　盡除一切諸障礙</div>
<div class='lg-row'>成就一切清淨剎　出生一切如來智</div>
<div class='lg-row'>欲見十方一切佛　欲施無盡功德藏</div>
<div class='lg-row'>欲滅眾生諸苦惱　宜應速發菩提心</div>
</div></div>
<div class='div-commentary'><p style="margin-left:1em">此五偈頌結德勸修。</p>
</div></div>
<p class='juan'>大方廣佛華嚴經綱要卷第十七</p></div>
</div><!-- end of div[@id='body'] -->
</body></html>