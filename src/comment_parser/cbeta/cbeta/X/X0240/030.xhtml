<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu64' />大方廣佛華嚴經綱要卷第三十</p><p class="byline">于闐國三藏沙門實义難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'>
<p class='h3'>十迴向品第二十五之六</p>
<div class='div-orig'><p>佛子。何者是菩薩摩訶薩真如相迴向。</p>
</div>
<div class='div-commentary'><p style="margin-left:1em">第八真如相迴向。長行中。先明位行。後明位果。前中標名。釋名者。善根合以成迴向。從所依立名。義通能所。故本業云常照有無二諦。一切法一合相故。若梵本中具名真如相自性迴向。相即德相。性即體性。以二非即離。所以雙舉。多說德相。即以法界印而為其性。此與前後異者。謂第七會事向理。故云平等。此明事盡理現。故行等同如。第九明從體起用。第十明用同體同體而用。</p>
</div>
<div class='div-orig'><p>佛子。此菩薩摩訶薩正念明了其心堅住。遠離迷惑專意修行。深心不動成不壞業。趣一切智終不退轉。志求大乘勇猛無畏。植諸德本普安世間。生勝善根修白淨法。大悲增長心寶成就。常念諸佛護持正法。於菩薩道信樂堅固。成就無量淨妙善根。勤修一切功德智慧。為調御師生眾善法。以智方便而為迴向。菩薩爾時慧眼普觀所有善根無量無邊。其諸善根修習之時。若求緣。若辦具。若治淨若趣入。若專勵。若起行。若明達。若精審。若開示。如是一切有種種門。種種境。種種相。種種事。種種分。種種行。種種名字。種種分別。種種出生。種種修習。其中所有一切善根。悉是趣向十力乘心之所建立。皆悉迴向一切種智。唯一無二。以諸善根如是迴向。所謂願得圓滿無礙身業修菩薩行。願得清淨無礙口業修菩薩行。願得成就無礙意業安住大成。願得圓滿無障礙心。淨修一切諸菩薩行。願起無量廣大施心。周給無邊一切眾生。願於諸法心得自在。演大法明無能障蔽。願得明達一切智處。發菩提心普照世間。願常正念三世諸佛。諦想如來常現在前。願住圓滿增上志樂。遠離一切諸魔怨敵。願得安住佛十力智。普攝眾生無有休息願得三昧遊諸世界。而於世間無所染著。願住諸世界無有疲厭。教化眾生恒不休息。願起無量思慧方便。成就菩薩不思議道。願得諸方不迷惑智。悉能分別一切世間。願得自在神道智力。於一念中悉能嚴淨一切國土。願得普入諸法自性。見一切世間悉皆清淨。願得生起無差別智。於一剎中入一切剎。願以一切剎莊嚴之事顯示一切。教化無量無邊眾生。願於一佛剎中示無邊法界。一切佛剎悉亦如是。願得自在大神通智。普能往詣一切佛土。佛子。菩薩摩訶薩以諸善根。願得莊嚴一切佛國。願得周徧一切世界。願得成就智慧觀察。如為<span class='corr'>己</span>身如是迴向。如是而為一切眾生。所謂願一切眾生永離一切地獄畜生閻羅王趣。願一切眾生除滅一切障礙之業。願一切眾生得周普心平等智慧。願一切眾生於怨於親等心攝受。皆令安樂智慧清淨。願一切眾生智慧圓滿淨光普照。願一切眾生思慧成滿了真實義。願一切眾生以淨志樂趣求菩提獲無量智。願一切眾生普能顯示安隱住處。佛子。菩薩摩訶薩恒以善心如是迴向。為令一切眾生遇清涼雲霪法雨故。為令一切眾生常值福田勝境界故。為令一切眾生皆能善入菩提心藏自護持故。為令一切眾生離諸蓋纏善安住故。為令一切眾生皆獲無礙神通智故。為令一切眾生得自在身普示現故。為令一切眾生成就最勝一切種智。普興利益無空過故。為令一切眾生普攝羣品令清淨故。為令一切眾生皆能究竟一切智故。為令一切眾生心不動搖無障礙故。佛子。菩薩摩訶薩見可愛樂國土園林草木華果名香上服珍寶財物諸莊嚴具。或見可樂村邑聚落。或見帝王威德自在。或見住處離諸諠雜。見是事<span class='corr'>已</span>。以方便智精勤修習。出生無量勝妙功德。為諸眾生勤求善法心無放逸。廣集眾善猶如大海。以無盡善普覆一切。為眾善法所依之處。以諸善根方便迴向而無分別。開示無量種種善根。智常觀察一切眾生。心恒憶念善根境界。以等真如平等善根。迴向眾生無有休息。菩薩爾時以諸善根如是迴向。所謂願一切眾生得諸如來可愛樂見。見法真性平等平等。無所取著圓滿清淨。願一切眾生見諸如來甚可愛樂圓滿供養。願一切眾生往生一切無諸煩惱甚可愛樂清淨佛剎。願一切眾生得見諸佛可愛樂法。願一切眾生常樂護持一切菩薩可愛樂行。願一切眾生得善知識可愛樂眼見無所礙。願一切眾生常見一切可愛樂物無有違逆。願一切眾生證得一切可愛樂法而勤護持。願一切眾生於一切佛可樂法中得淨光明。願一切眾生修諸菩薩一切能捨可愛樂心。願一切眾生得無所畏能說一切可愛樂法。願一切眾生得諸菩薩極可愛樂甚深三昧。願一切眾生得諸菩薩甚可愛樂陀羅尼門。願一切眾生得諸菩薩甚可愛樂善觀察智。願一切眾生能現菩薩甚可愛樂自在神通。願一切眾生能於諸佛大眾會中說可愛樂甚深妙法。願一切眾生能以方便開示演說甚可愛樂差別之句。願一切眾生常能發起甚可愛樂平等大悲。願一切眾生念念發起甚可愛樂大菩提心。常令諸根歡喜悅豫。願一切眾生能入一切甚可愛樂諸如來家。願一切眾生得可愛樂能調伏行。調伏眾生無有休息。願一切眾生得諸菩薩甚可愛樂無盡辯才演說諸法。願一切眾生於不可說不可說劫。住於一切可樂世界。教化眾生心無厭倦。願一切眾生以無量方便普能悟入甚可愛樂諸佛法門。願一切眾生得可愛樂無礙方便。知一切法無有根本。願一切眾生得可愛樂離貪欲際。知一切法畢竟無二斷一切障。願一切眾生得可愛樂離貪欲際。知一切法平等真實。願一切眾生具足成滿一切菩薩甚可愛樂無戲論法。願一切眾生得金剛藏精進之心。成可愛樂一切智道。願一切眾生具可愛樂無礙善根。摧伏一切煩惱怨敵。願一切眾生得可愛樂一切智門。普於世間現成正覺。佛子。菩薩摩訶薩修習如是諸善根時。得智慧明為善知識之所攝受。如來慧日明照其心。永滅癡冥勤修正法。入諸智業善學智地。流布善根充滿法界。以智迴向盡諸菩薩善根源底。以智深入大方便海。成就無量廣大善根。</p>
</div>
<div class='div-commentary'><p style="margin-left:1em">大文第二廣釋中長分三段。初明隨相迴向。二佛子菩薩摩訶薩以此善根下離相迴向。三佛子此菩薩摩訶薩如是迴向時得一切下迴向成益。初中分二。先積善迴向。後佛子菩薩摩訶薩若見下觸境迴向。前中亦二。先明所迴行體。後菩薩爾時慧眼下攝將迴向。今初。云佛子此菩薩正念明了。明積集資糧。文有十句。初一為總謂正念堅明。下九為別。初三句正念菩提。一遠迷惑是明了義。專意修行即為正念。正念是定。明了是慧。定慧雙運為道之源。二契理不動。故云深心。緣不能沮。成不壞業。即自分堅住。求佛不退。即勝進堅住。次四句正念化生。初句為總。勇求兼濟。為大法故。下三句別。一悲智雙運。為明了般若。為眾德之本故。二進善去漏。為正念。三悲增智圓。為堅住。後二正念三寶。一念佛。二護法。三信僧。上有正念。下句堅固。影略該攝。以此積集資糧所迴行體。次成就無量下結德成就。文有四句。前三結前。非止十故云無量。二三統而收之。不出福智大悲。末句生後迴向。下文攝將迴向。云菩薩爾時慧眼普觀下先總標觀察善根。次其諸善根下別顯。次如是一切下總結。種類多門故云種種。文有十句。謂隨前求緣有多差別故。次其中所有下結修本意。謂本意既然。寧不迴向。上總明所迴行體。下文正明迴向。初迴向菩提。二迴向眾生。經云以諸善根如是迴向。初迴向菩提也。文有二十願。分三。初十願願成智行。即菩提因果。次願得三昧下四願周遍利生。即化用因果。三願得自在神通下六願。普嚴佛剎。即淨土因果。上總迴向菩提。下云佛子菩薩摩訶薩以諸善根下迴向眾生。初牒前生後。次所為願一切眾生下正顯迴向。文有八句。初二句願離三障。障礙之言義兼煩惱。次四成四智。後二結二果。不唯四智。故云無量。次云佛子菩薩摩訶薩恒以此心下八行經。總結所為。</p>
<p style="margin-left:1em">上通明積善迴向竟。下文佛子菩薩摩訶薩見可愛樂國土下。第二明觸境迴向。大同淨行對境發願。於中五。一見可愛等列所見境。二見是事<span class='corr'>已</span>下覩境成德。謂增悲智。三以諸善根下總明迴向。亦是迴向之德。四菩薩爾時下別明迴向。五佛子下迴向成益。前三可知。今四別明迴向中初一句總標。謂上起行中云以諸善根方便迴向。未知迴向其相云何。故云爾時如是迴向。後所謂下別顯。顯如是言。有三十一願。皆言令得。言可愛樂者。由見可愛境。起可愛樂善。願成可愛樂德。疏釋有多義。次云佛子菩薩修習如是善根下。第五迴向成益。文有十句。攝為五對。以顯四益。一以因感緣。由智內明。外為友攝。二以緣感因。外蒙慧照。內滅痴暗。此除障益。三由勤修入三慧業。此明學益。四上學證智自善普充。此證入益。五盡善福源。入實智海。此成二嚴益。即為向實際之本。以智窮入故。</p>
<p style="margin-left:1em">上明隨相竟。</p>
</div>
<div class='div-orig'><p>佛子。菩薩摩訶薩以此善根如是迴向。所謂不著世間。不取眾生。其心清淨無所依止。正念諸法離分別見。不捨一切佛自在慧。不違三世一切諸佛正迴向門。隨順一切平等正法不壞如來真實之相。等觀三世無眾生相善順佛道。善說於法深了其義。入最勝地悟真實法。智慧圓滿信樂堅固。雖善修正業而知業性空。了一切法皆如幻化。知一切法無有自性。觀一切義及種種行。隨世言說而無所著。除滅一切執著因緣。知如實理。觀諸法性皆悉寂滅。了一切法同一實相。知諸法相不相違背。與諸菩薩而共同止。修行其道善攝眾生。入去來今一切菩薩迴向之門。於諸佛法心無驚怖。以無量心令諸眾生普得清淨。於十方世界不起執取我我所心。於諸世間無所分別。於一切境界不生染著。勤修一切出世間法。於諸世間無取無依。於深妙道正見牢固。離諸妄見了真實法。</p>
</div>
<div class='div-commentary'><p style="margin-left:1em">大文第二離相迴向。此與前諸迴向小異。前多攝相歸性。少有依性起相。今此多顯性相無礙。以為如相。故上標文。皆躡前隨相之時。今不要對前以成無礙。故無時字。文分二。初直明迴向。後譬如下對如廣辨。今初。又二。初順如之行。二如諸佛法下順如之益。初中止觀雙運。不著有無。文云佛子菩薩以此善根如是迴向所謂不著下。一止寂妄取不違體用。次云等觀三世下明觀空有。信智雙圓初句觀真空善順下觀妙有。次云雖善修正業而知業性空下明權實雙行。初句立宗。以無礙為宗。次了一切法如幻同喻。以如幻相有體虗故。次知一切下合。及出所因。因云緣成即無性故。次云於諸佛法心無驚怖下順如之益。文有十句五對。令四心彌固。一上安深法。下淨眾生。即廣大心。二二我不生。世見斯絕。即不顛倒心。三於境無染。出世勤修。四不依世間。正道唯固。上二即第一心。無住涅槃為第一故。五妄見斯寂。了實體同。即常心。常不捨離。同體悲故。</p>
<p style="margin-left:1em">上直就迴向。第二對如廣辨。如相迴向生此段文。先敘科義。此一段文略以五門分別。一釋名。真謂真實。顯非虗妄。如謂如常。表無變異。此法相宗義。若法性宗云。不變為真。順緣名如。由不變故與有為法有非一義。由順緣故與有為法有非異義。二名種類。為或一或二或三或七。乃至有十。名類不同。疏各有釋。三辨德用。謂一為依持。二成觀境。乃至有三大等。如起信說。皆顯德用。四約教不同。可以思準。五釋文者。然此百門古釋非一。今疏不取。但且就十科之。以配十地十如。初滿徧一切及無相為相等。即徧滿真如之義。二中無能測量無有比對即最勝義。三中於法無礙為眾法眼即勝流義。四中無著無住等即無攝受義。五中畢竟無盡無有變易。即類無別義。六中無有分。體性無生即無染淨義。七中無所不在。住有無法即法無分義。八中體性清淨。體性平等。即不增減義。九中徧一切法。是佛境界即智自在義。十中住一切地。成就一切佛菩薩等。即業自在義。其中餘義可以類取。隨地別顯。唯說十如。一具一切。十十成百。欲顯如德無量無邊。地前通修。等覺徧等。如來證窮。今迴向義。謂稱如起行。體即如是但人信如德。尚迷迴向。故以如德喻迴向德。若取文義。徧者。應云真如體相遍一切處。善根迴向如故亦遍一切。無邊際等。百門之內各有二句。上即所同之如德。下善根下能同迴向之德。</p>
<p style="margin-left:1em">上敘科義。</p>
<p style="margin-left:1em">下隨文解釋。</p>
</div>
<div class='div-orig'><p>譬如真如徧一切處無有邊際。善根迴向亦復如是。徧一切處無有邊際。譬如真如真實為性。善根迴向亦復如是。了一切法真實為性。譬如真如恒守本性無有改變。善根迴向亦復如是。守其本性始終不改。譬如真如以一切法無性為性。善根迴向亦復如是。了一切法無性為性。譬如真如無相為相。善根迴向亦復如是。了一切法無相為相。譬如真如若有得者終無退轉。善根迴向亦復如是。若有得者於諸佛法永不退轉。譬如真如一切諸佛之所行處。善根迴向亦復如是。一切如來所行之處。譬如真如離境界相而為境界。善根迴向亦復如是。離境界相而為三世一切諸佛圓滿境界。譬如真如能有安立。善根迴向亦復如是。悉能安立一切眾生。譬如真如性常隨順。善根迴向亦復如是。盡未來劫隨順不斷。</p>
</div>
<div class='div-commentary'><p style="margin-left:1em">釋文中最初十句。初門顯在緣中。故無不遍。二明不變故云真實。三明隨緣即不變云恒守本性。四示其性。五示其相。此五一向就如以辨。次二對智以說。故為智境。八顯真如非境為境。謂要忘境方契如境故。如之本性非安立故。九即安立如。十即如常之義。向下九十門即如次十十為一門。</p>
</div>
<div class='div-orig'><p>譬如真如無能測量。善根迴向亦復如是。等虗空界盡眾生心無能測量。譬如真如充滿一切。善根迴向亦復如是。一剎那中普周法界。譬如真如常住無盡。善根迴向亦復如是。究竟無盡。</p>
</div>
<div class='div-commentary'><p style="margin-left:1em">十二云。充滿一切者。謂若色若心若大若小等。極微剎那。亦皆圓滿。非分滿故。</p>
</div>
<div class='div-orig'><p>譬如真如無有比對。善根迴向亦復如是。普能圓滿一切佛法無有比對。</p>
</div>
<div class='div-commentary'><p style="margin-left:1em">十四無比對者。法性不並真故。</p>
</div>
<div class='div-orig'><p>譬如真如體性堅固。善根迴向亦復如是。體性堅固非諸惑惱之所能沮。譬如真如不可破壞。善根迴向亦復如是。一切眾生不能損壞。</p>
</div>
<div class='div-commentary'><p style="margin-left:1em">十五惑不能壞。十六人不能壞。</p>
</div>
<div class='div-orig'><p>譬如真如照明為體。善根迴向亦復如是。以普照明而為其性。</p>
</div>
<div class='div-commentary'><p style="margin-left:1em">十七寂而常照。智即如用。</p>
</div>
<div class='div-orig'><p>譬如真如無所不在。善根迴向亦復如是。於一切處悉無不在。譬如真如徧一切時。善根迴向亦復如是。徧一切時。譬如真如性常清淨。善根迴向亦復如是。住於世間而體清淨。譬如真如於法無礙。善根迴向亦復如是。周行一切而無所礙。譬如真如為眾法眼。善根迴向亦復如是。能為一切眾生眼。</p>
</div>
<div class='div-commentary'><p style="margin-left:1em">二十二既以照明為體。何無照矚之眼。</p>
</div>
<div class='div-orig'><p>譬如真如性無勞倦。善根迴向亦復如是。修行一切菩薩諸行恒無勞倦。譬如真如體性甚深。善根迴向亦復如是。其性甚深。譬如真如無有一物。善根迴向亦復如是。了知其性無有一物。譬如真如性非出現。善根迴向亦復如是。其體微妙難可得見。譬如真如離眾垢翳。善根迴向亦復如是。慧眼清淨離諸癡翳。譬如真如性無與等。善根迴向亦復如是。成就一切諸菩薩行最上無等。譬如真如體性寂靜。善根迴向亦復如是。善能隨順寂靜之法。譬如真如無有根本。善根迴向亦復如是。能入一切無根本法。</p>
</div>
<div class='div-commentary'><p style="margin-left:1em">三十云無根本者。前無所依故。即無住本故。</p>
</div>
<div class='div-orig'><p>譬如真如體性無邊。善根迴向亦復如是。淨諸眾生其數無邊。譬如真如體性無著。善根迴向亦復如是。畢竟遠離一切諸著。譬如真如無有障礙。善根迴向亦復如是。除滅一切世間障礙。譬如真如非世所行。善根迴向亦復如是。非諸世間之所能行。譬如真如體性無住。善根迴向亦復如是。一切生死皆非所住。譬如真如性無所作。善根迴向亦復如是。一切所作悉皆捨離。譬如真如體性安住。善根迴向亦復如是。安住真實。</p>
</div>
<div class='div-commentary'><p style="margin-left:1em">三十七云安住者。由無所住。安住真實故。</p>
</div>
<div class='div-orig'><p>譬如真如與一切法而共相應。善根迴向亦復如是。與諸菩薩聽聞修習而共相應。譬如真如一切法中性常平等。善根迴向亦復如是。於諸世間修平等行。譬如真如不離諸法。善根迴向亦復如是。盡未來際不捨世間。譬如真如一切法中畢竟無盡。善根迴向亦復如是。於諸眾生迴向無盡。</p>
</div>
<div class='div-commentary'><p style="margin-left:1em">四十一畢竟無盡者。雖在諸法。諸法盡而體常。又正在法中取不可盡。如芥子之空故。</p>
</div>
<div class='div-orig'><p>譬如真如與一切法無有相違。善根迴向亦復如是。不違三世一切佛法。譬如真如普攝諸法。善根迴向亦復如是。盡攝一切眾生善根。譬如真如與一切法同其體性。善根迴向亦復如是。與三世佛同一體性。譬如真如與一切法不相捨離。善根迴向亦復如是。攝持一切世出世法。譬如真如無能暎蔽。善根迴向亦復如是。一切世間無能暎蔽。譬如真如不可動搖。善根迴向亦復如是。一切魔業無能動搖。譬如真如性無垢濁。善根迴向亦復如是。修菩薩行無有垢濁。譬如真如無有變易。善根迴向亦復如是。愍念眾生心無變易。譬如真如不可窮盡。善根迴向亦復如是。非諸世法所能窮盡。譬如真如性常覺悟。善根迴向亦復如是。普能覺悟一切諸法。</p>
</div>
<div class='div-commentary'><p style="margin-left:1em">五十一性常覺語者。能內熏發起厭求故。</p>
</div>
<div class='div-orig'><p>譬如真如不可失壞。善根迴向亦復如是。於諸眾生起勝志願永不失壞。</p>
</div>
<div class='div-commentary'><p style="margin-left:1em">五十二不可失壞者。在於生死。染而不染故。</p>
</div>
<div class='div-orig'><p>譬如真如能大照明。善根迴向亦復如是。以大智光照諸世間。</p>
</div>
<div class='div-commentary'><p style="margin-left:1em">五十三即智大光明。遍照法界義故。</p>
</div>
<div class='div-orig'><p>譬如真如不可言說。善根迴向亦復如是。一切言語所不可說。</p>
</div>
<div class='div-commentary'><p style="margin-left:1em">五十四離言真如。</p>
</div>
<div class='div-orig'><p>譬如真如持諸世間。善根迴向亦復如是。能持一切菩薩諸行。譬如真如隨世言說。善根迴向亦復如是。隨順一切智慧言說。譬如真如徧一切法。善根迴向亦復如是。徧於十方一切佛剎現大神通成等正覺。譬如真如無有分別。善根迴向亦復如是。於諸世間無所分別。譬如真如徧一切身。善根迴向亦復如是。徧十方剎無量身中。譬如真如體性無生。善根迴向亦復如是。方便示生而無所生。譬如真如無所不在。善根迴向亦復如是。十方三世諸佛土中普現神通而無不在。</p>
</div>
<div class='div-commentary'><p style="margin-left:1em">六十一無所不在者。上遍一切即無邊際。今隨一一法皆全在中。</p>
</div>
<div class='div-orig'><p>譬如真如徧在於夜。善根迴向亦復如是。於一切夜放大光明施作佛事。</p>
</div>
<div class='div-commentary'><p style="margin-left:1em">六十二在晝夜乃至盡未來者一念長劫。各各收如。各各依如。故得念劫互收互入。</p>
</div>
<div class='div-orig'><p>譬如真如徧在於晝。善根迴向亦復如是。悉令一切在晝眾生見佛神變。演不退輪。離垢清淨無空過者。譬如真如徧在半月及以一月。善根迴向亦復如是。於諸世間次第時節得善方便。於一念中知一切時。譬如真如徧在年歲。善根迴向亦復如是。住無量劫明了成熟一切諸根皆令圓滿。譬如真如徧成壞劫善根迴向亦復如是。住一切劫清淨無染。教化眾生咸令清淨。譬如真如盡未來際。善根迴向亦復如是盡未來際修諸菩薩清淨妙行。成滿大願無有退轉。譬如真如徧住三世。善根迴向亦復如是。令諸眾生於一剎那見三世佛。未曾一念而有捨離。譬如真如徧一切處。善根迴向亦復如是。超出三界周徧一切悉得自在。譬如真如住有無法。善根迴向亦復如是。了達一切有無之法畢竟清淨。</p>
</div>
<div class='div-commentary'><p style="margin-left:1em">七十住有無者。理無惑計。有無常實故。</p>
</div>
<div class='div-orig'><p>譬如真如體性清淨。善根迴向亦復如是。能以方便集助道法淨治一切諸菩薩行。譬如真如體性明潔。善根迴向亦復如是。令諸菩薩悉得三昧明潔之心。</p>
</div>
<div class='div-commentary'><p style="margin-left:1em">七十二性覺為明。離念為潔。</p>
</div>
<div class='div-orig'><p>譬如真如體性無垢。善根迴向亦復如是。遠離諸垢滿足一切諸清淨意。譬如真如無我我所。善根迴向亦復如是。以無我我所清淨之心。充滿十方諸佛國土。譬如真如體性平等。善根迴向亦復如是。獲得平等一切智智。照了諸法離諸癡翳。譬如真如超諸數量。善根迴向亦復如是。與超數量一切智乘大力法藏而同止住。興徧十方一切世界廣大法雲。譬如真如平等安住。善根迴向亦復如是。發生一切諸菩薩行。平等住於一切智道。譬如真如徧住一切諸眾生界。善根迴向亦復如是。滿足無礙一切種智。於眾生界悉現在前。譬如真如無有分別普住一切音聲智中。善根迴向亦復如是。具足一切諸言音智。能普示現種種言音開示眾生。譬如真如永離世間。善根迴向亦復如是。普使眾生永出世間。譬如真如體性廣大。善根迴向亦復如是。悉能受持去來今世廣大佛法恒不忘失。勤修一切菩薩諸行。譬如真如無有間息。善根迴向亦復如是。為欲安處一切眾生於大智地。於一切劫修菩薩行無有間息。譬如真如體性寬廣徧一切法。善根迴向亦復如是。淨念無礙普攝一切寬廣法門。譬如真如徧攝羣品。普根迴向亦復如是。證得無量品類之智。修諸菩薩真實妙行。譬如真如無所取著。善根迴向亦復如是。於一切法皆無所取。除滅一切世間取著普令清淨。譬如真如體性不動。善根迴向亦復如是。安住普賢圓滿行願畢竟不動。譬如真如是佛境界。善根迴向亦復如是。令諸眾生滿足一切大智境界。滅煩惱境悉令清淨。譬如真如無能制伏。善根迴向亦復如是。不為一切眾魔事業外道邪論之所制伏。譬如真如非是可修非不可修。善根迴向亦復如是。捨離一切妄想取著於修不修無所分別。</p>
</div>
<div class='div-commentary'><p style="margin-left:1em">八十九非可修者。無所得故。非不可修者。為聖境故。</p>
</div>
<div class='div-orig'><p>譬如真如無有退捨。善根迴向亦復如是。常見諸佛發菩提心。大誓莊嚴永無退捨。譬如真如普攝一切世間言音。善根迴向亦復如是。能得一切差別言音神通智慧。普發一切種種言詞。譬如真如於一切法無所希求。善根迴向亦復如是。令諸眾生乘普賢乘而得出離於一切法無所貪求。譬如真如住一切地。善根迴向亦復如是。令一切眾生捨世間地住智慧地。以普賢行而自莊嚴。譬如真如無有斷絕。善根迴向亦復如是。於一切法得無所畏。隨其類音處處演說無有斷絕。譬如真如捨離諸漏。善根迴向亦復如是。令一切眾生成就法智了達諸法。圓滿菩提無漏功德。</p>
</div>
<div class='div-commentary'><p style="margin-left:1em">九十五捨離諸漏者。準梵本云阿那薩攞嚩此云無漏。今言捨者性本捨故。猶心體離念。</p>
</div>
<div class='div-orig'><p>譬如真如無有少法而能壞亂。令其少分非是覺悟。善根迴向亦復如是。普令開悟一切諸法其心無量徧周法界。</p>
</div>
<div class='div-commentary'><p style="margin-left:1em">九十六云。無有少法而能壞亂。令其少分非覺悟者。如遍非情。則有少法非是覺悟。</p>
</div>
<div class='div-orig'><p>譬如真如過去非始。未來非末。現在非異。善根迴向亦復如是。為一切眾生新新恒起菩提心願普使清淨永離生死。</p>
</div>
<div class='div-commentary'><p style="margin-left:1em">九十七云過去非始等者。過去初際。所以名始。未來為終。故稱為末。現在似有。<span class='corr'>已</span>未分之無蹔住時。故名為異。今明真如雖遍三世之中。體絕三世。初中後相。故普言非。迴向亦爾。雖為眾生新新起願。同彼真如遍三世之中。而今永離生死之相。方名清淨。</p>
</div>
<div class='div-orig'><p>譬如真如於三世中無所分別。善根迴向亦復如是。現在念念心常覺悟。過去未來皆悉清淨。譬如真如成就一切諸佛菩薩。善根迴向亦復如是。發起一切大願方便。成就諸佛廣大智慧。譬如真如究竟清淨。不與一切諸煩惱俱。善根迴向亦復如是。能滅一切眾生煩惱。圓滿一切清淨智慧。</p>
</div>
<div class='div-commentary'><p style="margin-left:1em">言三世無分別者。前約遮詮不同三世。今約顯詮常無分別。下文尚有二譬。共一百門約十真如。</p>
<p style="margin-left:1em">上離相迴向竟。</p>
</div>
<div class='div-orig'><p>佛子。菩薩摩訶薩如是迴向時。得一切佛剎平等。普嚴淨一切世界故。得一切眾生平等。普為轉無礙法輪故。得一切菩薩平等。普出生一切智願故。得一切諸佛平等。觀察諸佛體無二故。得一切法平等。普知諸法性無易故。得一切世間平等。以方便智善解一切語言道故。得一切菩薩行平等。隨種種善根盡迴向故。得一切時平等。勤修佛事於一切時無斷絕故。得一切業果平等。於世出世所有善根皆無染著咸究竟故。得一切佛自在神通平等。隨順世間現佛事故。佛子。是為菩薩摩訶薩第八真如相迴向。</p>
</div>
<div class='div-commentary'><p style="margin-left:1em">大文第三迴向成益。及結名可知。</p>
</div>
<div class='div-orig'><p>菩薩摩訶薩住此迴向。證得無量清淨法門。能為如來大師子吼自在無畏。以善方便教化成就無量菩薩。於一切時未曾休息。得佛無量圓滿之身。一身充徧一切世界。得佛無量圓滿音聲。一音開悟一切眾生。得佛無量圓滿之力。一毛孔中普能容納一切國土。得佛無量圓滿神通。置諸眾生於一塵中。得佛無量圓滿解脫。於一眾生身示現一切諸佛境界成等正覺。得佛無量圓滿三昧。一三昧中普能示現一切三昧。得佛無量圓滿辯才。說一句法窮未來際而不可盡。悉除一切眾生疑惑。得佛無量圓滿眾生具佛十力。盡眾生界示成正覺。</p>
</div>
<div class='div-commentary'><p style="margin-left:1em">大文第二菩薩住此下明位果。初牒得因。後正得下正顯所得。文有十句。初總。餘別。皆云無量者。同如廣大無盡故。皆云得佛者。同佛所證故。作佛事故。</p>
</div>
<div class='div-orig'><p>佛子。是為菩薩摩訶薩以一切善根順真如相迴向。</p>
</div>
<div class='div-commentary'><p style="margin-left:1em">大文佛子下總以結示。</p>
</div>
<div class='div-orig'><p>爾時金剛幢菩薩承佛威力。普觀十方而說頌言。</p>

<div class="lg regular"><div class='lg-row'>菩薩志樂常安住　正念堅固離癡惑</div>
<div class='lg-row'>其心善輭恒清涼　積集無邊功德行</div>
<div class='lg-row'>菩薩謙順無違逆　所有志願悉清淨</div>
<div class='lg-row'><span class='corr'>已</span>得智慧大光明　善能照了一切業</div>
<div class='lg-row'>菩薩思惟業廣大　種種差別甚希有</div>
<div class='lg-row'>決意修行無退轉　以此饒益諸羣生</div>
<div class='lg-row'>諸業差別無量種　菩薩一切勤修習</div>
<div class='lg-row'>隨順眾生不違意　普令心淨生歡喜</div>
<div class='lg-row'><span class='corr'>已</span>升調御人尊地　離諸熱惱心無礙</div>
<div class='lg-row'>於法於義悉善知　為利羣生轉勤習</div>
<div class='lg-row'>菩薩所修眾善行　無量無數種種別</div>
<div class='lg-row'>於彼一切分別知　為利羣生故迴向</div>
<div class='lg-row'>以妙智慧恒觀察　究竟廣大真實理</div>
<div class='lg-row'>斷諸有處悉無餘　如彼真如善迴向</div>
<div class='lg-row'>譬如真如徧一切　如是普攝諸世間</div>
<div class='lg-row'>菩薩以此心迴向　悉令眾生無所作</div>
<div class='lg-row'>菩薩願力徧一切　譬如真如無不在</div>
<div class='lg-row'>若見不見念悉周　悉以功德而迴向</div>
<div class='lg-row'>夜中隨住晝亦住　半月一月亦隨住</div>
<div class='lg-row'>若年若劫悉住中　真如如是行亦然</div>
<div class='lg-row'>所有三世及剎土　一切眾生與諸法</div>
<div class='lg-row'>悉住其中無所住　以如是行而迴向</div>
<div class='lg-row'>譬如真如本自性　菩薩如是發大心</div>
<div class='lg-row'>真如所在無不在　以如是行而迴向</div>
<div class='lg-row'>譬如真如本自性　其中未曾有一法</div>
<div class='lg-row'>不得自性是真性　以如是業而迴向</div>
<div class='lg-row'>如真如相業亦爾　如真如性業亦爾</div>
<div class='lg-row'>如真如性本真實　業亦如是同真如</div>
<div class='lg-row'>譬如真如無邊際　業亦如是無有邊</div>
<div class='lg-row'>而於其中無縛著　是故此業得清淨</div>
<div class='lg-row'>如是聰慧真佛子　志願堅固不動搖</div>
<div class='lg-row'>以其智力善通達　入於諸佛方便藏</div>
<div class='lg-row'>覺悟法王真實法　於中無著亦無縛</div>
<div class='lg-row'>如是自在心無礙　未曾見有一法起</div>
<div class='lg-row'>如來法身所作業　一切世間如彼相</div>
<div class='lg-row'>說諸法相皆無相　知如是相是知法</div>
<div class='lg-row'>菩薩住是不思議　於中思議不可盡</div>
<div class='lg-row'>入此不可思議處　思與非思皆寂滅</div>
<div class='lg-row'>如是思惟諸法性　了達一切業差別</div>
<div class='lg-row'>所有我執皆除滅　住於功德無能動</div>
<div class='lg-row'>菩薩一切業果報　悉為無盡智所印</div>
<div class='lg-row'>如是無盡自性盡　是故無盡方便滅</div>
<div class='lg-row'>菩薩觀心不在外　亦復不得在於內</div>
<div class='lg-row'>知其心性無所有　我法皆離永寂滅</div>
<div class='lg-row'>彼諸佛子如是知　一切法性常空寂</div>
<div class='lg-row'>無有一法能造作　同於諸佛悟無我</div>
<div class='lg-row'>了知一切諸世間　悉與真如性相等</div>
<div class='lg-row'>見是不可思議相　是則能知無相法</div>
<div class='lg-row'>若能住是甚深法　常樂修行菩薩行</div>
<div class='lg-row'>為欲利益諸羣生　大誓莊嚴無退轉</div>
<div class='lg-row'>是則超過於世間　不起生死妄分別</div>
<div class='lg-row'>了達其心如幻化　勤修眾行度羣生</div>
<div class='lg-row'>菩薩正念觀世間　一切皆從業緣得</div>
<div class='lg-row'>為欲救度修諸行　普攝三界無遺者</div>
<div class='lg-row'>了知眾生種種異　悉是想行所分別</div>
<div class='lg-row'>於此觀察悉明了　而不壞於諸法性</div>
<div class='lg-row'>智者了知諸佛法　以如是行而迴向</div>
<div class='lg-row'>哀愍一切諸眾生　令於實法正思惟</div>
</div></div>
<div class='div-commentary'><p style="margin-left:1em">第二應頌二十九偈。分二。初說偈儀。初六偈頌行體。於中先二偈所迴行體。後四迴向之行。三有十六偈頌離相迴向。於中先九頌對如廣辨。後七偈却頌約法直明。後六偈頌迴向成益。末一偈結迴向意。</p>
</div></div>
<p class='juan'>大方廣佛華嚴經綱要卷第三十</p></div></div>
</div><!-- end of div[@id='body'] -->
</body></html>