<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu76' />大方廣佛華嚴經綱要卷第四十</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'><a id='mulu77' />
<p class='h1'>第七重會普光明殿</p>
<div class='div-commentary'><p style="margin-left:1em">毗盧遮那如來說阿僧祇數量法門及如來隨好光明功德。及普賢等諸菩薩說十大三昧等等覺法門。從四十卷起。至五十二卷止。共十一品經。</p>
<p style="margin-left:2em"><span class='note-inline'>(十定品　十通品　十忍品　阿僧祇品　如來壽量品　菩薩住處品　佛不思議法品　十身相海品　如來隨好光明功德品　普賢行品如來出現品　今初)</span></p>
</div>
<div class='div-pin'><a id='mulu78' />
<div class='div-pin'>
<p class='h3'>十定品第二十七之一</p>
<div class='div-commentary'><p style="margin-left:1em">初明來意。先辨會來。會來有二。一約圓融。謂前明普門中所具差別正位。故歷人天。今明位後德用不離普門。是則會別入普。有此會來。重會普光意在斯矣。等妙二位全同如來普光明智故。二約次第。前明十地。今顯等妙二覺故來。以極果由於始信故重會普光。謂前依本不動智體起差別之位。今位極成。不離本智之因。後出現因果。因是果中之因。得位不捨因故。果是果中之果。大用無涯故。二品來者。為答第二會中十定問故。第二釋名。會名有二。約處名重會普光明殿會。由第二會<span class='corr'>已</span>會。會此故重意如前。約法名說普門法會。二品名者。定謂心一境性。十是數之圓極。以普賢深定妙用無涯。寄十以顯無盡。故云十定品。即帶數釋。若依梵本。具云如來十三昧品。以等覺三昧上同佛故。三世諸佛之所行故云如來三昧。譯家以義通因果故略如來二字。然三昧為定。雖非敵對。由等持心至一境故。義旨相順。又別行本名等目菩薩所問三昧經。皆人法雙舉。梵本是依主釋。別行即依土釋。三宗趣者。會以普賢因果德用圓備為宗。令物證入為趣。品以普賢三昧無礙自在無邊大用而為宗趣。次正釋文。此會有十一品經。分二。前六明因圓。後五明果滿。若依古德。前九謂生解因果。後二明平等因果。前中亦二。前六品明先後因相。後三品明差別果相。然六品之因若約次第。與前五會俱是差別之因。若約圓融。等同果相。故與果同會。果是對因之果。與因同會。平等因果由差別成。亦與此同會。今初。此因即是等覺。然文有等覺之義而無等覺之名者。以此等覺亦即十地之勝進故。是以諸教開合不同。仁王等合此勝進入於十地。是以不立等覺。故教化品中約五忍分位。於寂滅忍。唯有上中下忍。中行名為菩薩。即第十地。上忍中行為薩婆若。此謂如來。若依瓔珞開此勝進為無垢地。即是等覺。然等覺照寂。妙覺寂照。又賢聖學觀中說六種性及六堅六忍等。瑜伽具有二義。引深密說十一地。第十法雲。十一說名佛地。唯有二十二愚。得佛地時。由斷二愚。一於一切所知境極微細著愚。即俱生極微細所知障種。二極微細礙愚。即是任運煩惱障種。斷此便能證大菩提。更不別說等覺斷證。論復有文。亦立等覺。又菩薩地云。此菩薩雖<span class='corr'>已</span>修行功德海滿。由未能捨三種法故不名妙覺。一由未捨劣無漏法。二由未捨白淨無記法。三由未捨有漏善法。至妙覺位方捨此三。今經欲顯開合無礙。故存其義。不彰其名。下離世間品智慧助道具中。既云隨順六堅固法。有等覺明矣。</p>
<p style="margin-left:1em">補義曰楞嚴說九地為因因。十地為因中之果。等覺金剛喻定為因圓。即入妙覺。古師皆依仁王瓔珞釋之。似無容議。唯此經圓宗。逈異諸經。故古德以差別平等二種因果。總判全經。且差別中有因因因果。平等中有果因果果。以顯因該果海果徹因源。故難與三乘漸教同日論也。請試論之。唯此經以智立體。即毗盧遮那普光明智為根本實智也。以行成德。即普賢稱法界性所修妙行也。故二會普光明殿。文殊說十信法。正以文殊為根本大智而為行本。此智乃佛之果智。今為發覺初心。是以果智為因心故。此經不立信位。以後四十二位總不離普光明智信地故。所謂發心畢竟二無別故。六會他化說十地法。則行布門中差別因圓。今第七重會普光明殿。說十一品經。而首十定品說普賢十種三昧而判為等覺一位者。此正以普賢十種三昧妙行。融前先後差別之相。以成一位真因。以為因中之果。故古德以前九品謂生解因果。融前差別支流。入法性海。是為等覺。以後普賢行品辨因該果海。如來出現品辨果徹因源。為平等因果。是為妙覺。謂會前差別之因果而為圓融果海。是為果果。此通辯毗盧遮那廣大因果。以稱性而修為真因。頓契法界為妙果。以顯我毗盧遮那曠劫修如是因感如是果。欲令菩薩頓生圓解。以便依此圓解發起圓行。故判此前十信起至後如來出現三十一品經。為修因契果生解分。疏中單就等覺一位辨其有無。特未申明通途大旨。故令學人難知歸趣耳。</p>
<p style="margin-left:1em">大科七重會普光明殿。有十一品經。前十定等六品明等覺位。為差別因圓。今文六品分二。前三品正答前問總顯深廣。今初分二。前二品明業用廣大。後一品明智慧深玄。前中亦二。初品就定明用。後品就通明用。</p>
</div>
<div class='div-orig'><p>爾時世尊在摩竭提國阿蘭若法菩提場中。</p>
</div>
<div class='div-commentary'><p style="margin-left:1em">前中分五。一序分。二請分。三示說者分。四本分。五說分。初中三。初總顯三成就。二始成下別顯三成就。三與十佛剎下別顯眾成就。</p>
</div>
<div class='div-orig'><p>始成正覺。於普光明殿入剎那際諸佛三昧。以一切智自神通力現如來身。清淨無礙。無所依止。無有攀緣。住奢摩他最極寂靜。具大威德。無所染著。能令見者悉得開悟。隨宜出興不失於時。恒住一相。所謂無相。</p>
</div>
<div class='div-commentary'><p style="margin-left:1em">二中分三。初約主顯時。二於普光明下約主彰處。三入剎那下就德顯主。於中十句。即攝二十一種功德中二十別句。總句即前結成正覺故。一入剎那際三昧者。即窮法真源。謂時之極促名曰剎那。窮彼剎那時相都寂。無際之際名剎那際。即攝二句。謂二行永絕及達無相法。若有二行則有剎那。二行既絕則剎那無際。由達清淨真如本無相故。所以此中特名入剎那際者。為顯將說等覺位故。菩薩地盡唯有果累。無常生相未寂猶名識藏。若以無間智。覺心初起。心無初相。遠離微細念故。即無剎那。若入此際。即見心性常住。名究竟覺。故云諸佛三昧。亦顯差別歷位不離最初剎那際故。二以一切智自神通力現如來身者。依通起用。此攝二句。一切智通即住於佛住。謂由一切智無有功用自神通力常作佛事故。次現如來身即攝得佛平等。謂依上一切智現身利樂有情故。三清淨無礙。攝三句。謂清淨攝二句。一攝到無障處。謂慣習覺慧。永斷所治。故云清淨。二攝不可轉法。由清淨故他不能轉。無礙者即所行無礙。世間八法不能礙故。四無所依止無有攀緣。即立不思議。謂雖立教法不依世間故。非諸世所能攀緣故。五住奢摩他最極寂靜。即普見三世。以見三世平等如理無異。為最寂靜。六具大威德。即身恒充滿一切世間。現受用變化身大利樂故。七無所染著。即智恒明達一切諸法。謂於諸法善決定故無有染也。八能令見者悉得開悟。此攝二句。一攝了一切行。謂知有情性行差別。隨開悟故。二攝除一切疑。謂知彼遠劫微少善根。亦令開悟故。九隨宜出興不失於時。亦攝二句。一攝無能測身。謂如其勝解而示現身。如摩尼珠。名隨宜出生不失於時。二攝一切菩薩等所求智。謂調伏有情攝受付囑皆不失時故。十恒住一相所謂無相。攝餘五句。謂到佛究竟無二彼岸等。隨義雖殊。皆由一相無相而成。可以意得。餘如昇兜率品辯。</p>
</div>
<div class='div-orig'><p>與十佛剎微塵數菩薩摩訶薩俱。</p>
</div>
<div class='div-commentary'><p style="margin-left:1em">第三顯眾成就中五。一舉數。二靡不下歎德。三其名下列名。四如是等下結數。五往昔下集意。</p>
</div>
<div class='div-orig'><p>靡不皆入灌頂之位具菩薩行。等於法界無量無邊。獲諸菩薩普見三昧。大悲安隱一切眾生。神通自在同於如來。智慧深入演真實義。具一切智降伏眾魔。雖入世間心恒寂靜。住於菩薩無住解脫。</p>
</div>
<div class='div-commentary'><p style="margin-left:1em">二歎德中十一句。初二句總。位極行圓故。餘九為別。前四自分德。初二行相。一深二廣。後二行體。一定二悲。後五勝進德。前三同佛三業大用。可知。後二同佛無住涅槃。初句釋。謂不住涅槃故入世間。不住生死故心恒寂靜。後句結德屬人。</p>
</div>
<div class='div-orig'><p>其名曰金剛慧菩薩。無等慧菩薩。義語慧菩薩。最勝慧菩薩。常捨慧菩薩。那伽慧菩薩。成就慧菩薩。調順慧菩薩。大力慧菩薩。難思慧菩薩。無礙慧菩薩。增上慧菩薩。普供慧菩薩。如理慧菩薩。善巧慧菩薩。法自在慧菩薩。法慧菩薩。寂靜慧菩薩。虗空慧菩薩。一相慧菩薩。善慧菩薩。如幻慧菩薩。廣大慧菩薩。勢力慧菩薩。世間慧菩薩。佛地慧菩薩。真實慧菩薩。尊勝慧慧菩薩。智光慧菩薩。無邊慧菩薩。</p>
</div>
<div class='div-commentary'><p style="margin-left:1em">三列名中一百菩薩。初有三十同名慧者。表純德故。</p>
</div>
<div class='div-orig'><p>念莊嚴菩薩。達空際菩薩。性莊嚴菩薩。甚深境菩薩。善解處非處菩薩。大光明菩薩。常光明菩薩。了佛種菩薩。心王菩薩。一行菩薩。常現神通菩薩。智慧芽菩薩。功德處菩薩。法燈菩薩。照世菩薩。持世菩薩。最安隱菩薩。最上菩薩。無上菩薩。無比菩薩。超倫菩薩。無礙行菩薩。光明燄菩薩。月光菩薩。一塵菩薩。堅固行菩薩。霔法雨菩薩。最勝幢菩薩。普莊嚴菩薩。智眼菩薩。法眼菩薩。慧雲菩薩。總持王菩薩。無住願菩薩。智藏菩薩。心王菩薩。內覺慧菩薩。住佛智菩薩。陀羅尼勇徤力菩薩。持地力菩薩。妙月菩薩。須彌頂菩薩。寶頂菩薩。普光照菩薩。威德王菩薩。智慧輪菩薩。大威德菩薩。大龍相菩薩。質直行菩薩。不退轉菩薩。持法幢菩薩。無忘失菩薩。攝諸趣菩薩。不思議決定慧菩薩。遊戲無邊智菩薩。無盡妙法藏菩薩。智日菩薩。法日菩薩。智藏菩薩。智澤菩薩。普見菩薩。不空見菩薩。金剛踊菩薩。金剛智菩薩。金剛燄菩薩。金剛慧菩薩。普眼菩薩。佛日菩薩。持佛金剛祕密義菩薩。普眼境界智莊。嚴菩薩。</p>
</div>
<div class='div-commentary'><p style="margin-left:1em">次七十菩薩別名者。表雜德故。</p>
</div>
<div class='div-orig'><p>如是等菩薩摩訶薩。十佛剎微塵數。</p>
</div>
<div class='div-commentary'><p style="margin-left:1em">四結數。</p>
</div>
<div class='div-orig'><p>往昔皆與毗盧遮那如來。同修菩薩諸善根行。</p>
</div>
<div class='div-commentary'><p style="margin-left:1em">五集意。</p>
</div>
<div class='div-orig'><p>爾時普眼菩薩摩訶薩承佛神力從座而起。偏袒右肩。右膝著地。合掌白佛言。世尊。我於如來應正等覺欲有所問。願垂哀許。</p>
</div>
<div class='div-commentary'><p style="margin-left:1em">大文第二請分四。一普眼請問。要以普眼方見普法故。</p>
</div>
<div class='div-orig'><p>佛言。普眼。恣汝所問。當為汝說令汝心喜。</p>
</div>
<div class='div-commentary'><p style="margin-left:1em">二如來許問。</p>
</div>
<div class='div-orig'><p>普眼菩薩言。世尊。普賢菩薩及住普賢所有行願諸菩薩眾。成就幾何三昧解脫而於菩薩諸大三昧或入或出或時安住。以於菩薩不可思議廣大三昧善入出故。能於一切三昧自在。神通變化無有休息。</p>
</div>
<div class='div-commentary'><p style="margin-left:1em">三舉法正問。</p>
</div>
<div class='div-orig'><p>佛言。善哉普眼。汝為利益去來現在諸菩薩眾而問斯義。</p>
</div>
<div class='div-commentary'><p style="margin-left:1em">四歎問利益。</p>
</div>
<div class='div-orig'><p>普眼。普賢菩薩今現在此。</p>
</div>
<div class='div-commentary'><p style="margin-left:1em">大文第三示說者分。以法屬普賢故示其令請。於中有六。一示人令問。二聞名獲益。三推求不見。四教起見方。五依教而求。六為現身相。今初分三。一示處。</p>
</div>
<div class='div-orig'><p><span class='corr'>已</span>能成就不可思議自在神通。出過一切諸菩薩上難可值遇。從於無量菩薩行生菩薩大願悉<span class='corr'>已</span>清淨。所行之行皆無退轉。無量波羅蜜門無礙陀羅尼門無盡辯才門皆悉<span class='corr'>已</span>得清淨。無礙大悲利益一切眾生。以本願力。盡未來際而無厭倦。</p>
</div>
<div class='div-commentary'><p style="margin-left:1em">二歎德。</p>
</div>
<div class='div-orig'><p>汝應請彼。彼當為汝說其三昧自在解脫。</p>
</div>
<div class='div-commentary'><p style="margin-left:1em">三教問。</p>
</div>
<div class='div-orig'><p>爾時會中諸菩薩眾聞普賢名。即時獲得不可思議無量三昧。其心無礙寂然不動。智慧廣大難可測量。境界甚深無能與等。現前悉見無數諸佛。得如來力同如來性。去來現在靡不明照。所有福德不可窮盡。一切神通皆<span class='corr'>已</span>具足。</p>
</div>
<div class='div-commentary'><p style="margin-left:1em">第二聞名獲益中。獲十種益。</p>
</div>
<div class='div-orig'><p>其諸菩薩於普賢所心生尊重渴仰欲見。悉於眾會周徧觀察而竟不覩。亦不見其所坐之座。此由如來威力所持。亦是普賢神通自在使其然耳。</p>
</div>
<div class='div-commentary'><p style="margin-left:1em">第三推求不見中有三推求。皆悉不見。一渴仰推求不見。二重觀察不見。三以三昧力推求不見。文各有十。今初。先求不見。後此由下釋不見所以。威力持者。欲令大眾渴仰得顯深旨故。</p>
</div>
<div class='div-orig'><p>爾時普眼菩薩白佛言。世尊。普賢菩薩今何所在。佛言。普眼。普賢菩薩今現在此道場眾會。親近我住初無動移。</p>
</div>
<div class='div-commentary'><p style="margin-left:1em">二重求中三。一審問重示。法本湛然。故初無動移。</p>
</div>
<div class='div-orig'><p>是時普眼及諸菩薩復更觀察道場眾會周徧求覓。白佛言。世尊。我等今者猶未得見普賢菩薩其身及座。</p>
</div>
<div class='div-commentary'><p style="margin-left:1em">二推求不見。猶謂可見故。</p>
</div>
<div class='div-orig'><p>佛言。如是。善男子。汝等何故而不得見。</p>
</div>
<div class='div-commentary'><p style="margin-left:1em">三釋不見所由。於中二。初印定徵起。</p>
</div>
<div class='div-orig'><p>善男子。普賢菩薩住處甚深不可說故。普賢菩薩獲無邊智慧門。入師子奮迅定得無上自在用。入清淨無礙際。生如來十種力。以法界藏為身。一切如來共所護念。於一念頃悉能證入三世諸佛無差別智。是故汝等不能見耳。</p>
</div>
<div class='div-commentary'><p style="margin-left:1em">後正釋所由。以住處甚深故。文有十句。初句總。次八句別。後一句結。別中四對。一廣智勝定深。謂智門無邊。以有邊之智。焉覩定用起伏無畏展促自在。唯以出世定求故不可見。次二外用內證深。次二得力成身深。後二多護速證深。由上八深故不能見。</p>
</div>
<div class='div-orig'><p>爾時普眼菩薩聞如來說普賢菩薩清淨功德。得十千阿僧祇三昧。</p>
</div>
<div class='div-commentary'><p style="margin-left:1em">第三以三昧力推求不見。於中分四。一新獲三昧。</p>
</div>
<div class='div-orig'><p>以三昧力復徧觀察。渴仰欲見普賢菩薩亦不能覩。其餘一切諸菩薩眾俱亦不見。</p>
</div>
<div class='div-commentary'><p style="margin-left:1em">二以定推求。</p>
</div>
<div class='div-orig'><p>時普眼菩薩從三昧起。白佛言。世尊。我<span class='corr'>已</span>入十千阿僧祇三昧。求見普賢而竟不得。不見其身及身業。語及語業意及意業。座及住處。悉皆不見。</p>
</div>
<div class='div-commentary'><p style="margin-left:1em">三自陳不見。</p>
</div>
<div class='div-orig'><p>佛言。如是如是。善男子。當知皆以普賢菩薩住不思議解脫之力。</p>
</div>
<div class='div-commentary'><p style="margin-left:1em">四釋不見所由。於中五。一約法總標。由住難思解脫。翻上三昧可思入故。</p>
</div>
<div class='div-orig'><p>普眼。於汝意云何。頗有人能說幻術文字中。種種幻相所住處不。答言不也。佛言。普眼。幻中幻相尚不可說。何況普賢菩薩祕密身境界。祕密語境界。祕密意境界。而於其中能入能見。</p>
</div>
<div class='div-commentary'><p style="margin-left:1em">二以近況遠。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">三徵釋所由。</p>
</div>
<div class='div-orig'><p>普賢菩薩境界甚深。不可思議無有量<span class='corr'>已</span>過量。</p>
</div>
<div class='div-commentary'><p style="margin-left:1em">釋中二。初略標深廣。翻上三昧尚有數故。</p>
</div>
<div class='div-orig'><p>舉要言之。普賢菩薩以金剛慧普入法界。於一切世界無所行無所住。知一切眾生身皆即非身。無去無來。得無斷盡。無差別。自在神通。無依無作。無有動轉。至於法界究竟邊際。</p>
</div>
<div class='div-commentary'><p style="margin-left:1em">後舉略顯廣。文有十句。初句總。以金剛慧達差別法界俱空故。餘句別。由了空故一世界無住處。二眾生無可化。三寂無去來。四竪無斷盡。五橫泯差別。六體非體故不礙現通。七用非用故無依無作。八不離如如故無動轉。九理事圓故窮法界邊。</p>
</div>
<div class='div-orig'><p>善男子。若有得見普賢菩薩。若得承事。若得聞名。若有思惟。若有憶念。若生信解。若勤觀察。若始趣向。若正求覓。若興誓願相續不絕。皆獲利益無空過者。</p>
</div>
<div class='div-commentary'><p style="margin-left:1em">四彰見之益。</p>
</div>
<div class='div-orig'><p>爾時普眼及一切菩薩眾。於普賢菩薩心生渴仰願得瞻覲。作如是言。南無一切諸佛。南無普賢菩薩。如是三稱頭頂禮敬。</p>
</div>
<div class='div-commentary'><p style="margin-left:1em">五歸敬彌增。</p>
</div>
<div class='div-orig'><p>爾時。佛告普眼菩薩及諸眾會言。諸佛子。汝等宜更禮敬普賢殷勤求請。又應專至觀察十方。想普賢身現在其前。如是思惟周徧法界。深心信解厭離一切。誓與普賢同一行願。入於不二真實之法。其身普現一切世間悉知眾生諸根差別。徧一切處集普賢道。若能發起如是大願。則當得見普賢菩薩。</p>
</div>
<div class='div-commentary'><p style="margin-left:1em">第四教起見方。中勸令策進前心。次又應下別示深觀。上捨境別求故未識其體。今令十方齊觀知其體周。下依此觀。是以得見。後誓與下起願思齊。具上三心則能得見。</p>
</div>
<div class='div-orig'><p>是時普眼聞佛此語。與諸菩薩俱時頂禮。求請得見普賢大士。</p>
</div>
<div class='div-commentary'><p style="margin-left:1em">第五依教修行。然普眼位深。而猶重習觀修者。略有二義。一位未等故。二示深獎物故。</p>
</div>
<div class='div-orig'><p>爾時普賢菩薩即以解脫神通之力。如其所應為現色身。令彼一切諸菩薩眾皆見普賢親近如來。於此一切菩薩眾中坐蓮華座。亦見於餘一切世界一切佛所從彼次第相續而來。亦見在彼一切佛所演說一切諸菩薩行。開示一切智智之道。闡明一切菩薩神通。分別一切菩薩威德。示現一切三世諸佛。</p>
</div>
<div class='div-commentary'><p style="margin-left:1em">第六為現身相。於中五。一為眾現身。不見顯深。現不礙用故。</p>
</div>
<div class='div-orig'><p>是時普眼菩薩及一切菩薩眾。見此神變其心踊躍。生大歡喜。莫不頂禮普賢菩薩。心生尊重如見十方一切諸佛。</p>
</div>
<div class='div-commentary'><p style="margin-left:1em">二眾覩喜敬。</p>
</div>
<div class='div-orig'><p>是時以佛大威神力及諸菩薩信解之力普賢菩薩本願力故。自然而雨十千種雲。所謂種種華雲。種種鬘雲。種種香雲。種種末香雲。種種蓋雲。種種衣雲。種種嚴具雲。種種珍寶雲。種種燒香雲。種種繒采雲。不可說世界六種震動。奏天音樂。其聲遠聞不可說世界。放大光明。其光普照不可說世界。令三惡趣悉得除滅。嚴淨不可說世界。令不可說菩薩入普賢行。不可說菩薩成普賢行。不可說菩薩於普賢行願悉得圓滿。成阿耨多羅三藐三菩提。</p>
</div>
<div class='div-commentary'><p style="margin-left:1em">三現瑞成益。</p>
</div>
<div class='div-orig'><p>爾時普眼菩薩白佛言。世尊。普賢菩薩是住大威德者。住無等者。住無過者。住不退者。住平等者。住不壞者。住一切差別法者。住一切無差別法者。住一切眾生善巧心所住者。住一切法自在解脫三昧者。</p>
</div>
<div class='div-commentary'><p style="margin-left:1em">四歎德廣深。於中十句。無等者下無等故。無過者上無過故。</p>
</div>
<div class='div-orig'><p>佛言。如是如是。普眼。如汝所說。普賢菩薩有阿僧祇清淨功德。所謂無等莊嚴功德。無量寶功德。不思議海功德。無量相功德。無邊雲功德。無邊際不可稱讚功德。無盡法功德。不可說功德。一切佛功德。稱揚讚歎不可盡功德。</p>
</div>
<div class='div-commentary'><p style="margin-left:1em">五如來印述。初印後述。述中十一句。初句總。後所謂下別。別有十德。一二嚴德。二圓明德。三深廣德。四色相德。五慈覆德。六超勝德。七知法德。八絕言德。九同佛德。十讚無盡德。</p>
</div>
<div class='div-orig'><p>爾時如來告普賢菩薩言。普賢。汝應為普眼及此會中諸菩薩眾。說十三昧令得善入。成滿普賢所有行願。</p>
</div>
<div class='div-commentary'><p style="margin-left:1em">大文第四。本文有四。一舉益令說。二何者下列所說名。三此十大下歎定勝德。四是故普賢下結勸成益。今初。初分二。初勸說成益。</p>
</div>
<div class='div-orig'><p>諸菩薩摩訶薩說此十大三昧故。令過去菩薩<span class='corr'>已</span>得出離。現在菩薩今得出離。未來菩薩當得出離。</p>
</div>
<div class='div-commentary'><p style="margin-left:1em">後引例證勸。以三世諸菩薩若說此定皆成益故。</p>
</div>
<div class='div-orig'><p>何者為十。一者普光大三昧。二者妙光大三昧。三者次第徧往諸佛國土大三昧。四者清淨深心行大三昧。五者知過去莊嚴藏大三昧。六者智光明藏大三昧。七者了知一切世界佛莊嚴大三昧。八者眾生差別身大三昧。九者法界自在大三昧。十者無礙輪大三昧。</p>
</div>
<div class='div-commentary'><p style="margin-left:1em">第二列名中皆云大者。因滿之定稱法界故。一普光者身心業用周徧全包為普。智照自在名光。二妙光者身智徧照為光。勝用交暎為妙。三十方無餘之剎皆至入定為偏往。往無雜亂不礙時節歷然為次第。即能起用名神通。以智用如理本自徧故。四名達諸法本自清淨。離於想念。契理深心。依此起用徧供諸佛請法起說名之為行。五佛出劫剎等事皆名莊嚴。過去門中包此無盡為藏。亦名過去清淨藏者。入定能入劫一念無緣。起定能受法三輪無著。皆名清淨。六未來藏中包含諸佛及佛法等。名之為藏。智慧照徹稱曰光明。七現在諸佛作用眾會身相益物皆曰莊嚴。橫徧十方故云一切。現可目覩故不云藏。八於差別眾生身內外入定起定皆自在故。雖通三種世間。從多但云眾生。前後諸定皆從多說。九於眼等十八界自在入出。又知事法界邊際與理法界無礙自在故。十無礙輪者三輪攝化皆自在故。又得十無礙滿佛果故。無盡大用一一無礙。皆悉圓滿能摧伏故。尋初後際不得邊故。</p>
</div>
<div class='div-orig'><p>此十大三昧諸大菩薩乃能善入。去來現在一切諸佛。<span class='corr'>已</span>說當說現說。</p>
</div>
<div class='div-commentary'><p style="margin-left:1em">第三歎定勝德。於中四。一約人以歎。人勝故法勝。</p>
</div>
<div class='div-orig'><p>若諸菩薩愛樂尊重。修習不懈則得成就。</p>
</div>
<div class='div-commentary'><p style="margin-left:1em">二約修以歎。於中二。先明修成。</p>
</div>
<div class='div-orig'><p>如是之人則名為佛。則名如來。亦則名為得十力人。亦名導師。亦名大導師。亦名一切智。亦名一切見。亦名住無礙。亦名達諸境。亦名一切法自在。</p>
</div>
<div class='div-commentary'><p style="margin-left:1em">後修益。於中亦二。初有十句明上等佛果。亦是等覺。等覺之義顯矣。然一品始末等佛義多。</p>
</div>
<div class='div-orig'><p>此菩薩普入一切世界而於世界無所著。普入一切眾生界而於眾生無所取。普入一切身而於身無所礙。普入一切法界而知法界無有邊。親近三世一切佛。明見一切諸佛法。巧說一切文字。了達一切假名。成就一切菩薩清淨道。安住一切菩薩差別行。於一念中普得一切三世智。普知一切三世法。普說一切諸佛教。普轉一切不退輪。於去來現在一一世。普證一切菩提道。於此一一菩提中。普了一切佛所說。</p>
</div>
<div class='div-commentary'><p style="margin-left:1em">後明身智徧周。皆言普入者一一皆窮帝網境故。</p>
</div>
<div class='div-orig'><p>此是諸菩薩法相門。是諸菩薩智覺門。是一切種智無勝幢門。是普賢菩薩諸行願門。是猛利神通誓願門。是一切總持辯才門。是三世諸法差別門。是一切諸佛示現門。是以薩婆若安立一切眾生門。是以佛神力嚴淨一切世界門。</p>
</div>
<div class='div-commentary'><p style="margin-left:1em">三直就法歎。明此十定該攝諸法體相用等。一一超勝故。十門五對。一境智通悟。二因果游入。三通辨出處四佛法所從。五嚴土攝生罔不由此。</p>
</div>
<div class='div-orig'><p>若菩薩入此三昧。得法界力無有窮盡。得虗空行無有障礙。得法王位無量自在。譬如世間灌頂受職。得無邊智一切通達。得廣大力十種圓滿。成無諍心入寂滅際。大悲無畏猶如師子。為智慧丈夫然正法明燈。一切功德歎不可盡。聲聞獨覺莫能思議。</p>
</div>
<div class='div-commentary'><p style="margin-left:1em">四約證以歎。前約修歎。望於佛果以顯終同。此約證歎。直就此定以明業用。亦二十句。前十明勝德無限。</p>
</div>
<div class='div-orig'><p>得法界智住無動際。而能隨俗種種開演。住於無相善入法相。得自性清淨藏。生如來清淨家。善開種種差別法門而以智慧了無所有。善知於時常行法施開悟一切名為智者。善攝眾生悉令清淨。以方便智示成佛道而常修行菩薩之行。無有斷盡。入一切智方便境界示現種種廣大神通。</p>
</div>
<div class='div-commentary'><p style="margin-left:1em">後明智德自在。</p>
</div>
<div class='div-orig'><p>是故普賢。汝今應當分別廣說一切菩薩十大三昧。今此眾會咸皆願聞。</p>
</div>
<div class='div-commentary'><p style="margin-left:1em">四結勸。文並可知。</p>
</div>
<div class='div-orig'><p>爾時普賢菩薩承如來旨。觀普眼等諸菩薩眾而告之言。</p>
</div>
<div class='div-commentary'><p style="margin-left:1em">大文第五說分中三。初承旨總告。二佛子云何下別釋十定。三第四十三卷末云佛子此是下總結十數。</p>
</div>
<div class='div-orig'><p>佛子。云何為菩薩摩訶薩普光明三昧。</p>
</div>
<div class='div-commentary'><p style="margin-left:1em">二別中十定即為十段。各有標釋結。</p>
</div>
<div class='div-orig'><p>佛子。此菩薩摩訶薩有十種無盡。法何者為十。所謂諸佛出現智無盡。眾生變化智無盡。世界如影智無盡。深入法界智無盡。善攝菩薩智無盡。菩薩不退智無盡。善觀一切法義智無盡。善持心力智無盡。住廣大菩提心智無盡。住一切佛法一切智願力智無盡。佛子。是名菩薩摩訶薩十種無盡法。</p>
</div>
<div class='div-commentary'><p style="margin-left:1em">就初定中分五。一智無盡。二心無盡。三定自在。四智巧現。五觀超絕。各有佛子以為揀別。五中初二定方便。次一定體。後二定用。又前三各有標徵釋結。今初十中。十句五對。初二所事所化。次二化處化法。如影者無實故。隨現故。次二攝護始終。次二所持能持。後二始心終願。</p>
</div>
<div class='div-orig'><p>佛子。此菩薩摩訶薩發十種無邊心。何等為十。所謂發度脫一切眾生無邊心。發承事一切諸佛無邊心。發供養一切諸佛無邊心。發普見一切諸佛無邊心。發受持一切佛法不忘失無邊心。發示現一切佛無量神變無邊心。發為得佛力故不捨一切菩提行無邊心。發普入一切智微細境界說一切佛法無邊心。發普入佛不思議廣大境界無邊心。發於佛辯才起深志樂領受諸佛法無邊心。發示現種種自在身入一切如來道場眾會無邊心。是為十。</p>
</div>
<div class='div-commentary'><p style="margin-left:1em">二心無邊者。前明所知無盡。今辨對境發心。以境無邊故心無邊。有十一句者增數十也。</p>
</div>
<div class='div-orig'><p>佛子。此菩薩摩訶薩有十種入三昧差別智。何者為十。所謂東方入定西方起。西方入定東方起。南方入定北方起。北方入定南方起。東北方入定西南方起。西南方入定東北方起。西北方入定東南方起。東南方入定西北方起。下方入定上方起。上方入定下方起。是為十。</p>
</div>
<div class='div-commentary'><p style="margin-left:1em">第三定自在者。由前大智大心故於三昧自在。方處非一。入出不同。故云差別。</p>
</div>
<div class='div-orig'><p>佛子。此菩薩摩訶薩有十種入大三昧善巧智。</p>
</div>
<div class='div-commentary'><p style="margin-left:1em">第四智巧現分三。初標。</p>
</div>
<div class='div-orig'><p>何者為十。</p>
</div>
<div class='div-commentary'><p style="margin-left:1em">二徵。</p>
</div>
<div class='div-orig'><p>佛子。菩薩摩訶薩以三千大千世界為一蓮華。現身徧此蓮華之上結加趺坐。身中復現三千大千世界。其中有百億四天下。一一四天下現百億身。一一身入百億百億三千大千世界。於彼世界一一四天下現百億百億菩薩修行。一一菩薩修行生百億百億決定解。一一決定解令百億百億根性圓滿。一一根性成百億百億菩薩法不退業。</p>
</div>
<div class='div-commentary'><p style="margin-left:1em">三釋中分三。初法說。二舉喻。三以劣況勝。今初法說中亦二。初十句別明展轉深細。</p>
</div>
<div class='div-orig'><p>然所現身非一非多。入定出定無所錯亂。</p>
</div>
<div class='div-commentary'><p style="margin-left:1em">第二總顯離相分明。</p>
</div>
<div class='div-orig'><p>佛子。如羅睺阿修羅王本身長七百由旬。化形長十六萬八千由旬。於大海中出其半身。與須彌山而正齊等。佛子。彼阿修羅王雖化其身長十六萬八千由旬。然亦不壞本身之相。諸蘊界處悉皆如木。心不錯亂。不於變化身而作他想於其本身生非<span class='corr'>己</span>想。本受生身恒受諸樂。化身常現種種自在神通威力。</p>
</div>
<div class='div-commentary'><p style="margin-left:1em">二舉喻。</p>
</div>
<div class='div-orig'><p>佛子。阿修羅王有貪恚癡具足憍慢。尚能如是變現其身。何況菩薩摩訶薩能深了達心法如幻。一切世間皆悉如夢。一切諸佛出興於世皆如影像。一切世界猶如變化。言語音聲悉皆如響。見如實法以如實法而為其身。知一切法本性清淨。了知身心無有實體。其身普住無量境界。以佛智慧廣大光明。淨修一切菩提之行。</p>
</div>
<div class='div-commentary'><p style="margin-left:1em">三以劣況勝。</p>
</div>
<div class='div-orig'><p>佛子。菩薩摩訶薩住此三昧。超過世間遠離世間。無能惑亂無能暎奪。佛子。譬如比丘觀察內身住不淨觀審見其身皆是不淨。菩薩摩訶薩亦復如是。住此三昧觀察法身。見諸世間普入其身。於中明見一切世間及世間法。於諸世間及世間法皆無所著。</p>
</div>
<div class='div-commentary'><p style="margin-left:1em">第五觀超絕中分三。初法。二喻。三合。異前化現故云法身。法性包含故一時頓見。由此異故無能暎奪。故云皆無所著。</p>
</div>
<div class='div-orig'><p>佛子。是名菩薩摩訶薩第一普光明大三昧善巧智。</p>
</div>
<div class='div-commentary'><p style="margin-left:1em">後總結。</p>
</div>
<div class='div-orig'><p>佛子。云何為菩薩摩訶薩妙光明三昧。</p>
</div>
<div class='div-commentary'><p style="margin-left:1em">二妙光明大三昧。分三。初標。</p>
</div>
<div class='div-orig'><p>佛子。此菩薩摩訶薩能入三千大千世界微塵數三千大千世界。於一一世界現三千大千世界微塵數身。一一身放三千大千世界微塵數光。一一光現三千大千世界微塵數色。一一色照三千大千世界微塵數世界。一一世界中調伏三千大千世界微塵數眾生。</p>
</div>
<div class='div-commentary'><p style="margin-left:1em">二釋。分二。初法中分四。初明身雲展入。</p>
</div>
<div class='div-orig'><p>是諸世界種種不同菩薩悉知。所謂世界雜染。世界清淨。世界所因。世界建立。世界同住。世界光色。世界來往。如是一切菩薩悉知菩薩悉入。</p>
</div>
<div class='div-commentary'><p style="margin-left:1em">二明身智俱入。</p>
</div>
<div class='div-orig'><p>是諸世界亦悉來入菩薩之身。</p>
</div>
<div class='div-commentary'><p style="margin-left:1em">三明其卷入。</p>
</div>
<div class='div-orig'><p>然諸世界無有雜亂。種種諸法亦不壞滅。</p>
</div>
<div class='div-commentary'><p style="margin-left:1em">四明展卷無礙。</p>
</div>
<div class='div-orig'><p>佛子。譬如日出繞須彌山照七寶山。其七寶山及寶山間。皆有光影分明顯現。</p>
</div>
<div class='div-commentary'><p style="margin-left:1em">二喻文有二喻。喻前互入無雜亂義。文分為二。一寶山光影喻。二幻師善巧喻。先喻有五。初明日光影現喻。七寶山者即七金山。如十地末所列其名。但除妙高及雪香二山。山間有七香海。海現日影。山以淨金亦能現影。</p>
</div>
<div class='div-orig'><p>其寶山上所有日影。莫不顯現山間影中。其七山間所有日影。亦悉顯現山上影中。如是展轉更相影現。</p>
</div>
<div class='div-commentary'><p style="margin-left:1em">二明兩影互現。正喻菩薩自他互入。以彼影明淨如今之鏡。故能互現。</p>
</div>
<div class='div-orig'><p>或說日影出七寶山。或說日影出七山間。或說日影入七寶山。或說日影入七山間。</p>
</div>
<div class='div-commentary'><p style="margin-left:1em">第三得名不同。謂水中本影現山上影時。此所現影從山上出來入山間。若山上本影現水中影時。此所現影從山間出入七金寶山上。故正入時即名為出。</p>
</div>
<div class='div-orig'><p>但此日影。更相照現無有邊際。</p>
</div>
<div class='div-commentary'><p style="margin-left:1em">第四明重現無盡喻。菩薩帝網身土。古德立帝網義。經有帝網之名而無廣說之處。以昔未有此品經文。故此一段文可誠證也。</p>
</div>
<div class='div-orig'><p>體性非有亦復非無。不住於山不離於山。不住於水亦不離水。</p>
</div>
<div class='div-commentary'><p style="margin-left:1em">五明體離二邊。既離二邊。故能互現而無雜亂。謂取不可得故非有。影現分明故非無。不住不離者。謂不住成上非有。不離成其非無。若有定住則不能相入。若其離者則無可相入。故不住不離方能相入。</p>
</div>
<div class='div-orig'><p>佛子。菩薩摩訶薩亦復如是。住此妙光廣大三昧。不壞世間安立之相。不滅世間諸法自性。不住世界內。不住世界外。於諸世界無所分別。亦不壞於世界之相。觀一切法一相無相。亦不壞於諸法自性。住真如性恒不捨離。</p>
</div>
<div class='div-commentary'><p style="margin-left:1em">二法合。直明不壞不住故得互入。無亂明不壞性相。謂若壞性相則無可相入。若住內外則不能相入。謂若住世間內則不能身包世界。若住世界外則不能徧入世界。由俱無住故能互入。次釋其所以。由定無分別而不壞相。慧觀一相而不壞諸。既事理雙游。故不壞不住。若不壞不住。則住真如恒不捨離。既即事不捨。故相隨性而融通。如無不在。故同真如而內外互入。</p>
</div>
<div class='div-orig'><p>佛子。譬如幻師善知幻術。</p>
</div>
<div class='div-commentary'><p style="margin-left:1em">二幻師善巧喻二。初總喻。二別喻。初中有三。一總明能幻。</p>
</div>
<div class='div-orig'><p>住四衢道作諸幻事。於一日中一須臾頃。或現一日。或現一夜。或復現作七日七夜。半月一月。一年百年。隨其所欲皆能示現。城邑聚落。泉流河海。日月雲雨。宮殿屋宅。如是一切靡不具足。</p>
</div>
<div class='div-commentary'><p style="margin-left:1em">二明本時處現幻時處。喻互相入。</p>
</div>
<div class='div-orig'><p>不以示現經年歲故壞其根本一日一時。不以本時極短促故壞其所現日月年歲。幻相明現本日不滅。</p>
</div>
<div class='div-commentary'><p style="margin-left:1em">次本末互不相礙。喻不壞相。</p>
</div>
<div class='div-orig'><p>菩薩摩訶薩亦復如是。入此妙光廣大三昧。現阿僧祇世界入一世界。其阿僧祇世界一一皆有地水火風。大海諸山。城邑聚落。園林屋宅。天宮龍宮。夜叉宮。乾闥婆宮。阿修羅宮。迦樓羅宮。緊那羅宮。摩睺羅伽宮。種種莊嚴皆悉具足。欲界。色界。無色界。小千世界。大千世界。業行果報死此生彼。一切世間所有時節。須臾晝夜。半月一月。一歲百歲。成劫壞劫。雜染國土。清淨國土。廣大國土。狹小國土。於中諸佛出興于世。佛剎清淨。菩薩眾會周帀圍繞。神通自在教化眾生。其諸國土所在方處。無量人眾悉皆充滿。殊形異趣種種眾生。無量無邊不可思議。去來現在清淨業力。出生無量上妙珍寶。如是等事。咸悉示現入一世界。</p>
</div>
<div class='div-commentary'><p style="margin-left:1em">後合中亦五。一明一多相容不同。合上現多時處。</p>
</div>
<div class='div-orig'><p>菩薩於此普皆明見。普入普觀。普思普了。以無盡智皆如實知。</p>
</div>
<div class='div-commentary'><p style="margin-left:1em">二明智鑒不昧。合前能幻之術。</p>
</div>
<div class='div-orig'><p>不以彼世界多故壞此一世界。不以此世界一故壞彼多世界。</p>
</div>
<div class='div-commentary'><p style="margin-left:1em">三合不壞本末之相。</p>
</div>
<div class='div-orig'><p>何以故。</p>
</div>
<div class='div-commentary'><p style="margin-left:1em">四徵釋所由。先徵意云何以互入得不壞相。</p>
</div>
<div class='div-orig'><p>菩薩知一切法皆無我故。是故入無命法無作法者。菩薩於一切世間勤修行無諍法故。是名住無我法者。菩薩如實見一切身皆從緣起故。是名住無眾生法者。菩薩知一切生滅法皆從因生故。是名住無補伽羅法者。菩薩知諸法本性平等故。是名住無意生無摩納婆法者。</p>
</div>
<div class='div-commentary'><p style="margin-left:1em">釋意有三。一由知人無我故。人無我之相<span class='corr'>已</span>見上文。</p>
</div>
<div class='div-orig'><p>菩薩知一切法本性寂靜故。是名住寂靜法者。菩薩知一切法一相故。是名住無分別法者。菩薩知法界無有種種差別法故。是名住不思議法者。</p>
</div>
<div class='div-commentary'><p style="margin-left:1em">二知法無我。</p>
</div>
<div class='div-orig'><p>菩薩勤修一切方便善調伏眾生故。是名住大悲法者。</p>
</div>
<div class='div-commentary'><p style="margin-left:1em">三得同體大悲故。由此故能融通事理。</p>
</div>
<div class='div-orig'><p>佛子。菩薩如是能以阿僧祇世界入一世界。知無數眾生種種差別。見無數菩薩各各發趣。觀無數諸佛處處出興。彼諸如來所演說法。其諸菩薩悉能領受。亦見自身於中修行。</p>
</div>
<div class='div-commentary'><p style="margin-left:1em">五結成上義。於中三。一結上多入一。</p>
</div>
<div class='div-orig'><p>然不捨此處而見在彼。亦不捨彼處而見在此。彼身此身無有差別。入法界故。</p>
</div>
<div class='div-commentary'><p style="margin-left:1em">二結上不壞性相。</p>
</div>
<div class='div-orig'><p>常勤觀察無有休息。不捨智慧無退轉故。</p>
</div>
<div class='div-commentary'><p style="margin-left:1em">三結上明鑒。</p>
<p style="margin-left:1em">上寶山光影喻合竟。</p>
</div>
<div class='div-orig'><p>如有幻師隨於一處作諸幻術。不以幻地故壞於本地。不以幻日故壞於本日。</p>
</div>
<div class='div-commentary'><p style="margin-left:1em">第二別喻中有三。逆喻總中三段。一幻不壞本喻。別喻不壞相。二如世幻者下幻必依處喻。別喻前依本時處現多時處。三如彼幻師作諸幻事下明幻師不迷喻。別喻前能幻。今初。先喻。</p>
</div>
<div class='div-orig'><p>菩薩摩訶薩亦復如是。於無國土現有國土。於有國土現無國土。於有眾生現無眾生。於無眾生現有眾生。無色現色。色現無色。初不亂後。後不亂初。</p>
</div>
<div class='div-commentary'><p style="margin-left:1em">後合中有二。先正合。</p>
</div>
<div class='div-orig'><p>菩薩了知一切世法。悉亦如是同於幻化。知法幻故知智幻。知智幻故知業幻。知智幻業幻<span class='corr'>已</span>。起於幻智觀一切業。</p>
</div>
<div class='div-commentary'><p style="margin-left:1em">後釋其所以。</p>
</div>
<div class='div-orig'><p>如世幻者不於處外而現其幻。亦不於幻外而有其處。</p>
</div>
<div class='div-commentary'><p style="margin-left:1em">第二幻必依處喻。先喻後合。喻中略無幻必依時。</p>
</div>
<div class='div-orig'><p>菩薩摩訶薩亦復如是。不於虗空外入世間。亦不於世間外入虗空。</p>
</div>
<div class='div-commentary'><p style="margin-left:1em">合中分二。先合依處。後合依時。前中初總合。以記物現故。空即事空。</p>
</div>
<div class='div-orig'><p>何以故。虗空世間無差別故。</p>
</div>
<div class='div-commentary'><p style="margin-left:1em">次徵釋所由。理無差故。</p>
</div>
<div class='div-orig'><p>住於世間亦住虗空。菩薩摩訶薩於虗空中。能見能修一切世間種種差別妙莊嚴業。</p>
</div>
<div class='div-commentary'><p style="margin-left:1em">後結成自在。</p>
</div>
<div class='div-orig'><p>於一念頃悉能了知無數世界若成若壞。亦知諸劫相續次第。能於一念現無數劫。亦不令其一念廣大。</p>
</div>
<div class='div-commentary'><p style="margin-left:1em">二合依於時。於中先正顯。</p>
</div>
<div class='div-orig'><p>菩薩摩訶薩得不思議解脫幻智到於彼岸。住於幻際。入世幻數。思惟諸法悉皆如幻。不違幻世盡於幻智。了知三世與幻無別。決定通達心無邊際。如諸如來住如幻智其心平等。菩薩摩訶薩亦復如是。知諸世間皆悉如幻。於一切處皆無所著。無有我所。</p>
</div>
<div class='div-commentary'><p style="margin-left:1em">後釋其所由。以得幻智同於佛故。</p>
</div>
<div class='div-orig'><p>如彼幻師作諸幻事。雖不與彼幻事同住。而於幻事亦無迷惑。菩薩摩訶薩亦復如是。知一切法到於彼岸。心不計我能入於法。亦不於法而有錯亂。</p>
</div>
<div class='div-commentary'><p style="margin-left:1em">第三幻師不迷喻。文並可知。</p>
</div>
<div class='div-orig'><p>是為菩薩摩訶薩第二妙光明大三昧善巧智。</p>
</div>
<div class='div-commentary'><p style="margin-left:1em">三結名也。</p>
</div></div>
<p class='juan'>大方廣佛華嚴經綱要卷第四十</p></div></div>
</div><!-- end of div[@id='body'] -->
</body></html>