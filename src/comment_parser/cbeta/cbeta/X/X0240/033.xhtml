<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='pin'>
<p class='juan'><a id='mulu67' />大方廣佛華嚴經綱要卷第三十三</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'>
<p class='h3'>十迴向品第二十五之十一</p>
<div class='div-orig'><p>佛子。菩薩摩訶薩復以法施所修善根如是迴向。願一切佛剎皆悉清淨。以不可說不可說莊嚴具而莊嚴之。一一佛剎其量廣大同於法界。純善無礙清淨光明。諸佛於中現成正覺。一佛剎中清淨境界。悉能顯現一切佛剎。如一佛剎一切佛剎亦復如是。</p>
</div>
<div class='div-commentary'><p style="margin-left:1em">第三一門願成依果。文分為二。先總明。後其一一下別顯。今初十句。先一句牒前起後。次云願一切佛剎下正顯願相。一願清淨。二願莊嚴。三分量普周。四純善。五無障礙。六具淨光。七有佛現。八融攝。九舉一例餘。一剎之展量同法界。一剎之卷顯現無餘。展卷無礙。是一佛剎。如一佛剎剎剎皆然。準後人嚴。塵塵尚然。況復剎剎。</p>
</div>
<div class='div-orig'><p>其一一剎悉以等法界無量無邊清淨妙寶莊嚴之具而為嚴飾。所謂阿僧祇清淨寶座敷眾寶衣。阿僧祇寶帳寶網垂布。阿僧祇寶蓋。一切妙寶互相暎徹。阿僧祇寶雲普雨眾寶。阿僧祇寶華周徧清淨。阿僧祇眾寶所成欄楯軒檻清淨莊嚴。阿僧祇寶鈴。常演諸佛微妙音聲周流法界。阿僧祇寶蓮華。種種寶色開敷榮曜。阿僧祇寶樹周帀行列。無量妙寶以為華果。阿僧祇寶宮殿。無量菩薩止住其中。阿僧祇寶樓閣。廣博崇麗延袤遠近。阿僧祇寶却敵。大寶所成莊嚴妙好。阿僧祇寶門闥。妙寶瓔珞周帀垂布。阿僧祇寶牕牖。不思議寶清淨莊嚴。阿僧祇寶多羅。形如半月眾寶集成。如是一切悉以眾寶而為嚴飾。離垢清淨不可思議。無非如來善根所起。具足無數寶藏莊嚴。</p>
</div>
<div class='div-commentary'><p style="margin-left:1em">第二別顯中先顯寶嚴。後如寶莊嚴下類餘嚴。今初分三。初其一一下總標。次所謂下別顯。三是為菩薩下總結。今別顯中分二。先通顯寶嚴。後佛子於彼一切下別明人寶嚴。前中以阿僧數。但有九十四數。以晉經皆云無量阿僧祇。初有數事但云無量。則阿僧祇言非是數中之一。但是無數之言。若定是數則為限局。今就九十四內寶樹之中有無量妙寶以為華果為一。宮殿中有無量菩薩為二。初段顯因之後有無數寶藏為三。一一瓔珞中有千菩薩上妙莊嚴為四。下寶枝中有不思議鳥為五。寶華中有無量菩薩為六。足滿百數。文中分二。初十八事略明顯勝。先列事略明。次如是一切下舉因顯勝。</p>
</div>
<div class='div-orig'><p>復有阿僧祇寶河。流出一切清淨善法。阿僧祇寶海法水盈滿。阿僧祇寶芬陀利華。常出妙法芬陀利聲。阿僧祇寶須彌山。智慧山王秀出清淨。阿僧祇八楞妙寶。寶線貫穿嚴淨無比。阿僧祇淨光寶。常放無礙大智光明普照法界。阿僧祇寶鈴鐸。更相扣擊出妙音聲。阿僧祇清淨寶諸菩薩寶具足充滿。阿僧祇寶繒綵處處垂下色相光潔。阿僧祇妙寶幢。以寶半月而為嚴飾。阿僧祇寶旛。悉能普雨無量寶旛。阿僧祇寶帶。垂布空中莊嚴殊妙。阿僧祇寶敷具。能生種種微細樂觸。阿僧祇妙寶旋。示現菩薩一切智眼。阿僧祇寶瓔珞。一一瓔珞百千菩薩上妙莊嚴。阿僧祇寶宮殿。超過一切妙絕無比。阿僧祇寶莊嚴具。金剛摩尼以為嚴飾。阿僧祇種種妙寶莊嚴具。常現一切清淨妙色。阿僧祇清淨寶。殊形異彩光鑒暎徹。阿僧祇寶山以為垣牆。周帀圍繞清淨無礙。阿僧祇寶香。其香普熏一切世界。阿僧祇寶化事。一一化事周徧法界。阿僧祇寶光明。一一光明現一切光。</p>
</div>
<div class='div-commentary'><p style="margin-left:1em">次復有下八十二事廣顯。於中分五。第一二十四事。唯以外寶為嚴。其間三兩亦標以事名。釋以法門。且從多判。</p>
</div>
<div class='div-orig'><p>復有阿僧祇寶光明。清淨智光照了諸法。復有阿僧祇無礙寶光明。一一光明周徧法界。有阿僧祇寶處。一切諸寶皆悉具足。阿僧祇寶藏。開示一切正法藏寶。阿僧祇寶幢。如來幢相迥然高出。阿僧祇寶賢。大智賢像具足清淨。阿僧祇寶園。生諸菩薩三昧快樂。阿僧祇寶音。如來妙音普示世間。阿僧祇寶形。其一一形皆放無量妙法光明。阿僧祇寶相。其一一相悉超眾相。阿僧祇寶威儀。見者皆生菩薩喜樂。阿僧祇寶聚。見者皆生智慧寶聚。阿僧祇寶安住。見者皆生善住寶心。阿僧祇寶衣服。其有著者生諸菩薩無比三昧。阿僧祇寶袈裟。其有著者纔始發心則得善見陀羅尼門。</p>
</div>
<div class='div-commentary'><p style="margin-left:1em">二復有阿僧祇寶光明下有十五事。標以事名。釋以法門。欲顯即事成法門故。</p>
</div>
<div class='div-orig'><p>阿僧祇寶修習。其有見者。如一切寶皆是業果。決定清淨。阿僧祇寶無礙知見。其有見者。得了一切清淨法眼。阿僧祇寶光藏。其有見者則得成就大智慧藏。</p>
</div>
<div class='div-commentary'><p style="margin-left:1em">三寶修習下三事。唯約法門。顯即法可貴非要託事。</p>
</div>
<div class='div-orig'><p>阿僧祇寶座。佛坐其上大師子吼。阿僧祇寶燈。常放清淨智慧光明。阿僧祇寶多羅樹。次第行列繚以寶繩莊嚴清淨。其樹復有阿僧祇寶幹。從身聳擢端直圓潔。阿僧祇寶枝種種眾寶莊嚴稠密。不思議鳥翔集其中。常吐妙音宣揚正法。阿僧祇寶葉。放大智光徧一切處。阿僧祇寶華。一一華上無量菩薩結跏趺坐。徧遊法界。阿僧祇寶果。見者當得一切智智不退轉果。阿僧祇寶聚落。見者捨離世聚落法。阿僧祇寶都邑。無礙眾生於中盈滿。阿僧祇寶宮殿。王處其中具足菩薩那羅延身。勇猛堅固。被法甲冑心無退轉。阿僧祇寶舍。入者能除戀舍宅心。阿僧祇寶衣。著者能令解了無著。阿僧祇寶宮殿出家菩薩充滿其中。阿僧祇寶珍玩。見者咸生無量歡喜。阿僧祇寶輪。放不思議智慧光明。轉不退輪。阿僧祇寶䟦陀樹。因陀羅網莊嚴清淨。阿僧祇寶地。不思議寶間錯莊嚴。阿僧祇寶吹。其音清亮充滿法界。阿僧祇寶鼓。妙音克諧窮劫不絕。</p>
</div>
<div class='div-commentary'><p style="margin-left:1em">四寶座下二十七事。約於事寶能成法門。或顯依中有正。明雜莊嚴。</p>
</div>
<div class='div-orig'><p>阿僧祇寶眾生。盡能攝持無上法寶。阿僧祇寶身。具足無量功德妙寶。阿僧祇寶口。常演一切妙法寶音。阿僧祇寶心。具清淨意大智願寶。阿僧祇寶念。斷諸愚惑。究竟堅固一切智寶。阿僧祇寶明。誦持一切諸佛法寶。阿僧祇寶慧。決了一切諸佛法藏。阿僧祇寶智。得大圓滿一切智寶。阿僧祇寶眼。鑒十方寶無所障礙。阿僧祇寶耳。聽聞無量盡法界聲清淨無礙。阿僧祇寶鼻。常齅隨順清淨寶香。阿僧祇寶舌。能說無量諸語言法。阿僧祇寶身。徧遊十方而無罣礙。阿僧祇寶意。常勤修習普賢行願。阿僧祇寶音。淨妙音聲徧十方界。阿僧祇寶身業。一切所作以智為首。阿僧祇寶語業。常說修行無礙智寶。阿僧祇寶意業。得無障礙廣大智寶究竟圓滿。</p>
</div>
<div class='div-commentary'><p style="margin-left:1em">五寶眾生下十八事。顯於內身六根三業。皆名為寶。並圓明可貴故。此上諸事。或純或雜。或依正無礙。皆以事事無礙因所感故。若將一因各對一事。如以寂忍為因。所感寶衣等。恐繁不顯。復將一因成一切果。四句融通。義如常說。</p>
</div>
<div class='div-orig'><p>佛子。菩薩摩訶薩於彼一切諸佛剎中。於一佛剎一方一處一毛端量。有無量無邊不可說數諸大菩薩。皆悉成就清淨智慧。充滿而住。如一佛剎。一方一處一毛端量。如是盡虗空徧法界一一佛剎一一方一一處一一毛端量。悉亦如是。</p>
</div>
<div class='div-commentary'><p style="margin-left:1em">第二人寶者。法華云彼國何故名曰大寶莊嚴。彼國中以菩薩為大寶故。所以楚魏之朝。亦不以金玉為珍而以賢臣為寶。徧法界微塵之處。有多菩薩。可謂大心嚴剎也。</p>
</div>
<div class='div-orig'><p>是為菩薩摩訶薩以諸善根而為迴向。普願一切諸佛國土悉具種種妙寶莊嚴。</p>
</div>
<div class='div-commentary'><p style="margin-left:1em">三結成寶嚴。</p>
</div>
<div class='div-orig'><p>如寶莊嚴如是廣說。如是香莊嚴。華莊嚴。鬘莊嚴。塗香莊嚴。燒香莊嚴。末香莊嚴。衣莊嚴。蓋莊嚴。幢莊嚴。旛莊嚴。摩尼寶莊嚴。次第乃至過此百倍。皆如寶莊嚴如是廣說。</p>
</div>
<div class='div-commentary'><p style="margin-left:1em">第二類顯餘嚴。有十一事。一一皆有上之百事。并前一百則一千。二言次第乃至過此百倍者。若言嚴事過百則不應言皆如寶嚴。若準晉經云。衣蓋幢旛乃至百事莊嚴則以香等為百。然過此倍之三字。譯者不妙。若別理通者。以前寶嚴但列百事。非止為百。應過百倍。則百百為萬。表圓融萬行。則應迴文云。摩尼寶嚴皆如寶莊嚴。如是廣說次第。乃至過此百倍。理則無違。</p>
<p style="margin-left:1em">上迴向菩提中一門依報果圓。</p>
</div>
<div class='div-orig'><p>佛子。菩薩摩訶薩以法施等所集善根。為長養一切善根故迴向。為嚴淨一切佛剎故迴向。為成就一切眾生故迴向。為令一切眾生皆心淨不動故迴向。為令一切眾生皆入甚深佛法故迴向。為令一切眾生皆得無能過清淨功德故迴向。為令一切眾生皆得不可壞清淨福力故迴向。為令一切眾生皆得無盡智力。度諸眾生令入佛法故迴向。為令一切眾生皆得平等無量清淨言音故迴向。為令一切眾生皆得平等無礙眼成就盡虗空徧法界等智慧故迴向。為令一切眾生皆得清淨念知前際劫一切世界故迴向為令一切眾生皆得無礙大智慧悉能決了一切法藏故迴向。為令一切眾生皆得無限量大菩提周徧法界無所障礙故迴向。為令一切眾生皆得平等無分別同體善根故迴向。為令一切眾生皆得一切功德具足莊嚴清淨身語意業故迴向。為令一切眾生皆得同於普賢行故迴向。為令一切眾生皆得入一切同體清淨佛剎故迴向。為令一切眾生悉觀察一切智皆趣入圓滿故迴向。為令一切眾生皆得遠離不平等善根故迴向。為令一切眾生皆得平等無異相深心。次第圓滿一切智故迴向。為令一切眾生皆得安住一切白法故迴向。為令一切眾生皆於一念中證一切智得究竟故迴向。為令一切眾生皆得成滿清淨一切智道故迴向。</p>
</div>
<div class='div-commentary'><p style="margin-left:1em">大文第三二門迴向所為中。初一門應為眾生。後一門應為菩提。今初有二十三句。初之二句。文雖在初。義通二處。第三成就眾生。是為總句。下皆是別。始自信心終成種智。其文並顯。</p>
</div>
<div class='div-orig'><p>佛子。菩薩摩訶薩以諸善根普為一切眾生如是迴向<span class='corr'>已</span>。復以此善根。欲普圓滿演說一切清淨行法力故迴向。欲成就清淨行威力得不可說不可說法海故迴向。欲於一一法海具足無量等法界清淨智光明故迴向。欲開示演說一切法差別句義故迴向。欲成就無邊廣大一切法光明三昧故迴向。欲隨順三世諸佛辯才故迴向。欲成就去來現在一切佛自在身故迴向。為尊重一切佛可愛樂無障礙法故迴向。為滿足大悲心救護一切眾生常無退轉故迴向。欲成就不思議差別法無障礙智。心無垢染。諸根清淨。普入一切眾會道場故迴向。欲於一切若覆若仰。若麤若細。若廣若狹。小大染淨。如是等諸佛國土常轉平等不退法輪故迴向。欲於念念中得無所畏。無有窮盡種種辯才。妙法光明開示演說故迴向。為樂求眾善。發心修習。諸根轉勝。獲一切法大神通智。盡能了知一切諸法故迴向。欲於一切眾會道場親近供養。為一切眾生演一切法。咸令歡喜故迴向。</p>
</div>
<div class='div-commentary'><p style="margin-left:1em">二應向菩提中明因果滿。大用無盡。亦顯可知。</p>
</div>
<div class='div-orig'><p>佛子。菩薩摩訶薩又以此善根如是迴向。所謂以住法界無量住迴向。以住法界無量身業迴向。以住法界無量語業迴向。以住法界無量意業迴向。以住法界無量色平等迴向。以住法界無量受想行識平等迴向。以住法界無量蘊平等迴向。以住法界無量界平等迴向。以住法界無量處平等迴向。以住法界無量內平等迴向。以住法界無量外平等迴向。以住法界無量發起平等迴向。以住法界無量深心平等迴向。以住法界無量方便平等迴向。以住法界無量信解平等迴向。以住法界無量諸根平等迴向。以住法界無量初中後際平等迴向。以住法界無量業報平等迴向。以住法界無量染淨平等迴向。以住法界無量眾生平等迴向。以住法界無量佛剎平等迴向。以住法界無量法平等迴向。以住法界無量世間光明平等迴向。以住法界無量諸佛菩薩平等迴向。以住法界無量菩薩行願平等迴向。以住法界無量菩薩出離平等迴向。以住法界無量菩薩教化調伏平等迴向。以住法界無量法界無二平等迴向。以住法界無量如來眾會道場平等迴向。</p>
</div>
<div class='div-commentary'><p style="margin-left:1em">第四迴向實際。有二十九句。皆言法界者。理事無礙法界也。皆云住者。智契即事之理。無所住故。住即入義以安住故。法界無二即是等義。初云無量住者一切善根皆是所住。今以無住之住。便同法界無量。他皆倣此。</p>
<p style="margin-left:1em">上八門竟。</p>
</div>
<div class='div-orig'><p>佛子。菩薩摩訶薩如是迴向時安住法界無量平等清淨身。安住法界無量平等清淨語。安住法界無量平等清淨心。安住法界無量平等諸菩薩清淨行願。安住法界無量平等清淨眾會道場。安住法界無量平等為一切菩薩廣說諸法清淨智。安住法界無量平等能入盡法界一切世界身。安住法界無量平等一切法光明清淨無畏。能以一音盡斷一切眾生疑網。隨其根欲皆令歡喜。住於無上一切種智。力無所畏。自在神通。廣大功德出離法中。</p>
</div>
<div class='div-commentary'><p style="margin-left:1em">大文第三迴向成益。文有十句。皆言安住者。由上智契故能得安也。身等即差別事法。今即平等清淨。平等清淨即是法界無盡。法界清淨即是所得智能安住。全同法界。由八安住成後二用。一一音普斷物疑。二上住佛德。佛德雖多略舉其四。謂十力四無畏十自在六神通。名廣大德。對上種智為佛二嚴。是出離法。</p>
</div>
<div class='div-orig'><p>佛子。是為菩薩摩訶薩第十住等法界無量迴向。</p>
</div>
<div class='div-commentary'><p style="margin-left:1em">三依釋結名。</p>
<p style="margin-left:1em">上位行竟。</p>
</div>
<div class='div-orig'><p>菩薩摩訶薩以法施等一切善根如是迴向時。成滿普賢無量無邊菩薩行願。悉能嚴淨盡虗空等法界一切佛剎。令一切眾生亦得如是。具足成就無邊智慧。了一切法。於念念中。見一切佛出興於世。於念念中。見一切佛無量無邊自在力。所謂廣大自在力。無著自在力。無礙自在力。不思議自在力。淨一切眾生自在力。立一切世界自在力。現不可說語言自在力。隨時應現自在力。住不退轉神通智自在力。演說一切無邊法界俾無有餘自在力。出生普賢菩薩無邊際眼自在力。以無礙耳識聞持無量諸佛正法自在力。一身結跏趺坐周徧十方無量法界於諸眾生無所迫隘自在力。以圓滿智普入三世無量法自在力。又得無量清淨。所謂一切眾生清淨。一切佛剎清淨。一切法清淨。一切處徧知智清淨。徧虗空界無邊智清淨。得一切差別言音智。以種種言音普應眾生清淨。放無量圓滿光普照一切無邊世界清淨。出生一切三世菩薩行智清淨。一念中普入三世一切諸佛眾會道場智清淨。入無邊一切世間令一切眾生皆作所應作清淨。如是等皆得具足。皆得成就。皆<span class='corr'>已</span>修治。皆得平等。皆悉現前。皆悉知見。皆悉悟入。皆<span class='corr'>已</span>觀察。皆得清淨到於彼岸。</p>
</div>
<div class='div-commentary'><p style="margin-left:1em">大文第二位果。分三。初標得因。次云成滿普賢下別列所得三種果滿。一因果利益滿。次於念念下見佛自在滿。先標。所謂廣大下別顯。有七行經。皆以體用理量俱無障礙。是佛自在。三又得無量清淨下有六行經。清淨果滿。由淨惑障。見性淨故。亦先標。所謂下列。次云如是等下二行經。結能得之相。平等者離能所知故。</p>
<p style="margin-left:1em">上文通前正說分竟。</p>
<p style="margin-left:1em">下六證成前五科在十迴向初。</p>
</div>
<div class='div-orig'><p>爾時佛神力故。十方各百萬佛剎微塵數世界六種震動。所謂動徧動等徧動。起徧起等徧起。踊徧踊等徧踊。震徧震等徧震。吼徧吼等徧吼。擊徧擊等徧擊。佛神力故。法如是故。雨眾天華。天鬘。天末香。天諸雜香。天衣服。天珍寶。天莊嚴具。天摩尼寶。天沉水香。天栴檀香。天上妙蓋。天種種幢。天雜色旛。阿僧祇諸天身。無量百千億不可說天妙法音。不可思議天讚佛音。阿僧祇天歡喜音。咸稱善哉。無量阿僧祇百千那由他諸天恭敬禮拜。無數天子常念諸佛。希求如來無量功德。心不捨離。無數天子作眾妓樂。歌詠讚歡供養如來。百千阿僧祇諸天放大光明普照盡虗空徧法界一切佛剎。現無量阿僧祇諸佛境界。如來化身出過諸天。</p>
</div>
<div class='div-commentary'><p style="margin-left:1em">大文第六從爾時佛神力下瑞應分。於中二。先動地生信。次云佛神力故法如是故下興供表行。於中三。初二句興供因。二雨眾天華下外事供。次云阿僧祇諸天身下六行經。內事三業。</p>
</div>
<div class='div-orig'><p>如於此世界兜率陀天宮說如是法。周徧十方一切世界兜率天宮悉亦如是。</p>
</div>
<div class='div-commentary'><p style="margin-left:1em">大文第七如於此世界下結通十方。以是通方之說。準上諸會。或結瑞應。今此結說故別開章。</p>
</div>
<div class='div-orig'><p>爾時復以佛神力故。十方各過百萬佛剎微塵數世界外。各有百萬佛剎微塵數諸菩薩而來集會。周徧十方。咸作是言。善哉善哉。佛子。乃能說此諸大迴向。佛子。我等皆同一號名金剛幢。悉從金剛光世界金剛幢佛所來詣此土。彼諸世界悉以佛神力故而說是法眾會眷屬。文辭句義。皆亦如是不增不減。我等皆承佛神力。從彼土來為汝作證。如我來此眾會為汝作證。十方所有一切世界兜率天宮寶莊嚴殿諸菩薩眾來為作證亦復如是。</p>
</div>
<div class='div-commentary'><p style="margin-left:1em">大文第八爾時復以佛神力下證成分。云百萬者。位過前故。</p>
<p style="margin-left:1em">上長行竟。</p>
</div>
<div class='div-orig'><p>爾時金剛幢菩薩承佛神力。觀察十方一切眾會。暨于法界<span class='corr'>已</span>。善知文義。增廣大心。大悲普覆一切眾生。繫心安住三世佛種。善入一切佛功德法。成就諸佛自在之身。觀諸眾生心之所樂。及其所種一切善根悉分別知。隨順法身。為現清淨妙色之身。即於是時而說頌言。</p>
</div>
<div class='div-commentary'><p style="margin-left:1em">大文第九爾時金剛下偈讚勸修分。於中二。先敘意。</p>
</div>
<div class='div-orig'>
<div class="lg regular"><div class='lg-row'>菩薩成就法智慧　悟解無邊正法門</div>
<div class='lg-row'>為法光明調御師　了知無礙真實法</div>
<div class='lg-row'>菩薩為法大導師　開示甚深難得法</div>
<div class='lg-row'>引導十方無量眾　悉令安住正法中</div>
<div class='lg-row'>菩薩<span class='corr'>已</span>飲佛法海　法雲普雨十方界</div>
<div class='lg-row'>法日出現於世間　闡揚妙法利羣生</div>
<div class='lg-row'>常為難遇法施主　了知入法巧方便</div>
<div class='lg-row'>法光清淨照其心　於世說法恒無畏</div>
<div class='lg-row'>善修於法自在心　悉能悟入諸法門</div>
<div class='lg-row'>成就甚深妙法海　普為眾生擊法鼓</div>
<div class='lg-row'>宣說甚深希有法　以法長養諸功德</div>
<div class='lg-row'>具足清淨法喜心　示現世間佛法藏</div>
<div class='lg-row'>諸佛法王所灌頂　成就法性智藏身</div>
<div class='lg-row'>悉能解了法實相　安住一切眾善法</div>
<div class='lg-row'>菩薩修行第一施　一切如來所讚喜</div>
<div class='lg-row'>所作皆蒙佛忍可　以此成就人中尊</div>
<div class='lg-row'>菩薩成就妙法身　親從諸佛法化生</div>
<div class='lg-row'>為利眾生作法燈　演說無量最勝法</div>
<div class='lg-row'>隨所修行妙法施　則亦觀察彼善根</div>
<div class='lg-row'>所作眾善為眾生　悉以智慧而迴向</div>
<div class='lg-row'>所有成佛功德法　悉以迴施諸羣生</div>
<div class='lg-row'>願令一切皆清淨　到佛莊嚴之彼岸</div>
<div class='lg-row'>十方佛剎無有量　悉具無量大莊嚴</div>
<div class='lg-row'>如是莊嚴不可思　盡以莊嚴一國土</div>
<div class='lg-row'>如來所有清淨智　願令眾生皆具足</div>
<div class='lg-row'>猶如普賢真佛子　一切功德自莊嚴</div>
<div class='lg-row'>成就廣大神通力　往詣世界悉周徧</div>
<div class='lg-row'>一切眾生無有餘　皆使修行菩薩道</div>
<div class='lg-row'>諸佛如來所開悟　十方無量諸眾生</div>
<div class='lg-row'>一切皆令如普賢　具足修行最上行</div>
<div class='lg-row'>諸佛菩薩所成就　種種差別諸功德</div>
<div class='lg-row'>如是功德無有邊　願使眾生悉圓滿</div>
<div class='lg-row'>菩薩具足自在力　所應學處皆往學</div>
<div class='lg-row'>示現一切大神通　普詣十方無量土</div>
<div class='lg-row'>菩薩能於一念頃　覲等眾生無數佛</div>
<div class='lg-row'>又復於一毛端中　盡攝諸法皆明見</div>
<div class='lg-row'>世間眾生無有量　菩薩悉能分別知</div>
<div class='lg-row'>諸佛無量等眾生　大心供養咸令盡</div>
<div class='lg-row'>種種名香上妙華　眾寶衣裳及旛蓋</div>
<div class='lg-row'>分布法界咸充滿　發心普供十方佛</div>
<div class='lg-row'>一毛孔中悉明見　不思議數無量佛</div>
<div class='lg-row'>一切毛孔皆如是　普禮一切世間燈</div>
<div class='lg-row'>舉身次第恭敬禮　如是無邊諸最勝</div>
<div class='lg-row'>亦以言辭普稱讚　窮盡未來一切劫</div>
<div class='lg-row'>一如來所供養具　其數無量等眾生</div>
<div class='lg-row'>如是供養一如來　一切如來亦復然</div>
<div class='lg-row'>供養讚歎諸如來　盡彼世間一切劫</div>
<div class='lg-row'>世間劫數可終盡　菩薩供養無休懈</div>
<div class='lg-row'>一切世間種種劫　於爾所劫修諸行</div>
<div class='lg-row'>恭敬供養一如來　盡一切劫無厭足</div>
<div class='lg-row'>如無量劫供一佛　供一切佛皆如是</div>
<div class='lg-row'>亦不分別是劫數　於所供養生疲厭</div>
<div class='lg-row'>法界廣大無邊際　菩薩觀察悉明了</div>
<div class='lg-row'>以大蓮華徧布中　施等眾生無量佛</div>
<div class='lg-row'>寶華香色皆圓滿　清淨莊嚴甚微妙</div>
<div class='lg-row'>一切世間無可喻　持以供養人中尊</div>
<div class='lg-row'>眾生數等無量剎　諸妙寶蓋滿其中</div>
<div class='lg-row'>悉以供養一如來　供一切佛皆如是</div>
<div class='lg-row'>塗香無比最殊勝　一切世間未曾有</div>
<div class='lg-row'>以此供養天人師　窮盡眾生數等劫</div>
<div class='lg-row'>末香燒香上妙華　眾寶衣服莊嚴具</div>
<div class='lg-row'>如是供養諸最勝　歡喜奉事無厭足</div>
<div class='lg-row'>等眾生數照世燈　念念成就大菩提</div>
<div class='lg-row'>亦以無邊偈稱述　供養人中調御者</div>
<div class='lg-row'>如眾生數佛世尊　皆修無上妙供養</div>
<div class='lg-row'>如眾生數無量劫　如是讚歎無窮盡</div>
<div class='lg-row'>如是供養諸佛時　以佛神力皆周徧</div>
<div class='lg-row'>悉見十方無量佛　安住普賢菩薩行</div>
<div class='lg-row'>過去未來及現在　所有一切諸善根</div>
<div class='lg-row'>令我常修普賢行　速得安住普賢地</div>
<div class='lg-row'>一切如來所知見　世間無量諸眾生</div>
<div class='lg-row'>悉願具足如普賢　為聰慧者所稱讚</div>
<div class='lg-row'>此是十方諸大士　共所修治迴向行</div>
<div class='lg-row'>諸佛如來為我說　此迴向行最無上</div>
<div class='lg-row'>十方世界無有餘　其中一切諸眾生</div>
<div class='lg-row'>莫不咸令得開覺　悉使常如普賢行</div>
<div class='lg-row'>如其迴向行布施　亦復堅持於禁戒</div>
<div class='lg-row'>精進長時無退怯　忍辱柔和心不動</div>
<div class='lg-row'>禪定持心常一緣　智慧了境同三昧</div>
<div class='lg-row'>去來現在皆通達　世間無有得其邊</div>
<div class='lg-row'>菩薩身心及語業　如是所作皆清淨</div>
<div class='lg-row'>一切修行無有餘　悉與普賢菩薩等</div>
<div class='lg-row'>譬如法界無分別　戲論染著皆永盡</div>
<div class='lg-row'>亦如涅槃無障礙　心常如是離諸取</div>
<div class='lg-row'>智者所有迴向法　諸佛如來<span class='corr'>已</span>開示</div>
<div class='lg-row'>種種善根悉迴向　是故能成菩薩道</div>
<div class='lg-row'>佛子善學此迴向　無量行願悉成就</div>
<div class='lg-row'>攝取法界盡無餘　是故能成善逝力</div>
<div class='lg-row'>若欲成就佛所說　菩薩廣大殊勝行</div>
<div class='lg-row'>宜應善住此迴向　是諸佛子號普賢</div>
</div></div>
<div class='div-commentary'><p style="margin-left:1em">正說偈中亦二。先明第十迴向。後歎勝勸修。次七偈頌迴向行。分三。初隨所修行下二偈總頌前九段迴向。二十方佛剎下一偈頌迴向嚴剎。三如來所有下四偈頌迴向所為。三菩薩具足下有二十偈頌位果。分三。初一偈頌見佛自在由<span class='corr'>己</span>自在方見佛自在。二菩薩能於一念下十七偈。頌得清淨中一念中普入三世一切諸佛眾會道場智清淨。上云入者必在供養。故此廣顯。此是力能不可頌前願成所為。三過去未來下二偈。總結第十迴向。然上且依麤相而分。菩薩縱任辨才。體勢包攝。大旨無異故不委論。</p>
<p style="margin-left:1em">上別頌竟。</p>
<p style="margin-left:1em">下第二結歎勸修。通於十向。於中九偈。分二。初此是十方下六偈舉人就行以歎勝。謂是菩薩所行。如來所說。六度隨相等行。法界離相等行。故是超勝。後智者所有下三偈結歎勸修。</p>
</div>
<div class='div-orig'>
<div class="lg regular"><div class='lg-row'>一切眾生猶可數　三世心量亦可知</div>
<div class='lg-row'>如是普賢諸佛子　功德邊際無能測</div>
<div class='lg-row'>一毛度空可得邊　眾剎為塵可知數</div>
<div class='lg-row'>如是大仙諸佛子　所住行願無能量</div>
</div></div>
<div class='div-commentary'><p style="margin-left:1em">大文第十末後二偈較量功德。德既無限。宜可修。行。然此顯德深勝高遠者。一圓融教故。二約殊勝願力故。登地<span class='corr'>已</span>上寄位階差故。每結云若以殊勝願力復過於此不可數知。勿謂此深便言地劣。</p>
<p style="margin-left:1em">上第五會竟。</p>
</div></div></div></div>
<p class='juan'>大方廣佛華嚴經綱要卷第三十三</p>
</div><!-- end of div[@id='body'] -->
</body></html>