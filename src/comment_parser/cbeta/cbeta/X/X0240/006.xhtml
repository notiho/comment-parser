<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu12' />大方廣佛華嚴經綱要卷第六</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu13' />
<p class='h2'>如來現相品第二</p>
<div class='div-commentary'><p style="margin-left:1em">此品以下正宗分。以舉果勸樂生信分。有六品經。初教起因緣一品<span class='corr'>已</span>竟。次說法儀式有二品。茲一品來也。是當分方便。先現相為遠方便。後三昧品為近方便。今初一品有六段。一眾海同請。二光召有緣。三所召雲奔。四現瑞表說。五稱揚佛德。六結通無盡。言品名現相者。所現之相有五。一現面門光相召十方眾。二現眉間光相示說法主。三震動剎網以警羣機。四佛前現華表說依果。五白毫出眾表教從佛流。有此五相。故以為名。</p>
</div>
<div class='div-orig'><p>爾時諸菩薩及一切世間主作是思惟。</p>
</div>
<div class='div-commentary'><p style="margin-left:1em">此下海眾<span class='corr'>已</span>集。皆希佛境。故同念請。其請有二。初長行海眾念請。次偈頌供聲偈請。通請有四十句問。</p>
</div>
<div class='div-orig'><p>云何是諸佛地。云何是諸佛境界。云何是諸佛加持。云何是諸佛所行。云何是諸佛力。云何是諸佛無所畏。云何是諸佛三昧。云何是諸佛神通。云何是諸佛自在。云何是諸佛無能攝取。</p>
</div>
<div class='div-commentary'><p style="margin-left:1em">此十句問佛德用圓備。</p>
</div>
<div class='div-orig'><p>云何是諸佛眼。云何是諸佛耳。云何是諸佛鼻。云何是諸佛舌。云何是諸佛身。云何是諸佛意。云何是諸佛身光。云何是諸佛光明。云何是諸佛聲。云何是諸佛智。唯願世尊。哀愍我等開示演說。</p>
</div>
<div class='div-commentary'><p style="margin-left:1em">此十句問佛體相顯著。上二十句問果。</p>
</div>
<div class='div-orig'><p>又十方世界海一切諸佛。皆為諸菩薩說世界海。眾生海。法界安立海。佛海。佛波羅蜜海。佛解脫海。佛變化海。佛演說海。佛名號海。佛壽量海。</p>
</div>
<div class='div-commentary'><p style="margin-left:1em">此例舉十方佛為菩薩說十海。乃顯化用普周。</p>
</div>
<div class='div-orig'><p>及一切菩薩誓願海。一切菩薩發趣海。一切菩薩助道海。一切菩薩乘海。一切菩薩行海。一切菩薩出離海。一切菩薩神通海。一切菩薩波羅蜜海。一切菩薩地海。一切菩薩智海。願佛世尊。亦為我等。如是而說。</p>
</div>
<div class='div-commentary'><p style="margin-left:1em">此下十句問因德深廣。即此十海。<span class='corr'>已</span>從十信至等覺位。以問深故。此四十問但以果中十海為總。九會同答十海。一世界成就品答世界安立海。二華藏品答世界海。三名號品答如來名號海。四四聖諦品答演說海。五光明覺品至十忍品。別答十句因問通答眾生海。修因之人即所化生故。六阿僧祇品答變化海。長行舉數。偈中廣明變化重重微細難說。七壽量住處皆答壽量海。八不思議等五品別答二十句果問。總明佛海。就德深廣以顯佛故。九第八會答波羅蜜海。總攝諸位皆成行故。十第九會答解脫海。證入法界起大用故。上約通說。若約局說則當會答盡。此有二義。一現相答。具在下文。二者言說答。此有二義。一經來未盡。以遮那品後無結束。意在未來之經中答之。二者答二兼餘。謂正答世界安立及世界。則兼答餘三十八問故。</p>
<p style="margin-left:1em">補義曰前二十句問果。乃舉毗盧所證之果。後十句問因。正問取果之因。中間十句引例問果中十海。通是菩薩所求。故約諸位通修。從十信至等覺。位位普攝。故為普行。後三徧研窮皆此行也。故疏云九會同答。</p>
</div>
<div class='div-orig'><p>爾時諸菩薩威神力故。於一切供養具雲中。自然出音而說頌言。</p>

<div class="lg regular"><div class='lg-row'>無量劫中修行滿　菩提樹下成正覺</div>
<div class='lg-row'>為度眾生普現身　如雲充徧盡未來</div>
<div class='lg-row'>眾生有疑皆使斷　廣大信解悉令發</div>
<div class='lg-row'>無邊際苦普使除　諸佛安樂咸令證</div>
<div class='lg-row'>菩薩無數等剎塵　俱來此會同瞻仰</div>
<div class='lg-row'>願隨其意所應受　演說妙法除疑惑</div>
<div class='lg-row'>云何了知諸佛地　云何觀察如來境</div>
<div class='lg-row'>佛所加持無有邊　願示此法令清淨</div>
<div class='lg-row'>云何是佛所行處　而以智慧能明入</div>
<div class='lg-row'>佛力清淨廣無邊　為諸菩薩應開示</div>
<div class='lg-row'>云何廣大諸三昧　云何淨治無畏法</div>
<div class='lg-row'>神通力用不可量　願隨眾生心樂說</div>
<div class='lg-row'>諸佛法王如世主　所行自在無能制</div>
<div class='lg-row'>及餘一切廣大法　為利益故當開演</div>
<div class='lg-row'>佛眼云何無有量　耳鼻舌身亦復然</div>
<div class='lg-row'>意無有量復云何　願示能知此方便</div>
<div class='lg-row'>如諸剎海眾生海　法界所有安立海</div>
<div class='lg-row'>及諸佛海亦無邊　願為佛子咸開暢</div>
<div class='lg-row'>永出思議眾度海　普入解脫方便海</div>
<div class='lg-row'>所有一切法門海　此道場中願宣說</div>
</div></div>
<div class='div-commentary'><p style="margin-left:1em">此下供聲偈請。前在念請。今彰言請。使眾同曉。供具出音者前既為法興供。今乃以供宣心。不因撫擊。故曰自然。以彰供具即法界體故。其偈中所請者。即述前念請四十問意。</p>
</div>
<div class='div-orig'><p>爾時世尊知諸菩薩心之所念。即於面門眾齒之間。放佛剎微塵數光明。所謂眾寶華徧照光明。出種種音莊嚴法界光明。垂布微妙雲光明。十方佛坐道場現神變光明。一切寶燄雲蓋光明。充滿法界無礙光明。徧莊嚴一切佛剎光明。逈建立清淨金剛寶幢光明。普莊嚴菩薩眾會道場光明。妙音稱揚一切佛名號光明。如是等佛剎微塵數一一復有佛剎微塵數光明。以為眷屬。其光悉具眾妙寶色。普照十方各一億佛剎微塵數世界海。彼世界海諸菩薩眾。於光明中各得見此華藏莊嚴世界海。以佛神力。其光於彼一切菩薩眾會之前而說頌言。</p>

<div class="lg regular"><div class='lg-row'>無量劫中修行海　供養十方諸佛海</div>
<div class='lg-row'>化度一切眾生海　令成妙覺徧照尊</div>
<div class='lg-row'>毛孔之中出化雲　光明普照於十方</div>
<div class='lg-row'>應受化者咸開覺　令趣菩提淨無礙</div>
<div class='lg-row'>佛昔往來諸趣中　教化成熟諸羣生</div>
<div class='lg-row'>神通自在無邊量　一念皆令得解脫</div>
<div class='lg-row'>摩尼妙寶菩提樹　種種莊嚴悉殊特</div>
<div class='lg-row'>佛於其下成正覺　放大光明普威耀</div>
<div class='lg-row'>大音震吼徧十方　普為弘宣寂滅法</div>
<div class='lg-row'>隨諸眾生心所樂　種種方便令開曉</div>
<div class='lg-row'>往修諸度皆圓滿　等於千剎微塵數</div>
<div class='lg-row'>一切諸力悉<span class='corr'>已</span>成　汝等庶往同瞻禮</div>
<div class='lg-row'>十方佛子等剎塵　悉共歡喜而來集</div>
<div class='lg-row'><span class='corr'>已</span>雨諸雲為供養　今在佛前專覲仰</div>
<div class='lg-row'>如來一音無有量　能演契經深大海</div>
<div class='lg-row'>普雨妙法應羣心　彼兩足尊宜往見</div>
<div class='lg-row'>三世諸佛所有願　菩提樹下皆宣說</div>
<div class='lg-row'>一剎那中悉現前　汝可速詣如來所</div>
<div class='lg-row'>毗盧遮那大智海　面門舒光無不見</div>
<div class='lg-row'>今待眾集將演音　汝可往觀聞所說</div>
</div></div>
<div class='div-commentary'><p style="margin-left:1em">此下光召有緣。以前念請之菩薩。皆是法界緣起。故屬有緣。將答所問。以所問者乃法界海。則不止現前。故以光照法界海。以召集諸有緣海會眾也。齒門放光以齒具四十。以表答四十問。即以此光為教體故。次以佛神力而說頌言。即以光中之偈。說佛十號具足。正覺始成。故召十方齊往同觀聽法。故結云汝可往觀聞所說。</p>
</div>
<div class='div-orig'><p>爾時十方世界海一切眾會蒙佛光明所開覺<span class='corr'>已</span>。各共來詣毗盧遮那如來所親近供養。所謂此華藏莊嚴世界海東次有世界海。名清淨光蓮華莊嚴。彼世界種中。有國土名摩尼瓔珞金剛藏。佛號法水覺虗空無邊王。於彼如來大眾海中。有菩薩摩訶薩名觀察勝法蓮華幢。與世界海微塵數諸菩薩俱來詣佛所。各現十種菩薩身相雲。徧滿虗空而不散滅。復現十種雨一切寶蓮華光明雲。復現十種須彌寶峰雲。復現十種日輪光雲。復現十種寶華瓔珞雲。復現十種一切音樂雲。復現十種末香樹雲。復現十種塗香燒香眾色相雲。復現十種一切香樹雲。如是等世界海微塵數諸供養雲。悉徧虗空而不散滅。現是雲<span class='corr'>已</span>。向佛作禮以為供養。即於東方。各化作種種華光明藏師子之座。於其座上結加趺坐。此華藏世界海南。次有世界海。名一切寶月光明莊嚴藏。彼世界種中。有國土名無邊光圓滿莊嚴。佛號普智光明德須彌王。於彼如來大眾海中。有菩薩摩訶薩名普照法海慧。與世界海微塵數諸菩薩俱來詣佛所。各現十種一切莊嚴光明藏摩尼王雲。徧滿虗空而不散滅。復現十種雨一切寶莊嚴具普照耀摩尼王雲。復現十種寶燄熾然稱揚佛名號摩尼王雲。復現十種說一切佛法摩尼王雲。復現十種眾妙樹莊嚴道場摩尼王雲。復現十種寶光普照現眾化佛摩尼王雲。復現十種普現一切道場莊嚴像摩尼王雲。復現十種密燄燈說諸佛境界摩尼王雲。復現十種不思議佛剎宮殿像摩尼王雲。復現十種普現三世佛身像摩尼王雲。如是等世界海微塵數摩尼王雲。悉徧虗空而不散滅。現是雲<span class='corr'>已</span>。向佛作禮以為供養。即於南方。各化作帝青寶閻浮檀金蓮華藏師子之座。於其座上結加趺坐。此華藏世界海西次有世界海名可愛樂寶光明。彼世界種中。有國土名出生上妙資身具。佛號香燄功德寶莊嚴。於彼如來大眾海中。有菩薩摩訶薩名月光香燄普莊嚴。與世界海微塵數諸菩薩俱來詣佛所。各現十種一切寶香眾妙華樓閣雲。徧滿虗空而不散滅。復現十種無邊色相眾寶王樓閣雲。復現十種寶燈香燄樓閣雲。復現十種一切真珠樓閣雲。復現十種一切寶華樓閣雲。復現十種寶瓔珞莊嚴樓閣雲。復現十種普現十方一切莊嚴光明藏樓閣雲。復現十種眾寶末間錯莊嚴樓閣雲。復現十種眾寶周徧十方一切莊嚴樓閣雲。復現十種華門鐸網樓閣雲。如是等世界海微塵數樓閣雲。悉徧虗空而不散滅。現是雲<span class='corr'>已</span>。向佛作禮。以為供養。即於西方。各化作真金葉大寶藏師子之座。於其座上結加趺坐。此華藏世界海北次有世界海名毗瑠璃蓮華光圓滿藏。彼世界種中。有國土名優鉢羅華莊嚴。佛號普智幢音王。於彼如來大眾海中。有菩薩摩訶薩名師子奮迅光明。與世界海微塵數諸菩薩俱來詣佛所。各現十種一切香摩尼眾妙樹雲。徧滿虗空而不散滅。復現十種密葉妙香莊嚴樹雲。復現十種化現一切無邊色相樹莊嚴樹雲。復現十種一切華周布莊嚴樹雲。復現十種一切寶燄圓滿光莊嚴樹雲。復現十種現一切旃檀香菩薩身莊嚴樹雲。復現十種現往昔道場處不思議莊嚴樹雲。復現十種眾寶衣服藏如日光明樹雲。復現十種普發一切悅意音聲樹雲。如是等世界海微塵數樹雲。悉徧虗空而不散滅。現是雲<span class='corr'>已</span>。向佛作禮。以為供養。即於北方。各化作摩尼燈蓮華藏師子之座。於其座上結加趺坐。此華藏世界海東北方。次有世界海名閻浮檀金玻瓈色幢。彼世界種中。有國土名眾寶莊嚴。佛號一切法無畏燈。於彼如來大眾海中。有菩薩摩訶薩名最勝光明燈無盡功德藏。與世界海微塵數諸菩薩俱來詣佛所。各現十種無邊色相寶蓮華藏師子座雲。徧滿虗空而不散滅。復現十種摩尼王光明藏師子座雲。復現十種一切莊嚴具種種校飾師子座雲。復現十種眾寶鬘燈燄藏師子座雲。復現十種普雨寶瓔珞師子座雲。復現十種一切香華寶瓔珞藏師子座雲。復現十種示現一切佛座莊嚴摩尼王藏師子座雲。復現十種戶牖階砌及諸瓔珞一切莊嚴師子座雲。復現十種一切摩尼樹寶枝莖藏師子座雲。復現十種寶香間飾日光明藏師子座雲。如是等世界海微塵數師子座雲。悉徧虗空而不散滅。現是雲<span class='corr'>已</span>。向佛作禮。以為供養。即於東北方。各化作寶蓮華摩尼光幢師子之座。於其座上結加趺坐。此華藏世界海東南方。次有世界海名金莊嚴瑠璃光普照。彼世界種中。有國土名清淨香光明。佛號普喜深信王。於彼如來大眾海中。有菩薩摩訶薩名慧燈普明。與世界海微塵數諸菩薩俱來詣佛所。各現十種一切如意王摩尼帳雲。徧滿虗空而不散滅。復現十種帝青寶一切華莊嚴帳雲。復現十種一切香摩尼帳雲。復現十種寶燄燈帳雲。復現十種示現佛神通說法摩尼王帳雲。復現十種現一切衣服莊嚴色像摩尼帳雲。復現十種一切寶華叢光明帳雲。復現十種寶網鈴鐸音帳雲。復現十種摩尼為臺蓮華為網帳雲。復現十種現一切不思議莊嚴具色像帳雲。如是等世界海微塵數眾寶帳雲。悉徧虗空而不散滅。現是雲<span class='corr'>已</span>。向佛作禮。以為供養。即於東南方。各化作寶蓮華藏師子之座。於其座上結加趺坐。此華藏世界海西南方。次有世界海名日光徧照。彼世界種中。有國土名師子日光明。佛號普智光明音。於彼如來大眾海中。有菩薩摩訶薩名普華光燄髻。與世界海微塵數諸菩薩俱來詣佛所。各現十種眾妙莊嚴寶蓋雲。徧滿虗空而不散滅。復現十種光明莊嚴華蓋雲。復現十種無邊色真珠藏蓋雲。復現十種出一切菩薩悲愍音摩尼王蓋雲。復現十種眾妙寶燄鬘蓋雲。復現十種妙寶嚴飾垂網鐸蓋雲。復現十種摩尼樹枝莊嚴蓋雲。復現十種日光普照摩尼王蓋雲。復現十種一切塗香燒香蓋雲。復現十種旃檀藏蓋雲。復現十種廣大佛境界普光明莊嚴蓋雲。如是等世界海微塵數眾寶蓋雲。悉徧虗空而不散滅。現是雲<span class='corr'>已</span>。向佛作禮。以為供養。即於西南方。各化作帝青寶光燄莊嚴藏師子之座。於其座上結加趺坐。此華藏世界海西北方。次有世界海名寶光照耀。彼世界種中。有國土名眾香莊嚴。佛號無量巧德海光明。於彼如來大眾海中。有菩薩摩訶薩名無盡光摩尼王。與世界海微塵數諸菩薩俱來詣佛所。各現十種一切寶圓滿光雲。徧滿虗空而不散滅。復現十種一切寶燄圓滿光雲。復現十種一切妙華圓滿光雲。復現十種一切化佛圓滿光雲。復現十種十方佛土圓滿光雲。復現十種佛境界雷聲寶樹圓滿光雲。復現十種一切瑠璃寶摩尼王圓滿光雲。復現十種一念中現無邊眾生相圓滿光雲。復現十種演一切如來大願音圓滿光雲。復現十種演化一切眾生音摩尼王圓滿光雲。如是等世界海微塵數圓滿光雲。悉徧虗空而不散滅。現是雲<span class='corr'>已</span>。向佛作禮。以為供養。即於西北方。各化作無盡光明威德藏師子之座。於其座上結加趺坐。此華藏世界海下方。次有世界海名蓮華香妙德藏。彼世界種中。有國土名寶師子光明照耀。佛號法界光明。於彼如來大眾海中。有菩薩摩訶薩名法界光燄慧。與世界海微塵數諸菩薩俱來詣佛所。各現十種一切摩尼藏光明雲。徧滿虗空而不散滅。復現十種一切香光明雲。復現十種一切寶燄光明雲。復現十種出一切佛說法音光明雲。復現十種現一切佛土莊嚴光明雲。復現十種一切妙華樓閣光明雲。復現十種現一切劫中諸佛教化眾生事光明雲。復現十種一切無盡寶華蘂光明雲。復現十種一切莊嚴座光明雲。如是等世界海微塵數光明雲。悉徧虗空而不散滅。現是雲<span class='corr'>已</span>。向佛作禮。以為供養。即於下方。各化作寶燄燈蓮華藏師子之座。於其座上結加趺坐。此華藏世界海上方。次有世界海名摩尼寶照耀莊嚴。彼世界種中。有國土名無相妙光明。佛號無礙功德光明王。於彼如來大眾海中。有菩薩摩訶薩名無礙力精進慧。與世界海微塵數諸菩薩俱來詣佛所。各現十種無邊色相寶光燄雲。徧滿虗空而不散滅。復現十種摩尼寶網光燄雲。復現十種一切廣大佛土莊嚴光燄雲。復現十種一切妙香光燄雲。復現十種一切莊嚴光燄雲。復現十種諸佛變化光燄雲。復現十種眾妙樹華光燄雲。復現十種一切金剛光燄雲。復現十種說無邊菩薩行摩尼光燄雲。復現十種一切真珠燈光燄雲。如是等世界海微塵數光燄雲。悉徧虗空而不散滅。現是雲<span class='corr'>已</span>。向佛作禮。以為供養。即於上方。各化作演佛音聲光明蓮華藏師子之座。於其座上結加趺坐。如是等十億佛剎微塵數世界海中。有十億佛剎微塵數菩薩摩訶薩。一一各有世界海微塵數諸菩薩眾前後圍繞而來集會。是諸菩薩一一各現世界海微塵數種種莊嚴諸供養雲。悉徧虗空而不散滅。現是雲<span class='corr'>已</span>。向佛作禮。以為供養。隨所來方。各化作種種寶莊嚴師子之座。於其座上結加趺坐。</p>
</div>
<div class='div-commentary'><p style="margin-left:1em">此下所召雲奔。有三段。一同會道場。二現自在用。三聲光自述。所來集者。八方上下共有十方。從此華藏莊嚴世界海東。次第右遶。則以此毗盧遮那如來所居者二十重華藏為主剎。其所集者在此主剎之外。十方十剎。亦但舉其主剎為一重圍。若約無盡。則彼每方亦各有十。如是重重。如帝網孔。故經云有世界海。乃是此經之所說。今但舉一重以彰無盡耳。經中所明每方各有十事。一定方。二明土海。三辨世界名。四主佛。五主菩薩。六眷屬。七至佛所。八興供養。九獻供。十化座本方。如是十方一一皆有此十。故後總結文云。如是等十億佛剎微塵數世界海中。有十億佛剎微塵數菩薩。一一各有世界海微塵數菩薩前後圍繞。而來集會。由此結數觀之。則前十方世界海乃是近中央主剎鱗次之剎。但標一重之名耳。今結云十億佛剎微塵數世界海中。如此則每方各領有一億佛剎微塵數之世界海。如此乃顯其無盡無盡耳。</p>
</div>
<div class='div-orig'><p>如是坐<span class='corr'>已</span>。其諸菩薩身毛孔中。一一各現十世界海微塵數一切寶種種色光明。一一光中。悉現十世界海微塵數諸菩薩。皆坐蓮華藏師子之座。此諸菩薩。悉能徧入一切法界諸安立海。所有微塵。彼一一塵中。皆有十佛世界微塵數諸廣大剎。一一剎中。皆有三世諸佛世尊。此諸菩薩。悉能徧往。親近供養。於念念中。以夢自在示現法門。開悟世界海微塵數眾生。念念中以示現一切諸天歿生法門。開悟世界海微塵數眾生。念念中以說一切菩薩行法門。開悟世界海微塵數眾生。念念中以普震動一切剎歎佛功德神變法門。開悟世界海微塵數眾生。念念中以嚴淨一切佛國土顯示一切大願海法門。開悟世界海微塵數眾生。念念中以普攝一切眾生言詞佛音聲法門。開悟世界海微塵數眾生。念念中以能雨一切佛法雲法門。開悟世界海微塵數眾生。念念中以光明普照十方國土周徧法界示現神變法門。開悟世界海微塵數眾生。念念中以普現佛身充徧法界一切如來解脫力法門。開悟世界海微塵數眾生。念念中以普賢菩薩建立一切眾會道場海法門。開悟世界海微塵數眾生。如是普徧一切法界。隨眾生心。悉令開悟。念念中一一國土。各令如須彌山微塵數眾生。墮惡道者永離其苦。各令如須彌山微塵數眾生。住邪定者入正定聚。各令如須彌山微塵數眾生。隨其所樂生於天上。各令如須彌山微塵數眾生。安住聲聞辟支佛地。各令如須彌山微塵數眾生。事善知識具眾福行。各令如須彌山微塵數眾生。發於無上菩提之心。各令如須彌山微塵數眾生。趣於菩薩不退轉地。各令如須彌山微塵數眾生。得淨智眼見於如來所見一切諸平等法。各令如須彌山微塵數眾生。安住諸力諸願海中。以無盡智而為方便。淨諸佛國。各令如須彌山微塵數眾生。皆得安住毗盧遮那廣大願海生如來家。</p>
</div>
<div class='div-commentary'><p style="margin-left:1em">此下顯來集菩薩。各現自在之用。一一各有八事。一毛孔現光。二光中又現菩薩。三光中菩薩各入法界安立海中微塵。四彼一一塵各含廣剎。五一一剎中皆有如來。六所現菩薩各往如來所興供。七助佛揚化。八一一皆成大益。各於念念中。令須彌山微塵數眾生生如來家。疏釋此放光得益。具顯無盡。</p>
</div>
<div class='div-orig'><p>爾時諸菩薩光明中。同時發聲。說此頌言。</p>

<div class="lg regular"><div class='lg-row'>諸光明中出妙音　普徧十方一切國</div>
<div class='lg-row'>演說佛子諸功德　能入菩提之妙道</div>
<div class='lg-row'>劫海修行無厭倦　令苦眾生得解脫</div>
<div class='lg-row'>心無下劣及勞疲　佛子善入斯方便</div>
<div class='lg-row'>盡諸劫海修方便　無量無邊無有餘</div>
<div class='lg-row'>一切法門無不入　而恒說彼性寂滅</div>
<div class='lg-row'>三世諸佛所有願　一切修治悉令盡</div>
<div class='lg-row'>即以利益諸眾生　而為自行清淨業</div>
<div class='lg-row'>一切諸佛眾會中　普徧十方無不往</div>
<div class='lg-row'>皆以甚深智慧海　入彼如來寂滅法</div>
<div class='lg-row'>一一光明無有邊　悉入難思諸國土</div>
<div class='lg-row'>清淨智眼普能見　是諸菩薩所行境</div>
<div class='lg-row'>菩薩能住一毛端　徧動十方諸國土</div>
<div class='lg-row'>不令眾生有怖想　是其清淨方便地</div>
<div class='lg-row'>一一塵中無量身　復現種種莊嚴剎</div>
<div class='lg-row'>一念歿生普令見　獲無礙慧莊嚴者</div>
<div class='lg-row'>三世所有一切劫　一剎那中悉能現</div>
<div class='lg-row'>知身如幻無體相　證明法性無礙者</div>
<div class='lg-row'>普賢勝行皆能入　一切眾生悉樂見</div>
<div class='lg-row'>佛子能住此法門　諸光明中大音吼</div>
</div></div>
<div class='div-commentary'><p style="margin-left:1em">此下光聲自述。前既光聲召命。今亦光聲自述。以菩薩位極用窮深廣。若非自述。時眾難知。文有十頌。至諸光明中大音吼止。</p>
</div>
<div class='div-orig'><p>爾時世尊。欲令一切菩薩大眾得於如來無邊境界神通力故。放眉間光。此光名一切菩薩智光明。普照耀十方藏。其狀猶如寶色燈雲。徧照十方一切佛剎。其中國土及以眾生悉令顯現。又普震動諸世界網。一一塵中現無數佛。隨諸眾生性欲不同。普雨三世一切諸佛妙法輪雲。顯示如來波羅蜜海。又雨無量諸出離雲。令諸眾生永度生死。復雨諸佛大願之雲。顯示十方諸世界中普賢菩薩道場眾會。作是事<span class='corr'>已</span>。右繞於佛。從足下入。爾時佛前有大蓮華忽然出現。其華具有十種莊嚴。一切蓮華所不能及。所謂眾寶間錯以為其莖。摩尼寶王以為其藏。法界眾寶普作其葉。諸香摩尼以為其鬚。閻浮檀金莊嚴其臺。妙網覆上。光色清淨。於一念中。示現無邊諸佛神變。普能發起一切音聲。摩尼寶王影現佛身。於音聲中。普能演說一切菩薩所修行願。此華生<span class='corr'>已</span>一念之間。於如來白毫相中有菩薩摩訶薩。名一切法勝音。與世界海微塵數諸菩薩眾俱時而出。右繞如來經無量帀。禮佛足<span class='corr'>已</span>。時勝音菩薩坐蓮華臺。諸菩薩眾坐蓮華鬚。各於其上次第而坐。其一切法勝音菩薩。了深法界生大歡喜。入佛所行智無疑滯。入不可測佛法身海。往一切剎諸如來所。身諸毛孔悉現神通。念念普觀一切法界。十方諸佛共與其力。令普安住一切三昧。盡未來劫。常見諸佛無邊法界功德海身。乃至一切三昧解脫神通變化。即於眾中。承佛威神觀察十方。而說頌曰。</p>

<div class="lg regular"><div class='lg-row'>佛身充滿於法界　普現一切眾生前</div>
<div class='lg-row'>隨緣赴感靡不周　而恒處此菩提座</div>
<div class='lg-row'>如來一一毛孔中　一切剎塵諸佛坐</div>
<div class='lg-row'>菩薩眾會共圍繞　演說普賢之勝行</div>
<div class='lg-row'>如來安處菩提座　一毛示現多剎海</div>
<div class='lg-row'>一一毛現悉亦然　如是普周於法界</div>
<div class='lg-row'>一一剎中悉安坐　一切剎土皆周徧</div>
<div class='lg-row'>十方菩薩如雲集　莫不咸來詣道場</div>
<div class='lg-row'>一切剎土微塵數　功德光明菩薩海</div>
<div class='lg-row'>普在如來眾會中　乃至法界咸充徧</div>
<div class='lg-row'>法界微塵諸剎土　一切眾中皆出現</div>
<div class='lg-row'>如是分身智境界　普賢行中能建立</div>
<div class='lg-row'>一切諸佛眾會中　勝智菩薩僉然坐</div>
<div class='lg-row'>各各聽法生歡喜　處處修行無量劫</div>
<div class='lg-row'><span class='corr'>已</span>入普賢廣大願　各各出生眾佛法</div>
<div class='lg-row'>毗盧遮那法海中　修行克證如來地</div>
<div class='lg-row'>普賢菩薩所開覺　一切如來同讚喜</div>
<div class='lg-row'><span class='corr'>已</span>獲諸佛大神通　法界周流無不徧</div>
<div class='lg-row'>一切剎土微塵數　常現身雲悉充滿</div>
<div class='lg-row'>普為眾生放大光　各雨法雨稱其心</div>
</div><p>爾時眾中。復有菩薩摩訶薩。名觀察一切勝法蓮華光慧王。承佛威神觀察十方。而說頌曰。</p>

<div class="lg regular"><div class='lg-row'>如來甚深智　普入於法界　能隨三世轉</div>
<div class='lg-row'>與世為明導　諸佛同法身　無依無差別</div>
<div class='lg-row'>隨諸眾生意　令見佛色形　具足一切智</div>
<div class='lg-row'>徧知一切法　一切國土中　一切無不現</div>
<div class='lg-row'>佛身及光明　色相不思議　眾生信樂者</div>
<div class='lg-row'>隨應悉令見　於一佛身上　化為無量佛</div>
<div class='lg-row'>雷音徧眾剎　演法深如海　一一毛孔中</div>
<div class='lg-row'>光網徧十方　演佛妙音聲　調彼難調者</div>
<div class='lg-row'>如來光明中　常出深妙音　讚佛功德海</div>
<div class='lg-row'>及菩薩所行　佛轉正法輪　無量無有邊</div>
<div class='lg-row'>所說法無等　淺智不能測　一切世界中</div>
<div class='lg-row'>現身成正覺　各各起神變　法界悉充滿</div>
<div class='lg-row'>如來一一身　現佛等眾生　一切微塵剎</div>
<div class='lg-row'>普現神通力</div>
</div><p>爾時眾中。復有菩薩摩訶薩。名法喜慧光明。承佛威神觀察十方。而說頌言。</p>

<div class="lg regular"><div class='lg-row'>佛身常顯現　法界悉充滿　恒演廣大音</div>
<div class='lg-row'>普震十方國　如來普現身　徧入於世間</div>
<div class='lg-row'>隨眾生樂欲　顯示神通力　佛隨眾生心</div>
<div class='lg-row'>普現於其前　眾生所見者　皆是佛神力</div>
<div class='lg-row'>光明無有邊　說法亦無量　佛子隨其智</div>
<div class='lg-row'>能入能觀察　佛身無有生　而能示出生</div>
<div class='lg-row'>法性如虗空　諸佛於中住　無住亦無去</div>
<div class='lg-row'>處處皆見佛　光明靡不周　名稱悉遠聞</div>
<div class='lg-row'>無體無住處　亦無生可得　無相亦無形</div>
<div class='lg-row'>所現皆如影　佛隨眾生心　為興大法雲</div>
<div class='lg-row'>種種方便門　示悟而調伏　一切世界中</div>
<div class='lg-row'>見佛坐道場　大眾所圍繞　照耀十方國</div>
<div class='lg-row'>一切諸佛身　皆有無盡相　示現雖無量</div>
<div class='lg-row'>色相終不盡</div>
</div><p>爾時眾中。復有菩薩摩訶薩。名香燄光普明慧。承佛威神觀察十方。而說頌曰。</p>

<div class="lg regular"><div class='lg-row'>此會諸菩薩　入佛難思地　一一皆能見</div>
<div class='lg-row'>一切佛神力　智身能徧入　一切剎微塵</div>
<div class='lg-row'>見身在彼中　普見於諸佛　如影現眾剎</div>
<div class='lg-row'>一切如來所　於彼一切中　悉現神通事</div>
<div class='lg-row'>普賢諸行願　修治<span class='corr'>已</span>明潔　能於一切剎</div>
<div class='lg-row'>普見佛神變　身住一切處　一切皆平等</div>
<div class='lg-row'>智能如是行　入佛之境界　<span class='corr'>已</span>證如來智</div>
<div class='lg-row'>等照於法界　普入佛毛孔　一切諸剎海</div>
<div class='lg-row'>一切佛國土　皆現神通力　示現種種身</div>
<div class='lg-row'>及種種名號　能於一念頃　普現諸神變</div>
<div class='lg-row'>道場成正覺　及轉妙法輪　一切廣大剎</div>
<div class='lg-row'>億劫不思議　菩薩三昧中　一念皆能現</div>
<div class='lg-row'>一切諸佛土　一一諸菩薩　普入於佛身</div>
<div class='lg-row'>無邊亦無盡</div>
</div><p>爾時眾中。復有菩薩摩訶薩。名師子奮迅慧光明。承佛威神徧觀十方。而說頌曰。</p>

<div class="lg regular"><div class='lg-row'>毗盧遮那佛　能轉正法輪　法界諸國土</div>
<div class='lg-row'>如雲悉周徧　十方中所有　諸大世界海</div>
<div class='lg-row'>佛神通願力　處處轉法輪　一切諸剎土</div>
<div class='lg-row'>廣大眾會中　名號各不同　隨應演妙法</div>
<div class='lg-row'>如來大威力　普賢願所成　一切國土中</div>
<div class='lg-row'>妙音無不至　佛身等剎塵　普雨於法雨</div>
<div class='lg-row'>無生無差別　現一切世間　無數諸億劫</div>
<div class='lg-row'>一切塵剎中　往昔所行事　妙音咸具演</div>
<div class='lg-row'>十方塵國土　光網悉周徧　光中悉有佛</div>
<div class='lg-row'>普化諸羣生　佛身無差別　充滿於法界</div>
<div class='lg-row'>能令見色身　隨機善調伏　三世一切剎</div>
<div class='lg-row'>所有眾導師　種種名號殊　為說皆令見</div>
<div class='lg-row'>過未及現在　一切諸如來　所轉妙法輪</div>
<div class='lg-row'>此會皆得聞</div>
</div><p>爾時眾中。復有菩薩摩訶薩。名法海慧功德藏。承佛威神觀察十方。而說頌曰。</p>

<div class="lg regular"><div class='lg-row'>此會諸佛子　善修眾智慧　斯人<span class='corr'>已</span>能入</div>
<div class='lg-row'>如是方便門　一一國土中　普演廣大音</div>
<div class='lg-row'>說佛所行處　周聞十方剎　一一心念中</div>
<div class='lg-row'>普觀一切法　安住真如地　了達諸法海</div>
<div class='lg-row'>一一佛身中　億劫不思議　修習波羅蜜</div>
<div class='lg-row'>及嚴淨國土　一一微塵中　能證一切法</div>
<div class='lg-row'>如是無所礙　周行十方國　一一佛剎中</div>
<div class='lg-row'>往詣悉無餘　見佛神通力　入佛所行處</div>
<div class='lg-row'>諸佛廣大音　法界靡不聞　菩薩能了知</div>
<div class='lg-row'>善入音聲海　劫海演妙音　其音等無別</div>
<div class='lg-row'>智周三世者　入彼音聲地　眾生所有音</div>
<div class='lg-row'>及佛自在聲　獲得音聲智　一切皆能了</div>
<div class='lg-row'>從地而得地　住於力地中　億劫勤修行</div>
<div class='lg-row'>所獲法如是</div>
</div><p>爾時眾中。復有菩薩摩訶薩。名慧燈普明。承佛威神。觀察十方。而說頌曰。</p>

<div class="lg regular"><div class='lg-row'>一切諸如來　遠離於眾相　若能知是法</div>
<div class='lg-row'>乃見世導師　菩薩三昧中　慧光普明了</div>
<div class='lg-row'>能知一切佛　自在之體性　見佛真實體</div>
<div class='lg-row'>則悟甚深法　普觀於法界　隨願而受身</div>
<div class='lg-row'>從於福海生　安住於智地　觀察一切法</div>
<div class='lg-row'>修行最勝道　一切佛剎中　一切如來所</div>
<div class='lg-row'>如是徧法界　悉見真實體　十方廣大剎</div>
<div class='lg-row'>億劫勤修行　能遊正徧知　一切諸法海</div>
<div class='lg-row'>唯一堅密身　一切塵中見　無生亦無相</div>
<div class='lg-row'>普現於諸國　隨諸眾生心　普現於其前</div>
<div class='lg-row'>種種示調伏　速令向佛道　以佛威神故</div>
<div class='lg-row'>出現諸菩薩　佛力所加持　普見諸如來</div>
<div class='lg-row'>一切眾導師　無量威神力　開悟諸菩薩</div>
<div class='lg-row'>法界悉周徧</div>
</div><p>爾時眾中。復有菩薩摩訶薩。名華燄髻普明智。承佛威神。觀察十方。而說頌曰。</p>

<div class="lg regular"><div class='lg-row'>一切國土中　普演微妙音　稱揚佛功德</div>
<div class='lg-row'>法界悉充滿　佛以法為身　清淨如虗空</div>
<div class='lg-row'>所現眾色形　令入此法中　若有深信喜</div>
<div class='lg-row'>及為佛攝受　當知如是人　能生了佛智</div>
<div class='lg-row'>諸有少智者　不能知此法　慧眼清淨人</div>
<div class='lg-row'>於此乃能見　以佛威神力　觀察一切法</div>
<div class='lg-row'>入住及出時　所見皆明了　一切諸法中</div>
<div class='lg-row'>法門無有邊　成就一切智　入於深法海</div>
<div class='lg-row'>安住佛國土　出興一切智　無去亦無來</div>
<div class='lg-row'>諸佛法如是　一切眾生海　佛身如影現</div>
<div class='lg-row'>隨其解差別　如是見導師　一切毛孔中</div>
<div class='lg-row'>各各現神通　修行普賢願　清淨者能見</div>
<div class='lg-row'>佛以一一身　處處轉法輪　法界悉周徧</div>
<div class='lg-row'>思議莫能及</div>
</div><p>爾時眾中。復有菩薩摩訶薩。名威德慧無盡光。承佛威神。觀察十方。而說頌曰。</p>

<div class="lg regular"><div class='lg-row'>一一佛剎中　處處坐道場　眾會共圍繞</div>
<div class='lg-row'>魔軍悉摧伏　佛身放光明　徧滿於十方</div>
<div class='lg-row'>隨應而示現　色相非一種　一一微塵內</div>
<div class='lg-row'>光明悉充滿　普見十方土　種種各差別</div>
<div class='lg-row'>十方諸剎海　種種無量剎　悉平坦清淨</div>
<div class='lg-row'>帝青寶所成　或覆或傍住　或似蓮華合</div>
<div class='lg-row'>或圓或四方　種種眾形相　法界諸剎土</div>
<div class='lg-row'>周行無所礙　一切眾會中　常轉妙法輪</div>
<div class='lg-row'>佛身不思議　國土悉在中　於其一切處</div>
<div class='lg-row'>導世演真法　所轉妙法輪　法性無差別</div>
<div class='lg-row'>依於一實理　演說諸法相　佛以圓滿音</div>
<div class='lg-row'>闡明真實理　隨其解差別　現無盡法門</div>
<div class='lg-row'>一切剎土中　見佛坐道場　佛身如影現</div>
<div class='lg-row'>生滅不可得</div>
</div><p>爾時眾中。復有菩薩摩訶薩。名法界普明慧。承佛威神。觀察十方。而說頌曰。</p>

<div class="lg regular"><div class='lg-row'>如來微妙身　色相不思議　見者生歡喜</div>
<div class='lg-row'>恭敬信樂法　佛身一切相　悉現無量佛</div>
<div class='lg-row'>普入十方界　一一微塵中　十方國土海</div>
<div class='lg-row'>無量無邊佛　咸於念念中　各各現神通</div>
<div class='lg-row'>大智諸菩薩　深入於法海　佛力所加持</div>
<div class='lg-row'>能知此方便　若有<span class='corr'>已</span>安住　普賢諸行願</div>
<div class='lg-row'>見彼眾國土　一切佛神力　若人有信解</div>
<div class='lg-row'>及以諸大願　具足深智慧　通達一切法</div>
<div class='lg-row'>能於諸佛身　一一而觀察　色聲無所礙</div>
<div class='lg-row'>了達於諸境　能於諸佛身　安住智所行</div>
<div class='lg-row'>速入如來地　普攝於法界　佛剎微塵數</div>
<div class='lg-row'>如是諸國土　能令一念中　一一塵中現</div>
<div class='lg-row'>一切諸國土　及以神通事　悉現一剎中</div>
<div class='lg-row'>菩薩力如是</div>
</div><p>爾時眾中。復有菩薩摩訶薩。名精進力無礙慧。承佛威神。觀察十方。而說頌曰。</p>

<div class="lg regular"><div class='lg-row'>佛演一妙音　周聞十方剎　眾音悉具足</div>
<div class='lg-row'>法雨皆充徧　一切言詞海　一切隨類音</div>
<div class='lg-row'>一切佛剎中　轉於淨法輪　一切諸國土</div>
<div class='lg-row'>悉見佛神變　聽佛說法音　聞<span class='corr'>已</span>趣菩提</div>
<div class='lg-row'>法界諸國土　一一微塵中　如來解脫力</div>
<div class='lg-row'>於彼普現身　法身同虗空　無礙無差別</div>
<div class='lg-row'>色形如影像　種種眾相現　影像無方所</div>
<div class='lg-row'>如空無體性　智慧廣大人　了達其平等</div>
<div class='lg-row'>佛身不可取　無生無起作　應物普現前</div>
<div class='lg-row'>平等如虗空　十方所有佛　盡入一毛孔</div>
<div class='lg-row'>各各現神通　智眼能觀見　毗盧遮那佛</div>
<div class='lg-row'>願力周法界　一切國土中　恒轉無上輪</div>
<div class='lg-row'>一毛現神變　一切佛同說　經於無量劫</div>
<div class='lg-row'>不得其邊際</div>
</div><p>如此四天下道場中。以佛神力。十方各有一億世界海微塵數諸菩薩眾。而來集會。應知一切世界海。一一四天下諸道場中。悉亦如是。</p>
</div>
<div class='div-commentary'><p style="margin-left:1em">此下大文第四現瑞表法。上所現相。但召有緣。今眾既集將陳法海。故重現斯瑞。瑞文有三。初光示法主。欲令大眾得如來神通力故。次現華表義。通表所詮佛華嚴故。三現眾表教。法藉人弘故。光照十方從足下入者。足表佛所履。意顯從中道果智為法界體。是菩薩所履。以證入故。有大蓮華忽然出現。然蓮華亦別表華藏。為佛所淨。忽然現者。依理起事。難測量故。蓮華莊嚴。具表嚴成果體。故下其華生<span class='corr'>已</span>。於白毫中有菩薩出者。意表果智為因心故。名勝音者。所詮教法圓滿故曰勝音。與眷屬俱者表此圓教攝羣經為眷屬故。次下勝音說偈讚佛。為稱揚佛德。既至任力稱揚。自申罔極之情。顯佛無涯之德。故觀察十方而說頌言。頌中總相讚佛。亦含諸問。疏各有所屬。初眉中所出菩薩。讚其十方菩薩一一各說偈讚。即為十段。各讚不同。總是讚佛功德。結云一切世界海。一一四天下諸道場中。悉亦如是。以彰法界同體也。此上結云。十方各有一億世界海微塵數諸菩薩眾而來雲集。乃通結前光召十方。各一億世界海微塵數之眾。意謂此一四天下。有此道場。然彼一一世界海中世界。皆有四天下。一一如此之集會。正顯主伴重重。極十方而齊唱也。但深觀結文。自見無盡之意。</p>
<p style="margin-left:1em">遠方便竟。</p>
<p style="margin-left:1em">如來現相品竟。</p>
</div></div>
<p class='juan'>大方廣佛華嚴經綱要卷第六</p></div>
</div><!-- end of div[@id='body'] -->
</body></html>