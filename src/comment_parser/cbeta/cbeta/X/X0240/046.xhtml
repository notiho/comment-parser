<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu90' />大方廣佛華嚴經綱要卷第四十六</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu91' />
<div class='div-other'>
<p class='h3'>佛不思議法品第三十三之上</p>
<div class='div-commentary'><p style="margin-left:1em">初來意。先通後別。通則此下五品為答第二會初如來地等十句問。故古德但有三品答前。謂前明修生之因。乃差別因圓。今辨修生之果。顯差別果滿。因圓果滿故次來也。若答前問何以重請。由因果隔絕。念法希聞。因德尚深。果必玄妙。故念請耳。別明此品。則前品因終。此品果始。故次來也。二釋名者。如來果法逈超言慮。故以為名。斯即佛之不思議法也。三宗趣者。先總後別。總明說佛果德體用。心言罔及為宗。令總忘言絕想。速滿為趣。別就宗中三門分別。一通別佛德。二別顯義相。三顯不思議之義。初辨佛德。若說百四十不共佛法。通於權小。若五法攝大覺性猶通於權。若言唯一味實德者。約理頓說。若言具無盡德。是此所明。故後文中初標十問。答具多門。類通十方一一無盡。二別顯義相者。諸佛功德不出二種。一者修生。二者本有。初謂信等本無今有。後謂真如具性功德。此二無礙。應成四句。一唯修生。二唯本有。以性相區分故。三本有修生。謂如來藏待彼了因。本隱今顯故。四修生本有。無分別智冥符理故。若權教所明。二德不雜。法報四句亦有差殊。依此經宗。雖有四義而無四事。本有如真金。修生如嚴具。然由嚴具方顯金德。嚴具無體。全攬金成。故唯金不礙嚴具。唯法身而不礙報化。唯嚴具亦然。既互全收故十身無礙。八相該於法界。丈六遍於十方。諸根毛孔各無限量。亦不礙量。量與無量無有障礙。三顯不思議義者。泛明有四。一理妙難測。二事廣難知。三行深越世。四果用超情。今文通四。正辨後一。就後一中復開為四。一何者不思議。略辨十種。一智超世表。二悲越常情。三無思成事。四同染恒淨。五所作祕密。六業用廣大。七多少即入。八分圓自在。九依正無礙十理事一味。文並具之。二於何不思議。此有四位。一過世間。二越權小。三超因位。四顯法自體。三云何不思議。亦有四種。謂非聞思修及報智境故。四何用不思議。亦有四種。謂令信向故。起行求故。隨分證故。圓滿得故。前並是宗。唯何用為趣即此宗趣。可以釋名。</p>
</div>
<div class='div-orig'><p>爾時大會中有諸菩薩作是念。</p>
</div>
<div class='div-commentary'><p style="margin-left:1em">次正釋文。五品分二。初品總明佛德。後四別顯佛德。古德後二為平等因果。此但三品果法。今依賢首初品總顯佛德體用。次品別顯勝德之相。後品別顯勝德用益。又初品明德。次品明相。後品明好。今初分四。一請分。二加分。三證分。四說分。初中二。先明請人。作是念。乃念請也。</p>
</div>
<div class='div-orig'><p>諸佛國土云何不思議。諸佛本願云何不思議。諸佛種性云何不思議。諸佛出現云何不思議。諸佛身云何不思議。諸佛音聲云何不思議。諸佛智慧云何不思議。諸佛自在云何不思議。諸佛無礙云何不思議。諸佛解脫云何不思議。</p>
</div>
<div class='div-commentary'><p style="margin-left:1em">後正顯所念。十法皆云不思議者即前果用超情。離於說相。故此十句。義並多含。皆通真應。然此十句。攝前普光二十句所成果問。謂身攝六根。智攝佛境佛地及最勝三問。自在攝五。一神力。二神通。三十力。四無畏。五三昧。此並前開此合。前境界中開出國土。所化所依之境故。前所行中。開出出現本願種性。種性即悲智之行。本願就因辨行故。出現是佛普賢行故。出現與行互有寬陿。下出現品行是其一故。前之無礙。此開解脫。作用無礙名解脫故。所以開合者顯義無方故。名多同者顯不異故。音聲即辨。此十義相。第二會中<span class='corr'>已</span>釋。至下說分重明。</p>
</div>
<div class='div-orig'><p>爾時世尊知諸菩薩心之所念。則以神力加持智慧攝受。光明照耀威勢充滿。令青蓮華藏菩薩住佛無畏。入佛法界。獲佛威德神通自在。得佛無礙廣大觀察。知一切佛種性次第。住不可說佛法方便。</p>
</div>
<div class='div-commentary'><p style="margin-left:1em">第二加分中三。初加。因神知機故。次則以下顯加相。三業加故。初句總。餘句別。謂意語身。以光即教光故。後青蓮華下加所為為。具說德故。文有八句。一外制無畏。二內證深寂。此意業勝。三威德內充。四神用外徹。此身業勝。五具四無礙。是語業勝。六徧觀機教。為廣大。七知性無差。為次第。八授說善巧。為方便。皆說德也。所以加青蓮華藏者。果德離言。藉因顯故。因果同時故。性德無染。最超勝故。一德具含一切德故。</p>
</div>
<div class='div-orig'><p>爾時青蓮華藏菩薩。則能通達無礙法界。則能安住離障深行。則能成滿普賢大願。則能知見一切佛法。以大悲心。觀察眾生欲令清淨。精勤修習無有厭怠。受行一切諸菩薩法。於一念中出生佛智。解了一切無盡智門。總持辨才皆悉具足。</p>
</div>
<div class='div-commentary'><p style="margin-left:1em">第三證分。十句。初四句自利。次三句利他。上皆自分。於一念下三句勝進。</p>
</div>
<div class='div-orig'><p>承佛神力告蓮華藏菩薩言。</p>
</div>
<div class='div-commentary'><p style="margin-left:1em">第四說分。分二。先承力總告。告蓮華藏者。非同佛心。無以受德。故亦名蓮華。不言青者。不礙能說為最勝故。</p>
</div>
<div class='div-orig'><p>佛子。諸佛世尊有無量住。所謂常住大悲。住種種身作諸佛事。住平等意轉淨法輪。住四辨才說無量法。住不思議一切佛法。住清淨音徧無量土。住不可說甚深法界。住現一切最勝神通。住能開示無有障礙究竟之法。</p>
</div>
<div class='div-commentary'><p style="margin-left:1em">後正顯佛德。略有二義。一總下五品。共答十問。此品答佛種性。佛以功德為種性故。次二品答身。次一品答本願。後一品答出現。其國土問初會<span class='corr'>已</span>廣。餘或經來未盡。或前後攝之。二者此品具答十問。謂佛德無量。略顯三十二門。門門皆具答十。有三百二十德。以顯無盡。欲彰佛德一具一切故。亦顯所問能包含故。而其標門之名多不同前者。為顯佛德無邊量故。文分為十。初二門答國土問。第二念念出生下二門答本願問。第三不思議境界下二門答種性問。第四普入下二門答出現問。第五離過清淨五門答身問。第六演說下二門答音聲問。第七最勝下三門答智慧問。第八自在下八門答自在問。第九決定下三門答無礙問。第十一切智住下三門答解脫問。以身及自在答前普光。諸問多故用門亦多。而文多有三。謂標釋結。今初二門答國土者。國土即是所依所住。初門明其常住法門。後門明其徧住法界。不唯國土不在方所為真土也。今初文二。初標後釋。釋中九句。顯如來應機說法。含答十問則十問皆成住處。下皆倣之。一起應之心答種性問。悲為種性故。二演法之身答身問。三演法之意答本願問。本願平等利一切故。四能轉之辯答音聲問。音出辯故五。所轉之法答自在問。自在不思議故。六轉音周徧答國土問。國土是音所至故。七所顯之理答智慧問。智慧能住法界故。八能化之通答神通問。九演法之益答無礙問。文唯九句。脫於出現。或通前諸句。出現皆能作前九故。答此十問既爾。答初二會類例可知。</p>
</div>
<div class='div-orig'><p>佛子。諸佛世尊有十種法。普徧無量無邊法界。何等為十。所謂一切諸佛有無邊際身。色相清淨普入諸趣而無染著。一切諸佛有無邊際無障礙眼。於一切法悉能明見。一切諸佛有無邊際無障礙耳。悉能解了一切音聲。一切諸佛有無邊際鼻。能到諸佛自在彼岸。一切諸佛有廣長舌。出妙音聲周徧法界。一切諸佛有無邊際身。應眾生心咸令得見。一切諸佛有無邊際意。住於無礙平等法身。一切諸佛有無邊際無礙解脫。示現無盡大神通力。一切諸佛有無邊際清淨世界。隨眾生樂現眾佛土。具足無量種種莊嚴。而於其中不生染著。一切諸佛有無邊際菩薩行願。得圓滿智遊戲自在。悉能通達一切佛法。佛子。是為如來應正等覺普徧法界無邊際十種佛法。</p>
</div>
<div class='div-commentary'><p style="margin-left:1em">二普遍法界者。明其遍住。謂六根三業皆遍一法界土故。標中無量是事法界。無邊是理法界。此二無礙。及事事無礙法界。並為所遍。列中則顯前十皆遍。一無遍身含答三問。一正答身。其普遍諸趣是有悲性。及出現義。次六是身別相。亦是於身兼答普光眼等六問。出妙音聲答音聲問。第八答三問。謂無礙答第九。解脫答第十。神通力答自在。第九別答國土。第十答本願及智慧問。</p>
<p style="margin-left:1em">上初二門答國土問。</p>
</div>
<div class='div-orig'><p>佛子。諸佛世尊有十種念念出生智。何等為十。所謂一切諸佛於一念中。悉能示現無量世界從天來下。一切諸佛於一念中。悉能示現無量世界菩薩受生。一切諸佛於一念中。悉能示現無量世界出家學道。一切諸佛於一念中。悉能示現無量世界菩提樹下成等正覺。一切諸佛於一念中。悉能示現無量世界轉妙法輪。一切諸佛於一念中。悉能示現無量世界教化眾生供養諸佛。一切諸佛於一念中。悉能示現無量世界不可言說種種佛身。一切諸佛於一念中。悉能示現無量世界種種莊嚴無數莊嚴如來自在一切智藏。一切諸佛於一念中。悉能示現無量世界無量無數清淨眾生。一切諸佛於一念中。悉能示現無量世界三世諸佛種種根性。種種精進種種行解。於三世中成等正覺。是為十。</p>
</div>
<div class='div-commentary'><p style="margin-left:1em">第二二門答本願問。此門明乘願現其八相。後門明願不失時。今初。然願以後得智為體。從其願智。生八相等非生智也。別中一願下生。二受生種族。三學解脫道。四明其出現。五音聲。六化生嚴國。七現身。八自在相嚴福嚴。嚴如來藏故。九是無礙。十即智慧正徧知故。</p>
</div>
<div class='div-orig'><p>佛子。諸佛世尊有十種不失時。何等為十。所謂一切諸佛成等正覺不失時。一切諸佛成熟有緣不失時。一切諸佛授菩薩記不失時。一切諸佛隨眾生心示現神力不失時。一切諸佛隨眾生解示現佛身不失時。一切諸佛住於大捨不失時。一切諸佛入諸聚落不失時。一切諸佛攝諸淨信不失時。一切諸佛調惡眾生不失時。一切諸佛現不思議諸佛神通不失時。是為十。</p>
</div>
<div class='div-commentary'><p style="margin-left:1em">二不失時者。行止在緣。根熟化現。未熟便捨。非願不周。若機熟失時便違本願。別中一出現。二成本願有緣。三知種性與記。四自在。五現身。六智住於捨。七六根無礙。八淨國攝信。九強音調惡。十即不思議解脫。</p>
<p style="margin-left:1em">上二門答本願問。</p>
</div>
<div class='div-orig'><p>佛子。諸佛世尊有十種無比不思議境界。何以為十。所謂一切諸佛一切趺坐徧滿十方無量世界。一切諸佛說一義句悉能開示一切佛法。一切諸佛放一光明悉能徧照一切世界。一切諸佛於一身中悉能示現一切諸身。一切諸佛於一處中悉能示現一切世界。一切諸佛於一智中悉能決了一切諸法無所罣礙。一切諸佛於一念中悉能徧往十方世界。一切諸佛於一念中悉現如來無量威德。一切諸佛於一念中普緣三世佛及眾生心無雜亂。一切諸佛於一念中與去來今一切諸佛體同無二。是為十。</p>
</div>
<div class='div-commentary'><p style="margin-left:1em">第三二門答種性問。此門雙明報應。種性皆真正故。後門唯明法界種性。今初體相超言念故。云何思議。下位不及故云無比。別中一聲二音三乘願放光。如其本願所得光故。四出現。五國土。六智慧。七自在。八威德種族。九無雜之礙。十解脫體同。上之五段皆略指陳。兼答十問。<span class='corr'>已</span>下恐繁不顯。</p>
</div>
<div class='div-orig'><p>佛子。諸佛世尊能出生十種智。何者為十。所謂一切諸佛知一切法無所趣向而能出生迴向願智。一切諸佛知一切法皆無有身而能出生清淨身智。一切諸佛知一切法本來無二而能出生能覺悟智。一切諸佛知一切法無我無眾生而能出生調眾生智。一切諸佛知一切法本來無相而能出生了諸相智。一切諸佛知一切世界無有成壞而能出生了成壞智。一切諸佛知一切法無有造作而能出生知業果智。一切諸佛知一切法無有言說而能出生了言說智一切諸佛知一切法無有染淨而能出生知染淨智。一切諸佛知一切法無有生滅而能出生了生滅智。是為十。</p>
</div>
<div class='div-commentary'><p style="margin-left:1em">二出生智者。明法身為種性也。從無性中出其智慧。非答智慧故。別中十各二句。皆上句知性。即無性之性為能生。後句出生智用。</p>
<p style="margin-left:1em">上二門答種性問。</p>
</div>
<div class='div-orig'><p>佛子。諸佛世尊有十種普入法。何等為十。所謂一切諸佛有淨妙身普入三世。一切諸佛皆悉具足三種自在普化眾生。一切諸佛皆悉具足諸陀羅尼。普能受持一切佛法。一切諸佛皆悉具足四種辯才。普轉一切清淨法輪。一切諸佛皆悉具足平等大悲。恒不捨離一切眾生。一切諸佛皆悉具足甚深禪定。恒普觀察一切眾生。一切諸佛皆悉具足利他善根。調伏眾生無有休息。一切諸佛皆悉具足無所礙心。普能安住一切法界。一切諸佛皆悉具足無礙神力。一念普現三世諸佛。一切諸佛皆悉具足無礙智慧。一念普立三世劫數。是為十。</p>
</div>
<div class='div-commentary'><p style="margin-left:1em">第四有二門答出現。此門明遍現常現。後門明出現之相。今初。明徧現常現者。非有出沒方為真現故。別中云普現三世諸佛。況自身耶。又一現即一切現。以三世佛無二體故。別中云三種自在者。即三業化也。</p>
</div>
<div class='div-orig'><p>佛子。諸佛世尊有十種難信受廣大法。何等為十。所謂一切諸佛悉能摧滅一切諸魔。一切諸佛悉能降伏一切外道。一切諸佛悉能調伏一切眾生咸令歡悅。一切諸佛悉能往詣一切世界化導羣品。一切諸佛悉能智證甚深法界。一切諸佛悉皆能以無二之身現種種身充滿世界。一切諸佛悉皆能以清淨音聲起四辯才說法無斷。凡有信受功不唐捐。一切諸佛皆悉能於一毛孔中出現諸佛與一切世界微塵數等無有斷絕。一切諸佛皆悉能於一微塵中示現眾剎與一切世界微塵數等。具足種種上妙莊嚴。恒於其中轉妙法輪教化眾生。而微塵不大世界不小。常以證智安住法界。一切諸佛皆悉了達清淨法界。以智光明破世癡闇。令於佛法悉能開曉隨逐如來住十力中。是為十。</p>
</div>
<div class='div-commentary'><p style="margin-left:1em">二十種廣大法者。明出現之相。謂大用無涯故云廣大。凡小莫測故難信受。</p>
<p style="margin-left:1em">上二門答出現問。</p>
</div>
<div class='div-orig'><p>佛子。諸佛世尊有十種大功德。離過清淨。何等為十。所謂一切諸佛具大威德離過清淨。一切諸佛悉於三世如來家生。種族調善離過清淨。一切諸佛盡未來際心無所住離過清淨。一切諸佛於三世法皆無所著離過清淨。一切諸佛知種種性皆是一性無所從來離過清淨。一切諸佛前際後際福德無盡等於法界離過清淨。一切諸佛無邊身相徧十方剎隨時調伏一切眾生離過清淨。一切諸佛獲四無畏離諸恐怖。於眾會中大師子吼。明了分別一切諸法離過清淨。一切諸佛於不可說不可說劫入般涅<span class='corr'>槃</span>。眾生聞名獲無量福。如佛現在功德無異離過清淨。一切諸佛遠在不可說不可說世界中。若有眾生一心正念。則皆得見離過清淨。是為十。</p>
</div>
<div class='div-commentary'><p style="margin-left:1em">第五五門答身問。即分為五段。一此門總顯。無過如來三業。隨智慧行故。三業等事不出於身故。別中十句多同出現品身之十相。思之。</p>
</div>
<div class='div-orig'><p>佛子。諸佛世尊有十種究竟清淨。何等為十。所謂一切諸佛往昔大願究竟清淨。一切諸佛所持梵行究竟清淨。一切諸佛離世眾惑究竟清淨。一切諸佛莊嚴國土究竟清淨。一切諸佛所有眷屬究竟清淨。一切諸佛所有種族究竟清淨。一切諸佛色身相好究竟清淨。一切諸佛法身無染究竟清淨。一切諸佛一切智智無有障礙究竟清淨。一切諸佛解脫自在所作<span class='corr'>已</span>辦到於彼岸究竟清淨。是為十。</p>
</div>
<div class='div-commentary'><p style="margin-left:1em">二究竟清淨者。明過不生。揀異因淨。故云究竟。惑障諸垢永不起故。別中前五功德身。次三色身。次一法身。次一智身。後一意生等身淨也。</p>
</div>
<div class='div-orig'><p>佛子。諸佛世尊於一切世界一切時有十種佛事。何等為十。一者若有眾生專心憶念則現其前。二者若有眾生心不調順則為說法。三者若有眾生能生淨信必令獲得無量善根。四者若有眾生能入法位悉皆現證無不了知。五者教化眾生無有疲厭。六者遊諸佛剎往來無礙。七者大悲不捨一切眾生。八者現變化身恒不斷絕。九者神通自在未嘗休息。十者安住法界能徧觀察。是為十。</p>
</div>
<div class='div-commentary'><p style="margin-left:1em">三十種佛事。即明身之業用。別中多同出現品身相。</p>
</div>
<div class='div-orig'><p>佛子。諸佛世尊有十種無盡智海法。何等為十。所謂一切諸佛無邊法身無盡智海法。一切諸佛無量佛事無盡智海法。一切諸佛佛眼境界無盡智海法。一切諸佛無量無數難思善根無盡智海法。一切諸佛普雨一切甘露妙法無盡智海法。一切諸佛讚佛功德無盡智海法。一切諸佛往昔所修種種願行無盡智海法。一切諸佛盡未來際恒作佛事無盡智海法。一切諸佛了知一切眾生心行無盡智海法。一切諸佛福智莊嚴無能過者無盡智海法。是為十。</p>
</div>
<div class='div-commentary'><p style="margin-left:1em">四無盡智海法者。即如來六根三業。皆智慧深廣相應故。亦別廣智深。</p>
</div>
<div class='div-orig'><p>佛子。諸佛世尊有十種常法。何等為十。所謂一切諸佛常行一切諸波羅蜜。一切諸佛於一切法常離迷惑。一切諸佛常具大悲。一切諸佛常有十力。一切諸佛常轉法輪。一切諸佛常為眾生示現正覺。一切諸佛常樂調伏一切眾生。一切諸佛心常正念不二之法。一切諸佛化眾生<span class='corr'>已</span>常示入於無餘涅槃。諸佛境界無邊際故。是為十。</p>
</div>
<div class='div-commentary'><p style="margin-left:1em">五十種常法者。明身中意業恒常。用無斷故。</p>
<p style="margin-left:1em">上五門答身問。</p>
</div>
<div class='div-orig'><p>佛子。諸佛世尊有十種演說無量諸佛法門。何等為十。所謂一切諸佛演說無量眾生界門。一切諸佛演說無量眾生行門。一切諸佛演說無量眾生業果門。一切諸佛演說無量化眾生門。一切諸佛演說無量淨眾生門。一切諸佛演說無量菩薩行門。一切諸佛演說無量菩薩願門。一切諸佛演說無量一切世界成壞劫門。一切諸佛演說無量菩薩深心淨佛剎門。一切諸佛演說無量一切世界三世諸佛於彼彼劫次第出現門。一切諸佛演說一切諸佛智門。是為十。</p>
</div>
<div class='div-commentary'><p style="margin-left:1em">第六二門答音聲問。此門明以音聲辨說。兼答普光辨問。</p>
</div>
<div class='div-orig'><p>佛子。諸佛世尊有十種為眾生作佛事。何等為十。所謂一切諸佛示現色身。為眾生作佛事。一切諸佛出妙音聲。為眾生作佛事。一切諸佛有所受為眾生作佛事。一切諸佛無所受為眾生作佛事。一切諸佛以地水火風為眾生作佛事。一切諸佛神力自在示現一切所緣境界為眾生作佛事。一切諸佛種種名號為眾生作佛事。一切諸佛以佛剎境界為眾生作佛事。一切諸佛嚴淨佛剎為眾生作佛事。一切諸佛寂寞無言為眾生作佛事。是為十。</p>
</div>
<div class='div-commentary'><p style="margin-left:1em">後門十種作佛事明種種說法。謂六塵四大舉動施為。皆能顯法成益。無非佛事。非獨音聲。如淨名說。別中初身。二音。三四皆智受。為成彼檀故不受。令彼倣佛行少欲故。又以無所受受諸受故。</p>
<p style="margin-left:1em">上二門答音聲問。</p>
</div>
<div class='div-orig'><p>佛子。諸佛世尊有十種最勝法。何等為十。所謂一切諸佛大願堅固不可沮壞。所言必作言無有二。一切諸佛為欲圓滿一切功德。盡未來劫修菩薩行不生懈倦。一切諸佛為欲調伏一切眾生故往不可說不可說世界。如是而為一切眾生而無斷絕。一切諸佛於信於毀二種眾生。大悲普觀平等無異。一切諸佛從初發心乃至成佛終不退失菩提之心。一切諸佛積集無量諸善功德。皆以迴向一切智性。於諸世間終無染著。一切諸佛於諸佛所修學三業。唯行佛行非二乘行。皆為迴向一切智性成於無上正等菩提。一切諸佛放大光明其光平等照一切處。及照一切諸佛之法。令諸菩薩心得清淨滿一切智。一切諸佛捨離世樂。不貪不染。而普願世間離苦得樂。無諸戲論。一切諸佛愍諸眾生受種種苦。守護佛種行佛境界。出離生死逮十力地。是為十。</p>
</div>
<div class='div-commentary'><p style="margin-left:1em">第七三門答智慧問。初此一門總明權實因果之智。兼答普光最勝之問。智慧最勝故。結云住十力地。兼答佛之問。別中四。即三念處行。餘可思之。</p>
</div>
<div class='div-orig'><p>佛子。諸佛世尊有十種無障礙住。何等為十。所謂一切諸佛皆能往一切世界無障礙住。一切諸佛皆能住一切世界無障礙住。一切諸佛皆能於一切世界行住坐臥無障礙住。一切諸佛皆能於一切世界演說正法無障礙住。一切諸佛皆能於一切世界住兜率天宮無障礙住。一切諸佛皆能入法界一切三世無障礙住。一切諸佛皆能坐法界一切道場無障礙住。一切諸佛皆能念念觀一切眾生心行。以三種自在教化調伏無障礙住。一切諸佛皆能以一身住無量不思議佛所及一切處利益眾生無障礙住。一切諸佛皆能開示無量諸佛所說正法無障礙住。是為十。</p>
</div>
<div class='div-commentary'><p style="margin-left:1em">二無障礙住者。明智慧離障。以智慧所作無礙。故一切無礙。</p>
</div>
<div class='div-orig'><p>佛子。諸佛世尊有十種最勝無上莊嚴。何等為十。所謂一切諸佛皆悉具足諸相隨好。是為諸佛第一最勝無上身莊嚴。一切諸佛皆悉具足六十種音。一一音有五百分。一一分無量百千清淨之音以為嚴好。能於法界一切眾中無諸恐怖。大師子吼。演說如來甚深法義。眾生聞者靡不歡喜。隨其根欲悉得調伏。是為諸佛第二最勝無上語莊嚴。一切諸佛皆具十力諸大三昧。十八不共莊嚴意業。所行境界通達無礙。一切佛法咸得無餘。法界莊嚴而為莊嚴。法界眾生心之所行去來現在各各差別於一念中悉能明見。是為諸佛第三最勝無上意莊嚴。一切諸佛皆悉能放無數光明。一一光明有不可說光明網以為眷屬。普照一切諸佛國土。滅除一切世間黑闇。示現無量諸佛出興。其身平等悉皆清淨。所作佛事咸不唐捐。能令眾生至不退轉。是為諸佛第四最勝無上光明莊嚴。一切諸佛現微笑時皆於口中放百千億那由他阿僧祇光明。一一光明各有無量不思議種種色。徧照十方一切世界。於大眾中發誠實語。授無量無數不思議眾生阿耨多羅三藐三菩提記。是為諸佛第五離世癡惑最勝無上現微笑莊嚴。一切諸佛皆有法身清淨無礙。於一切法究竟通達。住於法界無有邊際。雖在世間不與世雜。了世實性行出世法。言語道斷超蘊界處。是為諸佛第六最勝無上法身莊嚴。一切諸佛皆有無量常妙光明。不可說不可說種種色相以為嚴好為光明藏。出生無量圓滿光明普照十方無有障礙。是為諸佛第七最勝無上常妙光明莊嚴。一切諸佛皆有無邊妙色。可愛妙色。清淨妙色。隨心所現妙色。暎蔽一切三界妙色。到於彼岸無上妙色。是故諸佛第八最勝無上妙色莊嚴。一切諸佛皆於三世佛種中生。積眾善寶究竟清淨。無諸過失離世譏謗。一切法中最為殊勝。清淨妙行之所莊嚴。具足成就一切智智。種族清淨無能譏毀。是為諸佛第九最勝無上種族莊嚴。一切諸佛以大慈力莊嚴其身究竟清淨。無諸渴愛身行永息。心善解脫見者無厭。大悲救護一切世間。第一福田無上受者。哀愍利益一切眾生。悉令增長無量福德智慧之聚。是為諸佛第十最勝無上大慈大悲功德莊嚴。</p>
</div>
<div class='div-commentary'><p style="margin-left:1em">三十種無上莊嚴即智慧成益。由內具智嚴。故外具諸嚴。標中。超下位故最勝。上無加故云無上。別中義結名自顯。一相好身。二圓滿音。三以功德嚴意。四放光。五微笑授記。其緣甚眾。離世間品亦明。六法身中。真如出纏。故云清淨無礙。即法性法身。本智返照故於一切法究竟通達。即智慧法身。智契法界俱無邊際。雖在<span class='corr'>已</span>下應化法身。了世<span class='corr'>已</span>下功德法身。嚴理智故。了世實性。成上不雜。生下出世行。出世法則功德備矣。言語道斷即虗空法身。亦實相法身。體絕百非。言亡四句。唯證相應。故超蘊界處。顯是無為。翻有漏蘊。成五分法身。若翻界處。則外六塵亦同國土身。則十身圓融。成真法身矣。七即常光。八金等妙色。九中具真應種。三世佛種即真如無性故。應種可知。十中起必智俱。故無渴愛。動與道合。故身行永息。心善解脫成上無愛。見者無厭成上行息。此皆功德。亦無愛見。成下大悲。既為第一福田。故受施之中更無過上。</p>
</div>
<div class='div-orig'><p>是為十。</p>
</div>
<div class='div-commentary'><p style="margin-left:1em">三總結。</p>
<p style="margin-left:1em">上七三門答智慧問。</p>
</div>
<div class='div-orig'><p>佛子。諸佛世尊有十種自在法。</p>
</div>
<div class='div-commentary'><p style="margin-left:1em">第八有八門答自在問。即為八段。初一總明自在兼攝加持。初總標。後別中有十自在。即為十小段。</p>
</div>
<div class='div-orig'><p>何等為十。所謂一切諸佛於一切法悉得自在。明達種種句身味身。演說諸法辯才無礙。是為諸佛第一自在法。</p>
</div>
<div class='div-commentary'><p style="margin-left:1em">別中有十。全同八地中十種自在。但深廣不次耳。一法自在。論經云無中邊法門示現故。</p>
</div>
<div class='div-orig'><p>一切諸佛教化眾生未曾失時。隨其願樂為說正法。咸令調伏無有斷絕。是為諸佛第二自在法。</p>
</div>
<div class='div-commentary'><p style="margin-left:1em">二心自在。無量阿僧祇劫三昧入智故。由在三昧觀機故化不失時。</p>
</div>
<div class='div-orig'><p>一切諸佛能令盡虗空界無量無數種種莊嚴一切世界六種震動。令彼世界或舉或下或大或小。或合或散。未曾惱害於一眾生。其中眾生不覺不知無疑無怪。是為諸佛第三自在法。</p>
</div>
<div class='div-commentary'><p style="margin-left:1em">三勝解自在。大小淨穢隨解轉變故。</p>
</div>
<div class='div-orig'><p>一切諸佛以神通力悉能嚴淨一切世界。於一念頃普現一切世界莊嚴。此諸莊嚴。經無數劫說不能盡。悉皆離染清淨無比。一切佛剎嚴淨之事。皆令平等入一切剎中。是為諸佛第四自在法。</p>
</div>
<div class='div-commentary'><p style="margin-left:1em">四財自在。一切世界無量莊嚴。嚴飾住持故。</p>
</div>
<div class='div-orig'><p>一切諸佛見一眾生應受化者。為其住壽經不可說不可說劫。乃至盡未來際結跏趺坐身心無倦。專心憶念未曾廢忘。方便調伏而不失時。如為一眾生為一切眾生悉亦如是。是為諸佛第五自在法。</p>
</div>
<div class='div-commentary'><p style="margin-left:1em">五命自在。不可說劫命住持故。</p>
</div>
<div class='div-orig'><p>一切諸佛悉能徧往一切世界。一切如來所行之處而不暫捨一切法界。十方各別一一方有無量世界海。一一世界海有無量世界種。佛以神力一念咸到轉於無礙清淨法輪。是為諸佛第六自在法。</p>
</div>
<div class='div-commentary'><p style="margin-left:1em">六如意自在。一切國土中如意變化故。</p>
</div>
<div class='div-orig'><p>一切諸佛為欲調伏一切眾生。念念中成阿耨多羅三藐三菩提。而於一切佛法非<span class='corr'>已</span>現覺亦非當覺。亦不住於有學之地。而悉知見通達無礙。無量智慧無量自在。教化調伏一切眾生。是為諸佛第七自在法。</p>
</div>
<div class='div-commentary'><p style="margin-left:1em">七智自在。如來力無畏不共法相好莊嚴。三菩提示現故。文中生界無邊。機熟相續故念念應成。而真成在昔。故佛於三世。非是新覺。亦非不覺。住在學地。又顯雖念念覺。離覺相故。非三世覺。亦非不覺故。不住學地。又云而悉通達無量智等。即十力等。</p>
</div>
<div class='div-orig'><p>一切諸佛能以眼處作耳處佛事。能以耳處作鼻處佛事。能以鼻處作舌處佛事。能以舌處作身處佛事。能以身處作意處佛事。能以意處於一切世界中。住世出世間種種境界。一一境界中能作無量廣大佛事。是為諸佛第八自在法。</p>
</div>
<div class='div-commentary'><p style="margin-left:1em">八業自在。六根互用廣大佛事是佛業故。然非改轉。一根不變。本來具故。</p>
</div>
<div class='div-orig'><p>一切諸佛其身毛孔一一能容一切眾生。一一眾生其身悉與不可說諸佛剎等而無迫隘。一一眾生步步能過無數世界。如是展轉盡無數劫。悉見諸佛出現於世教化眾生。轉淨法輪開示過去未來現在不可說法。盡虗空界一切眾生諸趣受身威儀往來及其所受種種樂具皆悉具足。而於其中無所障礙。是為諸佛第九自在法。</p>
</div>
<div class='div-commentary'><p style="margin-left:1em">九生自在。一切世界生示現故。</p>
</div>
<div class='div-orig'><p>一切諸佛於一念頃現一切世界微塵數佛。一一佛皆於一切法界眾妙蓮華廣大莊嚴世界。蓮華藏師子座上成等正覺。示現諸佛自在神力。如於眾妙蓮華廣大莊嚴世界。如是於一切法界中不可說不可說種種莊嚴。種種境界。種種形相。種種示現。種種劫數。清淨世界。如於一念。如是於無量無邊阿僧祇劫一切念中。一念一切現。一念無量住。而未曾用少方便力。是為諸佛第十自在法。</p>
</div>
<div class='div-commentary'><p style="margin-left:1em">十願自在。隨心所欲佛國土時示成三菩提故。上來唯三與八取意而釋。餘並論經之文。其第十自在。文有四節。一一念現多佛於一類界成佛。二如於眾妙下類顯餘界。三如於一念下類顯餘念。四一念一切現下總結深廣。一切現者。一念便現法界諸形諸時諸神力故。一念無量住者。常無現故。而不動如來少許方便。故云自在。</p>
<p style="margin-left:1em">上自在初門竟。</p>
</div>
<div class='div-orig'><p>佛子。諸佛世尊有十種無量不思議圓滿佛法。何等為十。所謂一切諸佛一一淨相皆具百福。一切諸佛皆悉成就一切佛法。一切諸佛皆悉成就一切善根。一切諸佛皆悉成就一切功德。一切諸佛皆能教化一切眾生。一切諸佛皆悉能為眾生作主。一切諸佛皆悉成就清淨佛剎。一切諸佛皆悉成就一切智智。一切諸佛皆悉成就色身相好。見者獲益功不唐捐。一切諸佛皆具諸佛平等正法。一切諸佛作佛事<span class='corr'>已</span>。莫不示現入於涅槃。是為十。</p>
</div>
<div class='div-commentary'><p style="margin-left:1em">第二不思議圓滿佛法者。明圓滿自在。謂前十自在八地容有。故此顯如來十種圓滿。又無一法不自在故。方云圓滿。別中二。即證成菩提十力等。故云一切佛法。三通福智。故曰善根。四唯是佛。但云功德。九即具有法輪教。餘可思準。</p>
</div>
<div class='div-orig'><p>佛子。諸佛世尊有十種善巧方便。</p>
</div>
<div class='div-commentary'><p style="margin-left:1em">第三善巧方便即於法自在。皆權實等無礙故。初總標。</p>
</div>
<div class='div-orig'><p>何等為十。所謂一切諸佛了知諸法皆離戲論。而能開示諸佛善根。是為第一善巧方便。</p>
</div>
<div class='div-commentary'><p style="margin-left:1em">別中一言說善巧。謂知實離言。絕動搖之戲論。而起權開示善根故為自在。</p>
</div>
<div class='div-orig'><p>一切諸佛知一切法悉無所見各不相知。無縛無解無受無集無成就。自在究竟到於彼岸。然於諸法真實而知。不異不別而得自在。無我無受不壞實際。<span class='corr'>已</span>得至於大自在地。常能觀察一切法界。是為第二善巧方便。</p>
</div>
<div class='div-commentary'><p style="margin-left:1em">二知見善巧。謂證實無能所見。而不礙於法。真實知見無縛無解。而至大自在。</p>
</div>
<div class='div-orig'><p>一切諸佛永離諸相心無所住。而能悉知不亂不錯。雖知一切相皆無自性。而如其體性悉能善入而亦示現無量色身。及以一切清淨佛土種種莊嚴無盡之相。集智慧燈滅眾生惑。是為第三善巧方便。</p>
</div>
<div class='div-commentary'><p style="margin-left:1em">三示現善巧。謂無相知相。無性入性。亦能示現依正調生。</p>
</div>
<div class='div-orig'><p>一切諸佛住於法界。不住過去未來現在。如如性中無去來今三世相故。而能演說去來今世無量諸佛出現世間。令其聞者普見一切諸佛境界。是為第四善巧方便。</p>
</div>
<div class='div-commentary'><p style="margin-left:1em">四三世善巧。謂證冥三際之理。而演三際益生。</p>
</div>
<div class='div-orig'><p>一切諸佛身語意業無所造作無來無去亦無有住。離諸數法到於一切諸法彼岸。而為眾法藏具無量智。了達種種世出世法。智慧無礙。示現無量自在神力。調伏一切法界眾生。是為第五善巧方便。</p>
</div>
<div class='div-commentary'><p style="margin-left:1em">五性相善巧。謂三業湛然。而包含示現。</p>
</div>
<div class='div-orig'><p>一切諸佛知一切法不可見。非一非異非量非無量。非來非去。皆無自性。亦不違於世間諸法。一切智者無自性中見一切法。於法自在廣說諸法。而常安住真如實性。是為第六善巧方便。</p>
</div>
<div class='div-commentary'><p style="margin-left:1em">六調生善巧。謂知非一異而見一切法。</p>
</div>
<div class='div-orig'><p>一切諸佛於一時中知一切時具淨善根入於正位而無所著。於其日月年劫成壞。如是等時不住不捨。而能示現若晝若夜初中後時。一日七日。半月一月。一年百年。一劫多劫。不可思劫。不可說劫。乃至盡於未來際劫。恒為眾生轉妙法輪。不斷不退無有休息。是為第七善巧方便。</p>
</div>
<div class='div-commentary'><p style="margin-left:1em">七時分善巧。謂知時融入故不住不捨。而不壞年劫。演說無休。</p>
</div>
<div class='div-orig'><p>一切諸佛恒住法界。成就諸佛無量無畏。及不可數辯不可量辯無盡辯無斷辯無邊辯不共辯無窮辯真實辯方便開示一切句辯一切法辯。隨其根性及以欲解以種種法門說不可說不可說百千億那由他修多羅。初中後善皆悉究竟。是為第八善巧方便。</p>
</div>
<div class='div-commentary'><p style="margin-left:1em">八辨才善巧。謂恒住法界。則寂無所住。而能成就無量無畏。十辯演法。十辯者一多故。二非心測故。三隨說一事窮劫不盡故。四任放辯才無有間故。五觸類成辯故。六下位所無故。七無能難屈故。八皆契事理故。九無一句義不能顯故。十無有一法不能演故。初中後善下明說之德。瑜伽八十五云一初善。聽聞時生歡喜故。一中善。修行時無有艱苦。遠離二邊。依中道行故。三後善。謂究竟離垢等故。</p>
</div>
<div class='div-orig'><p>一切諸佛住淨法界。知一切法本無名字無過去名。無現在名。無去來名。無眾生名。無非眾生名。無國土名。無非國土名。無法名。無非法名。無功德名。無非功德名。無菩薩名。無佛名。無數名。無非數名。無生名。無滅名。無有名。無無名。無一名。無種種名。何以故。諸法體性不可說故。一切諸法無方無處。不可集說不可散說。不可一說不可多說。音聲莫逮言語悉斷。雖隨世說種種言說。無所攀緣無所造作。遠離一切虗妄想著。如是究竟到於彼岸。是為第九善巧方便。</p>
</div>
<div class='div-commentary'><p style="margin-left:1em">九勝義善巧。謂離說而說故無想著。</p>
</div>
<div class='div-orig'><p>一切諸佛知一切法本性寂靜。無生故非色。無戲論故非受。無名數故非想。無造作故非行。無執取故非識。無入處故非處。無所得故非界。然亦不壞一切諸法。本性無起如虗空故。一切諸法皆悉空寂無業果。無修習。無成就。無出生。非數非不數。非有非無。非生非滅。非垢非淨。非入非出。非住非不住。非調伏非不調伏。非眾生非無眾生。非壽命非無壽命。非因緣非無因緣。而能了知正定邪定及不定聚一切眾生。為說妙法令到彼岸。成就十力四無所畏能師子吼。具一切智住佛境界。是為第十善巧方便。</p>
</div>
<div class='div-commentary'><p style="margin-left:1em">十寂用善巧。謂了寂起用。於中先知本寂。後而能下不廢起用。前中亦二。先正顯。後然亦下釋成。謂色等性無。非遣之使無。故不壞諸法。即空無業等。後起用可知。</p>
</div>
<div class='div-orig'><p>佛子。是為諸佛成就十種善巧方便。</p>
</div>
<div class='div-commentary'><p style="margin-left:1em">大文三結。</p>
<p style="margin-left:1em">上八自在門中第三答十善巧竟。</p>
<p style="margin-left:1em">下十大佛事。</p>
</div></div>
<p class='juan'>大方廣佛華嚴經綱要卷第四十六</p></div></div>
</div><!-- end of div[@id='body'] -->
</body></html>