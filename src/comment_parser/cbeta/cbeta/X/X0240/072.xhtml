<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu125' />大方廣佛華嚴經綱要卷第七十二</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'>
<p class='h3'>入法界品第三十九之十三</p>
<div class='div-orig'><p>爾時善財童子。入菩薩甚深自在妙音解脫門修行增進。往詣開敷一切樹華夜神所。見其身在眾寶香樹樓閣之內妙寶所成師子座上。百萬夜神所共圍繞。時善財童子頂禮其足。於前合掌而作是言。聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行。云何得一切智。唯願垂慈為我宣說。夜神言。善男子。我於此娑婆世界日光<span class='corr'>已</span>沒蓮華覆合。諸人眾等罷遊觀時。見其一切若山若水若城若野如是等處種種眾生。咸悉發心欲還所住。我皆密護令得正道達其處所宿夜安樂。善男子。若有眾生盛年好色。憍慢放逸五欲自恣。我為示現老病死相。令生恐怖捨離諸惡。復為稱歎種種善根使其修習。為慳悋者讚歎布施。為破戒者稱揚淨戒。有瞋恚者教住大慈。懷惱害者令行忍辱。若懈怠者令起精進。若散亂者令修禪定。住惡慧者令學般若。樂小乘者令住大乘。樂著三界諸趣中者令住菩薩願波羅蜜。若有眾生福智微劣為諸結業之所逼迫多留礙者。令住菩薩力波羅蜜。若有眾生其心闇昧無有智慧。令住菩薩智波羅蜜。善男子。我<span class='corr'>已</span>成就菩薩出生廣大喜光明解脫門。善財言。大聖。此解脫門境界云何。夜神言。善男子。入此解脫能知如來普攝眾生巧方便智。云何普攝。善男子。一切眾生所受諸樂皆是如來威德力故。順如來教故。行如來語故。學如來行故。得如來所護力故。修如來所印道故。種如來所行善故。依如來所說法故。如來智慧日光之所照故。如來性淨業力之所攝故。云何知然。善男子。我入此出生廣大喜光明解脫。憶念毗盧遮那如來應正等覺往昔所修菩薩行海。悉皆明見。善男子。世尊往昔為菩薩時見一切眾生著我我所住無明闇室。入諸見稠林。為貪愛所縛。忿怒所壞。愚癡所亂。慳嫉所纏。生死輪迴貧窮困苦。不得值遇諸佛菩薩。見如是<span class='corr'>已</span>。起大悲心。利益眾生。所謂起願得一切妙寶資具攝眾生心。願一切眾生皆悉具足資生之物無所乏心。於一切眾事離執著心。於一切境界無貪染心。於一切所有無慳悋心。於一切果報無希望心。於一切榮好無羨慕心。於一切因緣無迷惑心。起觀察真實法性心。起救護一切眾生心。起深入一切法漩澓心。起於一切眾生住平等大慈心。起於一切眾生行方便大悲心。起為大法蓋普覆眾生心。起以大智金剛杵破一切眾生煩惱障山心。起令一切眾生增長喜樂心。起願一切眾生究竟安樂心。起隨眾生所欲雨一切財寶心。起以平等方便成熟一切眾生心。起令一切眾生滿足聖財心。起願一切眾生究竟皆得十方智果心。起如是心<span class='corr'>已</span>。得菩薩力現大神變。徧法界虗空界。於一切眾生前普雨一切資生之物。隨其所欲悉滿其意。皆令歡喜。不悔不悋。無間無斷。以是方便普攝眾生。教化成熟皆令得出生死苦難。不求其報。淨治一切眾生心寶。令其生起一切諸佛同一善根。增一切智福德大海。菩薩如是念念成熟一切眾生。念念嚴淨一切佛剎。念念普入一切法界。念念皆悉徧虗空界。念念普入一切三世。念念成就調伏一切諸眾生智。念念恒轉一切法輪。念念恒以一切智道利益眾生。念念普於一切世界種種差別諸眾生前。盡未來劫現一切佛成等正覺。念念普於一切世界一切諸劫修菩薩行不生二想。所謂普入一切廣大世界海一切世界種中種種際畔諸世界。種種莊嚴諸世界。種種體性諸世界。種種形狀諸世界。種種分布諸世界。或有世界穢而兼淨。或有世界淨而兼穢。或有世界一向雜穢。或有世界一向清淨。或小或大。或麤或細。或正或側。或覆或仰。如是一切諸世界中。念念修行諸菩薩行。入菩薩位。現菩薩力。亦現三世一切佛身。隨眾生心普使知見。善男子。毗盧遮那如來於過去世。如是修行菩薩行時見諸眾生不修功德。無有智慧。著我我所無明翳障。不正思惟入諸邪見。不識因果順煩惱業。墮於生死險難深坑。具受種種無量諸苦。起大悲心。具修一切波羅蜜行。為諸眾生稱揚讚歎堅固善根。令其安住。遠離生死貧窮之苦。勤修福智助道之法。為說種種諸因果門。為說業報不相違反。為說於法證入之處。為說一切眾生欲解。及說一切受生國土。令其不斷一切佛種。令其守護一切佛教。令其捨離一切諸惡。又為稱讚趣一切智助道之法。令諸眾生心生歡喜。令行法施普攝一切。令其發起一切智行。令其修學諸大菩薩波羅蜜道。令其增長成一切智諸善根海。令其滿足一切聖財。令其得入佛自在門。令其攝取無量方便。令其觀見如來威德。令其安住菩薩智慧。善財童子言。聖者。發阿耨多羅三藐三菩提心。其<span class='corr'>已</span>久如。夜神言。善男子。此處難信難知難解難入難說。一切世間及以二乘皆不能知。唯除諸佛神力所護善友所攝。集勝功德。欲樂清淨無下劣心。無襍染心。無諂曲心。得普照耀智光明心。發普饒益諸眾生心。一切煩惱及以眾魔無能壞心。起必成就一切智心。不樂一切生死樂心。樂求一切諸佛妙樂。能滅一切眾生苦惱。能修一切佛功德海。能觀一切諸法實性。能具一切清淨信解。能起一切生死暴流。能入一切如來智海。能決定到無上法城。能勇猛入如來境界。能速疾趣諸佛地位。能即成就一切智力。能於十力<span class='corr'>已</span>得究竟。如是之人。於此能持能入能了。何以故。此是如來智慧境界。一切菩薩尚不能知。況餘眾生。然我今者以佛威力。欲令調順可化眾生意速清淨。欲令修習善根眾生心得自在。隨汝所問。為汝宣說。爾時開敷一切樹華夜神。欲重明其義。觀察三世知來境界。而說頌言。</p>
<p class="lg-abnormal"><div class='lg-row'>佛子汝所問　甚深佛境界　難思剎塵劫</div>
<div class='lg-row'>說之不可盡　非是貪恚癡　憍慢惑所覆</div>
<div class='lg-row'>如是眾生等　能知佛妙法　非是住慳嫉</div>
<div class='lg-row'>諂誑諸濁意　煩惱業所覆　能知佛境界</div>
<div class='lg-row'>非著蘊界處　及計於有身　見倒想倒人</div>
<div class='lg-row'>能知佛所覺　佛境界寂靜　性淨離分別</div>
<div class='lg-row'>非著諸有者　能知此法性　生於諸佛家</div>
<div class='lg-row'>為佛所守護　持佛法藏者　智眼之境界</div>
<div class='lg-row'>親近善知識　愛樂白淨法　勤求諸佛力</div>
<div class='lg-row'>聞此法歡喜　心淨無分別　猶如太虗空</div>
<div class='lg-row'>慧燈破諸闇　是彼之境界　以大慈悲意</div>
<div class='lg-row'>普覆諸世間　一切皆平等　是彼之境界</div>
<div class='lg-row'>歡喜心無著　一切皆能捨　平等施眾生</div>
<div class='lg-row'>是彼之境界　心淨離諸惡　究竟無所悔</div>
<div class='lg-row'>順行諸佛教　是彼之境界　了知法自性</div>
<div class='lg-row'>及以諸業種　其心無動亂　是彼之境界</div>
<div class='lg-row'>勇猛勤精進　安住心不退　勤修一切智</div>
<div class='lg-row'>是彼之境界</div>
<div class='lg-row'>其心寂靜住三昧　究竟清涼無熱惱</div>
<div class='lg-row'><span class='corr'>已</span>修一切智海因　此證悟者之解脫</div>
<div class='lg-row'>善知一切真實相　深入無邊法界門</div>
<div class='lg-row'>普度羣生靡有餘　此慧燈者之解脫</div>
<div class='lg-row'>了達眾生真實性　不著一切諸有海</div>
<div class='lg-row'>如影普現心水中　此正道者之解脫</div>
<div class='lg-row'>從於一切三世佛　方便願種而出生</div>
<div class='lg-row'>盡諸劫剎勤修行　此普賢者之解脫</div>
<div class='lg-row'>普入一切法界門　悉見十方諸剎海</div>
<div class='lg-row'>亦見其中劫成壞　而心畢竟無分別</div>
<div class='lg-row'>法界所有微塵中　悉見如來坐道樹</div>
<div class='lg-row'>成就菩提化羣品　此無礙眼之解脫</div>
<div class='lg-row'>汝於無量大劫海　親近供養善知識</div>
<div class='lg-row'>為利羣生求正法　聞<span class='corr'>已</span>憶念無遺忘</div>
<div class='lg-row'>毗盧遮那廣大境　無量無邊不可思</div>
<div class='lg-row'>我承佛力為汝說　令汝深心轉清淨</div>
</p><p>善男子。乃往古世過世界海微塵數劫。有世界海名普光明真金摩尼山。其世界海中有佛出現。名普照法界智慧山寂靜威德王。善男子。其佛往修菩薩行時淨彼世界海。其世界海中有世界微塵數世界種。一一世界種有世界微塵數世界。一一世界皆有如來出興於世。一一如來說世界海微塵數修多羅。一一修多羅授佛剎微塵數諸菩薩記。現種種神力。說種種法門。度無量眾生。善男子。彼普光明真金摩尼山世界海中有世界種。名普莊嚴幢。此世界種中有世界。名一切寶色普光明。以現一切化佛影摩尼王為體。形如天城。以現一切如來道場影像摩尼王為其下際。住一切寶華海上。淨穢相雜。此世界中有須彌山微塵數四天下。有一四天下最處其中。名一切寶山幢。其四天下一一縱廣十萬由旬。一一各有一萬大城。其閻浮提中有一王都名堅固妙寶莊嚴雲燈。一萬大城周帀圍繞。閻浮提人壽萬歲時。其中有王名一切法音圓滿蓋。有五百大臣六萬采女七百王子。其諸王子皆端正勇健有大威力。爾時彼王威德普被閻浮提內無有冤敵。時彼世界劫欲盡時有五濁起。一切人眾壽命短促資財乏少。形色鄙陋多苦少樂。不修十善專作惡業。更相忿諍互相毀辱。離他眷屬妬他榮好。任情起見。非法貪求。以是因緣。風雨不時。苗稼不登。園林草樹一切枯槁。人民匱乏。多諸疫病。馳走四方靡所依怙。咸來共繞王都大城。無量無邊百千萬億。四面周帀高聲大呼。或舉其手。或合其掌。或以頭扣地。或以手搥胸。或屈膝長號。或踊身大叫。頭髮蓬亂。衣裳弊惡。皮膚皴裂。面目無光。而向王言。大王大王。我等今者貧窮孤露。飢渴寒凍。疾病衰羸。眾苦所逼命將不久。無依無救無所控告。我等今者來歸大王。我觀大王仁慈智慧。於大王所生得安樂想。得所愛想。得活命想。得攝受想。得寶藏想。遇津梁想。逢道路想。值船筏想。見寶洲想。獲財利想。升天宮想。爾時大王聞此語<span class='corr'>已</span>。得百萬阿僧祇大悲門。一心思惟發十種大悲語。其十者何。所謂哀哉眾生墮於無底生死大坑。我當云何而速勉濟令其得住一切智地。哀哉眾生為諸煩惱之所逼迫。我當云何而作救護令其安住一切善業。哀哉眾生生老病死之所恐怖。我當云何為作歸依令其永得身心安隱。哀哉眾生常為世間眾怖所逼。我當云何而為祐助令其得住一切智道。哀哉眾生無有智眼常為身見疑惑所覆。我當云何為作方便令其得抉疑見翳膜。哀哉眾生常為痴闇之所迷惑。我當云何為作明炬令其照見一切智城。哀哉眾生常為慳嫉諂誑所濁。我當云何而為開曉令其證得清淨法身。哀哉眾生長時漂沒生死大海。我當云何而普運度令其得上菩提彼岸。哀哉眾生諸根剛彊難可調伏。我當云何而為調御令其具足諸佛神力。哀哉眾生猶如盲瞽不見道路。我當云何而為引導令其得入一切智門。作是語<span class='corr'>已</span>擊鼓宣令。我今普施一切眾生。隨有所須悉令充足。即時頒下閻浮提內大小諸城及諸聚落。悉開庫藏出種種物置四衢道。所謂金銀瑠璃摩尼等寶衣服飲食華香瓔珞。宮殿屋宅牀榻敷具。建大光明摩尼寶幢。其光觸身悉使安隱。亦施一切病緣湯藥。種種寶器盛眾雜寶。金剛器中盛種種香。寶香器中盛種種衣。輦轝車乘幢旛繒蓋。如是一切資生之物。悉開庫藏而以給施。亦施一切村營城邑山澤林藪。妻子眷屬及以王位。頭目耳鼻脣舌牙齒。手足皮肉心腎肝肺。內外所有悉皆能捨。其堅固妙寶莊嚴雲燈城東面有門。名摩尼山光明。於其門外有施會處。其地廣博清淨平坦。無諸坑坎荊棘沙礫。一切皆以妙寶所成。散眾寶華。熏諸妙香。然諸寶燈。一切香雲充滿虗空。無量寶樹次第行列。無量華網無量香網彌覆其上。無量百千億那由他諸音樂器恒出妙音。如是一切皆以妙寶而為莊嚴。悉是菩薩淨業果報。於彼會中置師子座。十寶為地。十寶欄楯。十種寶樹周帀圍繞。金剛寶輪以承其下。以一切寶為龍神像而共捧持。種種寶物以為嚴飾。幢旛間列眾網覆上。無量寶香常出香雲。種種寶衣處處分布。百千種樂恒奏美音。復於其上張施寶蓋。常放無量寶燄光明。如閻浮金熾然清淨。覆以寶網垂諸瓔珞。摩尼寶帶周迴間列。種種寶鈴恒出妙音。勸諸眾生修行善業。時彼大王處師子座。形容端正人相具足。光明妙寶以為其冠。那羅延身不可沮壞。一一肢分悉皆圓滿。性普賢善王種中生。於財及法悉得自在。辯才無礙智慧明達。以政治國無違命者。爾時閻浮提無量無數百千萬億那由他眾生。種種國土。種種族類。種種形貌。種種衣服。種種言辭。種種欲樂。俱來此會觀察彼王。咸言此王是大智人。是福須彌。是功德月。住菩薩願。行廣大施。時王見彼諸來乞者。生悲愍心。生歡喜心。生尊重心。生善友心。生廣大心。生相續心。生精進心。生不退心。生捨施心。生周徧心。善男子。爾時彼王見諸乞者。心大歡喜。經須臾頃。假使忉利天王。夜摩天王。兜率陀天王。盡百千億那由他劫所受快樂亦不能及。善化天王於無數劫所受快樂。自在天王於無量劫所受快樂。大梵天王於無邊劫所受梵樂。光音天王於難思劫所受天樂。徧淨天王於無盡劫所受天樂。淨居天王不可說劫住寂靜樂。悉不能及。善男子。譬如有人仁慈孝友遭逢世難。父母妻息兄弟姊妹並皆散失。忽於曠野道路之間而相值遇。瞻奉撫對情無厭足。時彼大王見來求者。心生歡喜亦復如是。善男子。其王爾時因善知識。於佛菩提解欲增長。諸根成就。信心清淨。歡喜圓滿。何以故。此菩薩勤修諸行求一切智。願得利益一切眾生。願獲菩提無量妙樂。捨離一切諸不善心。常樂積集一切善根。常願救護一切眾生。常樂觀察薩婆若道。常樂修行一切智法。滿足一切眾生所願。入一切佛功德大海。破一切魔業惑障山。隨順一切如來教行。行一切智無障礙道。<span class='corr'>已</span>能深入一切智流。一切法流常現在前。大願無盡。為大丈夫住大人法。積集一切普門善藏。離一切著。不染一切世間境界。知諸法性猶如虗空。於來乞者生一子想。生父母想。生福田想。生難得想。生恩益想。生堅固想。師想。佛想。不簡方處。不擇族類。不選形貌。隨有來至。如其所欲。以大慈心平等無礙。一切普施皆令滿足。求飲食者施與飲食。求衣服者施與衣服。求香華者施與香華。求鬘蓋者施與鬘蓋。幢旛瓔珞。宮殿園苑。象馬車乘。床座被褥。金銀摩尼諸珍寶物。一切庫藏。及諸眷屬。城邑聚落。皆悉如是普施眾生。時此會中有長者女名寶光明。與六十童女俱。端正殊妙人所喜見。皮膚金色。目髮紺青。身出妙香。口演梵音。上妙寶衣以為莊嚴。常懷慚愧。正念不亂。具足威儀。恭敬師長。常念順行甚深妙行。所聞之法憶持不忘。宿世善根流潤其心。清淨廣大猶如虗空。等安眾生。常見諸佛求一切智。時寶光明女去王不遠。合掌頂禮作如是念。我獲善利我獲善利。我今得見大善知識。於彼王所生大師想。善知識想。具慈悲想。能攝受想。其心正直生大歡喜。脫身瓔珞持奉彼王。作是願言。今此大王。為無量無邊無明眾生作所依處。願我未來亦復如是。如彼大王所知之法。所載之乘。所修之道。所具色相。所有財產。所攝眾會。無邊無盡難勝難壞。願我未來悉得如是。隨所生處皆隨往生。爾時大王知此童女發如是心。而告之言。童女。隨汝所欲我皆與汝。我今所有一切皆捨。令諸眾生普得滿足。時寶光明女信心清淨。生大歡喜。即以偈頌。而讚王言。</p>

<div class="lg regular"><div class='lg-row'>往昔此城邑　大王未出時　一切不可樂</div>
<div class='lg-row'>猶如餓鬼處　眾生相殺害　竊盜縱婬佚</div>
<div class='lg-row'>兩舌不實語　無義麤惡言　貪愛他財物</div>
<div class='lg-row'>瞋恚懷毒心　邪見不善行　命終墮惡道</div>
<div class='lg-row'>以是等眾生　愚癡所覆蔽　住於顛倒見</div>
<div class='lg-row'>天旱不降澤　以無時雨故　百穀悉不生</div>
<div class='lg-row'>草木皆枯槁　泉流亦乾竭　大王未興世</div>
<div class='lg-row'>津池悉枯涸　園苑多骸骨　望之如曠野</div>
<div class='lg-row'>大王升寶位　廣濟諸羣生　汕雲被八方</div>
<div class='lg-row'>普雨皆充洽　大王臨庶品　普斷諸暴虐</div>
<div class='lg-row'>刑獄皆止措　惸獨悉安隱　往昔諸眾生</div>
<div class='lg-row'>各各相殘害　飲血而噉肉　今悉起慈心</div>
<div class='lg-row'>往昔諸眾生　貧窮少衣服　以草自遮蔽</div>
<div class='lg-row'>飢羸如餓鬼　大王既興世　粳米自然生</div>
<div class='lg-row'>樹中出妙衣　男女皆嚴飾　昔日競微利</div>
<div class='lg-row'>非法相陵奪　今時並豐足　如遊帝釋園</div>
<div class='lg-row'>昔時人作惡　非分生貪染　他妻及童女</div>
<div class='lg-row'>種種相侵逼　今見他婦人　端正妙嚴飾</div>
<div class='lg-row'>而心無染著　猶如知足天　昔日諸眾生</div>
<div class='lg-row'>妄言不真實　非法無利益　諂曲取人意</div>
<div class='lg-row'>今日羣生類　悉離諸惡言　其心既柔輭</div>
<div class='lg-row'>發語亦調順　昔日諸眾生　種種行邪法</div>
<div class='lg-row'>合掌恭敬禮　牛羊犬豚類　今聞王正法</div>
<div class='lg-row'>悟解除邪見　了知苦樂報　悉從因緣起</div>
<div class='lg-row'>大王演妙音　聞者皆欣樂　梵釋音聲等</div>
<div class='lg-row'>一切無能及　大王眾寶蓋　逈處虗空中</div>
<div class='lg-row'>擎以瑠璃幹　覆以摩尼網　金鈴自然出</div>
<div class='lg-row'>如來和雅音　宣揚微妙法　除滅眾生惑</div>
<div class='lg-row'>次復廣演說　十方諸佛剎　一切諸劫中</div>
<div class='lg-row'>如來并眷屬　又復次第說　過去十方剎</div>
<div class='lg-row'>及彼國土中　一切諸如來　又出微妙音</div>
<div class='lg-row'>普徧閻浮界　廣說人天等　種種業差別</div>
<div class='lg-row'>眾生聽聞<span class='corr'>已</span>　自知諸業藏　離惡勤修行</div>
<div class='lg-row'>迴向佛菩提　王父淨光明　王母蓮華光</div>
<div class='lg-row'>五濁出現時　處位治天下　時有廣大園</div>
<div class='lg-row'>園有五百池　一一千樹繞　各各華彌覆</div>
<div class='lg-row'>於其池岸上　建立千柱堂　欄楯等莊嚴</div>
<div class='lg-row'>一切無不備　末世惡法起　積年不降雨</div>
<div class='lg-row'>池流悉乾竭　草樹皆枯槁　王生七日前</div>
<div class='lg-row'>先現靈瑞相　見者咸心念　救世今當出</div>
<div class='lg-row'>爾時於中夜　大地六種動　有一寶華池</div>
<div class='lg-row'>光明猶日現　五百諸池內　功德水充滿</div>
<div class='lg-row'>枯樹悉生枝　華葉皆榮茂　池水既盈滿</div>
<div class='lg-row'>流演一切處　普及閻浮地　靡不皆霑洽</div>
<div class='lg-row'>藥草及諸樹　百穀苗稼等　枝葉華果實</div>
<div class='lg-row'>一切皆繁盛　溝坑及塠阜　種種高下處</div>
<div class='lg-row'>如是一切地　莫不皆平坦　荊棘沙礫等</div>
<div class='lg-row'>所有諸雜穢　皆於一念中　變成眾寶玉</div>
<div class='lg-row'>眾生見是<span class='corr'>已</span>　歡喜而讚歎　咸言得善利</div>
<div class='lg-row'>如渴飲美水　時彼光明王　眷屬無量眾</div>
<div class='lg-row'>僉然備法駕　遊觀諸園苑　五百諸池內</div>
<div class='lg-row'>有池名慶喜　池上有法堂　父王於此住</div>
<div class='lg-row'>先王語夫人　我念七夜前　中宵地震動</div>
<div class='lg-row'>此中有光現　時彼華池內　千葉蓮華出</div>
<div class='lg-row'>光如七日照　上徹須彌頂　金剛以為莖</div>
<div class='lg-row'>閻浮金為臺　眾寶為華葉　妙香作鬚藥</div>
<div class='lg-row'>王生彼華上　端身結加坐　相好以莊嚴</div>
<div class='lg-row'>天神所恭敬　先王大歡喜　入池自撫鞠</div>
<div class='lg-row'>持以授夫人　汝子應欣慶　寶藏皆涌出</div>
<div class='lg-row'>寶樹生妙衣　天樂奏美聲　充滿虗空中</div>
<div class='lg-row'>一切諸眾生　皆生大歡喜　合掌稱希有</div>
<div class='lg-row'>善財救護心　王時放身光　普照於一切</div>
<div class='lg-row'>能令四天下　闇盡病除滅　夜叉毗舍闍</div>
<div class='lg-row'>毒蟲諸惡獸　所欲害人者　一切自藏匿</div>
<div class='lg-row'>惡名失善利　橫事病所持　如是眾苦滅</div>
<div class='lg-row'>一切皆歡喜　凡是眾生類　相視如父母</div>
<div class='lg-row'>離惡起慈心　專求一切智　關閉諸惡趣</div>
<div class='lg-row'>開示人天路　宣揚薩婆若　度脫諸羣生</div>
<div class='lg-row'>我等見大王　普獲於善利　無歸無導者</div>
<div class='lg-row'>一切悉安樂</div>
</div><p>爾時寶光明童女。以偈讚歎一切法音圓滿蓋王<span class='corr'>已</span>。繞無量帀。合掌頂禮。曲躬恭敬。却住一面。時彼大王告童女言。善哉童女。汝能信知他人功德。是為希有。童女。一切眾生不能信知他人功德。童女。一切眾生不知報恩無有智慧。其心濁亂性不明了。本無志力又退修行。如是之人不信不知菩薩如來所有功德神通智慧。童女。汝今決定求趣菩提。能知菩薩如是功德。汝今生此閻浮提中。發勇猛心普攝眾生功不唐捐。亦當成就如是功德。王讚女<span class='corr'>已</span>。以無價寶衣手自授與寶光童女并其眷屬。一一告言。汝著此衣。時諸童女雙膝著地。兩手承捧。置於頂上然後而著。既著衣<span class='corr'>已</span>右繞於王。諸寶衣中。普出一切星宿光明。眾人見之咸作是言。此諸女等皆悉端正。如淨夜天星宿莊嚴。善男子。爾時一切法音圓滿蓋王者豈異人乎。今毗盧遮那如來應正等覺是也。光明王者淨飯王是。蓮華光夫人者摩耶夫人是。寶光童女者即我身是。其王爾時以四攝法所攝眾生。即此會中一切菩薩是。皆於阿耨多羅三藐三菩提得不退轉。或住初地乃至十地。具種種大願。集種種助道。修種種妙行。備種種莊嚴。得種種神通。住種種解脫。於此會中處於種種妙法宮殿。爾時開敷一切樹華主夜神。為善財童子。欲重宣此解脫義。而說頌言。</p>

<div class="lg regular"><div class='lg-row'>我有廣大眼　普見於十方　一切剎海中</div>
<div class='lg-row'>五趣輪迴者　亦見彼諸佛　菩提樹下坐</div>
<div class='lg-row'>神通徧十方　說法度眾生　我有清淨耳</div>
<div class='lg-row'>普聞一切聲　亦聞佛說法　歡喜而信受</div>
<div class='lg-row'>我有他心智　無二無所礙　能於一念中</div>
<div class='lg-row'>悉了諸心海　我得宿命智　能知一切劫</div>
<div class='lg-row'>自身及他人　分別悉明了　我於一念知</div>
<div class='lg-row'>剎海微塵劫　諸佛及菩薩　五道眾生類</div>
<div class='lg-row'>憶知彼諸佛　始發菩提願　乃至修諸行</div>
<div class='lg-row'>一一悉圓滿　亦知彼諸佛　成就菩提道</div>
<div class='lg-row'>以種種方便　為眾轉法輪　亦知彼諸佛</div>
<div class='lg-row'>所有諸乘海　正法住久近　眾生度多少</div>
<div class='lg-row'>我於無量劫　修習此法門　我令為汝說</div>
<div class='lg-row'>佛子汝應學</div>
</div><p>善男子。我唯知此菩薩出生廣大喜光明解脫門。如諸菩薩摩訶薩。親近供養一切諸佛。入一切智大願海。滿一切佛諸願海。得勇猛智。於一菩薩地普入一切菩薩地海。得清淨願。於一菩薩行普入一切菩薩行海。得自在力。於一菩薩解脫門普入一切菩薩解脫門海。而我云何能知能說彼功德行。善男子。此道場中有一夜神名大願精進力救護一切眾生。汝詣彼問菩薩云何教化眾生令趣阿耨多羅三藐三菩提。云何嚴淨一切佛剎。云何承事一切如來。云何修行一切佛法。時善財童子頂禮其足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">第七開敷一切樹華夜神。寄遠行地。遠行者。謂至無相住功用後邊。出過世間二乘道故。爾時善財童子。聞菩薩甚深自在妙音解脫門<span class='corr'>已</span>。能悟入修行增進依教趣求。往開敷一切樹華夜神所。見其身在眾寶香樹樓閣之內妙寶師子座上而坐。善財頂禮。陳<span class='corr'>已</span>發心。諮問法要。夜神即授<span class='corr'>己</span>法界。先顯功用云。我於此娑婆世界日光<span class='corr'>已</span>沒。於夜暗中。見一切處種種眾生遠遊歸者。我皆密護。達其處所宿夜安樂。其有盛年眾生好色放逸五欲自恣者。我示老病死相。恐怖令其捨欲修善。其有種種著欲眾生。我說六波羅蜜法。一一對治。令其捨蔽住菩薩道。此我所行之行。因善財問菩薩行。故先告以此。然後乃示法門之名曰。我<span class='corr'>已</span>成就菩薩出生廣大喜光明解脫門。善財問言。此解脫門境界云何。乃問解脫之業用分齊也。夜神答意。入此解脫能知如來普攝眾生巧方便智。此總標答言。謂以知佛攝生之智為業用分齊。次云何普攝。謂一切眾生所受諸樂。皆是如來威德力故。通有十句。略顯普攝之相。下云何知然。乃徵釋廣顯巧方便智。云我入此解脫時。我見如來從因至果大悲巧攝眾生。故知樂由佛生。此總標其意。下文先示如來因中所發善巧普攝之心。以見一切眾生著我我所。住無明暗室。入諸見稠林。種種顛倒造種種業。輪迴生死。貧窮困苦。不得值遇諸佛菩薩。故是可悲之境。遂發大悲救苦之心。利益眾生。所謂願眾生得一切妙寶資具攝眾生心。由是發二十種心。通有十五行經。以顯悲智雙運之心既發救苦普攝之心。即行救苦之行。次下起如是心<span class='corr'>已</span>得菩薩力。現大神變。徧法界虗空界。於一切眾生前。普雨一切資生之物。隨其所欲。悉滿其意。皆令歡喜。不悔不悋。無間無斷。起如是心<span class='corr'>已</span>下有十八行經。具明起普攝之行。謂念念周徧盡眾生界。廣無齊限。下善男子毗盧遮那如來於過去世修菩薩行時。無一類眾生不度。故無一行不修。是以修種種雜行。以眾生苦有無涯。故行亦無量。皆令眾生心生歡喜。毗盧遮那下有十三行半經。悉明種種行。此上通答解脫境界之問。以能知如來往昔因中普攝眾生巧方便智。如上略說。乃解脫之境界也。下善財童子問言。聖者發心其<span class='corr'>已</span>久如。此問夜神發心之始。以辨法界根深。據下答處。乃與毗盧遮那同時發心。故所窮深遠難測。故夜神答言。此處難信難知。難解難入難說。以此法界心緣處滅非聞思修境。故難信難知難解難入。以言語道斷。故難說。以此超情離見之境。故非世間二乘所知。亦非權教菩薩之所知也。所可許知者。唯諸佛神力所護。永斷煩惱。得成就如來智者。乃知之耳。以此法界是如來智慧境界。故非三乘所知。上有十一行半經。皆明許可知之人。然此法門固不可說。我今承佛神力。亦可說之。雖難得能知之人。然欲為調順可化眾生。亦有上上根可能信入者。故今隨汝所問亦可說也。下爾時開敷一切樹華夜神。觀察三世如來境界。重宣上難知難說之意。先說頌以顯其義。而說頌言。佛子汝所問。甚深佛境界。難思剎塵劫。說之不可盡。以下有二十一偈。皆重顯甚深難知之意。上乃敘法門之意。下乃正酬所問。有長行偈頌。先敘答發心之始。云善男子。乃往古世過世界海微塵數劫。即此一句<span class='corr'>已</span>不可思議矣。言世界海者。以一佛剎碎為微塵。一塵一剎。聚此多多塵數之剎。合為一世界海。此中取喻。將世界海通碎為塵。以此一塵一劫。如是之劫。豈可得而思議耶。此舉過此剎海塵數之劫<span class='corr'>已</span>前。乃是毗盧遮那發心之始。此處安可得而知之耶。言過此塵劫<span class='corr'>已</span>前。有世界海。名普光明真金摩尼山。此舉最初一世界海之都名。是為大剎種。此總顯發心時處。有七行經。但說彼時佛興於世說法度生之事。次善男子。彼普光明世界海中有世界種名普莊嚴幢者。意顯前普光明世界海乃聚多多剎種而為世界海。此普莊嚴世界種乃彼海中多中之一世界種耳。次云。此世界種中有世界。名一切寶色普光明。意顯聚多世界成一普莊嚴世界種。此一切寶色世界。乃彼種中之一世界耳。自寬至陋。從無邊剎海中。敘到一世界。意顯法界無量。此一一處皆能知也。下敘一切寶色世界中有須彌山微塵數四天下。此又從多四天下敘。縮至一四天下內一南閻浮提。乃正是毗盧遮那發心之處。上敘世界有八行經。次云其中有王下乃正敘本事。言閻浮提王。乃鐵輪王耳。名一切法音圓滿蓋。此正是毗盧遮那最初發心之本身。下時彼世界劫欲盡時有五濁起。此下敘輪王最初發心攝生之行。言劫欲盡時。謂因眾生五濁惡業。感三災之苦。有五行經。敘劫中苦事。次云咸來共繞王都大城。言苦眾生來求救於王。正是可悲之境。有八行半經。敘可悲之狀。次爾時大王聞此語<span class='corr'>已</span>。得百萬阿僧祇大悲門。此言大悲救苦之心一時頓發。何其勇猛。故發十種大悲。語云。哀哉眾生墮於無底生死大坑。我云何而能速勉濟令其得住一切智地。此乃毗盧遮那如來最初一念所發之心。觀此一語不但盡拔眾生之苦。盡與其樂。且云令住一切智地。謂各各令其究竟成佛得涅槃樂。此心豈二乘及權教菩薩可知耶。此下有十哀哉眾生。而所哀者有三等眾生。謂欲求。有求。邪梵行求。以三界內之苦眾生止。此三種耳。故此十哀。欲盡救拔。此十哀經意甚隱。疏引二地之文釋之。乃見其妙。故十哀末後云。我當云何而為引導令其得入一切智門。故為弟子者。不可不知吾佛往劫修因最初所發之心也。次作是語<span class='corr'>已</span>。乃作十哀之語<span class='corr'>已</span>。遂擊鼓宣令。曉喻求救眾生云。我今普施一切眾生。隨有所須悉令充足。即頒所統南閻浮提大小諸城悉開庫藏。出種種物。盡施眾生。下有五十七行經。敘廣行大施之事。及王歡喜之心。及因施深入一切法門。而云不擇方處。不擇族類。不選形貌。隨有來者。如其所欲。以大慈平等。如是普施一切眾生。即此最初一念發心。所行一行。如此廣大無遮。又豈可得而思議耶。上敘毗盧遮那發心之始。次下敘開敷樹華夜神發心之始。乃與毗盧遮那同時。故其來久遠可知矣。次時此會中有長者女。名寶光明。此女乃夜神往昔發心之本身也。王正設施會時。寶光明女去王不遠。見王行廣大施。遂生難遭之想。乃脫身瓔珞。持以奉王。作是願言。願我未來亦復如是。此即夜神往昔最初一念發心。乃因王而發也。以寶光明女發心願一切如王。且隨所生處。皆得往生。爾時大王知此童女發如是心。而告之曰。童女隨汝所欲。我皆與汝。此上有十四行半經。敘童女發心見夜神之往因。次時寶光女說偈讚王。共有五十二偈。從初至迴向佛菩提二十五偈。總讚二德。次後王父淨光明王母蓮華光<span class='corr'>已</span>下有二十七偈。顯王之本生父母。所以敘及王之父母者。要顯今之淨飯摩耶皆毗盧往昔最初發心之父母所由來矣。偈中敘王本生之事。以見一會之因緣也。爾時寶光明女讚王<span class='corr'>已</span>。合掌恭敬。却住一面。時彼大王深讚童女。且記以亦當成就如是功德。乃以寶衣手授童女。令即著之。童女著<span class='corr'>已</span>。眾見此女端正。如淨夜天星宿莊嚴。此夜神之記自是而來。上有十三行經。敘王讚童女之事。此上二大段歷敘往因。正答善財發心久如之問。觀其發心一事一行之難思。以歷劫數之長遠。故夜神初言。此處難信難解難入難知難說也。上<span class='corr'>已</span>敘發心之始。乃指昔因。故今會昔。次云善男子。爾時一切法音圓滿蓋王者豈異人乎。今毗盧遮那如來是。光明王者淨飯王是。蓮華光夫人者摩耶夫人是。寶光童女者即我身是。其王爾時以四攝法所攝眾生。即此會中諸菩薩是。皆於無上菩提得不退轉。或住初地乃至十地者。有七行經。結會古今。爾時開敷一切樹華主夜神。為善財童子。重宣解脫義而說頌言。我有廣大眼。普見於十方。一切剎海中。五趣輪迴者。<span class='corr'>已</span>下通有十偈。但是解脫總相。顯<span class='corr'>己</span>能知。後一偈云。我於無量劫。修習此法門。我今為汝說。佛子汝應學。結<span class='corr'>已</span>法界勸令修學。次下謙<span class='corr'>己</span>推勝云。我唯知此菩薩出生廣大喜光明解脫門而<span class='corr'>已</span>。如諸菩薩親近供養一切諸佛。入一切智大願海。乃至普入一切解脫海。我何能知。乃推後友云。此道場中有一夜神名大願精進力救護一切眾生。汝可往問。當為汝說。時善財童子。頂禮其足。殷勤瞻仰。辭退而去。</p>
</div></div>
<p class='juan'>大方廣佛華嚴經綱要卷第七十二</p></div></div>
</div><!-- end of div[@id='body'] -->
</body></html>