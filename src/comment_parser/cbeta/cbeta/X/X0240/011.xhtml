<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu21' />大方廣佛華嚴經綱要卷第十一</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu22' />
<p class='h2'>毗盧遮那品第六</p>
<div class='div-commentary'><p style="margin-left:1em">此品來意者。前品明此因之果。今辨前之因。答前因問。故次來也。因是果人之因。故標果稱。若不以人取法。知是誰因。前品初言毗盧遮那曠劫修因之所嚴淨。今方顯修因之事。釋名者略云光明徧照。廣如前釋。三宗趣者。明因果廣大為宗。證成前果為趣。</p>
<p style="margin-left:1em">此下經文序毗盧遮那如來往昔修因之時及處。并所遇佛。先顯其時。</p>
</div>
<div class='div-orig'><p>爾時普賢菩薩復告大眾言。諸佛子。乃往古世過世界微塵數劫。復倍是數。</p>
</div>
<div class='div-commentary'><p style="margin-left:1em">此一品分三段。初總明本事之時。次有世界下。別顯本事之處。三彼勝音世界最初劫中下。別顯時中本事。今初。時言復倍是數者。即倍佛剎塵數劫也。</p>
</div>
<div class='div-orig'><p>有世界海名普門淨光明。此世界海中。有世界名勝音。依摩尼華網海住。須彌山微塵數世界而為眷屬。其形正圓。其地具有無量莊嚴。三百重眾寶樹輪圍山所共圍繞。一切寶雲而覆其上。清淨無垢光明照耀城邑宮殿如須彌山。衣服飲食隨念而至。其劫名曰種種莊嚴。</p>
</div>
<div class='div-commentary'><p style="margin-left:1em">此明處。初一句總明剎海。次此世界下別指一剎。其劫名曰種種莊嚴。明剎中之時。立此處此時為修因之始。</p>
</div>
<div class='div-orig'><p>諸佛子。彼勝音世界中。有香水海名清淨光明。其海中有大蓮華須彌山出現。名華燄普莊嚴幢。十寶欄楯周帀圍繞。於其山上有一大林名摩尼華枝輪。無量華樓閣。無量寶臺觀。周迴布列無量妙香幢。無量寶山幢。逈極莊嚴。無量寶芬陀利華處處敷榮。無量香摩尼蓮華網周帀垂布。樂音和悅。香雲照耀。數各無量不可紀極。有百萬億那由他城周帀圍繞。種種眾生於中止住。諸佛子。此林東有一大城名燄光明。人王所都。百萬億那由他城周帀圍繞。清淨妙寶所共成立。縱廣各有七千由旬。七寶為郭。樓櫓却敵悉皆崇麗。七重寶塹香水盈滿。優鉢羅華。波頭摩華。拘物頭華。芬陀利華。悉是眾寶。處處分布以為嚴飾。寶多羅樹七重圍繞。宮殿樓閣悉寶莊嚴。種種妙網張施其上。塗香散華芬瑩其中。有百萬億那由他門悉寶莊嚴。一一門前各有四十九寶尸羅幢次第行列。復有百萬億園林周帀圍繞。其中皆有種種雜香。摩尼樹香周流普熏。眾鳥和鳴聽者歡悅。此大城中所有居人。靡不成就業報神足。乘空往來行同諸天。心有所欲應念皆至。其城次南有一天城名樹華莊嚴。其次右旋有大龍城名曰究竟。次有夜叉城名金剛勝妙幢。次有乾闥婆城名曰妙宮。次有阿修羅城名曰寶輪。次有迦樓羅城名妙寶莊嚴。次有緊那羅城名遊戲快樂。次有摩睺羅城名金剛幢。次有梵天王城名種種妙莊嚴。如是等百萬億那由他數。此一一城各有百萬億那由他樓閣所共圍繞。一一皆有無量莊嚴。</p>
</div>
<div class='div-commentary'><p style="margin-left:1em">此彼勝音下。別明感應之處。初立定香水海名清淨光明。為處之本。次言此海中有須彌山。其山上有一大林名摩尼華枝輪。立定此為道場聞法之處。次云此林東有大城名燄光明。乃人王所都。此城為昔生處。次此城南有一天城。言其伴城。顯不孤也。次云此一一城皆有無量莊嚴。</p>
<p style="margin-left:1em">此上約二十五行經。通明往昔生處。</p>
</div>
<div class='div-orig'><p>諸佛子。此寶華枝輪大林之中。有一道場名寶華徧照。以眾大寶分布莊嚴。摩尼華輪徧滿開敷。然以香燈具眾寶色。燄雲彌覆。光網普照。諸莊嚴具常出妙寶。一切樂中恒奏雅音。摩尼寶王現菩薩身。種種妙華周徧十方。其道場前有一大海名香摩尼金剛。出大蓮華。名華燄蕋輪。其華廣大百億由旬。莖葉鬚臺皆是妙寶。十不可說百千億那由他蓮華所共圍繞。常放光明恒出妙音周遍十方。諸佛子。彼勝音世界。最初劫中。有十須彌山微塵數如來出興於世。其第一佛號一切功德山須彌勝雲。諸佛子。應知彼佛將出現時一百年前。此摩尼華枝輪大林中。一切莊嚴周徧清淨。所謂出不思議寶燄雲。發歎佛功德音。演無數佛音聲。舒光布網彌覆十方。宮殿樓閣互相照耀。寶華光明騰聚成雲。復出妙音說一切眾生前世所行廣大善根。說三世一切諸佛名號。說諸菩薩所修願行究竟之道。說諸如來轉妙法輪。種種言辭。現如是等莊嚴之相。顯示如來當出於世。其世界中一切諸王。見此相故善根成熟。悉欲見佛而來道場。</p>
</div>
<div class='div-commentary'><p style="margin-left:1em">此下別明道場之處。顯為遇佛聞法之處也。故云林中有一道場。言道場前有一大海者。指此海將為蓮華之處也。次云彼勝音世界最初劫中。有十須彌山微塵數如來出興於世者。此別明本事之時。言劫中多佛出世界者。以經來不盡。故無結束。言最初劫有如是多佛。其義不順。豈有一劫之中有許多佛出耶。疏云此最初劫應迴文於佛出興於世下。云其劫最初第一佛<span class='note-inline'>(云云)</span>此正甚善。次云其第一佛號一切功德山須彌勝雲。此正顯本事之佛。次云彼佛將出現時一百年前。此摩尼華大林中莊嚴周徧者。顯為佛現之前瑞相也。有七行經。明其瑞事。次其世界中一行餘經。明其機熟。</p>
</div>
<div class='div-orig'><p>爾時一切功德山須彌勝雲佛。於其道場大蓮華中。忽然出現。其身周普等真法界。一切佛剎皆示出生。一切道場悉詣其所。無邊妙色具足清淨。一切世間無能暎奪。具眾寶相一一分明。一切宮殿悉現其像。一切眾生咸得目見。無邊化佛從其身出。種種色光充滿世界。如於此清淨光明香水海華燄莊嚴幢須彌頂上摩尼華枝輪大林中出現其身而坐於座。其勝音世界有六十八千億須彌山頂。悉亦於彼現身而坐。爾時彼佛。即於眉間放大光明。其光明發起一切善根音。十佛剎微塵數光明而為眷屬。充滿一切十方國土。若有眾生應可調伏。其光照觸即自開悟。息諸惑熱。裂諸蓋網。摧諸障山。淨諸垢濁。發大信解。生勝善根。永離一切諸難恐怖。滅除一切身心苦惱。起見佛心。趣一切智。</p>
</div>
<div class='div-commentary'><p style="margin-left:1em">此下正顯佛興。言忽然出現。言非八相應身。乃是頓成之佛。即法報同體之佛。故次云其身周普等真法界。無邊化佛從其身出。種種色光充滿法界。法界塵毛重重全遍。此顯毗盧最初本所師之佛。即是頓佛。故後聞法亦是普法。以其本因廣大。故今感果亦廣大也。至下起見佛心趣一切智。共九行經。明佛出興光明益生之事。</p>
</div>
<div class='div-orig'><p>時一切世間主并其眷屬無量百千。蒙佛光明所開覺故。悉詣佛所頭面禮足。諸佛子。彼燄光明大城中。有王名喜見善慧。統領百萬億那由他城。夫人采女三萬七千人福吉祥為上首。王子五百人大威光為上首。大威光太子有十千夫人妙見為上首。爾時大威光太子見佛光明<span class='corr'>已</span>。以昔所修善根力故。即時證得十種法門。何謂為十。所謂證得一切諸佛功德輪三昧。證得一切佛法普門陀羅尼。證得廣大方便藏般若波羅蜜。證得調伏一切眾生大莊嚴大慈。證得普雲音大悲。證得生無邊功德最勝心大喜。證得如實覺悟一切法大捨。證得廣大方便平等藏大神通。證得增長信解力大願。證得普入一切智光明辯才門。爾時大威光太子獲得如是法光明<span class='corr'>已</span>。承佛威力。普觀大眾。而說頌言。</p>

<div class="lg regular"><div class='lg-row'>世尊坐道場　清淨大光明　譬如千日出</div>
<div class='lg-row'>普照虗空界　無量億千劫　導師時乃現</div>
<div class='lg-row'>佛今出世間　一切所瞻奉　汝觀佛光明</div>
<div class='lg-row'>化佛難思議　一切宮殿中　寂然而正受</div>
<div class='lg-row'>汝觀佛神通　毛孔出燄雲　照耀於世間</div>
<div class='lg-row'>光明無有盡　汝應觀佛身　光網極清淨</div>
<div class='lg-row'>現形等一切　遍滿於十方　妙音遍世間</div>
<div class='lg-row'>間者皆欣樂　隨諸眾生語　讚歎佛功德</div>
<div class='lg-row'>世尊光所照　眾生悉安樂　有苦皆滅除</div>
<div class='lg-row'>心生大歡喜　觀諸菩薩眾　十方來萃止</div>
<div class='lg-row'>悉放摩尼雲　現前稱讚佛　道場出妙音</div>
<div class='lg-row'>其音極深遠　能滅眾生苦　此是佛神力</div>
<div class='lg-row'>一切咸恭敬　心生大歡喜　共在世尊前</div>
<div class='lg-row'>瞻仰於法王</div>
</div></div>
<div class='div-commentary'><p style="margin-left:1em">此下明當機雲集。初一行半經通顯諸王雲集。此即前敘燄光城南諸天城之王也。次云彼燄光明城中有王名喜見王者。此正出本事之緣也。故次明夫人采女大威光王子而為上首。次下大威光王子見佛光明即時證得十種法門。第一證得一切佛法普門陀羅尼。此未見佛<span class='corr'>已</span>得總持法門矣。初大威光王子見光得益。經有長行偈頌。有十頌。末偈勸云十方萃止。宜共瞻仰於法王。此引例勸歸。無遠不歸。固宜往見。</p>
</div>
<div class='div-orig'><p>諸佛子。彼大威光太子說此頌時。以佛神力。其聲普徧勝音世界。時喜見善慧王聞此頌<span class='corr'>已</span>。心大歡喜觀諸眷屬而說頌言。</p>

<div class="lg regular"><div class='lg-row'>汝應速召集　一切諸王眾　王子及大臣</div>
<div class='lg-row'>城邑宰官等　普告諸城內　疾應擊大鼓</div>
<div class='lg-row'>共集所有人　俱行往見佛　一切四衢道</div>
<div class='lg-row'>悉應鳴寶鐸　妻子眷屬俱　共往觀如來</div>
<div class='lg-row'>一切諸城郭　宜令悉清淨　普建勝妙幢</div>
<div class='lg-row'>摩尼以嚴飾　寶帳羅眾網　技樂如雲布</div>
<div class='lg-row'>嚴備在虗空　處處令充滿　道路皆嚴淨</div>
<div class='lg-row'>普雨妙衣服　巾馭汝寶乘　與我同觀佛</div>
<div class='lg-row'>各各隨自力　普雨莊嚴具　一切如雲布</div>
<div class='lg-row'>徧滿虗空中　香燄蓮華蓋　半月寶瓔珞</div>
<div class='lg-row'>及無數妙衣　汝等皆應雨　須彌香水海</div>
<div class='lg-row'>上妙摩尼輪　及清淨栴檀　悉應雨滿空</div>
<div class='lg-row'>眾寶華瓔珞　莊嚴淨無垢　及以摩尼燈</div>
<div class='lg-row'>皆令在空住　一切持向佛　心生大歡喜</div>
<div class='lg-row'>妻子眷屬俱　往見世所尊</div>
</div><p>爾時喜見善慧王與三萬七千夫人采女俱福吉祥為上首。五百王子俱大威光為上首。六萬大臣俱慧力為上首。如是等七十七百千億那由他眾前後圍繞。從燄光明大城出。以王力故。一切大眾乘空而往。諸供養具徧滿虗空。至於佛所。頂禮佛足却坐一面。復有妙華城善化幢天王與十億那由他眷屬俱。復有究竟大城淨光龍王與二十五億眷屬俱。復有金剛勝幢城猛徤夜叉王與七十七億眷屬俱。復有無垢城喜見乾闥婆王與九十七億眷屬俱。復有妙輪城淨色思惟阿修羅王與五十八億眷屬俱。復有妙莊嚴城十力行迦樓羅王與九十九千眷屬俱。復有遊戲快樂城金剛德緊那羅王與十八億眷屬俱。復有金剛幢城寶稱幢摩睺羅伽王與三億百千那由他眷屬俱。復有淨妙莊嚴城最勝梵王與十八億眷屬俱。如是等百萬億那由他大城中。所有諸王并其眷屬。悉共往詣一切功德須彌勝雲如來所。頂禮佛足却坐一面。</p>
</div>
<div class='div-commentary'><p style="margin-left:1em">此下明父王宣告。太子說此頌時。彼喜見善慧王。心大歡喜。即召集諸王王子大臣等。一時勸往見佛。各令辦供。時喜見王與夫人采女眷等。俱至佛所。頂禮佛足。復有天城中諸天王及八部等。悉共往一切功德須彌勝雲如來所。頂禮佛足却坐一面。上有二十九行經。明見佛之儀。</p>
</div>
<div class='div-orig'><p>時彼如來。為欲調伏諸眾生故。於眾會道場海中。說普集一切三世佛自在法修多羅。世界微塵數修多羅而為眷屬。隨眾生心。悉令獲益。是時大威光菩薩。聞是法<span class='corr'>已</span>。即獲一切功德須彌勝雲佛宿世所集法海光明。所謂得一切法聚平等三昧智光明。一切法悉入最初菩提心中住智光明。十方法界普光明藏清淨眼智光明。觀察一切佛法大願海智光明。入無邊功德海清淨行智光明。趣向不退轉大力速疾藏智光明。法界中無量變化力出離輪智光明。決定入無量功德圓滿海智光明。了知一切佛決定解莊嚴成就海智光明。了知法界無邊佛現一切眾生前神通海智光明。了知一切佛力無所畏法智光明。爾時大威光菩薩得如是無量智光明<span class='corr'>已</span>。承佛威力而說頌言。</p>

<div class="lg regular"><div class='lg-row'>我聞佛妙法　而得智光明　以是見世尊</div>
<div class='lg-row'>往昔所行事　一切所生處　名號身差別</div>
<div class='lg-row'>及供養於佛　如是我咸見　往昔諸佛所</div>
<div class='lg-row'>一切皆承事　無量劫修行　嚴淨諸剎海</div>
<div class='lg-row'>捨施於自身　廣大無涯際　修治最勝行</div>
<div class='lg-row'>嚴淨諸剎海　耳鼻頭手足　及以諸宮殿</div>
<div class='lg-row'>捨之無有量　嚴淨諸剎海　能於一一剎</div>
<div class='lg-row'>億劫不思議　修習菩提行　嚴淨諸剎海</div>
<div class='lg-row'>普賢大願力　一切佛海中　修行無量行</div>
<div class='lg-row'>嚴淨諸剎海　如因日光照　還見於日輪</div>
<div class='lg-row'>我以佛智光　見佛所行道　我觀佛剎海</div>
<div class='lg-row'>清淨大光明　寂靜證菩提　法界悉周徧</div>
<div class='lg-row'>我當如世尊　廣淨諸剎海　以佛威神力</div>
<div class='lg-row'>修習菩提行</div>
</div></div>
<div class='div-commentary'><p style="margin-left:1em">此時彼如來下。廣演法門。言說普集一切三世佛自在法修多羅者。乃彼佛自證之法也。故大威光菩薩聞此法<span class='corr'>已</span>。即得十二種三昧智光明。大威光既得益<span class='corr'>已</span>。復說偈讚述。上聞法得益。長行明得法。頌有十偈。</p>
</div>
<div class='div-orig'><p>諸佛子。時大威光菩薩。以見一切功德山須彌勝雲佛承事供養故。於如來所心得悟了。為一切世間顯示如來往昔行海。顯示往昔菩薩行方便。顯示一切佛功德海。顯示普入一切法界清淨智。顯示一切道場中成佛自在力。顯示佛力無畏無差別智。顯示普示現如來身。顯示不可思議佛神變。顯示莊嚴無量清淨佛土。顯示普賢菩薩所有行願。令如須彌山微塵數眾生發菩薩心。佛剎微塵數眾生成就如來清淨國土。爾時一切功德山須彌勝雲佛。為大威光菩薩而說頌言。</p>

<div class="lg regular"><div class='lg-row'>善哉大威光　福藏廣名稱　為利眾生故</div>
<div class='lg-row'>發趣菩提道　汝獲智光明　法界悉充徧</div>
<div class='lg-row'>福慧咸廣大　當得深智海　一剎中修行</div>
<div class='lg-row'>經於剎塵劫　如汝見於我　當獲如是智</div>
<div class='lg-row'>非諸劣行者　能知此方便　獲大精進力</div>
<div class='lg-row'>乃能淨剎海　一一微塵中　無量劫修行</div>
<div class='lg-row'>彼人乃能得　莊嚴諸佛剎　為一一眾生</div>
<div class='lg-row'>輪迴經劫海　其心不疲懈　當成世導師</div>
<div class='lg-row'>供養一一佛　悉盡未來際　心無蹔疲厭</div>
<div class='lg-row'>當成無上道　三世一切佛　當共滿汝願</div>
<div class='lg-row'>一切佛會中　汝身安住彼　一切諸如來</div>
<div class='lg-row'>誓願無有邊　大智通達者　能知此方便</div>
<div class='lg-row'>大光供養我　故獲大威力　令塵數眾生</div>
<div class='lg-row'>成熟向菩提　諸修普賢行　大名稱菩薩</div>
<div class='lg-row'>莊嚴佛剎海　法界普周徧</div>
</div></div>
<div class='div-commentary'><p style="margin-left:1em">此下明威光得了悟<span class='corr'>已</span>。轉化眾生之事。次為一世間下明轉悟他。顯示十種法門。令多眾生得益。次爾時一切功德山下言彼如來亦說偈讚勵威光大果當成。有十一偈。</p>
<p style="margin-left:1em">此上大威光太子。初逢一切功德山佛因緣<span class='corr'>已</span>竟。</p>
</div>
<div class='div-orig'><p>諸佛子。汝等應知。彼大莊嚴劫中。有恒河沙數小劫。人壽命二小劫。諸佛子。彼一切功德須彌勝雲佛壽命五十億歲。</p>
</div>
<div class='div-commentary'><p style="margin-left:1em">此二行餘經將明威光遇第二佛。故此為結前生後之文。然總說劫壽明多小劫者。欲顯多佛現故。說人壽佛壽者。由佛壽促而人壽長。故得威光一生歷事三佛。</p>
</div>
<div class='div-orig'><p>彼佛滅度後。有佛出世名波羅蜜善眼莊嚴王。亦於彼摩尼華枝輪大林中。而成正覺。爾時大威光童子。見彼如來成等正覺現神通力。即得念佛三昧名無邊海藏門。即得陀羅尼名大智力法淵。即得大慈名普隨眾生調伏度脫。即得大悲名徧覆一切境界雲。即得大喜名一切佛功德海威力藏。即得大捨名法性虗空平等清淨。即得般若波羅蜜名自性離垢法界清淨身。即得神通名無礙光普隨現。即得辯才名善入離垢淵。即得智光名一切佛法清淨藏。如是等十千法門皆得通達。爾時大威光童子。承佛威力。為諸眷屬而說頌言。</p>

<div class="lg regular"><div class='lg-row'>不可思議億劫中　導世明師難一遇</div>
<div class='lg-row'>此土眾生多善利　而今得見第二佛</div>
<div class='lg-row'>佛身普放大光明　色相無邊極清淨</div>
<div class='lg-row'>如雲充滿一切土　處處稱揚佛功德</div>
<div class='lg-row'>光明所照咸歡喜　眾生有苦悉除滅</div>
<div class='lg-row'>各令恭敬起慈心　此是如來自在用</div>
<div class='lg-row'>出不思議變化雲　放無量色光明網</div>
<div class='lg-row'>十方國土皆充滿　此佛神通之所現</div>
<div class='lg-row'>一一毛孔現光雲　普徧虗空發大音</div>
<div class='lg-row'>所有幽冥靡不照　地獄眾苦咸令滅</div>
<div class='lg-row'>如來妙音徧十方　一切言音咸具演</div>
<div class='lg-row'>隨諸眾生宿善力　此是大師神變用</div>
<div class='lg-row'>無量無邊大海眾　佛於其中皆出現</div>
<div class='lg-row'>普轉無盡妙法輪　調伏一切諸眾生</div>
<div class='lg-row'>佛神通力無有邊　一切剎中皆出現</div>
<div class='lg-row'>善逝如是智無礙　為利眾生成正覺</div>
<div class='lg-row'>汝等應生歡喜心　踊躍愛樂極尊重</div>
<div class='lg-row'>我當與汝同詣彼　若見如來眾苦滅</div>
<div class='lg-row'>發心迴向趣菩提　慈念一切諸眾生</div>
<div class='lg-row'>悉住普賢廣大願　當如法王得自在</div>
</div><p>諸佛子。大威光童子說此頌時。以佛神力其聲無礙。一切世界皆悉得聞。無量眾生發菩提心。時大威光王子。與其父母并諸眷屬及無量百千億那由他眾生前後圍繞。寶蓋如雲徧覆虗空。共詣波羅蜜善眼莊嚴王如來所。其佛為說法界體性清淨莊嚴修多羅。世界海微塵等修多羅而為眷屬。彼諸大眾聞此經<span class='corr'>已</span>。得清淨智名入一切淨方便。得於地名離垢光明。得波羅蜜輪名示現一切世間愛樂莊嚴。得增廣行輪名普入一切剎土無邊光明清淨見。得趣向行輪名離垢福德雲光明幢。得隨入證輪名一切法海廣大光明。得轉深發趣行名大智莊嚴。得灌頂智慧海名無功用修極妙見。得顯了大光明名如來功德海相光影徧照。得出生願力清淨智名無量願力信解藏。時彼佛為大威光菩薩而說頌言。</p>

<div class="lg regular"><div class='lg-row'>善哉功德智慧海　發心趣向大菩提</div>
<div class='lg-row'>汝當得佛不思議　普為眾生作依處</div>
<div class='lg-row'>汝<span class='corr'>已</span>出生大智海　悉能徧了一切法</div>
<div class='lg-row'>當以難思妙方便　入佛無盡所行境</div>
<div class='lg-row'><span class='corr'>已</span>見諸佛功德雲　<span class='corr'>已</span>入無盡智慧地</div>
<div class='lg-row'>諸波羅蜜方便海　大名稱者當滿足</div>
<div class='lg-row'><span class='corr'>已</span>得方便總持門　及以無盡辯才門</div>
<div class='lg-row'>種種行願皆修習　當成無等大智慧</div>
<div class='lg-row'>汝<span class='corr'>已</span>出生諸願海　汝<span class='corr'>已</span>入於三昧海</div>
<div class='lg-row'>當具種種大神通　不可思議諸佛法</div>
<div class='lg-row'>究竟法界不思議　廣大深心<span class='corr'>已</span>清淨</div>
<div class='lg-row'>普見十方一切佛　離垢莊嚴眾剎海</div>
<div class='lg-row'>汝<span class='corr'>已</span>入我菩提行　昔時本事方便海</div>
<div class='lg-row'>如我修行所淨治　如是妙行汝皆悟</div>
<div class='lg-row'>我於無量一一剎　種種供養諸佛海</div>
<div class='lg-row'>如彼修行所得果　如是莊嚴汝咸見</div>
<div class='lg-row'>廣大劫海無有盡　一切剎中修淨行</div>
<div class='lg-row'>堅固誓願不可思　當得如來此神力</div>
<div class='lg-row'>諸佛供養盡無餘　國土莊嚴悉清淨</div>
<div class='lg-row'>一切劫中修妙行　汝當成佛大功德</div>
</div></div>
<div class='div-commentary'><p style="margin-left:1em">此彼佛滅下。顯第二佛出興。文有三段。初明先佛<span class='corr'>已</span>滅。次佛出興。次明覩相獲益。三讚德勸請。此初明佛興。即於先佛道場。次爾時大威光童子下。明威光覩相獲益。次即得念佛三昧下。正明獲益。次標十種法門。後結云如是等十千法門。次爾時大威光而說頌言下。讚德勸詣。意謂幸得見第二佛。頌有十偈。讚佛三業之德。勸眾同歸。次大威光說此頌時。一切世界皆悉得聞。無量眾生發菩提心。此威光說頌。聞者先<span class='corr'>已</span>得益。次時大威光王子與其父母眷屬。共詣波羅蜜善眼莊嚴王如來所。其佛為說法界體性清淨莊嚴修多羅。此言法界體性即大方廣也。清淨佛也。莊嚴即華嚴。有多眷屬者顯此圓教故。次下明大眾聞此經<span class='corr'>已</span>。即得清淨智有十種大益。疏以此十益如次配十地。顯法廣大故得益殊。即如今經頓圓十地之義。威光大眾既<span class='corr'>已</span>得益。時彼佛說偈讚述。文有十偈。前六讚其<span class='corr'>已</span>具勝德。當成極果。後四偈言行齊佛因。當如佛證。</p>
<p style="margin-left:1em">此上明大威光逢第二佛因緣竟。</p>
</div>
<div class='div-orig'><p>諸佛子。波羅蜜善眼莊嚴王如來。入涅槃<span class='corr'>已</span>。喜見善慧王尋亦去世。大威光童子。受轉輪王位。彼摩尼華枝輪大林中。第三如來出現於世。名最勝功德海。時大威光轉輪聖王。見彼如來見佛之相。與其眷屬及四兵眾城邑聚落一切人民。并持七寶俱往佛所。以一切香摩尼莊嚴大樓閣奉上於佛。時彼如來於其林中。說菩薩普眼光明行修多羅。世界微塵數修多羅而為眷屬。爾時大威光菩薩聞此法<span class='corr'>已</span>。得三昧名大福德普光明。得此三昧故。悉能了知一切菩薩一切眾生過現未來福非福海。時彼佛為大威光菩薩而說頌言。</p>

<div class="lg regular"><div class='lg-row'>善哉福德大威光　汝等今來至我所</div>
<div class='lg-row'>愍念一切眾生海　發勝菩提大願心</div>
<div class='lg-row'>汝為一切苦眾生　起大悲心令解脫</div>
<div class='lg-row'>當作羣迷所依怙　是名菩薩方便行</div>
<div class='lg-row'>若有菩薩能堅固　修諸勝行無厭怠</div>
<div class='lg-row'>最勝最上無礙解　如是妙智彼當得</div>
<div class='lg-row'>福德光者福幢者　福德處者福海者</div>
<div class='lg-row'>普賢菩薩所有願　是汝大光能趣入</div>
<div class='lg-row'>汝能以此廣大願　入不思議諸佛海</div>
<div class='lg-row'>諸佛福海無有邊　汝以妙解皆能見</div>
<div class='lg-row'>汝於十方國土中　悉見無量無邊佛</div>
<div class='lg-row'>彼佛往昔諸行海　如是一切汝咸見</div>
<div class='lg-row'>若有住此方便海　必得入於智地中</div>
<div class='lg-row'>此是隨順諸佛學　決定當成一切智</div>
<div class='lg-row'>汝於一切剎海中　微塵劫海修諸行</div>
<div class='lg-row'>一切如來諸行海　汝皆學<span class='corr'>已</span>當成佛</div>
<div class='lg-row'>如汝所見十方中　一切剎海極嚴淨</div>
<div class='lg-row'>汝剎嚴淨亦如是　無邊願者所當得</div>
<div class='lg-row'>今此道場眾會海　聞汝願<span class='corr'>已</span>生欣樂</div>
<div class='lg-row'>皆入普賢廣大乘　發心迴向趣菩提</div>
<div class='lg-row'>無邊國土一一中　悉入修行經劫海</div>
<div class='lg-row'>以諸願力能圓滿　普賢菩薩一切行</div>
</div></div>
<div class='div-commentary'><p style="margin-left:1em">此下顯大威光逢第三佛出興也。佛名功德海者。謂功德<span class='corr'>已</span>滿無加過也。時大威光太子<span class='corr'>已</span>嗣轉輪王位。故與其眷屬及四兵眾俱往見佛。以香樓閣為供。時彼如來為說普眼光明行修多羅。以見普法。故名為普眼。以慧為性故曰光明。次爾時大威光菩薩聞此法<span class='corr'>已</span>。得大福德普光明三昧。言大福德者定也。以定為福最大故。普光明者慧也。寂無不照名普光明。言福非福者福乃相也。非福性也。謂雙了性相。顯定慧圓明之益也。然威光遇初佛得十益者自力未勝故。遇次佛得十千者道轉深故。今唯得一者道<span class='corr'>已</span>滿故。次時彼如來為大威光而說頌言下。乃彼佛記別威光當成妙果也。有十一偈。初四偈顯具菩提心。次四偈明上入佛境。三有一偈示其果相得同諸佛。四有二偈讚其現能利他住普賢行。</p>
<p style="margin-left:1em">此上明威光遇第三佛<span class='corr'>已</span>竟。</p>
</div>
<div class='div-orig'><p>諸佛子。彼摩尼華枝輪大林中。復有佛出。號名稱普聞蓮華眼幢。是時大威光於此命終。生須彌山上寂靜寶宮天城中。為大天王名離垢福德幢。共諸天眾俱詣佛所。雨寶華雲以為供養。時彼如來為說廣大方便普門徧照修多羅。世界海微塵數修多羅而為眷屬。時天王眾聞此經<span class='corr'>已</span>。得三昧名普門歡喜藏。以三昧力能入一切法實相海。獲是益<span class='corr'>已</span>。從道場出還歸本處。</p>
</div>
<div class='div-commentary'><p style="margin-left:1em">此下明威光遇第四佛出興也。佛號蓮華眼幢者。約相目類青蓮。約德心無所染。相德高顯名稱外彰。摧邪眾歸故曰幢也。彼佛出興時。大威光於此命終。生須彌山上為大天王。名離垢福德幢。此明菩薩行道報處天宮。此城即品初所列之一。時天王聞佛。同諸天眾俱往供養。時彼如來為說廣大方便普門徧照修多羅。言大方便者謂即實之權。權實無滯名大方便。事理雙照是為普門。次云時天王聞此經<span class='corr'>已</span>。得三昧名普門歡喜藏。以聞上普門正受。安住法喜無盡。故名曰藏。由此證達諸實相海。然初標云此劫之中有十須彌山塵數如來出興於世。今但云遇四佛。且經文又無結會古今之文。亦無現證得益等事。是知經來未盡故也。若言歷事多佛。其文多可知。況云毗盧遮那曠劫修因所感之果。若具述其因。不勝之多矣。若結會者。應云爾時威光菩薩者毗盧遮那是。</p>
<p style="margin-left:1em">補義曰。此分名舉果。而言因者乃特舉本師曠劫所修之因。以感此果者。此因單明本師之因。非答十句因問也。後答十句因問。乃教諸菩薩所修之因。將契此果。故通全經。</p>
<p style="margin-left:1em">上毗盧遮那品竟。</p>
<p style="margin-left:1em">上舉果勸樂生信分通為所信因果周。</p>
<p style="margin-left:1em">下十二卷起至五十二卷止通為修因契果生解分。</p>
</div></div></div>
<p class='juan'>大方廣佛華嚴經綱要卷第十一</p>
</div><!-- end of div[@id='body'] -->
</body></html>