<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu115' />大方廣佛華嚴經綱要卷第六十二</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'>
<p class='h3'>入法界品第三十九之三</p>
<div class='div-orig'><p>爾時文殊師利菩薩勸諸比丘發阿耨多羅三藐三菩提心<span class='corr'>已</span>。漸次南行經歷人間至福城東。住莊嚴幢娑羅林中。往昔諸佛曾所止住教化眾生大塔廟處。亦是世尊於往昔時修菩薩行能捨無量難捨之處。是故此林名稱普聞無量佛剎。此處常為天龍夜叉乾闥婆阿修羅迦樓羅緊那羅摩睺羅伽人與非人之所供養。時文殊師利與其眷屬到此處<span class='corr'>已</span>。即於其處說普照法界修多羅。百萬億那由他修多羅以為眷屬。說此經時於大海中有無量百千億諸龍而來其所。聞此法<span class='corr'>已</span>。深厭龍趣正求佛道。咸捨龍身生天人中。一萬諸龍於阿耨多羅三藐三菩提得不退轉。復有無量無數眾生於三乘中各得調伏。</p>
</div>
<div class='div-commentary'><p style="margin-left:1em">第二文殊師利菩薩勸諸比丘發菩提心<span class='corr'>已</span>以下。乃第二諸乘人會。以方便化生。豈獨聲聞一類之機。若約靈山五時攝化盡收五性之機。若不陟人間何處求大心凡夫耶。是以文殊業<span class='corr'>已</span>垂權。故復往人間也。漸次南行顯非頓化。明正為南。方盡南矣。福城者疏釋順福分善。乃表十信入道之初分。娑羅林云高遠。林木森聳表萬行莊嚴。亦表菩薩說法。先觀眾生十種稠林。故云住林中。以此權智乃十方諸佛所共。故云往昔佛所止住。大塔廟表常住法身。為權智之本。諸佛修行依性起修。修無不極。故是佛昔修行捨難捨之處。此法身真際。乃人天八部之所依歸。故常為供養處。文殊於此處說普照法界修多羅。即顯應機之法乃從法界所流。是知四十九年之談。皆普照法界修多羅之眷屬。故云百萬那由他修多羅以為眷屬也。說此法時獨舉海中龍王聞法捨龍身而生天中於三菩提得不退轉者。然畜生難中。況嗔毒而難化者。今得益之速如此。顯法勝益。足徵地獄中人。三重頓圓十地。信可徵矣。復云無量眾生於三乘中各得調伏者。此則釋迦出世一化始終。盡見於文殊出閣之頃也。</p>
<p style="margin-left:1em">上諸乘人會竟。</p>
<p style="margin-left:1em">下三善財會。</p>
</div>
<div class='div-orig'><p>時福城人聞文殊師剎童子在莊嚴幢娑羅林中大塔廟處。無量大眾從其城出來詣其所。時有優婆塞。名曰大智。與五百優婆塞眷屬俱。所謂須達多優婆塞。婆須達多優婆塞。福德光優婆塞。有名稱優婆塞。施名稱優婆塞。月德優婆塞。善慧優婆塞。大慧優婆塞。賢護優婆塞。賢勝優婆塞。如是等五百優婆塞俱。來詣文殊師利童子所頂禮其足。右繞三帀退坐一面。復有五百優婆夷。所謂大慧優婆夷。善光優婆夷。妙身優婆夷。可樂身優婆夷。賢優婆夷。賢德優婆夷。賢光優婆夷。幢光優婆夷。德光優婆夷。善目優婆夷。如是等五百優婆夷來詣文殊師利童子所頂禮其足。右繞三帀退坐一面。復有五百童子。所謂善財童子。善行童子。善戒童子。善威儀童子。善勇猛童子。善思童子。善慧童子。善覺童子。善眼童子。善臂童子。善光童子。如是等五百童子。來詣文殊師利童子所頂禮其足。右繞三帀退坐一面。復有五百童女。所謂善賢童女。大智居士女童女。賢稱童女。美顏童女。堅慧童女。賢德童女。有德童女。梵授童女。德光童女。善光童女。如是等五百童女。來詣文殊師利童子所頂禮其足。右繞三帀退坐一面。爾時文殊師利童子。知福城人悉<span class='corr'>已</span>來集。隨其心樂現自在身。威光赫奕蔽諸大眾。以自在大慈令彼清涼。以自在大悲起說法心。以自在智慧知其心樂。以廣大辯才將為說法。復於是時觀察善財以何因緣而有其名。知此童子初入胎時於其宅內自然而出七寶樓閣。其樓閣下有七伏藏。於其藏上地自開裂生七寶牙。所謂金銀瑠璃玻瓈真珠硨磲碼碯。善財童子處胎十月然後誕生。形體支分端正具足。其七大藏縱廣高下各滿七肘。從地涌出光明照耀。復於宅中自然而有五百寶器。種種諸物自然盈滿。所謂金剛器中盛一切香。於香器中盛種種衣。美玉器中盛滿種種上味飲食。摩尼器中盛滿種種殊異珍寶。金器盛銀。銀器盛金。金銀器中盛滿瑠璃及摩尼寶。玻瓈器中盛滿硨磲。硨磲器中盛滿玻瓈。碼碯器中盛滿真珠。真珠器中盛滿碼碯。火摩尼器中盛滿水摩尼。水摩尼器中盛滿火摩尼。如是等五百寶器自然出現。又雨眾寶及諸財物。一切庫藏悉令充滿以此事故父母親屬及善相師共呼此兒名曰善財。又知此童子<span class='corr'>已</span>曾供養過去諸佛。深種善根信解廣大。常樂親近諸善知識。身語意業皆無過失。淨菩薩道。求一切智成佛法器。其心清淨猶如虗空。迴向菩提無所障礙。爾時文殊師利菩薩如是觀察善財童子<span class='corr'>已</span>。安慰開喻而為演說一切佛法。所謂說一切佛積集法。說一切佛相續法。說一切佛次第法。說一切佛眾會清淨法。說一切佛法輪化導法。說一切佛色身相好法。說一切佛法身成就法。說一切佛言辭辯才法。說一切佛光明照耀法。說一切佛平等無二法。爾時文殊師利童子為善財童子及諸大眾說此法<span class='corr'>已</span>。殷勤勸喻增長勢力。令其歡喜發阿耨多羅三藐三菩提心。又令憶念過去善根。作是事<span class='corr'>已</span>。即於其處復為眾生隨宜說法。然後而去。</p>
</div>
<div class='div-commentary'><p style="margin-left:1em">時福城人下三善財會。然自文殊出閣<span class='corr'>已</span>下至經終。通顯六位因果。在善財所參知識五十四人。約位則文殊一人表信位。以信未成位。故但一人。餘四十人各以十人寄一位。二從德雲至慈行寄十住位。三善見至徧行寄十行位。四鬻香長者至安住地神寄十向位。五婆珊夜神至瞿波寄十地位。摩耶至天主光等十一人寄等覺位。彌勒普賢寄妙覺位。今善財初參文殊。表依佛根本果智為發行之本。故單表十信。以後諸位皆依信建立故。初福城人聞文殊菩薩住在林中。故相聚而來。時優婆塞名曰大智為上首者。表人中發心必依智為本也。四眾人等一時來詣文殊頂禮者。此人間化導之眾。最為初機。文殊見眾來集。即現殊勝三業為攝化之方便也。獨觀察善財因緣。此以妙觀察智。知機知時。隨應說法也。故細觀善財生時之外緣及所稟之內因。委是法器故即為說一切佛法。後所謂下列十句則<span class='corr'>已</span>將一乘因果理事。盡為宣說無餘蘊矣。此表說頓教大乘也。於其餘眾生則隨宜說法。各稱其機。五乘因果俱是隨宜。即立刻之間。<span class='corr'>已</span>盡化佛一代之化法矣。</p>
</div>
<div class='div-orig'><p>爾時善財童子。從文殊師利所聞佛如是種種功德。一心勤求阿耨多羅三藐三菩提。隨文殊師利而說頌曰。</p>

<div class="lg regular"><div class='lg-row'>三有為城郭　憍慢為垣墻　諸趣為門戶</div>
<div class='lg-row'>愛水為池壍　愚癡闇所覆　貪恚火熾然</div>
<div class='lg-row'>魔王作君主　童蒙依止住　貪愛為徽<span class='corr'>纆</span></div>
<div class='lg-row'>諂誑為轡勒　疑惑蔽其眼　趣入諸邪道</div>
<div class='lg-row'>慳嫉憍盈故　入於三惡處　或墮諸趣中</div>
<div class='lg-row'>生老病死苦　妙智清淨日　大悲圓滿輪</div>
<div class='lg-row'>能竭煩惱海　願賜少觀察　妙智清淨月</div>
<div class='lg-row'>大慈無垢輪　一切悉施安　願垂照察我</div>
<div class='lg-row'>一切法界王　法寶為先導　遊空無所礙</div>
<div class='lg-row'>願垂教敕我　福智大商主　勇猛求菩提</div>
<div class='lg-row'>普利諸羣生　願垂守護我　身被忍辱甲</div>
<div class='lg-row'>手提智慧劒　自在降魔軍　願垂拔濟我</div>
<div class='lg-row'>住法須彌頂　定女常恭侍　滅惑阿修羅</div>
<div class='lg-row'>帝釋願觀我　三有凡愚宅　惑業地趣因</div>
<div class='lg-row'>仁者悉調伏　如燈示我道　捨離諸惡趣</div>
<div class='lg-row'>清淨諸善道　超諸世間者　示我解脫門</div>
<div class='lg-row'>世間顛倒執　常樂我淨想　智眼悉能離</div>
<div class='lg-row'>開我解脫門　善知邪正道　分別心無怯</div>
<div class='lg-row'>一切決了人　示我菩提路　住佛正見地</div>
<div class='lg-row'>長佛功德樹　雨佛妙法華　示我菩提道</div>
<div class='lg-row'>去來現在佛　處處悉周徧　如日出世間</div>
<div class='lg-row'>為我說其道　善知一切業　深達諸乘行</div>
<div class='lg-row'>智慧決定人　示我摩訶衍　願輪大悲轂</div>
<div class='lg-row'>信軸堅忍轄　功德寶莊校　令我載此乘</div>
<div class='lg-row'>總持廣大箱　慈愍莊嚴蓋　辯才鈴震響</div>
<div class='lg-row'>使我載此乘　梵行為茵褥　三昧為婇女</div>
<div class='lg-row'>法鼓震妙音　願與我此乘　四攝無盡藏</div>
<div class='lg-row'>功德莊嚴寶　慚愧為羈鞅　願與我此乘</div>
<div class='lg-row'>常轉布施輪　恒塗淨戒香　忍辱牢莊嚴</div>
<div class='lg-row'>令我載此乘　禪定三昧箱　智慧方便軛</div>
<div class='lg-row'>調伏不退轉　令我載此乘　大願清淨輪</div>
<div class='lg-row'>總持堅固力　智慧所成就　令我載此乘</div>
<div class='lg-row'>普行為周校　悲心作徐轉　所向皆無怯</div>
<div class='lg-row'>令我載此乘　堅固如金剛　善巧如幻化</div>
<div class='lg-row'>一切無障礙　令我載此乘　廣大極清淨</div>
<div class='lg-row'>普與眾生樂　虗空法界等　令我載此乘</div>
<div class='lg-row'>淨諸業惑輪　斷諸流轉苦　摧魔及外道</div>
<div class='lg-row'>令我載此乘　智慧滿十方　莊嚴徧法界</div>
<div class='lg-row'>普洽眾生願　令我載此乘　清淨如虗空</div>
<div class='lg-row'>愛見悉除滅　利益一切眾　令我載此乘</div>
<div class='lg-row'>願力速疾行　定心安隱住　普運諸含識</div>
<div class='lg-row'>令我載此乘　如地不傾動　如水普饒益</div>
<div class='lg-row'>如是運眾生　令我載此乘　四攝圓滿輪</div>
<div class='lg-row'>總持清淨光　如是智慧日　願示我令見</div>
<div class='lg-row'><span class='corr'>已</span>入法王位　<span class='corr'>已</span>著智王冠　<span class='corr'>已</span>繫妙法繒</div>
<div class='lg-row'>願能慈顧我</div>
</div></div>
<div class='div-commentary'><p style="margin-left:1em">善財一聞法要。即一心勤求無上菩提者。此表上根受化之易也。然善財既悟一乘。而又廣參知識者。此正頓悟漸修。以至實證而後<span class='corr'>已</span>也善財陳情說偈有三十四頌。初四偈傷<span class='corr'>己</span>沉溺自勉不能。後三十頌仰德依人請垂拔濟。疏有多義。</p>
</div>
<div class='div-orig'><p>爾時文殊師利菩薩如象王迴觀善財童子作如是言。善哉善哉。善男子。汝<span class='corr'>已</span>發阿耨多羅三藐三菩提心。復欲親近諸善知識問菩薩行修菩薩道。善男子。親近供養諸善知識是諸一切智最初因緣。是故於此勿生疲厭。善財白言。惟願聖者廣為我說。菩薩應云何學菩薩行。應云何修菩薩行。應云何趣菩薩行。應云何行菩薩行。應云何淨菩薩行。應云何入菩薩行。應云何成就菩薩行。應云何隨順菩薩行。應云何憶念菩薩行。應云何增廣菩薩行。應云何令普賢行速得圓滿。爾時文殊師利菩薩。為善財童子而說頌言。</p>

<div class="lg regular"><div class='lg-row'>善哉功德藏　能來至我所　發起大悲心</div>
<div class='lg-row'>勤求無上覺　<span class='corr'>已</span>發廣大願　除滅眾生苦</div>
<div class='lg-row'>普為諸世間　修行菩薩行　若有諸菩薩</div>
<div class='lg-row'>不厭生死苦　則具普賢道　一切無能壞</div>
<div class='lg-row'>福光福威力　福處福淨海　汝為諸眾生</div>
<div class='lg-row'>願修普賢行　汝見無邊際　十方一切佛</div>
<div class='lg-row'>皆悉聽聞法　受持不忘失　汝於十方界</div>
<div class='lg-row'>普見無量佛　成就諸願海　具足菩薩行</div>
<div class='lg-row'>若入方便海　安住佛菩提　能隨導師學</div>
<div class='lg-row'>當成一切智　汝徧一切剎　微塵等諸劫</div>
<div class='lg-row'>修行普賢行　成就菩提道　汝於無量剎</div>
<div class='lg-row'>無邊諸劫海　修行普賢行　成滿諸大願</div>
<div class='lg-row'>此無量眾生　聞汝願歡喜　皆發菩提意</div>
<div class='lg-row'>願學普賢乘</div>
</div><p>爾時文殊師利菩薩說此頌<span class='corr'>已</span>。告善財童子言。善哉善哉善男子。汝<span class='corr'>已</span>發阿耨多羅三藐三菩提心。求菩薩行。善男子。若有眾生能發阿耨多羅三藐三菩提心。是事為難。能發心<span class='corr'>已</span>。求菩薩行倍更為難。善男子。若欲成就一切智智。應決定求真善知識。善男子。求善知識勿生疲懈。見善知識勿生厭足。於善知識所有教誨皆應隨順。於善知識善巧方便勿見過失。善男子。於此南方有一國土名為勝樂。其國有山名曰妙峯。於彼山中有一比丘名曰德雲。汝可往問菩薩云何學菩薩行菩薩云何修菩薩行乃至菩薩云何於普賢行疾得圓滿。德雲比丘當為汝說。爾時善財童子聞是語<span class='corr'>已</span>。歡喜踊躍頭頂禮足。繞無數帀殷勤瞻仰。悲泣流淚辭退南行。</p>
</div>
<div class='div-commentary'><p style="margin-left:1em">爾時文殊師下大聖重教。成其勝進之行。故先教以親近善知識為第一。所謂菩提因緣。莫先善友。然歷事多時。易生疲怠。靡不有初。鮮克有終。故特教云勿生疲懈。下善財請問云何學菩薩道。修菩薩行。乃至云何令普賢行速得圓滿。此問從初發心以至成佛之行。有十一句問。文殊說偈以答。有十偈。初二偈讚其發心。次一偈特教不厭生死苦。意謂修行求道但有厭苦之心則行廢而魔作矣。次一偈但讚發心之德。後五偈具答十一句問。大聖乃總教諸法。顯十信為諸位之總故。後諸善友各別教示。顯入位之後別修別證。既說偈<span class='corr'>已</span>。長行又總教云發心之難。若求而能行。此又倍難。此堅其志也。若求菩提決定要求真善知識。故特教以求善知識勿生疲懈。於所聞法勿生厭足。於所教誨皆應隨順。若見善知識善巧方便逆行。勿見過失。此苦口叮嚀勸誡。求善知識之切要法門。意謂但能求友離過。則前諸問皆圓。故指示後友勸教往問。善財悲淚辭退南行。悵戀德音。故悲淚而往。</p>
</div>
<div class='div-orig'><p>向勝樂國登妙峯山。於其山上東西南北四維上下。觀察求覓。渴仰欲見德雲比丘。經於七日見彼比丘。在別山上徐步經行。見<span class='corr'>已</span>。往詣頂禮其足右繞三帀於前而住。作如是言。聖者。我<span class='corr'>已</span>先發阿耨多羅三藐三菩提心。而未知菩薩云何學菩薩行云何修菩薩行乃至應云何於普賢行疾得圓滿。我聞聖者善能誘誨。唯願垂慈為我宣說。云何菩薩而得成就阿耨多羅三藐三菩提。時德雲比丘告善財言。善哉善哉。善男子。汝<span class='corr'>已</span>能發阿耨多羅三藐三菩提心。復能請問諸菩薩行。如是之事難中之難。所謂求菩薩行。求菩薩境界。求菩薩出離道。求菩薩清淨道。求菩薩清淨廣大心。求菩薩成就神通。求菩薩示現解脫門。求菩薩示現世間所作業。求菩薩隨順眾生心。求菩薩生死涅槃門。求菩薩觀察有為無為心無所著。善男子。我得自在決定解力。信眼清淨智光照耀。普觀境界離一切障善巧觀察。普眼明徹具清淨行。往詣十方一切國土。恭敬供養一切諸佛。常念一切諸佛如來。總持一切諸佛正法。常見一切十方諸佛。所謂見於東方一佛二佛。十佛百佛千佛百千佛。億佛百億佛千億佛百千億佛。那由他億佛百那由他億佛千那由他億佛百千那由他億佛。乃至見無數無量無邊無等不可數不可稱不可思不可量不可說不可說不可說佛。乃至見閻浮提微塵數佛四天下微塵數佛千世界微塵數佛二千世界微塵數佛三千世界微塵數佛佛剎微塵數佛乃至不可說不可說佛剎微塵數佛。如東方。南西北方四維上下亦復如是。一一方中所有諸佛種種色相種種形貌。種種神通種種遊戲。種種眾會莊嚴道場。種種光明無邊照耀。種種國土種種壽命。隨諸眾生種種心樂示現種種成正覺門。於大眾中而師子吼。善男子。我唯得此憶念一切諸佛境界智慧光明普見法門。豈能了知諸大菩薩無邊智慧清淨行門。所謂智光普照念佛門。常見一切諸佛國土種種宮殿悉嚴淨故。令一切眾生念佛門。隨諸眾生心之所樂皆令見佛得清淨故。令安住力念佛門令入如來十力中故。令安住法念佛門見無量佛聽聞法故。照耀諸方念佛門悉見一切諸世界中等無差別諸佛海故。入不可見處念佛門悉見一切微細境中諸佛自在神通事故。住於諸劫念佛門一切劫中常見如來諸所施為無暫捨故。住一切時念佛門於一切時常見如來親近同住不捨離故。住一切剎念佛門一切國土咸見佛身超過一切無與等故。住一切世念佛門隨於自心之所欲樂普見三世諸如來故。住一切境念佛門普於一切諸境界中見諸如來次第現故。住寂滅念佛門於一念中見一切剎一切諸佛示涅槃故。住遠離念佛門於一念中見一切佛從其所住而出去故。住廣大念佛門心常觀察一一佛身充徧一切諸法界故。住微細念佛門於一毛端有不可說如來出現悉至其所而承事故。住莊嚴念佛門於一念中見一切剎皆有諸佛成等正覺現神變故。住能事念佛門見一切佛出現世間放智慧光轉法輪故。住自在心念佛門知隨自心所有欲樂一切諸佛現其像故。住自業念佛門知隨眾生所積集業現其影像令覺悟故。住神變念佛門見佛所坐廣大蓮華周徧法界而開敷故。住虗空念佛門觀察如來所有身雲莊嚴法界虗空界故。而我云何能知能說彼功德行。善男子。南方有國名曰海門。彼有比丘名為海雲。汝往彼問菩薩云何學菩薩行修菩薩道。海雲比丘能分別說。發起廣大善根因緣。善男子。海雲比丘當令汝入廣大助道位。當令汝生廣大善根力。當為汝說發菩提心因。當令汝生廣大乘光明。當令汝修廣大波羅蜜。當令汝入廣大諸行海。當令汝滿廣大誓願輪。當令汝淨廣大莊嚴門。當令汝生廣大慈悲力。時善財童子。禮德雲比丘足。右繞觀察辭退而去。</p>
</div>
<div class='div-commentary'><p style="margin-left:1em">大文第二向勝樂國下有十善友。寄十住位。即為十段。每段六節。初依教趣求。二見敬咨問。三陳<span class='corr'>已</span>發心。四稱讚授法。五謙<span class='corr'>己</span>推勝。六指示後友。今初。向勝樂國乃依教趣求。見心陟位故曰登山。智鑒位行為觀察。七覺助道為七日。忘所住位故見在別山。定慧雙游為徐步。此脩習<span class='corr'>已</span>行般舟三昧也。見<span class='corr'>已</span>頂禮即見敬咨請。作如是言一行經乃申<span class='corr'>已</span>發心。而未知菩薩下一行半經正陳所問。應有前十一句問。今舉首尾者譯人略也。我聞聖者一行半經歎德請說。時德雲下稱讚授法。即正入法界。先讚發心之難。次所謂下別牒前問。有十一句。次善男子下二行經。是正示法界。即念佛三昧。於中決定解力。正教入念佛三昧之方。普觀境界釋上信眼清淨。謂念佛三昧以信為首要。乃內因也。往詣十方四句。乃具外緣。下常念一切諸佛二句。正教念佛。以不念而持也。下常見一切十方諸佛下八行經。明念佛之效。以心契佛心。故得見多佛。次一一方中下三行半經。明所見之差別事相。然十方多佛及多種境界。皆從念佛心中顯現。此念佛之成功也。然德雲比丘寄初住一位。名發心住。乃十信滿心。知一切法即心自性成就慧身不由他悟。以此位創見法身。故知識開示念佛法門。即得見十方多佛。從此直至等覺。總不離此所念佛境界。但隨位增進。漸漸遍周法界。圓融自在。以極法界之量。是知三賢十聖所修。總不離念佛法門。故云一行三昧。今人妄議為劣行可不悲哉。次善男子我唯得此憶念一切諸佛境界智慧光普見法門。此謙<span class='corr'>己</span>略知。念佛法門如此而<span class='corr'>已</span>。然此法門甚深廣大。故下云豈能了知諸大菩薩無邊智慧清淨行門。此言<span class='corr'>己</span>所不能者。又當推勝友也。且念佛得無邊智慧清淨。又豈可以參禪較勝劣哉。固在念者何如耳。故下文所謂下舉二十一種念佛法門。意顯三身不離一念。三土存乎一心。三佛不離目前。三土直在足下。無窮妙旨盡攝此宗。故德雲言所不知者。蓋在乎此。故云而我云何能知能說彼功德行。故疏委釋多門。門含多義。欲令行者志有所歸。次善男子南方有國二行經。指示後友。海雲比丘下五行經。歎友勝德。預指後說。時善財童子辭退而去。戀德禮辭。下海雲即第二治地住善友也。海門國者。彼國正當南海口故。表觀心海深廣。為治心地之門。比丘海雲者。觀海為法門。以普眼法門潤一切故。表治地中觀生起十種心。深廣悲雲故。以即由前念佛法門。觀心海深廣。起大悲雲。潤覆一切。即為治心地之妙行。</p>
</div>
<div class='div-orig'><p>爾時善財童子一心思惟善知識教。正念觀察智慧光明門。正念觀察菩薩解脫門。正念觀察菩薩三昧門。正念觀察菩薩大海門。正念觀察諸佛現前門。正念觀察諸佛方所門。正念觀察諸佛軌則門。正念觀察諸佛等虗空界門。正念觀察諸佛出現次第門。正念觀察諸佛所入方便門。漸次南行至海門國。</p>
</div>
<div class='div-commentary'><p style="margin-left:1em">善財既蒙指授法門。往參海雲。故途中思惟善知識教。正念觀察者正是隨聞而思。以思即修。故得隨門證入。正念觀察即是觀慧。謂惺寂雙流。沉浮兩捨。此隨入之正行。有五行經。皆敘觀察之行。為所入之方便門。以此漸次南行至海門國。</p>
</div>
<div class='div-orig'><p>向海雲比丘所頂禮其足。右繞畢於前合掌。作如是言。聖者。我<span class='corr'>已</span>先發阿耨多羅三藐三菩提心。欲入一切無上智海。而未知菩薩云何能捨世俗家生如來家。云何能度生死海入佛智海。云何能離凡夫地入如來地。云何能斷生死流入菩薩行流。云何能破生死輪成菩薩願輪。云何能滅魔境界顯佛境界。云何能竭愛欲海長大悲海。云何能閉眾難惡趣門開諸大涅槃門。云何能出三界城入一切智城。云何能棄捨一切玩好之物悉以饒益一切眾生。</p>
</div>
<div class='div-commentary'><p style="margin-left:1em">善財頂禮海雲。見敬咨請。自陳<span class='corr'>已</span>發菩提心。而未知下六行經。正請法要。不出智悲二門。然所請者。亦隨位增進。但陳<span class='corr'>己</span>所不知。而善友所授之法。而隨自所證一種法門以答。但隨善財所悟之淺深。隨法門所修約理以寄位之次第。殊非善財按次而問也。然其所問一一皆通因果。故云入無上智海。而所答亦是圓融行門。應知交徹始終。不可作行布解。故疏云正示法界。</p>
</div>
<div class='div-orig'><p>時海雲比丘告善財言。善男子。汝<span class='corr'>已</span>發阿耨多羅三藐三菩提心耶。善財言唯。我<span class='corr'>已</span>先發阿耨多羅三藐三菩提心。海雲言。善男子。若諸眾生不種善根。則不能發阿耨多羅三藐三菩提心。要得普門善根光明。具真實道三昧智光。出生種種廣大福海。長白淨法無有懈息。事善知識不生疲厭。不顧身命無所藏積。等心如地無有高下。性常慈愍一切眾生。於諸有趣專念不捨。恒樂觀察如來境界。如是乃能發菩提心。發菩提心者。所謂發大悲心。普救一切眾生故。發大慈心。等祐一切世間故。發安樂心令一切眾生滅諸苦故。發饒益心令一切眾生離惡法故。發哀愍心有怖畏者咸守護故。發無礙心捨離一切諸障礙故。發廣大心一切法界咸徧滿故。發無邊心等虗空界無不往故。發寬博心悉見一切諸如來故。發清淨心於三世法智無違故。發智慧心普入一切智慧海故。善男子。我住此海門國十有二年。常以大海為其境界。所謂思惟大海廣大無量。思惟大海甚深難測。思惟大海漸次深廣。思惟大海無量眾寶奇妙莊嚴。思惟大海積無量水。思惟大海水色不同不可思議。思惟大海無量眾生之所住處。思惟大海容受種種大身眾生。思惟大海能受大雲所雨之雨。思惟大海無增無減。善男子。我思惟時復作是念。世間之中頗有廣博過此海不。頗有無量過此海不。頗有甚深過此海不。頗有殊特過此海不。善男子。我作是念時此海之下有大蓮華忽然出現。以無能勝因陀羅尼羅寶為莖。吠瑠璃寶為華。閻浮檀金為葉。沈水為臺。碼碯為鬚。芬敷布濩彌覆大海。百萬阿修羅王執持其莖。百萬摩尼寶莊嚴網彌覆其上。百萬龍王雨以香水。百萬迦樓羅王銜諸瓔珞及寶繒帶周帀垂下。百萬羅剎王慈心觀察。百萬夜叉王恭敬禮拜。百萬乾闥婆王種種音樂讚歎供養。百萬天王雨諸天華天鬘天香天燒香天塗香天末香天妙衣服天幢旛蓋。百萬梵王頭頂禮敬。百萬淨居天合掌作禮。百萬轉輪王各以七寶莊嚴供養。百萬海神俱時出現恭敬頂禮。百萬味光摩尼寶光明普照。百萬淨福摩尼寶以為莊嚴。百萬普光摩尼寶為清淨藏。百萬殊勝摩尼寶其光赫奕。百萬妙藏摩尼寶光照無邊。百萬閻浮幢摩尼寶次第行列。百萬金剛師子摩尼寶不可破壞清淨莊嚴。百萬日藏摩尼寶廣大清淨。百萬可樂摩尼寶具種種色。百萬如意摩尼寶莊嚴無盡光明照耀。此大蓮華如來出世善根所起。一切菩薩皆生信樂。十方世界無不現前。從如幻法生。如夢法生。清淨業生。無諍法門之所莊嚴。入無為印。住無礙門。充滿十方一切國土。隨順諸佛甚深境界。於無數百千劫歎其功德不可得盡。我時見彼蓮華之上。有一如來結加趺坐。其身從此上至有頂。寶蓮華座不可思議。道場眾會不可思議。諸相成就不可思議。隨好圓滿不可思議。神通變化不可思議。色相清淨不可思議。無見頂相不可思議。廣長舌相不可思議。善巧言說不可思議。圓滿音聲不可思議。無邊際力不可思議。清淨無畏不可思議。廣大辯才不可思議。又念彼佛往修諸行不可思議。自在成道不可思議。妙音演法不可思議。普門示現種種莊嚴不可思議。隨其左右見各差別不可思議。一切利益皆令圓滿不可思議。時此如來即申右手而摩我頂。為我演說普眼法門。開示一切如來境界。顯發一切菩薩諸行。闡明一切諸佛妙法一切法輪悉入其中。能淨一切諸佛國土。能摧一切異道邪論。能滅一切諸魔軍眾。能令眾生皆生歡喜。能照一切眾生心行。能了一切眾生諸根隨眾生心悉令開悟。我從於彼如來之所聞此法門受持讀誦憶念觀察。假使有人以大海量墨須彌聚筆。書寫於此普眼法門一品中一門一門中一法一法中一義一義中一句不得少分何況能盡。善男子。我於彼佛所千二百歲。受持如是普眼法門。於曰日中以聞持陀羅尼光明領受無數品。以寂靜門陀羅尼光明趣入無數品。以無邊旋陀羅尼光明普入無數品。以隨地觀察陀羅尼光明分別無數品。以威力陀羅尼光明普攝無數品。以蓮華莊嚴陀羅尼光明引發無數品。以清淨言音陀羅尼光明開演無數品。以虗空藏陀羅尼光明顯示無數品。以光聚陀羅尼光明增廣無數品。以海藏陀羅尼光明辯㭊無數品。若有眾生從十方來。若天若天王。若龍若龍王。若夜叉若夜叉王。若乾闥婆若乾闥婆王。若阿脩羅若阿修羅王。若迦樓羅若迦樓羅王。若緊那羅若緊那羅王。若摩睺羅伽若摩睺羅伽王。若人若人王。若梵若梵王。如是一切來至我所。我悉為其開示解釋稱揚讚歎。咸令愛樂趣入安住此諸佛菩薩行光明普眼法門。善男子。我唯知此普眼法門。如諸菩薩摩訶薩深入一切菩薩行海。隨其願力而修行故。入大願海。於無量劫住世間故。入一切眾生海隨其心樂廣利益故。入一切眾生心海出生十力無礙智光故。入一切眾生根海應時教化悉令調伏故。入一切剎海成滿本願嚴淨佛剎故。入一切佛海願常供養諸如來故。入一切法海能以智慧咸悟入故。入一切功德海一一修行令具足故。入一切眾生言辭海於一切剎轉正法輪故。而我云何能知能說彼功德行。善男子。從此南行六千由旬。楞伽道邊有一聚落名為海岸。彼有比丘名曰善住。汝詣彼問菩薩云何淨菩薩行。時善財童子。禮海雲足。右繞瞻仰辭退而去。</p>
</div>
<div class='div-commentary'><p style="margin-left:1em">海雲初見善財。先即審定發心者。以見發菩提心之難也。善財答云<span class='corr'>已</span>發。自陳決定不虗。則知為法器。故下五行半經。讚能發心者。深言有大善根。乃能發菩提心。後發菩提心下七行經顯發心之相。以大慈悲心為首。以入一切智慧海為行。後善男子我住此下六行經正示法要。言觀大海者觀法海也。謂由前念佛深入法性海。故此深觀法海。流潤起大悲心。蓋依智海而興悲海。故以大海為所觀境。深入法性以大悲利生即是宏傳法化。眾生性空即是菩提。故後二行經云頗有殊特過此海不。是故由眾生海即入智慧海。故後明即得見佛聞法。即得受持無盡法門。乃至轉化眾生。如此是為普眼法門。謂普見眾生法性平等無礙故。其後經文我作是念下三行經。言由觀慧故表自心發悟之相。百萬阿修羅下十四行經。顯心開悟即得外嚴之相。此大蓮華下四行半經舉因顯勝之相。我時見彼下九行半經。明見佛正報之相。時此如來下明得聞法。海中說法者表從悲智海之所流故。若有眾生下六行經。明以法轉授教化眾生。此上自利利他。皆由觀眾生性海而入智海悲海。是為平等法界。故疏明初善友明佛。此明法也。後我唯知此普眼法門下八行半經先謙<span class='corr'>己</span>不知。後從此南行下二行經。指示後友。六千由旬至海岸者。表修六度淨六根。可達法海邊際故。善財辭退而去。</p>
</div>
<div class='div-orig'><p>爾時善財童子。專念善知識教。專念普眼法門。專念佛神力。專持法句雲。專入法海門。專思法差別。深入法漩澓。普入法虗空。淨持法翳障。觀察法寶處。漸次南行至楞伽道邊海岸聚落。觀察十方求覓善住。見此比丘於虗空中來往經行。無數諸天恭敬圍繞。散諸天華。作天妓樂。旛幢繒綺悉各無數。徧滿虗空以為供養。諸大龍王於虗空中興不思議沈水香雲。震雷激電以為供養。緊那羅王奏眾樂音。如法讚美以為供養。摩睺羅伽王以不思議極微細衣於虗空中周迴布設。心生歡喜以為供養。阿修羅王興不思議摩尼寶雲無量光明種種莊嚴。徧滿虗空以為供養。迦樓羅王作童子形無量<span class='corr'>采</span>女之所圍繞。究竟成就無殺害心。於虗空中合掌供養。不思議數諸羅剎王無量羅剎之所圍繞。其形長大甚可怖畏。見善住比丘慈心自在。曲躬合掌瞻仰供養。不思議數諸夜叉王各各悉有自眾圍繞。四面周帀恭敬守護。不思議數諸梵天王於虗空中曲躬合掌。以人間法稱揚讚歎。不思議數諸淨居天於虗空中與宮殿俱。恭敬合掌發弘誓願。時善財童子見是事<span class='corr'>已</span>。心生歡喜合掌敬禮。作如是言。聖者。我<span class='corr'>已</span>先發阿耨多羅三藐三菩提心。而未知菩薩云何修行佛法。云何積集佛法。云何備具佛法。云何熏習佛法。云何增長佛法。云何總攝佛法。云何究竟佛法。云何淨治佛法。云何深淨佛法。云何通達佛法。我聞聖者善能誘誨。唯願慈哀為我宣說。菩薩云何不捨見佛。常於其所精勤修習。菩薩云何不捨菩薩。與諸菩薩同一善根。菩薩云何不捨佛法悉以智慧而得明證。菩薩云何不捨大願能普利益一切眾生。菩薩云何不捨眾行住一切劫心無疲厭。菩薩云何不捨佛剎普能嚴淨一切世界。菩薩云何不捨佛力悉能知見如來自在。菩薩云何不捨有為亦復不住。普於一切諸有趣中猶如變化。示受生死修菩薩行。菩薩云何不捨聞法悉能領受諸佛正教。菩薩云何不捨智光普入三世智所行處。</p>
</div>
<div class='div-commentary'><p style="margin-left:1em">第三善財參善住比丘。寄修行住。初依教趣求。先念前友之教。有四行經。念前所示聞佛說法。及思入海觀事。攝法觀修。以此漸次趣求。至海岸聚落。求覓善住。次見此比丘於虗空中來往經行。下有十四行半經。見敬咨請。先見空中行者。表修無住行故。次作如是言下有五行經。先自陳發心。次正陳請問。次菩薩云何下有五行半經。總問依法起行。</p>
</div>
<div class='div-orig'><p>時善住比丘告善財言。善哉善哉。善男子。汝<span class='corr'>已</span>先發阿耨多羅三藐三菩提心。今復發心求問佛法一切智法自然者法。善男子。我<span class='corr'>已</span>成就菩薩無礙解脫門。若來若去若行若止隨順思惟修習觀察。即時獲得智慧光明名究竟無礙。得此智慧光明故。知一切眾生心行無所障礙。知一切眾生歿生無所障礙。知一切眾生宿命無所障礙。知一切眾生未來劫事無所障礙。知一切眾生現在世事無所障礙。知一切眾生言語音聲種種差別無所障礙。決一切眾生所有疑問無所障礙。知一切眾生諸根無所障礙。隨一切眾生應受化時悉能往赴無所障礙。知一切剎那羅婆牟呼栗多日夜時分無所障礙。知三世海流轉次第無所障礙。能以其身徧往十方一切佛剎無所障礙。何以故。得無住無作神通力故。善男子。我以得此神通力故。於虗空中或行或住或坐或臥。或隱或顯。或現一身。或現多身。穿度牆壁猶如虗空。於虗空中結加趺坐往來自在猶如飛鳥。入地如水履水如地。徧身上下普出煙燄如大火聚。或時震動一切大地。或時以手摩觸日月。或現其身高至梵宮。或現燒香雲。或現寶燄雲。或現變化雲。或現光網雲。皆悉廣大彌覆十方。或一念中過於東方一世界二世界百世界千世界百千世界。乃至無量世界乃至不可說不可說世界。或過閻浮提微塵數世界。或過不可說不可說佛剎微塵數世界。於彼一切諸佛國土佛世尊前聽聞說法。一一佛所現無量佛剎微塵數差別身。一一身雨無量佛剎微塵數供養雲。所謂一切華雲一切香雲一切鬘雲一切末香雲一切塗香雲一切蓋雲一切衣雲一切幢雲一切旛雲一切帳雲。以一切身雲而為供養。一一如來所有宣說我皆受持。一一國土所有莊嚴我皆憶念。如東方。南西北方四維上下亦復如是。如是一切諸世界中所有眾生若見我形。皆決定得阿耨多羅三藐三菩提。彼諸世界一切眾生我皆明見。隨其大小勝劣苦樂。示同其形教化成就。若有眾生親近我者。悉令安住如是法門。善男子。我唯知此普速疾供養諸佛成就眾生無礙解脫門。如諸菩薩持大悲戒。波羅蜜戒。大乘戒。菩薩道相應戒。無障礙戒。不退墮戒。不捨菩提心戒。常以佛法為所緣戒。於一切智常作意戒。如虗空戒。一切世間無所依戒。無失戒。無損戒。無缺戒。無雜戒。無濁戒。無悔戒。清淨戒。離塵戒。離垢戒。如是功德而我云何能知能說。善男子。從此南方有國名達里鼻茶。城名自在。其中有人名曰彌伽。汝詣彼問菩薩云何學菩薩行修菩薩道。時善財童子。頂禮其足。右繞瞻仰辭退而行。</p>
</div>
<div class='div-commentary'><p style="margin-left:1em">善住下稱讚授法。先讚。牒其所問之法。次我<span class='corr'>已</span>下正授法要。自所證者唯無礙解脫門耳。若來若去下一行半經。正示修習之法。得此智慧光明下八行半經。明別示顯法功用之相。然所證者。即得六神通故。後徵釋云。得無住無作神通力故。以不住不作故得無礙。次我<span class='corr'>已</span>得此下六行半經。別明神通十八變之相。次或一念下有十三行半經。明由此神通即能遍至十方世界供養諸佛。亦能現形益物。結云。若有眾生親近我者悉令安性如是法門。此備示無礙解門。故結云。我唯知此解脫門。如此而<span class='corr'>已</span>。故次如諸菩薩下謙<span class='corr'>己</span>所不知者。推後勝友。然所不知皆言戒者意顯無礙解脫皆由持別解脫戒為本。非戒不能修治心故。次從此南方為指示後友。名曰彌伽。寄生貴住。善財頂禮辭退而行。</p>
</div></div>
<p class='juan'>大方廣佛華嚴經綱要卷第六十二</p></div></div>
</div><!-- end of div[@id='body'] -->
</body></html>