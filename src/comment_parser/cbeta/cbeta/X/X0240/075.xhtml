<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu128' />大方廣佛華嚴經綱要卷第七十五</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'>
<p class='h3'>入法界品第三十九之十六</p>
<div class='div-orig'><p>爾時善財童子。向迦毗羅城思惟修習受生解脫。增長廣大憶念不捨。漸次遊行至菩薩集會普現法界光明講堂。其中有神號無憂德。與一萬主宮殿神。俱來迎善財。作如是言。善來丈夫。有大智慧。有大勇猛。能修菩薩不可思議自在解脫。心恒不捨廣大誓願。善能觀察諸法境界。安住法城。入於無量諸方便門。成就如來功德大海。得妙辯才善調眾生。獲聖智身恒順修行。知諸眾生心行差別。令其歡喜趣向佛道。我觀仁者修諸妙行心無暫懈。威儀所行悉皆清淨。汝當不久得諸如來清淨莊嚴無上三業。以諸相好莊嚴其身。以十力智瑩飾其心。遊諸世間。我觀仁者勇猛精進而無有比。不久當得普見三世一切諸佛聽受其法。不久當得一切菩薩禪定解脫諸三昧樂。不久當入諸佛如來甚深解脫。何以故。見善知識親近供養。聽受其教憶念修行。不懈不退。無憂無悔。無有障礙。魔及魔民不能為難。不久當成無上果故。善財童子言。聖者。如向所說願我皆得。聖者。我願一切眾生息諸熱惱。離諸惡業。生諸安樂。修諸淨行。聖者。一切眾生起諸煩惱。造諸惡業。墮諸惡趣。若身若心恒受楚毒。菩薩見<span class='corr'>已</span>心生憂惱。聖者。譬如有人唯有一子。愛念情至。忽見被人割截支體。其心痛切不能自安。菩薩摩訶薩亦復如是。見諸眾生以煩惱業墮三惡趣受種種苦。心大憂惱。若見眾生起身語意三種善業生天人趣受身心樂。菩薩爾時生大歡喜。何以故。菩薩不自為故求一切智。不貪生死諸欲快樂。不隨想倒見倒心倒諸結隨眠愛見力轉。不起眾生種種樂想。亦不味著諸禪定樂。非有障礙疲厭退轉住於生死。但見眾生於諸有中具受無量種種諸苦。起大悲心。以大願力而普攝取。悲願力故修菩薩行。為斷一切眾生煩惱。為求如來一切智智。為供養一切諸佛如來。為嚴淨一切廣大國土。為淨治一切眾生樂欲及其所有身心諸行。於生死中無有疲厭。聖者。菩薩摩訶薩於諸眾生為莊嚴。令生人天富貴樂故。為父母。為其安立菩提心故。為養育令其成就菩薩道故。為衛護令其遠離三惡道故。為船師令其得度生死海故。為歸依令捨諸魔煩惱怖故。為究竟令其永得清涼樂故。為津濟令入一切諸佛海故。為導師令至一切法寶州故。為妙華開敷諸佛功德心故。為嚴具常放福德智慧光故。為可樂凡有所作悉端嚴故。為可尊遠離一切諸惡業故。為普賢具足一切端嚴身故。為大明常放智慧淨光明故。為大雲常雨一切甘露法故。聖者菩薩如是修諸行時。令一切眾生皆生愛樂具足法樂。爾時善財童子將升法堂。其無憂德及諸神眾以出過諸天上妙華鬘塗香末香及以種種寶莊嚴具。散善財上。而說頌言。</p>

<div class="lg regular"><div class='lg-row'>汝今出世間　為世大明燈　普為諸眾生</div>
<div class='lg-row'>勤求無上覺　無量億千劫　難可得見汝</div>
<div class='lg-row'>功德日今出　滅除諸世闇　汝見諸眾生</div>
<div class='lg-row'>顛倒惑所覆　而興大悲意　求證無師道</div>
<div class='lg-row'>汝以清淨心　尋求佛菩提　承事善知識</div>
<div class='lg-row'>不自惜身命　汝於諸世間　無依無所著</div>
<div class='lg-row'>其心普無礙　清淨如虗空　汝修菩提行</div>
<div class='lg-row'>功德悉圓滿　放大智慧光　普照一切世</div>
<div class='lg-row'>汝不離世間　亦不著於世　行世無障礙</div>
<div class='lg-row'>如風遊虗空　譬如火災起　一切無能滅</div>
<div class='lg-row'>汝修菩提行　精進火亦然　勇猛大精進</div>
<div class='lg-row'>堅固不可動　金剛慧師子　遊行無所畏</div>
<div class='lg-row'>一切法界中　所有諸剎海　汝悉能往詣</div>
<div class='lg-row'>親近善知識</div>
</div><p>爾時無憂德神說此頌<span class='corr'>已</span>。為愛樂法故隨逐善財恒不捨離。爾時善財童子。入普現法界光明講堂。周徧推求彼釋氏女。見在堂內坐寶蓮華師子之座。八萬四千采女所共圍繞。是諸采女靡不皆從王種中生。悉於過去修菩薩行同種善根。布施愛語普攝眾生<span class='corr'>已</span>能明見一切智境。<span class='corr'>已</span>共修集佛菩提行。恒住正定。常遊大悲。普攝眾生猶如一子。慈心具足眷屬清淨。<span class='corr'>已</span>於過去成就菩薩不可思議善巧方便。皆於阿耨多羅三藐三菩提得不退轉。具足菩薩諸波羅蜜。離諸取著。不樂生死。雖行諸有心常清淨。恒勤觀察一切智道。離障蓋網超諸著處。從於法身而示化形。生普賢行長菩薩力。智日慧燈悉<span class='corr'>已</span>圓滿。爾時善財童子詣彼釋女瞿波之所。頂禮其足。合掌而住。作如是言。聖者。我<span class='corr'>已</span>先發阿耨多羅三藐三菩提心。而未知菩薩云何於生死中而不為生死過患所染。了法自性而不住聲聞辟支佛地。具足佛法而修菩薩行。住菩薩地而入佛境界。超過世間而於世受生。成就法身而示現無邊種種色身。證無相法而為眾生示現諸相。知法無說而廣為眾生演說諸法。知眾生空而恒不捨化眾生事。雖知諸佛不生不滅而勤供養無有退轉。雖知諸法無業無報而修諸善行恒不止息。時瞿波女告善財言。善哉善哉。善男子。汝今能問菩薩摩訶薩如是行法。修習普賢諸行願者。能如是問。諦聽諦聽。善思念之。我當承佛神力。為汝宣說。善男子。若諸菩薩成就十法。則能圓滿因陀羅網普智光明菩薩之行。何等為十。所謂依善知識故。得廣大勝解故。得清淨欲樂故。集一切福智故。於諸佛所聽聞法故。心恒不捨三世佛故。同於一切菩薩行故。一切如來所護念故。大悲妙願皆清淨故。能以智力普斷一切諸生死故。是為十。若諸菩薩成就此法。則能圓滿因陀羅網普智光明菩薩之行。佛子。若菩薩親近善知識。則能精進不退。修習出生無盡佛法。佛子。菩薩以十種法承事善知識。何等為十。所謂於自身命無所顧惜。於世樂具心不貪求。知一切法性皆平等永不退捨一切智願。觀察一切法界實相。心恒捨離一切有海。知法如空心無所依。成就一切菩薩大願。常能示現一切剎海。淨修菩薩無礙智輪。佛子。應以此法承事一切諸善知識無所違逆。爾時釋迦瞿波女。欲重明此義。承佛神力。觀察十方。而說頌言。</p>

<div class="lg regular"><div class='lg-row'>菩薩為利諸羣生　正念親承善知識</div>
<div class='lg-row'>敬之如佛心無怠　此行於世帝網行</div>
<div class='lg-row'>勝解廣大如虗空　一切三世悉入中</div>
<div class='lg-row'>國土眾生佛皆爾　此是普智光明行</div>
<div class='lg-row'>志樂如空無有際　永斷煩惱離諸垢</div>
<div class='lg-row'>一切佛所修功德　此行於世身雲行</div>
<div class='lg-row'>菩薩修習一切智　不可思議功德海</div>
<div class='lg-row'>淨諸福德智慧身　此行於世不染行</div>
<div class='lg-row'>一切諸佛如來所　聽受其法無厭足</div>
<div class='lg-row'>能生實相智慧燈　此行於世普照行</div>
<div class='lg-row'>十方諸佛無有量　一念一切悉能入</div>
<div class='lg-row'>心恒不捨諸如來　此向菩提大願行</div>
<div class='lg-row'>能入諸佛大眾會　一切菩薩三昧海</div>
<div class='lg-row'>願海及以方便海　此行於世帝網行</div>
<div class='lg-row'>一切諸佛所加持　盡未來際無邊劫</div>
<div class='lg-row'>處處修行普賢道　此是菩薩分身行</div>
<div class='lg-row'>見諸眾生受大苦　起大慈悲現世間</div>
<div class='lg-row'>演法光明除闇冥　此是菩薩智日行</div>
<div class='lg-row'>見諸眾生在諸趣　為集無邊諸法輪</div>
<div class='lg-row'>令其永斷生死流　此是修行普賢行</div>
<div class='lg-row'>菩薩修行此方便　隨眾生心而現身</div>
<div class='lg-row'>普於一切諸趣中　化度無量諸含識</div>
<div class='lg-row'>以大慈悲方便力　普徧世間而現身</div>
<div class='lg-row'>隨其解欲為說法　皆令趣向菩提道</div>
</div><p>時釋迦瞿波說此頌<span class='corr'>已</span>。告善財童子言。善男子。我<span class='corr'>已</span>成就觀察一切菩薩三昧海解脫門。善財言。大聖。此解脫門境界云何。答言。善男子。我入此解脫。知此娑婆世界佛剎微塵數劫所有眾生於諸趣中死此生彼。作善作惡受諸果報。有求出離不求出離。正定邪定及以不定。有煩惱善根無煩惱善根。具足善根不具足善根。不善根所攝善根。善根所攝不善根。如是所集善不善法我皆知見。又彼劫中所有諸佛名號次第我悉了知。彼佛世尊從初發心及以方便求一切智。出生一切諸大願海。供養諸佛修菩薩行。成等正覺轉妙法輪。現大神通化度眾生我悉了知。亦知彼佛眾會差別。其眾會中有諸眾生。依聲聞乘而得出離。其聲聞眾過去修習一切善根。及其所得種種智慧我悉了知。有諸眾生依獨覺乘而得出離。其諸獨覺所有善根。所得菩提寂滅解脫神通變化成熟眾生入於涅槃我悉了知。亦知彼佛諸菩薩眾。其諸菩薩從初發心修習善根。出生無量諸大願行。成就滿足諸波羅蜜。種種莊嚴菩薩之道。以自在力入菩薩地。住菩薩地觀菩薩地淨菩薩地。菩薩地相。菩薩地智。菩薩攝智。菩薩教化眾生智。菩薩建立智。菩薩廣大行境界。菩薩神通行。菩薩三昧海。菩薩方便。菩薩於念念中所入三昧海。所得一切智光明。所獲一切智電光雲。所得實相忍。所通達一切智。所住剎海。所入法海。所知眾生海。所住方便。所發誓願。所現神通我悉了知。善男子。此娑婆世界盡未來際所有劫海展轉不斷我皆了知。如知娑婆世界。亦知娑婆世界內微塵數世界。亦知娑婆世界內一切世界。亦知娑婆世界微塵內所有世界。亦知娑婆世界外十方無間所住世界。亦知娑婆世界世界種所攝世界。亦知毗盧遮那世尊此華藏世界海中十方無量諸世界種所攝世界。所謂世界廣博。世界安立。世界輪。世界場。世界差別。世界轉。世界蓮華。世界須彌。世界名號。盡此世界海一切世界。由毗盧遮那世尊本願力故。我悉能知亦能憶念。亦念如來往昔所有諸因緣海。所謂修習一切諸乘方便。無量劫中住菩薩行淨佛國土教化眾生。承事諸佛。造立住處。聽受說法獲諸三昧。得諸自在。修檀波羅蜜入佛功德海。持戒苦行。具足諸忍。勇猛精進。成就諸禪。圓滿淨慧。於一切處示現受生。普賢行願悉皆清淨。普入諸剎。普淨佛土。普入一切如來智海。普攝一切諸佛菩提。得於如來大智光明。證於諸佛一切智性。成等正覺轉妙法輪。及其所有道場眾會。其眾會中一切眾生往世<span class='corr'>已</span>來所種善根。從初發心成熟眾生。修行方便念念增長獲諸三昧神通解脫。如是一切我悉了知。何以故。我此解脫能知一切眾生心行。一切眾生修行善根。一切眾生雜染清淨。一切眾生種種差別。一切聲聞諸三昧門。一切緣覺寂靜三昧神通解脫。一切菩薩一切如來解脫光明皆了知故。爾時善財童子白瞿波言。聖者。得此解脫其<span class='corr'>已</span>久如。答言。善男子。我於往世過佛剎微塵數劫。有劫名勝行。世界名無畏。彼世界中有四天下名為安隱。其四天下閻浮提中有一王城名高勝樹。於八十王城中最為上首。彼時有王名曰財主。其王具有六萬采女五百大臣五百王子。其諸王子皆悉勇健能伏冤敵。其王太子名威德主。端正殊特人所樂見。足下平滿輪相備具。足趺隆起。手足指間皆有網縵。足根齊正。手足柔輭。伊尼耶鹿王腨。七處圓滿。陰藏隱密。其身上分如師子王。兩肩平滿。雙臂傭長。身相端直。頸文三道。頰如師子。具四十齒悉皆齊密。四牙鮮白。其舌長廣出梵音聲。眼目紺青。睫如牛王。眉間毫相。頂上肉髻。皮膚細輭如真金色。身毛上靡。髮帝青色。其身洪滿如尼拘陀樹。爾時太子受父王教。與十千采女詣香牙園遊觀戲樂。太子是時乘妙寶車。其車具有種種嚴飾。置大摩尼師子之座而坐其上。五百采女各就寶繩牽馭而行。進止有度不遲不速。百千萬人持諸寶蓋。百千萬人持諸寶幢。百千萬人持諸寶旛。百千萬人作諸妓樂。百千萬人燒諸名香。百千萬人散諸妙華。前後圍繞而為翊從。道路平正無有高下。眾寶雜華散布其上。寶樹行列寶網彌覆。種種樓閣延袤其間。其樓閣中或有積聚種種珍寶。或有陳列諸莊嚴具。或有供設種種飲食。或有懸布種種衣服。或有備擬諸資生物。或復安置端正女人。及以無量僮僕侍從。隨有所須悉皆施與。時有母人名為善現。將一童女名具足妙德。顏容端正色相嚴潔。洪纖得所修短合度。目髮紺青。聲如梵音。善達工巧。精通辯論。恭勤匪懈。慈愍不害。具足慚愧柔和質直。離癡寡欲無諸諂誑。乘妙寶車。采女圍繞。及與其母從王城出先太子行。見其太子言辭諷詠。心生愛染而白母言。我心願得敬事此人。若不遂情當自殞滅。母告女言莫生此念。何以故此甚難得。此人具足輪王諸相。後當嗣位作轉輪王。有寶女出騰空自在。我等卑賤非其匹偶。此處難得勿生是念。彼香牙園側有一道場名法雲光明。時有如來名勝日身。十號具足。於中出現<span class='corr'>已</span>經七日。時彼童女暫時假寐。夢見彼佛。從夢覺<span class='corr'>已</span>空中有天而告之言。勝日身如來於法雲光明道場成等正覺<span class='corr'>已</span>經七日。諸菩薩眾前後圍繞。天龍夜叉乾闥婆。阿修羅。迦樓羅。緊那羅。摩睺羅伽。梵天乃至色究竟天。諸地神。風神。火神。水神。河神。海神。山神。樹神。園神。藥神。主城神等。為見佛故皆來集會。時妙德童女。夢覩如來故。聞佛功德故。其心安隱無有怖畏。於太子前。而說頌言。</p>

<div class="lg regular"><div class='lg-row'>我身最端正　名聞徧十方　智慧無等倫</div>
<div class='lg-row'>善達諸工巧　無量百千眾　見我皆貪染</div>
<div class='lg-row'>我心不於彼　而生少愛欲　無瞋亦無恨</div>
<div class='lg-row'>無嫌亦無喜　但發廣大心　利益諸眾生</div>
<div class='lg-row'>我今見太子　具諸功德相　其心大歡慶</div>
<div class='lg-row'>諸根咸悅樂　色如光明寶　髮美而右旋</div>
<div class='lg-row'>額廣眉纖曲　我心願事汝　我觀太子身</div>
<div class='lg-row'>譬若真金像　亦如大寶山　相好有光明</div>
<div class='lg-row'>目廣紺青色　月面師子頰　喜顏美妙音</div>
<div class='lg-row'>願垂哀納我　舌相廣長妙　猶如赤銅色</div>
<div class='lg-row'>梵音緊那聲　聞者皆歡喜　口方不褰縮</div>
<div class='lg-row'>齒白悉齊密　發言現笑時　見者心歡喜</div>
<div class='lg-row'>離垢清淨身　具相三十二　必當於此界</div>
<div class='lg-row'>而作轉輪位</div>
</div><p>爾時太子告彼女言。汝是誰女。為誰守護。若先屬人我則不應起愛染心。爾時太子。以頌問言。</p>

<div class="lg regular"><div class='lg-row'>汝身極清淨　功德相具足　我今問於汝</div>
<div class='lg-row'>汝於誰所住　誰為汝父母　汝今繫屬誰</div>
<div class='lg-row'>若<span class='corr'>已</span>屬於人　彼人攝受汝　汝不盜他物</div>
<div class='lg-row'>汝不有害心　汝不作邪婬　汝依何語住</div>
<div class='lg-row'>不說他人惡　不壞他所親　不侵他境界</div>
<div class='lg-row'>不於他恚怒　不生邪險見　不作相違業</div>
<div class='lg-row'>不以諂曲力　方便誑世間　尊重父母不</div>
<div class='lg-row'>敬善知識不　見諸貧窮人　能生攝心不</div>
<div class='lg-row'>若有善知識　誨示於汝法　能生堅固心</div>
<div class='lg-row'>究竟尊重不　愛樂於佛不　了知菩薩不</div>
<div class='lg-row'>眾僧功德海　汝能恭敬不　汝能知法不</div>
<div class='lg-row'>能淨眾生不　為住於法中　為住於非法</div>
<div class='lg-row'>見諸孤獨者　能起慈心不　見惡道眾生</div>
<div class='lg-row'>能生大悲不　見他得榮樂　能生歡喜不</div>
<div class='lg-row'>他來逼迫汝　汝無瞋惱不　汝發菩提意</div>
<div class='lg-row'>開悟眾生不　無邊劫修行　能無疲倦不</div>
</div><p>爾時女母。為其太子。而說頌言。</p>

<div class="lg regular"><div class='lg-row'>太子汝應聽　我今說此女　初生及成長</div>
<div class='lg-row'>一切諸因緣　太子始生日　即從蓮華生</div>
<div class='lg-row'>其目淨修廣　肢節悉具足　我曾於春月</div>
<div class='lg-row'>遊觀娑羅園　普見諸藥草　種種皆榮茂</div>
<div class='lg-row'>奇樹發妙華　望之如慶雲　好鳥相和鳴</div>
<div class='lg-row'>林間共歡樂　同遊八百女　端正奪人心</div>
<div class='lg-row'>被服皆嚴麗　歌詠悉殊美　彼園有浴池</div>
<div class='lg-row'>名曰蓮華幢　我於池岸坐　采女眾圍繞</div>
<div class='lg-row'>於彼蓮池內　忽生千葉華　寶葉瑠璃莖</div>
<div class='lg-row'>閻浮金為臺　爾時夜分盡　日光初出現</div>
<div class='lg-row'>其蓮正開剖　放大清淨光　其光極熾盛</div>
<div class='lg-row'>譬如日初出　普照閻浮提　眾歎未曾有</div>
<div class='lg-row'>時見此玉女　從彼蓮華生　其身甚清淨</div>
<div class='lg-row'>肢分皆圓滿　此是人間寶　從於淨業生</div>
<div class='lg-row'>宿因無失壞　今受此果報　紺髮青蓮眼</div>
<div class='lg-row'>梵聲金色光　華鬘眾寶髻　清淨無諸垢</div>
<div class='lg-row'>肢節悉具足　其身無缺減　譬如真金像</div>
<div class='lg-row'>安處寶華中　毛孔旃檀香　普熏於一切</div>
<div class='lg-row'>口出青蓮香　常演梵音聲　此女所住處</div>
<div class='lg-row'>常有天音樂　不應下劣人　而當如是偶</div>
<div class='lg-row'>世間無有人　堪與此為夫　唯汝相嚴身</div>
<div class='lg-row'>願垂見納受　非長亦非短　非麤亦非細</div>
<div class='lg-row'>種種悉端嚴　願垂見納受　文字算數法</div>
<div class='lg-row'>工巧諸技藝　一切皆通達　願垂見納受</div>
<div class='lg-row'>善了諸兵法　巧斷眾諍訟　能調難可調</div>
<div class='lg-row'>願垂見納受　其身甚清淨　見者無厭足</div>
<div class='lg-row'>功德自莊嚴　汝應垂納受　眾生所有患</div>
<div class='lg-row'>善達彼緣起　應病而與藥　一切能消滅</div>
<div class='lg-row'>閻浮語言法　差別無量種　乃至妓樂音</div>
<div class='lg-row'>靡不皆通達　婦人之所能　此女一切知</div>
<div class='lg-row'>而無女人過　願垂速納受　不嫉亦不慳</div>
<div class='lg-row'>無貪亦無恚　質直性柔輭　離諸麤獷惡</div>
<div class='lg-row'>恭敬於尊者　奉事無違逆　樂修諸善行</div>
<div class='lg-row'>此能隨順汝　若見於老病　貧窮在苦難</div>
<div class='lg-row'>無救無所依　常生大慈愍　常觀第一義</div>
<div class='lg-row'>不求自利樂　但願益眾生　以此莊嚴心</div>
<div class='lg-row'>行住與坐臥　一切無放逸　言說及默然</div>
<div class='lg-row'>見者咸欣樂　雖於一切處　皆無染著心</div>
<div class='lg-row'>見有功德人　樂觀無厭足　尊重善知識</div>
<div class='lg-row'>樂見離惡人　其心不躁動　先思後作業</div>
<div class='lg-row'>福智所莊嚴　一切無怨恨　女人中最上</div>
<div class='lg-row'>宜應事太子</div>
</div><p>爾時太子入香牙園<span class='corr'>已</span>。告其妙德及善現言。善女。我趣求阿耨多羅三藐三菩提。當於盡未來際無量劫。集一切智助道之法。修無邊菩薩行。淨一切波羅蜜。供養一切諸如來。護持一切諸佛教。嚴淨一切佛國土。當令一切如來種性不斷。當隨一切眾生種性而普成熟。當滅一切眾生生死苦置於究竟安樂處。當淨治一切眾生智慧眼。當修習一切菩薩所修行。當安住一切菩薩平等心。當成就一切菩薩所行地。當令一切眾生普歡喜。當捨一切物盡未來際行檀波羅蜜。令一切眾生普得滿足。衣服飲食妻妾男女。頭目手足。如是一切內外所有。悉當捨施無所悋惜。當於爾時。汝或於我而作障難。施財物時汝心悋惜。施男女時汝心痛惱。割肢體時汝心憂悶。捨汝出家汝心悔恨。爾時太子即為妙德。而說頌言。</p>

<div class="lg regular"><div class='lg-row'>哀愍眾生故　我發菩提心　當於無量劫</div>
<div class='lg-row'>習行一切智　無量大劫中　淨修諸願海</div>
<div class='lg-row'>入池及治障　悉經無量劫　三世諸佛所</div>
<div class='lg-row'>學六波羅蜜　具足方便行　成就菩提道</div>
<div class='lg-row'>十方垢穢剎　我當悉嚴淨　一切惡道難</div>
<div class='lg-row'>我當令永出　我當以方便　廣度諸羣生</div>
<div class='lg-row'>令滅愚癡闇　住於佛智道　當供一切佛</div>
<div class='lg-row'>當淨一切地　起大慈悲心　悉捨內外物</div>
<div class='lg-row'>汝見來乞者　或生慳悋心　我心常樂施</div>
<div class='lg-row'>汝勿違於我　若見我施頭　慎勿生憂惱</div>
<div class='lg-row'>我今先語汝　令汝心堅固　乃至截手足</div>
<div class='lg-row'>汝勿嫌乞者　汝今聞我語　應可諦思惟</div>
<div class='lg-row'>男女所愛物　一切我皆捨　汝能順我心</div>
<div class='lg-row'>我當成汝意</div>
</div><p>爾時童女白太子言。敬奉來教。即說頌言。</p>

<div class="lg regular"><div class='lg-row'>無量劫海中　地獄火焚身　若能眷納我</div>
<div class='lg-row'>甘心受此苦　無量受生處　碎身如微塵</div>
<div class='lg-row'>若能眷納我　甘心受此苦　無量劫頂戴</div>
<div class='lg-row'>廣大金剛山　若能眷納我　甘心受此苦</div>
<div class='lg-row'>無量生死海　以我身肉施　汝得法王處</div>
<div class='lg-row'>願令我亦然　若能眷納我　與我為主者</div>
<div class='lg-row'>生生行施處　願常以我施　為愍眾生苦</div>
<div class='lg-row'>而發菩提心　既<span class='corr'>已</span>攝眾生　亦當攝受我</div>
<div class='lg-row'>我不求豪富　不貪五欲樂　但為共行法</div>
<div class='lg-row'>願以仁為主　紺青修廣眼　慈愍觀世間</div>
<div class='lg-row'>不起染著心　必成菩薩道　太子所行處</div>
<div class='lg-row'>地出眾寶華　必作轉輪王　願能眷納我</div>
<div class='lg-row'>我曾夢見此　妙法菩提場　如來樹下坐</div>
<div class='lg-row'>無量眾圍繞　我夢彼如來　身如真金山</div>
<div class='lg-row'>以手摩我頂　寤<span class='corr'>已</span>心歡喜　往昔眷屬天</div>
<div class='lg-row'>名曰喜光明　彼天為我說　道場佛興世</div>
<div class='lg-row'>我曾生是念　願見太子身　彼天報我言</div>
<div class='lg-row'>汝今當得見　我昔所志願　於念悉成滿</div>
<div class='lg-row'>唯願俱往詣　供養彼如來</div>
</div><p>爾時太子聞勝日身如來名。生大歡喜願見彼佛。以五百摩尼寶散其女上。冠以妙藏光明寶冠。被以火燄摩尼寶衣。其女爾時心不動搖。亦無喜相。但合掌恭敬瞻仰太子目不暫捨。其母善現。於太子前而說頌言。</p>

<div class="lg regular"><div class='lg-row'>此女極端正　功德莊嚴身　昔願奉太子</div>
<div class='lg-row'>今意<span class='corr'>已</span>滿足　持戒有智慧　具足諸功德</div>
<div class='lg-row'>普於一切世　最勝無倫匹　此女蓮華生</div>
<div class='lg-row'>種姓無譏醜　太子同行業　遠離一切過</div>
<div class='lg-row'>此女身柔輭　猶如天繒纊　其手所觸摩</div>
<div class='lg-row'>眾患悉除滅　毛孔出妙香　芬馨最無比</div>
<div class='lg-row'>眾生若聞者　悉住於淨戒　身色如真金</div>
<div class='lg-row'>端坐華臺上　眾生若見者　離害具慈心</div>
<div class='lg-row'>言音極柔輭　聽之無不喜　眾生若得聞</div>
<div class='lg-row'>悉離諸惡業　心淨無瑕垢　遠離諸諂曲</div>
<div class='lg-row'>稱心而發言　聞者皆歡喜　調柔具慚愧</div>
<div class='lg-row'>恭敬於尊宿　無貪亦無誑　憐愍諸眾生</div>
<div class='lg-row'>此女心不恃　色相及眷屬　但以清淨心</div>
<div class='lg-row'>恭敬一切佛</div>
</div><p>爾時太子與妙德女及十千采女并其眷屬出香牙園。詣法雲光明道場。至<span class='corr'>已</span>下車步進詣如來所。見佛身相端嚴寂靜。諸根調順。內外清淨。如大龍池無諸垢濁。皆生淨信踊躍歡喜。頂禮佛足繞無數帀。于時太子及妙德女。各持五百妙寶蓮華供散彼佛。太子為佛造五百精舍。一一皆以香木所成。眾寶莊嚴。五百摩尼以為間錯。時佛為說普眼燈門修多羅。聞是經<span class='corr'>已</span>。於一切法中得三昧海。所謂得普照一切佛願海三昧。普照三世藏三昧。現見一切佛道場三昧。普照一切眾生三昧。普照一切世間智燈三昧。普照一切眾生根智燈三昧。救護一切眾生光明雲三昧。普照一切眾生大明燈三昧。演一切佛法輪三昧。具足普賢清淨行三昧。時妙德女得三昧名難勝海藏。於阿耨多羅三藐三菩提永不退轉。時彼太子與妙德女并其眷屬。頂禮佛足繞無數帀辭退還宮。詣父王所。拜跪畢<span class='corr'>已</span>。奉白王言。大王當知勝日身知來出興於世。於此國內法雲光明菩提場中。成等正覺。于今未久。爾時大王語太子言。是誰為汝說如是事。天耶人耶。太子白言。是此具足妙德女說。時王聞<span class='corr'>已</span>歡喜無量。譬如貧人得大伏藏。作如是念。佛無上寶難可值遇。若得見佛永斷一切惡道怖畏。佛如醫王。能治一切諸煩惱病。能救一切生死大苦。佛如導師。能令眾生至於究竟安隱住處。作是念<span class='corr'>已</span>。集諸小王羣臣眷屬及以剎利婆羅門等一切大眾。便捨王位授與太子。灌頂訖<span class='corr'>已</span>。與萬人俱往詣佛所。到<span class='corr'>已</span>禮足繞無數帀。并其眷屬悉皆退坐。爾時如來觀察彼王及諸大眾。白毫相中放大光明名一切世間心燈。普照十方無量世界。住於一切世主之前。示現如來不可思議大神通力。普令一切應受化者心得清淨。爾時如來以不思議自在神力。現身超出一切世間。以圓滿音。普為大眾說陀羅尼。名一切法義離闇燈。佛剎微塵數陀羅尼而為眷屬。彼王聞<span class='corr'>已</span>。即時獲得大智光明。其眾會中有閻浮提微塵數菩薩。俱時證得此陀羅尼。六十萬那由他人盡諸有漏心得解脫。十千眾生遠塵離垢得法眼淨。無量眾生發菩提心。時佛又以不思議力廣現神變。普於十方無量世界演三乘法化度眾生。時彼父王作如是念。我若在家不能證得如是妙法。若於佛所出家學道即當成就。作是念<span class='corr'>已</span>。前白佛言。願得從佛出家修學。佛言隨意。宜自知時。時財主王與十千人皆於佛所同時出家。未久之間。悉得成就一切法義離闇燈陀羅尼。亦得如上諸三昧門。又得菩薩十神通門。又得菩薩無邊辯才。又得菩薩無礙淨身。往詣十方諸如來所。聽受其法。為大法師演說妙法。復以神力徧十方剎。隨眾生心而為現身。讚佛出現。說佛本行。示佛本緣。稱揚如來自在神力。護持於佛所說教法。爾時太子於十五日在正殿上采女圍繞。七寶自至。一者輪寶名無礙行。二者象寶名金剛身。三者馬寶名迅疾風。四者珠寶名日光藏。五者女寶名具妙德。六藏臣寶名為大臣。七主兵寶名離垢眼。七寶具足為轉輪王王閻浮提。正法治世。人民快樂。王有千子端正勇健。能伏冤敵。其閻浮提中有八十王城。一一城中有五百僧坊。一一僧坊立佛支提皆悉高廣。以眾妙寶而為校飾。一一王城皆請如來。以不思議眾妙供具而為供養。佛入城時現大神力。令無量眾生種諸善根。無量眾生心得清淨。見佛歡喜發菩提意。起大悲心利益眾生。勤修佛法入真實義。住於法性了法平等。獲三世智等觀三世。知一切佛出興次第。說種種法攝取眾生。發菩薩願入菩薩道。知如來法成就法海。能普現身徧一切剎。知眾生根及其性欲。令其發起一切智願。佛子。於汝意云何。彼時太子得輪王位供養佛者豈異人乎。今釋迦牟尼佛是也。財主王者寶華佛是。其寶華佛現在東方。過世界海微塵數佛剎有世界海名現法界虗空影像雲。中有世界種名普現三世影摩尼王。彼世界種中有世界名圓滿光。中有道場名現一切世主身。寶華如來於此成阿耨多羅三藐三菩提。不可說佛剎微塵數諸菩薩眾前後圍繞而為說法。寶華如來往昔修行菩薩道時淨此世界海。其世界海中去來今佛出興世者。皆是寶華如來為菩薩時教化令發阿耨多羅三藐三菩提心。彼時女母善現者今我母善目是。其王眷屬今如來所眾會是也。皆具修行普賢諸行成滿大願。雖恒在此眾會道場而能普現一切世間。住諸菩薩平等三昧。常得現見一切諸佛。一切如來以等虗空妙音聲雲演正法輪。悉能聽受。於一切法悉得自在。名稱普聞諸佛國土。普詣一切道場之所。普現一切眾生之前。隨其所應教化調伏。盡未來劫修菩薩道恒無間斷。成滿普賢廣大誓願。佛子。其妙德女與威德主轉輪聖王以四事供養勝日身如來者我身是也。彼佛滅後其世界中六十億百千那由他佛出興於世。我皆與王承事供養。其第一佛名清淨身。次名一切智月光明身。次名閻浮檀金光明王。次名諸相莊嚴身。次名妙月光。次名智觀幢。次名大智光。次名金剛那羅延精進。次名智力無能勝。次名普安詳智。次名離垢勝智雲。次名師子智光明。次名光明髻。次名功德光明幢。次名智日幢。次名寶蓮華開敷身。次名福德嚴淨光。次名智燄雲。次名普照月。次名莊嚴蓋妙音聲。次名師子勇猛智光明。次名法界月。次名現虗空影像開悟眾生心。次名恒齅寂滅香。次名普震寂靜音。次名甘露山。次名法海音。次名堅固網。次名佛影髻。次名月光毫。次名辯才口。次名覺華智。次名寶燄山。次名功德星。次名寶月幢。次名三昧身。次名寶光王。次名普智行。次名燄海燈。次名離垢法音王。次名無比德名稱幢。次名修臂。次名本願清淨月。次名照義燈。次名深遠音。次名毗盧遮那勝藏王。次名諸乘幢。次名法海妙蓮華。佛子。彼劫中有如是等六十億百千那由他佛出興于世。我皆親近承事供養。其最後佛名廣大解。於彼佛所。得淨智眼。爾時彼佛入城教化。我為王妃與王禮覲。以眾妙物而為供養。於其佛所聞說出生一切如來燈法門。即時獲得觀察一切菩薩三昧海境界解脫。佛子。我得此解脫<span class='corr'>已</span>。與菩薩於佛剎微塵數劫勤加修習。於佛剎微塵數劫中承事供養無量諸佛。或於一劫承事一佛。或二或三或不可說。或值佛剎微塵微佛。悉皆親近承事供養。而未能知菩薩之身形量色貌及其身業心行智慧三昧境界。佛子。若有眾生得見菩薩修菩提行。若疑若信。菩薩皆以世出世間種種方便而攝取之。以為眷屬。令於阿耨多羅三藐三菩提得不退轉。佛子。我見彼佛得此解脫<span class='corr'>已</span>。與菩薩於百佛剎微塵數劫而共修習。於其劫中所有諸佛出興於世。我皆親近承事供養。聽所說法讀誦受持。於彼一切諸如來所得此解脫種種法門。知種種三世。入種種剎海。見種種成正覺。入種種佛眾會。發菩薩種種大願。修菩薩種種妙行。得菩薩種種解脫。然未能知菩薩所得普賢解脫門。何以故。菩薩普賢解脫門如太虗空。如眾生名。如三世海。如十方海。如法界海。無量無邊。佛子。菩薩普賢解脫門與如來境界等。佛子。我於佛剎微塵數劫觀菩薩身無有厭足。如多欲人男女集會遞相愛染。起於無量妄想思覺。我亦如是。觀菩薩身一一毛孔。念念見無量無邊廣大世界。種種安住。種種莊嚴。種種形狀。有種種山。種種地。種種雲。種種名。種種佛興。種種道場。種種眾會。演種種修多羅。說種種灌頂。種種諸乘。種種方便。種種清淨。又於菩薩一一毛孔。念念常見無邊佛海坐種種道場。現種種神變。轉種種法輪。說種種修多羅恒不斷絕。又於菩薩一一毛孔。見無邊眾生海種種住處。種種形貌。種種作業。種種諸根。又於菩薩一一毛孔。見三世諸菩薩無邊行門。所謂無邊廣大願。無邊差別地。無邊波羅蜜。無邊往昔事。無邊大慈門。無邊大悲雲。無邊大喜心。無邊攝取眾生方便。佛子。我於佛剎微塵數劫。念念如是觀於菩薩一一毛孔。<span class='corr'>已</span>所至處而不重至。<span class='corr'>已</span>所見處而不重見。求其邊際竟不可得。乃至見彼悉達太子住於宮中。采女圍繞。我以解脫力。觀於菩薩一一毛孔。悉見三世法界中事。佛子。我唯得此觀察菩薩三昧海解脫。如諸菩薩摩訶薩究竟無量諸方便海。為一切眾生現隨類身。為一切眾生說隨樂行。於一一毛孔現無邊色相海。知諸法性無性為性。知眾生性同虗空相無有分別。知佛神力同於如如。徧一切處。示現無邊解脫境界。於一念中能自在入廣大法界。遊戲一切諸地法門。而我云何能知能說彼功德行。善男子。此世界中有佛母摩耶。汝詣彼問菩薩云何修菩薩行。於諸世間無所染著。供養諸佛恒無休息。作菩薩業永不退轉。離一切障礙。入菩薩解脫不由於他。住一切菩薩道。詣一切如來所。攝一切眾生界。盡未來劫修菩薩行。發大乘願。增長一切眾生善根。常無休息。爾時釋迦瞿波女。欲重明此解脫義。承佛神力。即說頌言。</p>

<div class="lg regular"><div class='lg-row'>若有見菩薩　修行種種行　起善不善心</div>
<div class='lg-row'>菩薩皆攝取　乃往久遠世　過百剎塵劫</div>
<div class='lg-row'>有劫名清淨　世界名光明　此劫佛興世</div>
<div class='lg-row'>六十千萬億　最後天人主　號曰法幢燈</div>
<div class='lg-row'>彼佛涅槃後　有王名智山　統領閻浮提</div>
<div class='lg-row'>一切無冤敵　王有五百子　端正能勇健</div>
<div class='lg-row'>其身悉清淨　見者皆歡喜　彼王及王子</div>
<div class='lg-row'>信心供養佛　護持其法藏　亦樂勤修法</div>
<div class='lg-row'>太子名善光　離垢多方便　諸相皆圓滿</div>
<div class='lg-row'>見者無厭足　五百億人俱　出家行學道</div>
<div class='lg-row'>勇猛堅精進　護持其佛法　王都名智樹</div>
<div class='lg-row'>千億城圍繞　有林名靜德　眾寶所莊嚴</div>
<div class='lg-row'>善光住彼林　廣宣佛正法　辯才智慧力</div>
<div class='lg-row'>令眾悉清淨　有時因乞食　入彼王都城</div>
<div class='lg-row'>行止極安詳　正知心不亂　城中有居士</div>
<div class='lg-row'>號曰善名稱　我時為彼女　名為淨日光</div>
<div class='lg-row'>時我於城中　遇見善光明　諸相極端嚴</div>
<div class='lg-row'>其心生染著　次乞至我門　我心增愛染</div>
<div class='lg-row'>即解身瓔珞　并珠至鉢中　雖以愛染心</div>
<div class='lg-row'>供養彼佛子　二百五十劫　不墮三惡趣</div>
<div class='lg-row'>或生天王家　或作人王女　恒見善光明</div>
<div class='lg-row'>妙相莊嚴身　此後所經劫　二百有五十</div>
<div class='lg-row'>生於善現家　名為具妙德　時我見太子</div>
<div class='lg-row'>而生尊重心　願得備瞻侍　幸蒙哀納受</div>
<div class='lg-row'>我時與太子　覲佛勝日身　恭敬供養畢</div>
<div class='lg-row'>即發菩提意　於彼一劫中　六十億如來</div>
<div class='lg-row'>最後佛世尊　名為廣大解　於彼得淨眼</div>
<div class='lg-row'>了知諸法相　普見受生處　永除顛倒心</div>
<div class='lg-row'>我得觀菩薩　三昧境解脫　一念入十方</div>
<div class='lg-row'>不思議剎海　我見諸世界　淨穢種種別</div>
<div class='lg-row'>於淨不貪樂　於穢不增惡　普見諸世界</div>
<div class='lg-row'>如來坐道場　皆於一念中　悉放無量光</div>
<div class='lg-row'>一念能普入　不可說眾會　亦知彼一切</div>
<div class='lg-row'>所得三昧門　一念能悉知　彼諸廣大行</div>
<div class='lg-row'>無量地方便　及以諸願海　我觀菩薩身</div>
<div class='lg-row'>無邊劫修行　一一毛孔量　求之不可得</div>
<div class='lg-row'>一一毛孔剎　無數不可說　地水火風輪</div>
<div class='lg-row'>靡不在其中　種種諸建立　種種諸形狀</div>
<div class='lg-row'>種種體名號　無邊種莊嚴　我見諸剎海</div>
<div class='lg-row'>不可說世界　及見其中佛　說法化眾生</div>
<div class='lg-row'>不了菩薩身　及彼身諸業　亦不知心智</div>
<div class='lg-row'>諸劫所行道</div>
</div><p>爾時善財童子。頂禮其足繞無數帀。辭退而去。</p>
</div>
<div class='div-commentary'><p style="margin-left:1em">第十瞿波女。寄法雲地。法雲地者。謂大智法雲含眾德水。蔽如空麤重。充滿法身故。善財受前知識教。思惟修習憶念不捨。依教趣求。漸次至普光明講堂。未見瞿波先有神來迎。其神名無憂德。與一萬主宮殿神俱來迎善財。讚言善來丈夫。有大智慧勇猛。能修菩薩不可思議自在解脫。乃至不久當成無上果故。有十三行零經。讚善財能究竟精進得法之辭。善財童子言。聖者。如向所說。願我皆得。次乃自述所得云。我願一切眾生息諸熱惱。乃至於生死中無有疲厭者。蓋以慈悲喜捨四無量心攝諸眾生故。有十五行經。述自得之行。次下云聖者。菩薩於諸眾生為莊嚴等。有十行經。明以萬行益物之行。以善財參多善知識證多法門。至此寄十地位滿。純起利他之行故此異前諸位也。爾時善財將升法堂。時無憂神以種種妙華莊嚴。散善財上。復說頌言。汝今出世間。為世大明燈等十偈。以申敬增深之意。且隨逐善財恒不捨離。爾時善財入普現法界光明講堂。求釋氏女。見在堂內坐寶蓮華師子之座。八萬四千婇女所共圍繞。善財極讚釋女主伴殊勝之德。有十行餘經。具述其勝。所以然者。表十地位滿。<span class='corr'>已</span>證圓滿法界。則八萬四千塵勞皆為利生莊嚴妙行矣。上乃見敬。次乃頂禮諮問法要。先陳<span class='corr'>已</span>發心。次正問修菩薩行云。而未知菩薩云何於生死中而不為生死過患所染。有十一句。通問悲智逆順權實寂用無礙雙行之行。此問亦逈別諸位。時瞿波女告善財言。下正示法界云。善男子。若菩薩成就十法。則能圓滿因陀羅網普智光明菩薩之行。此乃直于圓照法界。帝網重重無盡之行。此名普賢妙行。將躋覺位。故示以圓滿法界之行也。言此行以十法而成。次示十法。通前讚辭。有十六行經。然此十行發依善知識而成故。重宣其義而說頌言。首稱親近知識而能成就帝網勝行。是則上說十法一一具十。故為重重無盡之行也。有十二偈。如次頌前十帝網行。上但示其法。意謂難說十法帝網無盡法門不知何名。故下瞿波說此頌<span class='corr'>已</span>。告善財言。我<span class='corr'>已</span>成就觀察一切菩薩三昧海解脫門。此正示其名。謂普賢三昧。深廣如海。以能入法界海。故得此名。善財既聞法界之名。乃問大聖。此解脫門境界云何。此問境界。意明法界之業用也。次瞿波答言。善男子。我入此解脫三昧。但觀察法界海。知法界海中微細之事耳。下示其觀法。乃從狹至寬。有次第三重。一但觀一娑婆世界中有十法界。先觀此世界中有六道眾生。從佛剎微塵數劫以來於諸趣中。死此生彼。善惡果報。邪定正定。各各心行樂欲煩惱。一一根行差別我皆知見。次觀此世界塵數劫中諸佛出世名號。乃至從初發心。經塵數劫修菩薩行。乃至成佛轉法輪化眾生至入涅槃。我悉了知。次觀聲聞緣覺及諸菩薩。一一從初發心。歷劫修行。各證自乘乃至菩薩各各所修一一行門。所得三昧神通方便誓願等我悉了知。末後結云此娑婆世界盡未來際所有劫海展轉不斷。我皆了知。如是有二十三行經。顯示觀察了知娑婆一世界中十法界微細之事。此但略示娑婆世界一重境界。次類知剎海漸次廣大微細。而有六重。一如知娑婆世界。亦知娑婆界內有微塵數世界。亦如是了知。此但是與娑婆同類之剎。如微塵之多耳。二亦知娑婆世界內一切異類世界。亦如是了知。三亦知娑婆世界微塵內所包含之世界。以一一塵中皆含多多之世界故。此之入細。且約娑婆一世界而言。次下第四漸寬云亦知娑婆世界外十方無間所住世界。然娑婆世界。乃在華藏世界第十三層。娑婆正當居中心。其外有十三佛剎微塵數世界圍繞。以為眷屬。此言娑婆外世界。蓋指圍繞之眷屬世界。一一界中皆如娑婆有十法界。亦如是了知。五亦知娑婆世界世界種所攝世界。此則通觀二十重華藏世界。名世界種。言所攝世界者。如最下一層。即有一佛剎微塵數世界圍繞。乃至最上第二十重。則有二十佛剎微塵數世界圍繞。如此皆是世界種所攝之世界。如是一一世界中。皆如娑婆有十法界。皆悉了知。六亦知此華藏世界海中十方無量諸世界種所攝世界。此則全舉華藏世界海而言也。言世界種所攝世界海者。謂華藏海者。謂大蓮華藏中心如華之蕋。一箇二十重世界在一蕋中。以華有無盡之蕋。一一蕋中有一箇二十重世界。攝盡多多蕋中之世界。包含於一廣大蓮華之中。總名世界海。此則無盡無盡。名為無邊剎海。自他不隔於毛端。如此海中所攝之世界。一一界中。皆如娑婆有十法界。如此剎海。盡在普賢三昧心中。一一了知。故名三昧海解脫門。故以所觀察海以示三昧之境界。故云了知。此上但示所觀境界之分齊。下乃示其所知世界之相狀云。所謂世界廣博。世界安立等。略舉十種不同。此華藏之果報。皆是毗盧遮那世尊本願之所成就。如此廣大因果皆能憶念。故下文結指毗盧遮那之因行云。亦念如來往昔所有諸因緣海。所謂修集一切諸乘方便諸波羅蜜等。有十行經。明毗盧因行之事。故結云。如是一切我悉了知。故後自釋云。何故上來廣大因果。我皆了知。以我此解脫門能知一切眾生心行。乃至一切如來解脫光明故我以此解脫力。故能了知也。此上<span class='corr'>已</span>答解脫境界。問下顯法界根深。故善財白瞿波言。聖者。得此解脫其如久如。此問窮解脫之源也。下文瞿波具答。敘其往因。先明最初發心之始。云我於往世過佛剎微塵數劫。有劫名勝行。有世界名無畏。彼世界中有四天下。閻浮提中有城名高勝樹。城中有王名曰財主。其王有太子名威德主。端正殊特。人所樂見。具三十二大人之相。太子一日與十千婇女。詣香牙園遊觀戲樂。陳列種種寶物資生之物。於園中捨施。時有一女母名為善現。携一童女名具足妙德。容顏端正。色相無比。偶隨母出城。見其太子心生愛染。即白母言。我心願得敬事此人。母言此人具足輪王之相。當來必為輪王。自有寶女。我等卑賤非其匹偶。勿生此念。時香牙園中有一道場。時有勝日身如來出現於此。時童女假寐夢見彼佛。從夢覺<span class='corr'>已</span>。因夢覩如來故。其心安隱無有怖畏。即自往太子前而說偈言。我身最端正智慧無等倫。遂讚太子願歸求納。總有十偈。爾時太子因告女言。汝是誰女。為誰守護。若先屬人。我則不可亦說偈審問其屬緣有無過失。亦有十二偈。皆審實之辭。爾時女母亦為說偈。以白太子言。太子汝應聽。此女不由胞胎。乃從蓮華中生。故相貌殊妙。人中無比。有三十一偈。具述女德。乃至云一切無怨恨。女人中最上。宜應事太子。爾時太子入香牙園。告其女母善現及女妙德。重與要誓云。我願趣求無上菩提。當盡未來際。具說種種修菩薩行。乃至云捨汝出家汝心悔恨否。要誓之語。長行有十二行半經。皆自述深行。恐其為障之事。太子復為說頌有十偈。皆敘深行。要其莫障。乃至結云。汝能順我心。我當隨汝意。爾時童女白太子言。敬奉來教。亦說偈自誓云。無量劫海中。地獄火焚身。若能眷納我。甘心受此苦。於中云為愍眾生故。而發菩提心。此正發心之始。乃至云因夢見如來。故得見太子。今既滿我願。願同見如來。有十四偈。皆敘忘苦眷德希同勝行發菩提心之事。爾時太子具見女志。遂即攝受。乃散以妙寶。冠以寶冠。衣以寶衣。爾時其女心不動搖。亦無喜相。其女母善現。於太子前。自陳慶遂。說偈重讚女德。有十偈。皆讚女之辭。次爾時太子與妙德女。遂同發心修行。共出香牙園。詣法雲光明道場。見勝日身如來。各伸供養。時佛為說普眼燈門修多羅。太子童女聞<span class='corr'>已</span>即得十種三昧<span class='corr'>已</span>。退還宮中。具白父王佛出與事。并問妙德女因緣。王聞歡喜。時王即發心見佛。遂禪位與太子。即往見佛。爾時如來放光攝受。為說陀羅尼。王聞法<span class='corr'>已</span>。即得大智光明。其會中有微塵數菩薩。得陀羅尼。及無量眾生發菩提心。時彼王聞法<span class='corr'>已</span>發心出家。修證亦得種種三昧。爾時太子即紹王位。弘通大化。從太子見佛<span class='corr'>已</span>下。至欲其發起一切智願。有五十八行經。敘太子見佛。父王出家。及太子紹位一往因緣。乃歷答發心久近之問也。故次乃結會古今云。彼太子者豈異人乎。即釋迦牟尼佛是。彼財主王者寶華佛是。時彼女母善現者今我母善目是。其王眷屬今如來所眾會是。其妙德女我身是也。結會之文有十八行經。自勝日身如來滅度<span class='corr'>已</span>後。其彼世界中有六十億那由他佛次第出興於世。我皆與王承事供養。見中間多佛。略舉四十佛號。有十七行餘經。其最後佛名廣大解。彼佛入城。我為王妃。與王禮敬。聞所說法。即得觀察一切菩薩三昧海境界解脫。此證明得法之時。有三行半經。次下敘得解脫後。多劫修瑩云。我得此解脫。於佛剎微塵數劫中。勤加修習。雖歷事多佛修行。而未窮菩薩三昧之境界。而菩薩難遇所見亦不空。有七行經。敘多劫修行之事。次下有六行經。又敘我見彼佛得此解脫以來。於百佛剎微塵數劫修習。雖得種種解脫。然未能知所得普賢解脫門。下徵釋其不知之所以云。何所以故多劫修行而不知耶。良由普賢解脫門如太虗空。如眾生名。如十方法界海。與如來境界等故。以深廣難知故也。下釋深廣難知之所以云。我於佛剎微塵數劫中。觀菩薩身一一毛孔。念念見無量無邊廣大器世間。於一一毛孔念念見無量無邊智正覺世間。一一毛孔念念見無量無邊眾生世間。一一毛孔念念見三世菩薩無邊行門。及至一一毛孔悉見三世法界中事。總結深廣難窮。有十九行經。敘深廣難窮之相。所以難窮者。以稱理事之無邊。等諸佛之境界故。斯則等覺菩薩解脫。十地不知。故名普賢解脫門。上答解脫久近<span class='corr'>已</span>竟。下謙<span class='corr'>己</span>推勝云。我唯得此觀察菩薩海解脫而<span class='corr'>已</span>。如諸菩薩究竟無量者方便海。乃至入廣大法界遊戲一切諸地法門。我云何知。乃指後友云。此世界中有佛母摩耶。汝可往問。菩薩詣一切如來所攝一切眾生界等。臨行再述重宣其義。有三十一偈。初一偈總顯菩薩益生。次十五偈頌明遠劫前事。長行所無。後十五偈正頌長行女德因緣。時善財聞<span class='corr'>已</span>。頂禮其足。辭退而去。</p>
<p style="margin-left:1em">上從文殊<span class='corr'>已</span>來四十一知識顯寄位修行相<span class='corr'>已</span>竟。</p>
</div></div>
<p class='juan'>大方廣佛華嚴經綱要卷第七十五</p></div></div>
</div><!-- end of div[@id='body'] -->
</body></html>