<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu111' />大方廣佛華嚴經綱要卷第六十</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'><a id='mulu112' />
<p class='h1'>第九逝多園林重閣會說</p>
<div class='div-other'><a id='mulu113' />
<div class='div-other'>
<p class='h3'>入法界品第三十九之一</p>
<div class='div-commentary'><p style="margin-left:1em">初辨分來者。名依人證入成德分。由前兩番研窮六位因果。以依信發解。行起解絕。苟無證入之人。則前解行俱為虗設。夫行因證立。證藉行深。前既託法進修行成。故此依人證入亦為遠答解脫海問。故有此分來。</p>
<p style="margin-left:1em">次言會來者。乃在逝多園林。此是人間舍衛國中。祇陀太子與給孤長者同捨園林。請佛說法之處。乃化佛釋迦牟尼。現前說法之所。然前因位行門。俱在普光及天上而說。而此證入深法界門。在人間常居而說者。有其二義。一要依人證入。如裴公云。修羅方嗔。諸天躭樂。可以整心慮。趨菩提。唯人道為能耳。若欲依人。必要在人間以便親近知識請問法門。即善財南詢百一十城。參五十三大善知識。非在人間廣參知識博問先賢。何以能成<span class='corr'>己</span>德。故此一品有本末二會。本會顯示所證法界。末會顯能證之人。此一義也。二者盧舍那佛是報身佛。所居報土乃華藏莊嚴微妙佛剎。現法界身雲。說此法界圓融無障礙法門。然二乘在座猶如盲如聾。況五濁業垢眾生而能堪此法耶。所以居此說者。正顯圓融法界染淨融通。即此娑婆就是華藏。即此化身便是報身。正顯真應不二染淨融通生佛平等。意在直指現前此法皆是法界無障礙境但隨機所見不同。故佛及菩薩所見者即此重閣廣博包含。量法界。即此園林莊嚴全是華藏。十方海會無盡重重。而二乘與人見之。但是人間尋常園林重閣。而法會所集。直是人天八部而<span class='corr'>已</span>。此是下文經中所說二乘不見說喻可知。所以如此顯示者。只就諸人直下頓證頓入無障礙法界。不離目前。不離日用。全是一真佛境界耳。即此說法之會。全彰法界理事事事圓融之妙。不必向外馳求也。故此一品。疏分本末二會。然本會意顯頓證。末會意在漸修。本末一際。頓漸圓融。此會之來意也。</p>
<p style="margin-left:1em">三品名入法界者。入乃能入之智行。法界乃所入之境界。若依人為能證者。即文殊根本之大智。普賢法界之妙行。及諸佛菩薩善友知識<span class='corr'>已</span>能證入之人。一一皆以淨信正解正修行三門。為能入之具。今善財乃未證之人。今從文殊發起淨信。參多知識。決擇正解。一一皆得一種解脫。是為正修行路。一一隨行證入。是為證得。直至見普賢方證圓滿。故疏首列淨信正解修行證得圓滿五者。為能入之人與法也。然所入之法界。義有多門。難以具列。若究其宗本。唯以一真無障礙法界為宗。通一法身而為其體。良以法身普遍一切處。一切眾生及國土。是上至諸佛。下及六道一切眾生。內而正報根身。外而依報世界。皆依法身建立。以有聖凡依正理事之分。一一區別不同。故轉法身之名而為法界。不出理事二種。故疏釋理法界而有五義。一者性義。以法身流轉五道名為眾生。故在有情而為佛性。一切眾生即法界故。在無情是為法性。即諸法之實體。以一切世界依真而立故。二者因義。一切聖人四念處等法緣此而生故。三者藏義。為諸妄法之隱覆。非凡夫小乘所能緣故。四者真實義。以是眾生之佛性諸法之實相故。五者甚深義。以聖凡平等依正互融無障無礙。故為甚深。上乃理法界也。若約事法界。復有持義。謂一一能持自性。又持諸法之差別種類。不相雜亂。又種族義。即十八界。上通理事。又分齊義。即緣起事法。各各區分不相雜亂。此上通言理事二種法界也。今經所明有四重法界。謂一理法界。二事法界。三理事無礙法界。四事事無礙法界。謂一真之理。全成有相之事。即十法界聖凡依正因果等事。由事攬理成。故理不礙事。理能隨緣。故事即理。如全波即水。全水即波。不相妨礙。故為理事無礙法界。四事事無礙法界者。謂具顯圓融。以理所成之事。即事事皆理。故理既徧而事亦徧。是以一塵一毛能含無盡之事。由事事即理。故一一事法。隨理而融通。是以一塵一毛。不但能含。亦能隨理而徧。故一一塵毛由此含徧之力。故一塵一毛一一皆能含能徧能攝能容。故重重重重無障無礙。以六相圓融。具顯十重玄門。故成事事無礙法界。正是今經所說。法界深玄妙極於此。是為毗盧遮那所證之法界。故文殊之大智所照者照此法界。普賢之妙行依此而修。依此而證。故曰無不從此法界流無不還歸此法界。是為此經之宗極。然善財之所證。如下入彌勒樓閣。入普賢身等。皆一生頓證此無障礙法界。故名所入之法界也。然前信解成行兩番因果。皆依此無障礙法界而說。故今證入。亦入此而<span class='corr'>已</span>。若欲窮源。具載本疏及法界觀門。故疏多義。亦不出此。</p>
</div>
<div class='div-orig'><p>爾時世尊在室羅筏國逝多林給孤獨園大莊嚴重閣。與菩薩摩訶薩五百人俱。普賢菩薩文殊師利菩薩而為上首。其名曰光燄幢菩薩。須彌幢菩薩。寶幢菩薩。無礙幢菩薩。華幢菩薩。離垢幢菩薩。日幢菩薩。妙幢菩薩。離塵幢菩薩。普光幢菩薩。地威力菩薩。寶威力菩薩。大威力菩薩。金剛智威力菩薩。離塵垢威力菩薩。正法日威力菩薩。功德山威力菩薩。智光影威力菩薩。普吉祥威力菩薩。地藏菩薩。虗空藏菩薩。蓮華藏菩薩。寶藏菩薩。日藏菩薩。淨德藏菩薩。法印藏菩薩。光明藏菩薩。臍藏菩薩。蓮華德藏菩薩。善眼菩薩。淨眼菩薩。離垢眼菩薩。無礙眼菩薩。普見眼菩薩。善觀眼菩薩。青蓮華眼菩薩。金剛眼菩薩。寶眼菩薩。虗空眼菩薩。喜眼菩薩。普眼菩薩。天冠菩薩。普照法界智慧冠菩薩。道場冠菩薩。普照十方冠菩薩。一切佛藏冠菩薩。超出一切世間冠菩薩。普照冠菩薩。不可壞冠菩薩。持一切如來師子座冠菩薩。普照法界虗空冠菩薩。梵王髻菩薩。龍王髻菩薩。一切化佛光明髻菩薩。道場髻菩薩。一切願海音寶王髻菩薩。一切佛光明摩尼髻菩薩。示現一切虗空平等相摩尼王莊嚴髻菩薩。示現一切如來神變摩尼王幢網垂覆髻菩薩。出一切佛轉法輪音髻菩薩。說三世一切名字音髻菩薩。大光菩薩。離垢光菩薩。寶光菩薩。離塵光菩薩。燄光菩薩。法光菩薩。寂靜光菩薩。日光菩薩。自在光菩薩。天光菩薩。福德幢菩薩。智慧幢菩薩。法幢菩薩。神通幢菩薩。光幢菩薩。華幢菩薩。摩尼幢菩薩。菩提幢菩薩。梵幢菩薩。普光幢菩薩。梵音菩薩。海音菩薩。大地音菩薩。世主音菩薩。山相擊音菩薩。徧一切法界音菩薩。震一切法海雷音菩薩。降魔音菩薩。大悲方便雲雷音菩薩。息一切世間苦安慰音菩薩。法上菩薩。勝上菩薩。智上菩薩。福德須彌上菩薩。功德珊瑚上菩薩。名稱上菩薩。普光上菩薩。大慈上菩薩。智海上菩薩。佛種上菩薩。光勝菩薩。德勝菩薩。上勝菩薩。普明勝菩薩。法勝菩薩。月勝菩薩。虗空勝菩薩。寶勝菩薩。幢勝菩薩。智勝菩薩。娑羅自在王菩薩。法自在王菩薩。象自在王菩薩。梵自在王菩薩。山自在王菩薩。眾自在王菩薩。速疾自在王菩薩。寂靜自在王菩薩。不動自在王菩薩。勢力自在王菩薩。最勝自在王菩薩。寂靜音菩薩。無礙音菩薩。地震音菩薩。海震音菩薩。雲音菩薩。法光音菩薩。虗空音菩薩。說一切眾生善根音菩薩。示一切大願音菩薩。道場音菩薩。須彌光覺菩薩。虗空覺菩薩。離染覺菩薩。無礙覺菩薩。善覺菩薩。普照三世覺菩薩。廣大覺菩薩。普明覺菩薩。法界光明覺菩薩。如是等菩薩摩訶薩五百人俱。此諸菩薩。皆悉成就普賢行願。境界無礙。普徧一切諸佛剎故。現身無量。親近一切諸如來故。淨眼無障見一切佛神變事故。至處無限一切如來成正覺所恒普詣故。光明無際以智慧光普照一切實法海故。說法無盡清淨辯才無邊際劫無窮盡故。等虗空界智慧所行悉清淨故。無所依止隨眾生心現色身故。除滅癡翳了眾生界無眾生故。等虗空智以大光網照法界故。</p>
</div>
<div class='div-commentary'><p style="margin-left:1em">室羅筏即舍衛國。此云聞物。以此國中多出聰明博達名聞人物故。逝多即祇陀。此云戰勝。太子之名也。給孤獨。梵云須達多。此云賑濟無依。長者之名。以長者能行惠施賑濟孤貧。故得此美稱。五百菩薩此法會之伴眾。然數標五百。而下列名有一百四十一人。以名標德。各有所表。文殊乃大智。普賢乃大行。正是入法界之主故。以前有四十一位。每十人表前四十位。初十幢表十向行。次十力表十行。次十藏表十住。次十眼表十地。次天冠下一百人。表十地位十波羅蜜。然每地有十者。顯一一地中具足一切諸地功德。以彰圓融故。此諸菩薩皆是<span class='corr'>已</span>入法界之人。故下歎德云皆悉成就普賢之妙行。各具文殊之大智故。前六明智用普周。後四明智用離障。結歎云等虗空智。以大光網照法界故。</p>
</div>
<div class='div-orig'><p>及與五百聲聞眾俱。悉覺真諦。皆證實際。深入法性永出有海。依佛功德。離結使縛住無礙處。其心寂靜猶如虗空。於諸佛所永無疑惑。於佛智海深信趣入。</p>
</div>
<div class='div-commentary'><p style="margin-left:1em">此列在會聲聞眾也。問曰此華嚴法會所說最上一乘圓融法門。獨被上根。何以列有聲聞之眾耶。況下如盲如聾。既不聞見。即非當機。又何必列此。答曰此甚深妙義最難通會。若據此經宗趣。則是佛以稱法界身雲。一時普現。一音說法異類齊解。本無權實之分。此稱本法界之大用也。若約建化門頭。則此法門獨被上上根人。二乘絕分。則所化不普。故曰唯有一門而復狹小。若欲普度三根。必須應身。故前示現八相成道。下生人間。乃特為接引三根齊成佛道之意也。然佛雖化身。乃即法報所垂之化身。而在座當機。豈博地凡夫無信闡提而能鼓揚法化耶。故須大乘菩薩示現聲聞以為輔翼。乃能節拍成令。所以靈山上首。皆大權示現。故疏於歎德中。以本跡二門釋之。又引如來不思議境界經云。復有無量百千億菩薩現聲聞形而來會座。其名曰舍利弗等。由是觀之。靈山一會。不獨十大上首。即凡所示現者皆大權也。故特先建言此會。以為垂跡之張本。所謂垂絲千尺。意在深潭。然若逆若順。若邪若正。皆法界之大用。誠種種方便引入佛慧也。</p>
</div>
<div class='div-orig'><p>及與無量諸世主俱。悉曾供養無量諸佛。常能利益一切眾生。為不請友。恒勤守護誓願不捨。入於世間殊勝智門。從佛教生護佛正法。起於大願不斷佛種。生如來家求一切智。</p>
</div>
<div class='div-commentary'><p style="margin-left:1em">此集世主眾也。然此法會廣大無邊。而所集世主略標而<span class='corr'>已</span>者。以初會世尊初成正覺。法界人天世主普會道場。而經初所列異生之類。有四十眾。一一具佛一德。是大會<span class='corr'>已</span>集矣。今此九會祇園。未起初會之處。是則一會儼然。今略標者。但新集而<span class='corr'>已</span><span class='note-inline'>(上序分竟)</span>。</p>
</div>
<div class='div-orig'><p>時諸菩薩大德聲聞世間諸王并其眷屬咸作是念。</p>
</div>
<div class='div-commentary'><p style="margin-left:1em">此下正宗初請分也。眾集本為聞法。故皆念請。然聲聞下如盲聾而此亦念請者。且此念請總標菩薩以為上首。應為請主。而聲聞在座。無論知與不知。不妨同舉。今在本門亦當同請。</p>
</div>
<div class='div-orig'><p>如來境界。如來智行。如來加持。如來力。如來無畏。如來三昧。如來所住。如來自在。如來身。如來智。</p>
</div>
<div class='div-commentary'><p style="margin-left:1em">此下列念所請也。請文有六十句。初十句後二十句。乃所請之法。中三十句但是請儀。其所請法多同初會四十句問。皆果海中之德。前初會所請者。通一部始終以答。乃<span class='corr'>已</span>成之果德。今所問意雖同而意在本會之所證者。乃當成之果德。即由前智行為能證。此果為所證故。今初念德中十句。正念果法。然此果法前出現及不思議法品<span class='corr'>已</span>答初問。俱一一答明。疏引對辨。智者詳之。</p>
</div>
<div class='div-orig'><p>一切世間諸天及人無能通達。無能趣入。無能信解。無能了知。無能忍受。無能觀察。無能揀擇。無能開示。無能宣明。無有能令眾生解了。</p>
</div>
<div class='div-commentary'><p style="margin-left:1em">此十句明所請之法玄妙難思。人天莫測。非思量分別之境。故非聞思修三慧之所知。亦非四無礙辨所能宣說。極言妙出言思也。</p>
</div>
<div class='div-orig'><p>唯除如來加被之力。佛神通力。佛威德力。佛本願力。及其宿世善根之力。諸善知識攝受之力。深淨信力。大明解力。趣向菩提清淨心力。求一切智廣大願力。</p>
</div>
<div class='div-commentary'><p style="margin-left:1em">此十句所念果法微妙難思。緣會可了。意在仰仗佛力為緣。容有可入之機。故前一一法門。皆云承佛神力。</p>
</div>
<div class='div-orig'><p>唯願世尊。隨順我等及諸眾生種種欲。種種解。種種智。種種語。種種自在。種種住地。種種根清淨。種種意方便。種種心境界。種種依止如來功德。種種聽受諸所說法。</p>
</div>
<div class='div-commentary'><p style="margin-left:1em">此十句請佛隨機宜隨器所堪。種種方便而為說之。此請雖在當會。而意在普攝三根。開權之意<span class='corr'>已</span>兆於此。故法華云。我以無量無數方便種種因緣而為開示。但為一乘。引入佛慧。皆由於此。</p>
</div>
<div class='div-orig'><p>顯示如來往昔趣求一切智心。往昔所起菩薩大願。往昔所淨諸波羅蜜。往昔所入菩薩諸地。往昔圓滿諸菩薩行。往昔成就方便。往昔修行諸道。往昔所得出離法。往昔所作神通事。往昔所有本事因緣。</p>
</div>
<div class='div-commentary'><p style="margin-left:1em">此十句請說佛之往因修習行門及本事等。意在知佛所行。當依之造修其中之義。疏引配初會十海。可以意得。</p>
</div>
<div class='div-orig'><p>及成等正覺。轉妙法輪。淨佛國土。調伏眾生。開一切智法城。示一切眾生道。入一切眾生所住。受一切眾生所施。為一切眾生說布施功德。為一切眾生現諸佛影像。如是等法願皆為說。</p>
</div>
<div class='div-commentary'><p style="margin-left:1em">此十句問佛果用。以初成正覺。終至變化度生。皆果用之事。今並問者。既知佛之往修勝行。則當知佛之利生妙用。乃菩薩所當學當修當成者。故一一問之。疏引此十對初會十海。其名雖異。其義多同。對詳可知。然上諸問。具在後如來現相以答。以果海離言。但示相以顯。要人目擊現證而<span class='corr'>已</span>。</p>
</div>
<div class='div-orig'><p>爾時世尊知諸菩薩心之所念。大悲為身。大悲為門。大悲為首。以大悲法而為方便。充徧虗空。入師子頻申三昧。</p>
</div>
<div class='div-commentary'><p style="margin-left:1em">大文第三爾時世尊下三昧現相分。酬其念請。示相以答。於中先明三昧。後入此三昧下明所現淨土。正示相以答。然問佛所證果海中事。未形於言。但以念請。而佛所答亦未顯說。但以三昧神力示相而<span class='corr'>已</span>。然而畢竟無言說者。正顯果海究竟離言。不可說示。但在觸事而真。目前一一無非法身之大用。故世尊既知菩薩心之所念。未答之先。敘四種大悲而為方便者。正顯法身湛然不動。倐因大眾作念求法。以此熏動法身而起同體大悲。以為方便。為眾一指示耳。然全體法身全成大悲以起大用。故以悲為身。法界平等了無出入。今以悲接引令入。故以悲為門。法身應物必以大悲為前導。故以悲為首。由是全以大悲而為方便。由法身充滿虗空。故悲亦充徧。此通敘同體大悲起利物之用也。言入師子頻申三昧者。此三昧以喻為名。然師子乃獸中之王有大力用。凡一舉動百獸皆畏。故以喻佛無畏之德。言頻申。亦云奮迅。乃是師子舉身動轉之狀。自在遊行。以師子調兒即一頻一欠皆用全力。今以喻佛將起利生之用者。然法身法界寂滅如如。如師子安臥窟中。今從法身起用。將現說法。如師子出窟。法界全體而為迴轉。大自在用如師子奮迅。若法身普現則徧法界山河大地草木叢林皆是法身全體獨露。故下因此三昧。則樓閣園林虗空一一莊嚴與法界等。故一一皆是教道。以皆是平等無障法界。令諸菩薩覩此現相。皆了如來果中所證之境。更不待言。所以為現相答也。</p>
</div>
<div class='div-orig'><p>入此三昧<span class='corr'>已</span>。一切世間普皆嚴淨。於時此大莊嚴樓閣忽然廣博無有邊際。金剛為地。寶王覆上。無量寶華及諸摩尼普散其中處處盈滿。琉璃為柱眾寶合成。大光摩尼之所莊嚴。閻浮檀金如意寶王周置其上以為嚴飾。危樓逈帶。閣道傍出。棟宇相承。牕闥交暎。堦墀軒檻種種備足。一切皆以妙寶莊嚴。其寶悉作人天形像。堅固妙好。世中第一。摩尼寶網彌覆其上。於諸門側悉建幢幡。咸放光明普周法界。道場之外階隥欄楯。其數無量不可稱說。靡不咸以摩尼所成。爾時復以佛神力故其逝多林忽然廣博。與不可說佛剎微塵數諸佛國土其量正等。一切妙寶間錯莊嚴。不可說寶。徧布其地。阿僧祇寶以為垣墻。寶多羅樹莊嚴道側。其間復有無量香河。香水盈滿湍激洄澓。一切寶華隨流右轉。自然演出佛法音聲。不思議寶芬陀利華。菡萏芬敷彌布水上。眾寶華樹列植其岸。種種臺榭不可思議皆於岸上次第行列。摩尼寶網之所彌覆。阿僧祇寶放大光明。阿僧祇寶莊嚴其地。燒眾妙香香氣氛氳。復建無量種種寶幢。所謂寶香幢。寶衣幢。寶幡幢。寶繒幢。寶華幢。寶瓔珞幢。寶鬘幢。寶鈴幢。摩尼寶蓋幢。大摩尼寶幢。光明徧照摩尼寶幢。出一切如來名號音聲摩尼王幢。師子摩尼王幢。說一切如來本事海摩尼王幢。現一切法界影像摩尼王幢。周徧十方行列莊嚴。時逝多林上虗空之中有不思議天宮殿雲無數香樹雲。不可說須彌山雲。不可說妓樂雲出美妙音歌讚如來。不可說寶蓮華雲。不可說寶座雲敷以天衣。菩薩坐上歎佛功德。不可說諸天王形像摩尼寶雲。不可說白真珠雲。不可說赤珠樓閣莊嚴具雲。不可說雨金剛堅固珠雲。皆住虗空周帀徧滿以為嚴飾。何以故。如來善根不思議故。如來白法不思議故。如來威力不思議故。如來能以一身自在變化徧一切世界不思議故。如來能以神力令一切佛及佛國莊嚴皆入其身不思議故。如來能於一微塵內普現一切法界影像不思議故。如來能於一毛孔中示現過去一切諸佛不思議故。如來隨放一一光明悉能徧照一切世界不思議故。如來能於一毛孔中出一切佛剎微塵數變化雲充滿一切諸佛國土不思議故。如來能於一毛孔中普現一切十方世界成住壞劫不思議故。如於此逝多林給孤獨園見佛國土清淨莊嚴。十方一切盡法界虗空界一切世界亦如是見。所謂見如來身住逝多林菩薩眾會皆悉徧滿。見普雨一切莊嚴雲。見普雨一切寶光明照耀雲。見普雨一切摩尼寶雲。見普雨一切莊嚴蓋彌覆佛剎雲。見普雨一切天身雲。見普雨一切華樹雲。見普雨一切衣樹雲。見普雨一切寶鬘瓔珞相續不絕周徧一切大地雲。見普雨一切莊嚴具雲。見普雨一切如眾生形種種香雲。見普雨一切微妙寶華網相續不斷雲。見普雨一切諸天女持寶幢幡於虗空中周旋來去雲。見普雨一切眾寶蓮華於華葉間自然而出種種樂音雲。見普雨一切師子座寶網瓔珞而為莊嚴雲。</p>
</div>
<div class='div-commentary'><p style="margin-left:1em">此入此三昧所現淨土。正示佛之境界。令其目擊現前證入也。即此所現淨土具答前三十問。且從相顯。此中先答果體十問。餘二十問在後集眾中答。今初所現境界答如來境界問。四種大悲為眾生現。即答如來智行問。令眾證見即答加持問。知是如來威力答佛力問。三昧之用答無畏問。正入三昧答三昧問。淨法界土答住處問。令大小融攝即答自在問。見如來身徧於法界答佛身問。則見如來大悲方便答智慧問。即此世間嚴淨<span class='corr'>已</span>下若樓閣若地若園乃至虗空中一一皆是法身境界。不可思議果中之法。前念請者。即此現相俱<span class='corr'>已</span>畢答。更不待言說。此皆師子奮迅三昧威神自在之力也。今入法界所證者唯此一現相而<span class='corr'>已</span>。深矣玄矣。微哉妙哉。誠不可思議之法門也。世間有三。此上器世間嚴。次何以故下智正覺世間嚴。後集眾即眾生世間嚴。</p>
</div>
<div class='div-orig'><p>爾時東方過不可說佛剎微塵數世界海外。有世界名金燈雲幢。佛號毗盧遮那勝德王。彼佛眾中有菩薩名毗盧遮那願光明。與不可說佛剎微塵數菩薩俱來向佛所。悉以神力興種種雲。所謂天華雲天香雲天末香雲天鬘雲天寶雲天莊嚴具雲天寶蓋雲天微妙衣雲天寶幢幡雲天一切妙寶諸莊嚴雲充滿虗空。至佛所<span class='corr'>已</span>頂禮佛足。即於東方化作寶莊嚴樓閣及普照十方寶蓮華藏師子之座。如意寶網羅覆其身。與其眷屬結加趺坐。南方過不可說佛剎微塵數世界海外。有世界名金剛藏。佛號普光明無勝藏王。彼佛眾中有菩薩名不可壞精進王。與不可說佛剎微塵數菩薩俱來向佛所。持一切寶香網。持一切寶瓔珞。持一切寶華帶。持一切寶鬘。帶持一切金剛瓔珞。持一切摩尼寶網。持一切寶衣帶。持一切寶瓔珞帶。持一切最勝光明摩尼帶。持一切師子摩尼寶瓔珞。悉以神力充徧一切諸世界海。到佛所<span class='corr'>已</span>頂禮佛足。即於南方化作徧照世間摩尼寶莊嚴樓閣及普照十方寶蓮華藏師子之座。以一切寶華網羅覆其身。與其眷屬結加趺坐。西方過不可說佛剎微塵數世界海外。有世界名摩尼寶燈須彌山幢。佛號法界智燈。彼佛眾中有菩薩名普勝無上威德王。與世界海微塵數菩薩俱來向佛所。悉以神力。興不可說佛剎微塵數種種塗香燒香須彌山雲。不可說佛剎微塵數種種色香水須彌山雲。不可說佛剎微塵數一切大地微塵等光明摩尼寶王須彌山雲。不可說佛剎微塵數種種光燄輪莊嚴幢須彌山雲。不可說佛剎微塵數種種色金剛藏摩尼王莊嚴須彌山雲。不可說佛剎微塵數普照一切世界閻浮檀摩尼寶幢須彌山雲。不可說佛剎微塵數現一切法界摩尼寶須彌山雲。不可說佛剎微塵數現一切諸佛相好摩尼寶王須彌山雲。不可說佛剎微塵數現一切如來本事因緣說諸菩薩所行之行摩尼寶王須彌山雲。不可說佛剎微塵數現一切佛坐菩提場摩尼寶王須彌山雲。充滿法界。至佛所<span class='corr'>已</span>頂禮佛足。即於西方化作一切香王樓閣真珠寶網彌覆其上。及化作帝釋影幢寶蓮華藏師子之座。以妙色摩尼網羅覆其身。心王寶冠以嚴其首。與其眷屬結加趺坐。北方過不可說佛剎微塵數世界海外。有世界名寶衣光明幢。佛號照虗空法界大光明。彼佛眾中有菩薩名無礙勝藏王。與世界海微塵數菩薩俱來向佛所。悉以神力興一切寶衣雲。所謂黃色寶光明衣雲。種種香所熏衣雲。日幢摩尼王衣雲。金色熾然摩尼衣雲。一切寶光燄衣雲。一切星辰像上妙摩尼衣雲。白玉光摩尼衣雲。光明徧照殊勝赫奕摩尼衣雲。光明徧照威勢熾盛摩尼衣雲。莊嚴海摩尼衣雲。充徧虗空。至佛所<span class='corr'>已</span>頂禮佛足。即於北方化作摩尼寶海莊嚴樓閣及毗琉璃寶蓮華藏師子之座。以師子威德摩尼王網羅覆其身。清淨寶王為髻明珠。與其眷屬結加趺坐。東北方過不可說佛剎微塵數世界海外。有世界名一切歡喜清淨光明網。佛號無礙眼。彼佛眾中有菩薩名化現法界願月王。與世界海微塵數菩薩俱來向佛所。悉以神力興寶樓閣雲。香樓閣雲。燒香樓閣雲。華樓閣雲。栴檀樓閣雲。金剛樓閣雲。摩尼樓閣雲。金樓閣雲。衣樓閣雲。蓮華樓閣雲。彌覆十方一切世界。至佛所<span class='corr'>已</span>頂禮佛足。即於東北方化作一切法界門大摩尼樓閣及無等香王蓮華藏師子之座。摩尼華網羅覆其身。著妙寶藏摩尼王冠。與其眷屬結加趺坐。東南方過不可說佛剎微塵數世界海外。有世界名香雲莊嚴幢。佛號龍自在王。彼佛眾中有菩薩名法慧光燄王。與世界海微塵數菩薩俱來向佛所。悉以神力興金色圓滿光明雲。無量寶色圓滿光明雲。如來毫相圓滿光明雲。種種寶色圓滿光明雲。蓮華藏圓滿光明雲。眾寶樹枝圓滿光明雲如來頂髻圓滿光明雲。閻浮檀金色圓滿光明雲。日色圓滿光明雲。星月色圓滿光明雲。悉徧虗空。到佛所<span class='corr'>已</span>頂禮佛足。即於東南方化作毗盧遮那最上寶光明樓閣金剛摩尼蓮華藏師子之座。眾寶光燄摩尼王網羅覆其身。與其眷屬結加趺坐。西南方過不可說佛剎微塵數世界海外。有世界名日光摩尼藏。佛號普照諸法智月王。彼佛眾中有菩薩名摧破一切魔軍智幢王。與世界海微塵數菩薩俱來向佛所。於一切毛孔中出等虗空界華燄雲。香燄雲。寶燄雲。金剛燄雲。燒香燄雲。電光燄雲。毗盧遮那摩尼寶燄雲。一切金光燄雲。勝藏摩尼王光燄雲。等三世如來海光燄雲。一一皆從毛孔中出徧虗空界。到佛所<span class='corr'>已</span>頂禮佛足。即於西南方化作普現十方法界光明網大摩尼寶樓閣及香燈燄寶蓮華藏師子之座。以離垢藏摩尼網羅覆其身。著出一切眾生發趣音摩尼王嚴飾冠。與其眷屬結加趺坐。西北方過不可說佛剎微塵數世界海外。有世界名毗盧遮那願摩尼王藏。佛號普光明最勝須彌王。彼佛眾中有菩薩名願智光明幢。與世界海微塵數菩薩俱來向佛所。於念念中一切相好一切毛孔一切身分皆出三世一切如來形像雲。一切菩薩形像雲。一切如來眾會形像雲。一切如來變化身形像雲。一切如來本生身形像雲。一切聲聞辟支佛形像雲。一切如來菩提場形像雲。一切如來神變形像雲。一切世間主形像雲。一切清淨國土形像雲。充滿虗空。至佛所<span class='corr'>已</span>頂禮佛足。即於西北方化作普照十方摩尼寶莊嚴樓閣及普照世間寶蓮華藏師子之座。以無能勝光明真珠網羅覆其身。著普光明摩尼寶冠。與其眷屬結加趺坐。下方過不可說佛剎微塵數世界海外。有世界名一切如來圓滿光普照。佛號虗空無礙相智幢王。彼佛眾中有菩薩名破一切障勇猛智王。與世界海微塵數菩薩俱來向佛所。於一切毛孔中出說一切眾生語言海音聲雲。出說一切三世菩薩修行方便海音聲雲。出說一切菩薩所起願方便海音聲雲。出說一切菩薩成滿清淨波羅蜜方便海音聲雲。出說一切菩薩圓滿行徧一切剎音聲雲。出說一切菩薩成就自在用音聲雲。出說一切如來往詣道場破魔軍眾成等正覺自在用音聲雲。出說一切如來轉法輪契經門名號海音聲雲。出說一切隨應教化調伏眾生法方便海音聲雲。出說一切隨時隨善根隨願力普令眾生證得智慧方便海音聲雲。到佛所<span class='corr'>已</span>頂禮佛足。即於下方化作現一切如來宮殿形像眾寶莊嚴樓閣及一切寶蓮華藏師子之座。著普現道場影摩尼寶冠。與其眷屬結加趺坐。上方過不可說佛剎微塵數世界海外。有世界名說佛種性無有盡。佛號普智輪光明音。彼佛眾中有菩薩名法界差別願。與世界海微塵數菩薩俱。發彼道場來向此娑婆世界釋迦牟尼佛所。於一切相好一切毛孔一切身分一切支節一切莊嚴具一切衣服中。現毗盧遮那等過去一切諸佛未來一切諸佛<span class='corr'>已</span>得授記未授記者現在十方一切國土一切諸佛并其眾會。亦現過去行檀那波羅蜜及其一切受布施者諸本事海。亦現過去行尸羅波羅蜜諸本事海。亦現過去行羼提波羅蜜割截支體心無亂動諸本事海。亦現過去行精進波羅蜜勇猛不退諸本事海。亦現過去求一切如來禪波羅蜜海而得成就諸本事海。亦現過去求一切佛所轉法輪所成就法發勇猛心一切皆捨諸本事海。亦現過去樂見一切佛樂行一切菩薩道樂化一切眾生界諸本事海。亦現過去所發一切菩薩大願清淨莊嚴諸本事海。亦現過去菩薩所成力波羅蜜勇猛清淨諸本事海。亦現過去一切菩薩所修圓滿智波羅蜜諸本事海。如是一切本事海。悉皆徧滿廣大法界。至佛所<span class='corr'>已</span>頂禮佛足。即於上方化作一切金剛藏莊嚴樓閣及帝青金剛王蓮華藏師子之座。以一切寶光明摩尼王網羅覆其身。以演說三世如來名摩尼寶王為髻明珠。與其眷屬結加趺坐。</p>
</div>
<div class='div-commentary'><p style="margin-left:1em">大文第四爾時東方下明新集眾分。即遠集同證。亦三昧神力。令十方諸大菩薩皆來歸附。文中有三。初別集十方。後如是十方一切下通讚德行。末後如是等下一行經總結集因。然此十方齊集雖為證法。其實皆以毗盧遮那如來三昧神力加持而來。其所現相乃答前三十問中次隨機演法二十句問。是知所現種種境界。無非教體。其來主伴及所獻種種微妙供養。皆表依正因果無礙法界自在之德。故菩薩之名皆稱德立。各有所表。通顯答前神通一問。至第九下方。於一切毛孔中出說一切眾生語言海音聲等十句。乃正答前因中五問果中五問。疏配甚明。及第十上方相好等十句。通答因問中本事因緣。兼答波羅蜜及所入諸地等。然前問如來因中本事。而今於十方遠來菩薩現相以答者。正顯法界性中因果一致。三世體同自他平等。以果事難思。藉因以顯。自性離言。假他以示。總彰如來因果一際德用難思。皆稱法界大自在用故。是知盡法界中一切因人所行眾行。皆是毗盧遮那之本事故。此又豈可言議而心思耶。故但借示現相特示一班耳。若以六相十玄圓融。乃見自他因果之妙。如上十方所現境界。皆如來三昧力之所加持也。</p>
</div>
<div class='div-orig'><p>如是十方一切菩薩并其眷屬皆從普賢菩薩行願中生。</p>
</div>
<div class='div-commentary'><p style="margin-left:1em">第二如是十方下通讚德行。此讚諸來菩薩之德即是毗盧遮那因行中德。故初一句總讚云。皆從普賢行願中生。</p>
</div>
<div class='div-orig'><p>以淨智眼見三世佛。普聞一切諸佛如來所轉法輪修多羅海。<span class='corr'>已</span>得至於一切菩薩自在彼岸。於念念中現大神變。親近一切諸佛如來。一身充滿一切世界一切如來眾會道場。</p>
</div>
<div class='div-commentary'><p style="margin-left:1em">次別讚眾德中有三十五句。分三段。初五句明上近諸佛德。二於一塵中下十五句。下攝眾生德。三一切菩薩神通下十五句。讚大用自在德。今初五句。淨眼見佛是意業。二聞如來法即淨修語業。餘三句並顯三業自在。</p>
</div>
<div class='div-orig'><p>於一塵中普現一切世間境界。教化成就一切眾生未曾失時。一毛孔中出一切如來說法音聲。知一切眾生悉皆如幻。知一切佛悉皆如影。知一切諸趣受生悉皆如夢。知一切業報如鏡中像。知一切諸有生起如熱時燄。知一切世界皆如變化。成就如來十力無畏勇猛自在能師子吼。深入無盡辯才大海。得一切眾生言辭海諸法智。於虗空法界所行無礙。知一切法無有障礙。</p>
</div>
<div class='div-commentary'><p style="margin-left:1em">二讚攝眾生德中有十五句。初三句明微細化生。次知一切眾生下七句明攝眾生之智。次勇猛自在下五句明攝生語業。於中初師子吼總顯決定說。下四句顯四無礙辯。</p>
</div>
<div class='div-orig'><p>一切菩薩神通境界悉<span class='corr'>已</span>清淨。勇猛精進摧伏魔軍。恒以智慧了達三世。知一切法猶如虗空。無有違諍。亦無取著。雖勤精進而知一切智終無所來。雖觀境界而知一切有悉不可得。以方便智入一切法界。以平等智入一切國土。以自在力令一切世界展轉相入。於一切世界處處受生。見一切世界種種形相。於微細境現廣大剎。於廣大境現微細剎。於一佛所一念之頃得一切佛威神所加。普見十方無所迷惑。於剎那頃悉能往詣。如是等一切菩薩滿逝多林。皆是如來威神之力。</p>
</div>
<div class='div-commentary'><p style="margin-left:1em">第三大用自在德。有十五句。初二句摧伏魔軍。總明三業自在。次恒以智慧下六句明意業自在。皆權實雙行故。以自在力下七句明身業自在。如是等下總結集因。皆是如來三昧威神之力之所加持也。此示相以答大眾之念請者。以眾不言而問如來以無言而答。欲令大心行者觸境明心。默契乎無礙圓融之境於言外。以顯無邊剎境自他不隔於毫端。十世古今始終不離於當念。是以如來曠劫所修之因行。只在三昧中一念之頃頓現。此正證不思議之境界也。法界全體因果理事。盡在此三昧中耳。如此不思議事。豈二乘劣解之所知耶。故二乘宜乎如盲如聾。非權示也。</p>
</div>
<div class='div-orig'><p>於時上首諸大聲聞。舍利弗。大目犍連。摩訶迦葉。離婆多。須菩提。阿㝹樓䭾。難陀。劫賓那。迦旃延。富樓那等諸大聲聞在逝多林。皆悉不見如來神力。如來嚴好。如來境界。如來遊戲。如來神變。如來尊勝。如來妙行。如來威德。如來住持。如來淨剎。亦復不見不可思議菩薩境界。菩薩大會。菩薩普入。菩薩普至。菩薩普詣。菩薩神變。菩薩遊戲。菩薩眷屬。菩薩方所。菩薩莊嚴師子座。菩薩宮殿。菩薩住處。菩薩所入三昧自在。菩薩觀察。菩薩頻申。菩薩勇猛。菩薩供養。菩薩受記。菩薩成熟。菩薩勇徤。菩薩法身清淨。菩薩智身圓滿。菩薩願身示現。菩薩色身成就。菩薩諸相具足清淨。菩薩常光眾色莊嚴。菩薩放大光網。菩薩起變化雲。菩薩身徧十方。菩薩諸行圓滿。如是等事。一切聲聞諸大弟子皆悉不見。何以故。以善根不同故。本不修習見佛自在善根故。本不讚說十方世界一切佛剎清淨功德故。本不稱歎諸佛世尊種種神變故。本不於生死流轉之中發阿耨多羅三藐三菩提心故。本不令他住菩提心故。本不能令如來種性不斷絕故。本不攝受諸眾生故。本不勸他修習菩薩波羅蜜故。本在生死流轉之時不勸眾生求於最勝大智眼故。本不修習生一切智諸善根故。本不成就如來出世諸善根故。本不得嚴淨佛剎神通智故。本不得諸菩薩眼所知境故。本不求超出世間不共菩提諸善根故。本不發一切菩薩諸大願故。本不從如來加被之所生故。本不知諸法如幻菩薩如夢故。本不得諸大菩薩廣大歡喜故。如是皆是普賢菩薩智眼境界。不與一切二乘所共。以是因緣諸大聲聞不能見。不能知。不能聞。不能入。不能得。不能念。不能觀察。不能籌量。不能思惟。不能分別。是故雖在逝多林中不見如來諸大神變。復次諸大聲聞無如是善根故。無如是智眼故。無如是三昧故。無如是解脫故。無如是神通故。無如是威德故。無如是勢力故。無如是自在故。無如是住處故。無如是境界故。是故於此不能知。不能見。不能入。不能證。不能住。不能解。不能觀察。不能忍受。不能趣向。不能遊履。又亦不能廣為他人開闡解說稱揚示現引導勸進令其趣向。令其修習。令其安住。令其證入。何以故。諸大弟子依聲聞乘而出離故。成就聲聞道。滿足聲聞行。安住聲聞果。於無有諦得決定智。常住實際究竟寂靜。遠離大悲捨於眾生。住於自事。於彼智慧不能積集。不能修行。不能安住。不能願求。不能成就。不能清淨。不能趣入。不能通達。不能知見。不能證得。是故雖在逝多林中對於如來。不見如是廣大神變。</p>
</div>
<div class='div-commentary'><p style="margin-left:1em">大文第五於時上首下明諸大聲聞雖在逝多林中對面不見如來如上神通境界等事。疏名舉失顯得分。亦名舉劣顯勝。明佛神通境界皆是普賢智眼之境界。不與一切二乘所共故。然舉上首十人乃靈山會上各稱第一者。今於此會不見如來境界者。不見何等境界耶。經云不見如來神力。如來嚴好。如來境界。如來遊戲。如來神變。如來尊勝。如來妙行。如來威德。如來住持。如來淨剎等十句。即前念請果中之十事。亦復不見不可思議菩薩境界下八行經文明不見菩薩因行之事。故結云如是等一切皆悉不見。次何以故以善根不同故<span class='corr'>已</span>下明闕昔因故不見。前八行經明闕見佛果之因。本不得諸菩薩眼所知境界下明闕見菩薩之因。以此佛菩薩之因乃稱法界普賢境界。不與一切二乘共故。以是因緣下四行經文。結闕如是之因。故不見如來諸大神變耳。復次諸大聲聞無如是善根故<span class='corr'>已</span>下明闕現緣故不見。初七行經明無勝德行故不見。次何以故下五行經文明住自乘故不見。以既無昔因。又闕現緣。是故於佛境界絕分矣。故經結云是故雖在逝多林中對於如來不見如來廣大神變。故下以十喻以喻不見之所以。</p>
</div>
<div class='div-orig'><p>佛子。如恒河岸有百千億無量餓鬼。裸形饑渴舉體燋然。烏鷲犲狼競來搏撮。為渴所逼欲求水飲。雖住河邊而不見河。設有見者見其枯竭。何以故。深厚業障之所覆故。彼大聲聞亦復如是。雖復住在逝多林中不見如來廣大神力。捨一切智。無明瞖瞙覆其眼故。不曾種植薩婆若地諸善根故。譬如有人於大會中昏睡安寢。忽然夢見須彌山頂帝釋所住善見大城。宮殿園林種種嚴好。天子天女百千萬億普散天華徧滿其地。種種衣樹出妙衣服。種種華樹開敷妙華。諸音樂樹奏天音樂。天諸采女歌詠美音。無量諸天於中戲樂。其人自見著天衣服普於其處住止周旋。其大會中一切諸人雖同一處不知不見。何以故。夢中所見非彼大眾所能見故。一切菩薩世間諸王亦復如是。以久積集善根力故。發一切智廣大願故。學習一切佛功德故。修行菩薩莊嚴道故。圓滿一切智智法故。滿足普賢諸行願故。趣入一切菩薩智地故。遊戲一切菩薩所住諸三昧故。<span class='corr'>已</span>能觀察一切菩薩智慧境界無障礙故。是故悉見如來世尊不可思議自在神變。一切聲聞諸大弟子皆不能見皆不能知。以無菩薩清淨眼故。譬如雪山具眾藥草。良醫詣彼悉能分別。其諸捕獵放牧之人恒住彼山不見其藥。此亦如是。以諸菩薩入智境界具自在力。能見如來廣大神變。諸大弟子唯求自利不欲利他。唯求自安不欲安他。雖在林中。不知不見。譬如地中有諸寶藏。種種珍異悉皆充滿。有一丈夫聰慧明達。善能分別一切伏藏。其人復有大福德力。能隨所欲自在而取。奉養父母賑䘏親屬。老病窮乏靡不均贍。其無智慧無福德人。雖亦至於寶藏之處。不知不見不得其益。此亦如是。諸大菩薩有淨智眼。能入如來不可思議甚深境界。能見佛神力。能入諸法門。能遊三昧海。能供養諸佛。能以正法開悟眾生。能以四攝攝受眾生。諸大聲聞不能得見如來神力。亦不能見諸菩薩眾。譬如盲人至大寶洲。若行若住若坐若臥。不能得見一切眾寶。以不見故不能採取不得受用。此亦如是。諸大弟子雖在林中親近世尊。不見如來自在神力。亦不得見菩薩大會。何以故。無有菩薩無礙淨眼。不能次第悟入法界見於如來自在力故。譬如有人得清淨眼名離垢光明。一切闇色不能為障。爾時彼人於夜闇中。處在無量百千萬億人眾之內。或行或住或坐或臥。彼諸人眾形像威儀。此明眼人莫不具見。其明眼者威儀進退彼諸人眾悉不能覩。佛亦如是。成就智眼清淨無礙。悉能明見一切世間。其所示現神通變化。大菩薩眾所共圍繞。諸大弟子悉不能見。譬如比丘在大眾中入徧處定。所謂地徧處定。水徧處定。火徧處定。風徧處定。青徧處定。黃徧處定。赤徧處定。白徧處定。天徧處定。種種眾生身徧處定。一切語言音聲徧處定。一切所緣徧處定。入此定者見其所緣。其餘大眾悉不能見。唯除有住此三昧者。如來所現不可思議諸佛境界亦復如是。菩薩具見。聲聞莫覩。譬如有人以翳形藥自塗其眼。在於眾會去來坐立無能見者。而能悉覩眾會中事。應知如來亦復如是。超過於世普見世間。非諸聲聞所能得見。唯除趣向一切智境諸大菩薩。如人生<span class='corr'>已</span>則有二天恒相隨逐。一曰同生。二曰同名。天常見人人不見天。應知如來亦復如是。在諸菩薩大集會中現大神通。諸大聲聞悉不能見。譬如比丘。得心自在。入滅盡定。六根作業皆悉不行。一切語言不知不覺。定力持故不般涅槃。一切聲聞亦復如是。雖復住在逝多林中。具足六根而不知不見不解不入如來自在菩薩眾會諸所作事。何以故。如來境界甚深廣大難見難知。難測難量。超諸世間不可思議無能壞者。非是一切二乘境界。是故如來自在神力菩薩眾會及逝多林普徧一切清淨世界。如是等事。諸大聲聞悉不知見。非其器故。</p>
</div>
<div class='div-commentary'><p style="margin-left:1em">大文第二佛子如恒河下喻顯。文有十喻。隨一一喻。總喻不見如來因果等境。亦喻不見菩薩境界等。然喻各有通別二義。喻二種德。初恒河餓鬼喻。通喻不見佛及菩薩潤益甚深德。別喻不見如來神力及菩薩境界。意顯二乘有所知障。故不見佛境界。如餓鬼業力。故不見水。二夢遊天宮喻通喻佛及菩薩高顯廣大德。別喻如來遊戲神變及菩薩大會種種莊嚴等事。以夢喻菩薩實證。則二乘如未夢見。三雪山良藥喻。通喻如來菩薩幽邃難見德。初喻菩薩安住大悲救度眾生。故如良醫。二乘無悲。故不見。四伏藏難知喻。通喻如來祕密難知德。別喻菩薩所入三昧觀察。如明智人知寶。有福能取。二乘不種福德。又無智眼。故不得見。五盲人不見寶洲喻。通喻如來逈絕難思德。別喻如來妙行積行圓妙。菩薩善根成<span class='corr'>熟</span>。故得受記。二乘無此善根。故如盲人不見洲寶。六淨眼無障喻。通喻如來智照難量德。別喻如來威德。菩薩智眼明淨乃見如來自在。二乘智眼不明。故不見如來自在。七徧處定境喻。通喻如來周徧難思德。別喻如來淨剎莊嚴。菩薩入此三昧故見。二乘無此三昧故不見。八妙藥翳形喻。通喻如來隱顯超世德。別喻如來住持菩薩能起變化德。二乘無此解脫故不見。九二天隨人喻。通喻如來嚴好菩薩身徧十方。諸行圓滿德。二乘無悲捨生故不見。十滅定不行喻。此單喻聲聞安住自乘。絕無成就眾生淨佛國土之念。以未有如佛菩薩之因。故今不見如來菩薩勝妙境界耳。末後總結云。何故二乘不見耶。經云如來境界甚深廣大。難知難測難量。超諸世間。不可思議。無深壞者。非是一切二乘境界。是故如來自在神力。菩薩眾會。及逝多林普徧一切清淨世界。如是等事。諸大聲聞悉不知見。非是器故。此結歸本法界門。決非二乘所知見者。以非其器故也。問曰此經圓頓一乘。獨被上上根人。既云二乘非器。何容在座。既<span class='corr'>已</span>在座而不聞見。果何意耶。答曰此有二義。一以華嚴平等法界。一切眾生具有如來智慧。若二乘果然畢竟絕分。則佛性有不徧之過。今列在座者。正顯平等佛慧。不捨一眾生故。然在座而不見聞者。以二乘人樂住自乘。不種勝上善根。正是妄想執著之過。而不證得。心智下劣。故非其器。此一義也。二者佛慧既是平等。若中下根無成佛之分。則佛有捨眾生。絕同體大悲之過。今彼劣根。既於大法無緣。必假種種方便而誘引之。故云我以無量無數方便引導眾生。欲令一切人皆得成佛。方滿本願。既一乘難度。必要開權。將一乘法分別說三。此則雙垂兩相。現應化身。必不得<span class='corr'>已</span>者。若如來現身人間。縱與人同事。然其所說之法。在博地凡夫及外道邪見。若無方便。亦未易化。必假大權菩薩內祕外現。示為同事。漸漸引入佛慧。是則靈山會上諸聲聞人。先從外道而來歸者。皆是此會之大菩薩權現聲聞。為影響眾。鼓簧法化。故先埋根於此本門。預為權現之機。意在與佛同垂化迹。必從此始。將為攝末之本。此二義也。然此二義。猶是約迹而論。若據華嚴法界。佛則十身充滿。法則一音演說。異類齊聞。本來平等。但隨機大小。見聞有異。如是則如來正在祇園。即是端然華藏。菩薩見者乃法界身。劣機見者但見丈六。一音說法。則菩薩聞者唯是一乘。小根聞者說三乘法。斯則同時同會。異見殊聞。不待示權。如一雨普霑。三根受潤各別。如此則在座聲聞實是劣機。如經所說實如盲聾。如是知解。方入圓宗。然約雙垂兩相二始同時。但是約機所見耳。疏云既非其器。本不合列。為顯法勝。大權菩薩示為盲聾。是知盲聾於勝有力能顯勝故。方是深玄。若約後文舍利弗令六千比丘觀文殊德。即得頓證。即是示現為開權之本。權實無礙法。圓融本無定故。</p>
</div>
<div class='div-orig'><p>爾時毗盧遮那願光明菩薩。承佛神力。觀察十方。而說頌言。</p>

<div class="lg regular"><div class='lg-row'>汝等應觀察　佛道不思議　於此逝多林</div>
<div class='lg-row'>示現神通力　善逝威神力　所現無央數</div>
<div class='lg-row'>一切諸世間　迷惑不能了　法王深妙法</div>
<div class='lg-row'>無量難思議　所現諸神通　舉世莫能測</div>
<div class='lg-row'>以了法無相　是故名為佛　而具相莊嚴</div>
<div class='lg-row'>稱揚不可盡　今於此林內　示現大神力</div>
<div class='lg-row'>甚深無有邊　言辭莫能辯　汝觀大威德</div>
<div class='lg-row'>無量菩薩眾　十方諸國土　而來見世尊</div>
<div class='lg-row'>所願皆具足　所行無障礙　一切諸世間</div>
<div class='lg-row'>無能測量者　一切諸緣覺　及彼大聲聞</div>
<div class='lg-row'>皆悉不能知　菩薩行境界　菩薩大智慧</div>
<div class='lg-row'>諸地悉究竟　高建勇猛幢　難摧難可動</div>
<div class='lg-row'>諸大名稱士　無量三昧力　所現諸神變</div>
<div class='lg-row'>法界悉充滿</div>
</div><p>爾時不可壞精進王菩薩承佛神力。觀察十方。而說頌言。</p>

<div class="lg regular"><div class='lg-row'>汝觀諸佛子　智慧功德藏　究竟菩提行</div>
<div class='lg-row'>安隱諸世間　其心本明達　善入諸三昧</div>
<div class='lg-row'>智慧無邊際　境界不可量　令此逝多林</div>
<div class='lg-row'>種種皆嚴飾　菩薩眾雲集　親近如來住</div>
<div class='lg-row'>汝觀無所著　無量大眾海　十方來詣此</div>
<div class='lg-row'>坐寶蓮華座　無來亦無住　無依無戲論</div>
<div class='lg-row'>離垢心無礙　究竟於法界　建立智慧幢</div>
<div class='lg-row'>堅固不動搖　知無變化法　而現變化事</div>
<div class='lg-row'>十方無量剎　一切諸佛所　同時悉往詣</div>
<div class='lg-row'>而亦不分身　汝觀釋師子　自在神通力</div>
<div class='lg-row'>能令菩薩眾　一切俱來集　一切諸佛法</div>
<div class='lg-row'>法界悉平等　言說故不同　此眾咸通達</div>
<div class='lg-row'>諸佛常安住　法界平等際　演說差別法</div>
<div class='lg-row'>言辭無有盡</div>
</div><p>爾時普勝無上威德王菩薩。承佛神力。觀察十方。而說頌言。</p>

<div class="lg regular"><div class='lg-row'>汝觀無上士　廣大智圓滿　善達時非時</div>
<div class='lg-row'>為眾演說法　摧伏眾外道　一切諸異論</div>
<div class='lg-row'>普隨眾生心　為現神通力　正覺非有量</div>
<div class='lg-row'>亦復非無量　若量若無量　牟尼悉超越</div>
<div class='lg-row'>如日在虗空　照臨一切處　佛智亦如是</div>
<div class='lg-row'>了達三世法　譬如十五夜　月輪無減缺</div>
<div class='lg-row'>如來亦復然　白法悉圓滿　譬如空中日</div>
<div class='lg-row'>運行無暫<span class='corr'>已</span>　如來亦如是　神變恒相續</div>
<div class='lg-row'>譬如十方剎　於空無所礙　世燈現變化</div>
<div class='lg-row'>於世亦復然　譬如世間地　羣生之所依</div>
<div class='lg-row'>照世燈法輪　為依亦如是　譬如猛疾風</div>
<div class='lg-row'>所行無障礙　佛法亦如是　速徧於世間</div>
<div class='lg-row'>譬如大水輪　世界所依住　智慧輪亦爾</div>
<div class='lg-row'>三世佛所依</div>
</div><p>爾時無礙勝藏王菩薩。承佛神力。觀察十方。而說頌言。</p>

<div class="lg regular"><div class='lg-row'>譬如大寶山　饒益諸含識　佛山亦如是</div>
<div class='lg-row'>普益於世間　譬如大海水　澄淨無垢濁</div>
<div class='lg-row'>見佛亦如是　能除諸渴愛　譬如須彌山</div>
<div class='lg-row'>出於大海中　世間燈亦爾　從於法海出</div>
<div class='lg-row'>如海具眾寶　求者皆滿足　無師智亦然</div>
<div class='lg-row'>見者悉開悟　如來甚深智　無量無有數</div>
<div class='lg-row'>是故神通力　示現難思議　譬如工幻師</div>
<div class='lg-row'>示現種種事　佛智亦如是　現諸自在力</div>
<div class='lg-row'>譬如如意寶　能滿一切欲　最勝亦復然</div>
<div class='lg-row'>滿諸清淨願　譬如明淨寶　普照一切物</div>
<div class='lg-row'>佛智亦如是　普照羣生心　譬如八面寶</div>
<div class='lg-row'>等鑒於諸方　無礙燈亦然　普照於法界</div>
<div class='lg-row'>譬如水清珠　能清諸濁水　見佛亦如是</div>
<div class='lg-row'>諸根悉清淨</div>
</div><p>爾時化現法界願月王菩薩承佛神力。觀察十方。而說頌言。</p>

<div class="lg regular"><div class='lg-row'>譬如帝青寶　能青一切色　見佛者亦然</div>
<div class='lg-row'>悉發菩提行　一一微塵內　佛現神通力</div>
<div class='lg-row'>令無量無邊　菩薩皆清淨　甚深微妙力</div>
<div class='lg-row'>無邊不可知　菩薩之境界　世間莫能測</div>
<div class='lg-row'>如來所現身　清淨相莊嚴　普入於法界</div>
<div class='lg-row'>成就諸菩薩　難思佛國土　於中成正覺</div>
<div class='lg-row'>一切諸菩薩　世主皆充滿　釋迦無上尊</div>
<div class='lg-row'>於法悉自在　示現神通力　無邊不可量</div>
<div class='lg-row'>菩薩種種行　無量無有盡　如來自在力</div>
<div class='lg-row'>為之悉示現　佛子善修學　甚深諸法界</div>
<div class='lg-row'>成就無礙智　明了一切法　善逝威神力</div>
<div class='lg-row'>為眾轉法輪　神變普充滿　令世皆清淨</div>
<div class='lg-row'>如來智圓滿　境界亦清淨　譬如大龍王</div>
<div class='lg-row'>普濟諸羣生</div>
</div><p>爾時法慧光燄王菩薩承佛神力。觀察十方。而說頌言。</p>

<div class="lg regular"><div class='lg-row'>三世諸如來　聲聞大弟子　悉不能知佛</div>
<div class='lg-row'>舉足下足事　去來現在世　一切諸緣覺</div>
<div class='lg-row'>亦不知如來　舉足下足事　況復諸凡夫</div>
<div class='lg-row'>結使所纏縛　無明覆心識　而能知導師</div>
<div class='lg-row'>正覺無礙智　超過語言道　其量不可測</div>
<div class='lg-row'>孰有能知見　譬如明月光　無能測邊際</div>
<div class='lg-row'>佛神通亦爾　莫見其終盡　一一諸方便</div>
<div class='lg-row'>念念所變化　盡於無量劫　思惟不能了</div>
<div class='lg-row'>思惟一切智　不可思議法　一一方便門</div>
<div class='lg-row'>邊際不可得　若有於此法　而興廣大願</div>
<div class='lg-row'>彼於此境界　知見不為難　勇猛勤修習</div>
<div class='lg-row'>難思大法海　其心無障礙　入此方便門</div>
<div class='lg-row'>心意<span class='corr'>已</span>調伏　志願亦寬廣　當獲大菩提</div>
<div class='lg-row'>最勝之境界</div>
</div><p>爾時破一切魔軍智幢王菩薩。承佛神力。觀察十方。而說頌言。</p>

<div class="lg regular"><div class='lg-row'>智身非是身　無礙難思議　設有思議者</div>
<div class='lg-row'>一切無能及　從不思議業　起此清淨身</div>
<div class='lg-row'>殊特妙莊嚴　不著於三界　光明照一切</div>
<div class='lg-row'>法界悉清淨　開佛菩提門　出生眾智慧</div>
<div class='lg-row'>譬如世間日　普放慧光明　遠離諸塵垢</div>
<div class='lg-row'>滅除一切障　普淨三有處　永絕生死流</div>
<div class='lg-row'>成就菩薩道　出生無上覺　示現無邊色</div>
<div class='lg-row'>此色無依處　所現雖無量　一切不思議</div>
<div class='lg-row'>菩提一念頃　能覺一切法　云何欲測量</div>
<div class='lg-row'>如來智邊際　一念悉明達　一切三世法</div>
<div class='lg-row'>故說佛智慧　無盡無能壞　智者應如是</div>
<div class='lg-row'>專思佛菩提　此思難思議　思之不可得</div>
<div class='lg-row'>菩提不可說　超過語言路　諸佛從此生</div>
<div class='lg-row'>是法難思議</div>
</div><p>爾時願智光明幢王菩薩。承佛神力。觀察十方。而說頌言。</p>

<div class="lg regular"><div class='lg-row'>若能善觀察　菩提無盡海　則得離癡念</div>
<div class='lg-row'>決定受持法　若得決定心　則能修妙行</div>
<div class='lg-row'>禪寂自思慮　永斷諸疑惑　其心不疲倦</div>
<div class='lg-row'>亦復無懈怠　展轉增進修　究竟諸佛法</div>
<div class='lg-row'>信智<span class='corr'>已</span>成就　念念令增長　常樂常觀察</div>
<div class='lg-row'>無得無依法　無量億千劫　所修功德行</div>
<div class='lg-row'>一切悉迴向　諸佛所求道　雖在於生死</div>
<div class='lg-row'>而心無染著　安住諸佛法　常樂如來行</div>
<div class='lg-row'>世間之所有　蘊界等諸法　一切皆捨離</div>
<div class='lg-row'>專求佛功德　凡夫嬰妄惑　於世常流轉</div>
<div class='lg-row'>菩薩心無礙　救之令解脫　菩薩行難稱</div>
<div class='lg-row'>舉世莫能思　徧除一切苦　普與羣生樂</div>
<div class='lg-row'><span class='corr'>已</span>獲菩提智　復愍諸羣生　光明照世間</div>
<div class='lg-row'>度脫一切眾</div>
</div><p>爾時破一切障勇猛智王菩薩。承佛神力。觀察十方。而說頌言。</p>

<div class="lg regular"><div class='lg-row'>無量億千劫　佛名難可聞　況復得親近</div>
<div class='lg-row'>永斷諸疑惑　如來世間燈　通達一切法</div>
<div class='lg-row'>普生三世福　令眾悉清淨　如來妙色身</div>
<div class='lg-row'>一切所欽歎　億劫常瞻仰　其心無厭足</div>
<div class='lg-row'>若有諸佛子　觀佛妙色身　必捨諸有著</div>
<div class='lg-row'>迴向菩提道　如來妙色身　恒演廣大音</div>
<div class='lg-row'>辯才無障礙　開佛菩提門　曉悟諸眾生</div>
<div class='lg-row'>無量不思議　令入智慧門　授以菩提記</div>
<div class='lg-row'>如來出世間　為世大福田　普導諸含識</div>
<div class='lg-row'>令其集福行　若有供養佛　永除惡道畏</div>
<div class='lg-row'>消滅一切苦　成就智慧身　若見兩足尊</div>
<div class='lg-row'>能發廣大心　是人恒值佛　增長智慧力</div>
<div class='lg-row'>若見人中勝　決意向菩提　是人能自知</div>
<div class='lg-row'>必當成正覺</div>
</div><p>爾時法界差別願智神通王菩薩。承佛神力。觀察十方。而說頌言。</p>

<div class="lg regular"><div class='lg-row'>釋迦無上尊　具一切功德　見者心清淨</div>
<div class='lg-row'>迴向大智慧　如來大慈悲　出現於世間</div>
<div class='lg-row'>普為諸羣生　轉無上法輪　如來無數劫</div>
<div class='lg-row'>勤苦為眾生　云何諸世間　能報大師恩</div>
<div class='lg-row'>寧於無量劫　受諸惡道苦　終不捨如來</div>
<div class='lg-row'>而求於出離　寧代諸眾生　備受一切苦</div>
<div class='lg-row'>終不捨於佛　而求得安樂　寧在諸惡趣</div>
<div class='lg-row'>恒得聞佛名　不願生善道　暫時不聞佛</div>
<div class='lg-row'>寧生諸地獄　一一無數劫　終不遠離佛</div>
<div class='lg-row'>而求出惡趣　何故願久住　一切諸惡道</div>
<div class='lg-row'>以得見如來　增長智慧故　若得見於佛</div>
<div class='lg-row'>除滅一切苦　能入諸如來　大智之境界</div>
<div class='lg-row'>若得見於佛　捨離一切障　長養無盡福</div>
<div class='lg-row'>成就菩提道　如來能永斷　一切眾生疑</div>
<div class='lg-row'>隨其心所樂　普皆令滿足</div>
</div></div>
<div class='div-commentary'><p style="margin-left:1em">大文第六。十方新集菩薩說偈讚佛。每方各說十偈。通讚如來三昧神變境界種種功德。總顯雲集皆神力加持疏各有義。在文可知。</p>
</div></div>
<p class='juan'>大方廣佛華嚴經綱要卷第六十</p></div></div>
</div><!-- end of div[@id='body'] -->
</body></html>