<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu30' />大方廣佛華嚴經綱要卷第十四</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-pin'><a id='mulu31' />
<p class='h2'>淨行品第十一</p>
<div class='div-commentary'><p style="margin-left:1em">此品來意者。夫欲階妙位必資勝行。有解無行虗費多聞故。故前品明解。此品辨行。又前明入理觀行。今辨隨事所行。又前行此願。並義次第。故次來也。釋名者。謂三業隨事歷緣名為所行。巧願防非離過成德。名為清淨。又悲智雙行名為所行。行越凡小。故稱清淨。以二乘無漏不能兼利。非真淨故。得斯意者。舉足下足盡文殊心。見聞覺知皆普賢行。文殊心故心無濁亂。普賢行故是佛往脩。諸佛菩薩同所行也。所行即淨持業釋也。三宗趣者。以隨事巧願防心不散。增長菩薩悲智大行為宗。成就普賢實德為趣。經文就所歷事中。始自出家。終於臥覺。皆事行也。觸境不迷。善達事理智行也。雙達事理即事理無礙行也。以願導智不滯自利。大悲行也。上二不二悲智無礙行也。遇違順境心不馳散止行也。智不沉沒觀行也。即止觀雙運行也。又對於事境善了邪正當願眾生。皆假觀也。知身空寂心無染著空觀也。見理如實中觀也。或先空後假。或先假後空。或一或二。或一念頓具。斯為妙達三諦觀之行也。又所造成行皆施眾生。不起二乘之心。安忍強軟兩境。或增善品心不異緣。妙達性空善巧迴轉。皆願利物。同趣菩提。二乘天魔所不能動。善知藥病決斷無差。即十度齊修之行也。又皆願利生皆成佛德。見惡必令其斷。見善必令其具。即四弘誓願之行也。故智首總標諸德以求其因。文殊令善用心頓獲眾果。若但言願豈不惑哉。</p>
</div>
<div class='div-orig'><p>爾時智首菩薩問文殊師利菩薩言。</p>
</div>
<div class='div-commentary'><p style="margin-left:1em">此下先標智首問。舉德徵因。後文殊答。標德顯因。今初。此二菩薩問答者。歷事巧願。必智為導故事近旨遠。唯妙德故。文殊則般若觀空。智首則漚和涉有。涉事不迷於理故雖願而無取。觀空不遺於事。故雖寂而不證。是為權實雙游假茲問答。</p>
<p style="margin-left:1em">下正陳所問中。有二十云何。總十一段。段各十句。成一百一十種德。第一段明三業離過德。二得堪傳法器。三成就眾慧。四具道因緣。五於法善巧。六修涅槃因。七滿菩薩行。八得十力智。九十王敬護。十能為饒益。十一超勝尊貴。皆言因何得者。為修何行而得之耶。</p>
</div>
<div class='div-orig'><p>佛子。菩薩云何得無過失身語意業。云何得不害身語意業。云何得不可毀身語意業。云何得不可壞身語意業。云何得不退轉身語意業。云何得不可動身語意業。云何得殊勝身語意業。云何得清淨身語意業。云何得無染身語意業。云何得智為先導身語意業。</p>
</div>
<div class='div-commentary'><p style="margin-left:1em">此正陳所問。分二。初一段十句總問其果。後十別明。今初。得此十種三業成下十果。由無過三業故超勝尊貴。由不恚害故常為饒益。由無餘惑不可譏毀故十王敬護。由惡緣不可壞故得佛十力。由修行不退轉故滿菩薩行。由遠離諸相故如如不動。成涅槃因。由德行殊勝故於法善巧。由體清淨如虗空故成具道緣。由涉境無染故得堪傳法器。由智先導故成就眾慧。又由後十。能成此十。故名為果。亦通於因。</p>
</div>
<div class='div-orig'><p>云何得生處具足。種族具足。家具足。色具足。相具足。念具足。慧具足。行具足。無畏具足。覺悟具足。</p>
</div>
<div class='div-commentary'><p style="margin-left:1em">此下後十段別明五果。謂初一異熟果。次四士用果。次二離繫果。次一增上果。後二等流果。今初十句。即修道之器。以菩薩起修行時要具此十方成二利之行。言異熟果者。謂先因後果必異時而熟。異類而熟。變異而熟。善惡因果之總相以所感故。約法生在佛家。是生處具足。</p>
</div>
<div class='div-orig'><p>云何得勝慧。第一慧。最上慧。最勝慧。無量慧。無數慧。不思議慧。無與等慧。不可量慧。不可說慧。</p>
</div>
<div class='div-commentary'><p style="margin-left:1em">第二十慧下有四段。明士用果。言士用者謂若法因彼勢力所生。如因下地加行心力。上地有漏無漏定生。四中一慧為揀擇。二力謂修習。三善巧謂智。四道品謂助修。悉以三業而得成就。</p>
</div>
<div class='div-orig'><p>云何得因力。欲力。方便力。緣力。所緣力。根力。觀察力。奢摩他力。毗鉢舍那力。思惟力。</p>
</div>
<div class='div-commentary'><p style="margin-left:1em">第三力者謂修習即具道因緣。皆言力者。此十各有資道之能故。一因力即惟性等。</p>
</div>
<div class='div-orig'><p>云何得蘊善巧。界善巧。處善巧。緣起善巧。欲界善巧。色界善巧。無色界善巧。過去善巧。未來善巧。現在善巧。</p>
</div>
<div class='div-commentary'><p style="margin-left:1em">第四善巧。謂智。皆約流轉以明。以是觀還滅之智故。</p>
</div>
<div class='div-orig'><p>云何得修習念覺分。擇法覺分。精進覺分。喜覺分。猗覺分。定覺分。捨覺分。空無相無願。</p>
</div>
<div class='div-commentary'><p style="margin-left:1em">第五道品為助修。上四皆士用果。</p>
</div>
<div class='div-orig'><p>云何得圓滿檀波羅蜜。尸波羅蜜。羼提波羅蜜。毗梨耶波羅蜜。禪那波羅蜜。般若波羅蜜。及以圓滿慈悲喜捨。</p>
</div>
<div class='div-commentary'><p style="margin-left:1em">第六滿菩薩行。此下二種明離繫果。言離繫者謂由慧盡。言慧者擇也盡滅也。謂此擇滅離繫所顯。故將擇滅釋離繫果。謂六度治諸蔽故。</p>
</div>
<div class='div-orig'><p>云何得處非處智力。過未現在業報智力。根勝劣智力。種種界智力。種種解智力。一切至處道智力。禪解脫三昧染淨智力。宿住念智力。無障礙天眼智力。斷諸習智力。</p>
</div>
<div class='div-commentary'><p style="margin-left:1em">第七具足十力。謂修習之力。當士用果。由此力故方得離繫。</p>
</div>
<div class='div-orig'><p>云何常得天王。龍王。夜叉王。乾闥婆王。阿修羅王。迦樓羅王。緊那羅王。摩睺羅伽王。人王。梵王之所守護恭敬供養。</p>
</div>
<div class='div-commentary'><p style="margin-left:1em">第八十王敬護。是增上果。言增上者謂除前<span class='corr'>已</span>生有為之法。餘有為法謂之增。今十王敬護即有力增上。由<span class='corr'>已</span>具德令彼護故。</p>
</div>
<div class='div-orig'><p>云何得與一切眾生為依。為救。為歸。為趣。為炬。為明。為照。為導。為勝導。為普導。</p>
</div>
<div class='div-commentary'><p style="margin-left:1em">第九與一切眾生為依下二段。明等流果。言等流者謂以自因平等流類故。</p>
</div>
<div class='div-orig'><p>云何於一切眾生中為第一。為大。為勝。為最勝。為妙。為極妙。為上。為無上。為無等。為無等等。</p>
</div>
<div class='div-commentary'><p style="margin-left:1em">第十為第一下超勝尊貴。略釋其相。謂如來功德海滿更無所少。故稱第一。此亦總句。大者體包法界故。勝者自利圓滿故。最勝者利他究竟故。妙者煩惱障盡故。極妙者所知障盡故。上者望下無及故。無上者望上更無故。無等者望下無儔故。無等等者望儔皆是無等者故。所以廣舉者欲顯行之勝故。</p>
<p style="margin-left:1em">上來問竟。</p>
</div>
<div class='div-orig'><p>爾時文殊師利菩薩告智首菩薩言。善哉。佛子。汝今為欲多所饒益。多所安隱。哀愍世間。利樂天人問如是義。</p>
</div>
<div class='div-commentary'><p style="margin-left:1em">第二答中分二。初歎問成益。</p>
</div>
<div class='div-orig'><p>佛子。若諸菩薩善用其心。則獲一切勝妙功德於諸佛法心無所礙。住去來今諸佛之道。隨眾生住恒不捨離。如諸法相悉能通達。斷一切惡。具足眾善。當如普賢色像第一。一切行願皆得具足。於一切法無不自在。而為眾生第二導師。</p>
</div>
<div class='div-commentary'><p style="margin-left:1em">第二佛子下正酬其問。初標因成德。後指事顯因。初善用其心乃標因。次句獲勝妙德下顯所成德。初為總句。次於諸佛法下九句別顯。如次配上十段之德。</p>
</div>
<div class='div-orig'><p>佛子。云何用心。能獲一切勝妙功德。佛子。</p>

<div class="lg regular"><div class='lg-row'>菩薩在家　當願眾生　知家性空</div>
<div class='lg-row'>免其逼迫　孝事父母　當願眾生</div>
<div class='lg-row'>善事於佛　護養一切　妻子集會</div>
<div class='lg-row'>當願眾生　怨親平等　永離貪著</div>
<div class='lg-row'>若得五欲　當願眾生　拔除欲箭</div>
<div class='lg-row'>究竟安隱　技樂聚會　當願眾生</div>
<div class='lg-row'>以法自娛　了技非實　若在宮室</div>
<div class='lg-row'>當願眾生　入於聖地　永除穢欲</div>
<div class='lg-row'>著瓔珞時　當願眾生　捨諸偽飾</div>
<div class='lg-row'>到真實處　上昇樓閣　當願眾生</div>
<div class='lg-row'>昇正法樓　徹見一切　若有所施</div>
<div class='lg-row'>當願眾生　一切能捨　心無愛著</div>
<div class='lg-row'>眾會聚集　當願眾生　捨眾聚法</div>
<div class='lg-row'>成一切智　若在厄難　當願眾生</div>
<div class='lg-row'>隨意自在　所行無礙</div>
</div></div>
<div class='div-commentary'><p style="margin-left:1em">第二佛子云何下指事顯因。酬其徵因。初徵一句總。次佛子下別顯。後總結成益。次別顯中總有一百四十一願。一百者表十信圓融。一一具十也。四十一者即四十一位也。明此諸位所有惑障由此能淨。所有勝行由此能行。故有一百四十一願。分為十段。初菩薩在家下十一願。明在家時願。</p>
</div>
<div class='div-orig'>
<div class="lg regular"><div class='lg-row'>捨居家時　當願眾生　出家無礙</div>
<div class='lg-row'>心得解脫　入僧伽藍　當願眾生</div>
<div class='lg-row'>演說種種　無乖諍法　詣大小師</div>
<div class='lg-row'>當願眾生　巧事師長　習行善法</div>
<div class='lg-row'>求請出家　當願眾生　得不退法</div>
<div class='lg-row'>心無障礙　脫去俗服　當願眾生</div>
<div class='lg-row'>勤修善根　捨諸罪軛　剃除鬚髮</div>
<div class='lg-row'>當願眾生　永離煩惱　究竟寂滅</div>
<div class='lg-row'>著袈裟衣　當願眾生　心無所染</div>
<div class='lg-row'>具大仙道　正出家時　當願眾生</div>
<div class='lg-row'>同佛出家　救護一切　自歸於佛</div>
<div class='lg-row'>當願眾生　紹隆佛種　發無上意</div>
<div class='lg-row'>自歸於法　當願眾生　深入經藏</div>
<div class='lg-row'>智慧如海　自歸於僧　當願眾生</div>
<div class='lg-row'>統理大眾　一切無礙　受學戒時</div>
<div class='lg-row'>當願眾生　善學於戒　不作眾惡</div>
<div class='lg-row'>受闍黎教　當願眾生　具足威儀</div>
<div class='lg-row'>所行真實　受和尚教　當願眾生</div>
<div class='lg-row'>入無生智　到無依處　受具足戒</div>
<div class='lg-row'>當願眾生　具諸方便　得最勝法</div>
</div></div>
<div class='div-commentary'><p style="margin-left:1em">二有十五願出家受戒時。</p>
</div>
<div class='div-orig'>
<div class="lg regular"><div class='lg-row'>若入堂宇　當願眾生　昇無上堂</div>
<div class='lg-row'>安住不動　若敷床座　當願眾生</div>
<div class='lg-row'>開敷善法　見真實相　正身端坐</div>
<div class='lg-row'>當願眾生　坐菩提座　心無所著</div>
<div class='lg-row'>結加趺坐　當願眾生　善根堅固</div>
<div class='lg-row'>得不動地　修行於定　當願眾生</div>
<div class='lg-row'>以定伏心　究竟無餘　若修於觀</div>
<div class='lg-row'>當願眾生　見如實理　永無乖諍</div>
<div class='lg-row'>捨加趺坐　當願眾生　觀諸行法</div>
<div class='lg-row'>悉歸散滅</div>
</div></div>
<div class='div-commentary'><p style="margin-left:1em">三有七願坐禪觀。</p>
</div>
<div class='div-orig'>
<div class="lg regular"><div class='lg-row'>下足住時　當願眾生　心得解脫</div>
<div class='lg-row'>安住不動　若舉於足　當願眾生</div>
<div class='lg-row'>出生死海　具眾善法　著下裙時</div>
<div class='lg-row'>當願眾生　服諸善根　具足慚愧</div>
<div class='lg-row'>整衣束帶　當願眾生　檢束善根</div>
<div class='lg-row'>不令散失　若著上衣　當願眾生</div>
<div class='lg-row'>獲勝善根　至法彼岸　著僧伽黎</div>
<div class='lg-row'>當願眾生　入第一位　得不動法</div>
</div></div>
<div class='div-commentary'><p style="margin-left:1em">四有六願將披挂時。</p>
</div>
<div class='div-orig'>
<div class="lg regular"><div class='lg-row'>手執楊枝　當願眾生　皆得妙法</div>
<div class='lg-row'>究竟清淨　嚼楊枝時　當願眾生</div>
<div class='lg-row'>其心調淨　噬諸煩惱　大小便時</div>
<div class='lg-row'>當願眾生　棄貪嗔癡　蠲除罪法</div>
<div class='lg-row'>事訖就水　當願眾生　出世法中</div>
<div class='lg-row'>速疾而往　洗滌形穢　當願眾生</div>
<div class='lg-row'>清淨調柔　畢竟無垢　以水盥掌</div>
<div class='lg-row'>當願眾生　得清淨手　受持佛法</div>
<div class='lg-row'>以水洗面　當願眾生　得淨法門</div>
<div class='lg-row'>永無垢染</div>
</div></div>
<div class='div-commentary'><p style="margin-left:1em">五有七願澡漱盥洗時。</p>
</div>
<div class='div-orig'>
<div class="lg regular"><div class='lg-row'>手執錫杖　當願眾生　設大施會</div>
<div class='lg-row'>示如實道　執持應器　當願眾生</div>
<div class='lg-row'>成就法器　受天人供　發趾向道</div>
<div class='lg-row'>當願眾生　趣佛所行　入無依處</div>
<div class='lg-row'>若在於道　當願眾生　能行佛道</div>
<div class='lg-row'>向無餘法　涉路而去　當願眾生</div>
<div class='lg-row'>履淨法界　心無障礙　見昇高路</div>
<div class='lg-row'>當願眾生　永出三界　心無怯弱</div>
<div class='lg-row'>見趣下路　當願眾生　其心謙下</div>
<div class='lg-row'>長佛善根　見斜曲路　當願眾生</div>
<div class='lg-row'>捨不正道　永除惡見　若見直路</div>
<div class='lg-row'>當願眾生　其心正直　無諂無誑</div>
<div class='lg-row'>見路多塵　當願眾生　遠離塵坌</div>
<div class='lg-row'>獲清淨法　見路無塵　當願眾生</div>
<div class='lg-row'>常行大悲　其心潤澤　若見險道</div>
<div class='lg-row'>當願眾生　住正法界　離諸罪難</div>
<div class='lg-row'>若見眾會　當願眾生　說甚深法</div>
<div class='lg-row'>一切和合　若見大柱　當願眾生</div>
<div class='lg-row'>離我諍心　無有忿恨　若見藂林</div>
<div class='lg-row'>當願眾生　諸天及人　所應敬禮</div>
<div class='lg-row'>若見高山　當願眾生　善根超出</div>
<div class='lg-row'>無能至頂　見棘<span class='corr'>刺</span>樹　當願眾生</div>
<div class='lg-row'>疾得翦除　三毒之刺　見樹葉茂</div>
<div class='lg-row'>當願眾生　以定解脫　而為蔭映</div>
<div class='lg-row'>若見華開　當願眾生　神通等法</div>
<div class='lg-row'>如華開敷　若見樹華　當願眾生</div>
<div class='lg-row'>眾相如華　具三十二　若見果實</div>
<div class='lg-row'>當願眾生　獲最勝法　證菩提道</div>
<div class='lg-row'>若見大河　當願眾生　得預法流</div>
<div class='lg-row'>入佛智海　若見波澤　當願眾生</div>
<div class='lg-row'>疾悟諸佛　一味之法　若見池沼</div>
<div class='lg-row'>當願眾生　語業滿足　巧能演說</div>
<div class='lg-row'>若見汲井　當願眾生　具足辯才</div>
<div class='lg-row'>演一切法　若見涌泉　當願眾生</div>
<div class='lg-row'>方便增長　善根無盡　若見橋道</div>
<div class='lg-row'>當願眾生　廣度一切　猶如橋梁</div>
<div class='lg-row'>若見流水　當願眾生　得善意欲</div>
<div class='lg-row'>洗除惑垢　見修園圃　當願眾生</div>
<div class='lg-row'>五欲圃中　耘除愛草　見無憂林</div>
<div class='lg-row'>當願眾生　永離貪愛　不生憂怖</div>
<div class='lg-row'>若見園苑　當願眾生　勤修諸行</div>
<div class='lg-row'>趣佛菩提　見嚴飾人　當願眾生</div>
<div class='lg-row'>三十二相　以為嚴好　見無嚴飾</div>
<div class='lg-row'>當願眾生　捨諸飾好　具頭陀行</div>
<div class='lg-row'>見樂著人　當願眾生　以法自娛</div>
<div class='lg-row'>歡愛不捨　見無樂著　當願眾生</div>
<div class='lg-row'>有為事中　心無所樂　見歡樂人</div>
<div class='lg-row'>當願眾生　常得安樂　樂供養佛</div>
<div class='lg-row'>見苦惱人　當願眾生　獲根本智</div>
<div class='lg-row'>滅除眾苦　見無病人　當願眾生</div>
<div class='lg-row'>入真實慧　永無病惱　見疾病人</div>
<div class='lg-row'>當願眾生　知身空寂　離乖諍法</div>
<div class='lg-row'>見端正人　當願眾生　於佛菩薩</div>
<div class='lg-row'>常生淨信　見醜陋人　當願眾生</div>
<div class='lg-row'>於不善事　不生樂著　見報恩人</div>
<div class='lg-row'>當願眾生　於佛菩薩　能知恩德</div>
<div class='lg-row'>見背恩人　當願眾生　於有惡人</div>
<div class='lg-row'>不加其報　若見沙門　當願眾生</div>
<div class='lg-row'>調柔寂靜　畢竟第一　見婆羅門</div>
<div class='lg-row'>當願眾生　永持梵行　離一切惡</div>
<div class='lg-row'>見苦行人　當願眾生　依於苦行</div>
<div class='lg-row'>至究竟處　見操行人　當願眾生</div>
<div class='lg-row'>堅持志行　不捨佛道　見著甲冑</div>
<div class='lg-row'>當願眾生　常服善鎧　趣無師法</div>
<div class='lg-row'>見無鎧仗　當願眾生　永離一切</div>
<div class='lg-row'>不善之業　見論議人　當願眾生</div>
<div class='lg-row'>於諸異論　悉能摧伏　見正命人</div>
<div class='lg-row'>當願眾生　得清淨命　不矯威儀</div>
<div class='lg-row'>若見於王　當願眾生　得為法王</div>
<div class='lg-row'>恒轉正法　若見王子　當願眾生</div>
<div class='lg-row'>從法化生　而為佛子　若見長者</div>
<div class='lg-row'>當願眾生　善能明斷　不行惡法</div>
<div class='lg-row'>若見大臣　當願眾生　恒守正念</div>
<div class='lg-row'>習行眾善</div>
</div></div>
<div class='div-commentary'><p style="margin-left:1em">六有五十五願乞食道行時。分三。初十二願遊涉道路。次若見眾會下有十九願所覩事境。三見嚴飾人下二十四願所過人物。</p>
</div>
<div class='div-orig'>
<div class="lg regular"><div class='lg-row'>若見城郭　當願眾生　得堅固身</div>
<div class='lg-row'>心無所屈　若見王都　當願眾生</div>
<div class='lg-row'>功德共聚　心恒喜樂　見處林數</div>
<div class='lg-row'>當願眾生　應為天人　之所歎仰</div>
<div class='lg-row'>入里乞食　當願眾生　入深法界</div>
<div class='lg-row'>心無障礙　到人門戶　當願眾生</div>
<div class='lg-row'>入於一切　佛法之門　入其家<span class='corr'>已</span></div>
<div class='lg-row'>當願眾生　得入佛乘　三世平等</div>
<div class='lg-row'>見不捨人　當願眾生　常不捨離</div>
<div class='lg-row'>勝功德法　見能捨人　當願眾生</div>
<div class='lg-row'>永得捨離　三惡道苦　若見空鉢</div>
<div class='lg-row'>當願眾生　其心清淨　空無煩惱</div>
<div class='lg-row'>若見滿鉢　當願眾生　具足成滿</div>
<div class='lg-row'>一切善法　若得恭敬　當願眾生</div>
<div class='lg-row'>恭敬修行　一切佛法　不得恭敬</div>
<div class='lg-row'>當願眾生　不行一切　不善之法</div>
<div class='lg-row'>見慚恥人　當願眾生　具慚恥行</div>
<div class='lg-row'>藏護諸根　見無慚恥　當願眾生</div>
<div class='lg-row'>捨離無慚　住大慈道　若得美食</div>
<div class='lg-row'>當願眾生　滿足其願　心無羨欲</div>
<div class='lg-row'>得不美食　當願眾生　莫不獲得</div>
<div class='lg-row'>諸三昧味　得柔耎食　當願眾生</div>
<div class='lg-row'>大悲所熏　心意柔軟　得麤澀食</div>
<div class='lg-row'>當願眾生　心無染著　絕世貪愛</div>
<div class='lg-row'>若飯食時　當願眾生　禪悅為食</div>
<div class='lg-row'>法喜充滿　若受味時　當願眾生</div>
<div class='lg-row'>得佛上味　甘露滿足　飯食<span class='corr'>已</span>訖</div>
<div class='lg-row'>當願眾生　所作皆辦　具諸佛法</div>
<div class='lg-row'>若說法時　當願眾生　得無盡辯</div>
<div class='lg-row'>廣宣法要</div>
</div></div>
<div class='div-commentary'><p style="margin-left:1em">七有二十二願到城乞食時。</p>
</div>
<div class='div-orig'>
<div class="lg regular"><div class='lg-row'>從舍出時　當願眾生　深入佛智</div>
<div class='lg-row'>永出三界　若入水時　當願眾生</div>
<div class='lg-row'>入一切智　知三世等　洗浴身體</div>
<div class='lg-row'>當願眾生　身心無垢　內外光潔</div>
<div class='lg-row'>盛暑炎毒　當願眾生　捨離眾惱</div>
<div class='lg-row'>一切皆盡　暑退涼初　當願眾生</div>
<div class='lg-row'>證無上法　究竟清涼</div>
</div></div>
<div class='div-commentary'><p style="margin-left:1em">八有五願還歸洗浴時。</p>
</div>
<div class='div-orig'>
<div class="lg regular"><div class='lg-row'>諷誦經時　當願眾生　順佛所說</div>
<div class='lg-row'>總持不忘　若得見佛　當願眾生</div>
<div class='lg-row'>得無礙眼　見一切佛　諦觀佛時</div>
<div class='lg-row'>當願眾生　皆如普賢　端正嚴好</div>
<div class='lg-row'>見佛塔時　當願眾生　尊重如塔</div>
<div class='lg-row'>受天人供　敬心觀塔　當願眾生</div>
<div class='lg-row'>諸天及人　所共瞻仰　頂禮於塔</div>
<div class='lg-row'>當願眾生　一切天人　無能見頂</div>
<div class='lg-row'>右繞於塔　當願眾生　所行無逆</div>
<div class='lg-row'>成一切智　繞塔三帀　當願眾生</div>
<div class='lg-row'>勤求佛道　心無懈歇　讚佛功德</div>
<div class='lg-row'>當願眾生　眾德悉具　稱歎無盡</div>
<div class='lg-row'>讚佛相好　當願眾生　成就佛身</div>
<div class='lg-row'>證無相法</div>
</div></div>
<div class='div-commentary'><p style="margin-left:1em">九有十願誦習旋禮佛時。</p>
</div>
<div class='div-orig'>
<div class="lg regular"><div class='lg-row'>若洗足時　當願眾生　具足神力</div>
<div class='lg-row'>所行無礙　以時寢息　當願眾生</div>
<div class='lg-row'>身得安隱　心無動亂　睡眠始寤</div>
<div class='lg-row'>當願眾生　一切智覺　周顧十方</div>
</div></div>
<div class='div-commentary'><p style="margin-left:1em">十有三願寤寐安息時。</p>
</div>
<div class='div-orig'><p>佛子。若諸菩薩如是用心。則獲一切勝妙功德。一切世間諸天魔梵沙門婆羅門乾闥婆阿修羅等。及以一切聲聞緣覺。所不能動。</p>
</div>
<div class='div-commentary'><p style="margin-left:1em">次總結歎因所成益。若能如上。為善用其心。如此用心則內德齊圓。外不能動。以游心大智故人天不能動。心冠大悲故二乘不能動。</p>
<p style="margin-left:1em">淨行品竟。</p>
</div></div>
<div class='div-pin'><a id='mulu32' />
<div class='div-pin'>
<p class='h3'>賢首品第十二之上</p>
<div class='div-commentary'><p style="margin-left:1em">此品來意者。夫行不虗設必有其德。既解行圓妙必勝德難思。收前行願成信德用。故次來也。又前智首舉果徵因。文殊廣顯其因。略標其果云獲一切勝妙功德。故問賢首。今廣斯言。是以偈初躡前起後。此來意也。釋名者謂體性至順調善曰賢。吉祥勝德超絕名首。即以此名菩薩。演說此法。賢即是首。以當三賢之首攝諸德故。偏舉賢名。天台宗此品立圓頓止觀。云此菩薩聞圓法。起圓信。立圓行。住圓位。以圓功德而自莊嚴。以圓力用建立眾生。今宗即圓法。意趣有五。一信即起圓信。二行。三位。四德。五用。皆以圓融貫之。以此信位圓住行向地等覺五位功德。所謂因該果海。其實諸位皆依此信建立故。</p>
</div>
<div class='div-orig'><p>爾時文殊師利菩薩。說無濁亂清淨行大功德<span class='corr'>已</span>。欲顯示菩提心功德故。以偈問賢首菩薩曰。</p>

<div class="lg regular"><div class='lg-row'>我今<span class='corr'>已</span>為諸菩薩　說佛往修清淨行</div>
<div class='lg-row'>仁亦當於此會中　演暢修行勝功德</div>
</div></div>
<div class='div-commentary'><p style="margin-left:1em">此標文殊問意。乃經家敘置。結前生後之辭也。菩提心功德。文含始終。約終則顯示信滿菩提心殊勝功德廣具五位。因行盡故。約始但於生死誓證菩提萬行攸依。故今顯示。我今<span class='corr'>已</span>為下一偈正顯發起。</p>
</div>
<div class='div-orig'><p>爾時賢首菩薩以偈答曰。</p>

<div class="lg regular"><div class='lg-row'>善哉仁者應諦聽　彼諸功德不可量</div>
<div class='lg-row'>我今隨力說少分　猶如大海一滴水</div>
</div></div>
<div class='div-commentary'><p style="margin-left:1em">第二爾時賢首下廣說。初標舉。次善哉仁者下正顯偈頌。初有四偈。謙讚許說。初一偈標章。</p>
</div>
<div class='div-orig'>
<div class="lg regular"><div class='lg-row'>若有菩薩初發心　誓求當證佛菩提</div>
<div class='lg-row'>彼之功德無邊際　不可稱量無與等</div>
<div class='lg-row'>何況無量無邊劫　具修地度諸功德</div>
<div class='lg-row'>十方一切諸如來　悉共稱揚不能盡</div>
<div class='lg-row'>如是無邊大功德　我今於中說少分</div>
<div class='lg-row'>譬如鳥足所履空　亦如大地一微塵</div>
</div></div>
<div class='div-commentary'><p style="margin-left:1em">此下正說文中。先三偈開章。以發心之德。況出修行巧顯深廣。於中初一偈舉發心章。次一偈況出修行章。後偈許說分齊。問此初發心與十住初發心住及發心功德品何別。答此中發心。該於初後取其威德。乃是信終。取其為本。乃在初發。故十住初發。乃是此中成彼初發。此正是發起之發。義兼發開。彼是開發之發。義兼發起。其發心品正顯十住初心之功德耳。問此信既是初信。何得乃具後諸行位及普賢德耶。答古德釋此略有二門。一行布次第門。二圓融通攝門。行布者謂從微至著。從淺至深。次第相乘。以階彼岸。如瓔珞仁王起信瑜伽等說。二圓融者。謂一位具足一切位等。如此經說。亦如大品等中。一行具一切行故。此中有二門。一緣起相由門。二法界融攝門。此經之中。依緣起門義故行位相收。總有四說。一或始具終。如此門中具一切行位普賢德海者是也。二或終具始。並在十地位後。如下十定十通等說。或諸位齊收。並在十住等一一位中各收一切。悉至究竟皆成佛故。如下文十住十行等說。或諸位皆泯。行德顯然。如離世間品說。上約緣起相由門說。二法界融攝門者。謂此諸位及所修行皆不離普賢無盡法界。然此法界圓融無限。隨在一位即具一切。今在信門收無不盡。下諸位中皆具一切者並準此釋。此經縱有行布。亦是圓融。</p>
</div>
<div class='div-orig'>
<div class="lg regular"><div class='lg-row'>菩薩發意求菩提　非是無因無有緣</div>
<div class='lg-row'>於佛法僧生淨信　以是而生廣大心</div>
<div class='lg-row'>不求五欲及王位　富饒自樂大名稱</div>
<div class='lg-row'>但為永滅眾生苦　利益世間而發心</div>
<div class='lg-row'>常欲利樂諸眾生　莊嚴國土供養佛</div>
<div class='lg-row'>受持正法修諸智　證菩提故而發心</div>
<div class='lg-row'>深心信解常清淨　恭敬尊重一切佛</div>
<div class='lg-row'>於法及僧亦如是　至誠供養而發心</div>
<div class='lg-row'>深信於佛及佛法　亦信佛子所行道</div>
<div class='lg-row'>及信無上大菩提　菩薩以是初發心</div>
</div></div>
<div class='div-commentary'><p style="margin-left:1em">此下正明發心修行勝德。文有三百四十六偈半。分為五段。初發心行相。二略示勝能。三所具行位。四無方大用。五喻說玄旨。今初。菩薩發意求菩提下五偈明發心行相。</p>
</div>
<div class='div-orig'>
<div class="lg regular"><div class='lg-row'>信為道元功德母　長養一切諸善法</div>
<div class='lg-row'>斷除疑網出愛眾　開示涅槃無上道</div>
<div class='lg-row'>信無垢濁心清淨　滅除憍慢恭敬本</div>
<div class='lg-row'>亦為法藏第一財　為清淨手受眾行</div>
<div class='lg-row'>信能惠施心無恡　信能歡喜入佛法</div>
<div class='lg-row'>信能增長智功德　信能必到如來地</div>
<div class='lg-row'>信令諸根淨明利　信力堅固無能壞</div>
<div class='lg-row'>信能永滅煩惱本　信能專向佛功德</div>
<div class='lg-row'>信于境界無所著　遠離諸難得無難</div>
<div class='lg-row'>信能超出眾魔路　示現無上解脫道</div>
<div class='lg-row'>信為功德不壞種　信能生長菩提樹</div>
<div class='lg-row'>信能增益最勝智　信能示現一切佛</div>
<div class='lg-row'>是故依行說次第　信樂最勝甚難得</div>
<div class='lg-row'>譬如一切世間中　而有隨意妙寶珠</div>
</div></div>
<div class='div-commentary'><p style="margin-left:1em">二信為道元下略示勝能有七偈。</p>
</div>
<div class='div-orig'>
<div class="lg regular"><div class='lg-row'>若常信奉于諸佛　則能持戒修學處</div>
<div class='lg-row'>若常持戒修學處　則能具足諸功德</div>
<div class='lg-row'>戒能開發菩提本　學是勤修功德地</div>
<div class='lg-row'>於戒及學常順行　一切如來所稱美</div>
<div class='lg-row'>若常信奉於諸佛　則能興集大供養</div>
<div class='lg-row'>若能興集大供養　彼人信佛不思議</div>
<div class='lg-row'>若常信奉於尊法　則聞佛法無厭足</div>
<div class='lg-row'>若聞佛法無厭足　彼人信法不思議</div>
<div class='lg-row'>若常信奉清淨僧　則得信心不退轉</div>
<div class='lg-row'>若得信心不退轉　彼人信力無能動</div>
<div class='lg-row'>若得信力無能動　則得諸根淨明利</div>
<div class='lg-row'>若得諸根淨明利　則能遠離惡知識</div>
<div class='lg-row'>若能遠離惡知識　則得親近善知識</div>
<div class='lg-row'>若得親近善知識　則能修習廣大善</div>
<div class='lg-row'>若能修習廣大善　彼人成就大因力</div>
<div class='lg-row'>若人成就大因力　則得殊勝決定解</div>
<div class='lg-row'>若得殊勝決定解　則為諸佛所護念</div>
</div></div>
<div class='div-commentary'><p style="margin-left:1em">此下廣明信中所具行位。有五十偈半。至菩薩眾亦然止。通攝三賢十地行德。今且先明所具行。次明所具位。今具行中有八偈半。先五偈明信三寶以成行。次若信力無能動下三偈半。明成展轉行。展轉依前功□於信。</p>
</div>
<div class='div-orig'>
<div class="lg regular"><div class='lg-row'>若為諸佛所護念　則能發起菩提心</div>
<div class='lg-row'>若能發起菩提心　則能勤修佛功德</div>
<div class='lg-row'>若能勤修佛功德　則得生在如來家</div>
<div class='lg-row'>若得生在如來家　則善修行巧方便</div>
<div class='lg-row'>若善修行巧方便　則得信樂心清淨</div>
<div class='lg-row'>若得信樂心清淨　則得增上最勝心</div>
</div></div>
<div class='div-commentary'><p style="margin-left:1em">次若為諸佛下。明所具行位。有三十九偈。於中四位分四段。初三偈明十住位。</p>
</div>
<div class='div-orig'>
<div class="lg regular"><div class='lg-row'>若得增上最勝心　則常修習波羅蜜</div>
<div class='lg-row'>若常修習波羅蜜　則能具足摩訶衍</div>
<div class='lg-row'>若能具足摩訶衍　則能如法供養佛</div>
<div class='lg-row'>若能如法供養佛　則能念佛心不動</div>
<div class='lg-row'>若能念佛心不動　則常覩見無量佛</div>
</div></div>
<div class='div-commentary'><p style="margin-left:1em">若得增上下二偈半。明十行位。</p>
</div>
<div class='div-orig'>
<div class="lg regular"><div class='lg-row'>若常覩見無量佛　則見如來體常住</div>
<div class='lg-row'>若見如來體常住　則能知法永不滅</div>
<div class='lg-row'>若能知法永不滅　則得辯才無障礙</div>
<div class='lg-row'>若得辯才無障礙　則能開演無邊法</div>
<div class='lg-row'>若能開演無邊法　則能慈愍度眾生</div>
<div class='lg-row'>若能慈愍度眾生　則得堅固大悲心</div>
</div></div>
<div class='div-commentary'><p style="margin-left:1em">次若常下三偈明十迴向位。</p>
</div>
<div class='div-orig'><p class="lg-abnormal"><div class='lg-row'>若能堅固大悲心　則能愛樂甚深法</div>
</p></div>
<div class='div-commentary'><p style="margin-left:1em">此下有三十偈半明十地行。初二句明歡喜地位。</p>
</div>
<div class='div-orig'><p class="lg-abnormal"><div class='lg-row'>若能愛樂甚深法　則能捨離有為過</div>
</p></div>
<div class='div-commentary'><p style="margin-left:1em">此二句明離垢地位。</p>
</div>
<div class='div-orig'>
<div class="lg regular"><div class='lg-row'>若能捨離有為過　則離憍慢及放逸</div>
<div class='lg-row'>若離憍慢及放逸　則能兼利一切眾</div>
</div></div>
<div class='div-commentary'><p style="margin-left:1em">此四句明三四地位。</p>
</div>
<div class='div-orig'>
<div class="lg regular"><div class='lg-row'>若能兼利一切眾　則處生死無疲厭</div>
<div class='lg-row'>若處生死無疲厭　則能勇徤無能勝</div>
</div></div>
<div class='div-commentary'><p style="margin-left:1em">此四句明五地位。</p>
</div>
<div class='div-orig'>
<div class="lg regular"><div class='lg-row'>若能勇徤無能勝　則能發起大神通</div>
<div class='lg-row'>若能發起大神通　則知一切眾生行</div>
</div></div>
<div class='div-commentary'><p style="margin-left:1em">此四句明六地位。</p>
</div>
<div class='div-orig'>
<div class="lg regular"><div class='lg-row'>若知一切眾生行　則能成就諸羣生</div>
<div class='lg-row'>若能成就諸羣生　則能善攝眾生智</div>
<div class='lg-row'>若得善攝眾生智　則能成就四攝法</div>
<div class='lg-row'>若得成就四攝法　則與眾生無限利</div>
<div class='lg-row'>若與眾生無限利　則具最勝智方便</div>
</div></div>
<div class='div-commentary'><p style="margin-left:1em">此二偈半明七地位。</p>
</div>
<div class='div-orig'>
<div class="lg regular"><div class='lg-row'>若具最勝智方便　則住勇猛無上道</div>
<div class='lg-row'>若住勇猛無上道　則能摧殄諸魔力</div>
<div class='lg-row'>若能摧殄諸魔力　則能超出四魔境</div>
<div class='lg-row'>若能超出四魔境　則得至於不退地</div>
<div class='lg-row'>若得至於不退地　則得無生深法忍</div>
<div class='lg-row'>若得無生深法忍　則為諸佛所授記</div>
</div></div>
<div class='div-commentary'><p style="margin-left:1em">此三偈明八地位。</p>
</div>
<div class='div-orig'>
<div class="lg regular"><div class='lg-row'>若為諸佛所授記　則一切佛現其前</div>
<div class='lg-row'>若一切佛現其前　則了神通深密用</div>
<div class='lg-row'>若了神通深密用　則為諸佛所憶念</div>
<div class='lg-row'>若為諸佛所憶念　則以佛德自莊嚴</div>
</div></div>
<div class='div-commentary'><p style="margin-left:1em">此二偈明九地位。</p>
</div>
<div class='div-orig'>
<div class="lg regular"><div class='lg-row'>若以佛德自莊嚴　則獲妙福端嚴身</div>
<div class='lg-row'>若獲妙福端嚴身　則身晃耀如金山</div>
<div class='lg-row'>若身晃耀如金山　則相莊嚴三十二</div>
<div class='lg-row'>若相莊嚴三十二　則具隨好為嚴飾</div>
<div class='lg-row'>若具隨好為嚴飾　則身光明無限量</div>
<div class='lg-row'>若身光明無限量　則不思議光莊嚴</div>
<div class='lg-row'>若不思議光莊嚴　其光則出諸蓮華</div>
<div class='lg-row'>其光若出諸蓮華　則無量佛坐華上</div>
<div class='lg-row'>示現十方靡不徧　悉能調伏諸眾生</div>
<div class='lg-row'>若能如是調眾生　則現無量神通力</div>
<div class='lg-row'>若現無量神通力　則住不可思議土</div>
<div class='lg-row'>演說不可思議法　令不思議眾歡喜</div>
<div class='lg-row'>若說不可思議法　令不思議眾歡喜</div>
<div class='lg-row'>則以智慧辯才力　隨眾生心而化誘</div>
<div class='lg-row'>若以智慧辯才力　隨眾生心而化誘</div>
<div class='lg-row'>則以智慧為先導　身語意業恒無失</div>
</div></div>
<div class='div-commentary'><p style="margin-left:1em">此下有十九偈明十地位。分五段。初八偈明三業殊勝德。於中五偈明身業。次一偈明語業。後二偈明意業。</p>
</div>
<div class='div-orig'>
<div class="lg regular"><div class='lg-row'>若以智慧為先導　身語意業恒無失</div>
<div class='lg-row'>則其願力得自在　普隨諸趣而現身</div>
<div class='lg-row'>若其願力得自在　普隨諸趣而現身</div>
<div class='lg-row'>則能為眾說法時　音聲隨類難思議</div>
<div class='lg-row'>若能為眾說法時　音聲隨類難思議</div>
<div class='lg-row'>則於一切眾生心　一念悉知無有餘</div>
<div class='lg-row'>若於一切眾生心　一念悉知無有餘</div>
<div class='lg-row'>則知煩惱無所起　永不沒溺於生死</div>
</div></div>
<div class='div-commentary'><p style="margin-left:1em">次四偈明三業攝生德。</p>
</div>
<div class='div-orig'>
<div class="lg regular"><div class='lg-row'>若知煩惱無所起　永不沒溺於生死</div>
<div class='lg-row'>則獲功德法性身　以法威力現世間</div>
<div class='lg-row'>若獲功德法性身　以法威力現世間</div>
<div class='lg-row'>則獲十地十自在　修行諸度勝解脫</div>
</div></div>
<div class='div-commentary'><p style="margin-left:1em">此二偈辨得法結位德。</p>
</div>
<div class='div-orig'>
<div class="lg regular"><div class='lg-row'>若得十地十自在　修行諸度勝解脫</div>
<div class='lg-row'>則獲灌頂大神通　住於最勝諸三昧</div>
<div class='lg-row'>若獲灌頂大神通　住於最勝諸三昧</div>
<div class='lg-row'>則於十方諸佛所　應受灌頂而昇位</div>
<div class='lg-row'>若於十方諸佛所　應受灌頂而昇位</div>
<div class='lg-row'>則蒙十方一切佛　手以甘露灌其頂</div>
</div></div>
<div class='div-commentary'><p style="margin-left:1em">此三偈明三昧受位分。</p>
</div>
<div class='div-orig'>
<div class="lg regular"><div class='lg-row'>若蒙十方一切佛　手以甘露灌其頂</div>
<div class='lg-row'>則身充徧如虗空　安住不動滿十方</div>
<div class='lg-row'>若身充徧如虗空　安住不動滿十方</div>
<div class='lg-row'>則彼所行無與等　諸天世人莫能知</div>
</div></div>
<div class='div-commentary'><p style="margin-left:1em">此二偈明大用難測。亦是進入佛地。</p>
</div>
<div class='div-orig'>
<div class="lg regular"><div class='lg-row'>菩薩勤修大悲行　願度一切無不果</div>
<div class='lg-row'>見聞聽受若供養　靡不皆令獲安樂</div>
<div class='lg-row'>彼諸大士威神力　法眼常全無缺減</div>
<div class='lg-row'>十善妙行等諸道　無上勝寶皆令現</div>
<div class='lg-row'>譬如大海金剛聚　以彼威力生眾寶</div>
<div class='lg-row'>無減無增亦無盡　菩薩功德聚亦然</div>
</div></div>
<div class='div-commentary'><p style="margin-left:1em">此三偈結歎功能。初二偈法說。次一偈喻說。</p>
<p style="margin-left:1em">上第三所具行位竟。</p>
<p style="margin-left:1em">下第四無方大用。</p>
<p style="margin-left:1em">此下有二百三偈。第四明無方大用分。彼能無方大用者由普賢德徧一切時處。法界無限故。略辨十門三昧業用。一圓明海印三昧門。二華嚴妙行三昧門。三因陀羅網三昧門。四手出廣供三昧門。五現諸法門三昧門。六四攝攝生三昧門。七俯同世間三昧門。八毛光照益三昧門。九主伴嚴麗三昧門。十寂用無涯三昧門。以無不定心故皆云三昧。作用不同略辨十種。又初門依體起用。末後明用不異體。中間並顯妙用自在。</p>
</div>
<div class='div-orig'>
<div class="lg regular"><div class='lg-row'>或有剎土無有佛　於彼示現成正覺</div>
<div class='lg-row'>或有國土不知法　於彼為說妙法藏</div>
<div class='lg-row'>無有分別無功用　於一念頃徧十方</div>
<div class='lg-row'>如月光影靡不周　無量方便化羣生</div>
<div class='lg-row'>於彼十方世界中　念念示現成佛道</div>
<div class='lg-row'>轉正法輪入寂滅　乃至舍利廣分布</div>
<div class='lg-row'>或現聲聞獨覺道　或現成佛普莊嚴</div>
<div class='lg-row'>或現童男童女形　天龍及以阿修羅</div>
<div class='lg-row'>乃至摩睺羅伽等　隨其所樂悉令見</div>
<div class='lg-row'>眾生形相各不同　行業音聲亦無量</div>
<div class='lg-row'>如是一切皆能現　海印三昧威神力</div>
</div></div>
<div class='div-commentary'><p style="margin-left:1em">今初六偈明海印三昧。文中前五別明業用周徧。後一總結大用所依。前中三。初偈總明現佛說法。次一偈體用自在。謂念無分別動無功用。故無念之念一念徧於十方。無功之功多門攝於羣品。次一三乘。後一餘類。總顯十法界之化也。</p>
<p style="margin-left:1em">一海印三昧門竟。</p>
</div>
<div class='div-orig'>
<div class="lg regular"><div class='lg-row'>嚴淨不可思議剎　供養一切諸如來</div>
<div class='lg-row'>放大光明無有邊　度脫眾生亦無限</div>
<div class='lg-row'>智慧自在不思議　說法言辭無有礙</div>
<div class='lg-row'>施戒忍進及禪定　智慧方便神通等</div>
<div class='lg-row'>如是一切皆自在　以佛華嚴三昧力</div>
</div></div>
<div class='div-commentary'><p style="margin-left:1em">此下十句明華嚴妙行三昧。以萬行嚴於法界成於法身為華嚴也。</p>
<p style="margin-left:1em">二華嚴三昧門竟。</p>
</div>
<div class='div-orig'>
<div class="lg regular"><div class='lg-row'>一微塵中入三昧　成就一切微塵定</div>
<div class='lg-row'>而彼微塵亦不增　於一普現難思剎</div>
<div class='lg-row'>彼一塵內眾多剎　或有有佛或無佛</div>
<div class='lg-row'>或有雜染或清淨　或有廣大或狹小</div>
<div class='lg-row'>或復有成或有壞　或有正住或傍住</div>
<div class='lg-row'>或如曠野熱時燄　或如天上因陀網</div>
<div class='lg-row'>如一塵中所示現　一切微塵悉亦然</div>
<div class='lg-row'>此大名稱諸聖人　三昧解脫神通力</div>
</div></div>
<div class='div-commentary'><p style="margin-left:1em">此下四偈明因陀羅網三昧門。由一多相即。故入一定能成多定。由成多定。令一塵內有一切塵。一一塵中現一切剎。但令一塵現剎一切皆爾。故云成就一切微塵定。言塵不增者謂不壞相。次二頌明一塵中所現剎相無礙如燄。重現如帝網。</p>
<p style="margin-left:1em">三因陀羅三昧竟。</p>
</div>
<div class='div-orig'>
<div class="lg regular"><div class='lg-row'>若欲供養一切佛　入於三昧起神變</div>
<div class='lg-row'>能以一手徧三千　普供一切諸如來</div>
<div class='lg-row'>十方所有勝妙華　塗香末香無價寶</div>
<div class='lg-row'>如是皆從手中出　供養道樹諸最勝</div>
<div class='lg-row'>無價寶衣雜妙香　寶幢幡益皆嚴好</div>
<div class='lg-row'>真金為華寶為帳　莫不皆從掌中雨</div>
<div class='lg-row'>十方所有諸妙物　應可奉獻無上尊</div>
<div class='lg-row'>掌中悉雨無不備　菩提樹前持供佛</div>
<div class='lg-row'>十方一切諸技樂　鐘鼓琴瑟非一類</div>
<div class='lg-row'>悉奏和雅妙音聲　靡不從於掌中出</div>
<div class='lg-row'>十方所有諸讚頌　稱歎如來實功德</div>
<div class='lg-row'>如是種種妙言辭　皆從掌內而開演</div>
<div class='lg-row'>菩薩右手放淨光　光中香水從空雨</div>
<div class='lg-row'>普灑十方諸佛土　供養一切照世燈</div>
<div class='lg-row'>又放光明妙莊嚴　出生無量寶蓮華</div>
<div class='lg-row'>其華色相皆殊妙　以此供養於諸佛</div>
<div class='lg-row'>又放光明華莊嚴　種種妙華集為帳</div>
<div class='lg-row'>普散十方諸國土　供養一切大德尊</div>
<div class='lg-row'>又放光明香莊嚴　種種妙香集為帳</div>
<div class='lg-row'>普散十方諸國土　供養一切大德尊</div>
<div class='lg-row'>又放光明末香嚴　種種末香聚為帳</div>
<div class='lg-row'>普散十方諸國土　供養一切大德尊</div>
<div class='lg-row'>又放光明衣莊嚴　種種名衣集為帳</div>
<div class='lg-row'>普散十方諸國土　供養一切大德尊</div>
<div class='lg-row'>又放光明寶莊嚴　種種妙寶集為帳</div>
<div class='lg-row'>普散十方諸國土　供養一切大德尊</div>
<div class='lg-row'>又放光明蓮莊嚴　種種蓮華集為帳</div>
<div class='lg-row'>普散十方諸國土　供養一切大德尊</div>
<div class='lg-row'>又放光明瓔莊嚴　種種妙瓔集為帳</div>
<div class='lg-row'>普散十方諸國土　供養一切大德尊</div>
<div class='lg-row'>又放光明幢莊嚴　其幢絢煥備眾色</div>
<div class='lg-row'>種種無量皆殊好　以此莊嚴諸佛土</div>
<div class='lg-row'>種種雜寶莊嚴蓋　眾妙繒幡共垂飾</div>
<div class='lg-row'>摩尼寶鐸演佛音　執持供養諸如來</div>
<div class='lg-row'>手出供具難思議　如是供養一導師</div>
<div class='lg-row'>一切佛所皆如是　大士三昧神通力</div>
</div></div>
<div class='div-commentary'><p style="margin-left:1em">四若欲下十八偈明手出廣供三昧門。初一偈總標。後一通結。中間別顯。欲顯勝妙。略舉一手為供所依。由於昔時以手持供供佛施人稱周法界。故令真流供具等諸佛之難思。</p>
<p style="margin-left:1em">四手出廣供三昧竟。</p>
</div>
<div class='div-orig'>
<div class="lg regular"><div class='lg-row'>菩薩住在三昧中　種種自在攝眾生</div>
<div class='lg-row'>悉以所行功德法　無量方便而開誘</div>
<div class='lg-row'>或以供養如來門　或以難思布施門</div>
<div class='lg-row'>或以頭陀持戒門　或以不動堪忍門</div>
<div class='lg-row'>或以苦行精進門　或以寂靜禪定門</div>
<div class='lg-row'>或以決了智慧門　或以所行方便門</div>
<div class='lg-row'>或以梵住神通門　或以四攝利益門</div>
<div class='lg-row'>或以福智莊嚴門　或以因緣解脫門</div>
<div class='lg-row'>或以根力正道門　或以聲聞解脫門</div>
<div class='lg-row'>或以獨覺清淨門　或以大乘自在門</div>
<div class='lg-row'>或以無常眾苦門　或以無我壽者門</div>
<div class='lg-row'>或以不淨離欲門　或以滅盡三昧門</div>
<div class='lg-row'>隨諸眾生病不同　悉以法藥而對治</div>
<div class='lg-row'>隨諸眾生心所樂　悉以方便而滿足</div>
<div class='lg-row'>隨諸眾生行差別　悉以善巧而成就</div>
<div class='lg-row'>如是三昧神通相　一切天人莫能測</div>
</div></div>
<div class='div-commentary'><p style="margin-left:1em">此下有八偈明現諸法門三昧門。分四。初一偈總標多門。次有五偈別顯二十種門供等。即門通入佛果故。後一偈半結多所因。由四悉檀故。初半偈對治悉檀。次半偈即世界悉檀。隨行差別即當為人悉檀。而成就言謂第一義悉檀。後半偈結用難測。</p>
<p style="margin-left:1em">五現諸法門三昧竟。</p>
</div>
<div class='div-orig'>
<div class="lg regular"><div class='lg-row'>有妙三昧名隨樂　菩薩住此普觀察</div>
<div class='lg-row'>隨宜示現度眾生　悉使歡心從法化</div>
<div class='lg-row'>劫中饑饉災難時　悉與世間諸樂具</div>
<div class='lg-row'>隨其所欲皆令滿　普為眾生作饒益</div>
<div class='lg-row'>或以飲食上好味　寶衣嚴具眾妙物</div>
<div class='lg-row'>乃至王位皆能捨　令好施者悉從化</div>
<div class='lg-row'>或以相好莊嚴身　上妙衣服寶瓔珞</div>
<div class='lg-row'>華鬘為飾香塗體　威儀具足度眾生</div>
<div class='lg-row'>一切世間所好尚　色相顏容及衣服</div>
<div class='lg-row'>隨應普現愜其心　俾樂色者皆從道</div>
<div class='lg-row'>迦陵頻伽美妙音　俱枳羅等妙音聲</div>
<div class='lg-row'>種種梵音皆具足　隨其心樂為說法</div>
<div class='lg-row'>八萬四千諸法門　諸佛以此度眾生</div>
<div class='lg-row'>彼亦如其差別法　隨世所宜而化度</div>
<div class='lg-row'>眾生苦樂利衰等　一切世間所作法</div>
<div class='lg-row'>悉能應現同其事　以此普度諸眾生</div>
<div class='lg-row'>一切世間眾苦患　深廣無涯如大海</div>
<div class='lg-row'>與彼同事悉能忍　令其利益得安樂</div>
<div class='lg-row'>若有不識出離法　不求解脫離諠憤</div>
<div class='lg-row'>菩薩為現捨國財　常樂出家心寂靜</div>
<div class='lg-row'>家是貪愛繫縛所　欲使眾生悉免離</div>
<div class='lg-row'>故是出家得解脫　於諸欲樂無所受</div>
<div class='lg-row'>菩薩示行十種行　亦行一切大人法</div>
<div class='lg-row'>諸仙行等悉無餘　為欲利益眾生故</div>
<div class='lg-row'>若有眾生壽無量　煩惱微細樂具足</div>
<div class='lg-row'>菩薩於中得自在　示受老病死眾患</div>
<div class='lg-row'>或有貪欲瞋恚癡　煩惱猛火常熾然</div>
<div class='lg-row'>菩薩為現老病死　令彼眾生悉調伏</div>
<div class='lg-row'>如來十力無所畏　及以十八不共法</div>
<div class='lg-row'>所有無量諸功德　悉以示現度眾生</div>
<div class='lg-row'>記心教誡及神足　悉是如來自在用</div>
<div class='lg-row'>彼諸大士皆示現　能使眾生盡調伏</div>
<div class='lg-row'>菩薩種種方便門　隨順世法度眾生</div>
<div class='lg-row'>譬如蓮華不著水　如是在世令深信</div>
</div></div>
<div class='div-commentary'><p style="margin-left:1em">此下有十七偈明四攝攝生三昧門。初一偈總標。下別顯。言四攝者一布施。二愛語。三同事。四利行。劫中饑饉下四偈乃布施攝。次迦陵頻伽下二偈愛語攝。眾生苦樂下二偈同事攝。若有不識下八偈明利行攝。言利行者謂說趨義利之行。以益有情。此八偈明四段。初二偈明一切利行。次菩薩示行下二偈明遂求利行。謂眾生為八纏所繞。開解令離故名遂求。或有貪欲下二偈即一切種利行。初頌即應攝受者而攝受之。次偈即應調伏者而調伏之。記心教誡下二偈即一切門利行。謂不信者令信故。亦總結諸利行也。</p>
<p style="margin-left:1em">六四攝攝生三昧門竟。</p>
</div>
<div class='div-orig'>
<div class="lg regular"><div class='lg-row'>雅思淵才文中王　歌舞談說眾所欣</div>
<div class='lg-row'>一切世間眾技術　譬如幻師無不現</div>
<div class='lg-row'>或為長者邑中主　或為賈客商人導</div>
<div class='lg-row'>或為國王及大臣　或作良醫善眾論</div>
<div class='lg-row'>或於曠野作大樹　或為良藥眾寶藏</div>
<div class='lg-row'>或作寶珠隨所求　或以正道示眾生</div>
<div class='lg-row'>若見世界始成立　眾生未有資身具</div>
<div class='lg-row'>是時菩薩為工匠　為之示現種種業</div>
<div class='lg-row'>不作逼惱眾生物　但說利益世間事</div>
<div class='lg-row'>呪術藥草等眾論　如是所有皆能說</div>
<div class='lg-row'>一切仙人殊勝行　人天等類同信仰</div>
<div class='lg-row'>如是難行苦行法　菩薩隨應悉能作</div>
<div class='lg-row'>或作外道出家人　或在山林自勤苦</div>
<div class='lg-row'>或露形體無衣服　而於彼眾作師長</div>
<div class='lg-row'>或現邪命種種行　習行非法以為勝</div>
<div class='lg-row'>或現梵志諸威儀　於彼眾中為上首</div>
<div class='lg-row'>或受五熱隨日轉　或持牛狗及鹿戒</div>
<div class='lg-row'>或著壞衣奉事火　為化是等作導師</div>
<div class='lg-row'>或有示謁諸天廟　或復示入恒河水</div>
<div class='lg-row'>食根果等悉示行　於彼常思<span class='corr'>已</span>勝法</div>
<div class='lg-row'>或現蹲踞或翹足　或臥草棘及灰上</div>
<div class='lg-row'>或復臥杵求出離　而於彼眾作師首</div>
<div class='lg-row'>如是等類諸外道　觀其意解與同事</div>
<div class='lg-row'>所示苦行世靡堪　令彼見<span class='corr'>已</span>皆調伏</div>
<div class='lg-row'>眾生迷惑稟邪教　住於惡見受眾苦</div>
<div class='lg-row'>為其方便說妙法　悉令得解真實諦</div>
<div class='lg-row'>或邊呪語說四諦　或善密語說四諦</div>
<div class='lg-row'>或人直語說四諦　或天密語說四諦</div>
<div class='lg-row'>分別文字說四諦　決定義理說四諦</div>
<div class='lg-row'>善破於他說四諦　非外所動說四諦</div>
<div class='lg-row'>或八部語說四諦　或一切語說四諦</div>
<div class='lg-row'>隨彼所解語言音　為說四諦令解脫</div>
<div class='lg-row'>所有一切諸佛法　皆如是說無不盡</div>
<div class='lg-row'>知語境界不思議　是名說法三昧力</div>
</div></div>
<div class='div-commentary'><p style="margin-left:1em">第七雅思淵才下十七頌俯同世間三昧門。於中三。初六偈身同世間利益眾生。若依若正無不示為。次六偈示同外道。救彼邪黨。次眾生迷惑下五偈明語業大用。次所有一切下一偈總結。非唯說四諦。六度萬行等皆然。一心說法。得語實性。能起隨類之用。名三昧力。</p>
<p style="margin-left:1em">七俯同世間三昧竟。</p>
</div></div>
<p class='juan'>大方廣佛華嚴經綱要卷第十四</p></div></div>
</div><!-- end of div[@id='body'] -->
</body></html>