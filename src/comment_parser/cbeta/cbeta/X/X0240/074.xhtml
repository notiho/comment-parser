<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴綱要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu127' />大方廣佛華嚴經綱要卷第七十四</p><p class="byline">于闐國三藏沙門實叉難陀　譯經</p><p class="byline">清涼山大華嚴寺沙門澄觀　疏義</p><p class="byline">明匡山法雲寺憨山沙門德清提挈</p>
<div class='div-other'>
<p class='h3'>入法界品第三十九之十五</p>
<div class='div-orig'><p>爾時善財童子。於大願精進力救護一切眾生夜神所。得菩薩解脫<span class='corr'>已</span>。憶念修習了達增長。漸次遊行至嵐毗尼林。周徧尋覓彼妙德神。見在一切寶樹莊嚴樓閣中。坐寶蓮華師子之座。二十億那由他諸天恭敬圍繞。為說菩薩受生海經。令其皆得生如來家。增長菩薩大功德海。善財見<span class='corr'>已</span>頂禮其足。合掌前立。白言大聖。我<span class='corr'>已</span>先發阿耨多羅三藐三菩提心。而未能知菩薩云何修菩薩行生如來家為世大明。彼神答言。善男子。菩薩有十種受生藏。若菩薩成就此法。則生如來家。念念增長菩薩善根。不疲不懈不厭不退。無斷無失。離諸迷惑。不生怯劣惱悔之心。趣一切智入法界門。發廣大心增長諸度。成就諸佛無上菩提。捨世間趣入如來地。獲勝神通。諸佛之法常現在前。順一切智真實義境。何等為十。一者願常供養一切諸佛受生藏。二者發菩提心受生藏。三者觀諸法門勤修行受生藏。四者以深淨心普照三世受生藏。五者平等光明受生藏。六者生如來家受生藏。七者佛力光明受生藏。八者觀普智門受生藏。九者普現莊嚴受生藏。十者入如來地受生藏。善男子。云何名願常供養一切佛受生藏。善男子。菩薩初發心時作如是願。我當尊重恭敬供養一切諸佛。見佛無厭。於諸佛所常生愛樂。常起深信修諸功德恒無休息。是為菩薩為一切智始集善根受生藏。云何名發菩提心受生藏。善男子。此菩薩發阿耨多羅三藐三菩提心。所謂起大悲心。救護一切眾生故。起供養佛心。究竟承事故。起普求正法心一切無悋故。起廣大趣向心求一切智故。起慈無量心普攝眾生故。起不捨一切眾生心。被求一切智堅誓甲故。起無諂誑心得如實智故。起如說行心修菩薩道故。起不誑諸佛心守護一切佛大誓願故。起一切智願心盡未來化眾生不休息故。菩薩以如是等佛剎微塵數菩提心功德故得生如來家。是為菩薩第二受生藏。云何名觀諸法門勤修行受生藏。善男子。此菩薩摩訶薩起觀一切法門海心。起迴向一切智圓滿道心。起正念無過失業心。起一切菩薩三昧海清淨心。起修成一切菩薩功德心。起莊嚴一切菩薩道心。起求一切智大精進行修諸功德如劫火熾然無休息心。起修普賢行教化一切眾生心。起善學一切威儀修菩薩功德捨離一切所有住無所有真實心。是為菩薩第三受生藏。云何名以深淨心普照三世受生藏。善男子。此菩薩具清淨增上心。得如來菩提光。入菩薩方便海。其心堅固猶若金剛。背捨一切諸有趣生。成就一切佛自在力。修殊勝行。具菩薩根。其心明潔願力不動。常為諸佛之所護念。破壞一切諸障礙山。普為眾生作所依處。是為菩薩第四受生藏。云何名平等光明受生藏。善男子。此菩薩具足眾行普化眾生。一切所有悉皆能捨。住佛究竟淨戒境界。具足忍法成就諸佛法忍光明。以大精進趣一切智到於彼岸。修習諸禪得普門定。淨智圓滿。以智慧日明照諸法。得無礙眼見諸佛海。悟入一切真實法性。一切世間見者歡喜。善能修習如實法門。是為菩薩第五受生藏。云何名生如來家受生藏。善男子。此菩薩生如來家隨諸佛住。成就一切甚深法門。具三世佛清淨大願。得一切佛同一善根。與諸如來共一體性。具出世行白淨善法。安住廣大功德法門。入諸三昧見佛神力。隨所應化淨諸眾生。如問而對。辯才無盡。是為菩薩第六受生藏。云何名佛力光明受生藏。善男子。此菩薩深入佛力遊諸佛剎。心無退轉。供養承事菩薩眾會。無有疲厭。了一切法皆如幻起。知諸世間如夢所見。一切色相猶如光影。神通所作皆如變化。一切受生悉皆如影諸佛說法皆如谷響。開示法界咸令究竟。是為菩薩第七受生藏。云何名觀普智門受生藏。善男子。此菩薩住童真位。觀一切智。一一智門盡無量劫。開演一切菩薩所行。於諸菩薩甚深三昧心得自在。念念生於十方世界諸如來所。於有差別境入無差別定。於無差別法現有差別智。於無量境知無境界。於少境界入無量境。通達法性廣大無際。知諸世間悉假施設。一切皆是識心所起。是為菩薩第八受生藏。云何名普現莊嚴受生藏。善男子。此菩薩能種種莊嚴無量佛剎。普能化現一切眾生及諸佛身。得無所畏。演清淨法周流法界。無所障礙。隨其心樂普使知見。示現種種成菩提行。令生無礙一切智道。如是所作不失其時。而常在三昧毗盧遮那智慧之藏。是為菩薩第九受生藏。云何名入如來地受生藏。善男子。此菩薩悉於三世諸如來所受灌頂法。普知一切境界次第。所謂知一切眾生前際後際沒生次第。一切菩薩修行次第。一切眾生心念次第。三世如來成佛次第。善巧方便說法次第。亦知一切初中後際所有諸劫若成若壞名號次第。隨諸眾生所應化度。為現成道功德莊嚴。神通說法。方便調伏。是為菩薩第十受生藏。佛子。若菩薩摩訶薩於此十法修習增長圓滿成就。則能於一莊嚴中現種種莊嚴。如是莊嚴一切國土開導示悟一切眾生。盡未來劫無有休息。演說一切諸佛法海。種種境界。種種成熟。展轉傳來無量諸法。現不思議佛自在力。充滿一切虗空法界。於諸眾生心行海中而轉法輪。於一切世界示現成佛恒無間斷。以不可說清淨言音說一切法。住無量處通達無礙。以一切法莊嚴道場。隨諸眾生欲解差別而現成佛。開示無量甚深法藏。教化成就一切世間。爾時嵐毗尼林神。欲重明其義。以佛神力。普觀十方。而說頌言。</p>

<div class="lg regular"><div class='lg-row'>最上離垢清淨心　見一切佛無厭足</div>
<div class='lg-row'>願盡未來常供養　此明慧者受生藏</div>
<div class='lg-row'>一切三世國土中　所有眾生及諸佛</div>
<div class='lg-row'>悉願度脫恒瞻奉　此難思者受生藏</div>
<div class='lg-row'>聞法無厭樂觀察　普於三世無所礙</div>
<div class='lg-row'>身心清淨如虗空　此名稱者受生藏</div>
<div class='lg-row'>其心恒住大悲海　堅如金剛及寶山</div>
<div class='lg-row'>了達一切種智門　此最勝者受生藏</div>
<div class='lg-row'>大慈普覆於一切　妙行常增諸度海</div>
<div class='lg-row'>以法光明照羣品　此勇猛者受生藏</div>
<div class='lg-row'>了達法性心無礙　生於三世諸佛家</div>
<div class='lg-row'>普入十方法界海　此明智者受生藏</div>
<div class='lg-row'>法身清淨心無礙　普詣十方諸國土</div>
<div class='lg-row'>一切佛力靡不成　此不思議受生藏</div>
<div class='lg-row'>入深智慧<span class='corr'>已</span>自在　於諸三昧亦究竟</div>
<div class='lg-row'>觀一切智如實門　此真身者受生藏</div>
<div class='lg-row'>淨治一切諸佛土　勤修普化眾生法</div>
<div class='lg-row'>顯現如來自在力　此大名者受生藏</div>
<div class='lg-row'>久<span class='corr'>已</span>修行薩婆若　疾能趣入如來位</div>
<div class='lg-row'>了知法界皆無礙　此諸佛子受生藏</div>
</div><p>善男子。菩薩具此十法生如來家。為一切世間清淨光明。善男子。我從無量劫來得是自在受生解脫門。善財白言。聖者。此解脫門境界云何。答言。善男子。我先發願。願一切菩薩示受生時皆得親近。願入毗盧遮那如來無量受生海。以昔願力生此世界閻浮提中嵐毗尼園。專念菩薩何時下生。經於百年世尊果從兜率陀天而來生此。時此林中現十種相。何等為十。一者此園中地忽自平坦。坑坎塠阜悉皆不現。二者金剛為地眾寶莊嚴。無有瓦礫荊棘株杌。三者寶多羅樹周帀行列其根深植至於水際。四者生眾香芽現眾香藏。寶香為樹扶疎蔭暎。其諸香氣皆踰天香。五者諸妙華鬘寶莊嚴具行列分布處處充滿。六者園中所有一切諸樹皆自然開摩尼寶華。七者諸池沼中皆自生華。從地涌出周布水上。八者時此林中娑婆世界欲色所住天龍夜叉。乾闥婆。阿修羅。迦樓羅。緊那羅。摩睺羅伽。一切諸王。莫不來集合掌而住。九者此世界中所有天女乃至摩睺羅伽女。皆生歡喜各各捧持諸供養具。向畢洛叉樹前恭敬而立。十者十方一切諸佛臍中皆放光明。名菩薩受生自在燈。普照此林。一一光中悉現諸佛受生誕生所有神變及一切菩薩受生功德。又出諸佛種種言音。是為林中十種瑞相。此相現時諸天王等即知當有菩薩下生。我見此瑞歡喜無量。善男子。摩耶夫人出迦毗羅城入此林時。復現十種光明瑞相。令諸眾生得法光明。何等為十。所謂一切寶華藏光。寶香藏光。寶蓮華開演出真實妙音聲光。十方菩薩初發心光。一切菩薩得入諸地現神變光。一切菩薩修波羅蜜圓滿智光。一切菩薩大願智光。一切菩薩教化眾生方便智光。一切菩薩證於法界真實智光。一切菩薩得佛自在受生出家成正覺光。此十光明普照無量諸眾生心。善男子。摩耶夫人於畢洛叉樹下坐時。復現菩薩將欲誕生十種神變。何等為十。善男子。菩薩將欲誕生之時。欲界諸天天子天女。及以色界一切諸天。諸龍夜叉。乾闥婆。阿修羅。迦樓羅。緊那羅。摩睺羅伽。并其眷屬。為供養故悉皆雲集。摩耶夫人威德殊勝。身諸毛孔咸放光明。普照三千大千世界無所障礙。一切光明悉皆不現。除滅一切眾生煩惱及惡道苦。是為菩薩將欲誕生第一神變。又善男子。當爾之時。摩耶夫人腹中悉現三千世界一切形像。其百億閻浮提內各有都邑。各有園林。名號不同。皆有摩耶夫人於中止住。天眾圍繞。悉為顯現菩薩將生不可思議神變之相。是為菩薩將欲誕生第二神變。又善男子。摩耶夫人一切毛孔皆現如來往昔修行菩薩道時。恭敬供養一切諸佛。及聞諸佛說法音聲。譬如明鏡及以水中能現虗空日月星宿雲雷等像。摩耶夫人身諸毛孔亦復如是。能現如來往昔因緣。是為菩薩將欲誕生第三神變。又善男子。摩耶夫人身諸毛孔一一皆現如來往修菩薩行時。所住世界城邑聚落。山林河海眾生劫數。值佛出世。入淨國土。隨所受生壽命長短。依善知識修行善法。於一切剎在在生處摩耶夫人常為其母。如是一切於毛孔中靡不皆現。是為菩薩將欲誕生第四神變。又善男子。摩耶夫人一一毛孔顯現如來往昔修行菩薩行時。隨所生處色相形貌衣服飲食苦樂等事。一一普現分明辨了。是為菩薩將欲誕生第五神變。又善男子。摩耶夫人身諸毛孔。一一皆現世尊往昔修施行時。捨所難捨頭目耳鼻脣舌牙齒。身體手足血肉筋骨。男女妻妾城邑宮殿。衣服瓔珞金銀寶貨。如是一切內外諸物。亦見受者形貌音聲及其處所。是為菩薩將欲誕生第六神變。又善男子。摩耶夫人入此園時。其林普現過去所有一切諸佛入母胎時。國土園林衣服華鬘。塗香末香旛繒幢蓋。一切眾寶莊嚴之事。妓樂歌詠上妙音聲。令諸眾生普得見聞。是為菩薩將誕生時第七神變。又善男子。摩耶夫人入此園時。從其身出菩薩所住摩尼寶王宮殿樓閣。超過一切天龍夜叉乾闥婆。阿修羅。迦樓羅。緊那羅。摩睺羅伽。及諸人王之所住者。寶網覆上。妙香普覆。眾寶莊嚴。內外清淨。各各差別。不相雜亂。周帀徧滿嵐毗尼園。是為菩薩將誕生時第八神變。又善男子。摩耶夫人入此園時從其身出十不可說百千億那由他佛剎微塵數菩薩。其諸菩薩身形容貌相好光明。進止威儀神通眷屬。皆與毗盧遮那菩薩等無有異。悉共同時讚歎如來。是為菩薩將誕生時第九神變。又善男子。摩耶夫人將欲誕生菩薩之時。忽於其前從金剛際出大蓮華。名為一切寶莊嚴藏。金剛為莖。眾寶為鬚。如意寶王以為其臺。有十佛剎微塵數葉。一切皆以摩尼所成。寶網寶蓋以覆其上。一切天王所共執持。一切龍王降注香雨。一切夜叉王恭敬圍繞散諸天華。一切乾闥婆王出微妙音歌讚菩薩往昔供養諸佛功德。一切阿修羅王捨憍慢心稽首敬禮。一切迦樓羅王垂寶繒旛徧滿虗空。一切緊那羅王歡喜瞻仰歌詠讚歎菩薩功德。一切摩睺羅伽王皆主歡喜歌詠讚歎。普雨一切寶莊嚴雲。是為菩薩將誕生時第十神變。善男子。嵐毗尼園示現如是十種相<span class='corr'>已</span>。然後菩薩其身誕生。如虗空中現淨日輪。如高山頂出於慶雲。如密雲中而耀電光。如夜闇中而然大炬。爾時菩薩從母脇生身相光明亦復如是。善男子。菩薩爾時雖現初生。悉<span class='corr'>已</span>了達一切諸法如夢如幻。如影如像。無來無去。不生不滅。善男子。當我見佛於此四天下閻浮提內嵐毗尼園示現初生種種神變時。亦見如來於三千大千世界百億四天下閻浮提內嵐毗尼園中示現初生種種神變。亦見三千大千世界一一塵中無量佛剎。亦見百佛世界千佛世界乃至十方一切世界一一塵中無量佛剎。如是一切諸佛剎中皆有如來示現受生種種神變。如是念念常無間斷。時善財童子白彼神言。大天得此解脫其<span class='corr'>已</span>久如。答言。善男子。乃往古世過億佛剎微塵數劫。復過是數。時有世界名為普寶。劫名悅樂。八十那由他佛於中出現。其第一佛名自在功德幢。十號具足。彼世界中有四天下名妙光莊嚴。其四天下閻浮提中有一王都。名須彌莊嚴幢。其中有王名寶燄眼。其王夫人名曰喜光。善男子。如此世界摩耶夫人為毗盧遮那如來之母。彼世界中喜光夫人為初佛母亦復如是。善男子。其喜光夫人將欲誕生菩薩之時。與二十億那由他采女詣金華園。園中有樓名妙寶峯。其邊有樹名一切施。喜光夫人攀彼樹枝而生菩薩。諸天王眾各持香水共以洗沐。時有乳母名為淨光。侍立其側。既洗沐<span class='corr'>已</span>。諸天王眾授與乳母。乳母敬受生大歡喜。即得菩薩普眼三昧。得此三昧<span class='corr'>已</span>。普見十方無量諸佛。復得菩薩於一切處示現受生自在解脫。如初受胎識速疾無礙。得此解脫故。見一切佛乘本願力受生自在亦復如是。善男子。於汝意云何。彼乳母者豈異人乎。我身是也。我從是來念念常見毗盧遮那佛示現菩薩受生海調伏眾生自在神力。如見毗盧遮那佛乘本願力念念於此三千大千乃至十方一切世界微塵之內皆現菩薩受生神變。見一切佛悉亦如是。我皆恭敬承事供養。聽所說法。如說修行。時嵐毗尼林神。欲重宣此解脫義。承佛神力。普觀十方。而說頌言。</p>

<div class="lg regular"><div class='lg-row'>佛子汝所問　諸佛甚深境　汝今應聽受</div>
<div class='lg-row'>我說其因緣　過億剎塵劫　有劫名悅樂</div>
<div class='lg-row'>八十那由他　如來出興世　最初如來號</div>
<div class='lg-row'>自在功德幢　我在金華園　見彼初生日</div>
<div class='lg-row'>我時為乳母　智慧極聰利　諸天授與我</div>
<div class='lg-row'>菩薩金色身　我時疾捧持　諦觀不見頂</div>
<div class='lg-row'>身相皆圓滿　一一無邊際　離垢清淨身</div>
<div class='lg-row'>相好以莊嚴　譬如妙寶像　見<span class='corr'>已</span>自欣慶</div>
<div class='lg-row'>思惟彼功德　疾增眾福海　見此神通事</div>
<div class='lg-row'>發大菩提心　專求佛功德　增廣諸大願</div>
<div class='lg-row'>嚴淨一切剎　滅除三惡道　普於十方土</div>
<div class='lg-row'>供養無數佛　修行本誓願　救脫眾生苦</div>
<div class='lg-row'>我於彼佛所　聞法得解脫　億剎微塵數</div>
<div class='lg-row'>無量劫修行　劫中所有佛　我昔曾供養</div>
<div class='lg-row'>護持其正法　淨此解脫海　億剎微塵數</div>
<div class='lg-row'>過去十力尊　盡持其法輪　增明此解脫</div>
<div class='lg-row'>我於一念頃　見此剎塵中　一一有如來</div>
<div class='lg-row'>所淨諸剎海　剎內悉有佛　園中示誕生</div>
<div class='lg-row'>各現不思議　廣大神通力　或見不思議</div>
<div class='lg-row'>億剎諸菩薩　住於天宮上　將證佛菩提</div>
<div class='lg-row'>無量剎海中　諸佛現受生　說法眾圍繞</div>
<div class='lg-row'>於此我皆見　一念見億剎　微塵數菩薩</div>
<div class='lg-row'>出家趣道場　示現佛境界　我見剎塵內</div>
<div class='lg-row'>無量佛成道　各現諸方便　度脫苦眾生</div>
<div class='lg-row'>一一微塵中　諸佛轉法輪　悉以無盡音</div>
<div class='lg-row'>普雨甘露法　億剎微塵數　一一剎塵內</div>
<div class='lg-row'>悉見於如來　示現般涅槃　如是無量剎</div>
<div class='lg-row'>如來示誕生　而我悉分身　現前興供養</div>
<div class='lg-row'>不思議剎海　無量趣差別　我悉現其前</div>
<div class='lg-row'>雨於大法雨　佛子我知此　難思解脫門</div>
<div class='lg-row'>無量億劫中　稱揚不可盡</div>
</div><p>善男子。我唯知此菩薩於無量劫徧一切處示現受生自在解脫。如諸菩薩摩訶薩能以一念為諸劫藏觀一切法。以善方便而現受生。周徧供養一切諸佛。究竟通達一切佛法。於一切處皆現受生。一切佛前。坐蓮華座。知諸眾生應可度時。為現受生方便調伏。於一切剎現諸神變。猶如影像悉現其前。我當云何能知能說彼功德行。善男子。此迦毗羅城有釋種女名曰瞿波。汝詣彼問。菩薩云何於生死中教化眾生。時善財童子頂禮其足。繞無數帀。殷勤瞻仰。辭退而去。</p>
</div>
<div class='div-commentary'><p style="margin-left:1em">此下第九嵐毗尼林神寄善慧地。善慧地者謂成就微妙四無礙辯。能徧十方善說法故。此園林乃生佛之處。表九地當得受職生佛家故。時善財童子。聞前解脫門。憶念修習了達增長依教趣求。至嵐毗尼林妙德神所。見在一切寶莊嚴樓閣中坐師子座。為諸天眾說受生海經。令其皆得生如來家。善財見<span class='corr'>已</span>。致敬陳<span class='corr'>已</span>發心。諮問生如來家。彼神即授<span class='corr'>己</span>法界。答言。善男子。菩薩有十種受生藏。若菩薩成就此十法。則得生如來家。此正酬其問。初有五行半經。歎此法殊勝。次下徵云。何等為十。次列其名曰。一者願常供養一切諸佛受生藏。二者發菩提心受生藏。三者觀諸法門勤修受生藏。四者以深淨心普照三世受生藏。五者平等光明受生藏。六者生如來家受生藏。七者佛力光明受生藏。八者觀普智門受生藏。九者普現莊嚴受生藏。十者入如來地受生藏。此列十種受生藏名。其義<span class='corr'>已</span>收六位因果。一當十信。二即十住。三通行向。四是初地。五從二地至七地。六七二門皆八地。八即九地。九當十地。十即等覺入如來地。疏雖豎配六位。其實圓融終始通收。故前歎云成就此法則得生如來家。義顯因果交徹故。次先長行一一釋義。十段并結有六十八行經。并下重頌有十偈。通釋法門之義。下牒立其名云。菩薩具此十法生如來家。為一切世間清淨光明。此牒答問義。次立法門之名。云我從無量劫來。得自在受生解脫門。此指前法立目。言自在受生者。以機感便現。無所擁礙故。次下善財白言。聖者此解脫門境界云何。此問解脫境界。下答即顯法門業用。云善男子。我先發願。願一切菩薩示受生時皆得親近。願入毗盧遮那如來無量受生海。以昔願力生此世界閻浮提中嵐毗尼園。專念菩薩何時下生。此明依願受生。自生此園以來。經於百年。世尊果從兜率天而來生此。未生之前。我覩見此林中先現十種瑞。有十六行零經。敘其瑞相。結云。此瑞現時諸天即知當有菩薩下生。我觀此瑞歡喜無量。次菩薩未生之時摩耶夫人出迦毗羅城入此林時。復現十種瑞相。有八行半經。敘摩耶入林之瑞。次摩耶夫人於畢洛叉樹下。將欲誕生菩薩之時。復現十種神變。其十種神變者。一菩薩將誕生時欲色諸天八部神等皆集園中。備獻供養。二摩耶夫人腹中悉現三千世界一切形像。萬億閻浮各有園林。一一皆有夫人。於中將生菩薩之瑞。三夫人一切毛孔。皆現如來往昔供佛聞法之事。四夫人身諸毛孔一一皆現如來往昔修行所住之處。及值佛出世劫數壽命長短。所依知識修行善法。在在生處摩耶夫人常為其母。五摩耶夫人一一毛孔。現如來往昔修行時隨所生處色相形貌苦樂等事。六摩耶身諸毛孔皆現如來往昔修行捨頭目髓腦身體血肉及國城妻妾等事。七摩耶夫人入此園時其林普現過去諸佛入母胎時莊嚴等事。八摩耶夫人入此園時從其身出菩薩所住宮殿等事。九摩耶夫人入此園時身出十不可說佛剎微塵數菩薩同時讚歎。十摩耶夫人將欲誕生菩薩之時忽於其前從金剛際出大蓮華。眾寶莊嚴。天王執持。八部神等各興供養。此上見菩薩將欲降生先現之瑞。有五十行經。歷敘其事。向下正覩誕生之事。云嵐毗尼園現是事<span class='corr'>已</span>。然後菩薩其身誕生。如虗空中現淨日輪。如高山頂出於慶雲等相。菩薩從母脇生。身相光明亦復如是。當我見佛於此閻浮嵐毗尼園生時。亦見三千界內百億四天下閻浮內示現初生。乃至亦見於十方一切世界一一塵中一一剎中皆現受生種種神變。念念不斷。有十一行半經。敘遍一切處現生之事。上答解脫境界。顯其業用。下問發心久近。善財白彼神言。大天得此解脫其<span class='corr'>已</span>久如。答言。乃往古世過億佛剎微塵數劫。復過是數有世界名普寶。劫名悅樂。彼世界中有四天下。閻浮提中有一王都。名須彌莊嚴幢。其中有王名寶燄眼。其王夫人名曰喜光。如此世界摩耶夫人為毗盧遮那之母。彼世界中喜光夫人為初佛母亦復如是。善男子。其喜光夫人將欲誕生菩薩之時詣彼華園。園中有樹。名一切施。喜光攀彼樹枝而生菩薩。時有乳母名為淨光。侍立其側。諸天授與乳母。乳母敬受生大歡喜。即得菩薩普眼三昧。普見十方無量諸佛一切處自在受生解脫。得此解脫故。見一切佛乘本願力受生自在。善男子。彼乳母者豈異人乎。我身是也。不會夫人者。顯今夫人即昔佛之母也。我自是來念念常見毗盧遮那佛。示現菩薩受生海自在神力。此上有二十一行零經。敘往昔得解脫因緣。以顯法根深。下嵐毗尼神重宣其義而說頌言。有二十三偈。頌往昔因緣。下謙<span class='corr'>己</span>推勝云。我唯知此菩薩於無量劫徧一切處示現受生自在解脫而<span class='corr'>已</span>。如諸菩薩以一念為諸劫藏。乃至於一切趣皆現受生。調伏眾生諸神變事。我何能知。乃指後友云。此迦毗羅城有釋種女。名曰瞿波。汝可往問。當為汝說。時善財童子。瞻仰作禮辭退而去。</p>
</div></div>
<p class='juan'>大方廣佛華嚴經綱要卷第七十四</p></div></div>
</div><!-- end of div[@id='body'] -->
</body></html>