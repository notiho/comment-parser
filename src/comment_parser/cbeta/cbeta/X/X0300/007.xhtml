<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經纂註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu12' />大佛頂如來密因修證了義諸菩薩萬行首楞嚴經纂註卷第七</p><p class="byline">唐　天竺沙門　般剌密諦　譯</p><p class="byline">唐　烏萇國沙門彌伽釋迦譯語</p><p class="byline">唐菩薩戒弟子前正議大夫同中書門下平章事清河房融筆受</p><p class="byline">明　檇李沙門　真界　纂註</p>
<div class='div-orig'><p>阿難汝問攝心我今先說<span class='note-inline'>(至)</span>一切魔事云何發生。</p>
</div>
<div class='div-commentary'><p style="margin-left:1em">結示攝心遠魔之要也。蓋內攝遠魔之要。以戒為先。故先說妙門。言求菩薩道要先持四律者。四律為本。餘戒為末。故四律潔淨。而枝葉不生也。心三口四生必無因者。謂婬殺盜妄之念。乃生貪瞋癡等之因。故四律淨。而七支欲生無因也。言魔事不生者。謂魔由妄念而有。緣想而生。四事不遺。妄心<span class='corr'>已</span>息。不緣外境。現業<span class='corr'>已</span>違。故一切魔事不復發生。正定由斯而可入矣。</p>
</div>
<div class='div-orig'><p>若有宿習不能滅除<span class='note-inline'>(至)</span>坐寶蓮華所說心呪。</p>
</div>
<div class='div-commentary'><p style="margin-left:1em">現業易制。自行可違。宿習難除。必假神力。今夫行人。好正而固邪。欲潔而偏染。不教而能。不願而為。隱然若有驅䇿而不能自<span class='corr'>已</span>者。宿習之使也。德隆而福鄙。行善而身凶。多障多冤。數病數惱。綿然若有機緘而不能自釋者。宿習之召也。茲非一生一劫之緣。乃無始來念念受熏者。自非神力。莫能脫之。故教誦持神呪也。摩訶薩怛多般怛囉。此云大白傘葢。即藏心也。量廓沙界曰大。體絕妄染曰白。用覆一切曰傘葢。神呪從此流演。故名心呪。無見頂者。示頂法不可以見見也。然前說定慧。破煩惱障。復明戒學。以止罪業。今說神呪。能破宿殃。兼除報障。三障苟亡。不證何待。</p>
</div>
<div class='div-orig'><p>且汝宿世與摩登伽<span class='note-inline'>(至)</span>揚於順風有何艱險。</p>
</div>
<div class='div-commentary'><p style="margin-left:1em">此證神呪能消宿習也。登伽婬質。猶能速證。聲聞道器。固易冥資。云何。合作何況。愛心永脫。指初聞呪得阿那含也。成阿羅漢。指前文殊簡圓通後也。若爾。由聞法故方成無學。何為神力冥資耶。良以密承呪力。顯藉法音。內資外熏。乃能速證。若但因呪而不因法者。何故前云性比丘尼聞說偈<span class='corr'>已</span>成阿羅漢。譬如下。塵譬宿習。風如神呪。順風揚塵。散之則易。誦呪除習。脫之匪難。</p>
</div>
<div class='div-orig'><p>若有末世欲坐道場<span class='note-inline'>(至)</span>放大悲光來灌其頂。</p>
</div>
<div class='div-commentary'><p style="margin-left:1em">明結界建立道場之前方便也。師者人之模範。正邪所自出。故不遇第一真僧。則律儀不得成就。誦呪百八。表滅百八煩惱也。</p>
</div>
<div class='div-orig'><p>阿難如是末世清淨比丘<span class='note-inline'>(至)</span>摩頂安慰令其開悟。</p>
</div>
<div class='div-commentary'><p style="margin-left:1em">前云求佛灌頂。今佛現身。名為感應。既得感應。心必開悟也。</p>
</div>
<div class='div-orig'><p>阿難白佛言世尊<span class='note-inline'>(至)</span>合佛世尊清淨軌則。</p>
</div>
<div class='div-commentary'><p style="margin-left:1em">陳開悟以問結壇軌則也。言自知修證等者。知攝心遠魔。呪力冥資。聖果可期也。</p>
</div>
<div class='div-orig'><p>佛告阿難若末世人<span class='note-inline'>(至)</span>合土成泥以塗場地。</p>
</div>
<div class='div-commentary'><p style="margin-left:1em">此示結壇塗地之法也。雪山牛乳。純是醍醐。所有茹退。最為香潔。但和一味旃檀。即可塗地。苟無此者。即取深淨黃土。和上十香之粉成泥。以塗場地。</p>
</div>
<div class='div-orig'><p>方圓丈六為八角壇<span class='note-inline'>(至)</span>燒令煙盡享佛菩薩。</p>
</div>
<div class='div-commentary'><p style="margin-left:1em">此示結壇鋪設供養之法也。蓋壇中施設。意在勝境攝心。使無異緣。專心道業也。所陳供養。諸佛菩薩不食此食。為令福增示現而食。令修行者福慧具足。如佛受純陀最後供養。令其具足檀波羅蜜。此亦如是。故須供養。</p>
</div>
<div class='div-orig'><p>令其四外徧懸幡華<span class='note-inline'>(至)</span>使其形影重重相涉。</p>
</div>
<div class='div-commentary'><p style="margin-left:1em">此示中外懸設之法也。當陽正位盧舍那等。寂場真主也。彌勒。當來真主也。阿閦居東。彌陀居西。智悲真主也。諸大變化觀音形像。上同下合真主也。金剛藏常領金剛護持呪人。伏魔斷障真主也。門側左右釋梵等眾。有力外護也。末法修行。凡賴於此。一有所闕。必不成就。烏芻火頭金剛。藍地迦。青面金剛。軍茶利。金剛異號也。毗俱胝。亦大神變等。毗盧神變經稱左邊毗俱胝三目持鬟髻是也。頻那夜迦。即豬頭象鼻二使者。上下之鏡方面相對。使其形影重重相涉者。意示事事無礙之相。欲令契此以修法界大行也。能修法界大行。則一華一香徧供塵剎。一行一相充擴無窮。則此上下施設非苟然也。</p>
</div>
<div class='div-orig'><p>於初七中至誠頂禮<span class='note-inline'>(至)</span>身心明淨猶如瑠璃。</p>
</div>
<div class='div-commentary'><p style="margin-left:1em">凡所蘄嚮。以皈依三寶。為最初方便。故初七日至誠頂禮如來菩薩羅漢名號。所以假其不思議力發行助道也。然非願力無以持之。故第二七日依毗尼教專心發願也。行願堅強。則得大勇猛。故第三七日時無間歇一向誦持神呪。遂能以精誠感格進力克功也。鏡交光處。則生佛智照感應道交也。身心明淨。謂宿習緣障纖悉蕩盡。此感應克功事也。</p>
</div>
<div class='div-orig'><p>阿難若此比丘本受戒師<span class='note-inline'>(至)</span>汝問道場建立如是。</p>
</div>
<div class='div-commentary'><p style="margin-left:1em">得須陀洹者。謂得入聖流也。然壇法行相。此土末世行之惟艱。然所誦呪。下文亦許不入道場。故使有緣隨器受益。</p>
</div>
<div class='div-orig'><p>阿難頂禮佛足而白佛言<span class='note-inline'>(至)</span>放光如來宣說神呪。</p>
</div>
<div class='div-commentary'><p style="margin-left:1em">昔阿難密承呪力。得解婬難。故曰冥獲未聞。今乃重請顯說。意在悲救此會及當來也。</p>
</div>
<div class='div-orig'><p class="dharani">南無薩怛他蘇伽多耶<span class='note-inline'>(至)</span>莎婆訶<span class='note-inline'>(四百二十七)</span></p>
</div>
<div class='div-commentary'><p style="margin-left:1em">呪。謂呪詛。亦曰呪願。佛以此語詛願眾生。生善滅惡。革凡成聖。若蜾蠃之呪螟蛉也。亦是密詮首楞嚴義。與前顯說力用無殊。但被物之異耳。有云。顯說令解則生慧。密說令誦則生福。一往如之。</p>
</div>
<div class='div-orig'><p>阿難是佛頂光聚<span class='note-inline'>(至)</span>經恒沙劫終不能盡。</p>
</div>
<div class='div-commentary'><p style="margin-left:1em">呪心者。即大白傘葢。廣大無染。周覆法界。如來藏心祕密法門也。惟其廣大周覆為如來藏。故持之因之。即能出生諸佛成無上覺。降魔應化。㧞濟羣苦。及餘功德。經恒沙劫說不能盡也。地獄餓鬼等。略舉八難之四。冤憎愛別等。略舉八苦之四。灌頂經。大橫有九。小橫無數。攝受親因者。攝諸有緣也。</p>
</div>
<div class='div-orig'><p>亦說此呪名如來頂<span class='note-inline'>(至)</span>遠諸魔事無有是處。</p>
</div>
<div class='div-commentary'><p style="margin-left:1em">上顯如來境界。此明亦攝漸修。下顯持呪之益也。</p>
</div>
<div class='div-orig'><p>阿難若諸世界隨所國土<span class='note-inline'>(至)</span>皆領深恩常加守護。</p>
</div>
<div class='div-commentary'><p style="margin-left:1em">火不能燒等。即所謂救護世間得大無畏也。以誦呪利彼。故諸惡鬼王皆領深恩而恒守護。金銀入藥。或能發毒。</p>
</div>
<div class='div-orig'><p>阿難當知是呪常有<span class='note-inline'>(至)</span>周徧了知得無疑惑。</p>
</div>
<div class='div-commentary'><p style="margin-left:1em">即所謂成就眾生出世間智也。精心陰速等。謂精心陰資。速發神識。神識通明。則能記憶了知八萬四千恒河沙劫之事得無疑惑也。</p>
</div>
<div class='div-orig'><p>從第一劫乃至後身<span class='note-inline'>(至)</span>貧窮下賤不可樂處。</p>
</div>
<div class='div-commentary'><p style="margin-left:1em">第一劫者。發心修行之初時也。洎至菩薩最後身時。於其中間不落雜類。或生人中。亦非貧賤。以持尊勝法。故身尊勝也。</p>
</div>
<div class='div-orig'><p>此諸眾生縱其自身<span class='note-inline'>(至)</span>不持齋戒自成齋戒。</p>
</div>
<div class='div-commentary'><p style="margin-left:1em">此明前讀誦書寫供養神呪之益也。謂不作有為之業。自獲無漏之福。舉惡义者。喻眾生。諸佛功德。三法同聚也。是故下。以摩登得果推之不誣。然持之須得其人。故前言一不清淨多不成就。後言如法持戒必得心通。行人審之。勿徒希覬也。</p>
</div>
<div class='div-orig'><p>阿難是善男子持此呪時<span class='note-inline'>(至)</span>悉皆滅除更無毫髮。</p>
</div>
<div class='div-commentary'><p style="margin-left:1em">此明持呪能消罪業也。未受時者。未持呪時也。比丘四棄。即殺盜婬妄四根本重罪。梵語波羅夷。此云棄。謂犯此者。永棄佛法邊外。猶如死屍。大海不受也。比丘尼復加四棄。曰觸<span class='corr'>八</span>覆隨。即第五不得染心男身相觸。第六不得染心男捉手。捉衣。入屏處。屏處共立。共語。共行。身相倚。相期等。八事。第七不得覆他重罪。第八不得隨舉大僧供給衣食。即為僧所舉未與作共住法者不得隨彼也。通上故名八棄。僧所舉者。即舉訐之義也。</p>
</div>
<div class='div-orig'><p>阿難若有眾生<span class='note-inline'>(至)</span>一切災厄悉皆消滅。</p>
</div>
<div class='div-commentary'><p style="margin-left:1em">雜形。謂鬼畜等類。支提。云可供養處。即淨剎之通稱也。脫闍。云幢。</p>
</div>
<div class='div-orig'><p>阿難在在處處國土眾生<span class='note-inline'>(至)</span>諸惡災祥永不能入。</p>
</div>
<div class='div-commentary'><p style="margin-left:1em">天反時。物逆理。皆所以為災。而反之逆之。職由乎人。天與物應之而<span class='corr'>已</span>。所謂災變惡星。則應人之災惡者也。八萬四千。應眾生煩惱業也。二十八。則四方之紀。八。則五行之經。及羅計孛也。順則福應。逆則災應。所謂惠迪吉。從逆凶也。能生災異者。亦應其逆而<span class='corr'>已</span>。如彗孛飛流。為應同分。非星之為也。今以呪力叶乎百順。故惡變悉滅於天。災祥不入其境。祥。吉凶先兆也。</p>
</div>
<div class='div-orig'><p>是故如來宣示此呪<span class='note-inline'>(至)</span>十方如來便為妄語。</p>
</div>
<div class='div-commentary'><p style="margin-left:1em">心通者。據前所說不出三義。一者證果。即端坐百日。有利根者。不起於座。得須陀洹也。二者發解。謂縱其身心聖果未成。決定自知成佛不謬。三者宿命。謂是人應時心能記憶八萬四千恒河沙劫。周徧了知得無疑惑。</p>
</div>
<div class='div-orig'><p>說是語<span class='corr'>已</span>會中無量<span class='note-inline'>(至)</span>得成菩提永無魔事。</p>
</div>
<div class='div-commentary'><p style="margin-left:1em">風師行風風王主風。此與無色天繼地祇舉者。前舉梵釋。方及三天。後舉地水。未盡風火。故終舉風神以該四大。舉無色以該三界也。</p>
</div>
<div class='div-orig'><p>爾時八萬四千那由他<span class='note-inline'>(至)</span>恒令此人所作如願。</p>
</div>
<div class='div-commentary'><p style="margin-left:1em">以上羣靈。皆獲本妙心。住首楞嚴。能建大義。示現菩薩諸天鬼神等像。護持行人耳。而言以寶杵碎首者。夫大聖之訓物也。或用攝受。或行折伏。羣邪之屏跡也。或感其惠。或畏其威。惟此二途。咸令得度。今行折伏。俾畏其威。若涅槃殺一闡提。法華破諸惱亂。僊預之誅淨行。滿足之僇眾生。皆由住無緣慈。得一子地。乃能如是耳。經文從第四卷中。請入華屋以來。齊此通名修道分。下文別起。名證果分也。蓋證果分中。廣示修證地位者。良以位有因果。惑有麤細。智有明昧。斷有淺深。證有分滿。用有優劣。苟昧斯旨。非真修行。故歷五十七位。漸入漸深。不同外道天魔都無位次。若不預辨。涉進乖源。既昧斷證。錯認少得便以為足。墮增上慢。事非輕小。故須明示。免招大過也。</p>
</div>
<div class='div-orig'><p>阿難即從座起頂禮佛足<span class='note-inline'>(至)</span>佇佛慈音瞪瞢瞻仰。</p>
</div>
<div class='div-commentary'><p style="margin-left:1em">敘昔陳益。請問修證地位也。得正熏修等者。謂依悟而修。顯密相濟。戒定齊資。故得身心快然。獲大饒益也。聖位極果。曰涅槃。初因。曰乾慧。自乾慧入信住行向及四加行。為四十四心。行與回向加行。目曰修行。復進十地。名入地中。是為初證。至十一地。名為等覺。猶是分證。及到涅槃。名為妙覺。乃極證也。凝視曰瞪。冥心曰瞢。然阿難但問修證地位。而如來下文。先明覺性。次辨迷妄。後示漸次者蓋謂妙性圓明。本絕凡聖。亦無修證。因迷有妄。顛倒遂生。然後滅妄名真。始有修證地位。是以次辨迷倒。言生滅名妄。後示漸次。示滅妄名真。由是故有修證地位也。</p>
</div>
<div class='div-orig'><p>爾時世尊讚阿難言<span class='note-inline'>(至)</span>及大涅槃二轉依號。</p>
</div>
<div class='div-commentary'><p style="margin-left:1em">懸示。即為修三摩地求大乘者先示。使無錯認誤墮也。無上。謂所示修進聖位。無法可上也。正修行路。即下五十五位。乃修行者之正路也。刳心。謂刳除雜想。虗心受教。生滅。真妄。菩提。涅槃。皆所謂諸名相也。妙性之中。本來圓離。由迷妄相因。故有修有證。於是轉不覺而依菩提。轉生死而依涅槃。名二轉依號也。</p>
</div>
<div class='div-orig'><p>阿難汝今欲修真三摩地<span class='note-inline'>(至)</span>斯則如來真三摩地。</p>
</div>
<div class='div-commentary'><p style="margin-left:1em">此牒前問。而先令識妄知真也。夫欲修三摩地詣大涅槃。先當識此倒妄無因。倒妄不生。即是如來真三摩地。所謂知幻即離。離幻即覺也。果能識妄本空。知真本淨。依之修行。倒因可除。涅槃可詣矣。</p>
</div>
<div class='div-orig'><p>阿難云何名為眾生顛倒<span class='note-inline'>(至)</span>建立世界及諸眾生。</p>
</div>
<div class='div-commentary'><p style="margin-left:1em">將明眾生顛倒。此先明二顛倒之所起也。由性下二句。明真本無生。因明下二句。明因妄有生。從畢下二句。明依真起妄。此有下四句。明妄法無因無本。本此下三句。結明世界眾生所起。由性明心性明圓故者。牒上以明本無世界及諸眾生也。因迷本明。即無相處妄見世界及諸眾生。則世界眾生由妄見生。故云因明發性性妄見生。諸法既由迷心妄生。是依無相真成有相妄。故云從畢竟無成究竟有。然此能有無明。所有諸法。既從妄有。本無有因為其所因。故云非因所因。又此能住無明。所住諸法。元無有本。故云了無根本。然則諸法既從畢竟無而成有。即是從無住本立一切法。故云本此無住建立世界及諸眾生。此即起信無明為因生三細也。迷本圓明。即無明業相。因明發性。即轉現二相。明即轉相。所發世界眾生之性。即是現相。</p>
</div>
<div class='div-orig'><p>迷本圓明是生虗妄<span class='note-inline'>(至)</span>由是故有眾生顛倒。</p>
</div>
<div class='div-commentary'><p style="margin-left:1em">此明迷真逐妄。以成眾生顛倒也。迷本下二句。明依真起妄。妄性下二句。明妄無實。將欲下三句。明復本不知其要。非真下二句。例顯向外馳求。非生下八句。正明顛倒之相。由是下二句。結成眾生顛倒。迷本圓明是生虗妄等者。謂諸妄法。迷本明生。元無自體。非有所依。若了無依無體。直下便是真心。所謂顛倒不生。斯則如來真三摩地。豈真妄有二哉。因其不了。擬欲反妄復真。則真妄二矣。故曰<span class='corr'>已</span>非真真如性。何況非真求復宛成非相。既不能了妄即真。由是則依法生心。由心住法。故云展轉發生。以生住心法皆妄。故云非也。依法生心。即境界為緣。生智相。相續相也。由心住法。即由上二相。復起執取。計名字相也。心法相生。即是生力發明。此四皆惑。熏以成業。即起業相也。因有感業。生滅相續。即業繫苦相也。以有惑業苦三。故成眾生顛倒。即起信境界為緣長六麤也。</p>
</div>
<div class='div-orig'><p>阿難云何名為世界顛倒<span class='note-inline'>(至)</span>變化眾生成十二類。</p>
</div>
<div class='div-commentary'><p style="margin-left:1em">此約世界顛倒。成十二類生也。是有所有分段妄生等。因能有無明。故有東西南北之分段。指此分段名之為界。然則界相既從妄立。何有所因。故云非因所因。住惟妄住。故云無住所住。既非真性常住。則有過現未來遷流不住。三世成矣。以世涉方。以方涉世。和合相涉。俱成十二。所以眾生正報亦成十二也。前第四卷中。方世相涉。加流變三疊。彼對依報顯於正報六根功德各千二百。此中相涉。以正從依。故約世界明十二類生也。</p>
</div>
<div class='div-orig'><p>是故世界因動有聲<span class='note-inline'>(至)</span>窮十二變為一旋復。</p>
</div>
<div class='div-commentary'><p style="margin-left:1em">此呈上以明十二類生輪轉之所因也。然念動想生。本無先後。但言不頓彰。故相因而說。因動有聲等者。謂由內心一念妄動。則聞外有聲相。心既生矣。諸法齊生。故色香及見聞等皆生也。既根塵相織為六亂妄想而成業性。則十二類生由此妄想輪轉不息矣。是故下。牒結上文。聲香味觸。牒結六亂妄想。窮十二變為一旋復。牒結十二區分由此輪轉。蓋謂窮十二類生遷變。是一六亂妄想旋復故云十二區分由此輪轉。旋復。即輪轉也。</p>
</div>
<div class='div-orig'><p>乘此輪轉顛倒相故<span class='note-inline'>(至)</span>若非有想若非無想。</p>
</div>
<div class='div-commentary'><p style="margin-left:1em">此乘上想因業果。總明十二類生也。以顛倒是想因。輪轉即業果故。然此猶就總相明十二類生。下就別相。則輪迴有虗妄雜染等別。顛倒有動欲等之分也。</p>
</div>
<div class='div-orig'><p>阿難由因世界虗妄輪迴<span class='note-inline'>(至)</span>魚鳥龜蛇其類充塞。</p>
</div>
<div class='div-commentary'><p style="margin-left:1em">卵惟想生。虗妄即想也。以虗想故。輪迴卵生。想體輕舉。名動顛倒。卵以氣交。名和合氣成。想多升沈。名飛沈亂想。故卵生飛沈之類。成於八萬四千飛沈亂想也。諸類妄想各八萬四千者。各由八萬四千煩惱感變也。羯邏藍。云凝滑。入胎初位。胎卵未分之相也。</p>
</div>
<div class='div-orig'><p>由因世界雜染輪迴<span class='note-inline'>(至)</span>人畜龍僊其類充塞。</p>
</div>
<div class='div-commentary'><p style="margin-left:1em">胎因情有。雜染即情也。以雜染故。輪迴胎生。情生於愛。名欲顛倒。胎以精交。名和合滋成。情有偏正。名橫豎亂想。故感人畜橫豎之類。遏蒲曇。云皰。即胎卵漸分之相也。虗妄雜染執著留礙等。有情皆具。但隨偏重者感類耳。四生者。依殻而起曰卵生。含藏而出曰胎生。假潤而興曰溼生。無而忽有曰化生。如是四生。由內心思業為因。外殻胎藏溼潤為緣。藉緣多少而成次第。卵生具四。所以先說。胎生具三。溼生具二。化生唯一。此依瑜伽所解。</p>
</div>
<div class='div-orig'><p>由因世界執著輪迴<span class='note-inline'>(至)</span>含蠢蝡動其類充塞。</p>
</div>
<div class='div-commentary'><p style="margin-left:1em">溼以合感。執著即合也。以執著故。輪迴溼生。合由愛滯。觸境趣附。名趣顛倒。溼以陽生。名和合煖成。所趣無定。名翻覆亂想。故感蠢蝡翻覆之類。蔽尸。云輭肉。溼生初相也。既不入胎。故無前二位矣。十生皆本於婬欲。起於情想。以迷情愈妄。故化理愈乖。以至蕩為空散。頑為木石。妄末雖殊。妄本一也。</p>
</div>
<div class='div-orig'><p>由因世界變易輪迴<span class='note-inline'>(至)</span>轉蛻飛行其類充塞。</p>
</div>
<div class='div-commentary'><p style="margin-left:1em">化以離應。變易。即離也。以變易故。輪迴化生。離此托彼。名假顛倒。觸類而變。名和合觸成。轉故趣新。名新故亂想。故感報亦爾。蛻。脫故趣新也。如蟲為蝶。則轉行為飛。如雀為蛤。則蛻飛為潛。凡以不同形而相禪。皆轉蛻也。羯南。云硬肉。蛻即成體。無輭相也。自下皆稱羯南者。諸類通稱止此。若第五鉢羅奢佉曰成形。則各隨狀貌。非通稱也。</p>
</div>
<div class='div-orig'><p>由因世界留礙輪迴<span class='note-inline'>(至)</span>休咎精明其類充塞。</p>
</div>
<div class='div-commentary'><p style="margin-left:1em">事日月水火。和合光明。堅執不捨。障隔不通。故名留礙。亦名障顛倒也。精明顯著。因此受生。故名色相。星辰日月。吉者為休。凶者為咎。至於爝火蚌珠。皆是此類。又一切精明神物。皆精耀也。其想<span class='corr'>已</span>結成精耀。故但有色而<span class='corr'>已</span>。涅槃云八十神。皆因留礙想元成此精耀。此雖至精至神。亦未離乎乘彼輪轉顛倒相也。</p>
</div>
<div class='div-orig'><p>由因世界銷散輪迴<span class='note-inline'>(至)</span>空散銷沈其類充塞。</p>
</div>
<div class='div-commentary'><p style="margin-left:1em">厭有著空。滅身歸無。名銷散輪迴。迷惑無知。名惑顛倒。厭有歸無。則依晦昧空。故名和合暗成。而云陰隱亂想也。此有想無色而不無業體。故亦稱羯南。此則惑業昏重。形色銷磨。體合空昧。識附陰隱。乃空散銷沈類也。</p>
</div>
<div class='div-orig'><p>由因世界罔象輪迴<span class='note-inline'>(至)</span>神鬼精靈其類充塞。</p>
</div>
<div class='div-commentary'><p style="margin-left:1em">虗妄失真。邪著影像。如外道凡夫祠禱神明。托附形像。故名罔象。而云影顛倒也。然蹈跡附影之類。皆從憶想所生。故云和合憶成。由潛結亂想。故於罔象中潛結貌狀。其神不明而幽為鬼。精不全而散為靈。無有實色。但有想相。故云想相羯南流轉國土也。</p>
</div>
<div class='div-orig'><p>由因世界愚鈍輪迴<span class='note-inline'>(至)</span>土木金石其類充塞。</p>
</div>
<div class='div-commentary'><p style="margin-left:1em">外道計無情有命。金石堅牢。或習定灰凝。思專枯槁。故名愚癡。而云枯槁亂想也。心隨境變。遇物成形。如華表生精。黃頭化石之類是也。夫不了諦理。固守愚癡。癡鈍之極。則頑冥無知。而精神化為土木金石也。</p>
</div>
<div class='div-orig'><p>由因世界相待輪迴<span class='note-inline'>(至)</span>以鰕為目其類充塞。</p>
</div>
<div class='div-commentary'><p style="margin-left:1em">世人假托因依。遞為形勢。資身養命。故云相待。而名因依亂想也。業果相循。不從自類受身。故名非有色相等。如水母之類。以水沫為體。以鰕為目。本非有色。待物成色。不能自用。待物有用。迷失天真。綿著浮偽。彼此異質染緣相合。故曰因依。</p>
</div>
<div class='div-orig'><p>由因世界相引輪迴<span class='note-inline'>(至)</span>呪詛厭生其類充塞。</p>
</div>
<div class='div-commentary'><p style="margin-left:1em">邪業相引。使性情顛倒。而乘呪托識。不由生理。妄隨呼召。即世間邪術呪詛。精魅厭物。因而有生者也。不由生理。則本自無色。既感成質。非無色也。</p>
</div>
<div class='div-orig'><p>由因世界合妄輪迴<span class='note-inline'>(至)</span>異質相成其類充塞。</p>
</div>
<div class='div-commentary'><p style="margin-left:1em">二妄相合性情罔昧。異質相成。生理回互。如彼蒲盧。本為桑蟲。非有蜂想。而成蜂想。以異質故。非有想相。以相成故。成想羯南。論因。如世之背親向義。忘本蒸嘗。認彼宗嗣。是其因也。</p>
</div>
<div class='div-orig'><p>由因世界怨害輪迴<span class='note-inline'>(至)</span>皆遭其食其類充塞。</p>
</div>
<div class='div-commentary'><p style="margin-left:1em">怨害相酬。傷殺相反。生理怪誕。棄絕倫義。故感土梟等類。因土塊毒果成形。以父母有愛。名非無想相。其子怨無有愛。故云無想。梟。鳥名也。食母。破鏡。食父。其形如貙而虎眼。</p>
</div>
<div class='div-orig'><p>是名眾生十二種類。</p>
</div>
<div class='div-commentary'><p style="margin-left:1em">此總結也。以皆不了妙覺明心。迷陷情欲。積妄發生。妄隨輪轉。非正修行莫能免脫。故下文示以除妄修證之法焉。</p>
</div>
<p class='juan'>大佛頂如來密因修證了義諸菩薩萬行首楞嚴經纂註卷第七</p></div>
</div><!-- end of div[@id='body'] -->
</body></html>