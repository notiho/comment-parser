<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經纂註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu13' />大佛頂如來密因修證了義諸菩薩萬行首楞嚴經纂註卷第八</p><p class="byline">唐　天竺沙門　般剌密諦　譯</p><p class="byline">唐　烏萇國沙門彌伽釋迦譯語</p><p class="byline">唐菩薩戒弟子前正議大夫同中書門下平章事清河房融筆受</p><p class="byline">明　[橘-矛+隹]李沙門　真界　纂註</p>
<div class='div-commentary'><p style="margin-left:1em">此明證果漸次也。前令識妄無因。此復令除妄本者。謂識妄無因方堪修斷故。此即於本因亂想立三漸次以修斷也。下經云是人即獲無生法忍者。即除六亂妄想而入三摩地也。從是漸修隨所發行安立聖位者。乾慧即聖位也。而岳師判獲無生忍為初住。又指初住<span class='corr'>已</span>上為聖位。斯皆失此經本旨。逐他經所說也。蓋他經有指初住獲無生忍。或指八地獲無生忍。隨經所說各各不同。殊不知此經云獲無生忍即得入三摩地。由得入三摩地即階乾慧。故知乾慧即聖位也。故想陰文云從是凡身上歷菩薩六十聖位。岳師又解三增進為通明修行。五十五位名別示凡聖。不以第三增進而成乾慧。非惟經文前後不接。亦使乾慧起自無因也。況下經云如是皆以三增進故善能成就五十五位真菩提路。豈可不以第三增進成乾慧地乎。又經云從乾慧心至等覺<span class='corr'>已</span>。是覺始獲金剛心中初乾慧地。蓋從初心進至等覺。等覺還得初心。故云獲初乾慧。岳師又謂此經有二乾慧。曰信前乾慧。金剛乾慧。以經云金剛心中初乾慧故。而不知總結文云是種種地皆以金剛觀察等漸次深入。則知信前乾慧即金剛乾慧。非有二乾慧也。況後經云從互用中能入菩薩金剛乾慧。豈信前乾慧非金剛乾慧耶。岳師又解五十五位真菩提路云乾慧非真。則因心不真矣。何能究竟無上妙覺哉。且初信文云從真妙圓重發真妙。豈乾慧非真耶。然下註皆依經正意解釋。此恐欲知會解與今註異同。故茲辨析。</p>
</div>
<div class='div-orig'><p>阿難如是眾生一一類中<span class='note-inline'>(至)</span>具足如斯虗妄亂想。</p>
</div>
<div class='div-commentary'><p style="margin-left:1em">此結示顛倒亂想之所起也。各具。即互具。十二顛倒。即動顛倒至殺顛倒。以一一類心。妄種皆具。云各各具。此皆顛倒妙圓而生。故如揑目亂華發生也。然此結示顛倒亂想所起者。將乘之立三漸次修斷以復其本也。故下即於本因亂想立三漸次。不然。則漸次地位無因而起矣。</p>
</div>
<div class='div-orig'><p>汝今修證佛三摩地<span class='note-inline'>(至)</span>三者增進違其現業。</p>
</div>
<div class='div-commentary'><p style="margin-left:1em">此牒前問而示修斷之法也。初二句。牒前所問。於是下。示修斷法。夫欲修證佛三摩地。必於二顛倒因及六亂妄想。立三漸次修斷。而後可證佛三摩地。如淨器毒蜜。須湯水灰香洗淨。然後可貯甘露也。云何下。徵列修斷三相。言漸次者。謂欲刳正性。必先除助因。欲違現業。必先持戒以刳正性。故云漸次也。</p>
</div>
<div class='div-orig'><p>云何助因阿難如是世界<span class='note-inline'>(至)</span>為第一增進修行漸次。</p>
</div>
<div class='div-commentary'><p style="margin-left:1em">此示食辛之過以戒斷也。四食者。人間段食。謂所飡必有分段。鬼神觸食。但歆觸而飽。禪天思食。食至或但思之而飽。識天識食。既無形色但以識想。此直明眾生皆依食住。而因食戒斷五辛。不必他引也。五辛。內助婬恚。外引邪魅。故名助因。五辛者。楞伽經云。葱。蒜。韭。薤。興渠也。應法師云。興渠梵音訛也。正云興宜。慈愍三藏云。根如蘿蔔。出土辛臭。慈愍冬至彼土。不見其苗。則此方無。故不翻也。</p>
</div>
<div class='div-orig'><p>云何正性阿難如是眾生<span class='note-inline'>(至)</span>清淨律儀執心不起。</p>
</div>
<div class='div-commentary'><p style="margin-left:1em">此令持淨戒以刳正性也。不飲酒。防亂之至。不噉生。防殺之至。律中五果皆須火淨。示不噉生氣也。婬如毒蛇怨賊者。能害法身殺慧命故也。執身使無身犯。執心使無思犯也。</p>
</div>
<div class='div-orig'><p>禁戒成就則於世間<span class='note-inline'>(至)</span>亦於世間不還宿債。</p>
</div>
<div class='div-commentary'><p style="margin-left:1em">婬殺相襲。偷劫相負。由無禁遏。故禁戒成就。則二業永無。酬償亦息。</p>
</div>
<div class='div-orig'><p>是清淨人修三摩地<span class='note-inline'>(至)</span>第二增進修行漸次。</p>
</div>
<div class='div-commentary'><p style="margin-left:1em">此指前禁戒成就清淨之人。修三摩地。現生即得神通無礙也。是則下。結名。</p>
</div>
<div class='div-orig'><p>云何現業阿難如是清淨<span class='note-inline'>(至)</span>於外六塵不多流逸。</p>
</div>
<div class='div-commentary'><p style="margin-left:1em">此明違現業之因也。蓋根塵不偶。方違現業。故指此不多流逸。是違現業之因。亦是入正定之因也。</p>
</div>
<div class='div-orig'><p>因不流逸旋元自歸<span class='note-inline'>(至)</span>是人即獲無生法忍。</p>
</div>
<div class='div-commentary'><p style="margin-left:1em">因心不流逸。返流全一。即違現業。獲無生忍也。流則分湛合塵。則根塵相織。為六亂妄想。起現前業。不流。則根塵不偶。返流全一。故得違其現業也。然返流全一等。亦是因戒生定。十方國土等。即因定發慧。以得定慧之心快然安隱。故如來淨妙之性映現其中。而獲無生忍。又前云。汝今修證佛三摩地。於是本因元所亂想。立三漸次。方得除滅。此既返流全一。獲無生忍。即除六想而入三摩地矣。下云。從是漸修安立聖位。即依三摩地而修。漸斷本因。增進聖位。後云。是覺始獲金剛心中初乾慧地。即還證佛三摩地。究盡本因。窮盡妙覺也。是知此所入者。下所修者。究竟之所證者。皆佛三摩地。故前云修證佛三摩地也。</p>
</div>
<div class='div-orig'><p>從是漸修隨所發行<span class='note-inline'>(至)</span>第三增進修行漸次。</p>
</div>
<div class='div-commentary'><p style="margin-left:1em">明依無生忍心修證聖位也。蓋業淨性明。乃可發行升進聖位。五十五位。即於無生忍中各隨行相立名。使觀其名義。知所進修也。然此三種漸次。即前所示修行三決定義也。何者。以除助因。刳正性。即攝心為戒。至違現業。返流獲忍。即因戒生定。因定發慧故也。其從是漸修隨所發行安立聖位。至如是重重單複十二等。亦即依定慧進修。至定慧圓明銷滅諸漏成無上道。則知三種漸次。及單複十二。亦無越戒定慧三。故下結云。是種種地。皆以金剛止觀漸次深入也。</p>
</div>
<div class='div-orig'><p>阿難是善男子欲愛乾枯<span class='note-inline'>(至)</span>未與如來法流水接。</p>
</div>
<div class='div-commentary'><p style="margin-left:1em">此即攝前所得。成乾慧地也。欲愛乾枯。即前心無貪婬。根境不偶。即前塵既不緣根無所偶。現前殘質不復續生者。蓋以欲愛潤業。根境造業。生死相續。惟此而<span class='corr'>已</span>。則欲枯境謝。違其現業。故殘質不續也。執心虗明純是智慧者。即前返流全一六用不行也。以全一。故執心虗明。六用不行。故智慧純淨。慧性明圓瑩十方界者。即前六用不行十方國土皎然清淨也。乾有下。明乾慧義。以欲乾發慧。故名乾慧。又因心未與果智相接。名乾慧也。即以此心為信方便。</p>
<p style="margin-left:1em">信者。純真無妄之謂信。又相應之謂信。以中道心純真無妄。則因心與果覺相應。故等妙雖懸。可以徑造也。</p>
</div>
<div class='div-orig'><p>即以此心中中流入<span class='note-inline'>(至)</span>中道純真名信心住。</p>
</div>
<div class='div-commentary'><p style="margin-left:1em">即以此心。即乾慧心。言中中等者。謂心則止觀不偏。境則空有不著。以此進趨。妙心開發。故云中中流入。圓妙開敷。即從乾慧真妙圓心。重發此真妙信心也。以真妙信心。不隨空有生心。故一切妄想。滅盡無餘。妄想無餘。中道純真。妙信常住。名信心住。後位由此增進。更無別法。但隨位依真妙性。淨治惑習。使纖塵不立。即登妙覺也。言流入者。進趨之貌也。</p>
</div>
<div class='div-orig'><p>真信明了一切圓通<span class='note-inline'>(至)</span>得無遺忘名念心住。</p>
</div>
<div class='div-commentary'><p style="margin-left:1em">真信明了一切圓通者。謂真性明圓。則一切浮塵幻相。化成無上知覺也。由性明圓故。故陰處界三不能為礙。無數劫中習氣皆現在前憶念無遺也。</p>
</div>
<div class='div-orig'><p>妙圓純真真精發化<span class='note-inline'>(至)</span>進趣真淨名精進心。</p>
</div>
<div class='div-commentary'><p style="margin-left:1em">妙圓通性。既純既真。則真精洞發。化無始習。通一精明。惟一精明而進趨真淨。行無雜糅。故名精進。</p>
</div>
<div class='div-orig'><p>心精現前純以智慧名慧心住。</p>
</div>
<div class='div-commentary'><p style="margin-left:1em">妄習既化。故心精現前。而進趨云為。純智無習矣。</p>
</div>
<div class='div-orig'><p>執持智明周徧寂湛寂妙常凝名定心住。</p>
</div>
<div class='div-commentary'><p style="margin-left:1em">慧既純明。以定執持。使周徧寂湛。寂妙之體。常凝不變。乃名定心。</p>
</div>
<div class='div-orig'><p>定光發明明性深入惟進無退名不退心。</p>
</div>
<div class='div-commentary'><p style="margin-left:1em">以定持慧。至於寂湛。故定光發明。由此又能深入明性。故惟進無退也。</p>
</div>
<div class='div-orig'><p>心進安然保持不失十方如來氣分交接名護法心。</p>
</div>
<div class='div-commentary'><p style="margin-left:1em">既能深入明性。安然趨進。又能保持不失。則與十方如來氣分相接。是謂護法。即理法也。</p>
</div>
<div class='div-orig'><p>覺明保持能以妙力<span class='note-inline'>(至)</span>重重相入名迴向心。</p>
</div>
<div class='div-commentary'><p style="margin-left:1em">保持覺明不失。即護法心也。能以妙力迴佛慈光者。迴果向因也。向佛安住者。迴因向果也。因果交參。光相互攝。故譬雙鏡相入。而名迴向心也。</p>
</div>
<div class='div-orig'><p>心光密迴獲佛常凝<span class='note-inline'>(至)</span>得無遺失名戒心住。</p>
</div>
<div class='div-commentary'><p style="margin-left:1em">迴向既成。獲佛常凝妙淨。安住無為。故無遺失。常凝則對境不動。妙淨則涉塵不染。而戒心成矣。</p>
</div>
<div class='div-orig'><p>住戒自在能遊十方所去隨願名願心住。</p>
</div>
<div class='div-commentary'><p style="margin-left:1em">對境無動。涉塵不染。是謂住戒自在。無動無染。則無適不可。故能遊十方所去隨願也。修行之初。必枯絕欲愛。使心性虗明。然後能入妙圓真性。真性明圓。細習乃現。因現遂化。使純智無習。又持之以定。使寂湛發光。深入明性。護持不失。斯能迴佛慈光。獲佛淨戒。而涉塵不染。所去隨願。此十信之序也。</p>
<p style="margin-left:1em">從信趨入。生如來家。依無住智。永不退還。名住。</p>
</div>
<div class='div-orig'><p>阿難是善男子以真方便<span class='note-inline'>(至)</span>圓成一心名發心住。</p>
</div>
<div class='div-commentary'><p style="margin-left:1em">此躡前成後也。初三句躡前。以真方便發此十心者。謂依乾慧真妙圓心為進趨方便。顯發十信心心。心精下成後。謂十心涉入。圓成一心。心精發輝。名發心住。聖位自乾慧終於等妙。皆相躡而設。欲令行人。從初趨入。住佛智地。而依智起行。濟行以願。由是超行向。入十地。登等妙。此修證之序也。</p>
</div>
<div class='div-orig'><p>心中發明如淨瑠璃<span class='note-inline'>(至)</span>履以成地名治地住。</p>
</div>
<div class='div-commentary'><p style="margin-left:1em">心中發明。內外精瑩牒心精發輝義也。履前妙心以成實地。名曰治地。如將築室。必先治地。乃可興作也。</p>
</div>
<div class='div-orig'><p>心地涉知俱得明了遊履十方得無留礙名修行住。</p>
</div>
<div class='div-commentary'><p style="margin-left:1em">由內外精瑩。治成心地。心地即理。妙行能涉。妙智能知。理智行三。俱得明了。故遊履十方得無留礙也。</p>
</div>
<div class='div-orig'><p>行與佛同受佛氣分<span class='note-inline'>(至)</span>入如來種名生貴住。</p>
</div>
<div class='div-commentary'><p style="margin-left:1em">既所涉所知。得無留礙。則行人之行。冥合佛行。受佛氣分。入如來種。如中陰自求父母。陰信冥通。故名生貴。</p>
</div>
<div class='div-orig'><p>既遊道胎親奉覺胤<span class='note-inline'>(至)</span>人相不缺名方便具足住。</p>
</div>
<div class='div-commentary'><p style="margin-left:1em">同妙行之氣分。是遊道胎。奉覺胤也。前行與佛同。此方便具足。故喻胎中人相不缺也。言方便具足者。即應機接物之權智具足也。</p>
</div>
<div class='div-orig'><p>容貌如佛心相亦同名正心住。</p>
</div>
<div class='div-commentary'><p style="margin-left:1em">容貌如佛。牒上文也。心相亦同。明此位也。若容貌外同。心相內異。非正心矣。蓋方便同佛。內心亦同。名正心住。</p>
</div>
<div class='div-orig'><p>身心合成日益增長名不退住。</p>
</div>
<div class='div-commentary'><p style="margin-left:1em">同佛之德。有進無退。名不退住。</p>
</div>
<div class='div-orig'><p>十身靈相一時具足名童真住。</p>
</div>
<div class='div-commentary'><p style="margin-left:1em">具體而微。故以童稱。十身者。菩提身。願身。化身。力持身。莊嚴身。威勢身。意生身。福身。法身。智身也。</p>
</div>
<div class='div-orig'><p>形成出胎親為佛子名法王子住。</p>
</div>
<div class='div-commentary'><p style="margin-left:1em">自發心至生貴。名入聖胎。自方便具足至童真。名長養聖胎。至此長養功終。故喻出胎王子。以方便心相皆同佛故。堪紹佛位。名法王子住。</p>
</div>
<div class='div-orig'><p>表以成人如國大王<span class='note-inline'>(至)</span>陳列灌頂名灌頂住。</p>
</div>
<div class='div-commentary'><p style="margin-left:1em">國大王。天子也。嫡嗣曰太子。剎利王。諸王也。嫡嗣曰世子。將付國位。取大海水灌頂。表為王當承用眾智。今此位眾德潛備。堪令分化十方而行佛事。猶如王子成人。分委國事。陳列灌頂。名灌頂住也。言以國事分委。則非正付國位。由此方極十住。若十地行滿。乃堪正付。故華嚴十地菩薩受佛職位。比輪王太子受職。夫發心必治地。治地乃修行。修行然後生如來家。而具覺相。同佛心。長道體。圓十身。為佛子。任佛事。此十住始終之序也。</p>
<p style="margin-left:1em">既依普智住佛所住。遂能繁興妙行。自利利人。</p>
</div>
<div class='div-orig'><p>阿難是善男子成佛子<span class='corr'>已</span><span class='note-inline'>(至)</span>一切眾生名饒益行。</p>
</div>
<div class='div-commentary'><p style="margin-left:1em">具佛妙德。故能十方隨順無適不可。自他利備。機應俱喜。故名歡喜。善推妙德。益以利人。故名饒益。</p>
</div>
<div class='div-orig'><p>自覺覺他得無違拒名無瞋恨行。</p>
</div>
<div class='div-commentary'><p style="margin-left:1em">瞋恨生於違拒。今自覺覺他。不拒物故。得離瞋恨。故名無瞋恨行也。</p>
</div>
<div class='div-orig'><p>種類出生窮未來際三世平等十方通達名無盡行。</p>
</div>
<div class='div-commentary'><p style="margin-left:1em">觸類而生。隨機而應。無時不徧。無處不達。利行無盡。名無盡行。</p>
</div>
<div class='div-orig'><p>一切合同種種法門得無差誤名離癡亂行。</p>
</div>
<div class='div-commentary'><p style="margin-left:1em">上雖隨機而應。說有千差。而異名別說。同歸一理。故云一切合同。於法無差則離亂。於法無誤則離癡。既無差誤。故離癡亂也。</p>
</div>
<div class='div-orig'><p>則於同中顯現羣異一一異相各各見同名善現行。</p>
</div>
<div class='div-commentary'><p style="margin-left:1em">一中現無量。故云於同現異。無量中現一。故云異相見同。以知一切法同一法性。能作種種異說。而不失一性一相之旨。故維摩云。能善分別諸法相。於第一義而不動。斯由無癡亂故。能於種種法門互現隨應。名善現行也。</p>
</div>
<div class='div-orig'><p>如是乃至十方虗空<span class='note-inline'>(至)</span>不相留礙名無著行。</p>
</div>
<div class='div-commentary'><p style="margin-left:1em">此由善現行充擴圓融也。塵中現剎。名現界。不壞塵相。名現塵。言無著者。著謂住著。即留礙也。世界微塵不相留礙。故名無著。此由菩薩得無著智。住不思議解脫。有此妙用。</p>
</div>
<div class='div-orig'><p>種種現前咸是第一波羅蜜多名尊重行。</p>
</div>
<div class='div-commentary'><p style="margin-left:1em">現塵現界。現身現說。不相留礙。故云種種現前。皆從般若之所發現。故名第一。此之妙行。超過一切。名為尊重。故金剛稱第一波羅蜜。即般若也。</p>
</div>
<div class='div-orig'><p>如是圓融能成十方<span class='note-inline'>(至)</span>性本然故名真實行。</p>
</div>
<div class='div-commentary'><p style="margin-left:1em">如是圓融。指上所現無礙妙用。能如是圓融無礙。則能成諸佛如來利生軌則。故名善法。一一軌則。皆合清淨無為。故云真實。如是十行。乃至後位。不離前法。而皆相躡別設者。一使行人隨位增進。開擴性覺。淨治惑障。而成熟佛果也。</p>
<p style="margin-left:1em">前十住十行。出俗心多。大悲行劣。此須濟以悲願。處俗利生。回真向俗。回智向悲。使真俗圓融。智悲不二。是名十回向。亦名十願也。</p>
</div>
<div class='div-orig'><p>阿難是善男子滿足神通<span class='note-inline'>(至)</span>離眾生相回向。</p>
</div>
<div class='div-commentary'><p style="margin-left:1em">滿足神通至遠諸留患。牒前現塵現界不相留礙等事。謂此行滿足。當修回向行也。回向之行。悲願最深。故職在度生。然見有可度。即涉有為。背涅槃路。故須滅除度相。回無為心。向涅槃路也。</p>
</div>
<div class='div-orig'><p>壞其可壞遠離諸離名不壞回向。</p>
</div>
<div class='div-commentary'><p style="margin-left:1em">壞其可壞。即離眾生相。遠離諸離。即離相亦離。能所俱空。則本覺湛然。故名不壞回向。</p>
</div>
<div class='div-orig'><p>本覺湛然覺齊佛覺<span class='note-inline'>(至)</span>名至一切處回向。</p>
</div>
<div class='div-commentary'><p style="margin-left:1em">無壞不壞。無離不離。乃湛然齊佛。故云等佛。本覺齊佛。故精真發明。地如佛地。即地至一切處也前覺等一切。則真如體等一切佛也。此地至一切。則真如界徧一切處。所謂能以一處徧一切處也。</p>
</div>
<div class='div-orig'><p>世界如來互相涉入得無罣礙名無盡功德藏回向。</p>
</div>
<div class='div-commentary'><p style="margin-left:1em">上等一切佛。即如來也。至一切處。即世界也。此由菩薩得真如體。發真如用。故能依正互相涉入。而無礙自在。無盡功德由是具足。故云無盡功德藏回向也。</p>
</div>
<div class='div-orig'><p>於同佛地地中<span class='note-inline'>(至)</span>名隨順平等善根回向。</p>
</div>
<div class='div-commentary'><p style="margin-left:1em">同佛地。即前地如佛地也。於一切處。各起淨因。依清淨因。取涅槃道。故云隨順平等善根也。</p>
</div>
<div class='div-orig'><p>真根既成十方眾生<span class='note-inline'>(至)</span>名隨順等觀一切眾生回向。</p>
</div>
<div class='div-commentary'><p style="margin-left:1em">平等善根。性真圓融。周徧法界。故名真根。真根既成。則十方眾生皆我本性。以性圓滿成就。故隨順等觀眾生而不失也。</p>
</div>
<div class='div-orig'><p>即一切法離一切相<span class='note-inline'>(至)</span>二無所著名真如相回向。</p>
</div>
<div class='div-commentary'><p style="margin-left:1em">由上等觀一切眾生。故云即一切法。稱性而觀。離能所相。故云離一切相。以即不礙離。故雖觀而無所觀。離不礙即。故無觀而無所不觀。是則空有即離。二無所著。名真如相回向也。</p>
</div>
<div class='div-orig'><p>真得所如十方無礙<span class='note-inline'>(至)</span>名法界無量回向。</p>
</div>
<div class='div-commentary'><p style="margin-left:1em">由得真如。不滯空有。故能十方無礙。而名無縛解脫也。三德妙性於此圓成。不見十界高下差別。法界量滅。故云法界無量。且初證性。以為齊佛。以為如佛。以為至一切處等。皆存量見。則法界性未離有量。及乎性德圓成。乃滅量見而得無量。此總治前位限量情見。此性圓成。可入十地矣。然此諸位。皆於一無生忍中。隨所發行義立別名。俱能圓證聖性。不別而別。故分諸位。異而不異。唯是一心。地前既爾。後位可知。</p>
</div>
<div class='div-orig'><p>阿難是善男子盡是清淨<span class='note-inline'>(至)</span>次成四種妙圓加行。</p>
</div>
<div class='div-commentary'><p style="margin-left:1em">此結前起後也。四十一心者。乾慧一。信住行向各十。小乘通教皆有四加。而非妙非圓。故此特標妙圓加行。</p>
</div>
<div class='div-orig'><p>即以佛覺用為<span class='corr'>己</span>心<span class='note-inline'>(至)</span>欲然其木名為煖地。</p>
</div>
<div class='div-commentary'><p style="margin-left:1em">佛覺。本覺也。前法界量滅。平等無二。無二之覺。即是佛覺。今將登地。故仍用佛覺為<span class='corr'>己</span>因心。復加功行以求親證。將證未證。故云若出未出。火喻果覺。本喻因心。鑽喻加行。猶未登地。故譬鑽火方得煖相。</p>
</div>
<div class='div-orig'><p>又以<span class='corr'>己</span>心成佛所履<span class='note-inline'>(至)</span>下有微礙名為頂地。</p>
</div>
<div class='div-commentary'><p style="margin-left:1em">前以佛覺為<span class='corr'>己</span>因心。此以<span class='corr'>己</span>心欲成佛所履。佛所履者。即十地也。以一切諸佛皆由十地而登覺故。今行人志趨十地。即是欲成佛所履也。雖然。而障初地無明未盡。則初地果若依未依。故譬登高山身入虗空而下有微礙也。然<span class='corr'>已</span>到頂。少需㩳進。則微礙除矣。</p>
</div>
<div class='div-orig'><p>心佛二同善得中道如忍事人非懷非出名為忍地。</p>
</div>
<div class='div-commentary'><p style="margin-left:1em">行人之心同於佛心。曰二同。既同佛心。善得中道矣。然此雖得而不見可得。不見可得。則亦無所說。如忍事人。不見可懷。亦不出說也。</p>
</div>
<div class='div-orig'><p>數量銷滅迷覺中道二無所目名世第一地。</p>
</div>
<div class='div-commentary'><p style="margin-left:1em">前位謂之二同。<span class='corr'>已</span>墮數量。謂之善得中道。即覺中道也。有覺則必有迷。至此數量迷覺俱不可得。脫世情量。猶名世第一。若進十地。極乎妙覺。圓滿菩提。歸無所得。乃出世第一也。</p>
<p style="margin-left:1em">十地者。蘊積前法。至於成實。一切佛法。依此發生。故謂之地。自十信<span class='corr'>已</span>來。位皆躡迹相資。直趨妙覺。於中不無斷證。是皆不斷而斷。不證而證也。</p>
</div>
<div class='div-orig'><p>阿難是善男子於大菩提<span class='note-inline'>(至)</span>盡佛境界名歡喜地。</p>
</div>
<div class='div-commentary'><p style="margin-left:1em">下文云圓滿菩提歸無所得。以無所得為得大菩提。今既迷覺中道二無所目。故於大菩提善得通達也。盡。猶到也。佛境界者。即大菩提也。由於大菩提善得通達。故云覺通如來盡佛境界。由是法喜復增。故復名歡喜。</p>
</div>
<div class='div-orig'><p>異性入同同性亦滅名離垢地。</p>
</div>
<div class='div-commentary'><p style="margin-left:1em">通大菩提。盡佛境界。則一切障礙即究竟覺。眾生國土同一法性。是異性入同也。然見異見同。還是情垢。至於同性亦滅。乃名離垢。</p>
</div>
<div class='div-orig'><p>淨極明生名發光地明極覺滿名燄慧地。</p>
</div>
<div class='div-commentary'><p style="margin-left:1em">情見淨極。妙覺明生。故名發光。明極覺滿。如大火聚。同異緣影。悉皆爍絕。故名燄慧。</p>
</div>
<div class='div-orig'><p>一切同異所不能至名難勝地。</p>
</div>
<div class='div-commentary'><p style="margin-left:1em">由前燄慧爍絕。故一切同異所不能至。以下地不能勝。故云難勝。</p>
</div>
<div class='div-orig'><p>無為真如性淨明露名現前地盡真如際名遠行地。</p>
</div>
<div class='div-commentary'><p style="margin-left:1em">前既明極覺滿。同異不至。則真如淨性明露現前矣。真如既現。則迥超極造。以盡真如之際。故名遠行。以真如是無際之際。理既無際。行豈近乎。</p>
</div>
<div class='div-orig'><p>一真如心名不動地。</p>
</div>
<div class='div-commentary'><p style="margin-left:1em">既盡其際。乃全得其體。一真凝常。故名不動。</p>
</div>
<div class='div-orig'><p>發真如用名善慧地。</p>
</div>
<div class='div-commentary'><p style="margin-left:1em">既得真體。斯發真用。凡所照應。無所不真。無所不如。故名善慧。華嚴名此菩薩。具四無礙智。作大法師。演說無量阿僧祇句義。無有窮盡。故名發真如用。</p>
</div>
<div class='div-orig'><p>阿難是諸菩薩從此<span class='corr'>已</span>往<span class='note-inline'>(至)</span>亦目此地名修習位。</p>
</div>
<div class='div-commentary'><p style="margin-left:1em">此結前顯後也。自初發信。至於登地。皆修習之事。而此善慧<span class='corr'>已</span>超八地無功用道。智悲並圓。則修習之功終畢於是。故名修習以結十地之因。次後乃十地之果。無復修習矣。問。後位既無修習。復有斷障之事。何耶。答。此明智悲功終。而云無復修習。若論斷障。則等覺猶是修習。唯至妙覺乃名無學也。</p>
</div>
<div class='div-orig'><p>慈陰妙雲覆涅槃海名法雲地。</p>
</div>
<div class='div-commentary'><p style="margin-left:1em">慈陰妙雲。十地之德也。十地果滿。智悲功圓。無復自利。純是利他。故以無緣慈。興大法雲。普覆眾生大涅槃海。名法雲地。</p>
</div>
<div class='div-orig'><p>如來逆流如是菩薩順行而至覺際入交名為等覺。</p>
</div>
<div class='div-commentary'><p style="margin-left:1em">前乾慧地云未與如來法流水接。至此順逆交際。即與如來法流水接也。法流。即果法聖智。如來逆流者。謂從真起應。返入生死。從果入因也。如是下。謂從因入果。從生死入涅槃。順流而入。故云順行而至。起應之始。行因之極。順逆交際。故云入交。即於此處立為等覺。斯則十地菩薩混俗利生。與如來同。所趨逆順。與如來異。蓋如來逆流。出同萬物。菩薩順流。入趨妙覺。此雖齊等。未極於妙。至下本因究盡。獲初乾慧。方盡妙覺也。</p>
</div>
<div class='div-orig'><p>阿難從乾慧心至等覺<span class='corr'>已</span><span class='note-inline'>(至)</span>金剛心中初乾慧地。</p>
</div>
<div class='div-commentary'><p style="margin-left:1em">總牒前文。明窮盡妙覺也。初二句。總牒前文。是覺下。明至於等覺始獲初心。即窮盡妙覺也。下如是重重等。不過牒結此文耳。既盡妙覺。何云是覺始獲金剛心中初乾慧地。言是覺者。即等覺也。蓋等覺所獲金剛乾慧。即初乾慧。以得初乾慧。即盡妙覺故。故涅槃云發心畢竟二不別也。</p>
</div>
<div class='div-orig'><p>如是重重單複十二方盡妙覺成無上道。</p>
</div>
<div class='div-commentary'><p style="margin-left:1em">此牒結上文也。始從乾慧。終至妙覺。單複相兼。總有十二。單則有七。謂乾慧。煖。頂。忍。世第一。等覺。妙覺。複則有五。謂信。住。行。向。地。以一一位中。自具於十。故名為複。是則十一猶居等覺。惟至十二方盡妙覺成無上道也。</p>
</div>
<div class='div-orig'><p>是種種地皆以金剛<span class='note-inline'>(至)</span>清淨修證漸次深入。</p>
</div>
<div class='div-commentary'><p style="margin-left:1em">指前地位。以示能證止觀也。種種地。通指單複十二也。無位不爾。故云皆以。金剛觀察。即觀照之智。如幻十種深喻。即照法如幻等也。了法如此。則頓忘情解。纖塵不立矣。以止中用觀。故云奢摩他中用諸如來毗婆舍那。由即止而觀。即觀而止。止觀不偏。故云清淨修證。由乾慧以至信。由信入住。乃至妙覺。故云漸次深入。十喻者。幻人。陽燄。水月。空華。谷響。乾城。夢。影。像。化也。言如來毗婆舍那者。揀異小乘也。</p>
</div>
<div class='div-orig'><p>阿難如是皆以三增進故<span class='note-inline'>(至)</span>若他觀者名為邪觀。</p>
</div>
<div class='div-commentary'><p style="margin-left:1em">此結示邪正。欲人從正反邪以修證也。問。前第三增進云。是人即獲無生法忍。從是漸修。隨所發行安立聖位。何上云是種種地皆以金剛觀察等漸次深入耶。答。三增進中。云無生法忍者。即止觀不二之心也。金剛觀察等。即止觀也。蓋一心不離止觀。止觀即是一心。故此結云。如是皆以三增進故。善能成就五十五位真菩提路。若作增進歷位觀者。名為正觀。若他觀者。名邪觀也。五十五位者。自乾慧至十地是也。言菩提路者。菩提即覺也。五十五位。是趨覺之路。等妙二覺。是覺非路矣。</p>
</div>
<div class='div-orig'><p>爾時文殊師利法王子<span class='note-inline'>(至)</span>我及眾生云何奉持。</p>
</div>
<div class='div-commentary'><p style="margin-left:1em">上明證果竟。此下名結經分也。正宗未終。而遽結經者。由初示密因。次開修證。而卒乎極果。垂範來世。有始有終。則經之正範畢矣。於是文殊請問經名及奉持法也。結經後文。尚屬正宗。而名助道者。特助道而<span class='corr'>已</span>。故於後別列。乃正助之辨也。</p>
</div>
<div class='div-orig'><p>佛告文殊師利<span class='note-inline'>(至)</span>十方如來清淨海眼。</p>
</div>
<div class='div-commentary'><p style="margin-left:1em">此約所詮之理立名也。大佛頂白傘蓋無上寶印者。謂體極含覆。超情離見。即如來藏之心印也。證佛心要。必契於此。十方如來清淨海眼者。謂照窮剎海。淨絕纖塵。即爍迦羅之法眼也。開佛知見。必資於此。實大事因緣。非小智之法。故以文殊請問。</p>
</div>
<div class='div-orig'><p>亦名救護親因<span class='note-inline'>(至)</span>亦名如來密因修證了義。</p>
</div>
<div class='div-commentary'><p style="margin-left:1em">阿難為親。摩登為因。舉斯二者。明有緣皆度也。言得菩提心等者。謂無上正覺。由此經得。一切智海。由此經入。此約所化之用立名也。亦名如來下。約所詮因果之義立名。謂依如來密因修證。是為了義。權乘修證。皆不了義。</p>
</div>
<div class='div-orig'><p>亦名大方廣妙蓮華王十方佛母陀羅尼呪。</p>
</div>
<div class='div-commentary'><p style="margin-left:1em">此約體用功力立名也。大方廣。所說之法也。常徧曰大。軌持曰方。包博曰廣。即體相用之三大。因果同彰。染淨不滯。於法自在。名妙蓮華王。出生十方一切諸佛。總一切法。持無量義。名十方佛母陀羅尼呪。蓋呪者。佛以教言詛願眾生。革凡成聖也。</p>
</div>
<div class='div-orig'><p>亦名灌頂章句諸菩薩萬行首楞嚴汝當奉持。</p>
</div>
<div class='div-commentary'><p style="margin-left:1em">此約教行立名也。此經從天竺灌頂部中流出。蓋約密言名灌頂章句。有誦持者。則如來智水灌其心頂。亦如剎利之受職也。又菩薩由此受佛職位。亦名灌頂章句。菩薩萬行。以首楞嚴為本。故修此定者。於一心中具足萬行。故名萬行首楞嚴。結經分竟。下為助道分。而有二科。一曰。別明諸趣。戒備失錯。始於下文。而終於第九卷中。二曰。詳辨魔境。深邡邪誤。始於第九卷中。而終於第十卷末。</p>
</div>
<div class='div-orig'><p>說是語<span class='corr'>已</span>即時阿難<span class='note-inline'>(至)</span>修心六品微細煩惱。</p>
</div>
<div class='div-commentary'><p style="margin-left:1em">此結敘時眾獲益。下乃讚謝也。開示密印般怛囉義者。即大佛頂悉怛多鉢怛囉無上寶印也。兼聞了義名目者。即如來密因修證了義等也。頓悟禪那等。謂因聞修進聖位。及密印了義名目。故得頓悟禪那修進妙理。心慮虗凝。斷除三界煩惱也。修道所斷之惑。小乘於三界九地。地各九品。斷欲界前六品而證二果。斷後三品而證三果。斷上二界各九品而證無學。今此增上頓斷。故言三界六品。</p>
</div>
<div class='div-orig'><p>即從座起頂禮佛足<span class='note-inline'>(至)</span>為是眾生妄習生起。</p>
</div>
<div class='div-commentary'><p style="margin-left:1em">讚謝前法。啟請後說也。俱生幽隱。故云沈惑。前說真淨妙心本來徧圓。則法界一真。萬動一體。宜無諸趣之異。其如方今現有。乃常情所疑。故或執諸趣而迷妙圓之體。或執妙圓而撥諸趣之業。以至失錯墮落。故特請問。冀佛詳明。令人知所戒備也。</p>
</div>
<div class='div-orig'><p>世尊如寶蓮香比丘尼<span class='note-inline'>(至)</span>歡喜頂戴謹潔無犯。</p>
</div>
<div class='div-commentary'><p style="margin-left:1em">問意有二。謂別業同報。別業別報。初問婬殺妄三。即別業也。為有定處。即同報也。為復自然下。即問別業別報。據下答意。皆是別業同報耳。文云。循造惡業。雖則自招。眾同分中。兼有元地。乃至云。不斷三業。各各有私。因各各私。眾私同分。非無定處。且此云。令持戒者謹潔無犯。下云不入邪見。即戒備之意也。瑠璃。匿王太子。廢父自立。挾宿嫌。誅釋種。佛記其七日當入地獄。王泛海以避。水中自然燒滅。善星比丘。能說十二部經。獲四禪果。因狎邪友。妄言無佛無法。無有涅槃。故生陷無間。此皆謬執妙圓。撥無業趣者也。</p>
</div>
<div class='div-orig'><p>佛告阿難快哉此問<span class='note-inline'>(至)</span>自然從墜此名內分。</p>
</div>
<div class='div-commentary'><p style="margin-left:1em">此讚所問而告其妄習發生諸趣也。一切下二句。牒前問意。因彼下。明依妄發生愛染之情。正是眾生生死根本。名為內分。即眾生分內事也。能生愛水。潤業潤生。輪迴不斷。職皆由此。諸愛不一。皆能感水結業。故云流結是同。水性沈下。故情積之業多從淪墜。</p>
</div>
<div class='div-orig'><p>阿難外分即是眾生分外<span class='note-inline'>(至)</span>自然超越此名外分。</p>
</div>
<div class='div-commentary'><p style="margin-left:1em">眾生生死。本分由情。情著染境。因是從墜。今以勝境為所欲處。但由其想。不屬於情。乃是眾生分外之事。故云外分。氣。謂氣色。是故下。引事以驗。身輕清。顧雄毅。夢飛舉。聖境現。輕身命。此五皆殊勝氣色。由想故有。毅。果敢也。諸想雖別下。謂欣外勝境。不由情染。想既輕清。自然飛動。報當超越。然想能生勝。而卵以想生者。由染淨異也。此中且指人天想心。名為外分。非出世三乘之智也。何者。因前阿難問於地獄乃至人天等道。由是佛依妄習開為二分。次約二分以辨諸趣。諸趣之後。總結示云。此等眾生。不識本心。受此輪迴等。故知外分不出三界也。文中雖云心存佛國聖境冥現。斯蓋泛舉勝氣之相耳。</p>
</div>
<div class='div-orig'><p>阿難一切世間生死相續<span class='note-inline'>(至)</span>死逆生順二習相交。</p>
</div>
<div class='div-commentary'><p style="margin-left:1em">生從順習死從變流者。以一切眾生皆愛生而惡死也。是故生則順其習。死則逆其習。故復云死逆生順二習相交。此乃文辭互略耳。只是生從存住。故順習。死從變流。故逆習也。未捨暖觸。謂現陰之末。逆順相交。謂方死方生之間也。一切善惡之業。即於是時隨其情想輕重而感輕焉。</p>
</div>
<div class='div-orig'><p>純想即飛必生天上<span class='note-inline'>(至)</span>一切淨土隨願往生。</p>
</div>
<div class='div-commentary'><p style="margin-left:1em">想體輕舉。故純即飛升。然此特純善。故止於生天。必生天上者。據下情少想多但在四天之下。驗今純想所生應是忉利以上。若單修善禪。則性生上界。若兼於福慧淨願則。二習交時感變倍勝。此於飛心中旁論福慧。故皆云兼。</p>
</div>
<div class='div-orig'><p>情少想多輕舉非遠<span class='note-inline'>(至)</span>是等親住如來座下。</p>
</div>
<div class='div-commentary'><p style="margin-left:1em">勝想不純。少滯邪情。故感此類。蓋雖滯邪情而有善願。斯感善緣住佛座下。即天龍八部類也。然情少想多。此通舉也。理宜等降四類分之。一情九想。即為飛僊。二情八想。為大力鬼王。三情七想。為飛行夜叉。四情六想。為地行羅剎。</p>
</div>
<div class='div-orig'><p>情想均等不飛不墜生於人間想明斯聰情幽斯鈍。</p>
</div>
<div class='div-commentary'><p style="margin-left:1em">由昔情想。感今聰鈍。是知言均等者。總報之業也。言幽明者。別報之業也。由所習情想。各在強弱。致有聰鈍之異。</p>
</div>
<div class='div-orig'><p>情多想少流入橫生<span class='note-inline'>(至)</span>重生無間二種地獄。</p>
</div>
<div class='div-commentary'><p style="margin-left:1em">情多想少。亦合分四。六情四想。流入橫生。七情三想。墜為餓鬼。八情二想。生有間獄。九情一想。生無間獄。言水輪火際。即寒獄第八也。受氣猛火。謂受火氣以為身。故常被火燒。或得水飲亦化為火。故曰水能害<span class='corr'>己</span>也。情業愈滯。故獄報愈沈。下洞火輪。即八熱獄也。身入風火二交過地。謂超寒獄入熱獄也。熱獄第八。名五無間。此中只就七熱地獄。自有輕重。而分有間無間。非五無間。下明第八熱獄。方是五無間也。</p>
</div>
<div class='div-orig'><p>純情即沈入阿鼻獄<span class='note-inline'>(至)</span>眾同分中兼有元地。</p>
</div>
<div class='div-commentary'><p style="margin-left:1em">阿鼻。此云無間。謂受罪。苦具。身量。劫數。壽命。五者皆無遮間。名五無間。此惟情業最重者墜入。至劫壞乃出。若兼謗大乘等罪。則此劫雖壞。更入十方阿鼻。無有出期。以謗法毀戒。令無窮人墮邪見故。前問地獄。為有定處。為復自然。故答純情以造。雖則自招。同業所感。不無定處。元地者。各隨元由因地也。</p>
</div>
<div class='div-orig'><p>阿難此等皆是彼諸眾生<span class='note-inline'>(至)</span>造十習因受六交報。</p>
</div>
<div class='div-commentary'><p style="margin-left:1em">此結前起後也。前開二分。以明情想感變。略明七趣也。此下詳明根境搆造。精研七趣也。十習本於十惑。以習成惡業。六交因乎六根。而交起惡報。如造業因眼。餘五為助。至受報時亦徧及也。</p>
</div>
<div class='div-orig'><p>云何十因阿難一者婬習<span class='note-inline'>(至)</span>菩薩見欲如避火坑。</p>
</div>
<div class='div-commentary'><p style="margin-left:1em">惡業起於情惑。而婬為情惑之最。故前後皆首明之。十習之業。皆先言所感之境。次言所報之事。婬感火業。由惑心熾盛。相摩而發也。故所感之境。見大猛火。舒王云。婬習研磨不休。自耗其精。則火界熾然。於其生也尚有痟渴內熱等疾。則其死也見大猛火宜矣。能所交熾。名二習相然。故有鐵牀銅柱之報。乃應其習業也。如來為導師。故色目以警之。菩薩為行人。故深怖以避之。色目。猶銘目也。</p>
</div>
<div class='div-orig'><p>二者貪習交計發於相吸<span class='note-inline'>(至)</span>菩薩見貪如避瘴海。</p>
</div>
<div class='div-commentary'><p style="margin-left:1em">貪習感水。由愛心計著吸取而發也。吸積風為寒。風結水為冰。故有積寒凍冽之事。吒吒等。寒冰之報。即寒獄也。俱舍云。吒波羅等。忍寒聲。青赤白蓮。寒冰色也。貪水能潤業滋惡。瘴海能毒性沒身。吒波羅三。青赤白三。更有疱裂二相。即八寒地獄。</p>
</div>
<div class='div-orig'><p>三者慢習交陵發於相恃<span class='note-inline'>(至)</span>菩薩見慢如避巨溺。</p>
</div>
<div class='div-commentary'><p style="margin-left:1em">慢習驕逸。由輕陵恃<span class='corr'>己</span>而發。以驕逸馳流。故感騰逸奔波之境。積致惡毒。故有血河灌吞之報。慢能滋癡。故如飲癡水。能致深害。故譬巨溺。癡水。西國水名。如此方之貪泉也。</p>
</div>
<div class='div-orig'><p>四者瞋習交衝發於相忤<span class='note-inline'>(至)</span>菩薩見瞋如避誅戮。</p>
</div>
<div class='div-commentary'><p style="margin-left:1em">心屬火。氣屬金。瞋者由心作氣。而反動其心。加之衝擊抵忤。則心火轉盛。氣金轉剛。故曰心熱發火鑄氣為金也。斷刑曰宮。肉刑曰割。</p>
</div>
<div class='div-orig'><p>五者詐習交誘發於相調<span class='note-inline'>(至)</span>菩薩見詐如畏豺狼。</p>
</div>
<div class='div-commentary'><p style="margin-left:1em">詐習依奸智起惡而漸滋蔓。故如水浸田。草木生長。由調引相延。故感繩木延引之事。讒賊。奸詐敗正者也。校。枷也。易云。屨校滅趾。荷校滅耳。</p>
</div>
<div class='div-orig'><p>六者誑習交欺發於相罔<span class='note-inline'>(至)</span>菩薩見誑如踐蛇虺。</p>
</div>
<div class='div-commentary'><p style="margin-left:1em">誑者。為獲利譽。多懷異謀。矯現有德。欺誑於他。令他暗昧。罔知所謀。其志誣罔。其心飛揚。如風鼓塵。使人無見。故感塵土穢惡之境。沒溺騰擲之報。</p>
</div>
<div class='div-orig'><p>七者冤習交嫌發於銜恨<span class='note-inline'>(至)</span>菩薩見冤如飲酖酒。</p>
</div>
<div class='div-commentary'><p style="margin-left:1em">冤習銜恨。陰隱為傷。故如陰毒畜惡。而感飛石囊撲之境。投擲拋撮之報。飛石投擲。車匣牢柵。皆陰隱之事。囊撲者。囊貯而撲殺也。</p>
</div>
<div class='div-orig'><p>八者見習交明如薩迦耶見<span class='note-inline'>(至)</span>虗妄徧執如臨毒壑。</p>
</div>
<div class='div-commentary'><p style="margin-left:1em">見習有五。一薩迦耶。此云身見。謂執身有我。種種計著。二邊見。於一切法執斷執常。三邪見。邪悟錯解。撥無因果。四見取。非果計果。如以無想為涅槃之類。五戒禁取。非因計因。如持牛狗等戒為生天因之類。此五總名惡見。諸見交明。彼此相反。互相違拒。故云發於違拒出生相反。由其違反。故感王吏證執之境。權詐鞠推之報。路人相見。一往一回。喻所見違反也。是五惡見。能陷法身。故名見坑。能致業苦。故名毒壑。行人當疾滅之。</p>
</div>
<div class='div-orig'><p>九者枉習交加發於誣謗<span class='note-inline'>(至)</span>菩薩見枉如遭霹靂。</p>
</div>
<div class='div-commentary'><p style="margin-left:1em">不宜曲而曲之。曰枉。蓋枉非真情。由誣謗發。逼壓於人。故感報如之。排。擠挫也。押捺。亦其義也。漉。瀝也。衡。橫也。謂迫蹙其體。瀝漉其血。又於迫隘苦具。橫衝而度。所謂下透挂網。倒懸其頭者。皆衡度類也。讒能傷人。故名讒虎。以可驚怖。故名霹靂。</p>
</div>
<div class='div-orig'><p>十者訟習交誼發於藏覆<span class='note-inline'>(至)</span>如戴高山履於巨海。</p>
</div>
<div class='div-commentary'><p style="margin-left:1em">訟非官訟。公發其覆之謂也。斯即覆習。此覆彼訟。曰交諠。故感鑑見照燭之境。惡友對驗之報。陰賊覆藏。發則自害。覆罪適足以自壓自墜。故如戴山履海也。十習發於十惑。通根本而兼隨。隨煩惱二十。初曰。忿。恨。惱。覆。誑。諂。憍。害。嫉。慳。今詐習即諂也。冤即恨也。枉即害也。訟即覆也。</p>
</div>
<div class='div-orig'><p>云何六報阿難一切眾生<span class='note-inline'>(至)</span>所招惡報從六根出。</p>
</div>
<div class='div-commentary'><p style="margin-left:1em">上明所造之因。此下明所感之報也。然造業招報。根識必俱。今以識為業。而報從根者。文互顯也。</p>
</div>
<div class='div-orig'><p>云何惡報從六根出<span class='note-inline'>(至)</span>星火迸灑煽鼓空界。</p>
</div>
<div class='div-commentary'><p style="margin-left:1em">一者下。標示。臨終下。釋相。先見猛火等。即現報也。亡者神識等。即生報也。發明下。就眼根明二相。如是下。對諸根明交報。他皆倣此。見業感火者。以見覺屬火。故感猛火。畏見於境。恐藏於心。六交皆直入無間者。就重言耳。成論云。極善極惡皆無中陰。所以直入。聞聽屬水。故燒聽能為鑊湯洋銅。鼻嗅主氣。故燒息能為黑煙紫燄。舌主味。丸糜味類也。身主觸。灰炭觸類也。心正屬火。燒之轉熾。故迸灑煽鼓。</p>
</div>
<div class='div-orig'><p>二者聞報招引惡果<span class='note-inline'>(至)</span>為電為雹摧碎心魄。</p>
</div>
<div class='div-commentary'><p style="margin-left:1em">聞聽屬水。故依之造業。則能感波濤。注聞發聲。故為責罪詰情之事。注見為雷吼。水隨見變也。注息為雨霧。水隨氣變也。注味為膿血。水隨味變也。注觸為畜鬼。水隨形變也。注意為電雹。水隨心變也。蓋此中所感之報。多有與當根不相稱者。然業報俱不可思議也。</p>
</div>
<div class='div-orig'><p>三者齅報招引惡果<span class='note-inline'>(至)</span>為飛沙礰擊碎身體。</p>
</div>
<div class='div-commentary'><p style="margin-left:1em">因貪惡香作種種業。果感毒氣成種種報。言從地涌出者。謂毒氣充塞遠近。無復出路。故神識從地而涌出也。質。礙也。履。通也。嗅業所依。不離通塞。故衝息能為質履也。衝見為火炬。衝聽為沒溺洋沸者。根隨氣變也。魚敗曰餒。羮敗曰爽。饑餒乖爽。由味隨氣變也。綻拆爛壞。由體隨氣變也。衝思為灰沙。心隨氣變也。</p>
</div>
<div class='div-orig'><p>四者味報招引惡果<span class='note-inline'>(至)</span>為飛熱鐵從空雨下。</p>
</div>
<div class='div-commentary'><p style="margin-left:1em">准眼耳鼻云見聞齅。此應云嘗報。言味報者。從所嘗為名也。蓋貪味。則網捕燒野以取禽獸。故見鐵網猛燄之相。舌根所依。不離吸吐。吸氣為寒。吐氣為熱。乃常理也。舌噉生命。使彼承忍。故歷嘗發苦使<span class='corr'>己</span>承忍。依見貪味。故能為然金石。依聽發惡。故能為利兵刃。依嗅恣貪。籠取羣味。故能為大鐵籠。觸味傷物。故感弓箭以自傷。緣味思物。故感飛鐵以加害。</p>
</div>
<div class='div-orig'><p>五者觸報招引惡果<span class='note-inline'>(至)</span>為墜為飛為煎為炙。</p>
</div>
<div class='div-commentary'><p style="margin-left:1em">合山刀劍。並由貪著男女身分而感也。鐵城火狗等。皆惡觸雜感之相。觸業所依。不出離合。屠裂。即離相也。道。趨獄之路。觀。獄王門闕兩觀。廳案。乃治罪之處。皆身觸所依。燒熱見觸。撞擊聞觸。括袋息觸。耕鉗舌觸。飛墜思觸。括袋。所以收氣。思業飄蕩。故感飛墜之事。剚。插刃於肉也。剚射考縛。乃相因旁舉耳。非當根之相也。</p>
</div>
<div class='div-orig'><p>六者思報招引惡果<span class='note-inline'>(至)</span>萬生萬死為偃為仰。</p>
</div>
<div class='div-commentary'><p style="margin-left:1em">思心飄蕩。故先見惡風吹壞國土等事。思業所依。不出迷覺。荒奔。迷思也。知苦。覺思也。思必有所。故結思則為受罪方所。見能鑑證。故結見則為證罪人事。結聽則能為大合石等。車船檻。乃息氣乘亂思所變。嘗即舌根。聲所自發。大小<span class='corr'>已</span>下。皆言其身。乃觸業乘亂思所變也。</p>
</div>
<div class='div-orig'><p>阿難是名地獄十因六果<span class='note-inline'>(至)</span>受無量苦經無量劫。</p>
</div>
<div class='div-commentary'><p style="margin-left:1em">總結十因六果也。惡業同造者。謂造惡業時。一根為主。餘五俱助。是則六根同造。十業具足。故入阿鼻獄。受無量苦。經無量劫。此即上所受六交報也亦即五無間獄。故云受無量苦經無量劫。</p>
</div>
<div class='div-orig'><p>六根各造及彼所作兼境兼根是人則入八無間獄。</p>
</div>
<div class='div-commentary'><p style="margin-left:1em">六根各造。不同前六根同造也。及彼所作等。謂前則六根同造十因。後乃三根而犯三業。此當一根而兼三四根。十業之內亦應闕二三業。故入八無間獄。非前五無間獄也。</p>
</div>
<div class='div-orig'><p>身口意三作殺盜婬是人則入十八地獄。</p>
</div>
<div class='div-commentary'><p style="margin-left:1em">身口意殺盜婬。乃重罪。以不徧六。不具十。故又輕於前也。大獄只有八寒八熱。而有十八鬲子地獄。及八萬四千眷屬等獄。皆大獄所分者也。</p>
</div>
<div class='div-orig'><p>三業不兼中間或為<span class='note-inline'>(至)</span>是入則入三十六地獄。</p>
</div>
<div class='div-commentary'><p style="margin-left:1em">三業不兼。謂具二闕一也。三十六獄。并下一百八獄。未詳名數。</p>
</div>
<div class='div-orig'><p>見見一根單犯一業是人則入一百八地獄。</p>
</div>
<div class='div-commentary'><p style="margin-left:1em">上具二闕一。此犯一闕二。故又輕也。見音現。明然不兼也。</p>
</div>
<div class='div-orig'><p>由是眾生別作別造<span class='note-inline'>(至)</span>妄想發生非本來有。</p>
</div>
<div class='div-commentary'><p style="margin-left:1em">此結答前問也。上文五節惡業不同。即別作別造。所感獄報各從其類。即入同分地也。如別造極重。同入阿鼻。別造次輕。同入百八是也。妄想發生等。並酬阿難前所疑問。</p>
</div>
<div class='div-orig'><p>復次阿難是諸眾生<span class='note-inline'>(至)</span>後還罪畢受諸鬼形。</p>
</div>
<div class='div-commentary'><p style="margin-left:1em">非破律儀。無正範也。犯菩薩戒。無正因也。毀佛涅槃。無正果也。三者不正。諸餘皆邪。故墮獄罪畢。即入鬼趣。</p>
</div>
<div class='div-orig'><p>若於本因貪物為罪是人罪畢遇物成形名為怪鬼。</p>
</div>
<div class='div-commentary'><p style="margin-left:1em">此即貪習為因也。於物生貪。非理而取。餘報在鬼還托於物。即金銀草木精怪。其類非一。故名怪鬼。</p>
</div>
<div class='div-orig'><p>貪色為罪是人罪畢遇風成形名為魃鬼。</p>
</div>
<div class='div-commentary'><p style="margin-left:1em">即前婬習為因也。色能動亂身心。如風鼓物。報招鬼質。還復托風。風質元虗。因習所致。因果相對。豈徒然哉。</p>
</div>
<div class='div-orig'><p>貪惑為罪是人罪畢遇畜成形名為魅鬼。</p>
</div>
<div class='div-commentary'><p style="margin-left:1em">即前詐習為因也。因成詐偽。惑正憑虗。托附畜生。便成鬼質。即狐狸豬犬有異靈者。其類非一。故云遇畜成形。魅。即現美形以惑人者。</p>
</div>
<div class='div-orig'><p>貪恨為罪是人罪畢遇蟲成形名蠱毒鬼。</p>
</div>
<div class='div-commentary'><p style="margin-left:1em">即前冤習為因也。由忿為先。懷惡不捨。結怨在意。熱惱居懷。受餘報時。亦假毒類。即蛇虺毒蟲有異靈者。成蠱毒鬼。</p>
</div>
<div class='div-orig'><p>貪憶為罪是人罪畢遇衰成形名為癘鬼。</p>
</div>
<div class='div-commentary'><p style="margin-left:1em">即前瞋習為因也。瞋恚不捨。名為貪憶。洎受鬼報。遇災衰處。便人其身。名為癘鬼。即毒癘傷寒傳屍骨蒸之類。皆此鬼作也。</p>
</div>
<div class='div-orig'><p>貪倣為罪是人罪畢遇氣成形名為餓鬼。</p>
</div>
<div class='div-commentary'><p style="margin-left:1em">即前慢習為因也。慢以陵人傲物。高舉自強。洎報鬼倫。遇氣為質。內無實德。空腹高心。饑餓所困。故名餓鬼。</p>
</div>
<div class='div-orig'><p>貪罔為罪是人罪畢遇幽為形名為魘鬼。</p>
</div>
<div class='div-commentary'><p style="margin-left:1em">即前誑習為因也。為獲利譽。多懷異謀。矯現有德。欺誑於他。令人暗昧罔知所謀。洎受鬼形。憑幽托暗。魘惑寐者。故名魘鬼。</p>
</div>
<div class='div-orig'><p>貪明為罪是人罪畢遇精為形名魍魎鬼。</p>
</div>
<div class='div-commentary'><p style="margin-left:1em">即前見習為因也。執見異生。各自明悟。及招鬼道。遇精明處以為其形。即日月精魄山澤明靈有精耀者。以托其質。言魍魎者。木石變怪也。</p>
</div>
<div class='div-orig'><p>貪成為罪是人罪畢遇明為形名役使鬼。</p>
</div>
<div class='div-commentary'><p style="margin-left:1em">即前枉習為因也。枉押成褫。憑虗架搆。勞心役思。撓害無辜使成有罪。遇明顯境。托以成形。非幽暗類也。走使戰陣。擔沙負石之徒。故云役使。</p>
</div>
<div class='div-orig'><p>貪黨為罪是人罪畢遇人為形名傳送鬼。</p>
</div>
<div class='div-commentary'><p style="margin-left:1em">即前訟習為因也。愛人黨<span class='corr'>己</span>。故於<span class='corr'>己</span>之罪則覆。於他之非則訟。報在鬼類。托質於人。如世有童子師。及巫祝之類。皆為神道傳送吉凶禍福之言。名傳送鬼。此上鬼類。其數實繁。考果徵因。不過此十。</p>
</div>
<div class='div-orig'><p>阿難是人皆以純情墜落<span class='note-inline'>(至)</span>則妙圓明本無所有。</p>
</div>
<div class='div-commentary'><p style="margin-left:1em">情業積水。下墜燒乾。則情業<span class='corr'>已</span>盡。復乘想業上出皆迷妄之為也。圓明覺心。本無是事。</p>
</div>
<div class='div-orig'><p>復次阿難鬼業既盡<span class='note-inline'>(至)</span>身為畜生酬其宿債。</p>
</div>
<div class='div-commentary'><p style="margin-left:1em">獄報情業。鬼報想業。故鬼業盡。則二報俱空。復償負業。</p>
</div>
<div class='div-orig'><p>物怪之鬼物銷報盡生於世間多為梟類。</p>
</div>
<div class='div-commentary'><p style="margin-left:1em">貪習為怪鬼。報盡作梟倫。梟。土梟也。附塊為兒。貪物所致。一切怪異者。皆此類攝。</p>
</div>
<div class='div-orig'><p>風魃之鬼風銷報盡生於世間多為咎徵一切異類。</p>
</div>
<div class='div-commentary'><p style="margin-left:1em">婬習為因。報招風魃。旁為畜生。受咎徵也。咎。過惡也。徵。應驗也。惡行所招。將有災異。先有此應。如羣雀眾鼠。荒儉之徵。[(嫡-女)*鳥]鴹水災。鶴舞多旱。其類非一。</p>
</div>
<div class='div-orig'><p>畜魅之鬼畜死報盡生於世間多為狐類。</p>
</div>
<div class='div-commentary'><p style="margin-left:1em">詐因之報。為鬼成魅。所依既盡。畜受狐身。</p>
</div>
<div class='div-orig'><p>蟲蠱之鬼蠱滅報盡生於世間多為毒類。</p>
</div>
<div class='div-commentary'><p style="margin-left:1em">冤習之報。鬼作蠱毒。畜為毒類。即蛇蝎之屬也。</p>
</div>
<div class='div-orig'><p>衰癘之鬼衰窮報盡生於世間多為蛔類。</p>
</div>
<div class='div-commentary'><p style="margin-left:1em">瞋習之因。鬼為衰癘。托災附禍。便入身中。轉受畜形。還托身內為蟯蛔也。</p>
</div>
<div class='div-orig'><p>受氣之鬼氣銷報盡生於世間多為食類。</p>
</div>
<div class='div-commentary'><p style="margin-left:1em">餓鬼附氣。慢習是因。鬼受饑虗。畜充他飽。故為食類。即世間可食之畜也。</p>
</div>
<div class='div-orig'><p>綿幽之鬼幽銷報盡生於世間多為服類。</p>
</div>
<div class='div-commentary'><p style="margin-left:1em">宿因誑習。鬼為魘暗。幽默既銷。畜為服類。即駝驢牛馬蠶繭之類。為人服用也。</p>
</div>
<div class='div-orig'><p>和精之鬼和銷報盡生於世間多為應類。</p>
</div>
<div class='div-commentary'><p style="margin-left:1em">因為見習。鬼作魍魎精耀之物。既盡為畜。便成應類。即社燕寒鴻。能應四時節序者。言和者雜也。雜精明處而成鬼也。</p>
</div>
<div class='div-orig'><p>明靈之鬼明滅報盡生於世間多為休徵一切諸類。</p>
</div>
<div class='div-commentary'><p style="margin-left:1em">即前枉習。鬼托明生。為役使類。鬼道業盡。畜報休徵。休美也。休祥將至。預有此徵。即嘉鳳祥麟之類。</p>
</div>
<div class='div-orig'><p>依人之鬼人亡報盡生於世間多為循類。</p>
</div>
<div class='div-commentary'><p style="margin-left:1em">訟習之因。鬼招傳送。人死為畜。報在黠慧。故云循類。即人所畜養循順之類。</p>
</div>
<div class='div-orig'><p>阿難是等皆以業火乾枯<span class='note-inline'>(至)</span>則此妄緣本無所有。</p>
</div>
<div class='div-commentary'><p style="margin-left:1em">獄鬼二趣。業火乾枯。今為畜生。酬償餘業。故云旁為。妄想故有。覺性元無。猶如圓影。眚病故見。</p>
</div>
<div class='div-orig'><p>如汝所言寶蓮香等<span class='note-inline'>(至)</span>皆為浮虗妄想凝結。</p>
</div>
<div class='div-commentary'><p style="margin-left:1em">所問三緣。是彼人等各自虗妄造業發生。不由他有。故云本自非天降等。妄造妄受。覺性之中皆如空華。</p>
</div>
<div class='div-orig'><p>復次阿難從是畜生<span class='note-inline'>(至)</span>還為畜生償彼餘直。</p>
</div>
<div class='div-commentary'><p style="margin-left:1em">為畜正酬。酬過其分。則為人反徵。然則凡所食取。宜無過分也。如彼有力。謂修定學慧之力。不捨人身。則為彼奴婢。或遭其劫殺等。</p>
</div>
<div class='div-orig'><p>阿難當知若用錢物<span class='note-inline'>(至)</span>及佛出世不可停寢。</p>
</div>
<div class='div-commentary'><p style="margin-left:1em">償足自停。則無交讎。償足不停。則交讎不<span class='corr'>已</span>。自非正修正力。莫之遏絕。此約修定破惑。見佛得道。方免相害。縱有宿業所作不亡。至果償之。若幻化之非實也。</p>
</div>
<div class='div-orig'><p>汝今應知彼梟倫者酬足復形生人道中參合頑類。</p>
</div>
<div class='div-commentary'><p style="margin-left:1em">因於貪物。鬼托怪形。畜在土梟。附塊而養。今歸人趣。其性顓蒙。雜在頑嚚。心忘德義。蓋因之故然也。而言參合者。夫人道受報。善因所招。總報雖同。滿業各異。故分十種。今此從畜來者。乃餘業旁受。非正善業所招。然亦順後業感。由不正故。故言參合。</p>
</div>
<div class='div-orig'><p>彼咎徵者酬足復形生人道中參合異類。</p>
</div>
<div class='div-commentary'><p style="margin-left:1em">始因貪欲。鬼受魃形。上為畜生。災咎之應。業盡復本。參合異類。以咎徵本於妖異。故餘習復為妖異也。</p>
</div>
<div class='div-orig'><p>彼狐倫者酬足復形生人道中參於庸類。</p>
</div>
<div class='div-commentary'><p style="margin-left:1em">因從詐習。鬼為畜魅。類入旁生。狐狸所攝。故今為人。庸鄙無識也。</p>
</div>
<div class='div-orig'><p>彼毒倫者酬足復形生人道中參合很類。</p>
</div>
<div class='div-commentary'><p style="margin-left:1em">冤習是因。鬼為蠱毒。旁為畜類。蛇蝎是形。還生人道。雜乎很類。毒倫為很。亦其習之餘也。</p>
</div>
<div class='div-orig'><p>彼蛔倫者酬足復形生人道中參合微類。</p>
</div>
<div class='div-commentary'><p style="margin-left:1em">瞋習為因。鬼居衰癘。蟯蛔受畜。微末為人。即不為人之齒錄者也。</p>
</div>
<div class='div-orig'><p>彼食倫者酬足復形生人道中參合柔類。</p>
</div>
<div class='div-commentary'><p style="margin-left:1em">慢習是因。鬼招饑餓。結氣而作。無實體性。畜受食類。人為柔弱。蓋因我慢貢高。反招柔怯之報。</p>
</div>
<div class='div-orig'><p>彼服倫者酬足復形生人道中參合勞類。</p>
</div>
<div class='div-commentary'><p style="margin-left:1em">誑習為因。鬼從幽魘。畜為服用。人受劬勞。役力艱辛。工巧之屬也。</p>
</div>
<div class='div-orig'><p>彼應倫者酬足復形生人道中參於文類。</p>
</div>
<div class='div-commentary'><p style="margin-left:1em">因從見習。鬼落和精。魍魎報終。畜為時應。參於人道。微有文章。非正習因。亦云參合。</p>
</div>
<div class='div-orig'><p>彼休徵者酬足復形生人道中參合明類。</p>
</div>
<div class='div-commentary'><p style="margin-left:1em">枉習為業。鬼受明靈。驅役疾馳。無暫停止。畜招休應。人雜聰明。考果徵因。必無差忒。</p>
</div>
<div class='div-orig'><p>彼諸循倫酬足復形生人道中參於達類。</p>
</div>
<div class='div-commentary'><p style="margin-left:1em">因由訟習。鬼作依人。傳附神辭。發顯禍福。畜招馴黠。人達窮通。寵辱不驚。安然自得。故名達類。</p>
</div>
<div class='div-orig'><p>阿難是等皆以宿債畢酬<span class='note-inline'>(至)</span>此輩名為可憐愍者。</p>
</div>
<div class='div-commentary'><p style="margin-left:1em">獄鬼畜中。酬償先業。三途報盡。還復為人。順後善業。所招隨別。復分十類。如是皆為顛倒輪轉。欲息顛倒。唯戒定慧。無此三種。不息輪迴。佛若不出。誰說此法。令其修學免輪迴耶。故此輩名可憐愍者。</p>
</div>
<div class='div-orig'><p>阿難復有從人不依正覺<span class='note-inline'>(至)</span>人不及處有十種仙。</p>
</div>
<div class='div-commentary'><p style="margin-left:1em">不依正覺修三摩地者。謂不依不生滅心為本修行也。別修妄念者。謂別依妄念而修也。存想固形者。謂存心在於長生。欲此形骸堅固不壞。以求永壽。仙。遷也。人之形神能遷而不死也。然終歸敗壞比天為劣。比人為優。故別開也。抱朴子云。求仙者。要當以忠孝和順仁信為本。若德不修。而但務方術。終不得長生也。</p>
</div>
<div class='div-orig'><p>阿難彼諸眾生堅固服餌<span class='note-inline'>(至)</span>覺悟圓成名絕行仙。</p>
</div>
<div class='div-commentary'><p style="margin-left:1em">以藥餌駐一期之壽。而不能輕舉者。地行仙也。行去聲。功行也。飡黃精松柏之類。久而身輕者。飛行仙也。鍊金石還丹之類。化骨易形。撮土點石。以遊戲人間者。遊行仙也。鼓天池。嚥津液。冰雪婥約。不交世欲。與天無異者。天行仙也。乘陰陽運止。以調氣固精。遺形涉空者。空行仙也。吞吸精色。服虹飲霧。粹氣潛通者。通行仙也。堅持呪術。久而術道圓成者。道行仙也。澄凝精思。久能照應者。照行仙也。或存想頂門而出神。繫心臍輪而鍊丹。皆思憶圓成也。內以坎男離女匹配夫妻。外即<span class='corr'>采</span>陰助陽攝衛精氣者。精行仙也。存想世間皆成變化。因悟遷變遂忘心想。形如槁木。心若死灰。名覺悟圓成。其行絕世。名絕行仙也。</p>
</div>
<div class='div-orig'><p>阿難是等皆於人中鍊心<span class='note-inline'>(至)</span>報盡還來散入諸趣。</p>
</div>
<div class='div-commentary'><p style="margin-left:1em">前文情少想多。輕舉非遠。即為飛仙。下文云。精研七趣。皆是昏沈諸有為相。妄想受生。妄想隨業。意在知所戒備也。所謂人中鍊心者。非止服餌養生而<span class='corr'>已</span>。必兼戒善。方曰鍊心。別得生理者。由人中之業。別感仙趣之報也。如山海經云。崑崙之山。廣都之埜。軒轅之丘。不死之國。氣不寒暑。人皆數千歲。斯亦眾私同分。非無定處。若但固形而不鍊心。便希千歲。是猶見卵而求時夜。不太早計乎。</p>
</div>
<div class='div-orig'><p>阿難諸世間人不求常住<span class='note-inline'>(至)</span>如是一類名四天王天。</p>
</div>
<div class='div-commentary'><p style="margin-left:1em">未能離欲。且能窒欲。使愛水不流。則湛性澄瑩。故能初天托生也。六天由修五戒十善而致。今但約欲微增勝者。一是阿難起教之緣。又愛欲為輪迴根本。前明淪墜亦始於此。此名超騰亦始於此。意使初心未能成就禪定智慧。且疾斷根本。則輪迴可出也。</p>
</div>
<div class='div-orig'><p>於<span class='corr'>己</span>妻房婬愛微薄<span class='note-inline'>(至)</span>如是一類名忉利天。</p>
</div>
<div class='div-commentary'><p style="margin-left:1em">此愛薄於前。故報居其上。後遞然也。淨居謂清淨自居之時。未全清淨之味。為有微愛故也。日月居須彌腰。忉利居頂。以能澄瑩增明。故能超之。</p>
</div>
<div class='div-orig'><p>逢欲暫交去無思憶<span class='note-inline'>(至)</span>如是一類名須燄摩天。</p>
</div>
<div class='div-commentary'><p style="margin-left:1em">欲心不作。故動少靜多也。六欲下二。名地居天。上四。名空居天。不須日月而常明。以蓮華開合分晝夜。故名時分。</p>
</div>
<div class='div-orig'><p>一切時靜有應觸來<span class='note-inline'>(至)</span>如是一類名兜率陀天。</p>
</div>
<div class='div-commentary'><p style="margin-left:1em">雖靜心愈多。亦未免應觸。此能少欲。未能無心也。兜率天有內院外院。三災至三禪。而此言不及者。約內院言之。精微不接。皆內院事也。</p>
</div>
<div class='div-orig'><p>我無欲心應汝行事<span class='note-inline'>(至)</span>如是一類名樂變化天。</p>
</div>
<div class='div-commentary'><p style="margin-left:1em">此無心而境自至。曰橫陳。嚼臘。言味甚薄也。諸天皆有報境。而此天樂自變化以受用。越於下天。故名越化。</p>
</div>
<div class='div-orig'><p>無世間心同世行事<span class='note-inline'>(至)</span>如是一類名他化自在天。</p>
</div>
<div class='div-commentary'><p style="margin-left:1em">了然超越。言全無味也。化即第五天。無化即下天也。諸欲樂境。不勞自化。皆由他化而自在受用。名他化自在也。</p>
</div>
<div class='div-orig'><p>阿難如是六天形雖出動<span class='note-inline'>(至)</span>自此<span class='corr'>已</span>還名為欲界。</p>
</div>
<div class='div-commentary'><p style="margin-left:1em">形雖出動。此對人仙二趣得出動之名。心迹尚交。謂欲心事迹猶有交合之相。故俱舍頌曰。六受欲交抱。執手笑視婬。此言地居兩天則形交。燄摩則勾抱。兜率則執手。變化則對笑。他化則相視。須知彼文各據六天受欲而說。今經只就人中辯欲事輕重。用顯六天感報不同也。</p>
</div>
<p class='juan'>大佛頂如來密因修證了義諸菩薩萬行首楞嚴經纂註卷第八</p></div>
</div><!-- end of div[@id='body'] -->
</body></html>