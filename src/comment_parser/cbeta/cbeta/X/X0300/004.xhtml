<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經纂註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu9' />大佛頂如來密因修證了義諸菩薩萬行首楞嚴經纂註卷第四</p><p class="byline">唐　天竺沙門　般剌密諦　譯</p><p class="byline">唐　烏萇國沙門彌伽釋迦譯語</p><p class="byline">唐菩薩戒弟子前正議大夫同中書門下平章事清河房融筆受</p><p class="byline">明　檇李沙門　真界　纂註</p>
<div class='div-commentary'><p style="margin-left:1em">上阿難等惑銷心悟。故說偈讚佛。富樓那尚紆疑執。故又發起後章之問也。然法本無生。因妄有生。相本無相。因迷執相。而富樓那由不達法本無生。則不知因妄有生。故問云何忽生。不了相本無相。則不達諸相虗妄。故問水火等不相陵滅。此皆不達第一義諦而問。故世尊即許宣真勝義性。由是而知下文雖示因妄有生。意顯無生。雖示循發之相。意顯無相。故環師謂即山河萬象。宣勝義中真勝義性也。而資中謂世尊所說。惟俗諦生滅之相。故以不空如來藏收之。殊不知世尊既云因妄有生。則知妄無自性。生即無生。豈非緣起之相而本自無生乎。既云循業發相。則知七大虗妄。全一真妙覺明。故法法本然周徧法界也。豈說俗諦生滅之法哉。</p>
</div>
<div class='div-orig'><p>爾時富樓那彌多羅尼子<span class='note-inline'>(至)</span>所說法音尚紆疑悔。</p>
</div>
<div class='div-commentary'><p style="margin-left:1em">引前所說以敘疑也。蓋前示陰入處界等皆如來藏清淨本然。是即相以示無相即生以示無生。故云敷演第一義諦。富樓那無明未盡。不了第一義諦。故譬聾人百步聞蚋。以第一法才猶昧。則中下之機難無疑惑。故下呈疑以請也。</p>
</div>
<div class='div-orig'><p>世尊若復世間一切根塵<span class='note-inline'>(至)</span>次第遷流終而復始。</p>
</div>
<div class='div-commentary'><p style="margin-left:1em">此正陳所疑也。疑云。清淨宜無諸相。本然宜無遷流。云何忽生諸相。次第遷流耶。此即不達因妄有生。因妄相續而問也。問意有二。云何下。問生起。次第下。問相續。故下先約一念之迷以示忽生之相。次即詳示三種相續之相也。</p>
</div>
<div class='div-orig'><p>又如來說地水火風<span class='note-inline'>(至)</span>斂渴如來無上慈誨。</p>
</div>
<div class='div-commentary'><p style="margin-left:1em">疑云。水處不能容火。地處不能容空。云何相徧不相陵滅耶。此由不達相本虗妄而問。故下如來即以虗空非相而不拒諸相。真覺本非七大而不礙七大示之。意顯循業發現之相本自虗妄。不應詰其相陵滅也。</p>
</div>
<div class='div-orig'><p>爾時世尊告富樓那<span class='note-inline'>(至)</span>欽佛法音默然承聽。</p>
</div>
<div class='div-commentary'><p style="margin-left:1em">因其不達第一義諦。故許宣真勝義性也。所謂勝義諦中真勝義性者。即前所明第一義諦也。由富樓那不達此義。致生前問。故如來即許宣真勝義性。令二乘聞此。契真性而起真修。故云令汝二乘皆獲一乘寂滅場地。真阿練若正修行處。阿練若云無喧雜。以悟無生。了無喧雜故。依此而修。是謂正修行處。</p>
</div>
<div class='div-orig'><p>佛言富樓那如汝所言<span class='note-inline'>(至)</span>為覺不明稱為明覺。</p>
</div>
<div class='div-commentary'><p style="margin-left:1em">將示因妄有生。而即其所聞互融之理。以詰明不明者。意在引其認明墮妄以為生法之端也。蓋性覺妙明。即妙而明。非不明也。本覺明妙。即明而妙。又非明也。富樓那雖聞其言而不達其理。即認明為覺。故曰若此不明則無所明矣。如謂富樓那認覺不明者。此一失也。因立所明。故佛示云。有所非覺。無所非明。則知明與不明。皆非真覺妙明。而圓師則以有所明為妄。無所明是真。故解云無所則無妄明者。此二失也。因認明立所。虗空世界等由是生焉。故云無同異中熾然成異等。是則因動以發相。因妄而忽生。乃現相也。岳師指因明立所等為三細。指無同異等為六麤者。此三失也。如是擾亂等一節。乃牒前三細而引起六麤。故云如是擾亂相待生勞等。岳師指為牒前三細六麤者。此四失也。然下文皆依經正意解釋。恐有欲知會解與今註異同。故此明示。</p>
</div>
<div class='div-orig'><p>富樓那言若此不明名為覺者則無所明。</p>
</div>
<div class='div-commentary'><p style="margin-left:1em">富樓那由不明真覺本非明不明。故一念妄動。認明立所。故曰。若此不明。則無所明。此即無明為因生三細也。蓋不明真覺。即無明也。動即業相。認即轉相。所即現相。三相既現。無窮妄業由是而生。故下云。覺非所明。因明立所。所既妄立。生汝妄能等。</p>
</div>
<div class='div-orig'><p>佛言若無所明則無明覺<span class='note-inline'>(至)</span>性覺必明妄為明覺。</p>
</div>
<div class='div-commentary'><p style="margin-left:1em">牒上以明覺非有無也。若無所明。則無明覺。此二句乃總牒所計。若汝執言。必有所明方稱明覺。若無所明無明覺者。佛即示云。有所非覺。無所非明。則有明無明。皆非真覺也。無明下。釋上覺非有無也。以無明又非覺湛明性。必明則妄為明覺。故知真覺本非有無矣。</p>
</div>
<div class='div-orig'><p>覺非所明因明立所<span class='note-inline'>(至)</span>因此復立無同無異。</p>
</div>
<div class='div-commentary'><p style="margin-left:1em">此明前一念之迷生三細也。夫性覺之體。本無能所。亦無同異。由無明故。一念妄動。認明立所。能所斯立。同異即形。因明立所。所立由於汝能。能所同時。說有先後耳。既有所明。則無同異中。熾然成異矣。異彼所異。因異異立同。故云因異立同。同異發明。即有無同無異。故云因此復立無同無異。然此三相。以言不頓彰。故相因而說。說雖先後。起即同時。所感外器虗空。及有情根。一念頓現。亦非先後。應知此三。昏未動時。是靜是同。為虗空體。動即成異。為世界體。認明立所。與昏動異。即眾生體也。</p>
</div>
<div class='div-orig'><p>如是擾亂相待生勞<span class='note-inline'>(至)</span>由是引起塵勞煩惱。</p>
</div>
<div class='div-commentary'><p style="margin-left:1em">牒前三細。復起六麤也。如是擾亂者。牒前因無明故。一念妄動。性真於是擾亂。此牒業相也。相待生勞者。牒前能所等相待而生勞相。能即轉相。所等即現相。勞即智相。相續相也。勞久發塵者。即由上二相。發起執取。計名字相也。自相渾濁者。智等四相。混雜真性。故名為渾。汩清淨體。令失明潔。故名為濁也。由是下。牒由三細引起四麤。故云塵勞煩惱。此四正是煩惱之體。下業果眾生。即後二麤也。</p>
</div>
<div class='div-orig'><p>起為世界靜成虗空<span class='note-inline'>(至)</span>彼無同異真有為法。</p>
</div>
<div class='div-commentary'><p style="margin-left:1em">此明前一念昏動成三相也。起即是動。動即成異。動為世體。異為界體。則世界由動異所成。故云起為世界。靜即同相。形前起動。故名為靜。即虗空之體也。以虗空由對動之靜所成立故。故云靜成虗空。虗空下二句。牒明二相。彼無下。指前對同異之無同異名有為法。即眾生也。此蓋由內心一念妄動。有同異無同無異故。於外即成虗空世界及眾生也。前問云何忽生山河大地諸有為相。此既因動發相。即是因妄而忽生山河大地諸有為相也。</p>
</div>
<div class='div-orig'><p>覺明空昧相待成搖<span class='note-inline'>(至)</span>以是因緣世界相續。</p>
</div>
<div class='div-commentary'><p style="margin-left:1em">上就一念之迷。<span class='corr'>已</span>示忽生之相。此下詳示相續之相也。覺明空昧等者。謂由一念之迷。不覺妄動。動與空昧。一明一昧。一動一靜。相待不息。於內生滅即名為搖。於外即成風輪初起。是故世界之初。風輪為始。世界最下。依風輪住。故曰執持世界。因空生搖。牒上文也。堅執覺明。遂立質礙。故曰堅明立礙。於內即是堅執覺明。於外即成金輪次起。故云彼金寶者明覺立堅。大地最下。依金輪住。故曰保持國土。堅覺下二句。指前二性為生火之由。於內則生滅不停。堅執不捨。於外則動搖不息。堅剛難壞。互相摩觸。而有火生。如取火法。鑽燧與木。一堅一動。火能鎔散。成熟萬物。故云為變化性。寶明下。於內則堅執覺明。懆心熾盛。於外則寶潤火蒸。遂成流水也。如世蒸物。必有汗流。火騰下。水交於火。火交於水。其勢相敵。而立於物。故曰交發立堅。溼為巨海。水降之所立也。乾為洲潬。火騰之所立也。以是下。明水火氣分。水劣火為山。土劣水為木。燄融明水火氣分。燒絞明土水氣分也。遞相為種者。如明昧相待。為風輪種。因搖立礙。為金輪種。風金相摩。為火大種。金火復為水大種。火水又為海洲種。水土復為草木種。此世界相續之由也。然此約覺明堅執而發生世界。下約覺明所妄以發明眾生。則知世界眾生。皆無越一念之迷而生也。</p>
</div>
<div class='div-orig'><p>復次富樓那明妄非他<span class='note-inline'>(至)</span>同業相纏合離成化。</p>
</div>
<div class='div-commentary'><p style="margin-left:1em">此即前因明立所之妄。明眾生相續之本也。明妄非他覺明為咎等者。明妄即前所明之妄。此妄非他。只由迷心妄動。方有所明。故云覺明為咎。所妄既立。遂使六根成礙。故明理不能超越矣。蓋明妄即所妄。所妄即六妄。於內由迷心妄動。故有所明。於外因妄明故。遂立所妄也。以是下。示不踰之相。色香下。牒上不踰之義以明業性。謂見聞覺知。元一圓融清淨寶覺。但因色等六妄成就。由是分一圓融寶覺。而為見覺聞知。既有根塵而為業性。則發起妄業。於是同業相纏。合離成化。此六道四生之始也。同業即胎卵類。因父母己三者業同。故相纏著而有生。合離即溼化類。不因父母。但由己業。或合溼而成形。即蠢蝡也。或離異而托化。如天獄等類也。</p>
</div>
<div class='div-orig'><p>見明色發明見想成<span class='note-inline'>(至)</span>以是因緣眾生相續。</p>
</div>
<div class='div-commentary'><p style="margin-left:1em">此明眾生相續之由也。見明色發者。謂妄心見妄境。即是中陰見父母境也。明見想成者。謂明見父母之境而想成。即由境生情也。異見下。謂男子投胎。則父是所憎境。母是所愛境。女子投胎反此。以愛為輪迴根本。故流愛為種。想為傳命之媒。故納想為胎。交遘發生等者。謂父母交遘為緣。同業之人想愛為因。有此因緣。入胎托質也。俱舍明胎中凡有五位。一七名羯羅藍。此云凝滑。二七名遏蒲曇。此云皰。狀如瘡皰。三七名閉尸。此云輭肉。四七名健南。此云堅肉。五七名鉢羅奢佉。此云形位。今略舉前二。等取餘三。四生之類。卵應於想。胎應於情。溼應於合。化應於離。故曰隨其所應也。情想合離更相變易者。或情變為想。合變為離。無定業也。卵易為胎。溼易為化。無定質也。故所受報。成升或沈。無定趣也。</p>
</div>
<div class='div-orig'><p>富樓那想愛同結愛不能離<span class='note-inline'>(至)</span>是等則以盜貪為本。</p>
</div>
<div class='div-commentary'><p style="margin-left:1em">此指貪愛。明業果之本也。蓋想愛不結。愛則可離。既彼此交結愛不能離。故相生不斷。是等欲貪為本也。貪愛不滋。貪則可止。既彼此交滋。貪不能止。貪必致殺。故相食不斷。是等殺貪為本也。以人下。明盜貪也。殺盜二貪。一往觀之。似無差別。若以負不負義推之。則有別焉。若負命者殺之。即屬殺貪。不負者殺之。即屬盜貪。是知盜必具殺。而殺未必有盜也。故於殺貪。但云遞相吞食。而於盜貪。則云人死為羊等。二者之別。蓋可見矣。且欲貪通乎四生。今正約胎生言之。又胎生復通。今多就人倫辨之。以其易見故也。</p>
</div>
<div class='div-orig'><p>汝負我命我還汝債<span class='note-inline'>(至)</span>以是因緣業果相續。</p>
</div>
<div class='div-commentary'><p style="margin-left:1em">此明業果相續之由也。負債。殺盜由也。愛憐。欲貪由也。惟殺下結顯。命債二句。文義互見。如云。汝負我命。汝還我命。我負汝債。我還汝債。愛憐二句。亦應互見。</p>
</div>
<div class='div-orig'><p>富樓那如是三種顛倒相續<span class='note-inline'>(至)</span>因此虗妄終而復始。</p>
</div>
<div class='div-commentary'><p style="margin-left:1em">總牒前文。結答世界眾生業果。皆由不覺一念妄動。認明立所發生。故云。皆是覺明。明了知性。因了發相也。蓋覺明。即無明業相。明了知性。即認明為覺之轉相。因了發相。即現相。前問云何忽生山河大地諸有為相。此既因了發相。即是從妄見生山河大地諸有為相。故起信云。依能見故。境界妄現也。次第遷流。即由生而滅。終而復始。即滅而復生。然則三種相續。既從妄有。妄無自性。全體無生。是以雖示有生。意顯無生也。若悟無生。則知根塵處界。皆如來藏清淨本然矣。豈俗諦生滅之法哉。</p>
</div>
<div class='div-orig'><p>富樓那言若此妙覺<span class='note-inline'>(至)</span>有為習漏何當復生。</p>
</div>
<div class='div-commentary'><p style="margin-left:1em">眾生覺體。與佛無別。無端忽生諸有為相。則如來既證空覺。何時復生諸有耶。此由富樓那不達諸法本來常自寂滅。於寂滅中起生滅見。故問山河大地等何當復生。如來乃就其生滅之見破之。故下引喻。以明覺不復迷。滅不復生也。若就本來寂滅。則何滅何生。何迷何覺。故知下文所示。誠夢中說夢耳。</p>
</div>
<div class='div-orig'><p>佛告富樓那譬如迷人<span class='note-inline'>(至)</span>覺迷迷滅覺不生迷。</p>
</div>
<div class='div-commentary'><p style="margin-left:1em">此示覺不復迷也。昔本無迷似有迷覺者。謂本無有迷。無始之迷者似迷也。亦無有覺。從迷而覺者似覺也。迷既覺矣。豈覺更生迷哉。</p>
</div>
<div class='div-orig'><p>亦如翳人見空中華<span class='note-inline'>(至)</span>何當更出山河大地。</p>
</div>
<div class='div-commentary'><p style="margin-left:1em">此示滅不復生也。翳喻妄見。華喻山河。空華滅地喻妙空明覺。佛言下。謂既了所喻。何復前疑。</p>
</div>
<div class='div-orig'><p>又如金鑛雜於精金<span class='note-inline'>(至)</span>菩提涅槃亦復如是。</p>
</div>
<div class='div-commentary'><p style="margin-left:1em">此示無變無生也。金喻菩提果覺無變。灰喻涅槃果德無生。果至無變無生。則習漏不生可知矣。此卷之初。富樓那有二問。初問答竟。此下答第二問也。</p>
</div>
<div class='div-orig'><p>富樓那又汝問言地水火風<span class='note-inline'>(至)</span>而不拒彼諸相發揮。</p>
</div>
<div class='div-commentary'><p style="margin-left:1em">此牒前問。而示無相不拒諸相也。蓋由富樓那不達相本虗妄。以水火等不相陵滅而問。故如來即以虗空非相而不拒諸相。真覺本非七大而不礙七大示之。意顯循業發現之相。本自虗妄。不應詰其相陵滅也。</p>
</div>
<div class='div-orig'><p>所以者何富樓那<span class='note-inline'>(至)</span>云何復問不相容者。</p>
</div>
<div class='div-commentary'><p style="margin-left:1em">此徵辨循業發現諸相虗妄。喻顯七大之相虗妄。不應詰其相陵滅也。所以下。示諸相。於意下。明相虗妄。隨處而發。故曰殊方諸有為相。指明暗等相也。彼指日雲等體。若就明相。彼指日也。餘可例知。且日照時下。辨明不因日生。謂明若因日。十方世界同日色時。則空中應無日矣。云何空中更見圓日。若是空明下。辨明不因空生。當知是明下。示不即不離。以顯明相虗妄。明相既妄。則暗動等相亦妄。然空中循業發現諸相。既無可指陳。則顯七大循業之相亦妄。不應詰其相陵滅也。若更詰其陵滅。是猶邀空華而結空果矣。觀性下。明性相容。既同一性。法爾相容。云何復問不相容也。</p>
</div>
<div class='div-orig'><p>真妙覺明亦復如是<span class='note-inline'>(至)</span>若俱發明則有俱現。</p>
</div>
<div class='div-commentary'><p style="margin-left:1em">此以法合前無相不拒諸相也。真覺不礙七大。如空不拒諸相。皆循業發現之相耳。汝以空明等者。以事言之。如鑿井出空。照燧生火是也。以業言之。如起為世界。靜成虗空。風金相摩故有火光是也。以心言之。妄起空見。則有空現。地水火風亦復如是。故曰各各發明則各各現。各各謂前後也。俱謂同時也。</p>
</div>
<div class='div-orig'><p>云何俱現富樓那<span class='note-inline'>(至)</span>宛轉虗妄無可憑據。</p>
</div>
<div class='div-commentary'><p style="margin-left:1em">此復舉喻以顯七大之相虗妄。不應詰其相陵滅也。如一水中現於日影。喻一性中現七大也。日影隨人俱現。以喻七大隨緣俱現。先無準的。不應詰難。喻顯七大虗妄。不應詰其相陵滅也。</p>
</div>
<div class='div-orig'><p>富樓那汝以色空相傾相奪<span class='note-inline'>(至)</span>故發塵勞有世間相。</p>
</div>
<div class='div-commentary'><p style="margin-left:1em">色攝四大。對空成五。前富樓那問地水火風本性圓融。疑水火性不相陵滅。即相傾也。虗空大地不合相容。即相奪也。既以色空傾奪於如來藏。則如來藏隨為色空。是則背覺合塵。發塵勞相也。以迷失真體。分別緣影。名背覺合塵。了相元妄。觀性元真。名滅塵合覺。</p>
</div>
<div class='div-orig'><p>我以妙明不滅不生<span class='note-inline'>(至)</span>故發真如妙覺明性。</p>
</div>
<div class='div-commentary'><p style="margin-left:1em">色空。世間妄相也妙明。真如妙性也。前由著相。故致相傾。即生滅也。此由合性。故致相容。即不生滅也。原夫如來藏體。元一圓融。特由眾生背真合妄。故局促世相之中。遂致相傾相奪。諸佛滅妄合真。故妙得真如之性。所以一多互現。小大相容。現寶剎於毛端。轉法輪於塵裏。事事無礙。法法如如。蓋由觀性元真。故無不容者。一為無量下。總列四句。不動下。別示其相。大中現小之相易明。故略之。滅塵下。結所以也。</p>
</div>
<div class='div-orig'><p>而如來藏本妙圓心<span class='note-inline'>(至)</span>非常非樂非我非淨。</p>
</div>
<div class='div-commentary'><p style="margin-left:1em">上答問<span class='corr'>已</span>竟。此繼之復示三如來藏者。蓋由富樓那不了第一義諦。致生前問。故如來示以此結責也。以第一義諦即空不空如來藏故。非心至非意識界。總非六凡界也。非明無明等。非緣覺界也。緣覺觀十二緣。有生起相。有修斷相。此兼舉之。非苦非集等。非聲聞界也。非智非得者。非二乘理智。得即理也。非檀那等。非菩薩界。先非能趨行。非波羅蜜多者。總非所趣理也。非怛闥阿竭下。非佛界。先非能證人。三號是也。次非所證法。涅槃四德也。怛闥阿竭。云如來。阿羅訶。云應供。三耶三菩。云正徧知。即十號之三也。涅槃是總。四德是別。</p>
</div>
<div class='div-orig'><p>以是俱非世出世故。</p>
</div>
<div class='div-commentary'><p style="margin-left:1em">結上起下也。世結六凡。出世結四聖。以藏理即空。無有十界。故並非之。</p>
</div>
<div class='div-orig'><p>即如來藏元明心妙<span class='note-inline'>(至)</span>即常即樂即我即淨。</p>
</div>
<div class='div-commentary'><p style="margin-left:1em">上文俱非。約真諦示如來藏。此文俱即。約俗諦示如來藏。以藏理即無而有。十界宛然故也。</p>
</div>
<div class='div-orig'><p>以是俱即世出世故<span class='note-inline'>(至)</span>用世語言入佛知見。</p>
</div>
<div class='div-commentary'><p style="margin-left:1em">此示第一義諦以結責也。蓋第一義諦。非空非有。即性即相。即如來無上菩提及佛知見。由富樓那不達此義。致生前問。故如來即指此以結責也。然此第一義諦。惟佛與佛乃能究盡。登地尚不能明了。云何凡小以所知心測。用世語言以求入哉。</p>
</div>
<div class='div-orig'><p>譬如琴瑟箜篌琵琶<span class='note-inline'>(至)</span>愛念小乘得少為足。</p>
</div>
<div class='div-commentary'><p style="margin-left:1em">此釋伏疑也。疑云。寶覺真心無二圓滿。何凡小不能思議耶。釋云。寶覺真心雖各各圓滿。如琴瑟箜篌雖各具妙音。如我舉心海印發光。猶得妙指者。按指妙音隨發。汝暫舉心塵勞先起。如無明指者。不發妙音。心雖無二。所證不同。何能思議。由不下正釋不能思議之由。謂由汝不求覺道愛念小乘。故不能思議也。然於如來則云按指。於富樓那則曰舉心。法喻互顯耳。塵勞。即所知心。海印。即寶覺真心。大集云。閻浮所有色像。大海皆有印文。此喻法身性海。普現一切相也。</p>
</div>
<div class='div-orig'><p>富樓那言我與如來<span class='note-inline'>(至)</span>自蔽妙明受此淪溺。</p>
</div>
<div class='div-commentary'><p style="margin-left:1em">躡上各各圓滿之言。以問妄想因也。既悟無二。益曉妄淪。而不知妄之所由。故請窮其因。猶未究竟。以無明未盡故。諸妄圓滅。即極果斷德。獨妙真常。即究竟智德。</p>
</div>
<div class='div-orig'><p>佛告富樓那汝雖除疑<span class='note-inline'>(至)</span>是人心狂更無他故。</p>
</div>
<div class='div-commentary'><p style="margin-left:1em">舉事以明妄無因也。汝雖除疑餘惑未盡者。謂因聞前說三疑<span class='corr'>已</span>除。然不知妄想無因。即餘惑未盡也。演若達多。云祠授。從神乞得故。此即狂人也。愛鏡中頭。責己狂走。喻因執影明。遂迷本真。妄隨流轉。夫引達多照鏡為喻。而言其無故狂走。使知狂走無故。則知妄元無因矣。</p>
</div>
<div class='div-orig'><p>佛言妙覺明圓本圓明妙<span class='note-inline'>(至)</span>妄性如是因何為在。</p>
</div>
<div class='div-commentary'><p style="margin-left:1em">結指妄無因也。佛言下。明真本有。既稱下。明妄無因。自諸下。明諸妄相因。迷深不返。如是下。令識妄無因。無有生滅。得菩提下。因富樓那自恨昔遭妄想。而稱世尊諸妄圓滅。似謂迷有所因。請窮其因。故告以此。如彼下。牒喻重顯。令了妄無因。無可滅者。雖然。惑元無而須斷。故下勸其息妄契真也。</p>
</div>
<div class='div-orig'><p>汝但不隨分別世間<span class='note-inline'>(至)</span>何藉劬勞肯綮修證。</p>
</div>
<div class='div-commentary'><p style="margin-left:1em">此勸息妄契真。得本妙心也。三緣斷故三因不生者。謂世間眾生業果。緣分別而相續。因分別而得生。汝但不隨分別三種相續。則三緣斷。而三因不生矣。分別不生。狂性自歇。歇即菩提。不從人得。豈藉修證哉。如達多但不隨分別鏡中影子。狂性自歇。頭非外得。豈假狂走而後獲哉。</p>
</div>
<div class='div-orig'><p>譬如有人於自衣中<span class='note-inline'>(至)</span>方悟神珠非從外得。</p>
</div>
<div class='div-commentary'><p style="margin-left:1em">此喻妄息真現。不從人得也。蓋五蘊之中具有佛性。因迷不覺。逐境生心。流浪諸趣。受大窮苦。雖然而本性不失。故忽蒙指示。狂心頓歇。即獲本心。致大德用。不從人得也。</p>
</div>
<div class='div-orig'><p>即時阿難在大眾中<span class='note-inline'>(至)</span>惟垂大悲開發迷悶。</p>
</div>
<div class='div-commentary'><p style="margin-left:1em">遞躡上文起難。為後學決疑也。世尊現說下。此乃就三種相續中略舉業果。而世界眾生在其間矣。是則舉一該三。本非獨指殺盜婬也。既稱緣斷而因不生。斯正因緣之義。何前言頓棄耶。今棄因緣。則外道自然之說為當矣。故此陳疑請問。以求開發也。</p>
</div>
<div class='div-orig'><p>佛告阿難即如城中<span class='note-inline'>(至)</span>因緣自然理窮於是。</p>
</div>
<div class='div-commentary'><p style="margin-left:1em">由計因緣。此即引前事以立理也。謂狂性因緣得除。不狂自然而出。因緣自然之理。盡於此矣。由是下文。以因緣自然等。反覆推破也。</p>
</div>
<div class='div-orig'><p>阿難演若達多頭本自然<span class='note-inline'>(至)</span>何因緣故怖頭狂走。</p>
</div>
<div class='div-commentary'><p style="margin-left:1em">此以因緣破自然也。自然者。本自天然。不假因緣也。若本自然。則或狂不狂。無所然而非自然矣。夫何又假照鏡因緣而後狂走。此自然之計墮矣。</p>
</div>
<div class='div-orig'><p>若自然頭因緣故狂<span class='note-inline'>(至)</span>曾無變易何藉因緣。</p>
</div>
<div class='div-commentary'><p style="margin-left:1em">此以自然破因緣也。若本自不狂。假因緣故狂。則本自不失。盍假因緣故失。頭既不失。特由狂妄。則因緣之計墮矣。</p>
</div>
<div class='div-orig'><p>本狂自然本有狂怖<span class='note-inline'>(至)</span>頭本無妄何為狂走。</p>
</div>
<div class='div-commentary'><p style="margin-left:1em">因阿難於開悟而計因緣。故即引達多之事以例破也。蓋狂心未歇時。既不可謂之因緣自然狂與不狂。則狂心歇而悟菩提。又豈可謂之因緣自然耶。足知因緣之說。誠妄計也。</p>
</div>
<div class='div-orig'><p>若悟本頭識知狂走<span class='note-inline'>(至)</span>此句方名無戲論法。</p>
</div>
<div class='div-commentary'><p style="margin-left:1em">此結破所計。詳顯無戲論法也。謂悟本頭而知狂走。則狂走歇。即獲本頭。故我言三緣斷即菩提。因緣自然俱為戲論。且菩提既由緣斷而顯。則菩提亦妄。故云菩提心生生滅心滅此但生滅。滅生俱盡。無功用道。若有自然。因是則名自然心生。生滅心滅。此亦生滅。斯指無生滅者。名為自然。皆即戲論。譬如因有雜和。故說和合。非和合者。稱本然性。皆是對待妄立戲論之法。直使然與非然。合與非合等。謂總饒真妄兩亡。聖凡情盡。執謝見消。一法不立。菩提涅槃尚在遙遠。以究竟果。非修不證故。</p>
</div>
<div class='div-orig'><p>菩提涅槃尚在遙遠<span class='note-inline'>(至)</span>如恒河沙只益戲論。</p>
</div>
<div class='div-commentary'><p style="margin-left:1em">此舉果以勸修也。菩提涅槃尚在遙遠者。謂雖多憶持如來清淨妙理。如不勤修。只益戲論。故於菩提涅槃遙遠。清淨妙理。即無戲論法也。</p>
</div>
<div class='div-orig'><p>汝雖談說因緣自然<span class='note-inline'>(至)</span>遠離世間憎愛二苦。</p>
</div>
<div class='div-commentary'><p style="margin-left:1em">抑多聞以勸修也。因緣自然。有益於辨。無益於道。多聞第一。有益於名。無益於實。故雖積劫熏持。不如一日修無漏業。無漏業者。首楞嚴真定也。得此定者。永滅諸漏。故能離憎愛苦。令汝解脫者。得離婬室也。祕密妙嚴。即清淨妙理也。</p>
</div>
<div class='div-orig'><p>如摩登伽宿為婬女<span class='note-inline'>(至)</span>如何自歎尚留觀聽。</p>
</div>
<div class='div-commentary'><p style="margin-left:1em">明熏修無漏業之速效以結責也。宿因。即歷世貪愛苦因也。由知貪愛苦因而熏修故。或得出纏授記。如何下。結責阿難。令捨苦本。修無漏道。無以貪愛存於聞見也。然自徵心破見<span class='corr'>已</span>來齊此。皆破執破疑。顯如來藏。令信解真正為因地心。明最初方便竟。又因心既真。斯可圓成果地修證。故前經為見道分者止此。下文別起為修道分也。蓋雖見性真。非修莫證。是以即所悟性。全性成修。故令以湛旋其虗妄滅生。伏還元覺也。然則上根利器。隨聞獲證。楞嚴大體。亦<span class='corr'>已</span>備矣。其有中下之器。更俟談行思而修之。故假阿難等請入華屋。於是廣示三摩提路也。</p>
</div>
<div class='div-orig'><p>阿難及諸大眾聞佛示誨<span class='note-inline'>(至)</span>引諸沈冥出於苦海。</p>
</div>
<div class='div-commentary'><p style="margin-left:1em">讚謝前法也。惑銷心悟者。謂因緣自然之惑銷。即悟實相本無諸相也。多方誨示。為無上大悲。洗我沈垢。為清淨寶王。</p>
</div>
<div class='div-orig'><p>世尊我今雖承如是法音<span class='note-inline'>(至)</span>在會一心佇佛慈旨。</p>
</div>
<div class='div-commentary'><p style="margin-left:1em">失性如旅泊。見性如華屋。見性不修。如獲屋不入。故請示本發心路。及攝伏攀緣之處。冀獲無餘涅槃。入佛知見也。由是下文。先審因地發心。教依不生滅性證無餘果。以示本發心路。次審煩惱根本。令悟圓根而逆彼無始織妄業流。以示攝伏攀緣之處也。</p>
</div>
<div class='div-orig'><p>爾時世尊哀愍會中<span class='note-inline'>(至)</span>由是始終無壞滅故。</p>
</div>
<div class='div-commentary'><p style="margin-left:1em">將示本發心路。此先令審因地心也。汝等決定下。牒前請示之意。謂汝等既欲獲大涅槃入佛知見。而請示本發心路及攝攀緣處。即於如來所證妙三摩提不生疲倦矣。以無餘涅槃及佛知見。皆即妙三摩提故。若此。應當先明初心二決定義。云何下。總徵。阿難下。明第一義。先牒問意。應當下。令審因心。為同為異者。謂不生不滅合如來藏為同。以生滅心求常住果為異。生滅心者。即下五濁也。不生不滅。即下元明覺無生滅性也。生滅。例可作之法。不生滅。例空無爛壞。然此云當明二決定義者。即定慧也。即止觀也。是以初審因地發心。云以湛旋其虗妄滅生。即是明三止。旋其死生根本也。若不以止旋其生滅。則不得無生滅性。依何證涅槃果。故第一義明止。令其依止旋伏生滅。得不生滅。證涅槃果也。次審煩惱根本。云依根逆彼織妄業流。即是明三觀。逆彼煩惱根本也。若不依根發觀。逆彼織妄業流。何能得循圓通。故第二義明觀。令其依根發觀。逆彼業流。得循圓通也。是知止觀二法。乃決定獲無餘涅槃。入佛知見之因。故此云當先明之。下文舉三決定義。但云四戒。而不明定慧。定慧<span class='corr'>已</span>備此中。故長水以止觀而解二決定義。良有以焉。不然。二決定義之名。何從而得也。</p>
</div>
<div class='div-orig'><p>則汝身中堅相為地<span class='note-inline'>(至)</span>汝濁五重亦復如是。</p>
</div>
<div class='div-commentary'><p style="margin-left:1em">此明生滅心也。夫湛圓明體。本無隔礙。亦無渾濁由四大纏縛。分為視聽覺知。從始至終。而有五重渾濁。湛由是分。明由是濁矣。云何下。約喻以明濁相。清水。元明覺性也。塵土。五濁業用也。性不相循。真妄染淨異也。世人取土投水。容貌汩然。喻眾生五濁生滅。汩擾湛圓。使性渾濁。此即總明生滅。下即別明也。</p>
</div>
<div class='div-orig'><p>阿難汝見虗空徧十方界<span class='note-inline'>(至)</span>是第一重名為劫濁。</p>
</div>
<div class='div-commentary'><p style="margin-left:1em">此明空見相織成劫濁也。蓋以見空名劫濁者。謂念不動時。本無空見。亦無時分。何有渾濁之相。只因一念妄動。見空徧界。時即生焉。差別動亂既形。真性由斯而渾濁矣。故以無體無覺空見相織不分。而妄成劫濁也。</p>
</div>
<div class='div-orig'><p>汝身現摶四大為體<span class='note-inline'>(至)</span>是第二重名為見濁。</p>
</div>
<div class='div-commentary'><p style="margin-left:1em">此明四大六根相織成見濁也。蓋見覺本無留礙。由四大摶結以成根隔。則四大壅而見覺礙。四大本無知覺。因六根所旋故令知覺。則六根旋而覺知生。是謂相織。然前既攝六根為見大。故此總六根為見濁也。</p>
</div>
<div class='div-orig'><p>又汝心中憶識誦習<span class='note-inline'>(至)</span>是第三重名煩惱濁。</p>
</div>
<div class='div-commentary'><p style="margin-left:1em">此明根境相織成煩惱濁也。憶識誦習者。憶過去境。識現在塵。誦習未來境。性發下。謂六識之性。發於六根。知見。即六根也。六識之相。現於六塵。容。即相也。以識由根境所成。故離塵無相。離覺無性。根境煩搆。妄生分別。惱亂湛性。名煩惱濁。</p>
</div>
<div class='div-orig'><p>又汝朝夕生滅不停<span class='note-inline'>(至)</span>是第四重名眾生濁。</p>
</div>
<div class='div-commentary'><p style="margin-left:1em">此明惑業相織成眾生濁也。知見欲留。即戀著三界。業運常遷。即隨趣受生。由此惑業相織。成眾生濁。</p>
</div>
<div class='div-orig'><p>汝等見聞元無異性<span class='note-inline'>(至)</span>是第五重名為命濁。</p>
</div>
<div class='div-commentary'><p style="margin-left:1em">此明性用相織成命濁也。蓋見聞自湛圓而分。故元無異性。眾塵隔圓融之體。故無端成異。性中相知。釋上元無異性。用中相背。釋上無狀異生。眼不別聲。耳不別色。是相背也。同異失準者。適言其同。用中相背。適言其異。性中相知。故無定準。以此相織妄成命濁。然則五濁自始至終無越六根。是以前云。分汝湛圓妙覺明心。為視聽覺察。從始至終五疊渾濁。後云。汝今欲令見聞覺知。遠契如來妙德。即知是指根中麤細流逸之念。以明五濁也。</p>
</div>
<div class='div-orig'><p>阿難汝今欲令見聞覺知<span class='note-inline'>(至)</span>皆合涅槃清淨妙德。</p>
</div>
<div class='div-commentary'><p style="margin-left:1em">此令返妄依真。以示本發心路也。蓋五濁即是根中流逸之念。乃死生根本。云何令契涅槃妙德。故云。汝今欲令見聞覺知。遠契如來涅槃妙德。應先擇去死生妄本。依不生滅圓湛性成。此即示本發心路也。欲擇死生妄本。須依三止旋之。故令以湛旋其虗妄滅生。即如澄濁水貯於靜器也。虗妄滅生伏還元覺。得元明覺無生滅性者。即靜深不動。沙土自沈。清水現前。名為初伏客塵煩惱也。以無生性為因地心修斷根本。如去泥純水。故得圓成果地修證也。一切變現。即隨機所感十界現形。俱是淨用。故云不為煩惱。符契四德。故云皆合涅槃等。</p>
</div>
<div class='div-orig'><p>第二義者汝等必欲<span class='note-inline'>(至)</span>云何降伏取如來位。</p>
</div>
<div class='div-commentary'><p style="margin-left:1em">將示攝伏攀緣之處。此先令審煩惱根本也。汝等下。牒其問意。應當下。令審根本。謂汝等既欲攝伏疇昔攀緣。即欲棄捐諸有為相也。以疇昔攀緣即有為相故。若此應當審詳煩惱根本。言發業潤生。此指煩惱。誰作誰受。此推根本。意顯六根自作自受。阿難下。明審根本之意。然此二決定義。說雖先後。意乃相成。如初義令得不生滅性為因地心。教旋虗妄滅生者。即令伏煩惱也。次義令伏煩惱。教依根逆流循順圓通者。即令得不生滅性也。是以欲得無生。須伏煩惱。能伏煩惱。即順無生。則知修進雖分止觀伏惑之殊。而證無生之性無異。故前云伏還元覺。而後云循順圓通也。</p>
</div>
<div class='div-orig'><p>阿難汝觀世間解結之人<span class='note-inline'>(至)</span>於器世間不能超越。</p>
</div>
<div class='div-commentary'><p style="margin-left:1em">釋上以示煩惱根本也。汝觀下。釋上須知其處。引空義者。謂除無結則無解。而孰能無結哉。則汝下。正示虗妄根塵顛倒處所。蓋眼等六媒。引外六賊。劫自真性。故名顛倒。由此根塵引起煩惱。發業潤生。乃有無始眾生世界。以由眾生正報生纏縛故。於器世間不能超越。故下但約正報以明也。</p>
</div>
<div class='div-orig'><p>阿難云何名為眾生世界<span class='note-inline'>(至)</span>各各功德有千二百。</p>
</div>
<div class='div-commentary'><p style="margin-left:1em">徵上以明六根功德也。世為下。釋名。汝今下。辯相。一切下。結示。蓋明眾生之身。由世界交織妄成也。身中。界也。貿遷。世也。世界交織。故云相涉。上下無位者。指著上下。皆四方之上下。除此別無上下。故云無位。中無定方者。謂四隅之中也。隅以兩方交接得名。既一隅而屬兩方。故曰無定方也。三四四三者。此約十二遷流變易。共成三重也。一十百千者。通舉增數之法耳。謂增一為十。增十為百等。今且以方涉世明三疊者。第一約四方各論三世。共成十二也。第二於東方三世。變一為十成三十。南西北方亦復如是。四方各三十。成一百二十也。第三於東方三十。變十為百成三百。三方亦爾。四方各三百。成一千二百也。以世涉方。其例可解。斯蓋如來只指凡夫之身。世界相涉。從麤至細。且至三疊。以彰厥德。不然。據何以顯示其千二百八百之功德耶。此又據六根了別之性是同。故云各各功德有千二百。下對六根了別之用有異。所以功德全闕不等。</p>
</div>
<div class='div-orig'><p>阿難汝復於中克定優劣<span class='note-inline'>(至)</span>當知眼惟八百功德。</p>
</div>
<div class='div-commentary'><p style="margin-left:1em">先顯織妄。欲明根結之始。次辨優劣。欲明耳根圓通。使知所選也。如眼下。若以一方三百言之。則前與左右合成九百。義不通也。當知四方各二百。四隅各一百。今眼所見。前及左右三方<span class='corr'>已</span>成六百。併前二隅二百。共成八百。惟後方二百。及後二隅二百。不見。故云三分之二也。</p>
</div>
<div class='div-orig'><p>如耳周聽十方無遺<span class='note-inline'>(至)</span>圓滿一千二百功德。</p>
</div>
<div class='div-commentary'><p style="margin-left:1em">動有分限。故說邇遙。靜無涯量。故無邊際。以能周聽故功全也。</p>
</div>
<div class='div-orig'><p>如鼻齅聞通出入息<span class='note-inline'>(至)</span>當知鼻惟八百功德。</p>
</div>
<div class='div-commentary'><p style="margin-left:1em">出能取香。入能聞香。出入之中無能。故闕中交。出入中交。共成三分。一分四百。闕於中交。故惟八百。</p>
</div>
<div class='div-orig'><p>如舌宣揚盡諸世間<span class='note-inline'>(至)</span>圓滿一千二百功德。</p>
</div>
<div class='div-commentary'><p style="margin-left:1em">世出世智所知之境。惟舌詮顯。言有方分。其理無窮。無窮之理。悉能宣盡。故功全也。</p>
</div>
<div class='div-orig'><p>如身覺觸識於違順<span class='note-inline'>(至)</span>當知身惟八百功德。</p>
</div>
<div class='div-commentary'><p style="margin-left:1em">離闕一分。合全二分。曰離一合雙。離中不知。是闕一分。合時能覺。有違有順。故具二分。</p>
</div>
<div class='div-orig'><p>如意默容十方三世<span class='note-inline'>(至)</span>圓滿一千二百功德。</p>
</div>
<div class='div-commentary'><p style="margin-left:1em">豎窮橫徧。世出世間若凡若聖之法。無不包容。故功全也。</p>
</div>
<div class='div-orig'><p>阿難汝今欲逆生死欲流<span class='note-inline'>(至)</span>與不圓根日劫相倍。</p>
</div>
<div class='div-commentary'><p style="margin-left:1em">此令依根逆流。以示攝伏攀緣處也。蓋以六根乃煩惱根本。生死欲流。從何攝伏。得陀羅尼入佛知見。故云。汝今欲逆生死欲流。返窮流根至不生滅。當於六根審辨。以悟圓根。依之發觀。逆彼業流。得循圓通。此即示攝伏攀緣處也。蓋疇昔攀緣。即生死欲流也。得陀羅尼入佛知見。即窮流根至不生滅循圓通也。流根。即妙湛不動之本。決之而出。流逸奔境。名生死流。逆之而入。返流全一。名不生滅。當驗下。謂循圓則合性而深。不圓則離性而淺。深淺相遼。故遲速之功日劫相倍。夫欲速返。須悟圓根也。</p>
</div>
<div class='div-orig'><p>我今備顯六湛圓明<span class='note-inline'>(至)</span>彼六知根一時清淨。</p>
</div>
<div class='div-commentary'><p style="margin-left:1em">前令審辨。此令選擇也。言六湛圓明者。謂六根同一湛圓明性故也。本所功德等者。即牒前六根本具之功德數量也。隨汝下。敕令選擇。十方下。就勝明無選擇。但汝下。就劣明選擇意。蓋得圓自在慧。則十八界無非圓通。不容有擇。然下劣初機。未能圓得。且擇一門而入。入一無妄。則六皆清淨。不惟悟十八界。塵塵剎剎皆圓通矣。</p>
</div>
<div class='div-orig'><p>阿難白佛言世尊<span class='note-inline'>(至)</span>生住異滅分劑頭數。</p>
</div>
<div class='div-commentary'><p style="margin-left:1em">此不知一入六淨而問。答以惑言者。蓋見道所斷之惑。即八十八使也。阿難<span class='corr'>已</span>見道故。則無障見道之惑矣。根中虗習。即八十一思也。且根中無始細流逸念。尚未知修斷。何況根中生住異滅之微細無明念慮。豈能知而修斷乎。思惑既未知修斷。云何得知一入六淨。故以惑告也。</p>
</div>
<div class='div-orig'><p>今汝且觀現前六根<span class='note-inline'>(至)</span>雖得六銷猶未亡一。</p>
</div>
<div class='div-commentary'><p style="margin-left:1em">先令審觀。以示本非一六。次明迷真逐妄。一六義生也。得六銷者。<span class='corr'>已</span>斷見惑。緣塵分別之麤流逸念亡也。未亡一者。謂根中無始細流逸念。猶未以止觀之功旋之伏之。則一機未亡。所以不知一入六淨。此機若息。當自知其了無一六矣。</p>
</div>
<div class='div-orig'><p>如太虗空參合羣器<span class='note-inline'>(至)</span>六受用根亦復如是。</p>
</div>
<div class='div-commentary'><p style="margin-left:1em">虗空本非同異。喻圓湛本非一六。合器除器。喻一六義生之由也。知虗空之同異是非。了無所立。則一六併亡。而圓湛不分矣。一六既無。而現有六根者。由粘湛妄發耳。故下原其妄發之源以示之。然前由阿難未明一入六淨之說。故佛欲與明之。始則辨惑。謂其積生虗習等尚未修斷。宜其未知一入六淨之說也。次則難以一六。令知兩無定趣。乃直示之曰。當知是根非一非六。由顛倒故一六義生也。今文如太虗空下。喻一六義生。彼太虗空下。喻本非一六。例合後文由明暗等。至見精暎色結色成根等。即一六義生也。汝但不循下。至隨拔一根五粘圓脫。即本非一六也。此正釋阿難一入六淨之疑耳。</p>
</div>
<div class='div-orig'><p>由明暗等二種相形<span class='note-inline'>(至)</span>浮根四塵流逸奔色。</p>
</div>
<div class='div-commentary'><p style="margin-left:1em">此明圓湛之性。隨緣而有六根。即合上虗空參合羣器。妄生異空也。妙湛圓明。本非見覺。由粘妄失真。於是發見。見精暎色下。明勝義根。能照境發識。是淨色根。故名清淨。此是染中說淨。非無漏妙明之淨也。因名眼體下。明浮塵根。此用能造所造八法為體。今言四塵。但舉所造耳。問。浮塵但與勝義為所依處。不能照境發識。何言流逸奔色。答。理實勝義。然浮塵是所依處。舉所依顯能依也。能造者地水火風四大。所造者色香味觸四塵也。餘五例此。</p>
</div>
<div class='div-orig'><p>由動靜等二種相擊<span class='note-inline'>(至)</span>浮根四塵流逸奔法。</p>
</div>
<div class='div-commentary'><p style="margin-left:1em">粘湛發知者。妄慮知也。根元下。此取肉團心根為慮知之所托。故勝義根還是清淨四大。如幽室見。即浮塵根為意思托附。如人處幽室而見外物也。肉團心。正法念經云。如蓮華開合者是也。</p>
</div>
<div class='div-orig'><p>阿難如是六根由彼覺明<span class='note-inline'>(至)</span>無滅無生了知安寄。</p>
</div>
<div class='div-commentary'><p style="margin-left:1em">先示六根初起之由。明由無始顛倒妄生六根。次指阿難雖得六銷猶未亡一。合上除器觀空說空為一也。由彼覺明。真明也。有明明覺。妄明也。迷彼真明。故云失彼精了。由塵粘湛。成此妄明。故云粘妄發光。是以下。明得六銷。下脫粘伏真。即亡一也。</p>
</div>
<div class='div-orig'><p>汝但不循動靜合離<span class='note-inline'>(至)</span>由是六根互相為用。</p>
</div>
<div class='div-commentary'><p style="margin-left:1em">此明一入六淨。合上太虗本無一六也。彼十二相能粘六根障湛明。故以圓觀㧞一根而本明發。本明一發。則妄粘皆脫而圓矣。粘妄。則由塵循根。故成隔礙。脫粘。則不由不循。特寄根而<span class='corr'>已</span>。故能互用。</p>
</div>
<div class='div-orig'><p>阿難汝豈不知今此會中<span class='note-inline'>(至)</span>圓明了知不因心念。</p>
</div>
<div class='div-commentary'><p style="margin-left:1em">此指明不依根。成上本明洞發六根不隔也。且那律等六人。或是凡夫業報。或是小聖修得。斯皆妄力。尚不依根。何況圓脫。豈無互用。蓋那律尊者。因精進失明而能見。賢喜龍王。無耳能聽。恒河之神。無鼻聞香。驕梵受牛哨報。故曰異舌。舜若多神。主空神也。其質如風。而能覺觸。修滅盡定得空寂者。意根斯滅。如大迦葉。雖滅意根。而能了知。此皆不依根而發本明曜者也。殑伽。河名。此云天堂來。以其自雪山頂無熱惱池流出故也。</p>
</div>
<div class='div-orig'><p>阿難今汝諸根若圓拔<span class='corr'>已</span><span class='note-inline'>(至)</span>云何覺明不成圓妙。</p>
</div>
<div class='div-commentary'><p style="margin-left:1em">先明塵銷覺淨。次引事以顯覺性圓妙也。蓋諸根圓拔。內瑩發光。光照諸法。萬法一如。故浮塵幻相如湯消冰。應念化成無上知覺也。聚見於眼。則緣明有見之時。急合而暗。則暗成無見之時。六根無辨。故曰黯然。頭足未分。故曰相類。而觸之。一一能辨。同於明時。則知世人尚有不假明緣而能有辨。況脫粘消塵。豈有根不互用。而塵不化為無上知覺者乎。故云。根塵既銷。云何覺明不成圓妙。</p>
</div>
<div class='div-orig'><p>阿難白佛言世尊<span class='note-inline'>(至)</span>欲獲如來七常住果。</p>
</div>
<div class='div-commentary'><p style="margin-left:1em">此引前說而執常為斷也。謂體性堅凝。常住不壞。名常住果。見聽六用。離塵無體。是斷滅法。依斷滅因。求常住果烏得相應耶。此誤認緣塵。迷失常性也。由失常性。故難契常果。實修證大患。故須難明。諸佛所得。曰菩提。寂靜常樂。曰涅槃。不妄不變。曰真如。離過絕非。曰佛性。分別一切而無染著。曰菴摩羅識。一法不立煩惱蕩盡。曰空如來藏。洞照萬法而無分別。曰大圓鏡智。菴摩羅。此云無垢。即第九白淨識也。此<span class='corr'>已</span>成智而名識者。以能分則故。</p>
</div>
<div class='div-orig'><p>世尊若離明暗見畢竟空<span class='note-inline'>(至)</span>惟垂大慈開我蒙恡。</p>
</div>
<div class='div-commentary'><p style="margin-left:1em">復揣六用疑若斷滅。故反以佛說湛常為不誠。而近乎戲論。不得為真實語者。先說湛精圓常。即前說脫粘伏真。發本明耀也。蓋如來說脫粘發真。乃湛精圓常。而阿難謂離塵無體。是畢竟斷滅。故以佛說湛常為不誠也。</p>
</div>
<div class='div-orig'><p>佛告阿難汝學多聞<span class='note-inline'>(至)</span>塵俗諸事當除汝疑。</p>
</div>
<div class='div-commentary'><p style="margin-left:1em">將與斷疑。先責其倒也。倒因。即疑妄分別。真倒。即執常為斷也。</p>
</div>
<div class='div-orig'><p>即時如來敕羅睺羅<span class='note-inline'>(至)</span>音響雙絕則名無聞。</p>
</div>
<div class='div-commentary'><p style="margin-left:1em">此但無聲。非謂無聞。必再擊疊問者。欲令審辯而有悟也。</p>
</div>
<div class='div-orig'><p>如來又敕羅睺擊鐘<span class='note-inline'>(至)</span>音響雙絕則名無聲。</p>
</div>
<div class='div-commentary'><p style="margin-left:1em">上答為倒。此答為正。蓋聲有生滅。聞性常在。迷情不了。以聞同聲。是以常為斷也。</p>
</div>
<div class='div-orig'><p>佛語阿難及諸大眾<span class='note-inline'>(至)</span>令汝聞性為有為無。</p>
</div>
<div class='div-commentary'><p style="margin-left:1em">此示塵有生滅。性無生滅。以破執常為斷之見也。聲塵或有或無。聞性未嘗有無。所謂聲無既無滅。聲有亦非生。此即不生不滅真常性也。夫知無者亦因聞性。不可謂無聲則無聞也。是故下。牒上顯常。然前阿難通疑六根離塵無體。云何將此斷滅為因欲獲常果。如來所以別顯聞性為常者。誠欲發耳根圓通之機也。</p>
</div>
<div class='div-orig'><p>汝尚顛倒惑聲為聞<span class='note-inline'>(至)</span>此性云何為汝銷滅。</p>
</div>
<div class='div-commentary'><p style="margin-left:1em">所舉寐事。驗妄識至昏。而真性不寐也。縱汝下。謂非惟現在不滅。縱汝命謝亦不滅也。</p>
</div>
<div class='div-orig'><p>以諸眾生從無始來<span class='note-inline'>(至)</span>云何不成無上知覺。</p>
</div>
<div class='div-commentary'><p style="margin-left:1em">此對妄顯真。以結破前斷滅無因之見也。蓋前令審擇常性為因地心。而阿難牒難。故此結破。以諸眾生循聲逐念。不悟性常。隨諸生滅。故生生流轉。若棄生滅。守於真常。常光現前。則塵垢消亡。法眼清淨。云何不成無上知覺。何前云將誰立因求無上覺。如此七常住果可獲證矣。豈其斷滅哉。</p>
</div>
<p class='juan'>大佛頂如來密因修證了義諸菩薩萬行首楞嚴經纂註卷第四</p></div>
</div><!-- end of div[@id='body'] -->
</body></html>