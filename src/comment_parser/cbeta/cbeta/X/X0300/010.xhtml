<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經纂註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu15' />大佛頂如來密因修證了義諸菩薩萬行首楞嚴經纂註卷第十</p><p class="byline">唐　天竺沙門　般剌密諦　譯</p><p class="byline">唐　烏萇國沙門彌伽釋迦譯語</p><p class="byline">唐菩薩戒弟子前正議大夫同中書門下平章事清河房融筆受</p><p class="byline">明　檇李沙門　真界　纂註</p>
<div class='div-orig'><p>阿難彼善男子修三摩地<span class='note-inline'>(至)</span>此則名為行陰區宇。</p>
</div>
<div class='div-commentary'><p style="margin-left:1em">通敘想滅行現也。浮動妄習。晝明則想。夕瞢則夢。汩亂性真。莫得而一。擾動覺明。莫得而靜。故想陰盡者。夢想消滅。寤寐恒一。覺明虗靜。猶如晴空也。五陰前麤後細。故想盡則無麤重影事。雖觀萬象而無想念。故如鏡鑑明。無黏無迹虗受照應。了無陳習。惟一精真。明極如此。故幽隱行陰。於是披露也。行為萬化生滅根元。故其相披露。則十二類生之元無不殫見。各命由緒。識也。同生基。行也。蓋謂雖未能通其十二種類受命元由。<span class='corr'>已</span>能見彼生類俱由行起。名此行陰為同生基。野馬。陽燄浮埃也。擾動幽隱。故譬野馬。乍生乍滅。故云熠熠。無復麤影。故云清擾。雖無麤流逸相。既行陰未盡。則於根塵尚有微細流逸。故名行陰為根塵樞穴也。</p>
</div>
<div class='div-orig'><p>若此清擾熠熠元性<span class='note-inline'>(至)</span>幽隱妄想以為其本。</p>
</div>
<div class='div-commentary'><p style="margin-left:1em">明破行陰以超眾生濁也。行陰習擾成性。故稱元性元習。能滅擾習。則歸元澄之本。而遷流相盡矣。故如波瀾滅。化為澄水也。生滅不停。業運常遷。名眾生濁。故行盡則超之。行陰密移。曾無覺悟。故曰幽隱妄想。</p>
</div>
<div class='div-orig'><p>阿難當知是得正知奢摩他<span class='note-inline'>(至)</span>是人墜入二無因論。</p>
</div>
<div class='div-commentary'><p style="margin-left:1em">夢想消亡。寤寐恒一。故稱正知奢摩他。又稱凝明正心。皆想盡之相也。外魔皆因心召。故想盡凝明。則天魔不至。因無想覆。方得研窮行陰也。生類本。即同生基。於本類中生元露者。於同生基見<span class='corr'>己</span>行元也。由見生元披露。故發觀觀之。以於圓元中妄生邪計。故墜入二無因論。此總標所計也。</p>
</div>
<div class='div-orig'><p>一者是人見本無因<span class='note-inline'>(至)</span>墮落外道惑菩提性。</p>
</div>
<div class='div-commentary'><p style="margin-left:1em">生機全破者。由無想陰所覆。故得行陰披露也。乘於下。謂由定中發宿命通。乃令眼根彰此力用。業流灣環。行陰流轉也。善惡業緣。唯識變造。是人八萬劫外。尚不見行。何況於識。故從此來起無因計。</p>
</div>
<div class='div-orig'><p>二者是人見末無因<span class='note-inline'>(至)</span>一切物象皆本無因。</p>
</div>
<div class='div-commentary'><p style="margin-left:1em">由見。生滅根元。不達業理。謬執自然。遂謂人竟生人。乃至黑竟為黑。從八萬劫無復改移。縱八萬劫滿。人還生人。烏還是黑。云何而有見菩提成菩提之事耶。故計一切物象。皆本於無因也。</p>
</div>
<div class='div-orig'><p>由此計度亡正徧知<span class='note-inline'>(至)</span>第一外道立無因論。</p>
</div>
<div class='div-commentary'><p style="margin-left:1em">牒結二無因也。肇師云。外道末伽黎。謂眾生苦樂。不因行得。皆自然耳。正同斯計。當知諸見不出四句。謂斷。常。雙亦。雙非也。上二無因。即斷見。下四徧常。及一分無常一分常。乃至死後俱非。即後三句。餘之所計。皆源流於此。</p>
</div>
<div class='div-orig'><p>阿難是三摩中諸善男子<span class='note-inline'>(至)</span>是人墜入四徧常論。</p>
</div>
<div class='div-commentary'><p style="margin-left:1em">所計四種。徧一切法。生滅相續。而不失壞。故名徧常。結名圓常。圓即徧也。</p>
</div>
<div class='div-orig'><p>一者是人窮心境性<span class='note-inline'>(至)</span>不曾散失計以為常。</p>
</div>
<div class='div-commentary'><p style="margin-left:1em">是人於勝定中。以心境二法為所窮處。因修習故。能知二萬劫中眾生。循環不滅。故計為常。</p>
</div>
<div class='div-orig'><p>二者是人窮四大元<span class='note-inline'>(至)</span>不曾散失計以為常。</p>
</div>
<div class='div-commentary'><p style="margin-left:1em">此人定中。以四大性為所窮處。因修習故。能知四萬劫中眾生。生滅不失。故計為常。</p>
</div>
<div class='div-orig'><p>三者是人窮盡六根<span class='note-inline'>(至)</span>窮不失性計以為常。</p>
</div>
<div class='div-commentary'><p style="margin-left:1em">六根及末那執受。即八識也。言六根者。舉所依根。顯能依識也。心意識中本元。即識性也。此人觀中。以八識之性為所窮處。故能知八萬劫中眾生。循環不失。遂計為常。此認識神。而妄計為常也。</p>
</div>
<div class='div-orig'><p>四者是人既盡想元<span class='note-inline'>(至)</span>第二外道立圓常論。</p>
</div>
<div class='div-commentary'><p style="margin-left:1em">想元。想陰也。生理。行陰也。妄謂流轉生滅。皆屬想心。今<span class='corr'>已</span>永滅。則理中自然成不生滅。不知行陰即生滅元。此即生滅中計不生滅也。由此下。總結前四。</p>
</div>
<div class='div-orig'><p>又三摩中諸善男子<span class='note-inline'>(至)</span>一分無常一分常論。</p>
</div>
<div class='div-commentary'><p style="margin-left:1em">於自他境妄起倒見。其類有四。各計一分無常一分有常。</p>
</div>
<div class='div-orig'><p>一者是人觀妙明心<span class='note-inline'>(至)</span>彼生滅者真無常性。</p>
</div>
<div class='div-commentary'><p style="margin-left:1em">妙明圓湛。離我我所。而行者於此妄立神我。從是計我徧凝不動。而諸眾生於中生死。遂計自為常。計他無常也。</p>
</div>
<div class='div-orig'><p>二者是人不觀其心<span class='note-inline'>(至)</span>劫不壞處名究竟常。</p>
</div>
<div class='div-commentary'><p style="margin-left:1em">國土非一。行人既徧觀十方。故見未壞者計之為常。見<span class='corr'>已</span>壞者計為無常也。</p>
</div>
<div class='div-orig'><p>三者是人別觀我心<span class='note-inline'>(至)</span>從我流出名無常性。</p>
</div>
<div class='div-commentary'><p style="margin-left:1em">微塵。喻精微也。謂由心精密運。令身生滅故。計為無常。而心不壞滅。計為常。</p>
</div>
<div class='div-orig'><p>四者是人知想陰盡<span class='note-inline'>(至)</span>第三外道一分常論。</p>
</div>
<div class='div-commentary'><p style="margin-left:1em">此就四陰以計常無常也。蓋幻陰一體。遷流一相。因其見今妄昔。故以流者為常。遷者為滅也。</p>
</div>
<div class='div-orig'><p>又三摩中諸善男子<span class='note-inline'>(至)</span>是人墜入四有邊論。</p>
</div>
<div class='div-commentary'><p style="margin-left:1em">分位有四。謂三際分位。見聞分位。彼我分位。生滅分位。</p>
</div>
<div class='div-orig'><p>一者是人心計生元<span class='note-inline'>(至)</span>計相續心名為無邊。</p>
</div>
<div class='div-commentary'><p style="margin-left:1em">生元流用。行陰也。因遷流計三際。以過者<span class='corr'>已</span>滅。來者未見。故名有邊。現在相續。故名無邊。不知真際本非有邊無邊也。</p>
</div>
<div class='div-orig'><p>二者是人觀八萬劫<span class='note-inline'>(至)</span>有眾生處名為有邊。</p>
</div>
<div class='div-commentary'><p style="margin-left:1em">前以不見為有邊。此以無聞為無邊。乃回互倒計也。</p>
</div>
<div class='div-orig'><p>三者是人計我徧知<span class='note-inline'>(至)</span>無邊之心但有邊性。</p>
</div>
<div class='div-commentary'><p style="margin-left:1em">我能徧知一切眾生。則一切眾生現為我知。故我得無邊性。由不能知彼人性徧。故計彼性以為有邊也。</p>
</div>
<div class='div-orig'><p>四者是人窮行陰空<span class='note-inline'>(至)</span>第四外道立有邊論。</p>
</div>
<div class='div-commentary'><p style="margin-left:1em">因窮行陰。而心見籌度。故計一陰為半生半滅。根身器界一切皆然。此則以生為有邊。滅為無邊也。</p>
</div>
<div class='div-orig'><p>又三摩中諸善男子<span class='note-inline'>(至)</span>不死矯亂徧計虗論。</p>
</div>
<div class='div-commentary'><p style="margin-left:1em">以邪倒故。於知見中狂解不決。遂矯亂其語也。準婆沙論釋。外道計天常住。名為不死。計不亂答。得生彼天。若實不知而輒答者。恐成矯亂。故有問時。答言。祕密言辭。不應皆說。或不定答。佛法訶云。此真矯亂。故名不死矯亂虗論。今之邪人。妄謂得道。而中無主正。矯惑於人者。多類此四。</p>
</div>
<div class='div-orig'><p>一者是人觀變化元<span class='note-inline'>(至)</span>令彼前人遺失章句。</p>
</div>
<div class='div-commentary'><p style="margin-left:1em">於一生滅行陰。分為八義別見。謂變恒生滅增減有無也。用心別見。即異見也。答中略舉六義。以所見而為所得。即以所見而答。故云亦生亦滅等。</p>
</div>
<div class='div-orig'><p>二者是人諦觀其心<span class='note-inline'>(至)</span>除無之餘無所言說。</p>
</div>
<div class='div-commentary'><p style="margin-left:1em">互互無。即念念滅相也。得證者。悟一切法皆無也。</p>
</div>
<div class='div-orig'><p>三者是人諦觀其心<span class='note-inline'>(至)</span>除是之餘無所言說。</p>
</div>
<div class='div-commentary'><p style="margin-left:1em">各各有。即念念生相也。言無言是。皆不明答。</p>
</div>
<div class='div-orig'><p>四者是人有無俱見<span class='note-inline'>(至)</span>不死矯亂徧計虗論。</p>
</div>
<div class='div-commentary'><p style="margin-left:1em">言境枝者。枝如樹枝。差互不一。由心亦生亦滅。故見境亦有亦無也。</p>
</div>
<div class='div-orig'><p>又三摩中諸善男子<span class='note-inline'>(至)</span>如是循環有十六相。</p>
</div>
<div class='div-commentary'><p style="margin-left:1em">無盡流。即行相續相也。以生滅滅生相繼不絕。故計死後有相。或自下。謂由心顛倒故。固執色身。以色是我。此即色是我也。又謂我體圓徧色為我有。即我大色小。色在我中。前緣。即目前之色也。色屬我。即離色是我也。行中相續云我在色。即色大我小。我在色中。於色作此四計。受想行陰亦然。故成十六相。皆計死後復有也。不計識陰者。以幽祕未現故。</p>
</div>
<div class='div-orig'><p>從此或計畢竟煩惱<span class='note-inline'>(至)</span>死後有相心顛倒論。</p>
</div>
<div class='div-commentary'><p style="margin-left:1em">此旁計有為無為諸法。畢竟並驅者。謂煩惱菩提不相陵滅。皆後有故。言五陰者。從通結也。</p>
</div>
<div class='div-orig'><p>又三摩中諸善男子<span class='note-inline'>(至)</span>如是循環有八無相。</p>
</div>
<div class='div-commentary'><p style="margin-left:1em">陰性消散。謂色受想滅也。生理。即行陰。謂無受想。則行亦滅也。此約四陰。現在因亡。未來果滅。因果合論故成八非。</p>
</div>
<div class='div-orig'><p>從此或計涅槃因果<span class='note-inline'>(至)</span>死後無相心顛倒論。</p>
</div>
<div class='div-commentary'><p style="margin-left:1em">前旁計諸法後有。此旁計諸法後無。</p>
</div>
<div class='div-orig'><p>又三摩中諸善男子<span class='note-inline'>(至)</span>死後俱非起顛倒論。</p>
</div>
<div class='div-commentary'><p style="margin-left:1em">行存。有相也。受想滅。無相也。以前後相例。則存者終無。雖有非有。滅者曾有。雖無不無。四陰雙計。故成八非。</p>
</div>
<div class='div-orig'><p>色受想中見有非有<span class='note-inline'>(至)</span>皆言死後有相無相。</p>
</div>
<div class='div-commentary'><p style="margin-left:1em">色等三陰。先雖是有。而今破盡。故云非有。例行亦爾。此四非有也。行遷流內觀無不無者。若將行陰例前為無。現且念念遷流不斷。此又非無。行既非無。前三亦爾。此四非無也。如是循環等。謂將四陰循歷相例。一一皆見非有非無。今言有無者。有即非無。無即非有也。</p>
</div>
<div class='div-orig'><p>又計諸行性遷訛故心發通悟有無俱非虗實失措。</p>
</div>
<div class='div-commentary'><p style="margin-left:1em">此又約生滅流變以計俱非也。現見諸行遷變。生中無滅故非無。滅中無生故非有。由是通悟。一切皆非有非無。故云有無俱非。虗實失措者。謂諸法既非有無。豈可定其虗實。故云虗實失措。</p>
</div>
<div class='div-orig'><p>由此計度死後俱非<span class='note-inline'>(至)</span>死後俱非心顛倒論。</p>
</div>
<div class='div-commentary'><p style="margin-left:1em">後際下。釋死後俱非之義。無可道者。言有不有。言無不無。現在尚爾。豈況死後不覺不知而可道耶。故計死後俱非也。</p>
</div>
<div class='div-orig'><p>又三摩中諸善男子<span class='note-inline'>(至)</span>是人墜入七斷滅論。</p>
</div>
<div class='div-commentary'><p style="margin-left:1em">見行陰念念滅處。名後後無。由是妄計設生人天七處。後皆斷滅。</p>
</div>
<div class='div-orig'><p>或計身滅或欲盡滅<span class='note-inline'>(至)</span>死後斷滅心顛倒論。</p>
</div>
<div class='div-commentary'><p style="margin-left:1em">身滅。即欲界人天二處也。欲盡。初禪也。苦盡。二禪也。極樂。三禪也。極捨。四禪及無色也。是名七際。謂七際事相。皆現前消滅。更無復生。終歸斷滅也。</p>
</div>
<div class='div-orig'><p>又三摩中諸善男子<span class='note-inline'>(至)</span>五現涅槃心顛倒論。</p>
</div>
<div class='div-commentary'><p style="margin-left:1em">見行滅復生。名後後有。妄於五處計涅槃果。言轉依者。謂轉生死依涅槃也。或於欲界悟圓明理。遂以欲界即轉依處。或以初禪離憂。二禪離苦。三禪極喜。四禪極捨。即轉依處。是謂五現涅槃也。迷有等者。不知此天皆屬有漏。非無為果。非究竟也。</p>
</div>
<div class='div-orig'><p>阿難如是十種禪那狂解<span class='note-inline'>(至)</span>作大覺王清淨標指。</p>
</div>
<div class='div-commentary'><p style="margin-left:1em">前云禪那現境。乃天魔候得其便。此云禪那狂解。乃心魔自起深孽。凡見道不真。多歧妄計。皆即狂解。是謂心魔。最宜深防也。汝等下。令弘宣人。將如來語徧為羣生保持覆護。使魔不侵。孽不作。不墮邪歧。不取小證。而直登覺位。是謂作大覺王標指也。然則楞嚴垂教。待羣生者甚厚。望行人者非輕。吾徒宜勉旃。</p>
</div>
<div class='div-orig'><p>阿難彼善男子修三摩地<span class='note-inline'>(至)</span>此則名為識陰區宇。</p>
</div>
<div class='div-commentary'><p style="margin-left:1em">通敘行滅識現也。行為世間遷流之體性。擾動生機之綱紐。補特酬業之深脉。能隱晦性天。馳逸六根。汩擾內湛。為浮根塵究竟樞穴。故行陰盡者。生機綱紐。倐然隳裂。補特深脉。感應懸絕。而性天將大明悟。六根無復馳逸。以不馳逸。故內內湛明。以無樞穴。故入無所入。反動而靜。深之又深。故云內內也。涅槃性天。為五陰所覆。昏如長夜。前三陰盡。如雞初鳴。雖為[目*署]兆。猶沈二陰。精色未分。此行陰盡。如雞後鳴。惟餘一陰。故云將大明悟。受命元由。識陰也。以行滅識現故深達。無樞穴故可觀。無遷流故可執。不作業故不召。以見能變十方依正識體。故云<span class='corr'>已</span>獲其同。性天精色雖未明徹。而幽祕之相<span class='corr'>已</span>發現矣。此識陰之相也。然經中內內湛明之說。解自長水至於環師。皆以內內為止觀深入之效。故云深之又深。因吳興集解。謂內內或作內外。然亦未敢妄改聖經。厥後不知何人妄改。故遵經語及義海正之。</p>
</div>
<div class='div-orig'><p>若於羣召<span class='corr'>已</span>獲同中<span class='note-inline'>(至)</span>顛倒妄想以為其本。</p>
</div>
<div class='div-commentary'><p style="margin-left:1em">明破識陰以超命濁也。羣召同中。即十二類命元識陰也。若於此中。以定慧力消磨六門。使根合而不分。界開而不隔。則見聞圓通。六根互用。由是外之世界。內之身心。無復留礙。此識陰盡之相也。性本一真。由塵隔越。性用之間。同異失準。名為命濁。故識盡則超之。識乃妄覺影明。元無自體。由顛倒起。故名罔象虗無顛倒妄想。</p>
</div>
<div class='div-orig'><p>阿難當知是善男子<span class='note-inline'>(至)</span>背涅槃城生外道種。</p>
</div>
<div class='div-commentary'><p style="margin-left:1em">識由行流。故行空則還元。既空行陰。則<span class='corr'>已</span>滅生滅。尚依識元。故寂滅未圓。由於定中漸破識陰。消磨六門。故能令<span class='corr'>己</span>六知根㳷合無隔。諸類覺性通融不二。能入圓元也。圓元。即融根隔通諸類之識元。若於所歸圓元識陰。而立為真因。則墮因所因執。蓋真因非所。有所皆妄。娑毗外道。認阿賴耶識未形之前。冥然初相。為所歸真因。正同此也。以心有所得。果有所歸。即因即果。皆墮所妄。所以違圓通背涅槃也。</p>
</div>
<div class='div-orig'><p>阿難又善男子窮諸行空<span class='note-inline'>(至)</span>生大慢天我徧圓種。</p>
</div>
<div class='div-commentary'><p style="margin-left:1em">覧識元為自體。而謂一切眾生自此流出。遂執我能生彼。而實不能。故曰能非能執。摩醯首羅。即色頂天王也。妄計我能現起無邊眾生。亦能非能類。能為心。能事果者。計我能為彼依。能成彼事也。大慢天。即摩醯首羅天也。不能謂能。故名大慢。徧圓者。計我體圓徧空界也。</p>
</div>
<div class='div-orig'><p>又善男子窮諸行空<span class='note-inline'>(至)</span>背涅槃城生倒圓種。</p>
</div>
<div class='div-commentary'><p style="margin-left:1em">以識元為所歸依。故疑彼能生我及一切法。遂計生起流出之處。為真常無生之體。此則在生滅中妄計常住。既惑真不生性。又迷現生滅法。以非常為常。故名常非常執。既計彼能生我。即與計自在天能生一切者同矣。由依識元妄計常住。故曰立因依心成妄計果。由計妄識為不生滅。能生身心及一切法。故名倒圓。</p>
</div>
<div class='div-orig'><p>又善男子窮諸行空<span class='note-inline'>(至)</span>背涅槃城生倒知種。</p>
</div>
<div class='div-commentary'><p style="margin-left:1em">所知。即所觀識陰也謂識有知。而一切法由知變起。因計知體圓徧諸法。遂立異解。謂無情徧皆有知。無所簡擇。故曰無擇徧知。此以無知為知。故名知無知執。婆吒。霰尼。二外道也。執一切覺。謂執一切有知。此謬計圓知以為因心。則果終虗謬矣。以無知為知。是倒知也。問。常說無情有性。無情作佛。何異此文邪執乎。答。不然。常住真心。一體不二。用諸妄想。依正乃分。是故眾生草樹。悉如空華。當知草樹山河。皆是有情自心所變。故說有情有佛性時。即草樹有性。說有情成佛時。即草樹成佛。以心外無境故。華外無空故。波不離水故。執情不了。乃謂一一草木各各有知。遂說木死為人。人死為木。未明一體。謬計徧圓也。</p>
</div>
<div class='div-orig'><p>又善男子窮諸行空<span class='note-inline'>(至)</span>背涅槃城生顛化種。</p>
</div>
<div class='div-commentary'><p style="margin-left:1em">識陰盡者。消磨六門。諸根互用。今此未盡。則於定中纔得隨順而<span class='corr'>已</span>。因隨圓互。便於圓化之中。妄計一切皆能發生勝果。謂火能顯發光明。乃至塵能成就器界。遂則邪求邪觀。而勤心崇事。執為能生勝果。而實不能。故名生無生執。即三迦葉波諸外道之儔也。既迷真心。從物求冀。則因果皆妄。顛倒化理。名顛化種。</p>
</div>
<div class='div-orig'><p>又善男子窮諸行空<span class='note-inline'>(至)</span>背涅槃城生斷滅種。</p>
</div>
<div class='div-commentary'><p style="margin-left:1em">觀理不諦。誤墮虗無。故於圓明識性之中。計皆虗無。於是絕滅羣化。歸於永滅。而不知其非。名歸無歸執。舜若多。云空。言無想舜若。即執斷空外道也。由執斷空故。以圓虗無為因心。成空亡之斷果。永滅依。即外道之涅槃也。</p>
</div>
<div class='div-orig'><p>又善男子窮諸行空<span class='note-inline'>(至)</span>背涅槃城生妄延種。</p>
</div>
<div class='div-commentary'><p style="margin-left:1em">圓常。精圓。皆識元也。以精圓長不傾逝。遂欲固保其身與之並存。且身本無常。實不可貪。而妄貪堅久。自不知其非。名貪非貪執。阿斯陀。此云無此。即長壽僊也。彼雖延長。然終歸壞滅。今此欲固妄身以求常住。故云趨長勞果。不應延而延。故云妄延。勞應作牢。聲之誤也。</p>
</div>
<div class='div-orig'><p>又善男子窮諸行空<span class='note-inline'>(至)</span>背涅槃城生天魔種。</p>
</div>
<div class='div-commentary'><p style="margin-left:1em">以識陰為十二類生之命元。彼我互通。識陰若盡。眾生命盡。我命亦盡。誰證真常。誰為所化。故便於定中化諸欲境。以留塵勞。不令銷盡也。依此邪思欲證真常。而不知其非。名真無真執。吒枳迦羅。能化欲境自娛。即欲頂自在天類也。因其邪思。感生天魔。惟恣塵欲。名熾塵果。媛。美女也。</p>
</div>
<div class='div-orig'><p>又善男子窮諸行空<span class='note-inline'>(至)</span>背涅槃城生纏空種。</p>
</div>
<div class='div-commentary'><p style="margin-left:1em">命明者。即識陰也。蓋生滅由識。精麤由業。故依四諦分別決擇。以苦集為麤偽。以滅道為精真。於是專修道因。求感滅果。以少為足。故居滅即休。斯特定性聲聞上慢之儔也。此則圓精應為因心。成趣寂之小果爾。精應者。即決擇麤業。惟求精應。證於偏真。纏空趣寂而<span class='corr'>已</span>。</p>
</div>
<div class='div-orig'><p>又善男子窮諸行空<span class='note-inline'>(至)</span>生覺圓明不化圓種。</p>
</div>
<div class='div-commentary'><p style="margin-left:1em">融淨覺明。即識精也。雖無惑習。圓融清淨而未離於識。故云覺明。若以此為深妙。立為果證。則定性緣覺獨覺而<span class='corr'>已</span>。此則圓覺㳷為因心。成湛明之滯果爾。以所覺止於圓融覺明。而定性不迴。故名覺圓明不化圓種也。上陳五十魔境。皆是識情錯解邪悟。未得正見者。擬心動念。皆墮其中。雖證緣覺辟支。猶為迷佛菩提。亡失知見。所以覺皇苦口垂慈。勦心辨析。欲人之不迷不失也。然則如之何而可得也。當於五十位類。審諦觀察覺<span class='corr'>已</span>。心念不墮其中斯得矣。</p>
</div>
<div class='div-orig'><p>阿難如是十種禪那<span class='note-inline'>(至)</span>從始成就不遭岐路。</p>
</div>
<div class='div-commentary'><p style="margin-left:1em">窮道失趣。故中途成狂。因依迷惑。故於未足中生滿足證。所愛先習。即無始習氣也。以所愛先習各有所偏。故休息歸寧之地不一。是以前八依之。終墮惡道。後二依之。不成增進。最宜深防也。前防心魔。此防見魔。助道之要盡矣。</p>
</div>
<div class='div-orig'><p>如是法門先過去世<span class='note-inline'>(至)</span>圓滿菩提歸無所得。</p>
</div>
<div class='div-commentary'><p style="margin-left:1em">先聖乘此心開得道。後學固宜勉究也。識盡。則消磨六門。故諸根互用。從互用中。入金剛慧。發圓明心。即心開事也。直超信等。入如來海。歸無所得。即得道事也。妙莊嚴海者。統眾德。合異流。不嚴而嚴。無證而證之果海也。前稱首楞嚴萬行為妙莊嚴路。則趨此而<span class='corr'>已</span>。然此云從互用中能入菩薩金剛乾慧者。即前云返流全一欲愛乾枯乾有其慧也。此云圓明精心於中發化者。即前云六用不行十方國土皎然清淨也。此云如淨瑠璃內含寶月者。即前云譬如瑠璃內懸明月也。但前明依位漸修。此顯一超直入。頓漸為異耳。</p>
</div>
<div class='div-orig'><p>此是過去先佛世尊<span class='note-inline'>(至)</span>究竟修進最後垂範。</p>
</div>
<div class='div-commentary'><p style="margin-left:1em">總結五陰辨魔之意。使知深防也。奢摩他中毗婆舍那者。即定之慧也。覺明。謂妙覺圓明也。蓋先佛世尊。由覺明分析止觀微細魔事。故靡不委悉。行人識之。則心垢洗除。諸魔殄滅。直至菩提無乏少也。若諸下。為愚鈍無知者。敕勸持呪以祛魔魅也。汝當下。誡令欽奉最後垂範。褫。猶喪也。</p>
</div>
<div class='div-orig'><p>阿難即從座起聞佛示誨<span class='note-inline'>(至)</span>如演若多迷頭認影。</p>
</div>
<div class='div-commentary'><p style="margin-left:1em">此問五陰之本。及頓漸因界也。然如來將明五陰妄想。先示本無諸妄。故云精真妙明等。蓋生死妄業。塵垢妄緣。真淨性中既無所留。全因妄發。乃至虗空亦因妄起。斯元下。牒明從真起妄之相。令識虗妄。謂妙明精真本無諸相。由迷妄故生諸世間。則世間相畢竟虗妄。故喻迷頭認影。由是則五陰相中五妄為本。從可知矣。</p>
</div>
<div class='div-orig'><p>妄元無因於妄想中<span class='note-inline'>(至)</span>五陰本因同是妄想。</p>
</div>
<div class='div-commentary'><p style="margin-left:1em">明妄無因。不容計度也。知妄所起。可說因緣。不知所起。因緣何有。況推自然。得非妄計耶。是故下。結指五陰本因既同是妄。則五陰亦非實矣。</p>
</div>
<div class='div-orig'><p>汝體先因父母想生<span class='note-inline'>(至)</span>名為堅固第一妄想。</p>
</div>
<div class='div-commentary'><p style="margin-left:1em">想為虗妄影像。欲愛深脉。遺體自想愛流出。故曰體因父母想生。陰心乘想愛冥求。故曰心於想中傳命。酢梅等說。以驗體因妄結。故與妄理相應。若非妄倫。則妄不能感也。體因想生。心因想起。命因想傳。諸想交固以成色陰故名堅固妄想。</p>
</div>
<div class='div-orig'><p>即此所說臨高想心<span class='note-inline'>(至)</span>名為虗明第二妄想。</p>
</div>
<div class='div-commentary'><p style="margin-left:1em">臨高空想。而酸澀真發。由因受生者。謂因想故受。生也。能動色體。即形受酸澀也。汝今下。正示受相。謂因違順之幻境。生損益之妄受。則受陰無體。虗有所明。故名虗明妄想。</p>
</div>
<div class='div-orig'><p>由汝念慮使汝色身<span class='note-inline'>(至)</span>名為融通第三妄想。</p>
</div>
<div class='div-commentary'><p style="margin-left:1em">念慮。虗情也。色身。實質也。虗實不倫而能相使者。由想融之也。心生虗想。形取實物。心形異用而能相應者。由想通之也。至於寤寐搖變。使心隨境。使境隨心。皆融通妄想也。</p>
</div>
<div class='div-orig'><p>化理不住運運密移<span class='note-inline'>(至)</span>名為幽隱第四妄想。</p>
</div>
<div class='div-commentary'><p style="margin-left:1em">此若非汝。指化理不住等。云何體遷。詰其甲長髮生等。如必下。若謂體遷實是汝者。何不覺此相代之相。以不覺故。行陰生滅。名為幽隱。</p>
</div>
<div class='div-orig'><p>又汝精明湛不搖處<span class='note-inline'>(至)</span>第五顛倒細微精想。</p>
</div>
<div class='div-commentary'><p style="margin-left:1em">精湛不搖。識體也。見聞覺知。識用也。非真常而執常。故牒云名恒常者。若實精真不容妄習。今能藏昔。宛不遺失。即妄習也。則湛雖不搖。而念念受熏。其容妄多矣。以湛非真湛。特幽潛不覺。故譬急流之水。幽潛流注。不可測知。此真憶想之元。容妄之體也。直須消磨六門。使妄習無寄。然後可滅。串。常習也。幾。微也。蓋言見聞覺知之中。念念熏習微細之相。即是第五顛倒細微精想。似無曰罔。似有曰象。其體精微。故名罔象虗無顛倒精想也。</p>
</div>
<div class='div-orig'><p>阿難是五受陰五妄想成<span class='note-inline'>(至)</span>湛入合湛歸識邊際。</p>
</div>
<div class='div-commentary'><p style="margin-left:1em">初二句。結前。汝今下。明界相。五受陰。亦曰五取蘊。由一念迷妄。受此取此以自蔽藏也。言因界者。本無有界。由妄相因也。故色不自色。因空有色。成色邊際。乃至滅不自滅。因生有滅。成行邊際。湛入合湛歸識邊際者。上湛即生滅。下湛即不生滅。所謂生滅與不生滅和合名阿梨耶識。故歸識邊際也。</p>
</div>
<div class='div-orig'><p>此五陰元重疊生起<span class='note-inline'>(至)</span>何所不明再此詢問。</p>
</div>
<div class='div-commentary'><p style="margin-left:1em">真譬劫波巾體。識譬初結。色譬最後結也。生因識有者。如後結依初結生。滅從色除者。如解從後解也。五陰生起從細至麤。由迷真有識乃至有色。滅則從麤至細。必破色而後受現。乃至破行而後識現也。理則頓悟乘悟併消者。謂了陰無體。五陰併亡也。事非頓除因次第盡者。謂理雖頓悟。事假漸除。如巾雖無異。結須漸除也。若不漸除。則有解無行執理迷事。終非正修真三摩地也。</p>
</div>
<div class='div-orig'><p>汝應將此妄想根元<span class='note-inline'>(至)</span>知有涅槃不戀三界。</p>
</div>
<div class='div-commentary'><p style="margin-left:1em">令以此義自覺覺他。永斷妄元。齊歸正果也。上明助道分竟。正宗大分。文終於此。下乃流通分也。</p>
</div>
<div class='div-orig'><p>阿難若復有人徧滿十方<span class='note-inline'>(至)</span>算數譬喻所不能及。</p>
</div>
<div class='div-commentary'><p style="margin-left:1em">校量顯勝。流通是法也。蓋以法示人。能消劇報。變苦為樂。如此其勝者。使人因之明心見性。脫粘復湛解六亡一。破陰褫魔。不歷僧祇獲寶王果故也。彼既如是。則此消劇報。猶淺近言耳。誠將與彼同證也。</p>
</div>
<div class='div-orig'><p>阿難若有眾生能誦此經<span class='note-inline'>(至)</span>直成菩提無復魔業。</p>
</div>
<div class='div-commentary'><p style="margin-left:1em">上勸流通。此勸誦持及依教修行也。</p>
</div>
<div class='div-orig'><p>佛說此經<span class='corr'>已</span>比丘比丘尼<span class='note-inline'>(至)</span>皆大歡喜作禮而去。</p>
</div>
<div class='div-commentary'><p style="margin-left:1em">皆在會聽眾也。聖僊童子。即天僊類。大力鬼神。諸護法者。隨所證量。皆得法喜也。</p>
</div>
<p class='juan'>大佛頂如來密因修證了義諸菩薩萬行首楞嚴經纂註卷第十</p></div>
<div class='div-xu'><a id='mulu16' />
<p class='h1'>No. 300-E 後序</p><p>原夫佛所得法。甚深難解。以舍利弗大智。猶盡思不能測。註釋若為盡之。而何用纂為。曰。古德不云乎。纔有信入。皆可為人。從是長水溫陵諸家。雖皆當世英才。智超羣品。而不無麤妙相形。顯晦異趣。其間集眾美而會大成。豈云小補。此纂註之所由作也。第諸家所註。各擅一長。使於註不能洞燭羣言。則糾纏而鮮要。於<span class='corr'>己</span>不能深會佛意。亦紛還而無宗。猶夫未纂也。幻師於楞嚴。則積功二十餘年。易藁凡四五度。其照徹諸家同異。如指諸掌。故自甲午結夏徑山清涼。演說至五十五位。恍然信入。又作五十五頌。註以頌顯。頌以註證。而楞嚴之義彰彰矣。纂註委悉。<span class='corr'>已</span>見經前引中。而頌文仍綴卷末。以便披閱。觀者按圖而索之。庶乎不得於註猶得於頌。而幻師為人之心。誠深且切也。或有謂予曰。近世講席。方贅疣諸解。而此輒勞勞纂輯而復頌之。能逃添足之誚乎。予曰。此為佛語玄微。忌在說破。欲學者自求而得之斯可耳。既<span class='corr'>已</span>形之言矣。與註釋何異哉。且言說僅濟一時。而復非人不繼。即令代不乏人。而傳久失真。必須得文可證。故知註不迷人。人迷於註。脫肯自求而得。豈於註釋有妨。而防彼執註為經者。至捨註而取言。亦一義也。聞者意解。遂併識之。</p>
<p>萬歷歲在乙未仲春望日來吳沙門釋如奇書於徑山喝石山房</p>
</div>
<div class='div-w'><a id='mulu17' />
<p class='h1'>No. 300-F 首楞嚴經頌</p>
<div class='div-w'><a id='mulu18' />
<p class='h2'>頌海眾雲集求示深奧為楞嚴發起一章</p>
<div class="lg regular" style="margin-left:0em;"><div class='lg-row'>諸來清眾集祇林　欽想慈嚴布法雲　敷座宴安示深奧</div>
<div class='lg-row'>遞相欣慶未曾聞</div>
</div></div>
<div class='div-w'><a id='mulu19' />
<p class='h2'><span class='corr'>頌</span>匿王請佛阿難行乞誤墮婬室為發起教緣一章</p>
<div class="lg regular" style="margin-left:0em;"><div class='lg-row'>匿王延佛入宮闈　齋畢無言竟爾歸　知彼術加難解脫</div>
<div class='lg-row'>故光說呪破重圍</div>
</div>
<div class="lg regular" style="margin-left:0em;"><div class='lg-row'>不遑僧次獨歸遲　欽仰無遮行等慈　乞食婬坊遭幻術</div>
<div class='lg-row'>加持呪力實難思</div>
</div>
<div class="lg regular" style="margin-left:0em;"><div class='lg-row'>未全道力枉多聞　得息婬機仗密音　提獎歸來同見佛</div>
<div class='lg-row'>慚惶悲泣恨何深</div>
</div></div>
<div class='div-w'><a id='mulu20' />
<p class='h2'>頌請示最初方便一章</p>
<div class="lg regular" style="margin-left:0em;"><div class='lg-row'>創問菩提本起因　瞿曇詰處意何親　可憐不識衣中寶</div>
<div class='lg-row'>流浪窮途作乞人</div>
</div></div>
<div class='div-w'><a id='mulu21' />
<p class='h2'>頌有三摩提名大佛頂首楞嚴王至七處徵心一章</p>
<div class="lg regular" style="margin-left:0em;"><div class='lg-row'>廓然清淨本無方　真照無私體自光　滯有著空情未瞥</div>
<div class='lg-row'>何能得見法中王</div>
</div></div>
<div class='div-w'><a id='mulu22' />
<p class='h2'>頌不知真際請示奢摩他路一章</p>
<div class="lg regular" style="margin-left:0em;"><div class='lg-row'>不知真際溺多聞　婬術交加惡見縈　請示奢摩他路法</div>
<div class='lg-row'>欲知真際息迷情</div>
</div></div>
<div class='div-w'><a id='mulu23' />
<p class='h2'>頌指所迷眾示二種根本一章</p>
<div class="lg regular" style="margin-left:0em;"><div class='lg-row'>凡夫逐妄枉沈淪　迷性修行非正因　指示菩提生死本</div>
<div class='lg-row'>令人識妄自知真</div>
</div></div>
<div class='div-w'><a id='mulu24' />
<p class='h2'>頌舉拳詰心復認能推一章</p>
<div class="lg regular" style="margin-left:0em;"><div class='lg-row'>舉拳驗見詰其心　復認能推是本真　一昧奢摩他路矣</div>
<div class='lg-row'>無邊生死自相親</div>
</div></div>
<div class='div-w'><a id='mulu25' />
<p class='h2'>頌破能推之心一章</p>
<div class="lg regular" style="margin-left:0em;"><div class='lg-row'>動屬前塵靜法塵　一離二境即無情　能推覺觀從茲滅</div>
<div class='lg-row'>修證無生孰與行</div>
</div></div>
<div class='div-w'><a id='mulu26' />
<p class='h2'>頌不知寂常心性請示妙心道眼一章</p>
<div class="lg regular" style="margin-left:0em;"><div class='lg-row'>二障相纏昧寂常　性天慧日兩無光　法幢大建高揮抹</div>
<div class='lg-row'>心眼清明萬法忘</div>
</div>
<div class="lg regular" style="margin-left:0em;"><div class='lg-row'>當機猶佇佛慈音　故問陳如悟道因　若識主空元不動</div>
<div class='lg-row'>寂常真性在當人</div>
</div>
<div class="lg regular" style="margin-left:0em;"><div class='lg-row'>屈指飛光意甚殷　那堪認物逐前塵　若知見性元無動</div>
<div class='lg-row'>身境消亡契本真</div>
</div></div>
<div class='div-w'><a id='mulu27' />
<p class='h2'>頌云何發揮證知此心不生滅地觀河之見一章</p>
<div class="lg regular" style="margin-left:0em;"><div class='lg-row'>罔知覺性無生滅　即以觀河見指迷　悟得本來無變異</div>
<div class='lg-row'>不勞動步證菩提</div>
</div></div>
<div class='div-w'><a id='mulu28' />
<p class='h2'>頌若此見聞必不生滅認妄為真一章</p>
<div class="lg regular" style="margin-left:0em;"><div class='lg-row'>見聞知覺本非真　遺失圓明認影塵　棄海認漚情<span class='corr'>已</span>妄</div>
<div class='lg-row'>執漚為海轉迷津</div>
</div></div>
<div class='div-w'><a id='mulu29' />
<p class='h2'>頌承佛妙音悟妙明心元所圓滿等一章</p>
<div class="lg regular" style="margin-left:0em;"><div class='lg-row'>承佛圓音悟性真　其如所獲但緣塵　能知指客咸無實</div>
<div class='lg-row'>心法雙亡見本人</div>
</div></div>
<div class='div-w'><a id='mulu30' />
<p class='h2'>頌若我心性各有所還八還辯見一章</p>
<div class="lg regular" style="margin-left:0em;"><div class='lg-row'>明暗諸緣悉有還　圓明見性自無遷　因迷本淨無還者</div>
<div class='lg-row'>常被漂淪深可憐</div>
</div></div>
<div class='div-w'><a id='mulu31' />
<p class='h2'>頌我雖識此見性無還云何得知是我真性一章</p>
<div class="lg regular" style="margin-left:0em;"><div class='lg-row'>萬形雖異性無殊　周徧河沙體湛如　驀忽相逢無孔鼻</div>
<div class='lg-row'>即知自足不求餘</div>
</div></div>
<div class='div-w'><a id='mulu32' />
<p class='h2'>頌若此見性必我非餘縮夾絕一章</p>
<div class="lg regular" style="margin-left:0em;"><div class='lg-row'>迷卻真心逐外塵　方圓大小橫交陳　一能轉物全空體</div>
<div class='lg-row'>應用無方妙入神</div>
</div></div>
<div class='div-w'><a id='mulu33' />
<p class='h2'>頌若此見精必我妙性乃至無是非是一章</p>
<div class="lg regular" style="margin-left:0em;"><div class='lg-row'>見性未圓能所立　內心外境豈融通　是非物我情忘也</div>
<div class='lg-row'>一覺圓融萬法同</div>
</div></div>
<div class='div-w'><a id='mulu34' />
<p class='h2'>頌見見之時見非是見破妄見顯真見一章</p>
<div class="lg regular" style="margin-left:0em;"><div class='lg-row'>真見猶然絕照功　能緣之見合消融　妄真俱盡離還遣</div>
<div class='lg-row'>水色山光觸處逢</div>
</div></div>
<div class='div-w'><a id='mulu35' />
<p class='h2'>頌因迷見見非見許示奢摩他觀照一章</p>
<div class="lg regular" style="margin-left:0em;"><div class='lg-row'>妄見虗無容可識　真離見相罔知歸　只因慶喜增迷悶</div>
<div class='lg-row'>許示三摩觀照微</div>
</div></div>
<div class='div-w'><a id='mulu36' />
<p class='h2'>頌覺所覺眚覺非眚中示奢摩他觀照釋見見非見疑一章</p>
<div class="lg regular" style="margin-left:0em;"><div class='lg-row'>寂而常照萬緣空　照覺無私混寂中　所覺既空真照寂</div>
<div class='lg-row'>從前迷悶自銷融</div>
</div></div>
<div class='div-w'><a id='mulu37' />
<p class='h2'>頌因緣自然和合與不和合前後諸章</p>
<div class="lg regular" style="margin-left:0em;"><div class='lg-row'>和合因緣及自然　空華猶是翳於先　執除緣謝心明露</div>
<div class='lg-row'>翳去華亡空體圓</div>
</div></div>
<div class='div-w'><a id='mulu38' />
<p class='h2'>頌汝猶未明等會通藏性至說偈讚佛一章</p>
<div class="lg regular" style="margin-left:0em;"><div class='lg-row'>浮塵幻相本來真　不覺俄興萬象陳　人法兩亡無滯礙</div>
<div class='lg-row'>山河全露法王身</div>
</div></div>
<div class='div-w'><a id='mulu39' />
<p class='h2'>頌清淨本然云何忽生及地性障礙空性虗通問一章</p>
<div class="lg regular" style="margin-left:0em;"><div class='lg-row'>萬法由來絕異同　擬思量際昧真宗　認明遙落無明裏</div>
<div class='lg-row'>立所深沈有漏中　背覺合塵諸相礙　滅塵合覺眾緣通</div>
<div class='lg-row'>滿慈迷卻圓融理　翻累瞿曇話更重</div>
</div></div>
<div class='div-w'><a id='mulu40' />
<p class='h2'>頌示妄無因一章</p>
<div class="lg regular" style="margin-left:0em;"><div class='lg-row'>未明諸妄本無因　曲引狂人認影真　狂歇推因無可得</div>
<div class='lg-row'>即知諸妄亦無因</div>
</div></div>
<div class='div-w'><a id='mulu41' />
<p class='h2'>頌汝但不隨分別三種相續三緣斷故三因不生一章</p>
<div class="lg regular" style="margin-left:0em;"><div class='lg-row'>分別忽忘狂性歇　因緣從此永無生　覺心本淨周沙界</div>
<div class='lg-row'>何藉劬勞修證成</div>
</div></div>
<div class='div-w'><a id='mulu42' />
<p class='h2'>頌賜屋求門請示本發心路及攝伏攀緣法門一章</p>
<div class="lg regular" style="margin-left:0em;"><div class='lg-row'>悟心廣大絕邊涯　漂泊之人<span class='corr'>已</span>得家　若示其門深入奧</div>
<div class='lg-row'>圓常佛智粲心華</div>
</div></div>
<div class='div-w'><a id='mulu43' />
<p class='h2'>頌初審因地發心答無餘涅槃本發心路問一章</p>
<div class="lg regular" style="margin-left:0em;"><div class='lg-row'>修行之要貴因真　心地真時道易親　以湛旋流得元覺</div>
<div class='lg-row'>涅槃證入亦非新</div>
</div></div>
<div class='div-w'><a id='mulu44' />
<p class='h2'>頌次審煩惱根本答攝伏攀緣入佛知見問一章</p>
<div class="lg regular" style="margin-left:0em;"><div class='lg-row'>煩惱之元在六情　脫黏復湛眼清明　欲成無上徧知覺</div>
<div class='lg-row'>超越三祇不涉程</div>
</div></div>
<div class='div-w'><a id='mulu45' />
<p class='h2'>頌請示結解之元及六解一亡等一章</p>
<div class="lg regular" style="margin-left:0em;"><div class='lg-row'>縛脫元來無二門　粘兮交結解兮分　六根解脫真猶泯</div>
<div class='lg-row'>莫自循聲迷本聞</div>
</div></div>
<div class='div-w'><a id='mulu46' />
<p class='h2'>頌請示圓通本根一章</p>
<div class="lg regular" style="margin-left:0em;"><div class='lg-row'>本根未達問何殷　異路交陳念豈純　若昧此方真教體</div>
<div class='lg-row'>安知遲速不同倫</div>
</div></div>
<div class='div-w'><a id='mulu47' />
<p class='h2'>頌敕諸聖各陳圓通一章</p>
<div class="lg regular" style="margin-left:0em;"><div class='lg-row'>敕令諸聖各陳因　七大諸緣混入神　究竟歸元無二致</div>
<div class='lg-row'>須知方便不同津</div>
</div></div>
<div class='div-w'><a id='mulu48' />
<p class='h2'>頌敕選圓通本根一章</p>
<div class="lg regular" style="margin-left:0em;"><div class='lg-row'>諸聖圓通<span class='corr'>已</span>雜陳　敕令大智選當根　不知此土何方便</div>
<div class='lg-row'>堪教眾生息苦輪</div>
</div></div>
<div class='div-w'><a id='mulu49' />
<p class='h2'>頌奉敕揀選圓通本根一章</p>
<div class="lg regular" style="margin-left:0em;"><div class='lg-row'>覺海圓澄性本然　瞥生一念起諸緣　依根復湛空漚滅</div>
<div class='lg-row'>真照靈明洞大千</div>
</div>
<div class="lg regular" style="margin-left:0em;"><div class='lg-row'>歸元妙性本無殊　方便之門煞有餘　欲使初心容易入</div>
<div class='lg-row'>須依聞性莫憑虗</div>
</div>
<div class="lg regular" style="margin-left:0em;"><div class='lg-row'>諸聖圓通固所珍　此方教體在音聞　能旋倒妄聞聞性</div>
<div class='lg-row'>證入三摩豈滯文</div>
</div></div>
<div class='div-w'><a id='mulu50' />
<p class='h2'>頌請示攝心遠魔四種清淨明誨一章</p>
<div class="lg regular" style="margin-left:0em;"><div class='lg-row'>入定先須攝四心　免教魔事得相侵　惑亡業謝根塵淨</div>
<div class='lg-row'>頓入無生覺海深</div>
</div></div>
<div class='div-w'><a id='mulu51' />
<p class='h2'>頌示持呪消習一章</p>
<div class="lg regular" style="margin-left:0em;"><div class='lg-row'>現業易違憑自力　宿殃難脫藉神功　修行方便無他術</div>
<div class='lg-row'>盡在瞿曇顯密中</div>
</div></div>
<div class='div-w'><a id='mulu52' />
<p class='h2'>總頌三漸次及五十七位一章</p>
<div class="lg regular" style="margin-left:0em;"><div class='lg-row'>妙性圓明絕悟迷　本無煩惱與菩提　三重漸次梅休渴</div>
<div class='lg-row'>五位階梯葉止啼　有作固宜為妄縛　無修安得是真離</div>
<div class='lg-row'>夢中行盡江南路　覺後方知步不移</div>
</div></div>
<div class='div-w'><a id='mulu53' />
<p class='h2'>別頌違現業得無生法忍一章</p>
<div class="lg regular" style="margin-left:0em;"><div class='lg-row'>返流全一想心空　一念圓明與佛同　以故如來密圓妙</div>
<div class='lg-row'>明然顯現淨心中</div>
</div>
<div class="lg regular" style="margin-left:0em;"><div class='lg-row'>如來慧月性天明　行者禪河定水清　無去無來光暎現</div>
<div class='lg-row'>常相涉入了無情</div>
</div></div>
<div class='div-w'><a id='mulu54' />
<p class='h2'>別頌獲無生忍成乾慧地一章</p>
<div class="lg regular" style="margin-left:0em;"><div class='lg-row'>欲愛乾枯慧性明　十方國土皎然清　根塵脫落無生獲</div>
<div class='lg-row'>覺路從茲漸次行</div>
</div></div>
<div class='div-w'><a id='mulu55' />
<p class='h2'>別頌五位并等覺一章</p>
<div class="lg regular" style="margin-left:0em;"><div class='lg-row'>五位修行功漸深　法流水接始圓因　從茲順逆相交也</div>
<div class='lg-row'>妙覺菩提<span class='corr'>已</span>極鄰</div>
</div></div>
<div class='div-w'><a id='mulu56' />
<p class='h2'>則頌得初乾慧窮盡妙覺成無上道一章</p>
<div class="lg regular" style="margin-left:0em;"><div class='lg-row'>自獲無生發聖位　迥超極造未圓明　因茲證得初乾慧</div>
<div class='lg-row'>無上菩提始極成</div>
</div>
<div class="lg regular" style="margin-left:0em;"><div class='lg-row'>發心畢竟二無殊　鏡體無殊光有殊　五十五番磨瑩後</div>
<div class='lg-row'>須知鏡體本如如</div>
</div></div>
<div class='div-w'><a id='mulu57' />
<p class='h2'>頌單複十二皆以金剛止觀證入一章</p>
<div class="lg regular" style="margin-left:0em;"><div class='lg-row'>如是重重單複陳　本何心行以趨登　始從乾慧終圓妙</div>
<div class='lg-row'>皆用金剛止觀升</div>
</div></div>
<div class='div-w'><a id='mulu58' />
<p class='h2'>頌無生法忍即金剛止觀意</p>
<div class="lg regular" style="margin-left:0em;"><div class='lg-row'>始獲無生因地心　金剛觀察即真因　寂而常照諸緣息</div>
<div class='lg-row'>止觀圓明本一真</div>
</div></div>
<div class='div-w'><a id='mulu59' />
<p class='h2'>頌請示經名一章</p>
<div class="lg regular" style="margin-left:0em;"><div class='lg-row'>見道修行證果圓　綺筵未散樂頻諠　文殊為廣流通意</div>
<div class='lg-row'>啟請經名萬古傳</div>
</div></div>
<div class='div-w'><a id='mulu60' />
<p class='h2'>頌精研七趣戒備失錯一章</p>
<div class="lg regular" style="margin-left:0em;"><div class='lg-row'>妙覺圓明絕聖凡　只因迷妄起天仙　夢中歷歷形諸趣</div>
<div class='lg-row'>覺後空空無大千</div>
</div></div>
<div class='div-w'><a id='mulu61' />
<p class='h2'>頌詳辨魔境深防邪誤至圓滿菩提歸無所得一章</p>
<div class="lg regular" style="margin-left:0em;"><div class='lg-row'>法筵將罷眾無詢　攬几迴容復倚凭　真止觀中微細事</div>
<div class='lg-row'>自非詳辨若為憑</div>
</div>
<div class="lg regular" style="margin-left:0em;"><div class='lg-row'>止觀之中境　異陳預須辨識在於心　臨時了了無迷惑</div>
<div class='lg-row'>真照圓明空五陰</div>
</div>
<div class="lg regular" style="margin-left:0em;"><div class='lg-row'>識陰盡時根互用　從茲頓入覺圓明　一超直至如來地</div>
<div class='lg-row'>圓滿菩提何所成</div>
</div></div>
<div class='div-w'><a id='mulu62' />
<p class='h2'>頌校量顯勝讚法流通一章</p>
<div class="lg regular" style="margin-left:0em;"><div class='lg-row'>七寶盈空供佛陀　示人一念福何多　能令證性超塵累</div>
<div class='lg-row'>財施無常法不磨</div>
</div></div></div>
<div class='div-w'><a id='mulu63' />
<p class='h1'>No. 300-G 五陰辨魔說</p><p>夫圓明心體。凝然湛寂。猶若太空。廓爾清明。方之圓鏡。良由俄焉晦昧。動念瞥興。空華競發。痕垢爭生。五陰妄想以翳圓明。五重魔境而攻法性。於是然智燈以祛昏惑。仗慧劍而斬魔軍。雖離念精明。尚為色陰。所覆。如明目者。見為幽暗所扃。十種境。或善或惡。定中現起。不取著。是魔是佛。一掃齊平。色陰盡時。見佛心體。如明鏡裏。洞見面形。體雖具。猶為受蔽。而未能運用。如寐者。為鬼所魘。而不能動身。悲等十心。於焉競起。不作聖解。魔境消沈。故受陰盡。得意生身。隨心自在。鳥出籠。於十方界。任意縱橫。六十聖位之因雖具。擾動麤浮之想尚縈。十種愛心。想中橫起。天魔鬼魔。大奮威神。徒恃神力。<span class='corr'>但</span>為其客。成就破亂。由汝主人。是以想陰盡。魔不得便。照諸境。如鏡鑑明。麤想既息。清擾始形。故行陰生。如靜水波瀾微起。猶陽燄野馬奔騰。四邪見行中雲踊。十外道定裏風生。行陰盡時。沈細綱紐隳裂。雞後鳴際。性天精色不昏。慧照朗然。心魔殄滅。生滅行盡。幽祕相生。於是認識神而妄起異計。著諸見而橫發迷情。或居魔道。或滯小乘。所愛先習寢息。見魔於是銷鎔。由是得識陰盡諸根互用。從乾慧超至後心。五陰既盡。五想不生。想既不生。諸魔自滅。如是則昏動俱息。心體圓明。魔寇齊降。法城永固矣。</p>
</div>
</div><!-- end of div[@id='body'] -->
</body></html>