<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>月磵禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />月磵和尚語錄卷下</p>
<div class='div-other'><a id='mulu10' />
<p class='h1'>再住薦福禪寺語錄<span class='note-inline'>(<span class='corr'>己</span>亥十二月十三日)</span></p><p class="byline">侍者　永仁　宗煥　編</p><p>上堂。深藏岩竇。隱遁過時。事無一向。出則為人。出則不為人。用在當機。是什麼時節出頭來。快便難逢。牢關把定。道絕人荒。召眾云。道不可以言宣。不可以智測。昭昭乎心目之間。而不見其形。歷歷乎語默之際。而不見其跡。欲隱彌露。易見難識。山僧前住此山。退席時。將二十年說不盡底佛法。盡情颺在督軍湖裏。不曾將眼覰著。從教爛却。只今人天普集。未免東撈西摝。重新為現前一眾。舉揚去也。卓主丈三下云。畢竟是何。腔調萬年歡。</p>
<p>舉。世尊一日陞座。大眾集定。文殊白槌云。諦觀法王法。法王法如是。世尊便下座。師云。世尊剛被文殊塗糊一上。薦福今日陞堂。人天畢集。不可虗設。煩主丈子出來。廣說法要。各宜諦觀諦聽。卓主丈一下云。法王法如是。</p>
<p>上堂。謝□□□。覺城東際。有惡知識。河口海目霹靂舌。說心說性。說迷說悟。誤賺多少英靈衲子。逗到東湖之東。惡將惡報。濃煎湖水當洋銅。</p>
<p>結夏小參。小參古謂家訓。擬說第一句。早成第二。擬卓主丈。早成繁詞。擬竪拂子。早涉頋鑒。無言之言為真言。無見之見為真見。無聞之聞為真聞。釋迦老子。昔於靈山會上。畫地為牢。謂之圓覺伽藍。累及天下衲僧。千載之下。轉動不得。吐氣不得。山僧既為其直下遺教之孫。敢不遵奉先規。只得杻上著杻。枷上著枷去也。良久云。會麼。庚子年四月十五。薦福結夏。</p>
<p>舉。初祖達磨大師。昔自西天竺國。涉流沙十萬。游梁歷魏。至少林面壁九年。付法後。說偈云。吾本來茲土。說法救迷情。一花開五葉。結果自然成。師云。者缺齒老胡。心毒不如口毒。</p>
<p>上堂。瑞岩惺惺。薦福莫莫。瞞盰佛性。束之高閣。月磵別用的當一著。<span class='note-inline'>(良久云)</span>易覰捕難執捉。不見道。無意求時却宛然。有心月處還應錯。</p>
<p>上堂。舉。僧問趙州。萬法歸一。一歸何處。州云。我在青州。做一領布衫。重七斤。師云。大眾會麼。橋斷疑無路。峰回別有村。</p>
<p>又頌云。彩雲影裏仙人現。手把紅羅扇遮面。急須著眼看仙人。莫看仙人手中扇。</p>
<p>閏八月望上堂。一輪明月。兩度中秋。不知今夜裏。誰復再登樓。雲開萬里桂香浮。</p>
<p>可長老滿散水陸請上堂。一切有相皆是幻。以幻為幻幻復幻。瞿曇四十九年。縱無礙辯。演如幻法。達磨十萬里西來。直指人心。見性成佛。傳如幻法。天下老古錐。續燄聯芳。全提半提。紹如幻法。若有箇漢。具決烈之志。埽佛祖窠臼。於如幻中。破如幻境界。作幻中佛事。成就如幻中幻事。方有少分相應。崇寧成翁正可長老。照了諸幻。以如幻身。據如幻剎。以如幻財。成就檀波羅蜜。種種如幻善因。飢者得食。寒者得衣。貧者得寶。以如幻施。周徧法界。復以如幻之心。設大無遮無礙如幻之供。若聖若凡。若幽若顯。普皆供養。天龍以是而應感。列宿以是而照臨。祖禰以是而超昇冥漠。河沙幽滯。以是而拔濟。無不滿足。無不懽喜。無不贊嘆。仍請老僧。登如幻座。以如幻舌。代佛宣說如幻妙法。召眾云。且道。正可長老所作。如幻種種殊勝切緣。老僧所說。如是妙法。畢竟有何奇特。萬像參羅皆喜悅。福如滄海壽如山。</p>
<p>上堂。庭前桂綻金粟黃。滿地散清香。魯直當年參晦堂。吾無隱乎爾。當下錯承當。累及叢林。千古更錯商量。</p>
<p>新鞔法鼓上堂。活剝泥牛之皮。包褁虗空以為鼓。須彌為架。橫亘十方。禾山老漢。盡其臂力欲打。打不著。信相菩薩。盡其神力欲夢。夢不到。薦福以無手人。用無柄枹。只今為諸人。試一擊看。卓主丈一下。直得六種震動。天雨四花。於是百千諸佛。聚而議曰。聲到耳邊耶。耳往聲邊耶。展轉論義。經八十反。舜若多神聞得。遠自乾闥婆城而來。笑為打證云。若將耳聽終難會。眼處聞聲方始知。</p>
<p>上堂。如何是佛。殿裏底。如何是道。墻外底。有千人萬人見。無一人兩人識。何謂如此。飜令所得遲。只為分明極。</p>
<p>平江美岩木翁和尚訃至。上堂。人從洪州來。却得蘇州信。報道太湖三萬六千頃。徹底乾枯。直得乾坤黯黑。萬像攢眉。靈岩岩中古佛。從定安詳而起。振威一喝。便見法濤白浪。際天渺瀰。召眾云。月在波心說向誰。</p>

<div class='div-other'><a id='mulu11' />
<p class='h2'>䟦無境法語</p><p>老無境。將從上諸老。曲彔床上野狐涎。滿盤捧出人前。余一再觀之。不覺為之嘔吐。後之閱者宜審。</p>
</div>
<div class='div-other'><a id='mulu12' />
<p class='h2'>䟦宏智語</p><p>溫州老漢。大曹洞一宗。雷霆後世。內帖數字猶隱□有駭蟄韻。隱岩其隱之。</p>
</div>
<div class='div-other'><a id='mulu13' />
<p class='h2'>東岩壽儀贊</p><p>以幻智燈。無幽不燭。舌頭較善。手頭較毒。中興東圓。晚據天育。盡東南界內。數來惡業。無這尊宿。</p>
</div>
<div class='div-other'><a id='mulu14' />
<p class='h2'>䟦修背吳道子地獄圖</p><p>性佛惟眾生。本來同一心。心能惡其善。即為地獄。心能善其惡。即是天堂。梅翁有克家同心。而一善裝飾此畫圖。普勸一切人。捨惡而歸善。功德愈光明。梅芳不老春。</p>
</div>
<div class='div-other'><a id='mulu15' />
<p class='h2'>寶嚴寶長老請贊</p><p>不會禪不會道。據曲彔床。一味性燥。謂佛祖坐在半途。把衲僧盡情折倒。有時指泥團土塊。直百千金。有時將玉殿瓊樓。作一莖草。每笑徑山師云。全無準繩。誰管天童先師。公案未了。識得渠儂。拙處三分。却許寶嚴寺裏。劍峰長老。</p>
</div>
<div class='div-other'><a id='mulu16' />
<p class='h2'>題丹霞燒木佛圖</p><p>丹霞燒木佛。義出豐年。院主眉須墮。彩奔齪家。法海浪平春晝求。戲將老手㧞鯨牙。</p>
</div>
<div class='div-other'><a id='mulu17' />
<p class='h2'>䟦宋諸老墨蹟</p><p>余出叢林早恨生晚。見前輩尊宿。於晨星曉月之時。每懷歉慕。以今視之。與昔尤異。然此帖內諸老。皆宋導師。不能不使後人。復思後人也。</p>
</div>
<div class='div-other'><a id='mulu18' />
<p class='h2'>題哲古智語</p><p>只今吾匯尊宿。散于天下名山者累百。今觀古智此錄。乃羣飛中之鸞鳳也。巋像運之靈光。此頹波之砥柱。他日又當為吾匯賀。</p>
</div>
<div class='div-other'><a id='mulu19' />
<p class='h2'>䟦程唯叔松風藁</p><p>浮梁居士程君唯叔。儒而學佛者也。昔者累過余。余見其身心純一。篤志於道。後歸。復師吾子東山崇。崇甚器之。崇寂。余躬至竟後事。唯以偈唁予云。老牛失犢<span class='corr'>已</span>堪悲。針水機緣只我知。撿出殺爺刀在手。對人猶哭我兒兒。<span class='corr'>己</span>亥歲復過余釣雪磯。余舉三轉語勘之。末後一語云。薦福有一語。舉似諸人。良久云。會麼。唯云某甲耳重。請師再舉。余乃喝。唯有松風藁。乃其平日造大口業。謗佛謗祖之語也。余不甘故。縱筆端之。口以證之。</p>
</div>
<div class='div-other'><a id='mulu20' />
<p class='h2'>景玄盛居士求語</p><p>景玄居士景其玄。其玄之玄玄更玄。此玄不可求而得。此玄不可外求玄。遠之愈邇不可離。瞻之在後忽在前。離却玄兮玄亦無。於玄既無無亦無。白雲飛處一回首。悠然喜見古匡廬。</p>
</div>
<div class='div-other'><a id='mulu21' />
<p class='h2'>題龍岩廬山行卷</p><p>康廬勝處。龍岩行得到。見得到。說得到。愚極叔謂不曾到。艮岩謂親到。據老拙看來。來老總是摶量。龍岩未到。</p>
</div>
<div class='div-other'><a id='mulu22' />
<p class='h2'>裴相國捧佛床黃蘗安名李翱問道藥山</p><p>無名名是為佛名。不道道是為真道。費盡分踈。蘗山藥嶠。</p>
</div></div>
<div class='div-other'><a id='mulu23' />
<p class='h1'>送行</p>
<div class='div-other'><a id='mulu24' />
<p class='h2'>送欽禪人遊嶽</p><p>雪峰不登嶽。辛苦事參訪。虗空開笑口。猿鶴增悲悵。我昔乘天風。絕頂倚藤杖。羣山如子來。萬境供一望。至今清夜夢。吟嘯煙雲上。道人膽氣粗。一葉吞湘浪。欲識活祖師。告君語非妄。綠苔褁斷甎。便是南岳讓。</p>
</div>
<div class='div-other'><a id='mulu25' />
<p class='h2'>送仁姪入淛</p><p>古來行脚有樣子。莫只遊山并[翟*元]水。江南兩浙多禪林。帶眼直須先帶耳。數十年來<span class='corr'>已</span>寂寥。況復亂離生死裏。一言非理不可道。一武非地不可履。善友師教不可捨。庸鄙強饕不可儗。彼所非者誠可監。我所長者不可恃。一切妄想生死因。參須實參明自<span class='corr'>己</span>。佗日歸來如所囑。痛棒依前分付你。</p>
</div>
<div class='div-other'><a id='mulu26' />
<p class='h2'>送彥侍者</p><p>瑞陽俊彥彥侍者。貌山澤癯語灑灑。訪我東湖竹邊寺。為言來自遠公社。殷勤載覔贈行語。有語非語筆難寫。渾崙一句持贈君。不可取兮亦非捨。歸見溪邊老菸菟。當機有掌休便打。免教臭口向人開。道汝又捋虎鬚也。</p>
</div>
<div class='div-other'><a id='mulu27' />
<p class='h2'>借雪竇韻送淳維那</p><p>吳山碧楚江碧。天地茫茫渺何極。出門無是無不是。著眼當機須辨的。諸方門戶潑天開。真底奚真偽奚偽。燈籠露柱盡知識。庭前栢樹西來意。春風意春風急。千里萬里誰能及。湖水蹙天波欲立。</p>
</div>
<div class='div-other'><a id='mulu28' />
<p class='h2'>送妙達往淛</p><p>逸汝短句意不盡。送汝長句無可寫。不長不短賦一篇。適<span class='corr'>值</span>今朝忙不暇。臨別草草笑與言。真箇參禪忘晝夜。一回參到無參處。猶是上宿道傍舍。吳越青山千萬重。揀箇鉢囊何處挂。娘生兩眼驀然開。方信山僧真可罵。</p>
</div>
<div class='div-other'><a id='mulu29' />
<p class='h2'>送印空書記</p><p>一印印空來點窄。三賢十聖那可測。匡廬萬疊雲錦鄉。鄱湖萬頃水精國。篆文見得甚分明。元是一字不著畫。拍來號令人與天。頓教古道長顏色。我應隔江合十聲。嘖。</p>
</div>
<div class='div-other'><a id='mulu30' />
<p class='h2'>送僧</p><p>摘楊花摘楊花。唵摩尼吽㗶吒。便恁麼會<span class='corr'>已</span>是錯。不恁麼會尤更差。一回撞著無面目老骨檛。方知元不在天涯。</p>
</div>
<div class='div-other'><a id='mulu31' />
<p class='h2'>送圓侍者</p><p>香林侍雲門。閱十八寒暑。剛把野狐涎。涴却所衣楮。汝侍吾筆硯。我元無一語。乃以羊角峰。蘸竭東湖水。學本無止法。猶海深無底。斥鷃從卑飛。大鵬九萬里。</p>
</div>
<div class='div-other'><a id='mulu32' />
<p class='h2'>送付藏主</p><p>老我無堪涉世囏。鬢毛新糝雪霜斑。有人來自廬山中。眼如點漆音如鐘。銜袖出新卷。兩眼驚且眩。方知親自香溪哥室來。老婆心切言詼詼。三世諸佛一口吞。一大藏教徹底飜。叢林鄉社。有此俊邁之英才。我輩可老可死無餘懷。</p>
</div>
<div class='div-other'><a id='mulu33' />
<p class='h2'>印月</p><p>性海湛如。心月皎如。水與月融。月與水攝。水月交光。印文呈露。山河大地。萬象森羅。一印印定。虗徹洞明。廓兮烱兮。以證來觀。</p>
</div>
<div class='div-other'><a id='mulu34' />
<p class='h2'>送福上人</p><p>禪欲參兮道欲學。莫負娘生一雙脚。培塿不足登。蹄涔應易涸。觀水須觀百千溟渤之鉅海。登山須登萬丈嵩華之喬嶽。高高高無極。深深深無底。一回見得親。冥鴻千萬里。</p>
</div>
<div class='div-other'><a id='mulu35' />
<p class='h2'>正秀行脚</p><p>長老小師不參禪。只為尋常見得慣。汝今別我要行脚。與汝謾說箇公案。我亦黃竜長老兒。少年發志大猶低。一笻行徧半天下。要勘諸方老古錐。發足仍發勇猛志。莫把參禪當容易。只今諸老若晨星。半人所在亦須至。山僧年老<span class='corr'>已</span>心孤。那堪送汝更寫偈。出門步步好為人。九萬里程一鵬翅。</p>
</div>
<div class='div-other'><a id='mulu36' />
<p class='h2'>進無止</p><p>灼然大道如大海。浩無涯涘深無底。摐摐萬有資之生。生生不<span class='corr'>已</span>由茲始。飲者大小隨所量。隨量滿足皆厭喜。有人直欲探其源。得其源矣進無止。若從涓滴識全潮。方信萬波元一水。</p>
</div>
<div class='div-other'><a id='mulu37' />
<p class='h2'>達此宗</p><p>若論此道若須彌。根四部洲高無極。日月循環無晝夜。毗嵐縱作無變易。欲達此宗須造顛。徧參閩楚幾山碧。一回見得親。萬疊巍峩只卷石。</p>
</div>
<div class='div-other'><a id='mulu38' />
<p class='h2'>雕匠羗若正</p><p>昔有僧問佛印禪師曰。如何是佛。佛印答之曰。木頭雕不就。佛印雖則一期答這僧所問。其如巧匠何。君正羗大夫業雕甚精。人率孚而任之。一日訪釣雪翁求語。以自壯。因詰之曰。佛作麼生雕。笑曰。我以無臂之手。用無銕之刀。取無根之木。雕無形之佛。若然則吾當為汝。以虗空為口而贊之。古汗有敏匠。能作諸佛像。有相皆是妄。無相之中有真相。</p>
</div>
<div class='div-other'><a id='mulu39' />
<p class='h2'>德詳大師禮補陀五臺</p><p>五臺峩峩五雲裏。補陀峩峩東海底。大士元不在其中。誤賺平人知幾幾。江南吳越諸導師。短偈長篇費言語。老僧有語寫不得。一再殷勤奉勸汝。若論觀音與曼殊。盡恒沙界無不是。灼然端的要見渠。不用千里與萬里。只消著眼未生前。面目堂堂即自<span class='corr'>己</span>。</p>
</div>
<div class='div-other'><a id='mulu40' />
<p class='h2'>竹隱<span class='note-inline'>(東林寧侍者)</span></p><p>香嚴去溈阜。欲南陽陽竹。片瓦太無端。等閑相擊觸。累及忘所知。嘉名受污辱。有人今効尤。千頃種寒玉。澹然冰霜中。歲晚樂幽獨。慎勿輕擊著。清風自然足。</p>
</div>
<div class='div-other'><a id='mulu41' />
<p class='h2'>送善禪人</p><p>學道如牧牛。尋牛須訪跡。牛既<span class='corr'>已</span>純熟。牧乃便省力。靠壁舊烏藤。一朝生兩翼。天地豈不大。去當六月息。</p>
</div>
<div class='div-other'><a id='mulu42' />
<p class='h2'>送瑊侍者</p><p>有佛處不得住。斗門硬閘。無佛處急走過。欄江鉄網。趙州立者兩重關。致使學者。欲去被去礙。欲住被住礙。無自由分。伶利衲僧。拶得透跳得出。方為慶快。雖然。更須知五里單牌。十里雙堠。始得。</p>
</div>
<div class='div-other'><a id='mulu43' />
<p class='h2'>送僧</p><p>勇猛發心要行脚。莫把光陰空費却。青山綠水眼中塵。梵語唐言皆毒藥。瞥轉機先親見徹。萬里秋空飛一鶚。</p>
</div>
<div class='div-other'><a id='mulu44' />
<p class='h2'>淵侍者歸天童西岩和尚塔所</p><p>堂堂幻智翁。為宋鉅魔孽。我昔誤見之。痛棒打得折。冷地驀思量。有屈無處雪。淵也長庚來。言侰曾不滅。幻出窣堵波。黃金充一國。村草步頭草。香風春茁茁。有語遠寄將。捻鼻消一咄。</p>
</div>
<div class='div-other'><a id='mulu45' />
<p class='h2'>送竺源合侍者</p><p>佛道實幽遠。未易可窺測。著眼朕非先。猶鬲恒沙國。一切俱放下。百不會不知。只在鼻笑頭。元不鬲絲厘。吾道今如何。秋風落葉多。滿手握春風。吹醒氷霜柯。</p>
</div>
<div class='div-other'><a id='mulu46' />
<p class='h2'>送則自然書記</p><p>老來不寫送行語。送子不可無一句。幾回特地費思量。有句可寫難寫意。從上佛與祖。別無可指示。只要息心仍息念。墻壁木偶恰相似。驀然見得親。不負出家志。茫茫日月去如飛。轉得眼來老<span class='corr'>已</span>至。當思祖道重千鈞。凜如一髮孰可寄。釣雪磯頭瞠老眼。秋空萬里孤鴻遠。</p>
</div>
<div class='div-other'><a id='mulu47' />
<p class='h2'>送舜禪往廬山</p><p>行脚須具行脚眼。當以前輩為標格。近來叢席說廬山。禪子競趍不吳越。汝今直往虎[俟-ㄙ+亡]溪。一香三拜依位立。棒如雨點打將來。當下知歸。方是行脚事云畢。</p>
</div>
<div class='div-other'><a id='mulu48' />
<p class='h2'>嚴首座法語</p><p>臨濟參黃檗。清凉見地藏。總是打頭不遇作家。到老翻成懵董。澹翁嚴首座。學問淹愽。處性沖澹。久歷叢林。養高東湖。忽然興發。倒握過頭杖子。剛要於七閩二淛。徧地撥尋會佛法底人。忽若撞著箇無面目老骨檛。棒頭無眼。脫下衲衣。痛與一頓。那時却休學伊道。悟得臨濟在黃檗處。喫棒底道理。</p>
</div>
<div class='div-other'><a id='mulu49' />
<p class='h2'>宗藏主之吳越</p><p>嫋嫋春風軟。點點春山遠。如來禪與祖師意。滿眼滿耳無不是。短笻撥著南北峰。錢塘萬頃寒濤舂。一笑歸去來。雲中五老咲顏開。</p>
</div>
<div class='div-other'><a id='mulu50' />
<p class='h2'>送曇昱姪禮拜淨慈愚極老叔</p><p>汝今別我去行脚。聽我殷勤重告汝。人身難得今<span class='corr'>已</span>得。直須著意明自<span class='corr'>己</span>。只今叢林未寂寥。四海一翁老愚叔。惠日峯前九拜時。照頋麤拳當面築。白髮盈顛七十翁。期汝有成志超越。為報江海幾故人。晚年富貴一磯雪。</p>
</div>
<div class='div-other'><a id='mulu51' />
<p class='h2'>送辨藏主</p><p>老眼正昏明。喜見哥寧馨。吐語[金*得]璆玕。秀發禪林英。斯道猶丈廈。頹焉欲傾阤。獨支期敏手。毋擅立壑美。大鵬一舉九萬里。</p>
</div>
<div class='div-other'><a id='mulu52' />
<p class='h2'>珍維那歸徑山就簡虎岩和尚</p><p>水雲相望楚與吳。三年不作問安書。英英禪子來岩邊。為我細說岩平安。但言倒握無形棒。若佛若祖難近傍。煩寄一語休拍盲。本來無佛無眾生。不妨借取腕頭力。永為大地人知識。</p>
</div></div>
<div class='div-other'><a id='mulu53' />
<p class='h1'>頌</p>
<div class='div-other'><a id='mulu54' />
<p class='h2'>禮仗錫<span class='corr'>己</span>禪師塔<span class='note-inline'>(師平生唯食泥土)</span></p><p>吞却七峰無寸土。灼然無地著屍骸。不知當日誰閑管。剛把虗空掘窖埋。</p>
</div>
<div class='div-other'><a id='mulu55' />
<p class='h2'>禮思大禪師塔<span class='note-inline'>(福嚴)</span></p><p>巋然七十二峰秀。靈骨溫溫色尚新。我若等閑開坐具。阿師無地著渾身。</p>
</div>
<div class='div-other'><a id='mulu56' />
<p class='h2'>禮楊岐禪師塔<span class='note-inline'>(雲盖)</span></p><p>正脉如今一綿微。不堪惆悵淚交頥。冷雲深沒楚山頂。全體當年縮項時。</p>
</div>
<div class='div-other'><a id='mulu57' />
<p class='h2'>悼霍山<span class='note-inline'>(住雪豆徑山圓寂)</span></p><p>老倒霍山無賴吒。妙高峰頂恣拋沙。大開死口凌霄上。又是一番重退牙。</p>
</div>
<div class='div-other'><a id='mulu58' />
<p class='h2'>孏瓚岩</p><p>天子親頒字十行。難徵老子起岩房。只將牛糞星兒火。煨得蹲鴟萬古香。</p>
</div>
<div class='div-other'><a id='mulu59' />
<p class='h2'>石屏塔<span class='note-inline'>(中竺)</span></p><p>曾分定石竺峰前。回首秋風三十年。漠漠吳天自空濶。老猿和雨哭蒼煙。</p>
</div>
<div class='div-other'><a id='mulu60' />
<p class='h2'>石林塔<span class='note-inline'>(淨慈)</span></p><p>雲寒窣堵玉稜層。自酹西湖一勺清。老舌熾然無慈在。錢塘潮[袖-由+感]宋王城。</p>
</div>
<div class='div-other'><a id='mulu61' />
<p class='h2'>禮黃龍先師塔</p><p>鈍鍬攪動蒼龍窟。浪激波騰海嶽昏。一笑不知深問訊。先師靈骨儼然存。</p>
</div>
<div class='div-other'><a id='mulu62' />
<p class='h2'>浙中象外諸友寄新作</p><p>肝膽重重楚越分。別來不願見諸君。那知熟血重相噴。涴却三千里水雲。</p>
</div>
<div class='div-other'><a id='mulu63' />
<p class='h2'>懷徑山諸友</p><p>十年交結幾冤憎。別後誰能記姓名。遙想瞎驢成大隊。挹南嶽又望東溟。</p>
</div>
<div class='div-other'><a id='mulu64' />
<p class='h2'>謝無文惠書不至</p><p>一幅無文倍息全。無端流落水雲邊。秋空鴈字重書出。頓首分明到不宣。</p>
</div>
<div class='div-other'><a id='mulu65' />
<p class='h2'>田叟</p><p>半畝春風箇<span class='corr'>钁</span>頭。通身泥水不曾休。布成荊棘參天了。老子今年丈有秋。</p>
</div>
<div class='div-other'><a id='mulu66' />
<p class='h2'>斗山</p><p>四角量來四極同。乾坤大地在其中。鰕兒沒興跳得出。衝破須百萬重。</p>
</div>
<div class='div-other'><a id='mulu67' />
<p class='h2'>賀廬山羅漢老子</p><p>說法聲如動地雷。小南鋪席又重開。成羣引得獃尊者。遠遠也從高麗來。</p>
</div>
<div class='div-other'><a id='mulu68' />
<p class='h2'>悼無文和尚</p><p>玉几深深結死冤。錯傳一印漫無文。春雷轟破轟不破。盡盡江天飛暮雲。</p>
</div>
<div class='div-other'><a id='mulu69' />
<p class='h2'>玉厓朝京歸住天地</p><p>天上明光四度登。古今屈措幾人曾。放光近向廬山頂。莫謂文殊夜放燈。</p>
</div>
<div class='div-other'><a id='mulu70' />
<p class='h2'>送仁姪</p><p>惡業相從十五年。未嘗蹉口教參禪。而今年老心孤甚。三十烏藤趂上船。</p>
</div>
<div class='div-other'><a id='mulu71' />
<p class='h2'>南侍者往送乃師朝京</p><p>阿師北去朝金闕。欵語丁寧子一回。京洛春風無限好。我寬襟袖褁將來。</p>
</div>
<div class='div-other'><a id='mulu72' />
<p class='h2'>法相習兄小室在黃金山下</p><p>人間萬事不如閑。湖海歸來緊著關。自笑一生貧不盡。黃金推作屋頭山。</p>
</div>
<div class='div-other'><a id='mulu73' />
<p class='h2'>寄和寅知客來韻</p><p>老來懷抱轉難平。棒下全無䑛犢情。尚有一分慈憫處。教人只向棘中行。</p>
</div>
<div class='div-other'><a id='mulu74' />
<p class='h2'>萬杉東源和尚塔</p><p>活葬東風百草源。只因錯會祖師禪。十千古木匡廬頂。一一枝頭啼杜䳌。</p>
</div>
<div class='div-other'><a id='mulu75' />
<p class='h2'>送僧歸金陵白蓮菴</p><p>石頭城裏屋三椽。滿屋清香是白蓮。皎潔一心何所似。夜深淮水月初圓。</p>
</div>
<div class='div-other'><a id='mulu76' />
<p class='h2'>摘茶</p><p>拚雙赤手入叢林。要覔春風一寸心。<span class='corr'>但</span>覺爪牙歸掌握。不知煙霧濕衣襟。</p>
</div>
<div class='div-other'><a id='mulu77' />
<p class='h2'>蓮社題經薦孤魂</p><p>一卷百千萬億卷。普使幽冥趍淨方。越水東邊明月夜。白蓮朵朵晉時香。</p>
</div>
<div class='div-other'><a id='mulu78' />
<p class='h2'>贈髮匠</p><p>年來頓覺髮如絲。多少傍人笑老癡。妙手不須頻摘剃。幾人得到白頭時。</p>
</div>
<div class='div-other'><a id='mulu79' />
<p class='h2'>多寶寺</p><p>千㵎碧流寒漱玉。萬山黃葉冷搖金。若言即此見多寶。猿呌嶽雲深更深。</p>
</div>
<div class='div-other'><a id='mulu80' />
<p class='h2'>羅漢浮柸圖</p><p>神通妙用無些子。踏破滄溟幾處潮。箇箇脚跟學逼逼。老僧無暇舉藤條。</p>
</div>
<div class='div-other'><a id='mulu81' />
<p class='h2'>血書金剛經</p><p>娘生指上血一滴。染盡給孤園裏花。三十二枝春盎盎。不知香藹幾恒沙。</p>
</div>
<div class='div-other'><a id='mulu82' />
<p class='h2'>天童四威儀</p><p>行　無端失脚墮深坑。轉得步。笑倒更幽亭。</p>
<p>住　一身貧到無貧處。有誰知。狎鷗并宿鷺。</p>
<p>坐　却被蒲團先識破。松作聲。元是微風過。</p>
<p>臥　太白一峰枕頭大。伸双脚。虗空俱踏破。</p>
</div>
<div class='div-other'><a id='mulu83' />
<p class='h2'>仁侍者往淛</p><p>痛把山藤手自鞭。銜冤又上淛江船。東湖佛法無多子。莫打諸方肋下拳。</p>
</div>
<div class='div-other'><a id='mulu84' />
<p class='h2'>送㞧侍者見雪岩</p><p>仰山作夢夢未醒。噡語如今轉更喬。識得渠儂窮伎倆。跨門先倒用藤條。</p>
</div>
<div class='div-other'><a id='mulu85' />
<p class='h2'>送富侍者入京</p><p>灼然要敵王公富。捱到無錐卓地時。萬里秋空双眼豁。不知身在御樓西。</p>
</div>
<div class='div-other'><a id='mulu86' />
<p class='h2'>贈戈陽剪剃祝詠</p><p>端的洪爐百煉銅。双収双放凜寒霜。這些柄杷捻得定。要截諸方短與長。</p>
</div>
<div class='div-other'><a id='mulu87' />
<p class='h2'>定山</p><p>諸緣外息心無喘。墮在那伽那一機。蹉口一回輕噫欠。疾雷轟破五須彌。</p>
</div>
<div class='div-other'><a id='mulu88' />
<p class='h2'>北海</p><p>謾將折筯探源流。直到俱盧窮盡頭。端的這回親見徹。百千溟渤一浮漚。</p>
</div>
<div class='div-other'><a id='mulu89' />
<p class='h2'>送琇上人</p><p>楖栗橫肩犯曉寒。倚天青即是廬山。上人幸有娘生脚。直到高高頂[寧*頁]間。</p>
</div>
<div class='div-other'><a id='mulu90' />
<p class='h2'>掬月</p><p>等閑[拚-ㄙ+ㄊ]取娘生手。萬浪中間攪一回。拶得清波無透路。玉蟾輥入掌中來。</p>
</div>
<div class='div-other'><a id='mulu91' />
<p class='h2'>梅山</p><p>午夜寒香汎翠微。橫斜影裏立孤危。看他垂手為人處。放下懸屋第一枝。</p>
</div>
<div class='div-other'><a id='mulu92' />
<p class='h2'>寄呈西巖和尚</p><p>玲瓏岩下憶辭師。軟語丁寧歸莫遲。昨夜春堂轟霹靂。分明一喝再參時。</p>
</div>
<div class='div-other'><a id='mulu93' />
<p class='h2'>湖東廟化元霄</p><p>樓臺鬲岸沸笙簫。萬斛金蓮撒碧霄。湖水東邊楊柳[木*頭]。也開青眼看元霄。</p>
</div>
<div class='div-other'><a id='mulu94' />
<p class='h2'>送遜禪人</p><p>楚天空㵎鴈橫秋。揚示二千年話頭。閃電光中如不薦。滿蓬烟雨上孤舟。</p>
</div>
<div class='div-other'><a id='mulu95' />
<p class='h2'>贈刀鑷</p><p>如星冏冏瞭双眸。妙處工夫少與儔。捏定這些真柄覇。衲僧那箇不低頭。</p>
</div>
<div class='div-other'><a id='mulu96' />
<p class='h2'>送恢侍者</p><p>覓安心法沒來由。獃立庭前雪到腰。祇好別行條活路。看廬山看淛江潮。</p>
</div>
<div class='div-other'><a id='mulu97' />
<p class='h2'>無相和尚塔<span class='note-inline'>(開先)</span></p><p>怒霆轟耳記曾呼。充塞乾坤恨未除。將謂阿師無實相。春風萬疊峙康廬。</p>
</div>
<div class='div-other'><a id='mulu98' />
<p class='h2'>天池資勝庵</p><p>萬箇篔簹帶雪青。一庵猶自揭唐各。道人心欲留雲住。寬著儼問屋數楹。</p>
</div>
<div class='div-other'><a id='mulu99' />
<p class='h2'>天池半雲亭</p><p>脚頭步步躡雲梯。到此須知恰半之。絕頂欲觀天地闊。不妨款款䇿藤枝。</p>
</div>
<div class='div-other'><a id='mulu100' />
<p class='h2'>寄保壽心鏡</p><p>保壽當年不渡河。箇般檐板誤人多。勸君賸買草鞋好。彈雀何曾只就窠。</p>
</div>
<div class='div-other'><a id='mulu101' />
<p class='h2'>枯山</p><p>點點寒颷振槁枝。翠微重疊凍雲垂。春風萬斛呼不醒。別嶂一聲啼子規。</p>
</div>
<div class='div-other'><a id='mulu102' />
<p class='h2'>雪溪塔<span class='note-inline'>(圓通)</span></p><p>六月炎天飛片雪。山河大地冷凄凄。三年祇道消融盡。凍合侯家水一溪。</p>
</div>
<div class='div-other'><a id='mulu103' />
<p class='h2'>寄淨慈愚極老叔</p><p>見說翁翁老更顛。為人單只用麤拳。近來發得無明甚。打破虗空沒半邊。</p>
</div>
<div class='div-other'><a id='mulu104' />
<p class='h2'>送俊侍者<span class='note-inline'>(時東君退玉几留雪竇東林圓通欲取皈廬山)</span></p><p>爺看千丈巖前瀑。頂雪遙應瀑雪同。石虎溪邊傾石耳。要聽鐵錫響寒空。</p>
</div>
<div class='div-other'><a id='mulu105' />
<p class='h2'>淵侍者自幻智塔所來就見翠岩木翁</p><p>人從村草步頭來。毒氣經年不受埋。散作西山千嶂雨。毒花毒果幾根荄。</p>
</div>
<div class='div-other'><a id='mulu106' />
<p class='h2'>送肅庵長老歸北</p><p>倒跨金獅別五臺。哦嵋廬嶽眼中埃。袖藏小白花歸去。人道親提東海來。</p>
</div>
<div class='div-other'><a id='mulu107' />
<p class='h2'>建育王塔</p><p>越水新營窣堵波。與他玉几不爭多。從今客路三千里。又累奔馳劉薩訶。</p>
</div>
<div class='div-other'><a id='mulu108' />
<p class='h2'>新僧堂</p><p>薦福重開地獄門。要從衲子結生冤。若還將脇沾他席。熱銕燒身又一番。</p>
</div>
<div class='div-other'><a id='mulu109' />
<p class='h2'>番陽大浸</p><p>本來清淨無一物。大地山河忽渺瀰。童子不須拋瓦礫。老僧定觀正斯時。</p>
</div>
<div class='div-other'><a id='mulu110' />
<p class='h2'>磯亭</p><p>一亭新立雪磯頭。澷向空中拋直鉤。幾度無風浮子動。老僧終是懶擡眸。</p>
</div>
<div class='div-other'><a id='mulu111' />
<p class='h2'>道者化栽樹</p><p>倒握仰山鍬在手。掀翻大地覔知音。縱饒濟北陰凉樹。入土也須三尺深。</p>
</div>
<div class='div-other'><a id='mulu112' />
<p class='h2'>送鵝湖鋔侍者</p><p>笑穿無耳破芒鞋。賜得高低百丈摧。月磵有拳當贈汝。只今忙甚別時來。</p>
<p>聖旨看藏經陞座。釋迦老子。昔於靈山會上。百萬眾前。七處九會。舒廣長舌相。縱無礙辨。橫說竪說。塵說剎說。熾然說。謂之轉大法輪。以致龍宮海藏。天上天下。盡虗空界。無非此經。却云。始從鹿野苑。終至䟦提河。於是二中間。未嘗談一字。拂迹塵生。欲隱彌露。二千二百餘年。乘大願力。再示現於此鬱單越。為天之子。為人之王。顯膺大寶。遠紹皇猷。萬機之暇。勑四天下苾蒭眾。以一大藏教經律論。一一志心看念。直得春盈萬國。萬國歡呼。四三王而六五帝。熈熈然共樂昇平。正當此時。敢伸祝頌。召眾。良久云。會麼。願將一藏經中字。一字延鴻億萬年。</p>
<p>結座。於一微塵出此經。萬象森羅著眼聽。殷殷春雷撼天地。同是三呼萬歲聲。</p>
</div>
<div class='div-other'><a id='mulu113' />
<p class='h2'>送人</p><p>青山立玉水粘䒶。祖意明明在目前。短堠長亭何所許。處處春風啼杜䳌。</p>
</div>
<div class='div-other'><a id='mulu114' />
<p class='h2'>寄天童日東岩</p><p>村草步頭草幾深。從教埋沒祖師心。也應曾不著眼覷。覷著還應恨拍襟。</p>
</div>
<div class='div-other'><a id='mulu115' />
<p class='h2'>題可長老壽塔</p><p>汝今未老早安排。<span class='corr'>窣</span>堵波從此地開。勝處笑曾舒老眼。好一矗矗送青來。</p>
</div>
<div class='div-other'><a id='mulu116' />
<p class='h2'>謙侍者之天童</p><p>長庚峰頂展炊中。白日青天海岳昏。痛棒當機連架打。低聲道我是師孫。</p>
</div>
<div class='div-other'><a id='mulu117' />
<p class='h2'>送才首座</p><p>冤家別去幸相踈。不擬重來膽氣麤。三十烏藤不輕恕。也知年老覺心孤。</p>
<p>海國山山呌子規。不知何處卸征衣。拳頭自是娘生底。莫向諸方肋下揮。</p>
</div>
<div class='div-other'><a id='mulu118' />
<p class='h2'>天童化五鳳樓</p><p>太白峩峩峙碧霄。百千諸佛欠遮頭。願君施五鳳樓手。成我山中五鳳樓。</p>
</div>
<div class='div-other'><a id='mulu119' />
<p class='h2'>順維那歸仰山</p><p>近日傳聞小釋迦。恣施瞎棒與盲枷。再參通我一轉語。春至山山桃自花。</p>
</div>
<div class='div-other'><a id='mulu120' />
<p class='h2'>送住禪人歸疎山</p><p>住住住。眨眼白雲飛去。杜䳌聲在最高處。春風花滿甜桃樹。</p>
</div>
<div class='div-other'><a id='mulu121' />
<p class='h2'>送親宗古住西山崇報</p><p>滿天花雨忽毿毿。定起閑將鼻觀參。却是西山山下寺。古薇枝上綻優曇。</p>
<p>法道如今危未危。老眸近覺淚霑頥。期君硬著腕頭力。一髮千鈞在此時。</p>
</div>
<div class='div-other'><a id='mulu122' />
<p class='h2'>中道者</p><p>笑問殷勤求底事。却言近離古杭州。開口便作佛法會。老來無力舉藤條。</p>
</div>
<div class='div-other'><a id='mulu123' />
<p class='h2'>仙禪人</p><p>一人半人之所在。吳越從頭驗一回。三尺炊巾襟袖裏。向人只道看山氣。</p>
</div>
<div class='div-other'><a id='mulu124' />
<p class='h2'>寂林</p><p>我國從來本晏然。蕭條活計自忘年。無端一陣微風過。萬樹蒼松競說玄。</p>
</div>
<div class='div-other'><a id='mulu125' />
<p class='h2'>鏡清塔</p><p>阿師活葬此江皐。障却錢塘幾度潮。可是髑髏乾不盡。蛙聲依舊響春宵。</p>
</div>
<div class='div-other'><a id='mulu126' />
<p class='h2'>東黃龍雪村</p><p>一別龍峰五十年。堪嗟塵世事茫然。門前舊日長松樹。恨殺春風啼杜䳌。</p>
</div></div>
<div class='div-other'><a id='mulu127' />
<p class='h1'>題䟦</p>
<div class='div-other'><a id='mulu128' />
<p class='h2'>題華嚴經後</p><p>乙亥之變土寇甚。綠林之酷。破廩焚莊。眾礎鞠為一炬。而此經於大火聚中。放五色異光。不與烈燄俱燼。佛法之在天地聞。隻萬類而無對。亘萬古而獨存。非小根魔子之所能知。非水火之所能變。彼之覬心。猛甚於虎。欲奄有我境。而天定勝人。辛乃自衂。我之為我自若也。惟信都寺持此囑語。目紀其寶。留供莊所。以警聾俗。以詔我後。</p>
</div>
<div class='div-other'><a id='mulu129' />
<p class='h2'>題破菴和尚帖後</p><p>破菴老祖示眾。不是心。不是佛。語猶壎器中。具黃鍾大召音。百世之下。聞之者。亦足以興發。今之作者。猶危絃脆管。非不美好。能熱凡耳。而一聞則索然而盡矣。九拜敬讀。凜焉為之髮立。壽首座其寶之。</p>
</div>
<div class='div-other'><a id='mulu130' />
<p class='h2'>題楞嚴十二類後</p><p>昔龍勝菩薩。於灌頂部。出此經。流布五天。五天世主。保護祕嚴。不妄傳授。智者大師聞之。日夜西向禮拜。願早至此土。至唐神龍初方至。而智者竟不及見而沒矣。今雲禪人。書此十二類。揭諸檀林。吁妄即眾旃生真即如來。期諸來學。離妄即真。同諸如來真三摩地。</p>
</div>
<div class='div-other'><a id='mulu131' />
<p class='h2'>題敬首座圓通偈</p><p>右阜以諸佛五五所證圓通。各為析為偈。以鍼其痛處。余一再諦觀雨笑曰。靈山受記。未至如斯。</p>
</div>
<div class='div-other'><a id='mulu132' />
<p class='h2'>題無準和尚書三自省</p><p>龍門九十六顆明珠。向徑山老祖一毫頭上。放大光明。幸為源侍者。捲而藏之。否則眩惑叢林。未有了日也。後四十九年甲申。薦福不肖孫某拜題。</p>
</div>
<div class='div-other'><a id='mulu133' />
<p class='h2'>為東山䟦圓覺經</p><p>圓覺總八萬四千陀羅尼法門。猶彼大海。深無九地。浩無四涯。世尊為諸菩薩。橫說竪說。如以禪那之寂觀。奢摩佗之至靜。三摩鉢提之妙行。先中後修。從漸入頓。以至平等本際者。猶撥波求水。昔圭峰感悟此經。大弘圓頓之教。今居士鄭君。刊以廣施。俾天地人。同證圓覺三昧。豈普光明殿記莂也耶。</p>
</div>
<div class='div-other'><a id='mulu134' />
<p class='h2'>䟦石田書</p><p>石田叔祖。在冷泉日。衲子憧憧堂前。至無坐處。可覘一時禪席之盛。一言半句。流落叢林。得之者如獲南金。是亦般若靈驗之一端也。</p>
</div>
<div class='div-other'><a id='mulu135' />
<p class='h2'>䟦北磵書</p><p>馬樁蒙大福田衣。此為妄庸苾蒭設也。不可以後生十一郎而藐之。此為少英苾蒭設也。隄岸一決。貨殖用事。大剎如囊中物。承平諸老。鼎峙之時尚若此。倘老磵生若此時。其論復何如哉。</p>
</div>
<div class='div-other'><a id='mulu136' />
<p class='h2'>䟦癡翁書</p><p>此癡翁與明巖。首圓通之座時。書省費節用。以安其眾。一念不眾忘。隨身叢林。規矩繩墨。不行而自化。此端可行之。天下萬世不特為明。巖徹老發也三讀感慨系之。</p>
</div>
<div class='div-other'><a id='mulu137' />
<p class='h2'>䟦西岩和尚墨帖</p><p>此帖乃余別師後。十閱月所書也。<span class='corr'>已</span>知客遠訪出此。因焚香拜讀。恍若葉拱侍左。自丁自丙。倐四十年。驚歲月之易化。感世時之殊異。只令前輩掩光。叢林寒寂。覩此猶盆盎中罍洗。可不敬哉。子其寶之。</p>
</div>
<div class='div-other'><a id='mulu138' />
<p class='h2'>西巖和尚題種松賣柴二祖國。恨殺老頭陀。山移恨不磨。吾今檐頭重。為汝種松多</p><p>大白老巖。以百千䲴為一舌。開口出語即毒人。只此廿字。千斤钁頭埋不得。千斤擔子擔不得。致二老祖。憤然切齒於千載。觀者宜審。不肖子月磵某直筆以告。</p>
</div>
<div class='div-other'><a id='mulu139' />
<p class='h2'>䟦東山崇長老語錄</p><p>東山崇長老。若硬修行。見道明白。無端將如來藏裏一顆摩尼珠。攤向東山峰頂。放大光明。寒光燭天。盡大地人。按劍而疑。不敢正眼覷著。三十年後。有人冷地著眼覷破。方知其價。何止十倍連城。年月日某書此為驗。</p>
</div>
<div class='div-other'><a id='mulu140' />
<p class='h2'>題無準和尚住焦山時法語</p><p>圓照老祖。開海門口。演說妙法。片舌袞袞。大翻法海之波。盡大地人。斫額望不及。殆墨于楮。元無一字。謂無語也。厚誣我祖。謂有語耶。亦厚誣我祖。陽岩謂何。</p>
</div>
<div class='div-other'><a id='mulu141' />
<p class='h2'>跋無準和尚與清凉長老法衣墨跡</p><p>圓照師翁。無端將一片爛瓜皮。信手搭在柳樹上。又奉贈一道呪詛真言。小孫若當時在傍。只消輕輕控鼻一聲。教者老漢無地著羞。</p>
</div>
<div class='div-other'><a id='mulu142' />
<p class='h2'>書明月山房<span class='note-inline'>(乃壽塔小軒)</span></p><p>猗歟大塊中。有此赤肉團。曾無生與死。從渠暑復寒。熾然常說法。風動萬琅玕。了然無一物。滿目是青山。以幻觀吾幻。以閑樂吾閑。世態自消長。日月長循環。</p>
</div>
<div class='div-other'><a id='mulu143' />
<p class='h2'>䟦玉田頌</p><p>祖翁這畝田。坐落荊山千丈峰頂。以四大部洲為界至。以一大藏教為契書。紹興經量不得。淳祐經界不得。至元抄數不得。不假耒耜[禾*憂]耔。秋風一來。芃芃䆉稏。皆璠璵碔砆。結錄懸黎。充然有萬斯倉。釣雪翁合十喜。為田中主人賀。</p>
</div></div>
<div class='div-other'><a id='mulu144' />
<p class='h1'>小佛事</p>
<div class='div-other'><a id='mulu145' />
<p class='h2'>開經<span class='note-inline'>(四大部)</span></p><p>鹿野苑。䟦提河。演一却成三。春風枝蔓多。阿呵呵。爭奈何大家。輥入葛藤窠。</p>
</div>
<div class='div-other'><a id='mulu146' />
<p class='h2'>収經<span class='note-inline'>(般若涅槃二經)</span></p><p>般若體。涅槃心。山河大地。水鳥樹林。休將黃葉當真金。双放双収。聖凡莫擬。大千攝入秋毫裏。</p>
</div>
<div class='div-other'><a id='mulu147' />
<p class='h2'>淵西堂起龕</p><p>驤龍珠甚奇特。直下九重淵。[拚-ㄙ+ㄊ]身親扶得。武功山頂月華明。一顆圓光色非色。撫龕云。撲碎了也。不存影迹。萬果乾坤俱黯黑。</p>
</div>
<div class='div-other'><a id='mulu148' />
<p class='h2'>心上人起骨</p><p>萬里南來。脚跟下好與三十。撫骨云。當機直下死偷心。猶是髑髏前見鬼。心上座土堠子笑你。</p>
</div>
<div class='div-other'><a id='mulu149' />
<p class='h2'>武堂主人塔</p><p>親經鍜鍊來。指骨云。只餘者一捏。不離步武間。易見還難識。武堂主。離却安樂窩。貶向無生國。</p>
</div>
<div class='div-other'><a id='mulu150' />
<p class='h2'>翀菴主入塔</p><p>竪起拳頭。髑髏粉碎。狼藉春風今幾載。収拾歸來主元在。召眾云。要見菴中主麼。度骨云。大鵬翀天。毒龍攪海。</p>
</div>
<div class='div-other'><a id='mulu151' />
<p class='h2'>正琬下火</p><p>喚正琬二聲云。昔喚即應。今喚不語。生元非生。死元非死。識得生死分明。更有一言教汝。要到極樂國土。先見丙丁童子。</p>
</div>
<div class='div-other'><a id='mulu152' />
<p class='h2'>移行者塔於三塔入骨</p><p>指骨云。汝等不剗丹霞草。不傳盧老衣。只麼虗生浪死。野塚同棲。再入洪爐重煆煉。始知髑髏元是水。山僧為汝別開櫓廠。大僧是依。當臺明鏡轉光輝。</p>
</div>
<div class='div-other'><a id='mulu153' />
<p class='h2'>元首座下火</p><p>平生解推筭。預設眾生病。自家本命元辰。如何筭不定。香煙起處既脫去。畢竟有何星煞併。山僧本不善妙訣。掇轉卦盤重考訂。良久云。惠元首座。果是今朝。火星入命。</p>
</div>
<div class='div-other'><a id='mulu154' />
<p class='h2'>無相和尚舍利入塔</p><p>呈舍利云。者是無相和尚。三十年前。鶴鳴峰前。照天照地。一段靈光。非戒定慧所熏修。亦非能忍能辱所致。眩耀四天下衲僧。以當奇吳。山僧直是憤氣不甘。今幸餘光。射到東湖。只信虗空掘窖。重與深理。以手作掘地勢云。冤將恩報。</p>
</div>
<div class='div-other'><a id='mulu155' />
<p class='h2'>常相公舉棺</p><p>佛身示現宰官身。撫治唯憑義與仁。厭棄塵寰便歸去。春風清曉雨花新。某人乘大願力。具大根器。為聖朝作大柱石。為法門作大檀度。活合郡生民於乾坤再造之時。恩踰父母。致九重明君於堯舜之上。德邁龔黃。一命再命。將秉鈞軸。二豎三彭。遽宅膏肓。畢竟今歸何所。拊棺云。綵雲仙仗鄱江上。穩泛西歸蓮葉舟。</p>
</div>
<div class='div-other'><a id='mulu156' />
<p class='h2'>浮洲月庭山主下火<span class='note-inline'>(水死)</span></p><p>千古沉沉州上寺。中興方此藉英豪。夜深不見庭前月。但覺中流鼓怒濤。某人早歲遊方。徧歷楚閩叢席。飽參諸老。抹過佛祖玄關。住院無刀斧之痕。律身有氷霜之潔。笑黃梅度六祖。倒握蘭橈。擬華亭接夾山。路飜船子。一漚生而不生。一漚滅而不滅。以火打圓相云。照破山河千萬朵。好著火裏現明珠。</p>
</div>
<div class='div-other'><a id='mulu157' />
<p class='h2'>聖旨焚道經</p><p>漢朝曾<span class='corr'>已</span>築高臺。真偽親經驗一回。後代不能重改轍。復留歹語誑癡獃。聖朝如日照今古。有偽何曾容得來。以火打一圓相云。看取火光三昧裏。是真難滅假成灰。</p>
</div>
<div class='div-other'><a id='mulu158' />
<p class='h2'>海船場撒骨</p><p>無邊苦海浩茫茫。滯魄幽魂聽舉揚。無量劫來生死本。未能得離實堪傷。顧爾現前諸佛子。率皆昔日之善良。或辭父母於故里。或棄妻子於佗邦。或殞於斤斧。或溺於滄浪。或因飲食飢餓而殂。或因風雪僵凍而亡。或歿於王事。或厄於旅商。無貴無賤。難以數量。爛爛兮白骨盈野。勃勃兮遺具盈岡。天陰雨濕。新鬼銜冤。舊鬼哭野。炬熒煌長夜冥冥何時。且聞者見者咸悽愴。諸善上士同一心。<span class='corr'>斂</span>遺骸於造舟之場。轉如來祕密之妙典。為汝等解脫之津梁。既經烈火。今葬長江。諸佛垂慈。濟汝舟航。懺百千劫之冤愆。回一念兮即是西方。</p>
</div>
<div class='div-other'><a id='mulu159' />
<p class='h2'>沙爾付衣</p><p>黃梅夜半。雞足峰前。道得接手句。袈裟搭在肩。</p>
</div>
<div class='div-other'><a id='mulu160' />
<p class='h2'>東山崇長老入骨</p><p>衲僧家無本據。踢倒東湖華藏海。五千四十八卷。玉轉珠回。掀翻老磵曲彔未。八萬四千毛竅。恨積冤深。便向妙峰頂上。盤結草菴。呵佛罵祖。於一莖草上。現寶王剎。拈出東山鐵餕饀。要塞斷天下人嚥喉。放大拍盲。造無間業。直得舜若多神。憤氣不平怒發。將須彌山。輕輕一摑。驚得無骨泥牛。袞入無邊生死海裏。洪波浩渺。白浪滔天。一去杳無消息。於無消息處。消息金真。諸人只今。要見東山崇長老真消息麼。放骨去東山下左邊底。</p>
</div></div>
<div class='div-other'><a id='mulu161' />
<p class='h1'>讚</p>
<div class='div-other'><a id='mulu162' />
<p class='h2'>出山相</p><p>正覺山中與麼來。慚惺滿面是塵埃。未曾空却眾生界。添得人間一禍胎。</p>
</div>
<div class='div-other'><a id='mulu163' />
<p class='h2'>達磨</p><p>開口觸著梁王諱。舉步踏飜揚子江。比似者般底麤行。西天東土更無双。</p>
</div>
<div class='div-other'><a id='mulu164' />
<p class='h2'>觀音</p><p>蒙却頭入正定。定眼忽開。有何所證。楊柳枝頭春雨瞑。</p>
<p>抱膝坐盤陀。以耳觀無礙。一匊悲心海樣深。何時空却眾日界。</p>
</div>
<div class='div-other'><a id='mulu165' />
<p class='h2'>布袋</p><p>曲江磯頭。奉化縣裏。拖潑囊落落魄魄。剛道一生懽喜。不知月在雲中笑你。</p>
<p>無端拋却率陀天。奉化江頭恣掣顛。主丈奪來還痛與。我儂要結下生緣。</p>
</div>
<div class='div-other'><a id='mulu166' />
<p class='h2'>寒山</p><p>山河大地。猶一點埃。面前掃却。背後成堆。獃獃。</p>
</div>
<div class='div-other'><a id='mulu167' />
<p class='h2'>拾得</p><p>台雲萬丈。猶一菜滓。収拾筒中。如金自誇。差差。</p>
</div>
<div class='div-other'><a id='mulu168' />
<p class='h2'>豐干指虎與閭丘說</p><p>所指是何物。所說是何言。心毒不如口毒。合成生死深冤。閭丘老惜尊拳。</p>
</div>
<div class='div-other'><a id='mulu169' />
<p class='h2'>寒山拾得</p><p>忘却自家心。却指天邊月。更言無物比倫。分明話作兩橛。生苕菷何不摵。</p>
</div>
<div class='div-other'><a id='mulu170' />
<p class='h2'>朝陽</p><p>渾無針劄處。為君道線路。夜半三足烏。飛上珊瑚樹。</p>
</div>
<div class='div-other'><a id='mulu171' />
<p class='h2'>對月</p><p>白白是脫空。剛言標月指。便恁麼回向。墮佗光影裏。</p>
</div>
<div class='div-other'><a id='mulu172' />
<p class='h2'>贊羅漢共一軸</p><p>成群作隊。指東話西。造妖揑怪。誑惑愚癡。神通妙用有誰知。天台月皎。南嶽雲垂。</p>
</div>
<div class='div-other'><a id='mulu173' />
<p class='h2'>贊豐干寒拾虎四睡圖<span class='note-inline'>(梁山)</span></p><p>虎依人人靠虎。一物我忘亦汝。肚裏各自惺惺。且作團打覺睦。誰管人間今與古。</p>
</div>
<div class='div-other'><a id='mulu174' />
<p class='h2'>贊童科安醫師</p><p>惟吾一指。造大極玄。眎天下人。咸若小兒。起膏<span class='corr'>肓</span>疾。猶談笑然。貌可丹青。玄孰傳焉。</p>
</div></div>
<div class='div-other'><a id='mulu175' />
<p class='h1'>自讚</p>
<div class='div-other'><a id='mulu176' />
<p class='h2'>崇寧可長老請讚</p><p>參無所參。悟無所悟。空手揑双拳。要起破沙盆。門戶用盡拍盲。少喜多怒。也有一分長。甜瓜生苦瓠。</p>
</div>
<div class='div-other'><a id='mulu177' />
<p class='h2'>崇報洪長老請讚</p><p>跳出黃龍三重關。撞破天童生鐵網。量太虗空為十尺。秤須彌山作八兩。信緣隨處住院。為人處惟拳與掌。當機佛祖難近傍。麤行拍盲。盡直北直南數來。更無此樣。崇報切自知機。莫學渠儂箇伎倆。</p>
</div>
<div class='div-other'><a id='mulu178' />
<p class='h2'>印甥請讚</p><p>行脚見淳祐諸老。住院歷南北兩朝。不守黃龍活業。不傳太白箕裘。為人處慣向弓弦上結糸。橫機時每於險處斷橋。設出古老文章。解教夫子咂舌。舉示杜撰提唱。剛要達磨點頭。長處全無。拙處偏優。是為楊岐十一世孫月磵比丘。</p>
</div>
<div class='div-other'><a id='mulu179' />
<p class='h2'>家兄同幀壽容</p><p>有髮兮誰兄。無髮兮誰弟。不說道與禪。不談仁與義。澹然相對各成翁。誰管兩朝經亂治。丹青寫出付昇彪。大似空中插標記。</p>
</div>
<div class='div-other'><a id='mulu180' />
<p class='h2'>景德遂長老請讚</p><p>禪學全無拍盲。第一住山活計。竹篦三尺。怒發時鞭得虗空粉碎。編辟時拶得石人腦裂。更有一般沒思忖處。陳年破砂盆。却要向景德鎮裏。重新燒出。從頭至尾數來。大元國裏長老。烈烈挈挈無如你。</p>
</div>
<div class='div-other'><a id='mulu181' />
<p class='h2'>崇都寺請讚</p><p>貌若寬閑。性尤剛急。不以佛法當人情。不以慈悲為利益。為人處熱喝嗔拳。雪霜中有春消息。正崇為子却孝順。見斧擔重重添石。</p>
</div>
<div class='div-other'><a id='mulu182' />
<p class='h2'>源侍者請贊</p><p>渠似我我似渠。子相似。恰相如如處。畢竟何如。甜瓜生得苦葫蘆。</p>
</div>
<div class='div-other'><a id='mulu183' />
<p class='h2'>崇勝東源長老請贊</p><p>蒼苔褁枯松。白雲抱幽石。面目儼然□。易見還難識。臨濟未是白拈賊。</p>
</div>
<div class='div-other'><a id='mulu184' />
<p class='h2'>薦福魯山長老請贊</p><p>大江以東非生緣。大江以西非受經。行脚見宋朝三十七員惡知識。末後撞入天量布絲網裏。折倒平生。視佛祖若大宼讎。視衲僧若大冤憎。五處住山。百無一能。無補宗教。不上傳燈。効尤佛照授秀岩之法席。魯山其克荷負。而道德深愧乎五宿觀堂之老僧。誰費丹青。點涴太清。只好釣雪磯頭。終朝笑看遠山青。</p>
</div>
<div class='div-other'><a id='mulu185' />
<p class='h2'>隱靜空巖長老請讚</p><p>受經黃龍。而不以為家。親見天童。而不傳其道。生宋紹定。閱七十曆。有雪盈顛。住番薦福。踰二十年。無功可考。以棒喝結衲子深冤。以孏拙當人間至寶。隱靜無端。憑妙峯邈出。類焉个枯橋。似者般無禪無道無能為底長老。盡直北直南何處討。</p>
</div></div>
<p class='juan'>月磵和尚語錄卷下<span class='note-inline'>(終)</span></p>
<div class='div-xu'><a id='mulu186' />
<p class='h1'>No. 1392-B</p><p>歲己未。自智者移仰山。月磵撰榜疏。出惡語詈余一上。歲丁酉。哲侍者持月磵五會錄至。因自首至尾。一一閱過。而若佛若祖。咸被呵罵。老氣不平。以德報德。亦出穢言。罵伊一上云。大德元年結夏後五日。淨慈佛心老叔　　題。</p>
</div>
</div><!-- end of div[@id='body'] -->
</body></html>