<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隆興編年通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu31' />隆興佛教編年通論卷第十五</p><p class="byline">隆興府石室沙門　祖琇　撰</p><p class="head1">唐</p>

<div class='div-orig'><p>景龍三年。禪師法儀者。琅邪王之子也。王以附徐敬業舉兵誅天后不利。宗族覆滅。儀時尚少。逃匿民間。遇沙門擕之出家為大僧。至是中宗詔求琅邪之後。主事者以儀名聞于扶風太守。太守獲儀而喜之。舘于後堂。奏名于朝。<span class='corr'>已</span>而太守夫人悅儀風度。逼罷道。欲妻以愛女。儀堅拒不許。一日夫人擕女子就見儀。且使[卄/(辛*丸)/(衣-〦)]近魔魅之。以傾奪其意。儀不獲<span class='corr'>已</span>紿之曰。在塗久可得一浴而後成禮。夫人喜以為誠然。趣使具浴。儀入室即以利刃自斷其陰。婢子竊見。遽呼內人排戶救之。獲蘇。太守高其操執事之。及赴京引見。帝命襲琅邪王爵。儀具以本志懇辭。陳義甚高。帝嘉美之。聽從便。其後禪觀通悟。雅為時賢推揖。</p>
<p>是歲。召律師道岸入宮。為妃主授歸戒。因留禁中。別日帝至。諸師皆避席。岸獨逡巡長揖而<span class='corr'>已</span>。帝高其量。圖形于林光宮。御製贊曰。戒珠皎潔。慧流清淨。身局五篇。心融八定。學妙真宗。觀通實性。維持法務。綱紀德政。律藏冀兮傳芳。像教因而光盛。時以為榮焉。</p>
<p>景雲元年六月。韋后作亂。中宗崩。七月。臨淄王舉兵平內難。皇弟相王即皇帝位。是為睿宗。是月庚辰。下詔曰。釋典玄宗理均迹異。拯人化俗教別功齊。自今每緣法事聚集僧尼道士女冠等。宜齊行並集。初太宗以老子為皇宗升於釋氏之上。至則天朝復在釋氏之下。今此<span class='corr'>已</span>往遂為永式。令齊班並集云。</p>
<p>八月乙卯。以高祖舊第興聖寺。有柹樹天授中枯死。至是忽重榮。因大赦天下。賜百官封爵。普度僧尼道士凡數萬。</p>
<p>九月。詔三藏菩提流志於北苑白蓮池甘露亭譯大寶積經。勑中書陸象先．尚書郭元振．宰相張說潤文。經成凡五十九會總一百二十卷。</p>
<p>十月。詔神僧萬回入宮。賜號法雲公。舘于集賢院。給二美人奉事。未幾忽求閿卿河水。左右倉皇莫能得。又曰。第穴堂前地可得也。既得之。回飲水畢湛然而逝。贈號國公。圖形集賢院。初回幼時。能三千里致兄書。朝往莫歸。因號萬回。高宗聞其名。詔入宮度為沙門。則天在位延之禁中。賜錦衣。令宮人給侍。莊惠太子始生。則天抱之示回。回曰。此西域樹精。養之宜兄弟。及安樂公主怙韋后將謀逆。回遇之。望塵唾曰。血腥不可近。未幾安樂果誅。玄宗在蕃。甞私謁回。回拊其背曰。五十年太平天子。睿宗為相王。每將出。回必告市人曰天子來。少頃而相王至。其神異類如此。</p>
</div>
<div class='div-commentary'><p style="margin-left:1em">論曰。法雲公甞有偈曰。明暗兩忘開佛眼。不繫一法出蓮叢。真空不壞靈智性。妙用常恒無作功。聖智本來成佛道。寂光非照自圓通。熟味厥旨。蓋大乘了悟之言也。而法雲特以小乘神異顯化。至於佛菩薩出世宏正法眼。必涵光混世。未始泄露密機。直至臨終方有付囑。然則法雲章章顯異。抑聖賢之權歟。</p>
</div>
<div class='div-orig'><p>三年。詔泗州大士僧伽入宮供養。度慧儼．慧岸．木叉三人為侍者。帝親書所居寺額曰普光王。未幾遷止薦福寺。明年京畿旱。有旨命大士致雨。僧伽以瓶水散洒。即有濃雲自所居而涌大雨傾注。又明年三月示寂。壽八十有三。神<span class='corr'>采</span>如生。敕就薦福寺塑身建塔。即穢氣滿城。帝炷香祝之。許送歸淮。言訖異香郁然。傾都歎異。遂奉全身歸泗州之普光王寺建塔。帝甞問法雲公萬回曰。僧伽何如人。對曰。觀音大士化身耳。神化事迹具如蔣頴叔所著傳。</p>
<p>是歲三月。敕東都留守韋安石賷詔起嵩山沙門一行赴闕。行辭疾不赴。遁入荊州之當陽山。舊唐書云。行姓張氏。初名遂。<span class='corr'>郯</span>國公公<span class='corr'>謹</span>之孫。武功令擅之子。少聰敏。覽觀子史。甞詣道士尹崇借太玄經讀之。數日而還。崇曰此經精微。吾尋積年尚未曉。子宜研究無忽也。行曰<span class='corr'>已</span>究其義。因出所撰太衍玄圖并義決。崇覽之大驚。因與談其淵奧。退謂人曰。此後生顏子也。由此知名於世。初武三思慕其學行。就請結交。行遁匿避之。尋出家。遍歷天下訪求異術。至天台國清寺見別院古松數十。門有流水。行立門屏。聞僧於庭中布筭聲。而語其徒曰。今日當有弟子自遠來求。吾筭法<span class='corr'>已</span>合到門。豈無人導引乎。即除一筭曰。門前水當西流。弟子亦至矣。行返顧。溪水果<span class='corr'>已</span>西流。遂承其言遽趍入。再拜咨求其法。彼盡授與之。遂洞曆象陰陽推步之學。回入嵩山依普寂禪師參決禪門宗旨。及遁當陽山。又從律師慧悟學毗尼。凡經籍一覧畢世不忘。</p>
<p>先天元年。曹溪六祖能大師示眾曰。諸善知識。各各淨心聽吾說。汝等諸人自心是佛。更莫狐疑。外無一物而能建立。皆是本心生種種法。故經云。心生種種法生。心滅種種法滅。若欲成就種智。須達一相三昧．一行三昧。若於一切處而不住相。於諸法中不生憎愛亦無取捨。不念利益成壞等事。安閑恬靜虗融淡泊。此名一相三昧。若於一切處行住坐臥純一直心。不動道場。即成淨土。名一行三昧。若人具二三昧。如地有種能含藏長養成就其實。一相一行亦復如是。我今說法猶如時雨普潤大地。汝等佛性譬如種子。遇茲沾洽悉得發生。承吾言者決獲菩提。依吾行者定證妙果。師說法度人。往來學者甞逾千數。明年七月辭歸新州故宅國恩寺。其徒泣曰。師歸當復來否。師曰業落歸根。來時無口。又問。師之法眼何人傳授。師曰。有道者傳。無心者通。至國恩寺。以八月三日示眾曰。吾受忍大師衣法。今為汝等說法。不付其衣。蓋汝等信根<span class='corr'>已</span>熟。決定無疑堪任大事。聽吾偈曰。心地含諸種。普雨悉皆萌。頓悟華情<span class='corr'>已</span>。菩提果自成。復謂眾曰。其法無二。其心亦然。其道清淨。亦無諸相。汝等不用觀靜及空其心。此心本淨。無可取捨。各自努力。隨緣好去。吾涅槃時至。珍重。即跏趺而逝。於是山林變白。鳥獸哀鳴。綵雲香霧連日不開。既而廣州都督韋據率韶新二郡官吏迎奉全身。歸于曹溪寶林寺建塔。真身今尚存焉。舊唐史曰。則天聞神秀名。詔至都。肩輿入殿。親加跪禮。敕當陽山剏度門寺以旌其德。時王公<span class='corr'>已</span>下及京城士庶聞風爭來謁見。望塵拜伏。目以萬數。初神秀與慧能同師弘忍而行業相埒<span class='note-inline'>(力輟切)</span>。及忍卒。能住韶州廣果寺。韶陽山中舊多虎豹。一夕去盡。遠近驚歎。咸歸伏焉。秀甞奏則天請召能赴闕。能固辭。秀復自作書重邀之。能謂使者曰。吾形㒵矬陋。北土見之恐不敬吾法。又先師以吾南中有緣。亦不可違。及中宗召之。竟不度嶺而卒。天下散傳其法。謂秀為北宗。能為南宗。</p>
</div>
<div class='div-commentary'><p style="margin-left:1em">論曰。舊史雖絕未諭吾祖之道。然其紀事有可稱者。如秀被遇兩朝如此而力讓曹溪。曹溪堅臥不赴。秀則不掩人之善。曹溪則拳拳伏膺師教。懼人以㒵而慢法。是皆賢者去就之大體也。今傳燈不著前賢克讓之美。頗載兩宗相忌之辭。宜乎後世泛泛者略有位㒵則偃然自大。視天下以為莫<span class='corr'>己</span>若者。往往專務詆斥為勝。噫宗師化儀軌範蔑然亡之矣。後來者安所述哉。</p>
</div>
<div class='div-orig'><p>開元二年十月。永嘉玄覺禪師示寂。師博貫三藏。精天台止觀圓妙法門。與東陽䇿禪師偕謁六祖。師至振錫携瓶繞床一匝。祖曰。夫沙門者。具三千威儀。八萬細行。大德自何方而來。生大我慢。師曰。生死事大。無常迅速。祖曰。何不體取無生。了無速乎。師曰。體即無生。了本無速。祖曰如是如是。師乃具威儀參禮。須臾告辭。祖曰返太速乎。師曰。本自無動。豈有速耶。祖曰誰知非動。曰仁者自生分別。祖曰汝甚得無生之意。師曰無生豈有意邪。祖曰無意誰當分別。曰分別亦非意。祖曰。善哉善哉。少留一宿。時謂一宿覺。及回。學徒奔萃。師著證道歌一篇。梵僧傳歸天竺。彼皆欽仰。目為東土大乘經。又著禪宗悟修圓旨十篇及觀心十門。並盛傳于世。</p>
<p>三年八月。玄宗遣禮部郎中張洽賷詔詣當陽山。起沙門一行赴闕。行以再命不許辭。赴之。有旨安置光泰殿。帝數訪以安國撫民之要。行啟陳無隱。未幾永穆公主出降。詔依太平公主故事優厚發遣。行諫以為高宗末年唯有一女所以特如優禮。而太平竟以驕<span class='corr'>僭</span>得罪。不應引以為例。帝納其言。遽追敕但依常禮。其忠諫多類此。或謂行優於憶誦。帝一日命出宮籍示之。行閱畢。令內侍執本對帝復之。不差一字。帝驚異[(厂@((既-旡)-日+口))*頁]謂左右曰聖人也。自是頻召咨質佛心之要。行雍容啟沃。聖眷日隆。天下之人以帝從之問道。稱為天師焉。</p>
<p>四年。嵩岳元珪禪師示寂。師居嶽之龐塢。一日有異人峨冠盛服擁衛而至。珪曰。善來仁者。胡為而至。彼厲聲曰師寧識我耶。珪曰。吾觀佛與眾生等。吾一目之。豈分別耶。曰我此嶽神也。能生殺於人。師安得一目我哉。珪曰。吾本不生。汝安能殺。吾視身與空等。視吾與汝等。汝能壞空與汝乎。使果能之。吾則不生不滅也。況汝不能。焉能生殺我耶。神稽首曰。我聰明正直過於餘神。詎知師有廣大智慧。願授以正戒。令我度世。珪曰。汝既乞戒。即既戒矣。所以者何。戒外無戒。又奚戒哉。神曰。此理也。我聞茫昧。止求師戒。我身願為門弟子。珪即張座秉爐正几曰。付汝五戒。若能即曰能。不爾即曰否。神曰謹奉教。曰汝能不婬乎。神曰亦娶也。曰。非謂此也。謂無罪欲也。神曰能。曰汝能不盜乎。神曰。無乏我也。安有盜取哉。曰。非謂此也。謂饗而福淫。不供而禍善。神曰能。曰汝能不殺乎。神曰。實司其柄。焉得不殺。曰。非謂此也。謂有濫悞疑混也。神曰能。曰汝能不妄乎。神曰。我惟正直。焉有妄哉。曰。非謂此也。謂先後不合天心也。神曰能。曰汝不遭酒敗乎。曰能。曰。如上是為佛戒也。以有心奉持而無心拘執。以有心為物而無心想身。能如是。則先天地生而不為精。後天地死而不為老。終日變化而不為動。畢竟寂滅而不為休。悟此則雖娶非妻也。雖饗非取也。雖柄非權也。雖作非故也。雖醉非惛也。是為無心而<span class='corr'>已</span>。無心則無戒。無戒則無心無佛無眾生。無汝亦無我。無汝則孰為戒哉。神曰。我神通去佛幾何。曰。汝神通則十句五不能。佛則十句七能三不能。神竦然避席曰可得聞乎。珪曰。汝能戾上帝東天行而西七曜乎。曰弗能也。珪曰汝能奪地祇融五嶽而結四海乎。曰弗能也。珪曰是謂五不能也。佛能空一切相。成萬法智。而不能即滅定業。佛能知群有性。窮憶劫事。而不能化導無緣。佛能度無量有情。而不能盡眾生界。是謂三不能也。然定業亦不牢久。無緣亦謂一期。眾生界本無增減。廓無一人能主有法。有法無主是謂無法。無法無主是謂無心。如我解佛亦無神通也。但能以無心通達一切法耳。神曰。我誠淺昧。未聞空義。師所授戒。我當奉行。今願報慈德。効我所能。師曰。吾觀身無物。觀法無常。了然更有何欲。神曰。師必命我為世間事。展我神功。使<span class='corr'>已</span>發心未發心信心不信心等人目我神蹤。知有佛有神。有能有不能。有自然有非自然者。師曰吾無用是為。曰。佛亦使龍神護法。師寧隳叛佛耶。第隨意示誨。師不得<span class='corr'>已</span>曰。東巖寺之障莾然無樹。北岫有之。然而背非屏擁。汝能移北樹於東嶺乎。神曰。既聞命矣。恐昏夜必有喧動。願師無駭。即作禮辭去。師門送而且觀之。見儀衛逶迤如王者之狀。嵐靄煙霞紛綸間錯。幢幡環佩凌空隱沒。是夕果有暴風迅雷奔雲震電。棟宇搖蕩宿烏驚呼。師謂眾曰。無怖。神與我契矣。拂旦和霽。則北山之松盡移東嶺。森然行植焉。師誡其徒曰。吾沒後無令外知。若為口實。人將妖我矣。師伊闕人。姓李氏。幼歲出家。具戒得法于老安國師。壽七十有三云。</p>
</div>
<div class='div-commentary'><p style="margin-left:1em">論曰。荊國王文公甞問張文定公曰。去孔子百年而有孟軻。此後迨孔孟者為誰。何吾道之寥寥乎。文定沉吟久之曰。有人第恐過之耳。曰誰耶。文定曰。南嶽讓。嵩山珪。馬祖．石頭．丹霞．無業。若此類孔孟之教轡勒不住。故歸釋氏矣。文公深肯之。其後張公無盡聞之歎曰。達人之論也。然嵩山蓋祖庭之旁出者也。其感應超絕。說法沛然如此。則南嶽而下的傳正續宗師。世教轡勒不住。端可見矣。二三公之讜論。渠不信夫。</p>
</div>
<div class='div-orig'><p>是歲天竺三藏法師無畏至京師。帝嗣位之初。一夕夢梵僧謁見。風度瓌異。異寤追憶不<span class='corr'>已</span>。因追[書-曰+皿]工授以形段圖于殿壁。及畏至入對。帝熟視。蓋夢中所見僧也。竦然異之。舘于西明寺。寧薛諸王皆降禮欽重。其後秋旱。帝廉知無畏能致龍。遣內使傳詔請雨。畏難之。奏以旱數當然。若苦召龍恐暴物。帝再遣諭旨曰。人苦秋暑。雖暴風疾雨適足快意。畏諾之。有司設壇儀華綵光麗。畏笑曰是可以致雨耶。命撤去之。獨持滿鉢水。以小刀攪之。誦呪語百餘番。即有微物如虯龍從鉢矯首水面。頃之復沉。畏呪遣之。白氣自鉢騰涌。語詔使曰。速歸。雨即至矣。詔使馳出回顧。有雲如練自講堂盤旋而上。頃刻風雷震電。詔使趨入奏。御衣巾透濕。於是震風凌雨飄蕩廬舍。士民悚懼彌日而息。又甞霖霪逾時。詔畏止之。畏於寺揑泥媼五軀向之作梵語。若斥罵者。即刻而霽。其神驗類如此。帝敬之若神。未幾通華言。譯虗空藏．毗盧遮那．蘇息地．羯羅等經十餘部。禪師一行三藏．寶月等參預其事。畏性簡靜。好禪觀。每勸學者習之。累表求還。帝堅留不許。</p>
<p>是歲廣州節度宋璟入曹溪禮祖塔。誓曰。弟子願畢世外護大法。祈一祥瑞表信。言訖微風飄香。氤氳襲人。俄而甘雨傾注。唯遍一寺之內。璟忻躍賦詩而去。未幾召入。與姚元崇相繼執政。世稱姚宋為中興賢相。</p>
<p>九年四月朝庭以麟德曆署日蝕比不驗。詔禪師一行改撰新曆。行受詔推大衍數。立術以應之。較經史所書氣朔日名度數可考者皆合而著之。久之道士邢和璞謂太史令尹愔<span class='note-inline'>(揖淫切)</span>曰。一行其聖人乎。昔洛下閎造大初曆甞記曰。八百年後當差一日。必有聖人出世紏止之。今年期差滿而一行推大衍數以紏數家之謬。閎之言不誣矣。愔亦以為然。行復欲知黃道進退。而太史無黃道儀。表請剏置之。制可。</p>
<p>是歲沙門智昇上釋教經律論目錄凡二十卷。銓次大藏經典及聖賢論譔凡五千四十八卷。自是遂為定數。</p>
<p>十一年十月癸酉。禪師一行製黃道儀成。帝自為之銘。詔安武成殿庭以示百官。其儀準圓天之像。具列宿赤道及周天度數。注水激輪令其自轉。一晝夜而天運周外絡二輪。綴以日月令得運行。每天東行一周。日西行一度。月行十三度。以十九分度之七。二十九轉有餘而日月會。三百六十五轉而日周天。以木匱為地平。令儀半在地下。晦明朔望遲速有準。立木人二於地平。其一前置鼓以候刻。至一刻則自擊之。其一前置鍾以候辰。至一辰亦自撞之。皆於地中略施輪軸關鎖交錯相持。當時稱其妙。以為神功。無幾銅鐵漸澁不能自轉。遂藏之於集賢院。</p>
<p>十二年。沙門牛雲者。少不慧。因詣五臺山禮文殊。初至東臺。見老人問曰胡為而來。曰願見大聖求聰慧耳。老人曰文殊居北臺。爾往見之。雲奉教趨北臺。老人亦在彼矣。雲意其即文殊也。遂拜之。老人曰。汝沙門也。不應禮俗士。雲拜不<span class='corr'>已</span>。老人怜之。為入定。觀雲前身蓋牛也。以甞馱經故獲比丘報。老人起定。為雲言之。復云。汝性昏坐。胸中有淤肉在。當為汝钁去之。因戒雲閑目無輙開。雲如約。頗覺老人以钁鋤其胸。然不甚楚。少頃心懷開豁頓異往時。及開眸。見老人者現身為文殊。妙相端嚴。謂雲曰與汝聰慧竟。雲喜躍作禮及起身。而文殊隱不見。雲自是聰持辯悟。為時導師。以夙因故以牛雲稱焉。</p>
<p>十四年。日本國沙門榮叡．普照等至于楊州。奉僧伽黎十領。其上綴以山川異物之狀。蓋其國主附之以施中國高行沙門。于時律師鑒真受其衣。歎外國人有佛種性。欲往化之。會叡<span class='note-inline'>(于徛切。與睿同)</span>照等亦勸請。遂附舶而東。為惡風飄入魚蛇等海。以真律行高。皆脫禍。既至日本。彼王預知。枉駕迎勞。舘于毗盧遮那殿。未幾請真授歸戒。夫人群臣皆以次稟授。日本自是始有律教。</p>
<p>十五年三藏菩提流志卒。春秋一百五十有六。流志南印土國王之子。以讓位出家。高宗聞名。有詔要之。以垂拱中至京師。凡四十年。如華嚴．寶積等經皆出其手。帝及重臣敬之如生佛。葬日特給鹵<span class='corr'>簿</span>羽儀。塔于龍門之西原。賜<span class='corr'>諡</span>曰開元一切遍知三藏。名德之盛古未有焉。時嵩山破竈墮和尚者。不稱名氏。言行叵測。初見老安國師。契悟心要。隱居嵩山。山有廟靈甚。殿中唯安一竈。遠近祭祀。烹宰無虗日。師領徒入廟。以杖擊竈三下云。咄。此竈泥瓦合成。聖從何來。靈從何起。恁麼烹宰物命。又擊三下。竈乃傾破墮落。須臾有一人青衣峨冠設拜師前曰。我本此庿竈神。久受業報。今蒙師說無生忍。得脫此處當生天上。特來禮謝。師曰。是汝本有之性。非吾強言。神再拜而去。少選。徒眾問師。某等久在和尚左右。未蒙指示。竈神得何徑旨便得生天。師曰。我只向伊道是泥瓦合成。別無道理為伊。眾無語。師良久云會麼。眾云不會。師曰。本有之性為什麼不會。眾僧乃禮拜。師曰。破也破也。墮也墮也。於是其眾皆悟玄旨。後有義豐禪師舉問安國師。國師歎曰。此子會盡物我一如。可謂如朗月處空。無不見者。只是難湊伊語脉。豐曰未審什麼人湊他語脉。安曰不知者。又僧問。物物無形時如何。師曰禮即唯汝非我。不禮即唯我非汝。其僧禮謝。師曰。本有之物。物非物也。所以道若能轉物即同如來。有僧從牛頭處來。師曰來自何人法會。僧進前叉手繞師一匝而出。師曰牛頭會下不可有此人。僧乃回上邊叉手而立。師云果然果然。僧却問。應物不由他時如何。師曰爭得不由他。僧云恁麼即順正歸原去也。師曰歸原何順。曰若非和尚幾錯招愆。師曰。猶是未見四祖時道理。見後道將來。僧乃繞師一匝而出。師曰順正之道今古如然。又僧侍立次。師曰。祖祖佛佛只說如人本性本心。此外別無道理。會取會取。僧禮謝。師以拂子打之曰。一處如是。千處亦然。師後不知終。</p>
<p>十五年十一月己丑。禪師一行寢疾于華嚴寺。舊唐史云。帝一夕夢游其寺。見一室繩床竹窻氣象蕭索。及旦行以疾聞。帝遣中使候問。使還奏行居處之狀。與所夢冥合。帝歎久之。有旨命京城十大德為行結壇祈福。既而行疾少間。詔陪駕幸新豐。未幾行疾革。帝親候問。遂沐浴端坐而逝。春秋四十有五。帝哭之哀甚。輟朝三日。有詔傷悼。聽停龕三七日。與中外瞻禮。行容㒵如生而鬢髮日長。帝親製碑書之于石。出內庫錢五十萬建塔銅人原。<span class='corr'>諡</span>曰大慧禪師。帝甞從容問國祚幾何。有留難否。行曰。鑾輿有萬里之行。社稷終吉。帝驚問。故不答。退以小金合進之曰。至萬里即開。帝一日發合視之。蓋當歸少許。及祿山亂。駕幸成都至萬里橋。忽悟。未幾果歸。昭宗初封吉王。而唐以昭宗而滅。故云終吉。有里媼素供行。而媼一子。坐殺人將之刑。媼悲泣請救。行怜之。令弟子捕生物得雉豕七。行日藏其一於甕中。為梵語呪之七日。北斗盡沒。朝廷震驚。太史奏將有變。請避正殿禳之。帝密以問。行對曰。此無他。蓋妖魔也。凡嗔心壞一切善。慈心降一切魔。若肆赦天下則妖不能為。帝然之。遂大赦。媼子由是得免。行日出一豕。則一星現。至七日而斗復如故。其秘術多此類。著易論十二卷．大衍論二十卷．開元大衍曆五十二卷．七政長曆三卷。釋氏系錄．大衍玄圖．心機筭術．括遁甲十六局．六壬連珠謌．六壬髓經．天一太一經．太一局遁甲經各一卷。五音地里經十五卷。宰相李吉甫奉詔撰一行傳一卷。並見唐藝文志。</p>
<p>十六年。詔特進張說．曆官陳玄景等編次一行所撰大衍曆施用。三月駕幸溫湯。道由一行塔所。帝為駐蹕徘徊。令品官誨塔告以出豫之意。賜帛五十匹。令蒔塔前松柏。其為聖眷如此。</p>
<p>本朝史官歐陽文忠曰。自太初至麟德曆。凡二十三家。與天雖近而未密。至一行則密矣。其倚數立法固無以易也。後世雖有改作者。皆依倣而<span class='corr'>已</span>。</p>
<p>沙門道泓者。生黃州。與侍郎張敬之厚。善能言吉凶。亡不明驗。甞為中書張說視宅。戒曰。無穿東北壬隅也。他日見說曰宅氣索然云何。與說共視。隅有三坎丈餘。泓驚曰。公富貴一世而<span class='corr'>已</span>。諸子將不終。說懼。將平之。泓曰。客土無氣。與土脉不連。譬身瘡痏。補佗肉無益也。其後說諸子皆污祿山以斥死。果如其言。</p>
</div>
<div class='div-commentary'><p style="margin-left:1em">論曰。歐陽文忠公雅嫉吾釋。未始略有假借。獨於唐志尊一行大衍之作。而宋景文於方技篇削一行．玄弉等傳。而獨著道泓地理之說。或者以為唐浮圖行業無足為二公取者。故止於是而<span class='corr'>已</span>。夫豈然哉。蓋大衍所以統天時。地理則切於人事。是宜史筆取也。若吾釋之盛。莫盛於唐。凡三百年間以道德為天下宗師者不可悉數。歐宋以為奉異方之教。故諱之而不書。猶春秋時。雖老聃．郯子之賢返不若江人黃人得書于經。豈亦老氏不足取哉。蓋國經之典。凡禮樂刑政所及貴賤必書。若吾浮圖大絕世累頴脫塵表者。於刑政何與焉。宜其不參於世典也。由是言之。歐宋黜吾釋。其微意乃所以尊之也。盛哉一行前膺洛下閎八百年之讖。當時則明天子跪之。稱為聖人。及其製作施於後世。縕天地。貫幽明。歷數百年而其術益驗。果聖歟賢耶。吾弗得而知矣。</p>
</div>
<p class='juan'>隆與佛教編年通論卷第十五</p></div>
</div><!-- end of div[@id='body'] -->
</body></html>