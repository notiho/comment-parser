<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>隆興編年通論</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>隆興佛教編年通論目錄</p><p class="byline">隆興府石室沙門　祖琇　撰</p>
<ul class="">
<li>第一卷
<ul class="">
<li>東漢孝明皇帝</li>

<li>沙門迦葉摩滕竺法蘭</li>

<li>論</li>

<li>沙門安世高</li>

<li>沙門支婁迦讖竺佛朔</li>

<li>孝桓帝</li>

<li>優婆塞安玄嚴佛調</li>

<li>牟子自敘</li>

<li>牟子理惑二十篇</li>

<li>論</li>

<li>范曄東漢西域傳</li>

<li>論</li>
</ul></li>

<li>第二卷
<ul class="">
<li>曹魏</li>

<li>沙門曇柯羅康僧鎧帛延</li>

<li>沙門曇無德曇譯支疆黎接</li>

<li>陳思王曹子建</li>

<li>吳主孫權</li>

<li>沙門維祇難竺律炎</li>

<li>優婆塞支謙支亮</li>

<li>三藏康僧會</li>

<li>太傅闞澤</li>

<li>吳主孫皓</li>

<li>西晉</li>

<li>論</li>

<li>沙門竺法護</li>

<li>優婆塞聶承遠</li>

<li>沙門耆域</li>

<li>沙門佛圖澄</li>

<li>論</li>

<li>東晉敘</li>

<li>沙門吉友</li>

<li>丞相庾氷建議沙門致拜王者</li>

<li>尚書令何充等議不應拜</li>

<li>庾氷再議致拜</li>

<li>何充等再議不應拜</li>

<li>庾氷三議必欲致拜</li>

<li>何充等三議駁不應拜</li>

<li>尚書令何充</li>

<li>法師竺法潛</li>

<li>法師支道</li>

<li>臨海太守郗超</li>
</ul></li>

<li>第三卷
<ul class="">
<li>法師道安</li>

<li>論</li>

<li>高士孫綽</li>

<li>逸士許詢</li>

<li>法師慧遠</li>

<li>嵩明教題法師影堂</li>

<li>論</li>

<li>遺民劉裎之</li>

<li>姚秦三藏鳩摩羅什</li>

<li>論</li>

<li>法師道䂮　道融</li>

<li>法師道相　道標</li>

<li>法師僧肇</li>

<li>論</li>

<li>尊者弗多羅</li>

<li>尊者佛陀耶舍</li>
</ul></li>

<li>第四卷
<ul class="">
<li>遠法師沙門不敬王者論五篇</li>

<li>論</li>

<li>尊者佛陀跋陀</li>

<li>法師法顯</li>

<li>涼國三藏曇無讖</li>

<li>法師道生</li>

<li>沙門僧群</li>

<li>論</li>

<li>魏托跋燾敘</li>

<li>魏書佛老志</li>

<li>論</li>

<li>魏太宗封沙門法果</li>

<li>魏光祿崔浩</li>

<li>道士寇謙之</li>

<li>司馬溫公通鑒論</li>

<li>禪師玄高</li>
</ul></li>

<li>第五卷
<ul class="">
<li>神僧杯渡</li>

<li>三藏求那䟦陀羅</li>

<li>宋文帝設大會</li>

<li>三藏求那跋摩</li>

<li>宋文帝與何尚之羊玄保議佛教</li>

<li>康樂侯謝靈運</li>

<li>沙門慧觀　慧琳</li>

<li>論</li>

<li>法師法瑗　靈澈</li>

<li>魏太子晃</li>

<li>禪師玄高慧崇遇害</li>

<li>魏太武帝廢教</li>

<li>將軍王玄謨</li>

<li>魏崔浩族誅</li>

<li>論</li>

<li>高僧曇始</li>

<li>魏高宗復教親為師賢落髮</li>

<li>論</li>

<li>宋武帝訪求那跋陀羅</li>

<li>法師道猷　寶亮</li>

<li>司諫上章欲沙門致拜王者</li>

<li>朱靈期</li>

<li>大士寶公</li>

<li>異僧邵碩</li>

<li>法主僧瑾</li>

<li>名士周顒</li>

<li>法師僧鍾</li>

<li>論</li>

<li>魏顯宗護位</li>

<li>沙門曇蘭</li>
</ul></li>

<li>第六卷
<ul class="">
<li>齊法師僧遠</li>

<li>法師法献玄暢</li>

<li>論</li>

<li>大士寶公事迹</li>

<li>沙門淨度　普恒</li>

<li>沙門法道　慧嵬</li>

<li>中書何點　何胤</li>

<li>沙門慧安　曇超</li>

<li>隱士劉虬</li>

<li>逸士顧懽二教夷夏論</li>

<li>司徒袁粲二教難</li>

<li>常侍何鎮之折顧懽書</li>

<li>常侍朱昭之朱廣之難夷夏論</li>

<li>高僧慧通紹正駁夷夏論</li>

<li>道士孟景翼正一論</li>

<li>司徒張融二教門律周顒徵辯</li>

<li>論</li>

<li>南齊敘</li>

<li>三藏僧伽跋陀羅</li>

<li>梁武帝與寶公問答</li>

<li>本朝太宗賜<span class="corr">諡</span>號詔</li>

<li>論</li>

<li>武帝妃郗氏</li>
</ul></li>

<li>第七卷
<ul class="">
<li>武帝廢道教</li>

<li>武帝詔何點胤</li>

<li>法師法雲</li>

<li>魏主自講維摩經</li>

<li>法師僧旻</li>

<li>武帝涅槃經疏序</li>

<li>沈約中食論設會論</li>

<li>論</li>

<li>魏胡太后造塔</li>

<li>法師慧皎</li>

<li>沙門僧朗　道英</li>

<li>武帝命慧約法師授歸戒</li>

<li>禪師慧達　道仙</li>

<li>法師智藏</li>

<li>論</li>

<li>魏孝明帝會僧道論教</li>

<li>魏書佛老志</li>

<li>論</li>

<li>初祖達磨大師<span class="note-inline">(大乘八道四行)</span></li>

<li>論</li>
</ul></li>

<li>第八卷
<ul class="">
<li>雙林大士傅翕<span class="note-inline">(心王銘)</span></li>

<li>論</li>

<li>隱士阮孝緒七錄</li>

<li>法師慧約</li>

<li>梁照明太子</li>

<li>舍人劉勰捨俗</li>

<li>逆賊侯景破京城</li>

<li>梁高祖武皇帝崩<span class="note-inline">(史官魏徵論)</span></li>

<li>論</li>

<li>三藏真諦</li>

<li>居士陸法和</li>

<li>北齊敘</li>

<li>禪師僧稠</li>

<li>名臣杜弼</li>

<li>道陸士脩靜與法師曇顯試道術</li>

<li>論</li>

<li>法師法上</li>

<li>齊書王劭敘佛教</li>

<li>陳敘</li>

<li>禪師慧聞</li>

<li>法師寶瓊　洪偃</li>
</ul></li>

<li>第九卷
<ul class="">
<li>後周敘</li>

<li>道士張賓與法知炫辯二教</li>

<li>法師道安二教論</li>

<li>周武帝廢二教</li>

<li>法師靜藹</li>

<li>周武帝焚經像</li>

<li>周武帝廢齊地二教法師慧遠杭辯</li>

<li>周宣帝復教</li>

<li>沙門法藏　任道林</li>

<li>論</li>

<li>隋敘</li>

<li>法師曇延　尼智仙</li>

<li>律師靈藏　曇詢</li>

<li>隱士李士謙</li>

<li>論</li>

<li>二祖可大師</li>

<li>天台智者大師<span class="note-inline">(智顗)</span></li>

<li>文中子王通</li>

<li>東皐子王績</li>

<li>論</li>

<li>隋文帝建舍利塔</li>

<li>論</li>
</ul></li>

<li>第十卷
<ul class="">
<li>禪師智舜</li>

<li>法師曇遷</li>

<li>法師明瞻對煬帝辯僧不拜王者</li>

<li>三祖璨大師<span class="note-inline">(信心銘)</span></li>

<li>論</li>

<li>法師慧淨與道士余永通論義</li>

<li>神僧法喜</li>

<li>論</li>

<li>唐敘</li>

<li>法師慧乘與道士劉進喜論義</li>

<li>傅弈上廢釋教表</li>

<li>唐高祖詔問佛教利害宰相蕭瑀廷辯</li>

<li>法師慧乘等著破邪論</li>

<li>典儀李師政內德論</li>

<li>論</li>
</ul></li>

<li>第十一卷
<ul class="">
<li>高祖沙汰二教詔</li>

<li>論</li>

<li>太宗問治魏徵對</li>

<li>太宗誡傅奕毀佛</li>

<li>太宗吞蝗虫</li>

<li>詔所在戰場並剏建佛寺</li>

<li>論</li>

<li>天下斷死罪二十九人</li>

<li>四祖信大師為融禪師說法</li>

<li>三藏玄弉辭游西域</li>

<li>法師充琬</li>

<li>詔天下州府量定度僧尼數</li>

<li>論</li>

<li>張士衡答皇太子問</li>

<li>律師慧[仁-二+才]</li>

<li>詔老子在釋氏之上</li>

<li>法師智實辯爭不允</li>

<li>論</li>

<li>尚書虞世南</li>

<li>法師慧淨與道士蔡子晃論義</li>

<li>法師慧琳</li>

<li>太原僧道請帝臨幸</li>

<li>論</li>

<li>詔禁販鬻佛像</li>

<li>相國蕭瑀</li>

<li>太宗幸弘福寺施絹</li>

<li>法師法順</li>

<li>弉法師入祇羅等國</li>

<li>原州献瑞石文</li>

<li>論</li>
</ul></li>

<li>第十二卷
<ul class="">
<li>法師玄弉至自西域見帝于東都</li>

<li>弉法師進新譯經論請帝為序</li>

<li>太宗降勑不允</li>

<li>弉法師再請製序表</li>

<li>法師慧稜</li>

<li>方士李淳風</li>

<li>太宗命弉法師罷道輔政弉力辭獲免</li>

<li>詔寫新譯經論宣賜九疏通</li>

<li>太宗三藏聖教序</li>

<li>弉法師謝表</li>

<li>皇太子菩薩藏經後序</li>

<li>詔賜弉法師磨衲</li>

<li>詔天下寺院各放度僧五人</li>

<li>詔禁中剏傳法院留弉法師談道</li>

<li>皇太子剏大慈恩寺</li>

<li>太宗崩<span class="note-inline">(本紀贊)</span></li>

<li>論</li>

<li>四祖信大師</li>
</ul></li>

<li>第十三卷
<ul class="">
<li>高宗賜內宮亡人衣物助弉法師建塔</li>

<li>天竺國遣使致弉法師書</li>

<li>弉法師復天竺法主慧天書</li>

<li>法師窺基</li>

<li>法師慧立上于志寧書</li>

<li>尚藥呂才見弉法師悔過</li>

<li>弉法師乞差譯經潤文官</li>

<li>高宗御製慈恩寺碑</li>

<li>弉法師謝表</li>

<li>京城迎大慈恩寺碑</li>

<li>詔除僧尼同俗刑</li>

<li>道士李榮與法師義襃論義</li>

<li>弉法師辭入嵩山制不允</li>

<li>道士黃壽與法師會隱論義</li>

<li>三藏法師玄弉示寂</li>

<li>論</li>

<li>律師道宣</li>

<li>香山妙善緣起</li>

<li>論</li>
</ul></li>

<li>第十四卷
<ul class="">
<li>僧道定奪化胡經</li>

<li>論</li>

<li>五祖忍大師</li>

<li>舊唐史達磨事迹</li>

<li>論</li>

<li>尊者佛陀波利</li>

<li>法師窺基　玄暉</li>

<li>十沙門上則天大雲經</li>

<li>論</li>

<li>則天遣使于闐取華嚴梵本</li>

<li>法師法藏</li>

<li>國師慧安</li>

<li>三藏義淨至自西域</li>

<li>宰相狄仁傑諫鑄像表</li>

<li>論</li>

<li>御史張廷珪諫鑄像表</li>

<li>詔賢首法藏講新華嚴經</li>

<li>納言李嶠諫鑄像表</li>

<li>中宗復位</li>

<li>詔六祖能大師</li>

<li>中書令張說國師神秀碑</li>

<li>國師慧安示寂</li>

<li>實叉難提再至京師</li>
</ul></li>

<li>第十五卷
<ul class="">
<li>禪師法儀</li>

<li>律師道岸</li>

<li>睿宗即位</li>

<li>普度僧尼道士</li>

<li>三藏菩提流志</li>

<li>神僧萬回</li>

<li>論</li>

<li>大士僧伽</li>

<li>詔禪師一行辭不赴</li>

<li>六祖能大師</li>

<li>舊唐書六祖事迹</li>

<li>論</li>

<li>永嘉玄覺禪師</li>

<li>玄宗詔禪師一行至闕</li>

<li>禪師元珪為嶽神授戒</li>

<li>論</li>

<li>三藏無畏召龍致雨</li>

<li>宰相宋璟入曹溪禮塔</li>

<li>詔禪師一行撰大衍曆</li>

<li>沙門智昇</li>

<li>禪師一行進黃道儀</li>

<li>沙門牛雲</li>

<li>日本國僧榮叡</li>

<li>菩提流志示寂</li>

<li>禪師破竈隋</li>

<li>禪師一行示寂</li>

<li>論</li>
</ul></li>

<li>第十六卷
<ul class="">
<li>大師張說般若心經序<span class="note-inline">(二法堂贊)</span></li>

<li>三藏金剛智</li>

<li>論</li>

<li>禪師義福</li>

<li>方士張果</li>

<li>三藏無畏</li>

<li>論</li>

<li>三藏不空游西域傳教</li>

<li>沙門法秀</li>

<li>論</li>

<li>長者李通玄</li>

<li>論</li>

<li>青原行思禪師</li>

<li>禪師普寂</li>

<li>太子詹事嚴挺</li>

<li>禪師本淨入內說法</li>

<li>張正甫懷讓禪師碑</li>

<li>賀知章乞度為道士</li>

<li>道士吳筠</li>

<li>三藏不空至自田域</li>

<li>李華玄素禪師碑</li>

<li>三藏不空致天神降見</li>
</ul></li>

<li>第十七卷
<ul class="">
<li>左溪禪師玄朗</li>

<li>梁肅天台法門議</li>

<li>魯山令元德秀</li>

<li>論</li>

<li>逆賊安祿山陷長安</li>

<li>玄宗幸蜀</li>

<li>肅宗即位千靈武</li>

<li>論</li>

<li>立內道場</li>

<li>新羅僧無漏</li>

<li>詔南陽慧忠禪師</li>

<li>顏魯公天下放生池碑</li>

<li>左丞王摩詰</li>

<li>尼真如進天帝十三寶</li>

<li>論</li>

<li>代宗詔諸寺講仁王經</li>

<li>法師良賁仁王經疏序</li>

<li>禁中作盂蘭盆會</li>

<li>宰相杜鴻漸請禪師無住說法</li>

<li>論</li>

<li>國師慧忠與太白山人問答</li>

<li>徑山道欽禪師</li>

<li>牛頭慧忠禪師</li>

<li>西域大耳三藏</li>

<li>論</li>
</ul></li>

<li>第十八卷
<ul class="">
<li>嚴郢不空三藏碑</li>

<li>梁肅律師曇一碑</li>

<li>獨孤及三祖大師賜<span class="corr">諡</span>碑</li>

<li>顏魯公撫州戒壇碑</li>

<li>論</li>

<li>護國三藏崇慧</li>

<li>論</li>

<li>沙門圓澤隱士李源</li>

<li>國師慧忠示寂</li>

<li>論</li>

<li>宰相王縉</li>

<li>禪師崇慧</li>

<li>華嚴疏主澄</li>

<li>相國李泌</li>

<li>南嶽明瓚禪師<span class="note-inline">(懶瓚敬)</span></li>
</ul></li>

<li>第十九卷
<ul class="">
<li>荊溪禪師湛然</li>

<li>梁肅天台止觀統例</li>

<li>論</li>

<li>馬祖道一禪師</li>

<li>德宗詔法師澄觀譯經</li>

<li>石頭希遷禪師<span class="note-inline">(參同契)</span></li>

<li>高僧皎然　靈澈</li>

<li>權相國送澈上人序</li>

<li>權相國送玄禪師序</li>

<li>律師僧標</li>

<li>詔法師澄觀入內陞座賜號清涼國師</li>

<li>論</li>

<li>許堯佐律師熈怡碑</li>

<li>劉軻黃石巖高僧記</li>
</ul></li>

<li>第二十卷
<ul class="">
<li>柳子厚律師法證碑</li>

<li>隱士陸羽　王休</li>

<li>僧智崇</li>

<li>白樂天哭凝禪師八漸頌</li>

<li>盤山寶積禪師</li>

<li>柳子厚送濬上人序</li>

<li>柳子厚般舟和尚碑</li>

<li>太尉韋皐鸚鵡記</li>

<li>順宗帝與如滿禪師問答</li>

<li>清涼國師答順宗心要</li>

<li>憲宗詔鵝湖大義禪師</li>

<li>寒山子　拾得</li>

<li>論</li>

<li>豐干禪師</li>

<li>柳子厚禪師如海碑</li>

<li>柳子厚送浩初上人序</li>

<li>論</li>

<li>宰相權德輿</li>

<li>草衣禪師宴坐記</li>
</ul></li>

<li>第二十一卷
<ul class="">
<li>清涼國師答憲宗華嚴旨要</li>

<li>孟簡蕭俛監護譯經</li>

<li>論</li>

<li>禪者無著入五臺山見文殊</li>

<li>太尉呂惠鄉見衣蒲童子</li>

<li>禪師懷惲</li>

<li>居士龐蘊<span class="note-inline">(百靈則川松山石林齊峯靈照)</span></li>

<li>柳子厚彌陀和尚牌</li>

<li>柳子厚淨土院記</li>

<li>法師智辯禪師道樹</li>

<li>百丈懷海禪師<span class="note-inline">(禪苑清規)</span></li>

<li>論</li>

<li>柳子厚大明律師<span class="note-inline">(碑陰)</span></li>

<li>柳子厚六祖賜<span class="corr">諡</span>碑</li>

<li>蘇東坡題䟦</li>

<li>論</li>
</ul></li>

<li>第二十二卷
<ul class="">
<li>臺山隱峰禪師</li>

<li>歸宗智常禪師</li>

<li>供奉吳元卿捨俗</li>

<li>權相國章敬禪師碑</li>

<li>論</li>

<li>䧒右馬郎婦</li>

<li>白樂天律師上弘碑</li>

<li>劉夢得靈澈詩集序</li>

<li>柳子厚悼靈澈詩</li>

<li>柳子厚復大雲寺記</li>

<li>柳子厚無姓和尚<span class="note-inline">(碑陰)</span></li>

<li>禪師元浩</li>

<li>論</li>

<li>憲宗迎佛骨</li>

<li>侍郎韓愈佛骨表</li>
</ul></li>

<li>第二十三卷
<ul class="">
<li>韓退之見大顛外傳論</li>

<li>禪師大顛</li>

<li><span class="corr">刺</span>史柳宗元</li>

<li>論</li>

<li>送文暢上人序琛上人序元暠師序</li>

<li>送方及師序玄舉師序</li>

<li>論</li>

<li>白樂天見鳥窠禪師</li>

<li>穆宗詔無業禪師<span class="note-inline">(無業法語)</span></li>

<li>論</li>
</ul></li>

<li>第二十四卷
<ul class="">
<li>元微之石壁法華經記　中書王智興請普度僧尼</li>

<li>古靈禪師</li>

<li>沈傳師請普度僧尼不允</li>

<li>論</li>

<li>唐伸藥山禪師碑</li>

<li>尚書李翱復性書三篇</li>

<li>論</li>

<li>白樂天石壁經記</li>

<li>丹霞天然禪師<span class="note-inline">(玩珠吟)</span></li>

<li>淩行婆</li>
</ul></li>

<li>第二十五卷
<ul class="">
<li>文宗詔惟政禪師</li>

<li>李訓請罷內道場沙汰僧尼</li>

<li>論</li>

<li>南泉普願禪師</li>

<li>裴相國法師端甫碑</li>

<li>僧統清涼國師示寂</li>

<li>裴相國清涼國師碑銘</li>

<li>文宗皇帝國師畫像贊</li>

<li>論</li>

<li>圭峰宗密禪師</li>

<li>論</li>

<li>武宗立九僊玄壇授法籙</li>

<li>武宗議罷釋教</li>

<li>論</li>

<li>制撿括天下寺院僧尼數</li>

<li>廢釋氏詔</li>

<li>武宗崩<span class="note-inline">(舊唐史贊)</span></li>

<li>論</li>

<li>宣宗即位詔復釋教</li>
</ul></li>

<li>第二十六卷
<ul class="">
<li>尚書白樂易<span class="note-inline">(畫彌陀佛記)</span>論</li>

<li>裴相國平章釋教問答</li>

<li>貶李德裕崖州司戶詔</li>

<li>論</li>

<li>華林善覺禪師</li>

<li>黃檗希運禪師</li>

<li>宣宗召宏辯禪師入內問法</li>

<li>論</li>

<li>崔黯復東林寺記</li>

<li>溈山靈祐禪師</li>

<li>相國鄭愚靈祐禪師碑</li>

<li>論</li>

<li>李節送沙門疏言序</li>
</ul></li>

<li>第二十七卷
<ul class="">
<li>詔羅浮隱士軒轅集</li>

<li>宣宗崩<span class="note-inline">(舊史贊通鑑贊)</span></li>

<li>論</li>

<li>德山宣鑑禪師</li>

<li>臨濟義玄禪師</li>

<li>論</li>

<li>長沙景岑禪師</li>

<li>洞山良价禪師</li>

<li>懿宗賜玄法師沉香座</li>

<li>法師知玄</li>

<li>論</li>

<li>禪源諸詮序</li>

<li>相國裴休<span class="note-inline">(禪源諸詮序)</span></li>

<li>論</li>

<li>迎鳳翔佛骨舍利</li>

<li>新唐史贊</li>

<li>論</li>
</ul></li>

<li>第二十八卷
<ul class="">
<li>巖頭全豁禪師</li>

<li>論</li>

<li>仰山慧寂禪師</li>

<li>論</li>

<li>趙州從諗禪師</li>

<li>雲居道膺禪師</li>

<li>論</li>

<li>五代序</li>

<li>雪峰義存禪師</li>

<li>玄沙師備禪</li>

<li>論</li>

<li>雲門文偃禪師</li>

<li>論</li>

<li>清涼文益禪師</li>

<li>論</li>
</ul></li>

<li>第二十九卷
<ul class="">
<li>聖朝御製<span class="note-inline">(附)</span></li>

<li>太宗皇帝聖教序</li>

<li>真宗皇帝述聖教序</li>

<li>仁宗皇帝廣燈錄</li>

<li>徽宗皇帝續燈序</li>

<li>論</li>
</ul></li>
</ul><p>隆興佛教編年通論目錄終　　編目　　十五</p>
<p style="margin-left:1em">刊頭法眼宗應助雕此目錄一卷并御制七紙</p>
</div>No. 1512
<p class='juan'><a id='mulu2' />隆興釋教編年通論卷第一</p><p class="byline">隆興府石室沙門　祖琇　撰</p>
<div class='div-other'><a id='mulu3' />
<p class='h1'>東漢</p>
<div class='div-orig'><p>永平七年。顯宗孝明帝一夕夢金人。身長丈六。項佩日輪。飛空而至。光明照於殿庭。旦問群臣。時大學聞人傅毅進曰。昔周昭王時。西域有聖人出世。名曰佛者。容止光明。正如所夢。疑必此也。帝於是遣郎將秦景。愽士王遵．蔡愔<span class='note-inline'>(於今切)</span>等使西域。訪求佛法。景等次天竺隣境。遇沙門迦葉摩滕．竺法蘭得經像。遂命與之東還。以十一年至洛陽。滕蘭以沙門服謁見。帝悅。館于白馬寺。有方士費叔才．褚善信等忌之。片言非是。滕蘭白於帝曰。吾佛出世間法。水火不能壞。請與方士驗之。帝從其請。勑叔才等盡出所有奇經祕訣。與沙門所持來經像。就焚之。火作而沙門諸經獨完然不燼。方士稽首欽服。帝益異之。由是滕蘭習漢言。久之譯四十二章．十地斷結．佛本生．法海藏．佛本行等五經。帝甞幸其寺。滕蘭進曰。寺東何館。帝曰。昔有阜。無因而起。夷之復然。夜有光怪。民呼為聖塚。因祀之。疑洛陽神也。滕曰。按天竺金藏詮所誌。阿育王藏如來舍利于天下。凡八萬四千所。今支那震旦境中十有九處。此其一也。帝大驚。即日駕幸聖塚。而滕蘭隨往拜起。忽有圓光現塚上。三身現光中。侍衛呼萬歲。帝喜曰。不遇二大士。安知上聖遺祐哉。詔塔其上。受制度於滕蘭。塔成九層。高二百尺。明年光又現。有金色手出塔頂尺許。如琉<span class='corr'>璃</span>中見。天香郁然。帝駕幸拜瞻光。隨步武旋繞。自午及申而滅。于時皇弟楚王英喜為浮圖齋戒。甞奉縑贖罪。帝還之。以助伊蒲塞桑門之盛饌。</p>
</div>
<div class='div-commentary'><p style="margin-left:1em">論曰。昔西域聖人之教。既非衰周暴秦之君能致。然西漢二三英主有可致之德而聖人亦不至。獨見夢於顯宗。凡近古高僧皆推聖人去世登千載而後教至。曾未有攷著。顯宗之德有必感聖人之理。此予通論所以作也。夫兩漢有天下。傳二十四世。有君德者二祖四宗而<span class='corr'>已</span>。二祖蓋立極之主固無可議。若三宗。則各有其美而不能亡其弊。唯顯宗為至焉。有太宗恭儉之美。而文雅威重過之。有世宗經略四夷之勳。而無世宗淫後之弊。有中宗政治之明。而崇儒尚德過之。斯蓋兼有三宗之長而無三宗之短。是以班固．傅毅頌其勳德於漢為最盛。然世之學者不以班傅為信。徒見鍾離意。傳謂帝性褊察。好以耳目隱發為明。遂以此為顯宗實錄。嗚呼。豈篤論哉。昔仲尼平章討論五帝三王治具以貽後世。迨其歿。遭暴秦燔毀之餘。世宗僅能舉之而<span class='corr'>已</span>。至顯宗乃始躬行儒術。尊養三老。五更饗射禮畢。帝正坐自講。諸儒執經問難。於是時冠帶搢紳之士圜橋門。而觀聽者億萬計。濟濟乎。洋洋乎。由三代以來儒風之盛莫甚於永平時也。及章和之後。諸儒開館授道著籍者動逾千數。蓋永平之化行猶周南麟趾之應也。初雖獄訟繁劇。帝臨政。刻意裁斷精嚴。蓋善善惡惡之實。猶孔子為司宼七日而誅少正卯。暫臨夾谷而盡誅優倡。此誠不可少假於仁恕也。謂之偏察則過矣。<span class='corr'>予</span>謂使孔子復生。必曰顯宗吾無間然矣。由顯宗包舉西漢三宗之美。躬行古帝王之道。此所以精爽與吾佛感通。而聖教因之被于中夏。與儒相表裏而廣天下以善也。夫豈偶爾哉。</p>
</div>
<div class='div-orig'><p>建和二年。安息國沙門安清至洛陽。清字世高。本世子當嗣位。讓之叔父。捨國出家。既至洛京。譯經二十九部一百七十六卷。絕筆于靈帝建寧三年。因附舟浮游次廬山之䢼<span class='note-inline'>(音恭)</span>亭廟。艤舟祠下。廟神靈。甚能分風。迭往來之舟有乞神竹者。未許而斫。神怒。覆其舟致竹斫處。過者雀息汗下。高舟人奉牲請福。神輙降語曰。舟有沙門乃不與俱來耶。高至廟下。神復降與高語舊。因泣曰。弟子家此湖。千里皆所轄。坐宿多嗔。今報形極醜。又旦夕且死。必入地獄。有縑千段并雜寶玩。當為建寺塔為冥福。高許之。徐曰。能出形相勞苦乎。神曰形惡奈何。高曰第出之。於是出其首幔中。蓋巨蟒也。高梵語呪之。蟒若雨淚。俄不見。高舟未發。有少年跪前。高又呪之乃去。舟人問誰氏子。高曰廟神<span class='corr'>已</span>脫蟒形。故來謝。耳高至豫章建寺。即今大安是也。由高而名。蓋江淮寺塔之始。</p>
<p>三年。月支國沙門支婁迦讖亦云支讖至洛陽。少時習語。大通華言。遂譯經。至中平年。凡二十一部六十三卷。</p>
<p>永興元年。桓帝於宮中鑄黃金浮圖老子像。覆以百寶華蓋。身奉祀之。由是百姓嚮化。事佛彌盛。</p>
<p>嘉平元年。天竺沙門竺佛朔至洛陽。譯道行般若經。棄文存質。深得經意。至光和中。同支讖譯般舟三昧經。共三卷。</p>
<p>是歲安息國優婆塞都尉安玄至洛邑。同清信士嚴佛調譯經七部。于時復有沙門支曜．康臣．康猛詳．曇果．竺大力。皆善方言。終漢世譯經凡三百餘部。</p>
<p>獻帝初平中。牟子未詳名字。世稱牟子。既修經傳。諸子書無大小靡不好之。雖不樂兵法。然猶讀焉。雖讀神仙不死之書。抑而不信。以為虗誕。會靈帝崩後天下擾亂。獨交州差安。北方異人咸來在焉。多為神仙辟穀長生之術。牟子常以五經難之。道家術士莫敢對焉。先是牟子將母避世。年二十六歸蒼梧娶妻。太守聞其守學。謁請署吏。時年方盛。志精於學。又見世亂。無仕官意。竟不就。是時州郡相疑。隔塞不通。太守以其愽學多識。使致敬荊州。牟子以為榮爵易讓。使命難辭。會牧弟豫章太守為中郎將笮融所殺。牧遣騎都尉劉彥將兵赴之。恐外界相疑。兵不得進。乃謂牟子曰。弟為逆賊所害。骨肉之痛憤發肝心。甞遣劉都尉行。恐界外疑難。行人不通。君文武兼備。有專對才。今欲相屈之零陵桂陽。假塗於通路何如。牟子重違其意諾之。適其母卒。遂不果行。久之歎曰。老子絕聖棄智。修身保真。萬物不干其志。天下不易其樂。天子不得臣。諸侯不得友。故可貴也。於是銳志於佛道。兼研老子五千文。含玄妙為酒漿。翫五經為琴篁。世俗之徒多非之者。以為背五經而向異道。欲爭則非道。欲默則不能。遂以筆墨之間略引聖賢之言證解之。名曰牟子理惑云。</p>
<p>問曰。何以正言佛。佛為何謂乎。牟子曰。佛者<span class='corr'>諡</span><span class='note-inline'>(號也)</span>。猶名三皇神五帝聖也。佛乃道德之元祖。神明之宗緒。佛之言覺也。恍惚變化。分身散體。或存或亡。能小能大。能圓能方。能老能少。能隱能彰。蹈火不燒。履刃不傷。在污不染。在禍無殃。不行而到。無作而光。故號為佛也。</p>
<p>問曰。何謂之為道。道何類也。牟子曰。道之言導也。導人致於無為。牽之無前。引之無後。舉之無上。抑之無下。視之無形。聽之無聲。四表為大。蜿蜓其外。毫[氂-未+牛]為細。間關其內。故謂之道。</p>
<p>問曰。孔子以五經為道。教可拱而誦履而行之。今子說道虗無恍惚。不見其意不指其事。何與聖人言異乎。牟子曰。不可以所習為重所希為輕。惑於外類失於中情。立事不失道德。猶調絃不失宮商。天道法四時。人道法五常。老子曰。有物混成。先天地生。可以為天下母。吾不知其名。強字之曰道。道之為物。居家可以事親。宰國可以治民。獨立可以治身。履而行之充乎天地。廢而不用消而不離。子不解之。何異之有乎。</p>
<p>問曰。夫至實不華。至辭不飾。言約而至者麗。事寡而達者明。故珠玉少而貴。瓦礫多而賤。聖人制七經之本不過三萬言。眾事備焉。今佛經卷以萬計。言以億數。非一人力所能堪也。僕以為煩而不要矣。牟子曰。江海所以異於行潦者以其深廣也。五嶽所以別於丘陵者以其高大也。若高不絕山阜。跛羊凌其巔。深不絕消流。孺子浴其淵。麒麟不處苑囿之中。吞舟之魚不遊數仞之溪。剖三寸之蛘求明月之珠。探枳棘之巢求鳳凰之雛。必難獲也。何者。小不能容大也。佛經前說億載之事。却道萬世之要。大素未起。大始未生。乾坤肇興其徵不可握。其纖不可入。佛悉彌綸其廣大之外。剖析其窈妙之內。靡不紀之。故其經卷以萬計。言以億數。多多益具。眾眾益富。何不要之有。雖非一人所堪。譬若臨河飲水飽而自足。焉知其餘哉。</p>
<p>問曰。佛經眾多。欲得其要而棄其餘。直說其實而除其華。牟子曰。否。夫日月俱明各有所照。二十八宿各有所主。百藥並生各有所愈。狐裘備寒。絺綌御暑。舟輿異路俱致行旅。孔子不以五經之備。復作春秋．孝經者。欲愽道術恣人意耳。佛經雖多。其歸為一也。猶七典雖異。其貴道德仁義亦一也。孝所以說多者。隨人行而與之。若子夏．子游俱問一孝。而仲尼答之各異。攻其短也。何棄之有哉。</p>
<p>問曰。佛道至尊至大。堯舜周孔曷不修之乎。七經之中不見其辭。子既躭詩書悅禮樂。奚為復好佛道喜異術。豈能踰經傳美聖業哉。竊為吾子不取也。牟子曰。書不必孔丘之言。藥不必扁鵲之方。合義者從。愈病者良。君子愽取眾善以輔其身。子貢云。夫子何常師之有乎。堯事尹壽。舜事務成。旦學呂望。丘學老聃。亦俱不見於七經也。四師雖聖。比之於佛。猶白鹿之與麒麟。鷰鳥之與鳳凰也。堯舜周孔且猶與之。<span class='corr'>況</span>佛身相好變化神力無方。焉能捨而不學乎。五經事義或有所闕。佛不見記。何足怪疑哉。</p>
<p>問曰。云佛有三十二相．八十種好。何其異於人之甚也。殆富耳之語。非實之云也。牟子曰。諺云少所見多所怪。覩馲駝言馬腫背。堯眉八彩。舜目重瞳。皐陶鳥啄。文王四乳。禹耳三漏。周公背僂。伏羲龍鼻。仲尼反宇。老子日角月懸鼻有雙柱。手把十文足蹈二五。此非異於人乎。佛之相好奚疑哉。</p>
<p>問曰。孝經言身體髮膚受之父母不敢毀傷。曾子臨沒啟予手啟予足。今沙門剃頭。何其違聖人之語。不合孝子之道也。吾子常好論是非平曲直。而反善之乎。牟子曰。夫訕聖賢。不仁。平不中。不智也。不仁不智何以樹德。德將不樹。頑囂之儔也。論何容易乎。昔齊人乘船渡江。其父墮水。其子攘臂捽頭顛倒使水從口出。而父命得甦。夫捽頭顛倒不孝莫大。然以全父之身。若拱手修孝子之常。父命絕於水矣。孔子曰。可與適道。未可與權。所謂時宜施者也。且孝經曰。先王有至德要道。而泰伯斷髮文身自從吳越之俗。違於身體髮膚之義。然孔子稱之。其可謂至德矣。仲尼不以其斷髮毀之也。由是而觀。苟有大德。不拘於小。沙門損家財棄妻子。不聽音視色。可謂讓之至也。何違聖語不合孝乎。豫讓吞炭漆身。聶政皮面自刑。伯姬蹈火高行截容。君子為勇而死義。不聞譏其自毀沒也。沙門剔除鬚髮而比之於四人。不<span class='corr'>已</span>遠乎。</p>
<p>問曰。夫福莫踰於繼嗣。不孝莫過於無後。沙門棄妻子損財貨終身不娶。何違其福孝之行也。自苦而無奇。自拯而無異矣。牟子曰。夫長左者必短右。大前者必狹後。孟公綽為趙魏老則優。不可以為滕薜大夫。妻子財物世之餘也。清躬無為道之妙也。老子曰。名與身孰親。身與貨孰多。又曰。觀三代之遺風。覽乎儒墨之道術。誦詩書。修禮節。崇仁義。視清潔。鄉人傳業名與洋溢。此中士所施行。恬惔者所不恤。故前有隨珠。後有虓<span class='note-inline'>(許交反)</span>虎。見之走而不敢取。何也。先其命而後其利也。許由栖巢木。夷齊餓首陽。聖孔稱其賢。曰求仁得仁者也。不聞譏其無後無貨也。沙門修道德以易遊世之樂。友淑賢以貸妻子以歡。是不為奇孰與為奇。是不為異孰與為異哉。</p>
<p>問曰。黃帝垂衣裳製服飾。箕子陳洪範。貌為五事首。孔子作孝經。服為三德始。又曰。正其衣冠。尊其瞻視。原憲雖貧不離華冠。子路遇難不忘結纓。今沙門剃頭髮被赤布。見人無跪起之禮儀。無盤旋之容止。何其違貌服之制。乖搢紳之飾也。牟子曰。老子云。上德不德是以有德。下德不失德是以無德。三皇之時食肉衣皮巢居穴處以崇質朴。豈復須章甫之冠曲裘之飾哉。然其人稱有德而敦厖。正信而無為。沙門之行有似之矣。或曰。如子之言則黃帝堯舜周孔之儔棄而不足法也。牟子曰。夫見博則不迷。聽聰則不惑。堯舜周孔修世事也。佛與孝子無為志也。仲尼栖栖七十餘國。許由聞禪洗耳於淵。君子之道或出或處或默或語。不溢其情不淫其性。故其道為貴在乎所用。何棄之有乎。</p>
<p>問曰。佛道言人死當更復生。僕不信此言之審也。牟子曰。人臨死。其家上屋呼之。死<span class='corr'>已</span>復呼誰。或曰呼其魂魄。牟子曰。神還則生。不還則神何之乎。曰成鬼神。牟子曰。是也。魂神固不滅矣。但身自朽<span class='corr'>爛</span>耳。身譬如五糓之根葉。魂神如五糓之種實。根葉生必當死種實。豈有終<span class='corr'>已</span>得道身滅耳。老子曰。吾有大患以吾有身也。若吾無身吾有何患。又曰。功成名遂身退。天之道也。或曰。為道亦死。不為道亦死。有以異乎。牟子曰。所謂無一日之善而問終身之譽者也。有道雖死。神歸福堂。為惡既死。神當其殃。愚夫闇於成事。賢智預於未萌。道與不道如金比草。禍之與福如白方黑。焉得不異。而言何易乎。</p>
<p>問曰。孔子云。未能事人焉能事鬼。未知生焉知死。此聖人之所紀也。今佛家輙說生死之事鬼神之務。此殆非聖喆<span class='note-inline'>(與哲同)</span>之語也。夫履道者當虗無淡泊。歸志質朴。何為乃道生死以亂志。說鬼神之餘事乎。牟子曰。若子之言。所謂見外而未識內者也。孔子疾子路不問本末。以此抑之耳。孝經曰。為之宗廟以鬼享之。春秋祭祀以時思之。又曰。生事愛敬。死事哀戚。豈不教人事鬼神知生死哉。周公為武王請命曰。旦多才多藝能事鬼神。夫何為也。佛經所說生死之趣。非此類乎。老子曰。既知其子。復守其母。沒身不殆。又曰。用其光復歸其明。無遺身殃。此道生死之所趣。吉凶之所住。至道之要實貴寂寞。佛家豈好言乎。來問不得不對耳。鍾鼓豈有自鳴者。桴加而有聲矣。</p>
<p>問曰。孔子曰。夷狄之有君。不如諸夏之亡也。孟子譏陳相更學許行之術曰。吾聞用夏變夷。未聞用夷變夏者也。吾子弱冠學堯舜周孔之道。而今舍之更學夷<span class='corr'>狄</span>之術。不<span class='corr'>已</span>惑乎。牟子曰。此吾未解大道時之餘語耳。若子可謂見禮制之華而闇道德之實。闚炬燭之明未覩天庭之日也。孔子所言矯世法矣。孟軻所云疾專一耳。昔孔子欲居九夷。曰君子居之何陋之有。及仲尼不容於魯衛。孟軻不用於齊梁。豈復仕於夷狄乎。禹出西羗而聖喆。瞽叟生舜而頑囂。由余產狄國而覇秦。管蔡自河洛而流言。傳曰。北辰之星。在天之中。在人之北。以此觀之。漢地未必為天中也。佛經所說上下周極含血之類。物皆屬佛焉。是以吾復尊而學之。何為當舍堯舜周孔之道。金玉不相傷。隋璧不相妨。謂人為惑。特自惑乎。</p>
<p>問曰。孔子稱奢則不遜。儉則固。與其不遜也寧固。御孫曰。儉者德之共。侈者惡之大也。今佛家以空財布施為名。盡貨與人為貴。豈有福哉。牟子曰。彼一時也此一時也。仲尼之言疾奢而無禮。御孫之論<span class='corr'>刺</span>莊公之刻桶。非禁布施也。舜耕歷山。恩不及州里。太公屠牛。惠不逮妻子。及其見用。恩流八荒。惠施四海。饒財多貨貴其能與貧困。屢空貴其履道。許由不貪四海。伯夷不甘其國。虞卿捐萬戶之封救窮人之急。各其志也。僖負覊以壺飡之惠。全其所居之閭。宣孟以一飯之故。活其不貲之軀。陰施出於不意。陽報皎如白日。況傾家財發善意。其功德巍巍如嵩泰。悠悠如江海矣。懷善者應之以祚。挾惡者報之以殃。未有種稻而得麥。施禍而獲福者也。</p>
<p>問曰。人之處世莫不好富貴而惡貧賤。樂歡逸而憚勞倦。黃帝養性以五肴為上。孔子云。食不厭精。鱠不厭細。今沙門被赤布。日一食。閇六情。自畢於世若茲。何聊之有。牟子曰。富與貴是人之所欲。不以其道得之不處也。貧與賤是人之所惡。不以其道得之不去也。老子曰。五色令人目盲。五音令人耳聾。五味令人口爽。馳騁畋獵令人心發狂。難得之貨令人行妨。聖人為腹不為目。此言豈虗哉。柳下惠不以三公之位易其介。段干木不以其身易魏文之富。許由巢父栖木而居。自謂安於帝宇。夷齊餓于首陽。自謂飽於文武。蓋各得其志而<span class='corr'>已</span>。何不聊之有乎。</p>
<p>問曰。若佛經深妙靡麗。子胡不談之於朝廷。論之於君父。修之於閨門。接之於朋友。何復學經傳讀諸子乎。牟子曰。子未達其源而問其流也。夫陳爼豆於疊門。建旌旗於朝堂。衣狐裘以當蕤賓。被絺綌以御黃鍾。非不麗也。乖其處非其時也。故持孔子之術入商鞅之門。賷孟軻之說詣蘇張之庭。功無分寸。過有丈尺矣。老子曰。上士聞道勤而行之。中士聞道若存若亡。下士聞道而大笑之。吾懼大笑。故不為談也。渴不必待江河而飲。井泉之水何所不飽。是以復治經傳耳。</p>
<p>問曰。老子云。智者不言。言者不智。又曰。大辯若訥。大巧若拙。君子耻言過行。設沙門有至道。奚不坐而行之。何復談是非論曲直乎。僕以為此德行之賊也。牟子曰。來春當大饑。今秋不食。黃鍾應寒。蕤賓重裘。備預雖早。不<span class='corr'>免</span>於愚。老子所云謂得道者耳。未得道者何知之有乎。大道一言而天下悅。豈非大辯。老子不云乎功遂身退天之道也。身既退矣又何言哉。今之沙門未及得道。何得不言。老氏亦猶言也。如其無言。五千何述焉。若知而不言可也。既不能知文。不能言。愚人也。故能言不能行國之師也。能行不能言國之用也。能行能言國之寶也。三品各有所施。何德之賊乎。唯不能言又不能行是賊也。</p>
<p>問曰。如子之言。徒當學辨達修言論。豈復治情性履道德乎。牟子曰。何難悟之甚乎。夫言語談論各有時也。蘧瑗曰。國有道則直。國無道則卷而懷之。甯武子曰。國有道則智。國無道則愚。孔子曰。可與言而不與言失人。不可與言而與言失言。故智愚自有時。談論各有意。何為當言論而不行哉。</p>
<p>問曰。云佛道至尊至快無為淡泊。世人學士多譏毀之云。其辭說廓落難用。虗無難信。何也。牟子曰。至味不合於眾口。大音不比於眾耳。作咸池。設大章。發簫韻。詠九成。莫之和也。張鄭衛之絃歌。時俗之音。必不期而拊手也。故宋玉云。客歌於郢為下俚之曲。和者千人。引商潡角。眾莫之應。此皆悅邪聲不曉於大度者也。韓非以管闚之見而謗堯舜。接輿以毛釐之分而<span class='corr'>刺</span>仲尼。皆躭小而忽大者也。夫聞清商而謂之角。非彈絃之過。聽者之不聰矣。見和璧而名之石。非璧之賤也。視者之不明矣。神蛇能斷而復續。不能使人不斷也。靈龜發夢於宋元。不能免豫且之網。大道無為。非俗所見。不為譽者貴。不為毀者賤。用不用自天也。行不行乃時也。信不信其命也。</p>
<p>問曰。吾子以經傳理佛之說。其辭富而義顯。其文熾而說美。得無非真。誠是子之辯也。牟子曰。吾非辯也。見愽故不惑耳。問曰。見愽其有術乎。牟子曰。由佛經也。吾未解佛經之時惑甚於子。雖誦五經。適以為華未成實矣。吾既覩佛經之說。覽孝子之要。守恬淡之性。觀無為之行。還視世事。猶臨天井而窺谿谷。登嵩岱而見丘垤矣。五經則五味。佛道則五糓矣。吾自聞道以來。如開雲見白日。炬火入冥室焉。</p>
<p>問曰。子以經傳之辞華麗之說。褒讚佛行稱譽其德。高者陵青雲。廣者踰地圻<span class='note-inline'>(巨宜切)</span>。得無踰其本過其實乎。而僕譏刺頗得疹中而其病也。牟子曰。呼吾之所褒猶以塵埃附嵩岱。收朝露投江海。子之所謗猶握瓢觚欲減江海。操耕耒欲損崐崙。側一拳以翳日光。舉土塊以塞河衝。吾所褒不能使佛高。子之毀不能令其下也。</p>
</div>
<div class='div-commentary'><p style="margin-left:1em">論曰。牟子理惑三十有七篇。梁僧祐律師載之宏明集。可謂所從來遠矣。觀其崇德辨惑。閑邪禦侮。發揮大教之耿光。蓋閎覽愽物之君子也。當是時。吾佛法源濫觴之初。凡西域沙門至中國者。由滕蘭而下不過十人。所新出經三百餘卷。俱小乘教。若微妙大乘諸經皆所未至。牟子乃能玄鑑頴悟契佛心宗。得法味若是之深。比夫漢末禰衡陳元龍孔北海諸公。虗負奇資終於不聞道。不過為一俗士而死矣。然則牟子賢矣哉。惜其書不能備載。聊取二十篇輔成通論。大抵世之惑也者。雖世尊在世尚莫能無矧。今去聖逾二千載。欲天下之廓廓皆正信。其可得哉。雖然。是書正不可不以垂世也。</p>
</div>
<div class='div-orig'><p>漢書西域傳史官<span class='corr'>范</span>曄論曰。西域風土之載。前史未聞也。張騫懷致遠之略。班超奮封<span class='corr'>侯</span>之志。終能立功西遐。覊服外域。自兵威之所肅服。財賂之所懷誘。莫不獻方奇納愛質。露頂肘行東向而朝天子。故設<span class='corr'>戊</span><span class='corr'>己</span>之官分任其事。建都護之帥總領其權。其後甘英乃抵條支而歷安息。臨西海以望大秦。拒玉門陽關四萬餘里。靡不周盡焉。若其境俗性習之優薄。產載物類之區品。川河障嶺之基源。氣節涼暑之通隔。梯山棧谷繩行沙渡之道。身熱首痛風災鬼難之域。莫不備寫情形審求根實。至於佛道神化興自身毒。而二漢方志莫有稱焉。張騫但著地多暑濕乘象而戰。班超雖列其奉浮圖不殺伐。而精文善法導達之功靡所傳述。予聞之後說也。其國則殷乎中土。玉燭和氣。靈聖之所降集。賢懿之所挺生。神迹詭異則理絕人區。感驗明顯則事出天外。而騫超無聞者。豈非道秘往運數開叔葉乎。不然何誣異之甚也。漢自楚王英始盛齋戒之祀。桓帝又修華蓋之飾。將微義未譯而但神明之耶。詳其清心釋累之訓。空有兼遣之宗。道書之流也。且好仁惡殺蠲敝崇善。所以賢達君子多愛其法焉。然好大不經。奇譎無<span class='corr'>已</span>。雖鄒衍談天之辯。莊周蝸角之論。尚未足以槩其萬一。又精靈起滅因報相尋。若曉而昧者。故通人多惑焉。蓋導俗無方適物異會。取諸同歸措夫疑說。則大道通矣。曄字[竺-二+尉]宗。生晉末。仕於宋。凡史籍議論釋氏自曄而始。</p>
<p>袁宏漢紀曰。永平十一年浮屠者佛也。西域天竺有佛道焉。佛者漢言覺。將覺悟群生也。其教以修善慈心為主。不殺生。專務清淨。其精者號為沙門。漢言息心。蓋息意去欲而歸於無為也。又以為人死精神不滅隨復受形。生時所行善惡皆有報應。故所貴行善修道。以鍊精神不<span class='corr'>已</span>。以至無為而得為佛也。佛身長一丈六尺。黃金色。項中佩日月光。變化無方。無所不入。故能化通萬物而大濟群生。初明帝夢見金人長大。項有日月光。以問群臣。或曰。西方有神。其名曰佛。其形長大。因遣使天竺。問其道術。圖其形像而還。有經數千萬卷。以虗無為宗。包羅精麤無所不統。善為宏闊遠大之言。所求在一體之內。所明在視聽之外。世俗之人或以為虗誕。然歸於玄微深遠。難得而測。故王公大人觀死生報應之際。莫不矍然而自失焉。本朝東坡居士曰。此殆中國始知有佛時語也。雖淺近。大略具足矣。野人得鹿正爾煑食之耳。其後賣與市人。遂入公庖中饌之百方。然鹿之所以美。未有絲毫加於煑食時也<span class='note-inline'>(袁宏漢紀論佛世。[罕-干+牛]見全篇。東坡大全集所載袁宏論佛說。乃唐章懷太子注漢書楚王英傳所引用。漢紀者當以此全篇為正云)</span>。</p>
</div></div>
<p class='juan'>隆興佛教編年通論卷第一</p>
</div><!-- end of div[@id='body'] -->
</body></html>