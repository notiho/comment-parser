<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>永明道蹟</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1599-A 永明道蹟序</p><p>眾生之情。處處執著。菩薩教化。處處破除。如嬰兒疾病。為乳所傷。良醫審證。止乳與藥。疾則旋<span class='corr'>已</span>。又病久困。為藥所傷。智人知之。遣醫罷藥。患亦隨愈。然不妨乳有哺養之益。藥有療治之功。止乳是權。而槩奪則餒死者必相藉矣。遣醫是蹔。而例遣則沈痼者必無幸矣。三乘對治者。療煩惱之妙藥也。眾善齊臻者。養法身之乳湩也。滯之則礙正知見。故菩提達磨而降。皆絕言思。以止遣之。廢之則乖圓融門。故永明大師嗣。與渾事理。而以身範焉。大師。法眼之嫡孫。韶師之真子。玅契單傳。親蒙記莂。然禪宗不立文字。而師樂說無礙。百卷河懸。禪宗呵斥坐禪。而師跏趺九旬。鷃巢衣裓。禪宗指決唯心。無他淨土。而師經行持念。角虎示人。禪宗但貴眼正。不貴行履。而師萬善同歸。勤行百八。所以抑虗濫。示之隄防。導因地。趍於極果。真金出冶。盛作莊嚴。大海吞流。不辭涓滴。真祖位大成之聖法王。金輪之尊者也。大師示寂後。塔於大慈山。院曰壽寧。<span class='corr'>圮</span>廢湮泯。址歸俗士。淨慈僧壑公者。夙懷遺蹟。號慕詢求於蓁莾中。竟得設利。緇白瞻禮。如重霾餘。慧日再見。僉謀於法堂之背建窣堵波。用嚴供養。併彚緝遺事。附以圖讚。目曰永明道蹟。傳布四眾。於戲。洪波白浪。靈骨具存潭北．湘南。塔樣無改。育王七寶。古佛一錐。於未添香前。共著眼目。</p>
<p>萬曆丁未首夏望日</p>
<p style="margin-left:1em">歇菴居士陶望齡書於會稽法華山天衣精舍</p>
No. 1599
<p class='juan'><a id='mulu2' />永明道蹟</p></div>
<div class='div-other'><a id='mulu3' />
<p class='h1'>永明道跡目錄</p><p class="byline">淨慈寺嗣法雲孫　大壑　輯</p><p class="byline"><span class='note-inline'>(六夢居士　虞淳熙　寓庸居士　黃汝亨)</span>　同校閱</p><p>凡三十二條</p>

<ul class="">
<li>永明真像</li>

<li>感親息爭</li>

<li>群羊聽經</li>

<li>金門獻賦</li>

<li>放生罹法</li>

<li>慷慨見宥</li>

<li>捨俗投師</li>

<li>斥鷃巢衣</li>

<li>參依蒙讖</li>

<li>聖授蓮花</li>

<li>神人護懺</li>

<li>密承甘露</li>

<li>雪竇示眾</li>

<li>中興靈隱</li>

<li>淨慈開山</li>

<li>永明升座</li>

<li>華臺課經</li>

<li>別峰行道</li>

<li>營塔鎮潮</li>

<li>古佛互證</li>

<li>高麗歸依</li>

<li>天台說戒</li>

<li>法食施鬼</li>

<li>勸念往生</li>

<li>降伏神煞</li>

<li>演法雨花</li>

<li>預知時至</li>

<li>茶毗遺瑞</li>

<li>閻君禮像</li>

<li>雉兒聽法</li>

<li>鋪張儒術</li>

<li>權寄僊蹤</li>
</ul><p>永明道跡目錄<span class='note-inline'>(終)</span></p>
<p style="margin-left:1em">陸樹聲贊曰。</p>

<div class="lg regular"><div class='lg-row'>稽首智覺稱大雄　靈根卓頴超神童</div>
<div class='lg-row'>諸佛海藏固無極　法華經藏猶難窮</div>
<div class='lg-row'>師當能言義<span class='corr'>已</span>竟　誦感群羊時跪聽</div>
<div class='lg-row'>長為監守靡國儲　捐生贖生奚憚誅</div>
<div class='lg-row'>臨市悅豫如登假　人主感悟釋其械</div>
<div class='lg-row'>不獨刑逃世并逃　放生猶覺度生高</div>
<div class='lg-row'>如來所有一切法　維師一身為總括</div>
<div class='lg-row'>彌陀為塔願無疆　一一塔放無量光</div>
<div class='lg-row'>佐彼慈尊白玉相　能令堪忍知西向</div>
<div class='lg-row'>師於別峰稱佛名　螺貝天樂空中生</div>
<div class='lg-row'>宗鏡開函照異域　高麗王者遙屬目</div>
<div class='lg-row'>金線伽黎紫晶珠　黃金澡瓶執贄殊</div>
<div class='lg-row'>異國冥都兩傾注　十方皈敬想如是</div>
</div></div>
<div class='div-other'><a id='mulu4' /><p style="margin-left:1em">馮夢禎贊曰。夫神之於形也。猶春在花枝。春殘則花謝。神往則形徂。劇工如宋人鏤玉為瓣。或混其真。似其如化。工無工乎。葉公甞工畫龍。見真龍而怖走。寫生固不足以當生。而況無生乎。壽師為像則不然。譬夫摩尼神珠。非色非空。非生非滅。亘燿幽顯。雨諸珍寶。觀至幽若冥界衰。殺生䫫如閻羅。恒展幀以投誠。知師深證無生。以無生生相度無盡眾生。而無度生相。斯為永明師之妙相也歟。</p>
</div>
<div class='div-other'><a id='mulu5' /><p>五代杭州慧<span class='corr'>日</span>永明寺智覺禪師。諱延壽。字冲玄。號抱一子。本丹陽人。後遷餘杭。遂家焉。父王公。母某氏。師生。方能言。坐高榻。值父母反目。奮躍而下。跪泣於地。親感悅。永偕琴瑟。</p>
<p style="margin-left:1em">曹學佺贊曰。師當孩提時。便知奮擲身命。感化所天。後踐法王之位。調御群靈者。其進力有自矣。經言。頻伽在鷇。聲逾眾鳥。狻猊出胎。威懾百獸。物固有天縱者。吾生欲辦未來於今日。尚荏苒流光。瞻仰童真。寧無慚德也歟。</p>
</div>
<div class='div-other'><a id='mulu6' /><p>師總角時。即歸心佛乘。不茹葷。日唯一食。持法華經。七行俱下。每展卷時。感群羊跪聽。</p>
<p style="margin-left:1em">葛寅亮曰。只這件。有等玲利漢聞言不信。顧此蠢然者。爾反有一段入處。豈不可恠。轉下看去。鸚鵡證果。蚯蚓談經。物愈微。神通愈顯。夫此猶屬有知。未為奇特。至于頑石點頭。大駭人矣。從是諦觀那說法的。果是壽禪師麼。這聽法的。還是羊麼。咦。上林春色早。花鳥總宜人。</p>
</div>
<div class='div-other'><a id='mulu7' /><p>師年十六為儒生。時吳越文穆王元懽鎮杭州。師獻齊天賦。眾推間世之才。咸欲官之。</p>
<p style="margin-left:1em">黃汝亨贊曰。為依佛耶。自獻金門。為宗儒耶。誰名沙門。賦心賦神。東踊西升。吳越之師。清泰之君。齊天中天之壽。壽無量而無名。名可求兮。彌勒入補處以稱尊。惟儒與佛不隔一塵。</p>
</div>
<div class='div-other'><a id='mulu8' /><p>師甞為餘杭庫吏。後遷華亭鎮將。督納軍需。屢以庫錢買魚蝦等物放之。事發。坐死。領赴市曹。</p>
<p style="margin-left:1em">虞淳貞曰。物我同體兮。何放生而罹死。謂非同體兮。何入死而出生。王法佛法即異而成。至人無<span class='corr'>己</span>。惟慈是膺。盖視蠛蠓猶大覺。臨藁街如化城。</p>
<p style="margin-left:1em">宋旭贊曰。</p>

<div class="lg regular"><div class='lg-row'>慷慨臨刑思灑然　不妨多費放生錢</div>
<div class='lg-row'>君王感宥重加敬　遂得傳燈繼祖筵</div>
</div></div>
<div class='div-other'><a id='mulu9' /><p>吳越王遊於江上。夢老人引魚蝦數萬至。云。此皆稅務官所放者。願王免其辠。王窹而使人探之。師臨死地。面無慼容。典刑者恠而詰之。師曰。吾於庫錢。毫無私用。為贖生命耳。今死當徑生西方極樂上品。又何慼焉。探者覆命。王釋之。</p>
<p style="margin-left:1em">蘇子瞻志林云。禪師應以市曹得度。故菩薩乃現市曹以度之。學出死入生法。得向死地走一遭。抵三千年修行。余自竄逐海上。去死地稍近。心頗憂之。願學永明壽師放生以證阿羅漢果。敬以亡母蜀郡太君程氏遺留簪珥。盡買放生。以薦父母冥福。</p>
</div>
<div class='div-other'><a id='mulu10' /><p>師兒時即以出家為念。父母不聽。遂斷葷。<span class='corr'>刺</span>心血。濡毫寫經。終期副願。至年三十。吳越王知師慕道。乃從其志。放令出家。捨妻孥。投龍冊寺翠巖禪師削染登戒。執勞供眾。都忘身宰。衣不繒纊。食無重味。野蔬布襦。以遣朝夕。</p>
<p style="margin-left:1em">潘之恒贊曰。甞觀世智辯聰之士。有欲割塵俗。而白首無能者。有辭親出家。躭染世緣。而黑業日深者。若師金門獻賦。甞推間世之才。華亭備軍。早擅脫頴之秀。當強仕之年。卒斷煩惱之髮。為靈山法臣。而化敷異境。嗚呼。師真人傑也哉。</p>
</div>
<div class='div-other'><a id='mulu11' /><p>師甞習靜於天台智者巖。跏趺不起者九旬。有鳥似斥鷃巢衣中育雛。定起乃去。</p>
<p style="margin-left:1em">金學曾曰。壽師在天台斥鷃巢衣一事。此聖師定中不思議境界。與如來鵲巢其頂相似。非機忘議盡。心同木石者。未易臻此。即如鴿就如來影中。頓無驚怖。豈莊生沙鷗之喻耶。余未達其境。不能贊一詞。惟不能贊一詞。然後見禪定不可思議之妙也。具眼者以為何如。</p>
</div>
<div class='div-other'><a id='mulu12' /><p>師從定起。尋往天台山德韶國師執弟子禮。北面師事之。時國師眼目天人。一見而深器焉。密授心印。仍謂師曰。汝與元帥有緣。他日當大興佛事。惜吾不及見耳。</p>
<p style="margin-left:1em">朗士吳之鯨贊曰。</p>

<div class="lg regular"><div class='lg-row'>法王闡法亦資法力　如空鼓風若助之翼</div>
<div class='lg-row'>韶師示讖法緣夙植　靈鷲宗風南屏主席</div>
<div class='lg-row'>竹祖桐孫世食其德　大劫不壞緣緣空寂</div>
<div class='lg-row'>薪盡火傳請問慧月</div>
</div></div>
<div class='div-other'><a id='mulu13' /><p>師於國清中夜旋繞。見普賢所執蓮花忽然在手。因思宿有二願。進退未決。遂登智者禪院。作二紙鬮。一曰一心禪定．一曰萬善生淨土。冥心禱曰。於此二途。功易成者。湏七拈著。信手拈之。乃至七度。一無間隔。由是一意專脩淨業。</p>
<p style="margin-left:1em">比丘洪恩贊曰。心欲生天。夢想輕舉。心存佛國。聖境冥現。夢矢穢者得財。夢棺器者得位。此處世出世念慮正倒之有徵也。方師行道。感斯瑞應。夫普賢為萬行之師。蓮花表一乘之法。豈師之功階真淨。果證妙圓之先眹者歟。</p>
</div>
<div class='div-other'><a id='mulu14' /><p>師一生隨處常建法華懺堂。莊嚴淨土。晝夜六時普為法界眾生代脩法華懺。後於國清寺結壇脩禮。夜見神人持戟而入。師呵之曰。何得擅入。對曰。久積淨業。方到此中。</p>
<p style="margin-left:1em">鄭之惠贊曰。</p>

<div class="lg regular"><div class='lg-row'>師懺眾生誰為師懺　漫漫長夜千古不旦</div>
<div class='lg-row'>虞公開士鋟我儀範　舉似介公壑公攸相</div>
<div class='lg-row'>九原可作玄珠有粲　巍巍華臺悠悠法藏</div>
<div class='lg-row'>恍惚見之手蓮牙象</div>
</div></div>
<div class='div-other'><a id='mulu15' /><p>師甞振錫金華天柱峰。誦法華經三載。一夜。禪定中見觀音乘空而來。以甘露灌其口。從此遂發無礙辯才。下筆盈卷。</p>
<p style="margin-left:1em">江鏷贊曰。若云有法難脩。試做三年之攻苦。若云有脩難證。試參一滴之甘涼。斥鷃成巢。現師定體。三年一日也。雉兒立化。現師慧體。一滴千江也。夫是之謂玅法。</p>
</div>
<div class='div-other'><a id='mulu16' /><p>周廣順二年。師說法於明州雪竇山。學者輻輳。師上堂云。雪竇這裏。迅瀑千尋。不停纖粟。奇巖萬仞。無立足處。汝等諸人向甚麼處進步。時有僧問。雪竇一逕。如何履踐。師云。步步寒花結。言言徹底氷。</p>
<p style="margin-left:1em">元美王世貞心賦序云。天竺古先生說法四十九年。至竟無一法可說。未覺則萬語不為多。覺則一字不為少。嗚呼。是何壽老之言之多也。夫亦為學人地也。當四十九年說法。一法而諸經異名。諸學人者尋名而狥之。則益遠矣。</p>
</div>
<div class='div-other'><a id='mulu17' /><p>建隆元年。大檀越吳越國錢忠懿王弘俶見靈隱傾廢。請師復興。重剏殿宇。前後計一千三百餘間。及四面圍廊。自三門遶至方丈。左右相通。禪師實為靈隱中興之祖。</p>
<p style="margin-left:1em">比丘袾宏贊曰。鷲嶺頻伽音。冷泉功德水。彌陀也自飛來。數朵青蓮擁翠。感動惡發王高占善權位。登樓滄海日懸。說法巫山雨霈。至今直指不欹斜。一鏡兩湖無向背。</p>
</div>
<div class='div-other'><a id='mulu18' /><p>吳越忠懿王於顯德元年勑建永明禪寺<span class='note-inline'>(即今淨慈寺也)</span>。賜智覺禪師號。命師住持。為第一世。會三宗。師德集宗鏡錄一百卷．萬善同歸集．神棲安養賦．心賦．詩偈等九十七卷。頒入大藏流行。居永明十五載。手度弟子二千餘人。嗣師之法者。杭州乾明津禪師．富陽子蒙和尚。</p>
<p style="margin-left:1em">虞淳熈贊曰。門外一湖水。堂上一輪鏡。鏡中西子妍。湖裏菱花映。錯認涉入重重。法眼便增翳病。若箇永明旨。誰為智覺境。牽回長耳疥癩兒。驚起灰心五百聖。</p>
</div>
<div class='div-other'><a id='mulu19' /><p>師升座。僧問。如何是永明妙旨。師曰。更添香著。曰。謝師指示。師曰。且喜沒交涉。僧禮拜。師曰。聽取一偈。欲識永明旨。門前一湖水。日照光明生。風來波浪起。</p>
<p style="margin-left:1em">傳如述紫栢大師言。古今禪教相非。性相相忌久矣。唯壽師宗鏡錄括三藏。會五宗。故其卷以百計。學者多望洋。觀師升坐。直拈西子一湖。擲向當臺。風動波起。日照明生。道是禪是教。是性是相。比量非比量。唯識非唯識。一涉擬議。便入黑山鬼窟。非永明旨矣。況諸宗義學筌蹄乎。後之覽宗鏡者。具隻眼始得。古之伯牙絕絃。匠石輟斤。讀斯語不能不為二師感也。</p>
</div>
<div class='div-other'><a id='mulu20' /><p>慧日峰迤西。巖洞㟏岈。湖山暎帶。禪師每日必於此巖誦妙法蓮華經。垂化共計萬三千部。甞感諸天雨花。臺仍舊名云。</p>
<p style="margin-left:1em">李培贊曰。止觀明執禪呵教名之曰愚。泥教篾禪名之曰狂。狂愚之過雖小。不同邪見。輪轉盖無差別。吾師乎禪徹唯心。了一字之本空。經宣上乘。達海藏之無礙。天之所以雨花者。殆表解行兩全之妙因者歟。</p>
</div>
<div class='div-other'><a id='mulu21' /><p>師居永明。日課一百八事。未甞暫怠。至暮。每獨往別峰行道念佛。然密從之者。常數百人。清宵月朗。空中時聞螺貝天樂之聲。感忠懿王聞而歎曰。自古求西方者。未有若是之切至也。特為建西方香嚴殿於赤巖。以成其志。</p>
<p style="margin-left:1em">屠本畯贊曰。禪師道高德盛。為法眼宗師。猶自晝夜躬行一百八事。行道致天樂聞空。念佛感國王頌德。直入普賢無疲厭行海者。昔有贊師光昭萬古。為再生之善導。語不綺矣。今之卑功行而談本體。假機權而希實際者。所由殆與師旨不亦異乎。</p>
</div>
<div class='div-other'><a id='mulu22' /><p>錢塘古稱羅剎江。其潮汐之險。不減瞿塘三峽。錢王有吳越時。築捍海塘。工役難就。曾以萬弩射潮頭。終不能殺其勢。開寶三年。師奉詔於月輪峯建剏六和塔。高九級。五十餘丈。用以為鎮。自是潮習故道。居民德之。</p>
<p style="margin-left:1em">來宗道贊曰。昔者陽侯肆虐。妄窺吾滸之民室。即神龍後身。逞萬弩不足以當。師之築塔。夫弓矢之與窣堵均物也。要之非師之願力。冥有所持耶。今塔漸<span class='corr'>圮</span>。而潮勢日橫矣。安得檀越莊嚴多寶若開寶年。知師身在寂光。當助歡喜。</p>
</div>
<div class='div-other'><a id='mulu23' /><p>後漢乾祐三年十一月二日。吳越王以誕辰飯僧於永明寺。王問師云。今有真僧降否。師曰。長耳和尚乃定光佛應身也。王趨駕參禮。定光云。彌陀饒舌。少選。跏趺而化。</p>
<p style="margin-left:1em">陶望齡贊曰。羅千燈於一室。那律不能分其光。合萬派於滄溟。娑竭不能別其濕。諸佛法流智照恒如焉。之師也。非同現同。非異示異。揭古今時劫為旦暮。死生人我為俳優。知此法界一相無相之旨。寧有餘蘊哉。</p>
</div>
<div class='div-other'><a id='mulu24' /><p>高麗國王覽師宗鏡等錄。遣使航海齎書敘弟子禮。奉金線織成袈裟．紫水晶數珠．金澡罐等。彼國問道之僧。承師印可記莂者三十六人。相繼歸本國。各化一方。</p>
<p style="margin-left:1em">覺範洪禪師曰。永明宗鏡錄不獨異國君長讀之皆望風稱門弟子。即元祐間。寶覺和尚宴坐龍山。雖德臘俱高。猶手不釋卷曰。吾恨見此書之晚也。今天下名山莫不有之。而學者終身有未甞展卷者。唯飽食橫眠。游談無根而<span class='corr'>已</span>。謂之報佛恩乎。負佛恩乎。</p>
</div>
<div class='div-other'><a id='mulu25' /><p>師於開寶七年復入天台開菩薩戒。求受者約萬餘人。普獲具佛律儀。謹潔無犯。</p>
<p style="margin-left:1em">秦舜友贊曰。禪師天台說戒之時。測其聖心。當云止非曰戒本。律身麁範。脩行初步。譬之升高自下。涉遐自邇。求道證聖。未有不由此入也。直恐戒力不勝。遂成魔便。此路謹防。別門俱淨。可不信受。果能耳入心受。不違所說。則因戒生定。因定發慧。到此始知勝淨明心。本無有非。戒亦妄說。</p>
</div>
<div class='div-other'><a id='mulu26' /><p>師每夜普為六道冥官．九品鬼神說法授戒。并施水陸空行饑餓鬼神法食。為益實鉅。</p>
<p style="margin-left:1em">屠隆贊曰。世之餓夫。冥之饑魂。念等求食。急尤在人。人豈盡濟。暇為鬼計。善哉導師。為平等施。人鬼相滅。施無所施。施且無矣。問誰為與。與者不立。食當誰取。憑此願力。是名法食。空拳作施。飽乎八極。孫孟芳贊曰。人之不食。七日必絕。鬼神饑虗。動止千劫。惟師為慈。延促等攝。拔以爾燄。充以禪悅。鬼耶。人耶。即生即佛。</p>
</div>
<div class='div-other'><a id='mulu27' /><p>師念世間業苦眾生不能解脫。專以念佛勸人同生淨土。乃印彌陀塔四十八萬本。勸人禮念。世稱宗門之標準。淨業之白眉。</p>
<p style="margin-left:1em">天如則禪師曰。多見今之禪者。不究如來之了義。不知達磨之玄機。空腹高心。習為狂妄。見脩淨土則笑之曰。彼學愚夫愚婦之所為。何其鄙哉。余甞論其非鄙愚夫愚婦。乃鄙文殊．普賢．龍樹．馬鳴等也。於是永明和尚剖出心肝。主張淨土。既悟達磨直指之禪。又能致身於極樂上品。以此解禪者之執情。以此為末法之勸信。故余謂其深有功於宗教者也。</p>
</div>
<div class='div-other'><a id='mulu28' /><p>永明聽法者眾。師就便地為九眼[囗@責]。犯金神七煞方。眾諫弗聽。有人數晨起。見七人蓬首沐髮湖水中。迫問之。曰。我七煞神也。壽師營[囗@責]吾頂。既不敢移別宮。違歲君令。而又不敢殃古佛之徒。日受大小溲。沐。去穢耳。師聞。竟不除[囗@責]。葢定業云。</p>
<p style="margin-left:1em">袁宏道曰。是[囗@責]匪穢。吾土非淨。門前湖水。實灌汝頂。惟乾矢橛．蜣蜋一丸輪轉不停。斯羽翩然。憫彼頑冥。瀆神借佛窟。離溺器而成骨穴。何以示人金鎗馬麥。李日華曰。精粲芳羞。茹退變易。蓮生淤泥。壤壅嘉植。淨穢何性。心自別白。神人趣殊。顛倒則一。五濁之世。唯佛先入。</p>
</div>
<div class='div-other'><a id='mulu29' /><p>師行道至武林山東二里。開山演法。即感四王天花下墜。一時緇白歸投。龍象輻輳。淳祐間。賜額永福院。未幾。遂嗣秀王香火。宣德十年。勅賜聖壽禪寺。</p>
<p style="margin-left:1em">懶龍居士李應筠曰。風煙花開。世界成就。霜露果熟。王子誕生。沙劫壞空與無上聖趣皆是眾生心花自為開含。法味祖味祇作雨露助發之緣。但能二六時中不潤苦芽。自然優鉢常現。庶不負永明恩德也。</p>
</div>
<div class='div-other'><a id='mulu30' /><p>師於開寶八年每見金臺寶樹。或聞天樂異香。預知時至。殊勝甚多。迨十二月二十四日示疾。越二日。晨起焚香。趺坐而逝。壽七十二。臘四十二。</p>
<p style="margin-left:1em">包世杰贊曰。世之存亡休咎。即讖緯術數之學皆能預測其端倪。師之預知其時。無足詫者。然而金臺寶樹。天樂異香。此清泰現量境也。頃著娑婆。非悟唯心淨土。而念佛功圓者。自在往生之若是耶。噫。師居恒以淨土一門攝人者。徵矣夫。</p>
</div>
<div class='div-other'><a id='mulu31' /><p>師既化。茶毗。舍利周身如鱗砌。以開寶九年正月六日建塔葬于大慈山樹亭志焉。宋太宗皇帝額。額曰壽寧禪院。</p>
<p style="margin-left:1em">龔遇春曰。壽師茶毗。傳載其舍利若鱗砌。志多也。及其法嗣壑公出糞壤之遺蛻示余。則又僅僅十數粒。得毋因其少而疑不符耶。不知人惟其心。不惟其物。壑公後壽師六百餘載。一旦欲起而光大之。即是一念莖草可作全身。即是一念瓣香可成七級。又奚必標奇啟信。摻<span class='corr'>券</span>作合哉。或曰。放光動地。世尊亦不得<span class='corr'>已</span>而為之也。盖為見相者設也。果爾。壑公又何韙于疑哉。</p>
</div>
<div class='div-other'><a id='mulu32' /><p>師涅槃後。有僧來自撫州。經年禮拜禪師之塔。人問其故。僧云。我病入陰府。見殿上供畫僧一㡠。閻羅王每日自來頂禮。遂問主吏。此是何人。吏曰。此杭州永明寺壽禪師也。凡人死者。皆經我曹判生。唯此師徑生西方上上品矣。王重其德。故圖像而敬事焉。</p>
<p style="margin-left:1em">唐虞盛曰。僧傳閻老瞻像。是夢話。亦是鬼話。何必究其有無。第世人多不信佛。而未始不畏閻老。儻聞是語<span class='corr'>已</span>。亦以閻老之禮禮之。而因知有佛。則地獄一言。未必非接引西方之寶筏矣。雖然彼斥鷃群羊之馴服。豈亦有畏心哉。人實媿焉。</p>
</div>
<div class='div-other'><a id='mulu33' /><p>師身後為善繼禪師。甞<span class='corr'>刺</span>血書華嚴經於姑蘇半塘寺。頃有聽經之雉。一日集堂中。踰時不動。眾驚視之。<span class='corr'>已</span>瞑目<span class='corr'>斂</span>翮立化。遂為築塔寺中。</p>
<p style="margin-left:1em">陳繼儒曰。雉兒塔今在王百谷半偈菴中。余至半塘壽聖教寺後。落落長松而<span class='corr'>已</span>。此塔宜還本處。以標靈跡。昔廬州有坐化猫。峽中有坐化胡孫。李公擇家有坐化蛇。韋皐有鸚鵡舍利。無為軍永寧縣有雀棲于庭。累日不去。取視之。<span class='corr'>已</span>立化矣。至於僧爽聽經之鷄。生公點頭之石<span class='note-inline'>(歷歷載在古冊。無足恠者。何疑於雉兒塔乎。良由師說法洞入雉兒腹中。有情無情總歸一心法界。若于此處致疑。便成異類。姑與之日。待雉兒重活。與汝究竟此段大事)</span>。</p>
</div>
<div class='div-other'><a id='mulu34' /><p style="margin-left:1em">宋學士濂。未出母胎。母夢異僧手寫華嚴。來謂母曰。吾乃永明延壽。願假一室。以終此卷。母夢覺<span class='corr'>已</span>。學士即生。因名曰壽。後更名濂。六歲日記二千餘言。九歲能詩。入青蘿山盡閱鄭氏所著書數萬卷。其文章如武庫一開。千珍萬寶。光<span class='corr'>采</span>爛然。有集八十三卷。始見太祖。即勸不嗜殺人。授太子諸王春秋．尚書．大學衍義。每對　太祖語漢武．梁武好僊好佛之失。　太祖稱之為賢。為君子。為純臣。天下既定。凡郊廟．山川祠祀。諸大政大令。皆所裁定。海外諸國朝貢。必問安否。為人篤倫理。行事俯仰無媿。真昭代之真儒也。</p>
<p style="margin-left:1em">學士得法千巖長禪師。撰塔銘三十餘篇。堪續傳燈。其護教編記則宗鏡之末光也。又發明正一清微大洞甘水仙派。及闡龍虎大丹不遺餘力。讚揚張．吳二天師皆有傳。雖梓童玄武。並紀靈蹟。論者謂深得華嚴之旨。云。好騎白牛。夔江坐脫。後頃。有見之終南山者云。冲舉之日。距今僅百年耳。</p>
</div>
<div class='div-other'><a id='mulu35' /><p style="margin-left:1em">陶奭齡曰。愚謂禪師脫頴娑婆。棲神安養藏輪。諸傳記鑿鑿可徵也。何猶然決䇿名場。而游心仙籍。為厭彼極樂。復為人間之勞乎。登上品者為有退轉乎。為師中無實證乎。雲棲大師曰。師之行道。普賢親授以妙蓮。師之既化。燄魔躬瞻乎寶相。實證之果無疑。似退之益碩大。使果極釋迦。不妨百界之分身。記獲彌陀。正好大慈之填。願勸。</p>
<p style="margin-left:1em">太祖以不嗜殺人。佐千巖而弘傳法印。所謂至人無<span class='corr'>己</span>。妙應斯圓。知一鏡虗明。而萬象畢現者。差得師之宗本歟。</p>
<p style="margin-left:2em">大壑曰。永明大師。不思議人也。以不思議人示不思議行。惟後世刻畫其跡。譬之紛列群器。囿彼太虗。寧能盡其量哉。宜乎大藏諸傳所載。脩證因果。互有同異也。壑慮學者從同異中橫起疑情。故總合諸傳。摭其始末行實。凡三十條。目曰永明道跡。仍繪其像并錄古今名賢偈贊。用梓流通。使同信向。因知無相之跡。不越是相。有所悟入耳。復合掌稽首。贅以偈曰。</p>

<div class="lg regular"><div class='lg-row'>善哉導師　乘宿願輪　示覊襁褓　投地悟親</div>
<div class='lg-row'>妙蓮華王　信解實鮮　師當齓髫　誦不釋卷</div>
<div class='lg-row'>相彼群羊　蠢蠢異生　亦感慈化　馴跪而聽</div>
<div class='lg-row'>長督軍儲　兼徵稅務　屢緣放生　漸傾其庫</div>
<div class='lg-row'>形臨市曹　心獨逍遙　王慨宥之　世以是逃</div>
<div class='lg-row'>天柱入定　九旬為際　斥鷃巢衣　國師深器</div>
<div class='lg-row'>擇法藏鬮　萬善同脩　蓮花冥授　神人夜投</div>
<div class='lg-row'>復遯金華　坐忘道樹　大士乘通　灌以甘露</div>
<div class='lg-row'>自是咸稱　香象義龍　群魔褫魄　七眾追從</div>
<div class='lg-row'>雪竇千尋　危湍萬仞　一喝之餘　夢孰不醒</div>
<div class='lg-row'>鷲嶺既荒　猿洞僅存　六環纔振　百廢具興</div>
<div class='lg-row'>慧日宏開　五山首寺　浩劫永明　聖皇所賜</div>
<div class='lg-row'>師子為座　宗鏡飛光　無法不攝　靡心弗降</div>
<div class='lg-row'>夜遶別峯　不遑寧息　螺貝佛聲　互聞國邑</div>
<div class='lg-row'>經彼崇臺　日演三車　虎應獲記　天為散花</div>
<div class='lg-row'>彌陀定光　一佛兩佛　恠汝長耳　嫌師饒舌</div>
<div class='lg-row'>風靡異域　遣使來歸　繼之問道　霧擁雲驅</div>
<div class='lg-row'>建大法幢　功超萬鏃　遠障狂瀾　永寧越國</div>
<div class='lg-row'>恒以淨業　攝念往生　撫期坐逝　仙樂來迎</div>
<div class='lg-row'>靈蛻既焚　香薪亦熾　現設利羅　遍身鱗砌</div>
<div class='lg-row'>杳杳重泉　夫誰知音　炎魔羅主　覩影歸心</div>
<div class='lg-row'>雉塔標奇　鸞坡流譽　一月千江　無來無去</div>
<div class='lg-row'>偶逢金骨　迎返湖濵　正猶窮子　歸依所親</div>
<div class='lg-row'>剎剎塵塵　在在處處　願此流通　寸裏如是</div>
</div></div>
<p class='juan'>永明道跡<span class='note-inline'>(終)</span></p>
<div class='div-xu'><a id='mulu36' />
<p class='h1'>No. 1599-B</p><p>放生贖命。止殺興哀。斷燒煑之殃。釋籠罩之縶。續壽量之海。成慧命之因。遂得水陸全形。息陷網吞鈎之苦。飛沉任性。脫焚林竭澤之憂。免使穴罷新胎。巢無舊卵。脂消鼎鑊。肉碎刀砧。昔有禪師鄧隱峰。未出家時。曾射一猿子墮地而終。須臾猿母亦隨而死。因剖腹開視。膓寸寸斷。遂捨其射業。因此出家。是知人形獸質。受報千差。愛結情根。其類一等。命既無於大小。罪豈隔於賢愚。誤傷誤殺。尚答餘殃。故作故為。寧逃業迹。或受一日戒。或持八關齋。或不噉有情。或永斷葷血。不值三灾之地。能昇六欲之天。既為長壽之緣。又積大慈之種。</p>
<p style="margin-left:1em">萬曆歲次丙午秋九月霜降日</p>
<p style="margin-left:6em">古杭淨慈寺　大壑　稽首書</p>
</div>
</div><!-- end of div[@id='body'] -->
</body></html>