<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經海印道場懺儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu952' />大方廣佛華嚴經海印道場十重行願常徧禮懺儀卷第四十二</p><p class="byline">唐　蘭山雲巖慈恩寺護法國師行沙門慧覺依經錄</p><p class="byline">宋　蒼山載光寺沙門普瑞補註</p><p class="byline">明　欽褒忠義忠盡四川布政佛弟子木增訂正</p><p class="byline">雞山寂光寺沙門讀徹參閱</p><p class="byline">天台習教觀沙門正止治定</p>
<div class='div-other'><a id='mulu953' />
<p class='h1'>第四十二晌</p>
<div class='div-other'><a id='mulu954' />
<p class='h2'>別啟慈光攝生阿彌陀佛會</p></div>
<div class='div-other'><a id='mulu955' />
<p class='h2'>初當學禮敬諸佛</p>
<div class="lg regular"><div class='lg-row'>願我十方諸眾生　恒常親近於諸佛</div>
<div class='lg-row'>承事供養勿令絕　聽受正法常修學</div>
</div></div>
<div class='div-other'><a id='mulu956' />
<p class='h2'>次應學禮敬法藏</p>
<div class="lg regular"><div class='lg-row'>願我十方諸眾生　於法親近常受持</div>
<div class='lg-row'>讀誦思惟如法修　及與他人而演說</div>
</div></div>
<div class='div-other'><a id='mulu957' />
<p class='h2'>次當學禮敬賢聖</p>
<div class="lg regular"><div class='lg-row'>願令十方諸眾生　恒常親近賢聖僧</div>
<div class='lg-row'>供養承事無疲厭　令菩提心永不退</div>
</div></div>
<div class='div-other'><a id='mulu958' />
<p class='h2'>次當學念佛發願</p>
<div class="lg regular"><div class='lg-row'>以虔誠心念彌陀　如是稱名至十念</div>
<div class='lg-row'>惟願慈悲護念我　我及一切諸眾生</div>
</div></div>
<div class='div-other'><a id='mulu959' />
<p class='h2'>次當學懺悔迴向</p>
<div class="lg regular"><div class='lg-row'>宿業重罪速消滅　離諸障染增淨信</div>
<div class='lg-row'>所求善願令圓滿　見彌陀面生淨土</div>
</div></div>
<div class='div-other'><a id='mulu960' />
<p class='h2'>次奉施寶錯呪</p>
<div class="lg regular"><div class='lg-row'>寶珠自性廣大海　七寶山等最殊勝</div>
<div class='lg-row'>出興如斯供養雲　諸佛等處我奉獻</div>
</div><p class="dharani">唵薩㗚末怛達遏怛囉得捺布桚銘遏薩摩[口*能]囉悉癹囉捺薩麻英吽</p>
<p>寶錯經云。有一總持名無量種呪。皆能成就具大功能。總持曰。</p>
<p class="dharani">唵悉麻囉悉麻囉眉麻捺悉葛囉麻曷令[口*(椔-田+夕)]斡吽</p>
</div>
<div class='div-other'><a id='mulu961' />
<p class='h2'>次虗空藏印呪</p><p class="dharani">唵誐誐曩三婆嚩巴桚囉斛矴三巴<span class='note-inline'>(重)</span>囉三巴囉吽</p>

<div class="lg regular"><div class='lg-row'>復結虗空藏印呪　後印流出無量供</div>
<div class='lg-row'>衣服飲食樓閤等　瑜伽廣說實難窮</div>
<div class='lg-row'>縱使觀行力輕微　呪印加持威神力</div>
<div class='lg-row'>攝受供物成真實　一一如同極樂剎</div>
</div></div>
<div class='div-other'><a id='mulu962' />
<p class='h2'>現有供養</p>
<div class="lg regular"><div class='lg-row'>願佛法僧體常徧　亦此香華同法性</div>
<div class='lg-row'>遍滿一切諸佛剎　皆悉芬馥作佛事</div>
</div></div>
<div class='div-other'><a id='mulu963' />
<p class='h2'>運心供養</p>
<div class="lg regular"><div class='lg-row'>應念十方諸供養　恒常遍滿無不有</div>
<div class='lg-row'>香華瓔珞幢幡蓋　諸供養具樂眾音</div>
<div class='lg-row'>飲食衣服明燈燭　臥具翳藥宮殿等</div>
<div class='lg-row'>所有供具皆思念　共諸如來而供養</div>
</div></div>
<div class='div-other'><a id='mulu964' />
<p class='h2'>隨喜供養</p>
<div class="lg regular"><div class='lg-row'>又願諸剎供養者　我今歡喜皆隨喜</div>
<div class='lg-row'>若或未修供養者　開示引導令修作</div>
</div></div>
<div class='div-other'><a id='mulu965' />
<p class='h2'>發願供養</p>
<div class="lg regular"><div class='lg-row'>願我普徧諸剎土　一切佛法僧寶處</div>
<div class='lg-row'>種種莊嚴供養具　一切眾生供奉持</div>
<div class='lg-row'>一切諸佛之法身　色身形像并舍利</div>
<div class='lg-row'>浮圖塔廟佛事等　此等皆悉而供養</div>
<div class='lg-row'>願法座及說法所　法界賢聖僧眾處</div>
<div class='lg-row'>我及一切諸有情　普供同作廣大供</div>
</div></div>
<div class='div-other'><a id='mulu966' />
<p class='h2'>修行供養</p>
<div class="lg regular"><div class='lg-row'>修行如是供養<span class='corr'>已</span>　漸得六種波羅蜜</div>
<div class='lg-row'>慈悲喜捨四無量　皆悉成就應憶念</div>
</div></div>
<div class='div-other'><a id='mulu967' />
<p class='h2'>離相供養</p>
<div class="lg regular"><div class='lg-row'>一切諸法本寂靜　無生無滅等一味</div>
<div class='lg-row'>離念清淨畢竟圓　如是觀念深悟思</div>
</div></div>
<div class='div-other'><a id='mulu968' />
<p class='h2'>梵音讚佛</p>
<div class="lg regular"><div class='lg-row'>如來一毛孔　放不思議光　普照諸眾生</div>
<div class='lg-row'>煩惱悉令滅　如來一毛孔　出生無盡華</div>
<div class='lg-row'>遍周法界內　除滅眾生苦　佛演一妙音</div>
<div class='lg-row'>隨類悉令解　悉雨大法雨　令發菩提心</div>
</div></div>
<div class='div-other'><a id='mulu969' />
<p class='h2'>直言讚佛</p><p>夫阿彌陀佛者。以實相而為體。用般若而為心。金容蕩蕩。報身住於淨方。妙相巍巍。應化隨機所現。眾聖圍繞。如皎月處於羣星。相好端嚴。似青蓮敷於碧沼。毫光散彩。頞珠朗於五山。紺目澄清眼秀。同如四海。大慈大悲分身三十六萬。同名同號。變相九千五百。一日放十二光。接引念佛眾生。四十八願不捨大悲。聖者尋聲救苦於娑婆勢至菩薩慈心誘接於羣品惟願彌陀海會聖眾。身住華臺。心存佛境。善哉聖德。超言思矣。</p>

<ul class="">
<li>南無十方三世盡虗空界微塵剎土中法身色身形像舍利浮圖塔廟一切佛事又於法藏及講法處一切菩薩賢聖海眾<span class="note-inline">(三遍)</span></li>

<li>南無西方極樂世界三十六萬億一十一萬九千五百四十八願慈光攝生阿彌陀佛觀音勢至清淨大海眾<span class="note-inline">(十遍或二十一遍)</span></li>
</ul></div>
<div class='div-other'><a id='mulu970' />
<p class='h2'>至心懺悔</p>
<div class="lg regular"><div class='lg-row'>惟願十方諸慈尊　我及一切諸有情</div>
<div class='lg-row'>願作證明護念我　我今懺悔復不造</div>
<div class='lg-row'>無量劫中所作罪　十惡五逆犯四重</div>
<div class='lg-row'>毀謗三寶一闡提　速願消滅得清涼</div>
<div class='lg-row'>復應思惟如是罪　但從顛倒虗妄起</div>
<div class='lg-row'>無有決定而可得　本來空寂常清淨</div>
<div class='lg-row'>願我及與諸眾生　速疾普共得開道</div>
<div class='lg-row'>速達本心無錯謬　永絕罪根盡無餘</div>
</div></div>
<div class='div-other'><a id='mulu971' />
<p class='h2'>附慈覺懺悔文</p><p>某甲等普及四恩三有法界眾生。法身壽命。本智光明。與阿彌陀佛。同一體性。而無量劫來。不了自心。起惑造業。或不孝父母。不順師長。殘忍無慈。殺生偷盜不淨邪婬。妄言綺語兩舌惡口。及貪嗔癡。十惡熾然。無罪不造。隨順邪師不信三寶。或破五戒。八戒。十戒。二十五戒。二百五十戒。五百戒。十重四十八輕。三千威儀。八萬細行。具足闡提撥無因果。誹謗大乘方等經典。破人善事。無慈悲心。不肯勸進同梵行者。乃至殺父。害母。殺和尚阿闍梨。出佛身血。破羯磨轉法輪僧。殺阿羅漢破塔壞寺。殘毀經相。驅役僧徒。或用霸道。侵損現前十方三寶財物。不淨說法。污梵行人。如是普於三寶聖眾師長父母法界眾生。造種種罪。或自作教他作。或見作隨喜重重無盡。徧周法界。充塞虗空。今對阿彌陀佛。皆悉懺悔。惟願阿彌陀佛。威神力故。如湯消氷。應念化成無上智覺。又復阿彌陀佛四十八願。憐愍有情。放淨光明。攝取不捨。所居極樂。眾寶莊嚴。菩薩往生。永不退轉。修行無間。直至菩提本師釋迦牟尼。及十方諸佛。慇懃勸讚。一念乃至十念。一日乃至七日。稱名繫念。決定往生。我等愚迷。不信不順。或時聞<span class='corr'>已</span>。心則輕笑。見念佛人。惡心毀謗。設有信者。無決定心。若存若亡。或進或退。業緣深重。世務牽纏。身在道場。心緣世諦。口談極樂。意戀娑婆。於念佛時。心多散亂。三種淨業。片善無成十六觀心。一時不徹。臨命終時。或遭橫死。墻崩屋倒。樹折嵓摧。水火漂焚。蟲傷獸齧。刀兵遽至。毒藥㬥傷。卒病臨身。不遑念佛。或纏綿重病。苦逼身心。宛轉號呼。難安正念。或無善友。助發淨因。由是種種罪業因緣。臨命終時。不得見佛。不得往生淨土。還復流轉娑婆五濁惡世三塗八難。隨業受生。五痛五燒。為最極苦。未來生死。無有盡期。或墮胎生金鎖之難。五百歲中不得見佛。此皆從昔以來。不信阿彌陀佛。不信往生淨土。身口意業輕慢毀謗。以是因緣。雖復發心。多諸障難。我今稽首阿彌陀佛。惟願天眼見我。天耳聞我。他心見我。大慈大悲。哀愍攝受。聽我懺悔。令我普及四恩三有法界眾生罪障。業障。煩惱障。所知障。不信佛言障。懶墮修行障。三塗長夜障。五濁惡世障。邊地疑惑障。不聞三寶障。凡是往生一毫之障。悉願消除。一切清淨。正信現前。不疑不退。決定往生極樂世界。速成正覺。轉大法輪圓滿廣大行願。</p>
</div>
<div class='div-other'><a id='mulu972' />
<p class='h2'>至心勸請</p>
<div class="lg regular"><div class='lg-row'>願令十方諸菩薩　一切未成正覺者</div>
<div class='lg-row'>願得速成等正覺　利益一切諸眾生</div>
<div class='lg-row'>所有以成正覺者　願常住持於世間</div>
<div class='lg-row'>常轉廣大正法輪　求請莫入於涅槃</div>
</div></div>
<div class='div-other'><a id='mulu973' />
<p class='h2'>至心隨喜</p>
<div class="lg regular"><div class='lg-row'>願我及與諸眾生　見他勝事起嫉妒</div>
<div class='lg-row'>心慢不善所熏習　我今畢竟而棄捨</div>
<div class='lg-row'>三世一切剎土中　所有修學諸功德</div>
<div class='lg-row'>及與一切成就者　我今皆悉盡隨喜</div>
</div></div>
<div class='div-other'><a id='mulu974' />
<p class='h2'>至心迴向</p>
<div class="lg regular"><div class='lg-row'>願我所修諸功德　資益一切諸眾生</div>
<div class='lg-row'>悉共迴向於佛智　速得至於涅槃城</div>
<div class='lg-row'>我此普賢殊勝行　無邊勝福皆迴向</div>
<div class='lg-row'>普願沉溺諸眾生　速往無量光佛剎</div>
</div></div>
<div class='div-other'><a id='mulu975' />
<p class='h2'>至心發願</p><p>願弟子普及四恩三有法界眾生。從今<span class='corr'>已</span>去。住第一義諦。修佛淨業正因。孝養父母。奉侍師長。慈心不殺。修十善業。受持三歸。具足眾戒。不犯威儀。發菩提心。深信因果。讀誦大乘。勸淨行者。念佛念法念僧。念戒念施念第一義天。以至誠心深心迴向發願心。稱佛名號。讚佛名號。讚佛光明。觀佛依正十六妙境。念佛本起四十八願。籌量三輩。深入五門。隨順三種菩提門。信受十方諸佛教。或以散心定心。惟願阿彌陀佛。法力宜加神通顯益。令我等凝神覺路。暗蹈大方。進止威儀。不離見佛。如執明鏡自見面像。及於夢中。常見彼國眾妙樂事。安慰我心。令生增進。哀愍覆護。法種增長。承佛威神。遠離魔事。又復無量劫來業惑塵勞。皆為梵行。善根功德。同入大因積集諸緣盡用迴向臨命終時無諸障難。七日<span class='corr'>已</span>前。預知時至身無痛苦心不顛倒。身心安樂。如入禪定。遇善知識。教存十念。阿彌陀佛。與諸聖眾。現在其前。放大光明。授手迎接。自見其身。乘金剛臺。隨從佛後。如彈指頃。往生彼國<span class='corr'>已</span>。見佛色身眾相具足。見諸菩薩色相具足。光明寶林。演說妙法。聞<span class='corr'>已</span>即悟無生法忍。身真金色。等無差別。三十二相。六通自在。具大辯才。演一切智。那羅延身。壽命無量。供養如意。妙服自然。不聞惡名。不著身見。諸上善人俱會一處。住正定聚。永不退還。究竟至於一生補處。受用清淨大乘法樂。晝夜六時。供養阿彌陀佛。每日清旦。奉事十方如來聞法授記。得陀羅尼。化身自在。周遍十方。無佛國中成等正覺。極重苦處。遊戲神通。隨眾生心。應所知量。對現色相。晝夜說法。無有休息。於念念中。令不可說。不可說眾生。發菩提心。於念念中。令不可說不可說眾生。住普賢行。福德資粮。悉得圓滿。同成無上正等菩提。各各莊嚴淨土。各各攝化眾生。如阿彌陀佛。等無有異。惟願阿彌陀佛慈悲證盟。</p>

<div class="lg regular"><div class='lg-row'>惟願求生淨土中　無諸疾病常安樂</div>
<div class='lg-row'>所懺罪業盡消滅　所發誓願皆圓滿</div>
<div class='lg-row'>常發求生極樂願　所修求生極樂行</div>
<div class='lg-row'>乃至一華諸行願　我及眾生皆圓滿</div>
<div class='lg-row'>願生九品蓮臺者　常修十六妙觀行</div>
<div class='lg-row'>乃至三種淨業行　我及眾生願圓滿</div>
<div class='lg-row'>所發四十八種願　所修二百十億行</div>
<div class='lg-row'>乃至十念諸行願　我及眾生皆圓滿</div>
<div class='lg-row'>願我臨欲命終時　盡除一切諸障礙</div>
<div class='lg-row'>面見彼佛阿彌陀　即得往生安樂利</div>
<div class='lg-row'>我既往生彼國<span class='corr'>已</span>　現前成就此大願</div>
<div class='lg-row'>一切圓滿盡無餘　利樂一切眾生界</div>
<div class='lg-row'>彼佛眾會咸清淨　我時於勝蓮華生</div>
<div class='lg-row'>親覩如來無量光　現前授我菩提記</div>
<div class='lg-row'>蒙彼如來授記<span class='corr'>已</span>　化身無數百俱胝</div>
<div class='lg-row'>智力廣大徧十方　普利一切眾生界</div>
<div class='lg-row'>乃至虗空世界盡　眾生及業煩惱盡</div>
<div class='lg-row'>如是一切無盡時　惟願究竟恒無盡</div>
</div><p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu976' />
<p class='h2'>初西域流傳華嚴諸師</p><p>夫龍樹菩薩者。本是妙雲相佛。示跡初地位中。是南印土梵之種也。家豪富貴。幼年聰利。超越無倫。生一切智。解四韋陀天文地理星歷占記諸般幻術。無不了解。五國名稱齅香知藥。悟欲苦本。速發誓願。九十日中。五印土所有經文。悉皆記之。開說義理。辯如流水。自謂一切智人。住水晶宮。大龍樹菩薩。覺知彼故。以神力召至於海。開七寶藏庫。示方廣經。見此大不思議經。有其三品。上本經者。有十三千大千世界極微塵數偈。一四天下極微塵數品。其中本經者。有四十九萬八千八百偈。一千二百品。下本經者。有十萬偈。三十九品。龍樹誦之。流傳世間。得下本<span class='corr'>已</span>。皎潔慧日。照於第一義天。運檝慈舟。遊於真如性海。契三十二之法篡集諸經。造大不思議論。具十萬偈。廣傳西域。集大乘無相空之教。造十地論五百之偈。大莊嚴佛道論。大悲方便論。各五十頌。無畏論十萬偈。摩訶衍釋論十卷。大智度論百卷。其名一切智人。我今眾等禮讚功德。所獲善根。迴向一切眾生海。願皆永離纏葢。速悟菩提。</p>

<ul class="">
<li>南無依大方廣佛華嚴經造大不思議論一切智者龍樹大師菩薩</li>

<li>南無依大方廣佛華嚴經造十地論六相圓融千部論主天親菩薩</li>
</ul></div>
<div class='div-other'><a id='mulu977' />
<p class='h2'>次東土傳譯華嚴經諸師</p>
<ul class="">
<li>南無晉朝北印土佛陀䟦陀羅覺賢三藏法師</li>

<li>南無唐朝中印土地婆訶羅日照三藏法師</li>

<li>南無證聖于闐實叉難陀喜學三藏法師</li>
</ul></div>
<div class='div-other'><a id='mulu978' />
<p class='h2'>次東土正傳華嚴祖師</p>
<ul class="">
<li>南無大方廣佛華嚴經中第三祖造法界觀帝心法順法師</li>

<li>南無大方廣佛華嚴經中第四祖造十玄門雲華智儼法師</li>

<li>南無大方廣佛華嚴經中第五祖造探玄記賢首法藏法師</li>

<li>南無大方廣佛華嚴經中第六祖造大疏鈔清涼澄觀法師</li>

<li>南無大方廣佛華嚴經中清涼門下得如來知見者三十八大師等千餘法師</li>

<li>南無大方廣佛華嚴經中第七祖造華嚴綸貫注觀文圭峯宗密禪師</li>

<li>南無大方廣佛華嚴經中造觀注記者廣智大師</li>
</ul></div>
<div class='div-other'><a id='mulu979' />
<p class='h2'>次大夏國弘揚華嚴諸師</p>
<ul class="">
<li>南無大方廣佛華嚴經中講經律論重譯諸經正趣淨戒鮮卑真義國師</li>

<li>南無大方廣佛華嚴經中傳譯經者救脫三藏魯布智雲國師</li>

<li>南無大方廣佛華嚴經中令觀門增盛者真國妙覺寂照帝師</li>

<li>南無大方廣佛華嚴經中流傳印造大疏鈔者新圓真證帝師</li>

<li>南無大方廣佛華嚴經中開演疏鈔久遠流傳臥利華嚴國師</li>

<li>南無大方廣佛華嚴經中傳譯開演自在[口*命]咩海印國師</li>

<li>南無大方廣佛華嚴經中開演流傳智辯無礙頗尊者覺國師</li>

<li>南無大方廣佛華嚴經中西域東土依大方廣佛華嚴經十種法行勸讚隨喜一切法師</li>

<li>南無大方廣佛華嚴經中蘭山雲巖慈恩寺流通懺法護國一行慧覺法師</li>
</ul></div>
<div class='div-other'><a id='mulu980' />
<p class='h2'>次八萬四千惑業懺悔</p><p>惟願帝網無盡佛法僧寶毗盧遮那如來。普賢文殊海會聖眾。世出世神慈悲本願。放大光明。炤於法會。證明護念。衰憫攝受。願我及一切眾生海。自從無始直至今時。業海無盡。帝網重重一切惑業。發露懺悔。夫性相諸宗中。有八萬四千法門。八萬四千功德。八萬四千煩惱。八萬四千十惡業。今末濁時。至人人造不善業。各各作惡無悔。由此怨魔外道。破滅正法。其八萬四千煩惱。有二種釋。一者眾生根本煩惱。一貪。二瞋。三慢。四無明。五疑。六身見。七邊見。八邪見。九見取。十戒禁取。然一惑力復各有十。即為一百。應分九品。<span class='corr'>但</span>上品重故。開為三品。中下輕故。各為一品。合為五百。於自五塵。總起五百。於他五塵。總起五百。各本一千。又有自他五塵一一各別起五百為五千。別迷苦諦五千。別迷集諦五千。別迷滅諦五千。別迷道諦五千。如是別迷四諦為二萬。并本一千。為二萬一千。又依貪行多者。二萬一千。依瞋行多者。二萬一千。依癡行多者。二萬一千。依等分多者。二萬一千。總成八萬四千。二者以十惡為境。漸漸相成。一一各成十。為一百。迷自他五塵成一千。於十諦法門迷者。其四諦三諦二諦一諦是也。若迷故說為諦等十。諦惑迷十善。即成一萬。今迷十諦。空有不同。分為二萬。或云迷十善。二諦分為二萬。及本一千。如餘經說。如是等法界帝網。惑海業海。重重無盡。若欲發露懺悔。當識逆順十心。</p>
<p>天台摩訶止觀云。若欲懺悔二世重障。當識順流十心。明知過失。當運逆流十心。以為對治。此二十心。通為諸懺之本。順流十心者。一自從無始闍識昏迷。煩惱所醉。妄計人我。計人我故。起於身見。身見故妄想顛倒。顛倒故起貪嗔癡。貪嗔癡故廣造諸業。業則流轉生死。二者內具煩惱。外值惡友。扇動邪法。勸惑我心。倍加隆盛。三者內外惡緣。既具能。內滅善心。外滅善事。又於他善都無隨喜。四者縱恣三業。無惡不為。五者事雖不廣。惡心徧布。六者惡心相續。晝夜不斷。七者覆諱過失。不欲人知。八者魯扈抵突。不畏惡道。九者無慙無愧。十者撥無因果。作一闡提。是為十種。順生死流。昏倒造惡。廁蟲樂廁。不覺不知。積集重累。不可稱計。四重五逆。極至闡提。生死浩然。而無際畔。今欲懺悔。應當逆此。罪流用十種心。翻除惡法。一者先正信因果。決定孱然。業種雖久。久不敗亡。終無自作。他人受果。精識善惡。不生疑惑。是為深信。翻破一闡提心。二者自愧尅責鄙極罪人。無羞無恥。習畜生法。棄捨白淨。第一莊嚴。咄哉無鈎。造斯重罪。天見我屏罪。是故慚天人知我顯罪。是故愧人。以此翻破無慙無愧心。三者怖畏惡道。人命無常。一息不返。千載長往。幽途綿邈。無有資糧。苦海悠深。船栰安寄。賢聖呵棄。無所恃怙。年事稍去。風刀不奢。豈可晏然。坐待酸痛。譬如野干失耳尾牙。詐眠望脫。忽聞斷頭。心大驚怖。遭生老病。尚不為急死事弗奢那得不怖。怖心起時。如履湯火。五塵六欲。不暇貪染。如阿輸柯王。聞旃陀羅。朝朝振鈴。一日<span class='corr'>已</span>盡。六日當死。雖有五欲。無一念愛。行者怖畏。苦到懺悔。不惜身命。如彼野干決絕無所思念。如彼怖王。以此翻破不畏惡道心。四者當發露莫覆瑕疵賊毒惡草。急須除之。根露條枯。源乾流竭。若覆藏罪。是不良人。迦葉頭陀。令大眾中發露方等。令向一人發露。其餘行法。但以實心。向佛像改革。如陰隱有癰覆諱。不治則死。以此翻破覆藏罪心也。五斷相續心者。若決果斷奠畢故不造新。乃是懺悔。懺<span class='corr'>已</span>更作者。如王法初犯得原。更作則重初入道場罪。則易滅更作難除<span class='corr'>已</span>能吐之。云何更噉。以此翻破常念惡事心。六者發菩提心。昔自安危人。遍惱一切境。今廣起兼濟。遍虗空界。利益於他用。此翻破徧一切處。起惡心也。七修功補過者。昔三業作罪。不計晝夜。今善身口意。筞勵不休。非移山岳。安填江海。以此翻破。縱恣三業心。八守護正法者。昔自滅善。亦滅他善。不自隨喜。亦不喜他。今守護諸善。方便增廣。不令斷絕。辟如全城之勳。勝鬘云。守護正法。攝受正法。最為第一。以此翻破無隨喜心。九念十方佛者。昔親狎惡友。信受其言。今念十方佛。念無礙慈。作不請友。念無礙智。作大導師。翻破順惡友心。十觀罪性空者。了達貪欲嗔癡之心。皆是寂靜門。何以故。貪嗔若起。在何處住。知此貪瞋。住於妄念。妄念住於顛倒。顛倒住於身見。身見住於我見。我見則無住處。十方諦求。我不可得。我心自空。罪福無主。深達罪福相。徧照於十方。令此空慧。與心相應。譬如日出時。朝露一時失。一切諸心。皆是寂靜門。示寂靜故。以此翻破無明昏闇。是為十種懺悔。順涅槃道。逆生死流。能滅四重五逆之過。若不解此十心。全不識是非。云何懺悔。設入道場。徒為苦行。終無大益。涅槃云。若言勤修苦行。是大涅槃近因緣者。無有是處。即此意也。是名懺悔事中重罪也。</p>
<p>次懺見罪者。以見惑故。順生死流。如前所說。向運十心。附事為懺。懺鈍使罪。今扶理懺見。懺利使罪。然見心猛威起重煩惱。應傍用事助。如服下藥。須加巴豆。令黈瀉盡底。是故還約十法。以明懺見一翻破不信者。即點身見心。令識無明苦集。如鬱頭籃。弗得非想定。世人崇之。如佛不識苦集報盡。還墮須䟦陀羅。得非想定。雖無麁想。有細煩惱。長爪利智。而受不受。高著外道。尚未出見。非是涅槃。況麤淺者。尚不逮籃弗。而言是真道。豈非大僻。是人愛著。觀空智慧。是事不知。名為無明而起。違從依見。造行見行。依色即是名色。名色即是苦等。迷苦起於愛有。有生未來生死流轉相續。豈是寂滅。若謂生死盡者。乃是慢語。呼無明見心為道。非道為道。非因計因。名為戒取。豈非因盜。呼未來三途苦報為涅槃。此是見取。非果計果。是為果盜。身邊邪見。其事可知。如此見心。乃是苦集。非滅道也。尚非三藏道滅。豈是摩訶衍道滅。若能如是即知世間因果。復識出世因果故。大品云。般若能示世間相。所謂示是道非道。是為深識見心苦集也。又深者。非但知無明苦集。亦識三藏因果。亦識因緣生法。即空四諦因果。又復深者。亦知因緣即假無量四諦因果。又復深者。亦知因緣即中無作四諦因果。於一見心。具識一切因果故。大經云。於一念心。悉能稱量無量生死。是名不可思議。故名深信破不信也。二生重慙愧者。不見我心中三諦之理。名慙愧。且約理觀。論人天者。慙乾慧性地之人。愧四果淨天三十心人。十地義天。五品六根清淨之人。四十二位天。例如作意得報名為人。自然果報名為天。二種天人亦復如是。方便道名為人。真理顯名為天。見心造罪。覆三諦理。不逮三種人天。是故慙愧翻破無慙愧心也。三怖畏者。知見心造罪。此過深重。大論云。諸佛說空義。為離諸見故。若復見有空。諸佛所不化。我今由見。而起大罪。此間劫盡。他方獄生。此間劫成。還來此處。如是展轉。無量無邊。若說果報所受之身。當吐熱血死故。知見罪大重。既非無漏。不出生死。煩惱潤業。墮落何疑。一命不追。永無出日。為是義故。生大怖畏。翻破不畏惡道心也。四發露者。從來諸見。而生愛著。覆此三諦。不能決定生信。今知見過失。發却三疑。無所隱諱。顯其諦性。是為發露。翻破覆藏罪心也。五斷相續心者。三諦之觀。勿令有間。以八正道。治三惑心。斷而不習。此翻破相續惡心也。六發菩提心者。即是緣三諦理。皆如虗空。空則無邊。愍傷一切。普令度脫。昔迷此起惑有無邊故。罪亦無邊。今菩提心。徧於法界。起無作善。亦徧法界。翻破昔徧空無作惡也。奏師子琴。餘弦斷絕。即此義也。七修功補過者。三諦道品。即是菩薩寶炬。陀羅尼是行道法趣涅槃門。如此道品。念念相續。即是修功補過。昔執於見。謂為涅槃。於見不動不修道品。設令動有入無。如屈步蟲。雖於見動亦不能修道品。今知有無是見。不執為實。是名見動。而不修道品。若破柝諸見。行於道品。是名見動。而修道品。又體見即空即假即中。既言即者。於見不動。而修三種道品。是為修功。補於縱見之過也。八守護正法者。昔護見不令他。破方便申通。今護三諦。諸空不令見破。若有留滯善。巧申弘亡身存法。猶如父母。守讚其子。此翻破毀善事也。九念十方佛者。昔服見毒。常無厭足。如渴思飲。又遇惡師。如加以鹹水。以苦捨苦。我慢矜高。諂心不實。於千萬億劫。不聞佛名字。今念三諦不來不去。即是佛無生法。即是佛常為諦理所護。此翻破狎惡友心。十觀罪性空者。此三種惑。本來寂靜。而我不了妄。謂是非如熱病人。見諸龍鬼。今觀見如幻如化。來無所從。去無足跡。亦復不至東西南北。一切罪福。亦復如是。一空一切空。空即罪性。罪性即空。此翻破顛倒心也。運此十懺時。深觀三諦。又加事法。以慇重心。不惜身命。名第二健兒。是名事理兩懺。</p>
<p>我等為無明所覆。不識惑業罪因。今遇道場。方始覺知。歸命毗盧遮那如來。及一切賢聖海眾。燒香散華。一切惑業。發露懺悔。不敢覆藏。由此因緣。我及法界眾生海。帝網重重一切惑業海。願皆清淨。</p>
</div>
<div class='div-other'><a id='mulu981' />
<p class='h2'>次懺悔滅罪印呪</p><p class="dharani">唵薩㗚末<span class='note-inline'>(二合)</span>巴<span class='note-inline'>(引)</span>巴眉悉普怛[口*捺]曷捺末日囉也莎曷<span class='note-inline'>(應誦三徧)</span></p>

<div class="lg regular"><div class='lg-row'>百劫積集罪　一念盡盪除　如火焚枯草</div>
<div class='lg-row'>滅盡無有餘</div>
</div>
<div class="lg regular"><div class='lg-row'>我昔所造諸惡業　皆由無始貪嗔癡</div>
<div class='lg-row'>從身語意之所生　一切我今皆懺悔</div>
</div><p>懺悔<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu982' />
<p class='h2'>至心發願</p><p>十地經云。佛子。菩薩發如是大願。所謂生廣大清淨決定了解。以一切供養之具。恭敬供養一切諸佛。令無有餘。又願受一切佛法輪。願攝一切佛菩提。願護一切諸佛教。願持一切諸佛法。又願一切世界佛。興于世從兜率天宮歿入胎。初生出家。成道說法。示現涅槃。皆悉往詣。親近供養。為眾上首。受行正法。於一切處。一切時而轉。又願一切菩薩行。廣大無量不壞不雜。攝諸波羅蜜淨。治諸地總相別相同相異相成相壞相所有菩薩行。皆如實說。教化一切。令其受行。心得增長。又願一切眾生界。有色無色。有想無想。非有想非無想。卵生胎生溼生化生。三界所繫。入於六趣一切生處。名色所攝。如是等類。我皆教化。令入佛法。令永斷一切世間處。令安住一切智道。又願一切世間廣大無量。麤細亂想倒住正住。若入若行若去。如帝網差別十方無量種種不同。智皆明了。現前知見。又願一切國土入一國土。一國土入一切國土。無量佛土。普皆清淨光明。眾具以為莊嚴。離一切煩惱。成就清涼道。無量智慧眾生。充滿其中。普入大願。諸佛境界。隨諸眾生心。而為示現。皆令歡喜。又願與一切菩薩。同一志行。無有怨嫉。集諸善根。一切菩薩。平等一緣。常共集會。不相捨離。隨意能現。種種佛心。住其自心。能知一切如來境界。威力智慧。得不退轉。如意神通。遊行一切世界。現形一切眾會。普入一切生住成就不思議。大乘修菩薩行。又願成不退轉。行菩提行。身語意業。悉不唐損。若暫見者。則必定入法。暫聞音聲。則得真實智慧。纔生淨信。則永斷煩惱。得如是大藥王樹身。得如意寶身。修行一切菩薩行。又願於一切世界。成阿耨多羅三藐三菩提。不離一毛端。處於一切毛端處。皆悉示現。初生出家。詣道場成正覺。轉法輪入涅槃。得佛境界大智慧力。於念念中。隨一切眾生心。示現成佛。念得寂滅。以一三菩提。知一切法界。即涅槃相。以一音說法。令一切眾生。心皆歡喜。示入大涅槃。而不斷菩薩行。示大智慧地。安立一切法。以法神通智通神足通幻通。自在變化。充滿一切法界。以此十門為首。滿足百萬阿僧祇大願。佛子此大願以十盡句。而得成就。何等為十。所為眾生界。盡世界。盡虗空界。盡法界。盡涅槃界。盡佛出現界。盡如來智慧界。盡心所緣界。盡佛智所入境界。盡世間轉法轉智轉界。盡若眾生界。盡我願乃盡若世界。乃至世間轉法轉智轉界。盡我願乃盡而眾生界。不可盡乃至世間轉法轉智轉界。不可盡故。我此大願善根無有窮盡。</p>

<div class="lg regular"><div class='lg-row'>願我臨欲命終時　盡除一切諸障礙</div>
<div class='lg-row'>面見彼佛阿彌陀　即得往生安樂剎</div>
</div><p>發願<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu983' />
<p class='h2'>○<span class='note-inline'>(白)</span>眾等聽說經中無常偈</p>
<div class="lg regular"><div class='lg-row'>輪迴三界中　猶如汲井輪　又如蠶作繭</div>
<div class='lg-row'>繭成自纏縛　無上諸世尊　圓覺聲聞眾</div>
<div class='lg-row'>尚捨無常身　何況諸凡夫　父母及妻子</div>
<div class='lg-row'>兄弟并眷屬　目觀生死急　云何不愁歎</div>
<div class='lg-row'>是故勸諸人　諦聽真實法　共捨無常處</div>
<div class='lg-row'>常行不死門</div>
</div></div>
<div class='div-other'><a id='mulu984' />
<p class='h2'>○應誦補闕百字呪偈</p>
<div class="lg regular"><div class='lg-row'>惟願法界七處會　哀愍憶念眾生海</div>
<div class='lg-row'>主伴道場佛會處　雖作懺悔之法事</div>
<div class='lg-row'>我等所作不堪量　若或錯失或顛倒</div>
<div class='lg-row'>不辦不具或餘剩　恐成雜亂之善根</div>
<div class='lg-row'>道場佛會慈悲力　又百字呪真諦力</div>
<div class='lg-row'>所懺罪海願清淨　所作法行令圓滿</div>
</div></div>
<div class='div-other'><a id='mulu985' />
<p class='h2'>○次誦求忍納願偈</p>
<div class="lg regular"><div class='lg-row'>我等凡愚福力微　未得正念意濁亂</div>
<div class='lg-row'>種種不具供養劣　忘失雜亂不稱理</div>
<div class='lg-row'>願承三寶同體慈　攝受善根願令成</div>
<div class='lg-row'>緣性圓融稱法界　普賢行願願圓滿</div>
</div></div>
<div class='div-other'><a id='mulu986' />
<p class='h2'>啟白聖賢</p>
<div class="lg regular"><div class='lg-row'>仰白十身遍照佛　華藏世界諸如來</div>
<div class='lg-row'>娑婆本師釋迦尊　普賢文殊諸上首</div>
<div class='lg-row'>剎海聖眾并徒眾　華藏會上諸上人</div>
<div class='lg-row'>釋梵諸天眾類神　獲得他心道眼者</div>
<div class='lg-row'>竝願不捨慈悲力　證明我等二眾人</div>
<div class='lg-row'>為修行願總持門　某時至心同禮懺</div>
</div><p>所生功德。總用莊嚴法界。剎海眾生。當願天仙。不墜悟著樂。而非常國土清平識真乘。而是勝羣僚。常居祿位。皆欣圓頓教門人民。永保安寧。咸修覺照之道。師僧父母。福慶汪洋。信施檀那。萬行圓滿。三途俱時。離苦八難。竝悉消除。鑊湯變為清凉池。鐵牀變作蓮華座。息悲痛之響。同念佛之音。人人有返本之心。各各悉還源之照。常發今願當願。俱不退心觀行。令成同證華嚴海會。為上良緣。</p>

<ul class="">
<li>清淨法身毗盧遮那佛</li>

<li>圓滿報身盧舍那佛</li>

<li>千百億化身釋迦牟尼佛</li>

<li>十二上願藥師琉璃光佛</li>

<li>四十八願阿彌陀佛</li>

<li>大聖普賢菩薩摩訶薩</li>

<li>大聖文殊菩薩摩訶薩</li>

<li>大聖觀世音菩薩摩訶薩</li>

<li>大聖地藏菩薩摩訶薩</li>

<li>大聖徧法界菩薩摩訶薩</li>

<li>摩訶般若波羅蜜</li>
</ul></div>
<div class='div-other'><a id='mulu987' />
<p class='h2'>大方廣佛華嚴經呪</p><p class="dharani">捺麻<span class='note-inline'>(緊)</span>薩慢<span class='note-inline'>(引)</span>怛莫[口*捺]<span class='note-inline'>(重也)</span>難啞不囉<span class='note-inline'>(二合)</span>帝曷怛折<span class='note-inline'>(引)</span>難禰唵雞禰雞禰怛達<span class='note-inline'>(引)</span>遏當[口*能]末<span class='note-inline'>(二合)</span><span class='note-inline'>(重)</span>斡山<span class='note-inline'>(舌腭)</span><span class='note-inline'>(引)</span>矴不囉<span class='note-inline'>(二合)</span>帝嗚怛麻怛摩怛麻怛達<span class='note-inline'>(引)</span>遏當[口*能]末<span class='note-inline'>(二合)</span>斡吽癹怛莎<span class='note-inline'>(引)</span>曷<span class='note-inline'>(引)</span></p>
</div>
<div class='div-other'><a id='mulu988' />
<p class='h2'>毗盧遮那灌頂光呪</p><p class="dharani">唵啞麼遏<span class='note-inline'>(重)</span>妹<span class='note-inline'>(重)</span>[口*浪]桚捺麼曷<span class='note-inline'>(引)</span>摩[口*能]囉<span class='note-inline'>(二合)</span><span class='note-inline'>(引)</span>麻禰<span class='note-inline'>(舌腭)</span>巴[口*能]麻<span class='note-inline'>(二合)</span>[口*撮]辢不囉<span class='note-inline'>(二合)</span>斡㗚怛<span class='note-inline'>(二合)</span>也吽</p>

<div class="lg regular"><div class='lg-row'>處世界如虗空　如蓮華不著水</div>
<div class='lg-row'>心清淨超於彼　稽首禮無上尊</div>
</div></div>
<div class='div-other'><a id='mulu989' />
<p class='h2'>旋遶念誦</p>
<ul class="">
<li>南無法界十方佛</li>

<li>南無法界十方法</li>

<li>南無法界十方僧</li>

<li>南無毗盧遮那佛</li>

<li>南無釋迦牟尼佛</li>

<li>南無大方廣佛華嚴經</li>

<li>南無普賢菩薩</li>

<li>南無文殊師利菩薩</li>

<li>南無法會大菩薩</li>

<li>南無功德林菩薩</li>

<li>南無金剛幢菩薩</li>

<li>南無金剛藏菩薩</li>

<li>南無文殊等五十五聖者</li>

<li>南無善財菩薩</li>

<li>南無法界剎海微塵數菩薩一切海眾</li>

<li>自歸依佛當願眾生體解大道發無上心</li>

<li>自歸依法當願眾生深入經藏智慧如海</li>

<li>自歸依僧當願眾生統理大眾一切無礙</li>

<li>和南聖眾</li>
</ul></div></div>
<p class='juan'>大方廣佛華嚴經海印道場十重行願常徧禮懺儀卷第四十二<span class='note-inline'>(終)</span></p>
<div class='div-xu'><a id='mulu990' />
<p class='h1'>No. 1470-A</p><p>欽褒忠義忠藎四川左布政雲南麗陽佛弟子木增。同麗江府知府授參政男木懿應襲孫木靕。暨諸子孫太學生木喬木參生員木宿木櫾木橒木㮱木極悟樂等。各捐淨捧。延僧命役。敬奉大方廣佛華嚴經三昧懺儀一部共四十二卷六十一冊。直達南直隷蘇州府甞熟懸隱湖南村篤素。居士毛鳳苞汲古閣中鳩良工雕造。起于崇禎庚辰孟夏。終于辛巳莫春。凡一載功成。今寘此版於浙江嘉興府楞嚴寺藏經閣。祈流通諸四眾歷劫熏修。見聞此法永持不捨所願。一乘頓教徧布人寰。三有羣生俱明性海者耳。</p>
<p>齎經僧係鷄足山悉檀禪寺比丘道源玄契等</p>
</div>
</div><!-- end of div[@id='body'] -->
</body></html>