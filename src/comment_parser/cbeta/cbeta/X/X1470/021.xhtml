<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經海印道場懺儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu473' />大方廣佛華嚴經海印道場十重行願常徧禮懺儀卷第二十一</p><p class="byline">唐　蘭山雲巖慈恩寺護法國師一行沙門慧覺依經錄</p><p class="byline">宋　蒼山載光寺沙門普瑞補註</p><p class="byline">明　欽褒忠義忠藎四川布政佛弟子木增訂正</p><p class="byline">雞山寂光寺沙門讀徹參閱</p><p class="byline">天台習教觀沙門正止治定</p>
<div class='div-other'><a id='mulu474' />
<p class='h1'>第二十一晌</p>
<div class='div-other'><a id='mulu475' />
<p class='h2'>第四夜摩天宮會修因契果生解分</p><p>一切恭敬敬禮無盡三寶。</p>
<p>是諸眾等人各胡跪。嚴持香華。如法供養。願此供海雲。徧滿十方界。百萬億香燄光明映徹。百萬億蓮華藏開敷鮮榮。百萬億寶網。百萬億華網。百萬億香網彌覆其上。百萬億天寶衣。百萬億天青色衣。百萬億天黃色衣。百萬億天赤色衣。百萬億天奇妙色衣。百萬億天種種寶奇妙色衣。百萬億種種香熏色衣。百萬億一切寶所成衣。百萬億鮮白衣。悉善敷布。見者懽喜。以如是等諸供養具。常作供養。帝網重重。諸佛菩薩賢聖海眾。受此供養雲。以為光明臺。廣於無邊界無量無盡。願作佛事。</p>
<p>供養<span class='corr'>已</span>。一切恭敬。</p>
</div>
<div class='div-other'><a id='mulu476' />
<p class='h2'>次奉施寶錯</p>
<div class="lg regular"><div class='lg-row'>寶珠自性廣大海　七寶山等最殊勝</div>
<div class='lg-row'>出興如斯供養雲　諸佛等處我奉獻</div>
</div><p class="dharani">唵薩㗚末怛達遏怛囉得捺布桚銘遏薩摩[口*能]囉悉癹囉捺薩麻英吽</p>
<p>寶錯經云。有一總持。名無量種呪。皆能成就具大功能。總持曰。</p>
<p class="dharani">唵悉麻囉悉麻囉眉麻捺悉葛囉麻曷令[口*(椔-田+夕)]斡吽</p>
</div>
<div class='div-other'><a id='mulu477' />
<p class='h2'>次不空摩尼印呪</p><p class="dharani">唵啞麼遏帝[口*(椔-田+夕)]麻禰巴能麻末唧呤怛達遏怛眉浪雞矴薩慢怛不囉薩囉吽</p>
</div>
<div class='div-other'><a id='mulu478' />
<p class='h2'>梵音讚佛</p>
<div class="lg regular"><div class='lg-row'>如來大智慧　希有無等倫　一切諸世間</div>
<div class='lg-row'>思惟莫能及　了知一切法　自性無所有</div>
<div class='lg-row'>如是解法性　則見盧舍那　如來廣大身</div>
<div class='lg-row'>究竟於法界　不離於此座　而徧一切處</div>
</div></div>
<div class='div-other'><a id='mulu479' />
<p class='h2'>直言讚佛</p>
<div class="lg regular"><div class='lg-row'>譬如淨月在虗空　能蔽眾星示虧盈</div>
<div class='lg-row'>一切水中能影現　諸有觀瞻悉對前</div>
<div class='lg-row'>如來淨月亦復然　能蔽餘乘示修短</div>
<div class='lg-row'>普現天人淨心水　一切皆謂對其前</div>
<div class='lg-row'>譬如梵王住自宮　普現三千諸梵處</div>
<div class='lg-row'>一切人天咸得見　實不分身向於彼</div>
<div class='lg-row'>諸佛現身亦如是　一切十方無不徧</div>
<div class='lg-row'>其身無數不可稱　亦不分身不分別</div>
</div>
<ul class="">
<li>南無大方廣佛華嚴經華藏世界海十身無礙本尊毗盧遮那佛</li>

<li>南無大慈大悲五百誓願五濁救苦釋迦牟尼佛</li>

<li>南無東方滿月世界十二上願五濁救苦藥師琉璃光王佛</li>

<li>南無西方極樂世界四十八願五濁救苦阿彌陀佛</li>

<li>南無十方三世盡虗空界微塵剎土中大方廣佛華嚴經圓滿教海</li>

<li>南無大方廣佛華嚴經中主於行願真理普賢菩薩摩訶薩</li>

<li>南無大方廣佛華嚴經中主於信解證智文殊師利菩薩摩訶薩</li>

<li>南無大慈大悲五濁救苦千手千眼觀世音菩薩摩訶薩</li>

<li>南無大願弘深五濁救苦出無佛世安慰人心常住琰魔羅界地藏王菩薩摩訶薩</li>

<li>南無十方生世盡虗空界微塵剎土中十信菩薩十住菩薩十行菩薩十迴向菩薩十地菩薩等覺菩薩徧法界剎海微塵數菩薩一切海眾</li>

<li>南無大方廣佛華嚴經末會中修證五相處五十五聖者</li>

<li>南無大方廣佛華嚴經末會中圓器上根百城求法一生之內菩薩行圓為末世頓門修證軌範善財菩薩摩訶薩</li>

<li>南無十方三世盡虗空界微塵剎土中法身色身形相舍利寶塔寺宇一切佛事又於法藏及講法處菩薩賢聖一切海眾</li>

<li>南無大願摜甲求生淨土末濁夏國護持正法護法國師</li>

<li>至心歸命。禮大方廣佛華嚴經華藏世界海本尊毗盧遮那佛</li>

<li>南無十身無礙毗盧遮那如來道場一切海眾</li>

<li>南無大方廣佛華嚴經中昇夜摩天宮品法門</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu480' />
<p class='h2'>昇夜摩天宮品第十九</p><p>經云爾時如來威神力故<span class='note-inline'>(至)</span>十方世界悉亦如是。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu481' />
<p class='h2'>次法界十如來</p>
<ul class="">
<li>南無名稱如來</li>

<li>南無寶王如來</li>

<li>南無喜目如來</li>

<li>南無然燈如來</li>

<li>南無饒益如來</li>

<li>南無善覺如來</li>

<li>南無勝天如來</li>

<li>南無無去如來</li>

<li>南無無勝如來</li>

<li>南無苦行如來</li>

<li>至心歸命。禮大方廣佛華嚴經華藏世界海本尊毗盧遮那佛</li>

<li>南無十身無礙毗盧遮那如來道場一切海眾</li>

<li>南無大方廣佛華嚴經中夜摩天宮偈讚品法門</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu482' />
<p class='h2'>夜摩天宮中偈讚品第二十</p><p>經云爾時佛神力故<span class='note-inline'>(至)</span>所有名號悉等無別。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu483' />
<p class='h2'>次放光偈讚分</p><p>經云爾時世尊從兩足上<span class='note-inline'>(至)</span>謂說如是法。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu484' />
<p class='h2'>次法界夜摩天宮十林菩薩本界佛</p>
<ul class="">
<li>南無東方十萬佛剎微塵數諸國土外親慧世界常住眼佛功德林菩薩佛剎微塵數道場一切海眾</li>

<li>南無南方十萬佛剎微塵數諸國土外幢慧世界無勝眼佛慧林菩薩佛剎微塵數道場一切海眾</li>

<li>南無西方十萬佛剎微塵數諸國土外寶慧世界無住眼佛勝林菩薩佛剎微塵數道場一切海眾</li>

<li>南無北方十萬佛剎微塵數諸國土外勝慧世界不動眼佛無畏林菩薩佛剎微塵數道場一切海眾</li>

<li>南無東北方十萬佛剎微塵數諸國土外燈慧世界天眼佛慚愧林菩薩佛剎微塵數道場一切海眾</li>

<li>南無東南方十萬佛剎微塵數諸國土外金剛慧世界解脫眼佛精進林菩薩佛剎微塵數道場一切海眾</li>

<li>南無西南方十萬佛剎微塵數諸國土外安樂慧世界審諦眼佛力林菩薩佛剎微塵數道場一切海眾</li>

<li>南無西北方十萬佛剎微塵數諸國土外日慧世界明相眼佛行林菩薩佛剎微塵數道場一切海眾</li>

<li>南無下方十萬佛剎微塵數諸國土外淨慧世界最上眼佛覺林菩薩佛剎微塵數道場一切海眾</li>

<li>南無上方十萬佛剎微塵數諸國土外梵慧世界紺青眼佛智林菩薩佛剎微塵數道場一切海眾</li>

<li>至心歸命。禮大方廣佛華嚴經華藏世界海本尊毗盧遮那佛</li>

<li>南無十身無礙毗盧遮那如來道場一切海眾</li>

<li>南無大方廣佛華嚴經中十行品法門</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu485' />
<p class='h2'>十行品第二十一</p><p>經云爾時功德林菩薩<span class='note-inline'>(至)</span>此三昧力法如是故。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p>
<ul class="">
<li>南無如是等無量無邊無盡無等不可說佛剎微塵數同名一切功德林佛</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div><p>經云爾時諸佛各伸右手<span class='note-inline'>(至)</span>第十真實行。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu486' />
<p class='h2'>次該攝果海十行法門</p>
<ul class="">
<li>南無為法界第一行菩薩歡喜行法門</li>

<li>南無為法界第二行菩薩饒益行法門</li>

<li>南無為法界第三行菩薩無違逆行法門</li>

<li>南無為法界第四行菩薩無屈撓行法門</li>

<li>南無為法界第五行菩薩離癡亂行法門</li>

<li>南無為法界第六行菩薩善現行法門</li>

<li>南無為法界第七行菩薩無著行法門</li>

<li>南無為法界第八行菩薩難得行法門</li>

<li>南無為法界第九行菩薩善法行法門</li>

<li>南無為法界第十行菩薩真實行法門</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu487' />
<p class='h2'>十行品之餘</p><p>經云爾時佛神力故十方各有<span class='note-inline'>(至)</span>讚歎稱揚得究竟。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu488' />
<p class='h2'>次法界夜摩證法佛</p>
<ul class="">
<li>南無十方各十萬佛剎微塵數國土外十萬佛剎微塵數功德幢世界一切普功德佛</li>
</ul></div>
<div class='div-other'><a id='mulu489' />
<p class='h2'>次證法菩薩</p>
<ul class="">
<li>南無如是等不可說不可稱不可量十萬佛剎微塵數功德幢世界十方徧滿功德林菩薩一切海眾</li>
</ul></div>
<div class='div-other'><a id='mulu490' />
<p class='h2'>次瑞相分中諸天海眾</p>
<ul class="">
<li>南無如是等不可說佛剎微塵數一切雷音聲無量諸天一切海眾</li>
</ul></div>
<div class='div-other'><a id='mulu491' />
<p class='h2'>次法界夜摩十行菩薩</p>
<ul class="">
<li>南無十方三世盡虗空界微塵剎土中歡喜行菩薩摩訶薩</li>

<li>南無十方三世盡虗空界微塵剎土中饒益行菩薩摩訶薩</li>

<li>南無十方三世盡虗空界微塵剎土中無違逆行菩薩摩訶薩</li>

<li>南無十方三世盡虗空界微塵剎土中無屈撓行菩薩摩訶薩</li>

<li>南無十方三世盡虗空界微塵剎土中離癡亂行菩薩摩訶薩</li>

<li>南無十方三世盡虗空界微塵剎土中善現行菩薩摩訶薩</li>

<li>南無十方三世盡虗空界微塵剎土中無著行菩薩摩訶薩</li>

<li>南無十方三世盡虗空界微塵剎土中難得行菩薩摩訶薩</li>

<li>南無十方三世盡虗空界微塵剎土中善法行菩薩摩訶薩</li>

<li>南無十方三世盡虗空界微塵剎土中真實行菩薩摩訶薩</li>

<li>至心歸命。禮大方廣佛華嚴經中華藏世界海本尊毗盧遮那佛</li>

<li>南無十身無礙毗盧遮那如來道場一切海眾</li>

<li>南無大方廣佛華嚴經中十無盡藏品法門</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu492' />
<p class='h2'>十無盡藏品第二十二</p><p>經云爾時功德林菩薩<span class='note-inline'>(至)</span>悉得究竟無盡大藏。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p>
<ul class="">
<li>至心歸命禮大方廣佛華嚴經華藏世界海本尊毗盧遮那佛</li>
</ul></div>
<div class='div-other'><a id='mulu493' />
<p class='h2'>次不敬師罪懺悔</p><p>惟願帝網無盡佛法僧寶。毗盧遮那如來。普賢文殊海會聖眾。世出世神。慈悲本願。放大光明。炤於法會證盟護念。哀愍攝受。願我及一切眾生海。自從無始。直至今時。無明葢覆。不知恩德。不能報恩。一切罪障。發露懺悔。</p>
<p>寶積經云。爾時佛告諸菩薩。善男子。汝曾往昔於拘留孫如來法中。出家為道。自恃多聞。修持淨戒。常懷憍慢傲逸之心。又行頭陀少欲知足。於時功德復生執著。爾時有二說法比丘。多諸親友名聞利養。汝於是人。以慳嫉心。妄言誹謗。行淫欲事。是時法師親友眷屬。由汝離間。說其種過。皆令疑惑。不生信受。彼諸眾生於是法師。無隨順心。斷諸善根。是故汝等由斯惡業。<span class='corr'>已</span>於六十百千歲中。生阿鼻地獄。餘業未盡。復於四十百千歲中。生等活地獄。餘業未盡。復於二十百千歲中。生黑繩地獄。餘業未盡。復於一十百千歲中。生燒熱地獄。從彼歿<span class='corr'>已</span>。還得為人。五百世中。生盲無目。以殘業故。在在所生。常多懞鈍。忘失正念。障覆善根。福德微少。形容醜缺。人不喜見。誹謗輕賤。戲弄欺嫌。常在邊地。貧窮下劣。喪失財寶。資生艱難。不為眾人尊重敬愛。從此歿<span class='corr'>已</span>。於後末世五百歲中法欲滅時。還於邊地下劣家生。匱乏饑凍。為人誹謗。忘失正念。不修善法。設欲修行。多諸留難。雖暫發起智慧光明。以業障故。尋復還沒。汝等從五百歲後。是諸業障爾乃消滅。於後得生阿彌陀佛極樂世界。是時彼佛當為汝等。授阿耨多羅三藐三菩提記。爾時諸菩薩等聞佛所說。舉身毛竪。深生憂悔。便自[打-丁+(改-己)]淚。前白佛言。世尊。我今發露。悔其過咎。我等常於菩薩乘人。輕慢嫉恚。及餘業障。今於佛前。如罪懺悔。</p>
<p>又正恭敬經云。若比丘應於阿闍黎所。作敬重心及正恭敬。彼讀誦受持經者。在阿闍黎前。不得露齒。不得瞻足。不得動足。不得疊足。不得踔足。不得弄足。不得高座處坐。師不借問。亦不得語。不得違師語。不得一向瞻相師面。住在師前三肘而立。師聽坐即坐。坐<span class='corr'>已</span>。於師所起慈悲心。彼誦經者。應先誦熟。熟者誦<span class='corr'>已</span>。從師受經。任意多少。隨諸法門中。若有疑者。先應諮請。聽問以不。師若聽可。然後當問。彼受經<span class='corr'>已</span>。右膝著地。兩手接禮師足。若地處惡者。隨所有道。却退而行。當至平處。若地處先平。彼應禮師足。然後當行。行至十肘。復更作禮然後隨道而行。彼應作如是念。阿闍黎當逐我後。我不能遠離阿闍黎。彼應知時日三時。到阿闍黎所。若不到者。應如法治。若到而不見阿闍黎者。彼應若草若木若杖若土塊若石令作記識。若阿闍黎在房宴坐者。彼應旋房禮敬。然後當行。若有所作。不問師亦不得作。除大小便。不得向師作麤獷惡語。不得重循師語隨師所坐之處。若繩牀若木牀皆不得坐。彼牀若壞。即應治之。彼應晨朝時往。知時往。不得非時往。彼往<span class='corr'>已</span>。應問阿闍黎。當何所須及何所作。為入聚落不。若言入。阿闍黎所有衣被應洗手。自衣拭手。兩手捉師衣<span class='corr'>已</span>著淨處。先與師淨水洗手。然後授衣與師。於後安多會拂麈與之。或覆身衣。或雨衣。或所須餘衣資用之者。彼應如是敬之。不得阿闍黎前涕唾。若寺內。若寺東西。不得左右反抄衣。不得纏頭。隨師所居有經行處。掃洒令淨。日三時拂扇。三時洗浴。三時咨問取水。為師乞食。若師有所作者。彼應用力作之。若食竟。應從師索鉢洗之。若與。先洗師鉢。然後自洗<span class='corr'>己</span>鉢。師若不與。不得重索。何以故。阿難。未來有如是比丘。作是念言。如來正等覺鉢無有洗者。彼學我故。自欲洗之。如來聽如是等人夏取清涼冬取溫煖。隨所須者皆應得取。不得師前嚼楊枝。不得說師若好若惡。若遙見師。應起迎接。阿難。若從讀誦咨請一四句偈。是名阿闍黎。是故彼應恭敬阿闍黎。阿難。若不如是恭敬阿闍黎者。以不敬故。住不正行。說師過惡者。彼不說我以為世尊。何以故。阿難。彼人不重佛。不敬法。不在僧數。何以故。阿難。如是癡人。不得名為住正行中。罪報懺悔。</p>
<p>阿難。若住正行者。我為彼人。說佛法耳。爾時尊者阿難涕泣流淚。作如是言。世尊。未來世中。若有眾生。能住能行。如是等行。甚為希有。世尊。我能行住如是等行。世尊。若有比丘。不能恭敬和尚阿闍黎及說過者。彼人得何等報。佛告阿難。若有比丘。不敬和尚阿闍黎及說過者。我說彼人愚癡凡夫。何以故。阿難。不得說阿闍黎實惡。何況說虗。是中阿難。若不恭敬和尚阿闍黎者。有辟支地獄。名之為滅。彼人命終。生彼地獄。彼人生<span class='corr'>已</span>。即有四頭。身上火然。如熱鐵丸。是中有諸蟲。名為鐵狗。常所食噉彼人舌根。是處命終。生畜生中。作虎狼野干。眾生見者皆唱言。是虎狼野干。有所見者。無能喜樂。以本口過故。常食糞穢。受報<span class='corr'>已</span>盡。復生人中。常在邊地無佛法處。雖生人中。具足眾惡。遠離功德。身形色力不類人狀。稟受身形不似父母。不為父母之所憐愛。常被惡謗。遠離諸佛。生生愚癡。暗鈍無智。速墮地獄。何以故。以不恭敬教授施法濟拔難者故。阿難。如是等人數得苦法。罪報懺悔。</p>
<p>阿難。假使讀誦受持一四句偈。及以經卷。書寫供養。隨彼文字等劫。若頂若肩。若背荷負彼師。及一切樂具而供養之。阿難。如是供養<span class='corr'>已</span>。猶不能報阿闍黎恩。佛告阿難。未來世中。有如是等諸惡比丘。得是經<span class='corr'>已</span>。而不恭敬阿闍黎和尚者。以無行故。說阿闍黎和尚過。我今當記。如是比丘愚癡人等。墮諸地獄。受大苦惱。阿難。我今告汝。及以正敕。如來<span class='corr'>已</span>說善惡道行。隨彼眾生所行善惡。得報如是。罪報懺悔。</p>
<p>又謗佛經云。當於爾時。彼長者子說彼比丘毀破淨戒。彼惡業報。九十千年墮大地獄。於五百世。雖生人中受黃門身。生夷人中。生邪見家。於六百世中生盲無舌。七百世中雖復出家。求陀羅尼而不能得。何以故。以彼往世惡業障故。善男子。汝應善知如是法門。我今<span class='corr'>已</span>說。既得聞<span class='corr'>已</span>。若見法師實破戒者。不得生嗔。尚不應說。何況耳聞而得說耶。善男子。若有挑拔一切眾生眼目罪聚。若以嗔心看法師者。所有惡業過彼罪聚。若斷一切諸眾生命所有罪聚。若於法師生於惡心。經迴面頃。所得罪聚。彼前罪聚。於此罪聚。一百分中不等其一。於千分中亦不等一。於百千分阿僧祇分若歌羅分若數分中不等其一。於譬喻分乃至優波尼沙陀分中不等其一。何以故。若謗法師。即是謗佛。罪報懺悔。</p>
<p>善男子。若有希望供養佛者。彼人則應供養法師。若有希望供給佛者。彼人則應供給法師。若有希望禮拜佛者。彼人則應禮拜法師。何以故。以從菩薩生一切智。以從菩薩生諸佛故。又瑜伽大教王偈云。</p>

<div class="lg regular"><div class='lg-row'>若人驀踏於師影　彼人壞塔罪無異</div>
<div class='lg-row'>所作所求皆不成　諸佛賢聖皆不許</div>
<div class='lg-row'>勿令毀謗阿闍黎　乃至夢中亦不得</div>
<div class='lg-row'>若有愚癡謗闍黎　常被諸魔來驚怖</div>
<div class='lg-row'>如是惡業愚癡人　智者宜應常遠離</div>
<div class='lg-row'>所說地獄阿鼻等　墮於地獄無出期</div>
<div class='lg-row'>謗阿闍黎獲此果　是故至心求菩提</div>
<div class='lg-row'>供養承事阿闍黎　恭敬尊重常孝順</div>
<div class='lg-row'>能施難思最上果　弟子應當行孝順</div>
<div class='lg-row'>報阿闍黎令歡喜　師若歡喜法得成</div>
<div class='lg-row'>此外世間無有尊</div>
</div><p>我等為無明所覆。不識謗師罪因。今遇道場。方始覺知。歸命毗盧遮那如來及一切聖賢海眾。燒香散華。不敬師罪。發露懺悔。不敢覆藏。由此因緣。我及法界眾生海不敬師罪。願皆清淨。</p>
</div>
<div class='div-other'><a id='mulu494' />
<p class='h2'>次懺悔滅罪印呪</p><p class="dharani">唵薩栗末<span class='note-inline'>(二合)</span>巴<span class='note-inline'>(引)</span>巴眉悉普怛[口*捺]曷捺末日囉也莎曷<span class='note-inline'>(應誦三徧)</span></p>

<div class="lg regular"><div class='lg-row'>百劫積集罪　一念悉盪除　如火焚枯草</div>
<div class='lg-row'>滅盡無有餘</div>
</div>
<div class="lg regular"><div class='lg-row'>我昔所造諸惡業　皆由無始貪瞋癡</div>
<div class='lg-row'>從身語意之所生　一切我今皆懺悔</div>
</div><p>懺悔<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu495' />
<p class='h2'>○<span class='note-inline'>(白)</span>眾等聽說經中無常偈</p>
<div class="lg regular"><div class='lg-row'>凡聖本同常住性　凡夫執相逐無常</div>
<div class='lg-row'>六道三途逼迫身　世世生生老病死</div>
<div class='lg-row'>此老病死皆共嫌　形儀醜惡極可厭</div>
<div class='lg-row'>少年容貌暫時在　不久咸悉見枯羸</div>
<div class='lg-row'>假使壽命滿百歲　終歸不免無常逼</div>
<div class='lg-row'>老病死苦常隨逐　恒與眾生作無利</div>
<div class='lg-row'>應當親近善知識　念念勤修常住因</div>
<div class='lg-row'>捨無常色護常色　受想行識亦如是</div>
</div></div></div>
<p class='juan'>大方廣佛華嚴經海印道場十重行願常徧禮懺儀卷第二十一</p>
</div><!-- end of div[@id='body'] -->
</body></html>