<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經海印道場懺儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu890' />大方廣佛華嚴經海印道場十重行願常徧禮懺儀卷第四十</p><p class="byline">唐　蘭山雲嚴慈恩寺護法國師行沙門慧覺依經錄</p><p class="byline">宋　蒼山載光寺沙門普瑞補註</p><p class="byline">明　欽褒忠義忠藎四川布政佛弟子木增訂正</p><p class="byline">雞山寂光寺沙門讀徹參閱</p><p class="byline">天台習教觀沙門正止治定</p>
<div class='div-other'><a id='mulu891' />
<p class='h1'>第四十晌</p>
<div class='div-other'><a id='mulu892' />
<p class='h2'>次顯因廣大攝末歸本普賢菩薩會</p><p>一切恭敬敬禮無盡三寶。</p>
<p>是諸眾等人各胡跪。嚴持香華。如法供養。願此供海雲。徧滿十方界。阿僧祇寶衣列。阿僧祇寶帳設。阿僧祇寶座。阿僧祇寶繒。以敷座上。阿僧祇閻浮檀金童女像。阿僧祇雜寶諸形像。阿僧祇妙寶菩菩像。處處充徧。阿僧祇眾鳥。出和雅音。阿僧祇寶優鉢羅華。阿僧祗寶波頭摩華。阿僧祇寶拘物頭華。阿僧祇寶芬陀利華。以為莊嚴。阿僧祇寶樹。次第行列。阿僧祇摩尼寶。放大光明。如是等無量阿僧祇諸莊嚴具。以為莊嚴。如是等諸供養具。常作供養。帝網重重。諸佛菩薩賢聖海眾。受此供養雲。以為光明臺。廣於無邊界無量無盡。願作佛事。</p>
<p>供養<span class='corr'>已</span>。一切恭敬。</p>
</div>
<div class='div-other'><a id='mulu893' />
<p class='h2'>次奉施寶錯呪</p>
<div class="lg regular"><div class='lg-row'>寶珠自性廣大海　七寶山等最殊勝</div>
<div class='lg-row'>出興如斯供養雲　諸佛等處我奉獻</div>
</div><p class="dharani">唵薩㗚末怛達遏怛囉得捺布桚銘遏薩摩[口*能]囉悉癹囉捺薩麻英吽</p>
<p>寶錯經云。有一總持名無量種呪。皆能成就具大功能。總持曰。</p>
<p class="dharani">唵悉麻囉悉麻囉眉麻捺悉葛囉麻曷令[口*(椔-田+夕)]斡吽</p>
</div>
<div class='div-other'><a id='mulu894' />
<p class='h2'>次大慧施呪</p><p class="dharani">唵捺麻<span class='note-inline'>(緊)</span>薩㗚末<span class='note-inline'>(二合)</span>怛達<span class='note-inline'>(引)</span>遏怛啞斡浪雞矴三末<span class='note-inline'>(重)</span>囉三末<span class='note-inline'>(重)</span>囉吽</p>
</div>
<div class='div-other'><a id='mulu895' />
<p class='h2'>梵音讚佛</p>
<div class="lg regular"><div class='lg-row'>佛身放光明　徧滿於十方　隨應而示現</div>
<div class='lg-row'>色相非一種　一一微塵內　光明悉充滿</div>
<div class='lg-row'>普見十方土　種種各差別　法界諸剎土</div>
<div class='lg-row'>周行無所礙　一切眾會中　常轉妙法輪</div>
</div></div>
<div class='div-other'><a id='mulu896' />
<p class='h2'>直言讚佛</p>
<div class="lg regular"><div class='lg-row'>佛身普放大光明　身相無邊極清淨</div>
<div class='lg-row'>如雲充滿一切土　處處稱揚佛功德</div>
<div class='lg-row'>一微塵中多剎海　處所各別悉嚴淨</div>
<div class='lg-row'>如是無量入一中　一一區分無雜越</div>
<div class='lg-row'>佛剎極微塵數等　如是微塵諸國土</div>
<div class='lg-row'>皆亦能令一念中　一一微塵中悉現</div>
<div class='lg-row'>如來一一毛孔中　一切剎塵諸佛座</div>
<div class='lg-row'>菩薩眾會共圍繞　演說普賢之勝行</div>
<div class='lg-row'>一毛孔中悉明見　不思議數無量佛</div>
<div class='lg-row'>一切毛孔皆如是　普禮一切世間燈</div>
<div class='lg-row'>於一微塵毛孔中　不可說剎次第入</div>
<div class='lg-row'>毛孔能受彼諸剎　諸剎不能徧毛孔</div>
<div class='lg-row'>如來安坐菩提座　一毛示現多剎海</div>
<div class='lg-row'>一一毛現悉亦然　如是普周於法界</div>
<div class='lg-row'>如於此會見物座　一切座中悉如是</div>
<div class='lg-row'>佛身無去亦無來　所有國土皆明現</div>
<div class='lg-row'>一切剎土微塵數　常見身雲悉充滿</div>
<div class='lg-row'>普為眾生放大光　各雨法雨稱其心</div>
<div class='lg-row'>一一塵中無量身　佛現種種莊嚴剎</div>
<div class='lg-row'>一念沒生普令見　獲無礙意莊嚴者</div>
<div class='lg-row'>一微塵中能悉有　不可說言蓮華界</div>
<div class='lg-row'>一一蓮華世界中　賢首如來不可說</div>
<div class='lg-row'>一毛孔內難思剎　等為塵數種種處</div>
<div class='lg-row'>一一皆有徧照尊　在眾會中宣妙法</div>
<div class='lg-row'>一切剎土入我身　所住諸佛亦復然</div>
<div class='lg-row'>汝應觀我諸毛孔　我今示汝佛境界</div>
</div>
<ul class="">
<li>南無大方廣佛華嚴經中華藏世界海十身無礙本尊毗盧遮那佛</li>

<li>南無大慈大悲五百誓願五濁救苦釋迦牟尼佛</li>

<li>南無東方滿月世界十二上願五濁救苦藥師琉璃光王佛</li>

<li>南無西方極樂世界四十八願五濁救苦阿彌陀佛</li>

<li>南無十方三世盡虗空界微塵剎土中大方廣佛華嚴經圓滿教海</li>

<li>南無大方廣佛華嚴經中主於行願真理普賢菩薩摩訶薩</li>

<li>南無大方廣佛華嚴經中主於信解證智文殊師利菩薩摩訶薩</li>

<li>南無大慈大悲五濁救苦千手千眼觀世音菩薩摩訶薩</li>

<li>南無大願弘深五濁救苦出無佛世安慰人心常住琰魔羅界地藏王菩薩摩訶薩</li>

<li>南無十方三世盡虗空界微塵剎土中十信菩薩十住菩薩十行菩薩十迴向菩薩十地菩薩等覺菩薩徧法界剎海微塵數菩薩一切海眾</li>

<li>南無大方廣佛華嚴經末會中修證五相處五十五聖者</li>

<li>南無大方廣佛華嚴經末會中圓器上根百城求法一生之內菩薩行圓為末世頓門修證軌範善財菩薩摩訶薩</li>

<li>南無十方三世盡虗空界微塵剎土中法身色身形相舍利寶塔寺宇一切佛事又於法藏及講法處菩薩賢聖一切海眾</li>

<li>南無大願摜甲求生淨土末濁夏國護持正法護法國師</li>

<li>至心歸命禮大方廣佛華嚴經華藏世界海本尊毗盧遮那佛</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu897' />
<p class='h2'>第五會顯因廣大相解脫法門</p><p>經云爾時善財童子<span class='note-inline'>(至)</span>一切如來遊戲神通。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p>
<ul class="">
<li>南無此金剛藏菩提場內毗盧遮那如來師子座前一切坐寶蓮華座普賢菩薩摩訶薩</li>

<li>南無如於此毗盧遮那如來所南西北方四維上下一切世界諸如來所一切普賢菩薩摩訶薩</li>

<li>南無如十方一切世界一切佛剎一一塵中皆有法界諸佛眾會一一佛所一切普賢菩薩摩訶薩</li>

<li>南無普賢一一毛孔念念中出一切佛剎微塵數清淨佛剎雲</li>

<li>南無普賢一一毛孔念念中出一切佛剎微塵數一切正覺身雲</li>

<li>南無普賢一一毛孔念念中出一切佛剎微塵數一切菩薩身雲</li>

<li>南無重觀普賢一一身分一一毛孔中悉有三千界諸佛出世道場一切海眾</li>

<li>南無如是普賢一一毛孔中有如是等世界皆亦如是諸佛出世道場一切海眾</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div><p>經云善財童子見普賢菩薩<span class='note-inline'>(至)</span>解脫自在悉皆同等。</p>
<p class="lg-abnormal"><div class='lg-row'>願共諸眾生　願生華藏海　極樂淨土中</div>
</p>
<ul class="">
<li>南無此金剛藏菩提場中毗盧遮那如來師子座前坐一切寶蓮華座普賢菩薩摩訶薩</li>

<li>南無如此娑婆十方所有世界一一座中一切世界一切佛所一切普賢菩薩摩訶薩</li>

<li>南無普賢如實思惟一切法力智慧眼力故得此究竟三世平等清淨法身</li>

<li>南無普賢助道法力諸善根力大志樂力修功德力故得此清淨無上法身</li>

<li>南無普賢菩薩身相好肢節一一毛孔中皆有不可說不可說佛剎海一一剎海皆有諸佛出興於世大菩薩眾一切所共圍繞</li>

<li>南無普賢於一一世界中出一切佛剎海微塵數一切佛化身雲</li>

<li>南無圓器上根百城求法一生之內菩薩行圓為末世頓門修證軌範善財菩薩摩訶薩</li>

<li>南無今此娑婆三千世界外毗盧遮那佛處普賢面前一切善財菩薩摩訶薩</li>

<li>南無如是等不可說佛剎微塵數剎海中一切世界一切佛所普賢面前一切善財菩薩摩訶薩</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu898' />
<p class='h2'>次不悟一實境界懺悔</p><p>惟願帝網無盡佛法僧寶毗盧遮那如來。普賢文殊海會聖眾。世出世神慈悲本願。放大光明。炤於法會。證盟護念。哀愍攝受。願我及一切眾生海。自從無始直至今時。無明葢覆。不悟一實境界。發露懺悔。</p>
<p>占察善惡業報經云。爾時會中有菩薩。名堅淨信。從座而起整衣服。偏袒右肩。合掌白佛言。我今於此眾中。欲有所問諮請世尊願垂聽許。佛言。善男子。隨汝所問便可說之。堅淨信菩薩言。如佛先說。若我去世正法滅後。像法向盡及入末世。如是之時。眾生福薄。多諸衰惱。國土數亂。災害頻起。種種厄難。怖懼逼嬈。我諸弟子。失其善念。唯長貪嗔嫉妒我慢說有相似。行善法者。但求世間利養名稱。以之為主。不能專心修出要法。爾時眾生。覩世災亂。心常怯弱。憂畏<span class='corr'>己</span>身及諸親屬。不得衣服。充養軀命。以如是等眾多障礙因緣故。於佛法中鈍根少。信得道者極少。乃至漸漸於三乘中信心成就者。亦復甚尠。所有修學世間禪定。發諸通業。自知宿命者。次轉無有。如是於後入末法中。經久得道。獲信禪定通業等。一切全無我。今為此未來惡世像法向盡。及末法中。有微少善根者。請問。如來設何方便。開化示導。令生信心。得除衰惱。以彼眾生。遭值惡時。多障礙故。退其善心。於世間出世間因果法中。數起疑惑。不能堅心專求善法。如是眾生。可愍可救。世尊大慈一切種智。願興方便。而曉諭之。令離疑網。除諸障礙。信得增長。隨於何乘。速獲不退。佛告堅淨信言。善哉善哉。快問斯事。深適我意今此眾中有菩薩摩訶薩。名曰地藏。汝應以此事。而請問之。彼當為汝建立方便。開示演說。誠汝所願時堅淨信菩薩。復白佛言。如來世尊。無上大智。何意不說。乃欲令彼地藏菩薩。而演說之。佛告堅淨信。汝莫生高下想。此善男子。發心<span class='corr'>已</span>來。過無量無邊不可思議阿僧祇劫。久<span class='corr'>已</span>能度薩婆若海。功德滿足。但依本願自在力故。權巧化現。影應十方。雖復普遊一切剎士。常起功業。而於五濁惡世。化益偏厚。亦依本願力所熏習故。及因眾生。應受化業故也。彼從十一劫來。莊嚴此世界。成熟眾生。是故在斯會中。身相端嚴威德殊勝。唯除如來無能過者。又於此世界。所有化業。惟除徧吉。觀世音等諸大菩薩。皆不能及。以是菩薩本誓願力。速滿眾生一切所求。能滅眾生一切重罪。除諸障礙。現得安隱。又是菩薩。名為善安慰說者。所謂巧演深法。能善開導初學發意。求大乘者。令不怯弱。以如是等因緣。於此世界。眾生渴仰。受化得度。是故我今。令彼說之。爾時堅淨信菩薩。既解佛意<span class='corr'>已</span>。尋即勸請地藏菩薩摩訶薩言。善哉救世真士。善哉大智開士。如我所問。惡世眾生。以何方便。而化導之。使離諸障。得堅固信。如來今者。為欲令汝說是方便。宜當知時。哀愍為說。爾時地藏菩薩摩訶薩。語堅淨信菩薩摩訶薩言。善男子諦聽。當為汝說。若佛滅後惡世之中。有諸比丘。比丘尼。優婆塞。優婆夷。於世間出世間因果法。未得決定信。不能修學無常想。苦想。無我想。不淨想。成就現前。不能勤觀四聖諦法。及十二因緣法。亦不勤觀真如實際無生無滅等法。以不勤觀如是法故。不能畢竟不作十惡根本過罪。於三寶功德。種種境界。不能專信。於三乘中。皆無定向。如是等人。若有種種諸障礙事。增長憂慮。或疑或悔。於一切處心不明了。多求多惱眾事牽纏。所作不定。思想繞亂。廢修道業。不悟此法。今皆懺悔。</p>
<p>善男子。若未來世諸眾生等。欲求度脫生老病死。始學發心。修習禪定無相智慧者。應當先觀宿世所作惡業多少。及以輕重。若惡業多厚者。不得即學禪定智慧。應當先修懺悔之法。所以者何。此人宿習惡心猛利故。於今現在。必多造惡。毀犯重禁。以犯重禁故。若不懺悔。令其清淨。而修禪定智慧者。則多有障礙。不能尅獲。或失心錯亂。或外邪所惱。或納受邪法。增長惡見。是故當先修懺悔法。</p>
<p>一切眾生六根之聚。皆從如來藏自性清淨心一實境界而起。依一實境界。以之為本。所謂依一實境界故。有彼無明。不了一法界。謬念思惟。現妄境界。分別取著。集業因緣。生眼耳鼻舌身意等六根。以依內六根故。對外色聲香味觸法等六塵。起眼耳鼻舌身意等六識。以依六識故。色聲香味觸法中。起違想順想非違非順等想。生十八種受。不悟此法。今皆懺悔。</p>
<p>爾時堅淨信菩薩摩訶薩。問地藏菩薩摩訶薩言。云何開示求向大乘者。進趣方便。地藏菩薩摩訶薩言。善男子。若有眾生。欲向大乘者。應當先知最初所行根本之業。其最初所行根本業者。所謂依止一實境界。以修信解因修信解力增長故。速疾得入菩薩種性。所言一實境界者。謂眾生心體。從本以來。不生不滅。自性清淨。無障無礙。猶如虗空。離分別故。平等普徧。無所不至。圓滿十方。究竟一相。無二無別。不變不異。無增無減。不悟此法。今皆懺悔。</p>
<p>以一切眾生心。一切聲聞辟支佛心。一切菩薩心。一切諸佛心。皆同不生不滅無染寂靜真如相故。所以者何。一切有心起分別者。猶如幻化。無有真實。所謂識受想行憶念緣慮覺知等法。種種心數。非青非黃。非赤非白。亦非雜色。無有長短方圓大小。乃至盡於十方虗空。一切世界。求心形狀。無一區分。而可得者。但以眾生無明癡闇熏習因緣。現妄境界。令生念著。所謂此心不能自知。妄自謂有起覺知想。計我我所。而實無有覺知之想。以此妄心畢竟無體。不可見故。不悟此法。今皆懺悔。</p>
<p>若無覺知能分別者。則無十方三世一切境界差別之相。以一切法。皆不能自有。但依妄心分別故有。所謂一切境界。各各不自念為有知此為自知彼為他是故一切法。不能自有。則無別異。惟依妄心。不知不了內自無故。謂有前外所知境界。妄生種種法想。謂有謂無。謂彼謂此。謂是謂非。謂好謂惡。乃至妄生無量無邊法想。當如是知一切諸法。皆從妄想生。依妄心為本。不悟此法。今皆懺悔。</p>
<p>然此妄心無自相故。亦依境界而有。所謂緣念覺知前境界故。說名為心。又此妄心與前境界。雖俱相依起。無先後而此妄心能為一切境界源主。所以者何。謂依妄心不了法界一相故。說心有無明依無明力因故。現妄境界。亦依無明滅故。一切境界滅非。依一切境界。自不了故。說境界有。無明亦非。依境界故。生於無明。以一切諸佛。於一切境界。不生無明故。又復不依境界滅故。無明心滅。以一切境界。從本以來。體性自滅。未曾有故。因如此義。是故但說一切諸法。依心為本。當知一切諸法。悉名為心。以義體不異。為心所攝故。不悟此法。今皆懺悔。</p>
<p>又一切諸法。從心所起。與心作相和合。而有共生共滅。同無有住。以一切境界。但隨心所緣。念念相續故。而得住持。暫時為有。不悟此法。今皆懺悔。</p>
<p>如是所說心義者。有二種相。何等為二。一者心內相。二者心外相。心內相者。復有二種。云何為二。一者真。二者妄。所言真者。謂心體本相。如如不異。清淨圓滿。無障無礙。微密難見。以徧一切處。常恒不壞。建立生長一切法故。所言妄者。謂起念分別。覺知緣慮。憶想等事。雖復相續。能生一切種種境界。而內虗偽。無有真實。不可見故。所言心外相者。謂一切諸法。種種境界等。隨有所念境界現前故。知有內心。及內心差別。如是當知。內妄相者。為因為體。外妄相者。為果為用。依如此等義。是故我說一切諸法。悉名為心。不悟此法。今皆懺悔。</p>
<p>又復當知心外相者。如夢所見種種境界。惟心想作無實外事一切境界。悉亦如是。以皆依無明夢識所見妄想作故。復次應知內心念念不住故。所見所緣一切境界亦隨心。念念不住。所謂心生故。種種法生心滅故種種法滅。是生滅相。<span class='corr'>但</span>有名字。實不可得。不悟此法。今皆懺悔。</p>
<p>以心不往。至於境界。境界亦不來至於心。如鏡中像。無來無去。是故一切法求生滅定相。了不可得。所謂一切法。畢竟無體。本來常空。實不生滅故。如是一切法。實不生滅者。則無一切境界差別之相。寂靜一味。名為真如。第一義諦。自性清淨心。彼自性清淨心。湛然圓滿。以無分別相故。無分別相者。於一切處。無所不在。無所不在者。以能依持。建立一切法故。不悟此法。今皆懺悔。</p>
<p>復次彼心名如來藏所。謂具足無量無邊不可思議無漏清淨功德之業。以諸佛法身。從無始本際來。無障無礙。自在不滅。一切化現種種功業。恒常熾然。未曾休息。所謂徧一切世界。皆示作業種種化益故。以一佛身。即是一切諸佛身。一切諸佛身即是一佛身。所有作業。亦皆共一。所謂無分別相。不念彼此。平等無二。以依一法性。而有作業同。自然化體。無別異故。如是諸佛法身。徧一切處。圓滿不動故。隨諸眾生。死此生彼。恒為作依。譬如虗空。悉能容受一切色像種種形類。以一切色。像種種形類。皆依虗空。而有建立生長。住虗空中。為虗空處所攝。以虗空為體。無有能出。虗空界分者。當知色像之中虗空之界。不可毀滅。色像壞時。還歸虗空。而虗空本界。無增無減。不動不變。諸佛法身亦復如是。悉能容受一切眾生種種果報。以一切眾生種種果報。皆依諸佛法身。而有建立生長。住法身中。為法身處所攝。以法身為體。無有能出。法身界分者。當知一切眾生身中。諸佛法身。亦不可毀滅。若煩惱斷壞時。還歸法身。而法身本界。無增無減。不動不變。但從無始世來。與無明心。俱癡闇因緣。熏習力故。現妄境界。以依妄境界。熏習因緣故。起妄相應。心計我我所。造集諸業。受生死苦。說彼法身。名為眾生。不悟此法。今皆懺悔。</p>
<p>若如是眾生中。法身熏習。而有力者。煩惱漸薄。能厭世間。求涅槃道。信歸一實。修六波羅蜜等一切菩提分法。名為菩薩。若如是菩薩中。修行一切善法。滿足究竟。得離無明睡者。轉名為佛。當知如是眾生菩薩佛等。但依世間。假名言說故。而有差別。而法身之體。畢竟平等。無有異相。善男子。是名略說一實境界義。若欲依一實境界。修信解者。應當學習二種觀道。何等為二。一者唯心識觀。二者真如實觀。學唯心識觀者。所謂於一切時一切處。隨身口意所有作業悉當觀察。知惟是心。乃至一切境界。若心住念。皆當察知。勿令使心無記攀緣不自覺知。於念念間。悉應觀察。隨心有所緣。念還當使心隨逐。彼念令心自知。知<span class='corr'>己</span>內心自生想念。非一切境界。有念有分別也。所謂內心自生長短好惡是非得失衰利有無等見。無量諸想。而一切境界。未曾有想。起於分別。當知一切境界。自無分別想故。即自非長非短非好非惡乃至非有非無離一切相。如是觀察一切法。唯心想生。若使離心。則無一法一相。而能自見有差別也。甞應如是守記內心知唯妄念。無實境界。勿令休廢。是名修學。唯心識觀。若心無記。不知自心念者。即謂有前境界。不名唯心識觀。不悟此法。今皆懺悔。</p>
<p>又守記內心者。則知貪想瞋想及愚癡邪見想。知善知不善。知無記。知心勞。慮種種諸苦。若於坐時隨心所緣。念念觀知。唯心生滅。譬如水流。燈燄無暫時住。從是當得色寂三昧。得此三昧<span class='corr'>已</span>。次應學習信奢摩他觀心。及信毗婆舍那觀心。習信奢摩他觀心者。思惟內心。不可見相。圓滿不動。無來無去。本性不生不滅。離分別故。習信毗婆舍那觀心者。想見內外色。隨心生。隨心滅。乃至習想見佛色身亦復如是。隨心生隨心滅。如幻如化。如水中月。如鏡中像。非心不離心。非來非不來。非去非不去。非生非不生。非作非不作。善男子。若能習信此二觀心者。速得趣會一乘之道。當知如是唯心識觀。名為最上智慧之門。所謂能令其心猛利長信解力。疾入空義。得發無上大菩提心故。不悟此法。今皆懺悔。</p>
<p>若學習真如實觀者。思惟心性。無生無滅。不住見聞。覺知永離一切分別之想。漸漸能過空處識處。無少處非想非非想處等定境界相。得相似空三昧。得相似空三昧時。識想受行麤分別相。不現在前。從此修學。為善知識。大慈悲者。守護長養。是故離諸障礙。勤修不廢。展轉能入心寂三昧。得是三昧<span class='corr'>已</span>。即復能入一行三昧。入是一行三昧<span class='corr'>已</span>。見佛無數。發深廣行。心住堅信位。所謂於奢摩他毗婆舍那。二種觀道。決定信解。能決定向。隨所修學世間諸禪三昧之業。無所怯畏。不樂二乘。以依能習。向二觀心。最妙巧便。眾智所依。行根本故。復次修學如上信解者。人有二種。何等為二。一者利根。二者鈍根。其利根者。先<span class='corr'>已</span>能知一切外諸境界。唯心所作。虗誑不實。如夢如幻等。決定無有疑慮。陰葢輕微。散亂心少。如是等人。即應學習。真如實觀。其鈍根者。先未能知一切外諸境界。悉唯是心虗誑不實故。染著情厚。葢障數起。心難調伏。應當先學。唯心識觀。若人雖學。如是信解。而善根業薄。未能進趣。諸惡煩惱。不得漸伏。其心疑怯。畏墮三惡道。生八難處。畏不常值佛菩薩等。不得供養。聽受正法。畏菩提行。難可成就。有如此疑怖。及種種障礙等者。應於一切時一切處。常勤誦念。我之名字。若得一心善根增長。其意猛利。當觀我法身。及一切諸佛法身。與<span class='corr'>己</span>自身。體性平等。無二無別。不生不滅。常樂我淨。功德圓滿。是可歸依。又復觀察<span class='corr'>己</span>身心相無常苦無我不淨。如幻如化。是可厭離。若能修學如是觀者。速得增長淨信之心。所有諸障。漸漸損減。不悟此法。今皆懺悔。</p>
<p>復次若人欲生他方現在淨國者。應當隨彼世界佛之名字。專意誦念。一心不亂。如上觀察者。決定得生彼佛淨國。善根增長。速獲不退。當知如上一心。繫念思惟諸佛平等法身。一切善根中。其業最勝。所謂勤修習者。漸漸能向一行三昧。若到一行三昧者。則成廣大微妙行心。名得相似無生法忍。不悟此法。今皆懺悔。</p>
<p>我等為無明所覆。不悟一實境界。今遇道場。方始覺知。歸命毗盧遮那如來及一切賢聖海眾。燒香散華。一心不悟種種業報。發露懺悔。不敢覆藏。由此因緣。我及法界眾生海。不悟一實境界。一切業報。願皆清淨。</p>
</div>
<div class='div-other'><a id='mulu899' />
<p class='h2'>次懺悔滅罪印呪</p><p class="dharani">唵薩㗚末<span class='note-inline'>(二合)</span>巴<span class='note-inline'>(引)</span>巴眉悉普怛[口*捺]曷捺末日囉也莎曷<span class='note-inline'>(應誦三徧)</span></p>

<div class="lg regular"><div class='lg-row'>百劫積集罪　一念悉盪除　如火焚枯草</div>
<div class='lg-row'>滅盡無有餘</div>
</div>
<div class="lg regular"><div class='lg-row'>我昔所造諸惡業　皆由無始貪嗔癡</div>
<div class='lg-row'>從身語意之所生　一切我今皆懺悔</div>
</div><p>懺悔<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu900' />
<p class='h2'>○<span class='note-inline'>(白)</span>眾等聽說經中無常偈</p>
<div class="lg regular"><div class='lg-row'>莫道年年相保守　功德各自早修持</div>
<div class='lg-row'>此會眾徒分散後　豈知誰死復誰生</div>
<div class='lg-row'>一朝入土成塵聚　家中寂寂不聞聲</div>
<div class='lg-row'>縱使靈牀安哭處　何由可得見真形</div>
</div></div></div>
<p class='juan'>大方廣佛華嚴經海印道場十重行願常徧禮懺儀卷第四十</p>
</div><!-- end of div[@id='body'] -->
</body></html>