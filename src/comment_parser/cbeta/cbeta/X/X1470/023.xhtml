<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴經海印道場懺儀</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu519' />大方廣佛華嚴經海印道場十重行願常徧禮懺儀卷第二十三</p><p class="byline">唐　蘭山雲巖慈恩寺護法國師一行沙門慧覺依經錄</p><p class="byline">宋　蒼山載光寺沙門普瑞補註</p><p class="byline">明　欽褒忠義忠藎四川布政佛弟子木增訂正</p><p class="byline">雞山寂光寺沙門讀徹參閱</p><p class="byline">天台習教觀沙門正止治定</p>
<div class='div-other'><a id='mulu520' />
<p class='h1'>第二十三晌</p>
<div class='div-other'><a id='mulu521' />
<p class='h2'>第六他化自在天宮會修因契果生解分</p><p>一切恭敬敬禮無盡三寶。</p>
<p>是諸眾等人各胡跪。嚴持香華如法供養。願此供海雲。遍滿十方界。阿僧祇寶音如來妙音普示世間。阿僧祇寶形其一一形皆放無量妙法光明。阿僧祇寶相其一一相悉超眾相。阿僧祇寶威儀見者皆生菩薩喜樂。阿僧祇寶聚見者皆生智慧寶聚。阿僧祇寶安住見者皆生善住寶心。阿僧祇寶衣服其有著者生諸菩薩無比三昧。阿僧祇寶袈裟其有著者纔始發心則得具見陀羅尼門。阿僧祇寶修習其有見者知一切寶皆是業果決定清淨。阿僧祗寶無礙智見其有見者得了一切清淨法眼。阿僧祇寶光藏其有見者則得成就大智慧藏。以如是等諸供養具。常作供養。帝網重重。諸佛菩薩。賢聖海眾。受此供養雲。以為光明臺。廣於無邊界。無量無盡。願作佛事。</p>
<p>供養<span class='corr'>已</span>。一切恭敬。</p>
</div>
<div class='div-other'><a id='mulu522' />
<p class='h2'>次奉施寶錯</p>
<div class="lg regular"><div class='lg-row'>寶珠自性廣大海　七寶山等最殊勝</div>
<div class='lg-row'>出興如斯供養雲　諸佛等處我奉獻</div>
</div><p class="dharani">唵薩㗚末怛達遏怛囉得捺布桚銘遏薩摩[口*能]囉悉癹囉捺薩麻英吽</p>
<p>寶持經云。有一總持。名無量種呪。皆能成就具大功能。總持曰。</p>
<p class="dharani">唵悉麻囉悉麻囉眉麻捺悉葛囉麻曷令[口*(椔-田+夕)]斡吽</p>
</div>
<div class='div-other'><a id='mulu523' />
<p class='h2'>次運心供養印呪<span class='note-inline'>(以二手金剛合掌。置于頂上。應誦此呪)</span></p><p class="dharani">唵薩㗚末<span class='note-inline'>(二合)</span>㗚達<span class='note-inline'>(二合)</span>眉嗚能遏<span class='note-inline'>(二合)</span>矴<span class='note-inline'>(切身)</span>悉發囉兮<span class='note-inline'>(慢)</span><span class='note-inline'>(引)</span>遏遏捺竿莎<span class='note-inline'>(引)</span>訶</p>
</div>
<div class='div-other'><a id='mulu524' />
<p class='h2'>梵音讚佛</p>
<div class="lg regular"><div class='lg-row'><span class='corr'>已</span>證如來智　等照於法界　普入佛毛孔</div>
<div class='lg-row'>一切諸剎海　身住一切處　一切皆平等</div>
<div class='lg-row'>智能如是行　入佛之境界　一切佛國土</div>
<div class='lg-row'>皆見神通力　示現種種身　及種種名號</div>
</div></div>
<div class='div-other'><a id='mulu525' />
<p class='h2'>直言讚佛</p>
<div class="lg regular"><div class='lg-row'>真如離妄恒寂靜　無生無滅普周徧</div>
<div class='lg-row'>諸佛境界亦復然　體性平等不增減</div>
<div class='lg-row'>導師境界亦如是　徧於三世亦非普</div>
<div class='lg-row'>譬如實際而非際　普在三世皆無礙</div>
<div class='lg-row'>法性無作無變易　猶如虗空本清淨</div>
<div class='lg-row'>諸佛性淨亦如是　本性非性離有無</div>
<div class='lg-row'>法性不在於言論　無說離說恒寂滅</div>
<div class='lg-row'>十方境界性亦然　一切文辭莫能辯</div>
<div class='lg-row'>了知諸法性寂滅　如鳥飛空無有跡</div>
<div class='lg-row'>以本願力現色身　令見如來大神變</div>
<div class='lg-row'>若有欲知佛境界　當淨其意如虗空</div>
<div class='lg-row'>遠離妄想及諸取　令心所向皆無礙</div>
</div>
<ul class="">
<li>南無大方廣佛華嚴經中華藏世界海十身無礙本尊毗盧遮那佛</li>

<li>南無大慈大悲五百誓願五濁救苦釋迦牟尼佛</li>

<li>南無東方滿月世界十二上願五濁救苦藥師琉璃光王佛</li>

<li>南無西方極樂世界四十八願五濁救苦阿彌陀佛</li>

<li>南無十方三世盡虗空界微塵剎土中大方廣佛華嚴經圓滿教海</li>

<li>南無大方廣佛華嚴經中主於行願真理普賢菩薩摩訶薩</li>

<li>南無大方廣佛華嚴經中主於信解證智文殊師利菩薩摩訶薩</li>

<li>南無大慈大悲五濁救苦千手千眼觀世音菩薩摩訶薩</li>

<li>南無大願弘深五濁救苦出無佛世安慰人心常住琰魔羅界地藏王菩薩摩訶薩</li>

<li>南無十方三世盡虗空界微塵剎土中十信菩薩十住菩薩十行菩薩十迴向菩薩十地菩薩等覺菩薩徧法界剎海微塵數菩薩一切海眾</li>

<li>南無大方廣佛華嚴經末會中修證五相處五十五聖者</li>

<li>南無大方廣佛華嚴經末會中圓器上根百城求法一生之內菩薩行圓為末世頓門修證軌範善財菩薩摩訶薩</li>

<li>南無十方三世盡虗空界微塵剎土中法身色身形相舍利寶塔寺宇一切佛事又於法藏及講法處菩薩賢聖一切海眾</li>

<li>南無大願摜甲求生淨土末濁夏國護持正法護國法師</li>

<li>至心歸命禮大方廣佛華嚴經華藏世界海本尊毗盧遮那佛</li>

<li>南無十身無礙毗盧遮那如來道場一切海眾</li>

<li>南無大方廣佛華嚴經中十地品法門</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu526' />
<p class='h2'>十地品第二十六</p><p>經云爾時世尊<span class='note-inline'>(至)</span>金剛藏菩薩而為上首。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu527' />
<p class='h2'>次說十地法者。金剛藏為主一切菩薩海眾</p>
<ul class="">
<li>南無金剛藏菩薩</li>

<li>南無寶藏菩薩</li>

<li>南無蓮華藏菩薩</li>

<li>南無德藏菩薩</li>

<li>南無蓮華德藏菩薩</li>

<li>南無日藏菩薩</li>

<li>南無蘇利耶藏菩薩</li>

<li>南無無垢月藏菩薩</li>

<li>南無於一切國土普現莊嚴藏菩薩</li>

<li>南無毗盧遮那智藏菩薩</li>

<li>南無妙德藏菩薩</li>

<li>南無旃檀德藏菩薩</li>

<li>南無華德藏菩薩</li>

<li>南無俱蘇摩德藏菩薩</li>

<li>南無優鉢羅德藏菩薩</li>

<li>南無天德藏菩薩</li>

<li>南無福德藏菩薩</li>

<li>南無無礙清淨智德藏菩薩</li>

<li>南無功德藏菩薩</li>

<li>南無那羅延德藏菩薩</li>

<li>南無無垢藏菩薩</li>

<li>南無離垢藏菩薩</li>

<li>南無種種辯才莊嚴藏菩薩</li>

<li>南無大光明網藏菩薩</li>

<li>南無淨威德光明王藏菩薩</li>

<li>南無金莊嚴大功德光明王藏菩薩</li>

<li>南無一切相莊嚴淨德藏菩薩</li>

<li>南無金剛燄德相莊嚴藏菩薩</li>

<li>南無光明燄藏菩薩</li>

<li>南無星宿王光照藏菩薩</li>

<li>南無虗空無礙智藏菩薩</li>

<li>南無妙音無礙藏菩薩</li>

<li>南無陀羅尼功德持一切眾生願藏菩薩</li>

<li>南無海莊嚴藏菩薩</li>

<li>南無須彌德藏菩薩</li>

<li>南無淨一切功德藏菩薩</li>

<li>南無如來藏菩薩</li>

<li>南無福德藏菩薩</li>

<li>南無解脫月菩薩</li>

<li>南無如是等無數無量無邊無等不可數不可稱不可思不可量不可說一切菩薩道場海眾</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div><p>經云爾時金剛藏菩薩承佛<span class='note-inline'>(至)</span>法界智印善印故。</p>
</div>
<div class='div-other'><a id='mulu528' />
<p class='h2'>次加助佛</p>
<ul class="">
<li>南無十方各過十億佛剎微塵數世界外各有十億微塵數世界加助一切金剛藏佛</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu529' />
<p class='h2'>次該攝果海十地法門</p><p>經云爾時十方諸佛各申右手<span class='note-inline'>(至)</span>諸菩薩隨證智。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p>
<ul class="">
<li>南無歡喜地法門</li>

<li>南無離垢地法門</li>

<li>南無發光地法門</li>

<li>南無燄慧地法門</li>

<li>南無難勝地法門</li>

<li>南無現前地法門</li>

<li>南無遠行地法門</li>

<li>南無不動地法門</li>

<li>南無善慧地法門</li>

<li>南無法雲地法門</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu530' />
<p class='h2'>次請分<span class='note-inline'>(分二)</span></p></div>
<div class='div-other'><a id='mulu531' />
<p class='h2'>一說<span class='corr'>已</span>默然</p><p>經云。爾時金剛藏菩薩說此菩薩十地名<span class='corr'>已</span>。默然而住。不復分別。</p>
</div>
<div class='div-other'><a id='mulu532' />
<p class='h2'>二三處五請<span class='note-inline'>(分三)</span></p></div>
<div class='div-other'><a id='mulu533' />
<p class='h2'><span class='corr'>△</span>一解脫月請<span class='note-inline'>(分五)</span></p></div>
<div class='div-other'><a id='mulu534' />
<p class='h2'>○一知默處疑請</p><p>經云是時一切菩薩眾<span class='note-inline'>(至)</span>如蜂念好蜜如渴思甘露。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu535' />
<p class='h2'>○二法深難止受</p><p>經云爾時大智無所畏金剛藏菩薩<span class='note-inline'>(至)</span>默然而不說。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu536' />
<p class='h2'>○三眾歎堪問請</p><p>經云爾時解脫月菩薩<span class='note-inline'>(至)</span>承事無量佛能知此地義。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu537' />
<p class='h2'>○四不堪有損止</p><p>經云爾時金剛藏菩薩言佛子<span class='note-inline'>(至)</span>我愍是等故不說。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu538' />
<p class='h2'>○五雙歎人法請</p><p>經云爾時解脫月菩薩<span class='note-inline'>(至)</span>如是佛法依於地。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu539' />
<p class='h2'>△二大眾同請</p><p>經云爾時諸大菩薩眾<span class='note-inline'>(至)</span>成十力無礙善逝一切行。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu540' />
<p class='h2'>△三如來加請</p><p>經云爾時世尊從眉間<span class='note-inline'>(至)</span>我依其義<span class='corr'>已</span>解釋。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p></div>
<div class='div-other'><a id='mulu541' />
<p class='h2'>十地品之餘</p><p>佛子聞此廣大行<span class='note-inline'>(至)</span>我為佛子<span class='corr'>已</span>宣說。</p>
<p class="lg-abnormal"><div class='lg-row'>願共諸眾生　往生華藏海　極樂淨土中</div>
</p><p class="head2">十地品之餘</p>
<p>淨居天眾那由他<span class='note-inline'>(至)</span>億劫說此不可盡。</p>
</div>
<div class='div-other'><a id='mulu542' />
<p class='h2'>次法界他化天宮證法諸佛</p>
<ul class="">
<li>南無十方各十億佛剎微塵數世界外有十億佛剎微塵數同名金剛藏佛道場一切海眾</li>
</ul></div>
<div class='div-other'><a id='mulu543' />
<p class='h2'>次法界金剛藏本界佛</p>
<ul class="">
<li>南無十方各十億佛剎微塵數世界外有十億佛剎微塵數金剛德世界金剛幢佛道場一切海眾</li>
</ul></div>
<div class='div-other'><a id='mulu544' />
<p class='h2'>次法界他化天宮證法菩薩</p>
<ul class="">
<li>南無十方各十億佛剎微塵數世界外有十億佛剎微塵數金剛德世界中作證明者金剛藏菩薩一切海眾</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu545' />
<p class='h2'>次法界十地菩薩</p>
<ul class="">
<li>南無十方三世盡虗空界微塵剎土中歡喜地菩薩一切海眾</li>

<li>南無十方三世盡虗空界微塵剎土中離垢地菩薩一切海眾</li>

<li>南無十方三世盡虗空界微塵剎土中發光地菩薩一切海眾</li>

<li>南無十方三世盡虗空界微塵剎土中燄慧地菩薩一切海眾</li>

<li>南無十方三世盡虗空界微塵剎土中難勝地菩薩一切海眾</li>

<li>南無十方三世盡虗空界微塵剎土中現前地菩薩一切海眾</li>

<li>南無十方三世盡虗空界微塵剎土中遠行地菩薩一切海眾</li>

<li>南無十方三世盡虗空界微塵剎土中不動地菩薩一切海眾</li>

<li>南無十方三世盡虗空界微塵剎土中善慧地菩薩一切海眾</li>

<li>南無十方三世盡虗空界微塵剎土中法雲地菩薩一切海眾</li>

<li>至心歸命禮大方廣佛華嚴經華藏世界海本尊毗盧遮那佛</li>
</ul>
<div class="lg regular"><div class='lg-row'>十方盡歸命　滅罪增淨信　願生華藏海</div>
<div class='lg-row'>極樂淨土中</div>
</div></div>
<div class='div-other'><a id='mulu546' />
<p class='h2'>次邪魔外道違法懺悔</p><p>惟願帝網無盡佛法僧寶。毗盧遮那如來。普賢文殊海會聖眾。世出世神。慈悲本願。放大光明。炤於法會。證明護念。哀憫攝受。願我及一切眾生海。自從無始。直至今時。業海無盡。帝網重重。怨魔外道。墮邪類中。如是罪業。發露懺悔。</p>
<p>大方等日藏經云。爾時世尊降諸魔故。在欲色二界中間大寶坊中。與大菩薩其數無量。為諸大眾說虗空界出息入息甘露門<span class='corr'>已</span>。默然而住。爾時欲界魔王波旬。悉見一切娑婆國土所有眾生。及諸天宮合家眷屬在佛身中。時魔波旬見<span class='corr'>已</span>悲泣涕淚交流。心大懊惱。遍身汗出。啼哭失聲。稱怨大喚。或起或立。或坐或行。入出家居。東西狂走。頻伸欠呿。怖懼慞惶。憤歎長噓。喘息麤促。合眼張口。吐舌䑛身。露背現胸。伸臂縮脚。搖頭動項。索手揩摩。種種施為。受大苦惱。乃至一切魔之眷屬心內愁憂亦復如是。時魔波旬有一軍主。名戒依止。見王身心如是煎逼。說偈問曰。</p>

<div class="lg regular"><div class='lg-row'>何故愁惱獨行住　唱喚馳走似顛狂</div>
<div class='lg-row'>出入居家心不安　如是因緣願王說</div>
</div><p>魔波旬答言。</p>

<div class="lg regular"><div class='lg-row'>我今身體汗徧流　心中分裂如刀割</div>
<div class='lg-row'>啼哭眼中淚如血　為覩瞿曇現變通</div>
<div class='lg-row'>其形廣大無有邊　剎土悉皆居腹內</div>
<div class='lg-row'>我失臣民及眷屬　云何令我心不愁</div>
</div><p>爾時戒依止大魔軍主即自念言。世間難摧。謂三種毒。一者天魔。二者惡龍。三者得定五通仙人。我今魔宮<span class='corr'>已</span>被摧壞。唯龍境界牢固。今當為王約敕到彼龍宮。如是切勒早與瞿曇共相鬬戰。時諸惡龍將欲飛空而不能去。時魔波旬及戒依止。化龍宮內。作諸蚊䖟蠅蛆毒蟲死屍人糞臭處狼籍。充滿其中。諸龍見<span class='corr'>已</span>。悉生嗔忿。即出宮殿。至須彌下佉羅坻山大聖人處。請求救濟。彼龍奮身如須彌山。既到彼<span class='corr'>已</span>。其身皆小。猶如銅箸。各各自說我等欲往而不能動。即大憂愁。瞋忿停坐。時魔波旬見於諸龍。皆來入此牟尼處所。悉失勢力。無復自在。不能毀壞沙門瞿曇。是時佛神力故。此娑婆界及十方佛土一切眾生入佛身內。乃至時戒依止大魔軍主。將領眷屬。於閻浮提地上遊行。爾時如來在眾中坐。示現常身。安然不動。大魔軍主見<span class='corr'>已</span>念言。沙門瞿曇示現大身。今復本形。或能見我。大魔軍眾怖畏失力。無復神通。我今先當到瞿曇所。看彼道術。方便因緣。試共談論。觀其詐偽。對如來立。而說偈言。</p>

<div class="lg regular"><div class='lg-row'>未能度脫於自身　生死海中得出離</div>
<div class='lg-row'>何以誑他眾生類　云何安汝置涅槃</div>
</div><p>爾時如來答戒依止大魔軍主而說偈言。</p>

<div class="lg regular"><div class='lg-row'>我久越度流轉海　更不生於諸有中</div>
<div class='lg-row'>慈悲愍念諸群生　是故說於出要道</div>
<div class='lg-row'>汝於往昔無數劫　<span class='corr'>已</span>發最勝菩提心</div>
<div class='lg-row'>值遇然燈佛世尊　修行布施及持戒</div>
<div class='lg-row'>如是過去億千佛　悉<span class='corr'>已</span>恭敬曾供養</div>
<div class='lg-row'>當得於此清淨乘　我今決定受汝記</div>
<div class='lg-row'>未來成佛還如我　云何乃說誑眾生</div>
<div class='lg-row'>我今施汝智慧眼　可念前生行本末</div>
<div class='lg-row'>時戒依止魔軍主　即得宿命識往生</div>
<div class='lg-row'>頭陀苦節習於禪　業果福德皆明了</div>
</div><p>時戒依止大魔軍主聞此偈<span class='corr'>已</span>。眼中淚出。如來世尊我大懊惱。我大慚愧。如大癡人。如迷如醉。如著鬼顛。我念過去。經一阿僧祇劫。大精進力發阿耨多羅三藐三菩提心。乃至迦葉如來法中。有一比丘說聲聞法。有大乘人說菩薩法。我於爾時。心錯口惡。謗此說人言是魔語。或魔眷屬。大乘人邊說小乘過。如是惡口罪業因緣。我於彼死。魔界中生。受是身來。<span class='corr'>已</span>經五十七億千歲。世尊。我寧更歷六百千年。受地獄苦。終不一念失阿耨多羅三藐三菩提心。何況退於四梵行。爾時戒依止菩薩念宿命力故。得順法忍。由是我及一切眾生如是罪業。今皆懺悔。</p>
<p>爾時魔王自觀察<span class='corr'>已</span>。見諸欲界一切宮殿皆悉空寂。欲界之中所有諸天人非人等。皆悉集在於瞿曇所而坐聽法。惟有阿修羅。未到於彼。時魔波旬即以魔之神通境界。念四阿修羅王及其軍眾一切眷屬。速來集在須彌山頂。然後相將共下。詣彼瞿曇沙門所。詐說美言。謙下讚歎。示作歸依。求覔因緣。當以方便。令諸大眾悉生怖畏。斷其正信。又不令彼於瞿曇所生其尊敬。以是令彼沙門瞿曇厭患於世速入涅槃。如是魔王數數希望阿修羅眾。然諸阿修羅為佛神力之所加故。茫然不知魔之希望。其魔即時惡意。於佛及一切阿修羅。便作是言。觀瞿曇一人。於我境界<span class='corr'>已</span>得解脫。不可追迴。我於欲界悉得自在。此凡賤畜生阿修羅。不受我教。我當為其作大衰惱。令彼速捨所治宮殿。時魔波旬即將九百六十萬類婆羅眷屬男夫婦女童男童女大臣左右。以魔境界神通加持。作第一最勝五音妓樂。歌舞調戲。一切所有。令人多喜生著染者。悉具備之。爾時佛告大眾。汝等一切守攝諸根。繫心專念。莫令馳散。時魔波旬即自念言。沙門瞿曇。知我虗譌詐現威儀。羞愧默然。魔諸婦女諸根形貌。容狀光色。皆悉枯悴。變成惡色。背僂跛躄。醜陋獘惡。所有男夫都不復能歌舞調戲。五音作樂。皆悉閉塞不能出聲。却坐一面。聽法而住。時魔波旬欲禮佛故。而往散華。所散之華。於四天下皆作華雨。當雨之時。於四阿修羅城邑宮殿。徧一切處。皆悉變作最極臭穢。及惡煙塵。灰土塳[土*孛]。處處盈滿。蚊虻虵蝎。諸惡毒蛇亦復悉滿。憂愁惱亂不可愛樂。</p>
<p>爾時羅睺羅毗摩質多羅波羅陀䟦稚毗盧遮那四阿修羅王。及男夫婦女。童男童女。所有一切阿修羅眾。皆悉雲集。有以燒香供養禮佛而求請者。爾時魔王波旬而作是言。此諸阿修羅蒙佛恩福。我今亦令諸阿修羅得具足饒益安樂。佛告波旬。汝今不須作如是言。我今令其充足安樂。我諸阿修羅城邑宮殿轉勝微妙。樂具悉有。還復如故。何以故。彼等四大阿修羅王是我親舊如是。其餘所有一切阿修羅等。於我得信。敬仰尊重。心生希有。</p>
<p>爾時彌勒菩薩即從座起。合掌向佛。而作是言。世尊既是釋迦貴種。剎利大姓。迦毗盧城淨飯王子。此四阿修羅畜生種類。極成卑下。世尊何故言與我親。爾時佛告彌勒菩薩摩訶薩言。於過去時第三十一劫。有佛出興。號毗舍浮。彼佛常為四種說法。爾時有一大婆羅門。名弗沙邪若。<span class='corr'>已</span>於過去無量佛所。種諸善根。於阿耨多羅三藐三菩提而不退轉。深信具足。歸依三寶。受持五戒。離諸放逸。時弗沙邪若有弟八人。一名弗沙金剛。二名弗沙那毗。三名弗沙闍梨。四名弗沙䟦摩。五名弗沙車帝。六名弗沙樹遮。七名弗沙毗離。八名弗沙那提。時弗沙邪若婆羅門勸諸弟言。汝等賢首。今可歸依佛法僧寶。受持五戒。離諸放逸。發阿耨多羅三藐三菩提心。時彼諸弟皆悉不肯歸依三寶。乃至不肯發菩提心。時弗沙邪若數勸諸弟。經於多年。復問諸弟。汝等何故皆悉不肯歸依三寶。乃至不肯發菩提心。竟有何意。何所願求。時彼八弟即作是言。兄能千年修二威儀。唯行唯住不坐不臥。經七日夜。限食一摶。修此難行足滿千年。然後我當歸依三寶。受持五戒。離諸放逸。發無上菩提之心。彌勒。時弗沙邪若聞是語<span class='corr'>已</span>。一心喜悅。即為八弟而立誓言。汝等若能歸依三寶。乃至能發阿耨多羅三藐三菩提心不退轉者。我今必當千年之中。不坐不臥。經七日夜。限食一摶。時毗舍浮佛。以弗沙邪若頭陀功德故。讚言善哉善哉。汝今以此苦行威儀。行檀波羅蜜。乃至般若波羅蜜故。於未來世過第三十一大劫<span class='corr'>已</span>。有一大劫。名曰賢劫。賢劫中人壽命百歲。於彼成佛。號釋迦牟尼如來。應正徧知。聲震於世。汝當爾時與此八弟。授阿耨多羅三藐三菩提記。善男子。是弗沙邪若化其八弟及餘無量百千萬億那由他等諸婆羅門長者居士男子女人童男童女。皆成熟<span class='corr'>已</span>。即於毗舍浮如來法中出家學道。彌勒。彼弗沙邪若婆羅門者。豈異人乎。莫作異觀。我身是也。我於爾時。為欲成熟彼諸弟故。乃至於閒林中。住第一義諦。經五萬年。成熟無量百千萬億那由他阿僧祇天龍夜叉乃至人非人等。向阿耨多羅三藐三菩提。得不退轉。爾時弗沙金剛者今羅睺羅阿修羅王是。弗沙那毗者今毗摩質多羅阿修羅王是。弗沙闍黎者今波羅陀阿修羅王是。弗沙跋摩者今婆稚毗盧遮那阿修羅王是。弗沙車帝者今魔王波旬是。弗沙樹遮者今汝彌勒是。弗沙毗離者今毗摩羅詰是。弗沙難提者今提婆達多是也。我昔為求菩提。為欲成熟魔波旬故。作如是等無量苦惱毛豎驚怖難行之事。是故今此魔王波旬以福德智慧二種莊嚴故。有如是神通威力。今於我所起殺害心。於正法幢起摧折心。於僧寶所起破壞心。於八聖道起斷除心。於正法燈起毀滅心。於諸眾生一切善法起隱沒心。致留難心。作恐怖心。不怜憫心。違失之心。令諸眾生退捨善道墮惡趣心。於龍眾起驚怖心。於阿修羅宮起破壞心。復欲起壞大眾集心。興此惡意顧視而坐。若有眾生為障礙故。嬈亂他故。降伏他故。欺陵他故。求稱譽故。求名聞故。依於五欲戲笑樂故。求富貴故。修行施戒忍辱精進禪定智慧。不為解脫。不為信敬。不為離欲寂靜。唯為自身五欲樂故。修行施戒忍辱精進禪定智慧。為如是等諸結所<span class='corr'>縛</span>。雜於愚癡。於欲界中。果報成熟為魔波旬。提婆達多亦復如是。此四阿修羅及餘阿修羅等。亦於毗舍浮如來法中。憍逸自舉。不勤修息。復懷疑惑。雜諸煩惱。修行世戒。以是因緣。今生下類苦惱畜生阿修羅道。是故彼等尚不能發世俗正見。何況能發無上善根。由此我及一切眾生有如是罪。今皆懺悔。</p>
<p>又梵王大自在徧入等趣於邪道。彼三昔緣者。大自在因地經云。於過去世八萬四千劫前。彼時有佛。成等正覺。出現世間。名功德海。有一大城。亦名功德海。有婆羅門。名曰寂靜。有其二子。一名商迦。二名魯支。漸次成長。聰明多智。俱厭生死。作禮父母而白父言。我欲入山於彼修道。父母不從。汝不得去。復白父言。須去修道。如是三白。即離父母入於山谷。於其山間草庵而住。去庵一十步外。有老婆羅門。修仙人之法。復有一人。亦相鄰近而自修行。忽因節日。四人聚會。而復相問各自愛樂所求之事。魯支問老婆羅門曰。汝修何行。求何果報。老婆羅門曰。我所修者。求梵天身天上千歲。問隣近修行者。汝修何行求何果報。彼自答云。我求三界之主天上千歲。商迦大仙而自告言。我求天上千歲世間愛敬。魯支仙人具大智慧。而白彼言。汝等所求成就得世間果報。我今所求。為彼世間有色無色二足四足多足無足上中下等輪迴眾生皆令解脫。如是後時。彼前四人修行之人。來詣佛所。時老婆羅門。以白吉祥草華。供養於佛。作禮旋遶。而發願言。以我此善為梵世主。五面端嚴。與無數眾生施願圓滿。次一仙人以一鐵片。用供養佛。復用香油塗佛足上。而發願言。以我此善得那羅延天身。為三界主宰。次商迦仙人然燈三盞。施三條針。至心供養。而發願言。獻此三燈三針。願具三眼得三股叉。於生生中恒行施願。為世間主宰。得八自在。成就欲樂。心識聦利。爾時魯支頭髻殊妙。髮長赤色。遂解頭髻布於道路。告世尊言。願佛慈悲。踏我髮過。佛之兩足。於三界中得未曾有。千輻網縵。有幢印幡印金剛杵印。如是印相。紋同綺畫。妙善莊嚴。佛遂踏過。而發願言。以我此善當得成佛。救諸輪迴一切眾生。如是四人各發願後。其後老婆羅門所修眾善。獲梵王身。具五頭面為三界主。用吉祥華布施。感手持天拂。若次修行者所修善根。得無邊福。獲那羅延天身。施鐵供養。感手持輪寶。名曰妙現。能破一切修羅。第三商迦仙人由施三燈。感面生三目。施於三針。感得三鈷叉。右旋繞世尊。得世間愛敬。八種自在。為其主宰。能生滅世間。第四魯支者。布髮供養。以願方故。當得離欲。出過三界。成一切智智。號天中天。今皆懺悔。</p>
<p>又釋論云。作障礙者。雖有無量。而不出四。一者魔。二者外道。三者鬼。四者神。是名為四。所言魔者。四種大魔三萬二千眷屬魔眾。所言外道者。九十六種諸大外道九萬三千外道眷屬。所言鬼者。十種大鬼五萬一千三百二種諸眷屬鬼。所言神者。十五大神五萬一千三百二種諸眷屬神。又涅槃經云。有八十神。與世間為依賴恭敬之處。乃至有三界諸天。四王八部。雜類諸神。地水火風空神。山樹河海飲食空澤草木等神。與諸人作祭祀供事歸投之處。如是邪魔外道一切鬼神。皆障礙正法。令向非道。佛未出時。此等教化。迷惑有情。不知不覺。今皆懺悔。</p>
<p>上來大自在淨梵徧入大波旬等。多劫<span class='corr'>已</span>來。遇逢諸佛。發菩提心。多作供養。昔<span class='corr'>已</span>曾修六度施戒等無量行門。惟忘本願。及雖修行。與煩惱雜亂故。不得解脫。今皆懺悔。</p>
<p>圓覺經云。一切眾生皆由妄想。執著我人眾生壽命。不了四相。雖經多劫勤苦修道。但名有為。終不能成一切聖眾。今皆懺悔。</p>
<p>又佛頂經云。由妄想執著色受想行識五蘊。彼迷蘊者。墮五十種舍那偏邪見中。不作聖心故。是善境界。若起聖解。受眾邪也。迷惑不覺故。墮無間地獄中。今皆懺悔。</p>
<p>又般若經中。不解所知三智四種加行。所斷百八種妄想。發起四十六種魔行所纏等。今皆懺悔。</p>
<p>又唯心訣云。不悟根本一心。雖則修行。執相偏見。如畫無膠。亦如坏器。墮百二十種錯謬中。今皆懺悔。</p>
<p>我等為無明所覆。不識冤魔外道鬼神邪見謬解罪因。今遇道場。乃能覺知。歸命毗盧遮那如來。及一切賢聖海眾。燒香散華。發露懺悔。不敢覆藏。由此因緣。我及法界眾生海等。與正法相違。偏執邪宗一切罪業。悉願清淨。</p>
</div>
<div class='div-other'><a id='mulu547' />
<p class='h2'>次懺悔滅罪印呪</p><p class="dharani">唵薩㗚末<span class='note-inline'>(二合)</span>巴<span class='note-inline'>(引)</span>巴眉悉普怛[口*捺]曷捺末日囉也莎曷<span class='note-inline'>(應誦三徧)</span></p>

<div class="lg regular"><div class='lg-row'>百劫積集罪　一念盡盪除　如火焚枯草</div>
<div class='lg-row'>滅盡無有餘</div>
</div>
<div class="lg regular"><div class='lg-row'>我昔所造諸惡業　皆由無始貪瞋癡</div>
<div class='lg-row'>從身語意之所生　一切我今皆懺悔</div>
</div><p>懺悔<span class='corr'>已</span>。至心歸命禮本尊毗盧遮那佛。</p>
</div>
<div class='div-other'><a id='mulu548' />
<p class='h2'>○<span class='note-inline'>(白)</span>眾等聽說經中無常偈</p>
<div class="lg regular"><div class='lg-row'>愛迷諸眾生　令歷億萬劫　愚者不能捨</div>
<div class='lg-row'>為愛欲所纏　眾生以愛迷　又復住愛中</div>
<div class='lg-row'>眾生負重擔　如渴飲鹽水　飲<span class='corr'>已</span>更增渴</div>
<div class='lg-row'>暫時無休息　愚人不能思　疲勞忘受苦</div>
</div></div></div>
<p class='juan'>大方廣佛華嚴經海印道場十重行願常徧禮懺儀卷第二十三</p>
</div><!-- end of div[@id='body'] -->
</body></html>