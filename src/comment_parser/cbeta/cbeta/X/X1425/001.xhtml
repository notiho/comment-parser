<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>丹霞子淳禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1425-A 丹霞淳禪師語錄序</p><p>我宗無語句。亦無一法與人。然於無法之中而立五位三玄之法。於無語之中而作呵佛罵祖之說。雷砰電射。魔外不能窺。海湧雲屯。龍宮不得藏。然未嘗始涉唇吻立文字矣。能具此機宏唱五位君臣之法。橫說豎說如轉圓石於千仞之上。不留其蹤者　丹霞淳禪師是也。茲　師遠裔良機。恐其語錄歲久湮沒。依舊本參考訂正一新。繡梓以永流播。因問序於余。不以不文辭。而謹書之以冠卷首。庶幾後學之輩別須具眼子細看取。切勿向語言文字求解會焉。</p>
<p>旹寶永庚寅孟陬下澣　萬山<span class='note-inline'>(祖緣)</span>拜手敬題</p>
</div>No. 1425
<p class='juan'><a id='mulu2' />丹霞子淳禪師語錄</p>
<div class='div-other'><a id='mulu3' />
<p class='h1'>丹霞淳禪師語錄目次</p>
<ul class="">
<li>卷上
<ul class="">
<li>序</li>

<li>大洪山上堂法語</li>

<li>真贊</li>

<li>偈頌</li>
</ul></li>

<li>卷下增輯
<ul class="">
<li>上堂法語</li>

<li>舉古</li>

<li>頌古</li>
</ul></li>
</ul></div>
<div class='div-other'><a id='mulu4' />
<p class='h1'>隨州大洪山淳禪師語錄</p><p class="byline">嗣法小師　慶預　校勘</p><p>師於政和五年九月二十五日在唐州大乘山慧照菴受隨州大洪請。拈疏云。還會麼。驪珠未剖價難酬。灼爍寒光映碧流。罔象未能知去處。更憑子細說端由。讀疏罷。師陞座示眾云。好諸禪德。蕭索茅菴草亂埋。柴扉日午尚慵開。冥然獨坐枯根上。孰謂殊恩雲外來。遂置金雞報曉重明少室之玄旨。石女謳歌再唱新豐之妙曲。直得千山擁瑞萬卉呈祥。八方道泰時康。一國河清海晏。諸人還會麼。正當霜桂花開夜。又是蟠桃結實時。</p>
<p>入院上堂云。危巒蕭灑古禪宮。信步重歸趣無窮。風卷白雲天界淨。一輪紅日正當空。</p>
<p>當日知事請小參云。銀臺燃鳳燭。燄照虗堂。寶閣扣金鐘。聲騰空界。於是慧光無間冥通先佛之妙心。雅梵喧轟潛運祖師之密旨。識情未盡舉目皆差。根境頓忘殊途一致。若能如是。始解帶角披毛。雖然恁麼。大洪拄杖猶未肯在。敢問諸人。且道拄杖子別有甚麼長處。良久云。天教生在千峰上。穩密盤根勢未休。</p>
<p>上堂云。曉風吹散碧天雲。日上長空景象分。寂照含虗無內外。當明一句若為論。所以道一句子當明不當照。一句子當照不當明。一句子明暗混融。一句子不落明暗。四句中且道那一句為賓那一句為主。若也委悉得去。便乃行脚事畢。苟或未然。萬古碧潭空界月。再三撈摝始應知。</p>
<p>冬夜小參。好諸禪德。金鐘雖韻。星月未分。假燈燭為光明。仗聲塵為佛事。於是熒煌交映音韻相和。逈出見聞。遐超聲色。所以道欲識解脫道。諸法不相到。眼耳絕見聞。聲色閙浩浩。諸人若也於斯委悉得去。可謂如龍得水似虎依山。苟或未然。不免他旋轉。大洪今夜不惜眉毛為諸人說破。耳界聞時眼界通。一根旋返六圓融。欲知佛祖虗明地。妙在聲香味觸中。</p>
<p>冬節上堂。山上今冬少陰雪。晴和天氣如春月。斯辰又喜一陽生。梅根占得先開發。欲知佛性義。諦觀時節。正當林木凋疎天地寒冽。且道一陽從什麼處生。諸人還會麼。要知陽氣潛興處。直向金剛際下看。其或未然。節辰<span class='corr'>已</span>過。伏惟起居萬福。</p>
<p>臘八上堂。屈指忻逢臘月八。釋迦成道是斯辰。二千年後追先事。重把香湯浴淨身。諸禪德。古有十六開士。因僧浴時隨例入室。忽悟水因。洞明妙觸。盡入圓通境界。大洪今日普請往靈濟殿上灌沐釋迦如來。箇中亦有悟底消息。諸人還會麼。香湯瀲灔兩三杓。便向如來頂上傾。</p>
<p>除夜小參。今夜年窮歲盡。來辰改旦迎春。光陰倐忽不饒人。齒髮衰殘又添歲。大眾。光陰遷謝。念念無常。時不待人。命焉得久。人人盡知今日是臘月三十日。還曾準備得今日事麼。諸人莫作等閑。直得切切準備他始得。且道作麼生準備。莫是聚集財物為準備。莫是看閱經教為準備。莫是念禪䇿子為準備。莫是持機巧心為準備。正當恁麼時。眼光落地手脚忙亂。從前記得一時忘了。到這裡直須脚蹈實地始得。用掠虗不得也。諸人時中快須休歇去。準備他去。把今時事放盡去。向枯木堂中冷坐去。切須死一徧去。却從死裡建立來。一切處謾你不得。一切處轉你不得。一切處得自在去。所以道懸崖撒手自肯承當。絕後再甦相欺不得。若能如是。可謂旋嵐偃嶽而常靜。江河競注而不流。野馬飄皷而不動。日月麗天而不周。其或未然。祇知事逐眼前過。不覺老從頭上來。</p>
<p>元旦陞座。正氣回春。東君扇物。向無生中生成萬有。於無住本建立諸緣。情與無情咸承恩力。是以夜明簾外君臣慶賀於茲時。枯木岩前父子歡呼於此日。諸禪德。祇如野老門下又復如何。良久云。還會麼。兒孫俱得力。室內不知春。</p>
<p>上堂拈起拂子云。大洪拂子拈起則春光妍媚萬木含芳。放下則寸艸不生普天一色。然雖恁麼。子細觀來猶是時人窠窟。此二途如何履踐。良久云。還會麼。但得春風和暖。自然背陰花開。</p>
<p>師於天寧萬壽禪寺上堂祝香云。伏願皇帝陛下。二儀同壽生成萬物而無為。三光共明照燭十方而不間。</p>
<p>遂陞座示眾云。三德齊敷結淨緣。十方僧寶世良田。願將此日無為福。上祝　皇圖億萬年。於是瑠璃殿瑩君臣會合而一氣連枝。明月堂深子父相逢而同身共命。相將行處玉堦寒蘚蒙茸。携手歸時碧嶂白雲繚繞。通身及盡不當機。信步回途無異路。所以從無住本立一切法。經行坐臥常在其中。語默動容不離當處。諸人還會麼。十方國土無佗境。四海歡謠奉一人。即將此日舉揚般若大會殊因。謹用上嚴今上皇帝陛下。伏願道齊五帝福邁諸天。位居北極之崇。壽等南山之固。次願知府大夫通判大夫郡縣文武賢僚。德<span class='corr'>祛</span>民瘼。風傳去獸之威。才入聖眸。夢應非熊之兆。</p>
<p>上堂云。好諸禪德。夫為如來之子。宜各以道為務。直須洗滌根塵。遂使三業清淨。於圓明正念而念念無差。方能入道脫離生死。苟或未然。貪著空華衣。失却孃生袴。臘月三十日手忙脚亂去。奉勸諸禪流。得坐自迴顧。</p>
<p>結夏上堂云。安居三月。以大圓覺為我伽藍實相住持。禁足九旬。具平等智護生履道饒益有情。然雖恁麼。更須知有一人不安居守制。不履道護生。諸人還識得麼。苟或未然。不免重為宣說。佛祖從來不奈伊。滿頭明月去還歸。雖然六戶無親識。今古何曾更間違。</p>
<p>小參示眾云。好諸禪德。法本無住。隨處圓成。道絕言詮。應機建立。於是衲僧家有時向高高山頂立。縱橫不陟古來今。有時向深深海底行。信步全超無伴侶。然雖恁麼。子細觀來猶是究理邊事。且道透脫一句又作麼生。良久云。還會麼。靜極光通本妙圓。嘶風玉馬過重關。迴途不落威音世。妙用全彰化外看。</p>
<p>上堂拈拄杖云。大洪有箇無影杖。虎踞龍蟠孰敢向。有時橫按坐虗堂。臨濟德山還膽喪。然雖恁麼。且道得力在什麼處。諸人還會麼。好是月華鋪蘚砌。相將閑遶玉堂行。</p>
<p>上堂云。三月安居<span class='corr'>已</span>半過。虗明心地又如何。有求宛然成機巧。無作方能不較多。爐裡寒灰香旖旎。巖前枯木葉婆娑。白頭人在千峰上。妙唱新豐一曲歌。諸禪德。還聞麼。靈然古韻曾非間。聽者須明未兆前。</p>
<p>上堂拈起拂子示眾云。大洪拂子非有名非無名。七佛前前本混成。非有相非無相。淵而無下高無上。若論陰陽未兆時。卷舒俱在光明藏。諸禪德。且作麼生是光明藏。還會麼。浩然無異色。照盡未當今。</p>
<p>上堂云。好諸禪德。碧玉界中無變異。虗明地上有離微。妙圓一句如何說。隱顯含融豈間違。到這裡且作麼生是不間違處。還會麼。鐵牛耕破壺天遠。繁興大用不當機。</p>
<p>上堂。少林九年垂一語。流布諸方多賺舉。大洪今日老婆心。未免分明細說與。良久云。還會麼。月裡姮娥巧。金鍼穿斷線。半夜繡鴛鴦。能有幾人見。</p>
<p>上堂云。金佛不度爐。妙相圓明會也無。泥佛不度水。落落圓音美復美。木佛不度火。蕭蕭古殿無關鎻。是須撒手直歸家。莫向半途空懡㦬。諸禪德。且作麼生是歸家底事。良久云。還會麼。獨坐枯根石頭上。四溟無浪月輪孤。</p>
<p>天寧節上堂云。天然貴異骨涉功勳。妙應昌期當陽不露。所以海音堂上擊法皷而演真機。毗盧殿中叩鯨鐘而宣至理。於是堯風大扇。舜日高明。千邦賀誕　聖之辰。萬國祝南山之壽。且道壽年多少。還會麼。明月一輪生海面。玉人披影數金沙。</p>
<p>郡山迴山上堂云。七佛前前曠路賒。碧琉璃界鎻蟾華。披衣出戶更猶永。撒手還家日未斜。諸禪德。且道到家一句又作麼生。良久云。還會麼。行盡白雲路。靜聞流水聲。</p>
<p>陳謝典座上堂云。杓柄笊籬權在手。放行把住非窠臼。二時齋粥在精專。自利利他功不朽。且作麼生是不朽之功。還會麼。須知盤中飡。粒粒皆辛苦。</p>
<p>再留監寺上堂云。圓澄覺海遊戲而獨掌難鳴。沒底蘭舟皷棹而大家著力。致迷津者得岸。滯水者忘憂。然雖恁麼。更須知有一人出門無轍跡。入戶不當堂。千聖興來盡是傳語底人。諸祖降世焉敢正眼顧著。且道是什麼人。還相識麼。昨夜偶隨流水去。今朝又逐白雲歸。</p>
<p>上堂云。湛然無變異。虗徹有靈通。妙盡功忘處。咸歸寂照中。乃竪起拂子云。這箇是拂子。且道那箇是寂那箇是照。還會麼。鶴鷺並頭蹈雪睡。月明驚起兩遲疑。</p>
<p>上堂云。殘冬凜冽寒。滴水便成團。飜憶少林祖。齊腰立雪難。或謂將心與汝安。覓心不見一毫端。廓然記得來時路。頓覺壺中景象寬。瑠璃光裏一般般。午夜依依月正圓。㝡先三子得皮肉。末後一人得髓還。㝡先三子即不問。且道那箇是末後一人。還會麼。遠觀同半月。近看却如鉤。若是知音者。思惟暗點頭。</p>
<p>為亡僧下火云。大地雪漫漫。臨行一句難。泥牛沉巨浸。玉馬火中寒。諸人若向這裏委悉得去。可謂來如月分眾水。去似雲散千峰。苟或未然。伏惟尚嚮。</p>
<p>為亡僧下火云。三緣和合成有。四大離散還空。且道那箇是能上座主人翁。還會麼。來兮無依。去兮何託。紅燄亘空。不曾燒著。</p>
<p>為亡僧下火云。出家兒。無休暇。終日忙忙空搆架。臨行一著太區區。眼見耳聞爭不怕。百骸狼藉撒奚為。普請般柴用燒化。且道中間有燒不化者麼。諸禪德。白雲靉靆空去來。渺邈清虗無縫罅。尚嚮。</p>
</div>
<div class='div-other'><a id='mulu5' />
<p class='h1'>真贊</p>
<div class='div-other'><a id='mulu6' />
<p class='h2'>丹霞開山天然禪師</p><p>丹山月冷。祖室風清。瞻之仰之。千載揚名。古佛不存檀佛像。寒岩曾許鐵牛耕。</p>
</div>
<div class='div-other'><a id='mulu7' />
<p class='h2'>丹霞第二代無學禪師</p><p>皎月流輝。影澄寒水。萬有齊彰。太虗廓爾。禪版曾酬上上機。當鋒未薦西來旨。</p>
</div>
<div class='div-other'><a id='mulu8' />
<p class='h2'>丹霞第三代安禪師</p><p>龍準高不高。虎頤短不短。半夜崑崙兒。兩手扶銀椀。</p>
</div>
<div class='div-other'><a id='mulu9' />
<p class='h2'>丹霞第四代勳禪師</p><p>寒風凜凜。古貌堂堂。俱盧日午。瞻部夜央。聲前一句兮從爾商量。</p>
</div>
<div class='div-other'><a id='mulu10' />
<p class='h2'>淨因和尚</p><p>即真非真。是假非假。語路未陳。言滿天下。驪龍海臥彩雲深。黑漆崑崙騎玉馬。</p>
</div>
<div class='div-other'><a id='mulu11' />
<p class='h2'>般陽老人</p><p>昔年顏似玉。今日鬢如霜。不挂金襴服。還衣白㲲裳。彩鳳夜棲無影樹。曉天雲綻露斜陽。</p>
</div>
<div class='div-other'><a id='mulu12' />
<p class='h2'>禪人寫師真求贊</p><p>咄這枯槁形容。平生太煞揭斗。電光石火之機。兩舌一還無口。直截根源不肯談。愛引禪徒荒艸走。</p>
<p>真非真。偽非偽。圓眼橫眉。醜脣平鼻。圖畫自難同。思量何處是。月籠松頂兮鶴夢初醒。雪覆蘆花兮鷺寒不睡。</p>
<p>寫出病形。眉目分明。直饒全似。祇得八成。聞名兮不如見面。見面兮不如聞名。霜天月滿兮難尋老兔。海門潮落兮不覓長鯨。</p>
</div></div>
<div class='div-other'><a id='mulu13' />
<p class='h1'>偈頌</p>
<div class='div-other'><a id='mulu14' />
<p class='h2'>五位</p><p>正中偏。寶殿烟籠月色前。井底燃燈天未曉。暗中誰辨往來源。</p>
<p>偏中正。嫫母臨䊋羞照鏡。三更玉戶不挑燈。混融非露當年影。</p>
<p>正中來。運步紅爐徧九垓。寶月夜光隨處靜。披雲終不露纖埃。</p>
<p>偏中至。大用無私何擬議。當鋒那肯落今時。他家自有超倫志。</p>
<p>兼中到。及盡有無真個妙。披毛戴角火中行。縱橫不落今時道。</p>
</div>
<div class='div-other'><a id='mulu15' />
<p class='h2'>又</p><p>正中偏。寶月光凝海底天。何事漁舟難滿載。流輝爭肯透波瀾。</p>
<p>偏中正。水雲深鎖漁家境。一派長江極目清。日照筠竿那露影。</p>
<p>正中來。一葉輕舟泛遠灘。錦鱗不觸香鈎餌。何得絲綸更犯羶。</p>
<p>偏中至。收絲却返蘆花裡。高欹龜枕恣情眠。長江信任波濤起。</p>
<p>兼中到。更闌六宅無音耗。縱橫澤國路優游。樵人舉步應難造。</p>
</div>
<div class='div-other'><a id='mulu16' />
<p class='h2'>閒居</p><p>迴途玉馬休相伴。背角泥牛莫下鞭。多謝乾坤垂覆載。閒雲芳艸恣情眠。</p>
</div>
<div class='div-other'><a id='mulu17' />
<p class='h2'>自宗</p><p>空劫自<span class='corr'>己</span>無依守。佛祖從來難啟口。九年面壁太多端。那堪更強分妍醜。</p>
</div>
<div class='div-other'><a id='mulu18' />
<p class='h2'>釣者</p><p>海際烟收欲暮天。扁舟輕泛出蘆灣。絲綸夜擲清波裡。曉得金鱗不犯竿。</p>
</div>
<div class='div-other'><a id='mulu19' />
<p class='h2'>送昇上人馳法嗣書</p><p>飛花暖日輕相送。烈焰須憑作者通。覿面不勞伸語路。丹山千里事同風。</p>
</div>
<div class='div-other'><a id='mulu20' />
<p class='h2'>送法弟應首座</p><p>落葉紛紛萬卉凋。雲衣輕卷下岧嶢。他年花蕚動榮日。靈樹無根暗長苗。</p>
</div>
<div class='div-other'><a id='mulu21' />
<p class='h2'>送靜上人</p><p>本自圓成不在言。泥牛耕破劫初田。夜來風月霜威重。天曉崑崙戴雪還。</p>
</div>
<div class='div-other'><a id='mulu22' />
<p class='h2'>酬寂道人</p><p>言前無句擬何伸。妙語玄談眼裡塵。一邑毗耶金粟眾。想應翻笑住山人。</p>
</div>
<div class='div-other'><a id='mulu23' />
<p class='h2'>無縫塔</p><p>月皎漁舟瑞氣旋。蘆花深處夜濤寒。可憐無限垂絲者。隨例忙忙失釣竿。</p>
</div>
<div class='div-other'><a id='mulu24' />
<p class='h2'>趙州婆子勘破話</p><p>木人嶺上歌。石女溪邊舞。明月共同途。無私照今古。</p>
</div>
<div class='div-other'><a id='mulu25' />
<p class='h2'>和淨因老師漁父詞</p><p>四海無家何拘礙。垂絲坐對烟雲靄。水急風和舟行快。嚴霜屆。蓮裳籜笠和烟戴。</p>
<p>洪鱗每自藏深派。今朝釣得真奇恠。皷棹驚波桑田改。三災壞。恁時方稱生涯在。</p>
<p>潦倒漁翁一無解。蒼蒼雪鬢知何載。短棹輕舟泛滄海。拋鈎在。碧波深處全無閡。</p>
<p>錦鱗吞餌浮絲擺。樵父兩岸皆憐愛。直透龍門頭角改。誰能怪。為霖方顯靈通大。</p>
</div>
<div class='div-other'><a id='mulu26' />
<p class='h2'>送昇長老住大乘</p><p>皎月流輝千嶂冷。泥牛徐步出雲烟。玄徒若問西來意。直指胞胎未具前。</p>
</div>
<div class='div-other'><a id='mulu27' />
<p class='h2'>送蒲君錫赴任湖南提刑</p><p>携笻揮汗別文星。匝地清風聳百城。佛祖位中留不住。瑠璃殿上綠苔生。</p>
</div>
<div class='div-other'><a id='mulu28' />
<p class='h2'>送龐婆</p><p>剎剎西來意。塵塵古佛心。眉毛為道侶。鼻孔作知音。借問牛頭何處去。銜花幽鳥杳難尋。</p>
</div>
<div class='div-other'><a id='mulu29' />
<p class='h2'>送汲助教醫博</p><p>未到毗耶城。不識維摩病。有客兮良醫妙術通神聖。金鍼鍼起髑髏吟。此曲千年誰與並。</p>
</div>
<div class='div-other'><a id='mulu30' />
<p class='h2'>酬劉書記朝奉二首</p><p>生涯得力句。盡被維摩說。空劫一壺天。泥牛耕破月。</p>
<p>應現宰官人不識。棲心祖域道情腴。不憐金印大如斗。自貴衣中無價珠。</p>
</div>
<div class='div-other'><a id='mulu31' />
<p class='h2'>送俊化主回鄉丐簟</p><p>昔年百丈曾輕卷。今日重歸故國求。頓使雲堂三伏裡。哭天忽爾變清秋。</p>
</div>
<div class='div-other'><a id='mulu32' />
<p class='h2'>酬滿上人</p><p>勿謂無言為妙。面壁何嘗不道。飜思金色頭陀。却把剎竿推倒。</p>
</div>
<div class='div-other'><a id='mulu33' />
<p class='h2'>漁父子送齊明二化士</p><p>凜凜嚴風徹骨寒。扁舟輕泛碧波瀾。金線直。玉鈎端。錦鱗無限踊躍上琅玕。</p>
<p>漁父從來性本寬。滿船釣得未為歡。收絲了。望層巒。舉頭方覺天際曉星殘。</p>
</div>
<div class='div-other'><a id='mulu34' />
<p class='h2'>謝安撫張學士惠茸氈</p><p>虗室更深冷不眠。翛翛孤坐幾經年。昨宵又覺還耽睡。元是新鋪白玉氈。</p>
</div>
<div class='div-other'><a id='mulu35' />
<p class='h2'>冬日寄住菴僧</p><p>落葉積莓苔。柴扉半不開。幽林雲密覆。花鳥恨空來。</p>
</div>
<div class='div-other'><a id='mulu36' />
<p class='h2'>送王汝弼宣教</p><p>平生活計都消盡。錐地殊無付子孫。撒手便辭青嶂去。翛然却返白雲村。</p>
</div>
<div class='div-other'><a id='mulu37' />
<p class='h2'>送化士</p><p>春雲不世情。滋澤興還普。從龍向海飛。散作人間雨。幽洞無門任卷舒。悠悠莫忘青山父。</p>
</div>
<div class='div-other'><a id='mulu38' />
<p class='h2'>漁父詞五首</p><p>鶴髮漁翁歲莫論。桑田幾變爾常存。紅蓼岸。荻花村。水月虗明兩不痕。</p>
<p>舉目誰親無可攀。翛然獨對水雲閑。山色裏。浪花間。妙體堂堂不露顏。</p>
<p>青虗為釣復為鈎。斷索籃兒沒底舟。隨放蕩。任橫流。玉浪堆中得自由。</p>
<p>輕泛蘭舟入海涯。拋鈎擲線莫遲疑。驪龍子。巨鼇兒。不犯清波釣得伊。</p>
<p>釣盡江湖曉色分。數聲羗笛韻凌雲。波浩渺。霧氛氳。皷棹回舟望海垠。</p>
</div>
<div class='div-other'><a id='mulu39' />
<p class='h2'>和無盡居士牧牛頌</p><p>頭角崢嶸未兆前。亂雲深處任安眠。不隨芳艸遙山去。何用芒童更著鞭。</p>
</div>
<div class='div-other'><a id='mulu40' />
<p class='h2'>因禪人發明以頌示之</p><p>水濶雲深古路賒。五湖禪侶共同家。夜來喜得真消息。無影林中杇木花。</p>
</div>
<div class='div-other'><a id='mulu41' />
<p class='h2'>寄度兄道友</p><p>寂照含虗未兆身。翛然那與物為隣。任經風月霜威重。枯木花芳不犯春。</p>
</div>
<div class='div-other'><a id='mulu42' />
<p class='h2'>默曜堂訪預監寺不遇</p><p>昔年摩竭令。今日孰知恩。句外潛心體。言前密意論。松風清宇宙。桂月曜乾坤。出戶雖無往。爭如靜掩門。</p>
</div>
<div class='div-other'><a id='mulu43' />
<p class='h2'>靜上人病以偈貽之</p><p>火風地水合為身。猶若晴空一點塵。借問病從何處起。祇應誰是病中人。</p>
</div>
<div class='div-other'><a id='mulu44' />
<p class='h2'>退居後以二偈示預環二禪者</p><p>十年同此振綱維。萬種誵訛悉共知。今日脫然無一事。坐觀明月照瑠璃。</p>
<p>水最為清月最圓。月光含水水涵天。混融不落威音世。到此如何語正偏。</p>
</div>
<div class='div-other'><a id='mulu45' />
<p class='h2'>送環知客歸省親</p><p>清風明月秋光半。環禪別我云南歸。當堂子母相逢日。妙圓孰敢分離微。咦。撥轉吾家向上機。回頭觸處生光輝。</p>
</div>
<div class='div-other'><a id='mulu46' />
<p class='h2'>送覺上人</p><p>異類潛行未兆前。昂藏頭角聳摩天。迴途莫守寒岸草。耕破威音那畔田。</p>
</div>
<div class='div-other'><a id='mulu47' />
<p class='h2'>謝王宣教見訪</p><p>柴扉常對白雲開。玉鳳銜花去又回。不學東林遠沽酒。淵明多謝入山來。</p>
</div>
<div class='div-other'><a id='mulu48' />
<p class='h2'>喜吳雲叟公裕垂訪</p><p>山路春風桃李香。延陵長者賁岩房。行行廓爾忘途轍。步步翛然合道場。妙淨宗乘松宿鶴。虗明田地月含霜。相逢相見有何事。共語毗盧頂後光。</p>
</div>
<div class='div-other'><a id='mulu49' />
<p class='h2'>送止維那作丐</p><p>常思止禪者。返本如嬰兒。一念萬年去。春秋都不知。斫倒寒巖無影樹。迴頭焰裡再抽枝。春老別吾入廛去。緣生會有歸山咦。淨榻相看坐。清風起四維。</p>
</div>
<div class='div-other'><a id='mulu50' />
<p class='h2'>和正知藏適軒</p><p>適軒新開非華飾。為愛清凉消暑濕。景象千般何處來。塵埃一點應難入。蒲團禪版靜沉沉。松韻竹風常龔龔。香斷爐寒坐夜深。苔墀月滿無人立。</p>
</div>
<div class='div-other'><a id='mulu51' />
<p class='h2'>謝蒙城善友惠米</p><p>客到蒙城有信歸。慇懃惠米助晨炊。老僧鉢滿慵相喚。長者恩深祇自知。粒粒圓成難著會。明明嚼碎更何疑。趙州遺語誠非謬。一飽元來忘百飢。</p>
</div>
<div class='div-other'><a id='mulu52' />
<p class='h2'>任善友求頌</p><p>差別道難通。應須識自宗。無根枯樹子。月夜影重重。</p>
</div>
<div class='div-other'><a id='mulu53' />
<p class='h2'>丹霞誧法弟新建暖堂以頌慶之</p><p>暖堂新構侵雲表。桂月松風常滿抱。玉燭光中靜應時。言前妙唱般陽道。</p>
</div>
<div class='div-other'><a id='mulu54' />
<p class='h2'>山居五首</p><p>林麓結茅廬。翛然稱所居。松風驚破夢。㵎氷靜涵虗。春老花猶媚。秋殘葉未踈。良宵無限意。東嶺月生初。</p>
<p>祇這一閑田。古今無變遷。泥牛耕不盡。寶月鎮長圓。巖桂和烟翠。溪花含露鮮。甘藏青嶂裡。懶更謁時賢。</p>
<p>家近亂山根。日高懶啟門。樵歌雲外唱。胡曲句前論。路僻無人到。庭荒有蘚痕。蕭蕭巖石畔。祇麼老烟村。</p>
<p>兀坐鎮長行。孰人知此情。竹風輕有韻。巖溜細無聲。岌岌三山秀。依依片月明。門前枯樹子。孤鶴夢難成。</p>
<p>不戀白雲關。家山撒手還。玉爐香旖旎。石磵水潺湲。庭樹烟籠合。牕軒雨灑斑。經行及坐臥。常在寂寥間。</p>
</div>
<div class='div-other'><a id='mulu55' />
<p class='h2'>寄隨守向大夫三首</p><p>歲寒本欲老林垌。茲沐恩光入翠層。再整絲綸垂釣手。隨緣溳水且騰騰。</p>
<p>道同曾未隔毫端。相別相逢會者難。偶此又蒙清照及。松風桂月襲人寒。</p>
<p>無絃琴上有希聲。此遇知音作證明。不犯指端彈一曲。碧瑠璃界月三更。</p>
</div>
<div class='div-other'><a id='mulu56' />
<p class='h2'>送吳公裕</p><p>天氣暄妍三月春。青山垂訪白頭人。威儀雍肅披儒雅。語論清泠洗渴塵。道合圓常無異路。心空及第自通津。相逢相別休懷念。千里同風德乃鄰。</p>
</div>
<div class='div-other'><a id='mulu57' />
<p class='h2'>蠲上人求頌</p><p>一九逢春信。梅花破雪開。箇中如會得。千里不空來。</p>
</div>
<div class='div-other'><a id='mulu58' />
<p class='h2'>和張居士</p><p>默訥虗明履趣深。蟾蜍推月照天心。松風未作寒林靜。一弄無絃琴上音。</p>
</div>
<div class='div-other'><a id='mulu59' />
<p class='h2'>和張伯威見寄</p><p>今日重來坐暖霞。故人笑謂老年華。劫空別有壺春在。雲對青山興莫涯。</p>
</div>
<div class='div-other'><a id='mulu60' />
<p class='h2'>和章陽叔見寄二首</p><p>休將水乳試鵞王。妙識醇醨別有方。本地不消春氣力。靈枝劫外有餘芳。</p>
<p>師曠離婁不我徒。昭然罔象得玄珠。心萠口擬成途轍。底事圓明異有無。</p>
</div>
<div class='div-other'><a id='mulu61' />
<p class='h2'>酬劉于叔</p><p>妙句靈然溢目寒。幽微旨趣會還難。相逢更問無絃曲。風入松梢不在彈。</p>
</div></div>
<p class='juan'>隨州大洪山淳禪師語錄</p>
<div class='div-xu'><a id='mulu62' />
<p class='h1'>No. 1425-B</p><p>洞山之道六傳而至大陽殆將斷絕。投子續之。三傳而至丹霞淳禪師。師出真歇宏智二子以張皇其門風。由是觀之。　師寔吾門之中興也。然而　師語要。世失其所傳。後裔靡不以是為恨矣。屬者偶得十三葉法孫大容清公所謄寫之。　師住大洪語錄一卷。恰如旱天逢甘雨。忻躍之餘。募刊以廣其傳。因裁一偈敬題其後云。</p>

<div class="lg regular"><div class='lg-row'>掀翻洞水盛宗風　廣大波瀾灑日東</div>
<div class='lg-row'>六百經霜猶未沒　重刊棗梓永流通</div>
</div><p>寶永七年季春上浣</p>
<p style="margin-left:6em">遠孫小比丘良機盥手百拜書</p>
</div>
</div><!-- end of div[@id='body'] -->
</body></html>