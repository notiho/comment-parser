<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經證疏廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu18' />
<div class='div-orig'><p>大佛頂如來密因修證了義諸菩薩萬行首楞嚴經卷第六</p>
</div>
<div class='div-commentary'><p style="margin-left:2em">耳根圓通<span class='note-inline'>(文六)</span></p>
</div>
<div class='div-orig'><p>爾時觀世音菩薩。即從座起。頂禮佛足。而白佛言世尊。憶念我昔。無數恒河沙劫。於時有佛出現於世。名觀世音。我於彼佛。發菩提心。</p>
</div>
<div class='div-commentary'><p style="margin-left:1em">〔初敘古因修〕</p>
<p style="margin-left:1em">〔疏〕爾時下釋菩薩名者若約觀世言音圓悟圓應則觀是自智音是他機若約妙音觀音梵音海潮則觀是隨德之名音是應名之德即自行化他之二用又若聽根說法則觀音者是鑑機之妙智非耳目聞見之境也。</p>
<p style="margin-left:1em">〔溫陵〕所師之佛亦名觀音者因果相符古今一道也。</p>
<p style="margin-left:1em">〔疏〕按觀音授記經言菩薩於過去金光師子遊戲如來所發菩提心皆示迹不同也今釋此心有無量義大乘集菩薩學論云菩提心者謂勸發大悲歡喜愛敬義故又觀音經云發正覺心者善利一切眾生故觀音不空祕密王經云菩提者即是正慧薩埵者即是方便又寶積經論云菩提是智性餘波羅密依彼智生此四菩提即悲智為體又法界無差別論云菩提心者是不思議果因如白月初分故又云菩提心於不淨位中名眾生心於淨染位中名菩薩於清淨位中名如來又發菩提心論云菩提有四種發心謂信解行證此諸菩提約因果解行說故叉法界論云菩提心於一切眾生身中有十種差別所謂無作以無為故無初以無起故無盡以無滅故無染著以自性清淨故無形相以無根故聖所行是諸佛境界故此菩提者是約理說又金剛三業大教王經五方如來於菩提心各有所說謂阿閦如來以諸法無生無我等說寶生如來以諸法無性離相等說彌陀如來以非性非無性等說不空如來以無得無證等說毗盧如來以離蘊處界無取捨平等性所說此諸菩提皆約般若相說故又寶積經論云有四法忘失菩提心謂欺誑阿闍黎等故經云發菩提者其心正直無有諂誑欲修耳根圓通者先須發此大道心也。</p>
</div>
<div class='div-orig'><p>彼佛教我。從聞思修。入三摩地。初於聞中。入流亡所。所入既寂。動靜二相。了然不生。如是漸增聞所聞盡。盡聞不住覺所覺空空覺極圓。空所空滅。生滅既滅。寂滅現前。忽然超越世出世間十方圓明。獲二殊勝。一者上合十方諸佛本妙覺心。與佛如來同一慈力。二者下合十方一切六道眾生。與諸眾生。同一悲仰。</p>
<p>世尊。由我供養觀音如來。蒙彼如來。授我如幻聞薰聞修金剛三昧。與佛如來。同慈力故。令我身成三十二應。入諸國土。</p>
</div>
<div class='div-commentary'><p style="margin-left:1em">彼佛下敘修證法門謂聞等三慧義順耳根所以此經為正修行從初於聞中至了然不生聞慧也次如是漸增至聞所聞盡思慧也覺所覺空至寂滅現前者即修慧也瑜伽以三賢為聞所成地以加行為思所成地十地為修所成地吳興於此節文為四並約耳門修證言之亦不相違也言入流者流謂法性所謂音塵塵動性靜今初入流則知法性本寂音塵亦亡。故動靜不生。如是下。以智遣情。至無所遣。亡情絕解。則寂滅現前矣。忽然超越者次言同體之功。故與生佛合其悲仰。聞熏聞修金剛三昧者。謂始從熏習。訖乎修證。皆以決定智斷。究竟堅固。而為正受。</p>
</div>
<div class='div-orig'><p>世尊。若諸菩薩。入三摩地。進修無漏。勝解現圓。我現佛身。而為說法。令其解脫。若諸有學。寂靜妙明。勝妙現圓。我於彼前。現獨覺身。而為說法。令其解脫。若諸有學。斷十二緣。緣斷勝性。勝妙現圓。我於彼前。現緣覺身。而為說法。令其解脫。若諸有學。得四諦空。修道入滅。勝性現圓。我於彼前。現聲聞身。而為說法。令其解脫。若諸眾生。欲心明悟。不犯欲塵。欲身清淨。我於彼前。現梵王身。而為說法。令其解脫。若諸眾生。欲為天主。統領諸天。我於彼前。現帝釋身。而為說法。令其成就。若諸眾生。欲身自在。遊行十方。我於彼前。現自在天身。而為說法。令其成就。若諸眾生。欲身自在。飛行虗空。我於彼前現大自在天身。而為說法。令其成就。若諸眾生。愛統鬼神。救護國土。我於彼前。現天大將軍身。而為說法。令其成就。若諸眾生。愛統世界。保護眾生。我於彼前。現四天王身。而為說法。令其成就。若諸眾生。愛生天宮驅使鬼神。我於彼前。現四天王國太子身。而為說法。令其成就。</p>
</div>
<div class='div-commentary'><p style="margin-left:1em">〔三十二應〕以普門身隨宜說法。初無定形名三十二應。一四聖者。初菩薩以勝解力。入徧知海。但未現證。故為現佛身。令彼成就。勝妙即寂靜之心。緣斷即還滅之性。言勝性者。各據所獲勝妙言之。次六凡者。梵王自在。欲色二界之王欲界第六名自在天居色頂者名大自在天將軍為帝釋上將四天王臣于帝釋太子即那吒之類能驅鬼神此皆臣輔屬也。</p>
</div>
<div class='div-orig'><p>若諸眾生樂為人王。我於彼前。現人王身。而為說法。令其成就。若諸眾生。愛生族姓。世間推讓。我於彼前。現長者身。而為說法。令其成就。若諸眾生。愛談名言。清淨自居。我於彼前。現居士身。而為說法。令其成就。若諸眾生。愛治國土。剖斷邦邑。我於彼前。現宰官身。而為說法。令其成就。若諸眾生。愛諸數術。攝衛自居。我於彼前。現婆羅門身。而為說法。令其成就。若有男子。好學出家。持諸戒律。我於彼前。現比丘身。而為說法。令其成就。若有女人。好學出家。持諸禁戒。我於彼前。現比丘尼身。而為說法。令其成就。若有男子。樂持五戒。我於彼前。現優婆塞身。而為說法。令其成就。若有女子。五戒自居。我於彼前。現優婆夷身。而為說法。令其成就。若有女人。內政立身。以修家國。我於彼前。現女主身。及國夫人命婦大家。而為說法。令其成就。若有眾生。不壞男根。我於彼前。現童男身。而為說法。令其成就。若有處女。愛樂處身。不求侵暴。我於彼前。現童女身。而為說法。令其成就。若有諸天。樂出天倫。我現天身。而為說法。令其成就。若有諸龍。樂出龍倫。我現龍身。而為說法。令其成就。若有藥叉。樂度本倫。我於彼前。現藥叉身。而為說法。令其成就。若乾闥婆。樂脫其倫。我於彼前。現乾闥婆身。而為說法。令其成就。若阿修羅。樂脫其倫。我於彼前。現阿修羅身。而為說法。令其成就。若緊那羅。樂脫其倫。我於彼前。現緊那羅身。而為說法。令其成就。若摩呼羅伽。樂脫其倫。我於彼前。現摩呼羅伽身。而為說法。令其成就。若諸眾生。樂人修人。我現人身。而為說法。令其成就。若諸非人。有形無形。有想無想。樂度其倫。我於彼前。皆現其身。而為說法。令其成就。</p>
<p>是名妙淨三十二應。入國土身。皆以三昧聞熏聞修。無作妙力。自在成就。</p>
</div>
<div class='div-commentary'><p style="margin-left:1em">人王以位統民長者以德命族居士隱身放言宰官以政蒞國婆羅門術數治生皆世間屬也比丘四眾乞法守戒近事三寶天子之后曰女主邦君之妻曰君夫人妻因夫榮曰命婦輔治內宮曰大家皆國屬也藥叉名輕捷能飛行也乾闥婆名香陰帝釋樂臣也阿修羅名無端正女美男醜也緊那羅名疑神人形頭角也摩呼羅名腹行此云蟒也非人等者該其餘應如六字章句經或現作餓鬼手出香色乳乃至作淫女為度貪眾生。</p>
</div>
<div class='div-orig'><p>世尊。我復以此聞熏聞修金剛三昧無作妙力。與諸十方三世六道一切眾生。同悲仰故。令諸眾生。於我身心。獲十四種無畏功德。一者由我不自觀音。以觀觀者。令彼十方苦惱眾生。觀<span class='note-inline'>(持念)</span>其音聲。即得解脫。二者知見旋復。令諸眾生。設入大火。火不能燒。三者觀聽旋復。令諸眾生。大水所漂水不能溺。四者斷滅妄想。心無殺害。令諸眾生。入諸鬼國。鬼不能害。五者熏聞成聞。六根銷復。同於聲聽。能令眾生。臨當被害。刀段段壞。使其兵戈。猶如割水。亦如吹光。性無搖動。六者聞熏精明。明徧法界。則諸幽暗。性不能全。能令眾生。藥叉<span class='note-inline'>(解同前)</span>羅剎<span class='note-inline'>(連疫鬼)</span>。鳩槃茶鬼<span class='note-inline'>(厭魅鬼)</span>。及毗舍遮<span class='note-inline'>(噉精氣鬼)</span>富單那<span class='note-inline'>(熱病鬼)</span>等。雖近其傍。目不能視。七者音性圓銷。觀聽返入<span class='note-inline'>(內無所係)</span>。離諸塵妄<span class='note-inline'>(外無所累)</span>。能令眾生。禁繫枷鎻。所不能著。八者滅音圓聞<span class='note-inline'>(內外無待)</span>。徧生慈力。能令眾生。徑過險路<span class='note-inline'>(逆境)</span>。賊<span class='note-inline'>(煩惱)</span>不能劫。</p>
</div>
<div class='div-commentary'><p style="margin-left:1em">〔十四無畏〕以能脫苦總稱無畏不隨前塵所起知見名不自觀故令有苦眾生蒙我真觀皆得解脫此是總德其下皆以不循塵為觀故通云旋復知見屬火觀聽屬水二者旋復則不能燒溺鬼性殺害從妄想生斷滅妄想則鬼不能害熏聞成性六根俱復則聲聽同體根塵無間故刀段段壞割水吹光言無分隔也聞熏精明者熏聞久精明則發明暗之體性不兩全故鬼不能視音性圓消則體性無局故禁繫枷鎻所不能著滅音圓聞則物我不敵故賊不能劫又音聞圓徧則慈力亦徧慈無敵故無能為賊者。</p>
</div>
<div class='div-orig'><p>九者熏聞離塵。色所不劫。能令一切多婬眾生。遠離貪欲。十者純音無塵。根境圓融。無對所對。能令一切忿恨眾生。離諸瞋恚。十一者銷塵旋明。法界身心。猶如琉璃。朗徹無礙。能令一切昏鈍性障。諸阿顛迦。永離癡暗。十二者融形復聞。不動道場。涉入世間。不壞世界。能徧十方。供養微塵。諸佛如來。各各佛邊。為法王子。能令法界無子眾生。欲求男者。誕生福德智慧之男。十三者六根圓通。明照無二。含十方界。立大圓鏡。空如來藏。承順十方微塵如來祕密法門。受領無失。能令法界無子眾生。欲求女者。誕生端正福德柔順。眾人愛敬。有相之女。十四者此三千大千世界。百億日月。現住世間。諸法王子。有六十二億恒河沙數修法垂範。教化眾生。隨順眾生。方便智慧。各各不同。由我所得圓通本根。發妙耳門。然後身心微妙含容。周徧法界。能令眾生。持我名號。與彼共持六十二億恒河沙諸法王子。二人福德。正等無異。世尊我一名號。與彼眾多名號無異。由我修習得真圓通。是名十四施無畏力。福備眾生。</p>
</div>
<div class='div-commentary'><p style="margin-left:1em">九者下欲由習境而生今離塵遠色則根境不偶故令多淫眾<span class='corr'>生</span>遠離貪欲。</p>
<p style="margin-left:1em">〔溫陵曰〕瞋由違情所起對境而發音性純淨無復所妄故圓融無違無能所對則不瞋矣痴以習暗成性為根本無明性障今以銷鎔塵妄旋復真明身心垢淨故性障永離阿顛迦此云無善心亦性障也。</p>
<p style="margin-left:1em">〔疏〕十二下融形則體無質礙故涉界不壞復聞則性無邇遙故不動而徧供佛則福足為法王子則紹繼之道故能應其求。</p>
<p style="margin-left:1em">〔溫陵〕圓故無二通故含界明照則大圓鏡之質含界則空如來藏之體故能承順法門受領無失承順即坤儀柔德受領即閨門能事有女之道故能應其求也。</p>
<p style="margin-left:1em">〔疏〕十四下較量福勝耳根為順聞思名正修行故稱名福勝又入大乘論說福勝者是稱觀音法身法身是常以應化身者是無常故<span class='corr'>已</span>上功德有復有銷有徧有圓有融有通漸次深入。</p>
</div>
<div class='div-orig'><p>世尊。我又獲是圓通修證無上道故。又能善獲四不思議無作妙德。一者由我初獲妙妙聞心。心精遺聞。見聞覺知。不能分隔。成一圓融。清淨寶覺。故我能現眾多妙容。能說無邊祕密神呪。其中或現一首。三首。五首。七首。十首。十一首。如是乃至一百八首。千首。萬首。八萬四千礫迦羅首。二臂。四臂。六臂八臂。十臂。十二臂。十四十六。十八二十。至二十四。如是乃至一百八臂。千臂萬臂。八萬四千母陀羅臂。二目。三目。四目。九目。如是乃至一百八目。千目萬目。八萬四千清淨寶目。或慈或威。或定或慧。救護眾生。得大自在。</p>
<p>二者由我聞思脫出六塵。如聲度垣。不能為礙。故我妙能現一一形。誦一一呪。其形其呪。能以無畏施諸眾生。是故十方微塵國土。皆名我為施無畏者。</p>
<p>三者由我修習本妙圓通。清淨本根。所遊世界。皆令眾生捨身珍寶。求我哀愍。</p>
<p>四者我得佛心。證於究竟。能以珍寶種種供養十方如來。傍及法界六道眾生。求妻得妻。求子得子。求三昧得三昧。求長壽得長壽。如是乃至求大涅槃得大涅槃。</p>
<p>佛問圓通。我從耳門圓照三昧。緣心自在。因入流相得三摩地。成就菩提。斯為第一。世尊。彼佛如來。歎我善得圓通法門。於大會中。授記我為觀世音號。由我觀聽十方圓明。故觀音名。徧十方界。</p>
</div>
<div class='div-commentary'><p style="margin-left:1em">〔四不思議〕一能現多名不思議妙妙聞心即中中流入之心。</p>
<p style="margin-left:1em">〔溫陵〕言初獲者指本因也首為六用之總臂表提接之悲目為照了之智各依本數充之以至八萬四千表依根本智用泛應塵勞也一體之中萬法咸備而繼二十四聖示現者明彼分具圓會於此也爍迦羅云金剛堅固母陀羅云印手慈以攝化威以折伏定以復湛慧以開覺通指眾多妙容也。</p>
<p style="margin-left:1em">〔疏〕密部神呪多觀音所說能安樂眾生名施無畏捨身珍寶者普門品云仁者愍吾等故受此瓔珞即求哀之事。</p>
</div>
<div class='div-orig'><p>爾時世尊於師子座。從其五體同放寶光。遠灌十方微塵如來。及法王子。諸菩薩頂。彼諸如來。亦於五體。同放寶光。從微塵方來灌佛頂。并灌會中諸大菩薩及阿羅漢。林木池沼。皆演法音。交光相羅。如寶絲網。是諸大眾。得未曾有。一切普獲金剛三昧。即時天雨百寶蓮華。青黃赤白。間錯粉糅。十方虗空。成七寶色。此娑婆界。大地山河。俱時不現。唯見十方微塵國土。合成一界。梵唄詠歌。自然敷奏。</p>
</div>
<div class='div-commentary'><p style="margin-left:1em">爾時下至梵唄詠歌自然敷奏總顯圓通之瑞。</p>
</div>
<div class='div-orig'><p>於是如來。告文殊師利法王子。汝今觀此二十五無學諸大菩薩。及阿羅漢各說最初成道方便。皆言修習真實圓通。彼等修行。實無優劣。前後差別。我今欲令阿難開悟二十五行。誰當其根。兼我滅後。此界眾生。入菩薩乘。求無上道。何方便門。得易成就。文殊師利法王子。奉佛慈旨。即從座起。頂禮佛足。承佛威神。說偈對佛。覺海性澄圓。圓澄覺元妙。元明照生所。所立照性亡。迷妄有虗空。依空立世界。想澄成國土。知覺乃眾生。空生大覺中。如海一漚發。有漏微塵國。皆依空所生。漚滅空本無。況復諸三有。歸元性無二。方便有多門。聖性無不通。順逆皆方便。初心入三昧。遲速不同倫。</p>
</div>
<div class='div-commentary'><p style="margin-left:1em">〔六選擇圓通〕偈中初二句頌本覺之體次二句明迷妄之端迷生世界妄有眾生所謂當知虗空生汝心內是也是則歸源之性理無有二而修證之道則有多門雖聖性即逆順皆可在初心則有遲速所以諸聖圓通不無簡擇。</p>
</div>
<div class='div-orig'><p>色想結成塵。精了不能徹。如何不明徹。於是獲圓通。音聲雜語言。但依名句味。一非含一切。云何獲圓通。香以合中知。離則元無有。不恒其所覺。云何獲圓通。味性非本然。要以味時有。其覺不恒一。云何獲圓通。觸以所觸明。無所不明觸。合離性非定。云何獲圓通。法稱為內塵。憑塵必有所。能所非徧涉。云何獲圓通。見性雖洞然。明前不明後。四維虧一半。云何獲圓通。鼻息出入通。現前無交氣。支離匪涉入。云何獲圓通。舌非入無端。因味生覺了。味亡了無有。云何獲圓通。身與所觸同。各非圓覺觀。涯量不冥會。云何獲圓通。知根雜亂思。湛了終無見。想念不可脫。云何獲圓通。</p>
</div>
<div class='div-commentary'><p style="margin-left:1em">色想下初簡六塵伊惟也舌入非無端乃亦因味身有中邊二義故為涯量不冥會者因觸知身也亂思動相故非湛了。</p>
</div>
<div class='div-orig'><p>識見雜三和詰本稱非相。自體先無定。云何獲圓通。心聞洞十方。生于大因力。初心不能入。云何獲圓通。鼻想本權機。祗令攝心住。住成心所住。云何獲圓通。說法弄音文。開悟先成者。名句非無漏。云何獲圓通。持犯但束身。非身無所束。元非徧一切。云何獲圓通。神通本宿因。何關法分別。念緣非離物<span class='note-inline'>(不離物則有所著)</span>。云何獲圓通。</p>
<p>若以地性觀。堅礙非通達。有為非聖性。云何獲圓通。若以水性觀想念非真實。如如非覺觀。云何獲圓通。若以火性觀。厭有非真離。非初心方便。云何獲圓通。若以風性觀。動寂非無對。對非無上覺。云阿獲圓通。若以空性觀。昏鈍先非覺。無覺異菩提。云何獲圓通。若以識性觀。觀識非常住。存心乃虗妄。云何獲圓通。諸行是無常。念性元性滅。因果今殊感。云何獲圓通。</p>
</div>
<div class='div-commentary'><p style="margin-left:1em">識見下次簡六識識雜根塵詰之無本大因力者謂法界行所生故不宜初心權機謂止孫陀之散亂故權為觀白音文為開先<span class='corr'>已</span>成就之者故與之說法又持地平填功涉有為月光水觀想非真實烏芻火觀是厭欲非真琉璃光風觀而性有動靜空性晦昧則昏鈍無覺識性分別則性非常住勢至都攝六根故諸行無常果則斷滅。</p>
</div>
<div class='div-orig'><p>我今白世尊。佛出娑婆界。此方真教體。清淨在音聞。欲取三摩提。實以聞中入。離苦得解脫。良哉觀世音<span class='note-inline'>(歎觀世言音脫苦與樂也)</span>。於恒沙劫中。入微塵佛國。得大自在力<span class='note-inline'>(歎三十二應)</span>。無畏施眾生<span class='note-inline'>(歎四不思議十四無畏)</span>。妙音觀世音<span class='note-inline'>(歎隨德之名)</span>。梵音海潮音<span class='note-inline'>(歎隨名之實)</span>。救世悉安寧<span class='note-inline'>(歎眾德)</span>。出世獲常住<span class='note-inline'>(能救世間苦能與出世樂)</span>。我今啟如來。如觀音所說。譬如人靜居。十方俱擊鼓。十處一時聞。此則圓真實。目非觀障外。口鼻亦復然。身以合方知。心念紛無緒。隔垣聽音響。遐邇俱可聞。五根所不齊。是則通真實。音聲性動靜。聞中為有無無聲號無聞。非實聞無性。聲無既無滅。聲有亦非生。生滅二圓離。是則常真實。縱令在夢想。不為不思無。覺觀出思惟。身心不能及。</p>
</div>
<div class='div-commentary'><p style="margin-left:1em">〔溫陵〕聖人設教隨方不同此方教體必籍音聞亦隨機之宜也離苦者嘆十四無畏入微塵國嘆三十二應得大自在嘆四不思議餘皆隨德之名說法無滯名妙音尋聲救苦為觀音音性無著為梵音應不失時為潮音音性動靜皆屬聲塵耳根圓離不隨生滅是則常性之真也無聲號無聞指阿難聞鐘之事。</p>
</div>
<div class='div-orig'><p>今此娑婆國。聲論得宣明。眾生迷本聞。循聲故流轉。阿難縱強記。不免落邪思。豈非隨所淪。旋流復無妄。阿難汝諦聽。我承佛威力。宣說金剛王。如幻不思議。佛母真三昧。汝聞微塵佛。一切祕密門。欲漏不先除。畜聞成過誤。將聞持佛佛。何不自聞聞。聞非自然生。因聲有名字。返聞與聲脫。能脫欲誰名。一根既返源。六根成解脫。見聞如幻翳<span class='note-inline'>(通指妄根)</span>。三界若空華<span class='note-inline'>(通指妄境)</span>。聞復翳根除。塵銷覺圓淨。淨極光通達。寂照含虗空<span class='note-inline'>(根解脫)</span>。却來觀世間。猶如夢中事<span class='note-inline'>(境解脫)</span>。摩登伽在夢。誰能留汝形。如世巧幻師。幻作諸男女。雖見諸根動。要以一機抽。息機歸寂然。諸幻成無性。六根亦如是。元依一精明。分成六和合。一處成休復。六用皆不成。塵垢應念銷。成圓明淨妙。餘塵尚諸學。明極即如來。大眾及阿難。旋汝倒聞機。反聞聞自性。性成無上道。圓通實如是。此是微塵佛。一路涅槃門。過去諸如來。斯門<span class='corr'>已</span>成就。現在諸菩薩。今各入圓明。未來修學人。當依如是法。我亦從中證。非唯觀世音。誠<span class='note-inline'>(信允之辭)</span>如佛世尊。詢我諸方便。以救諸末劫。求出世間人。成就涅槃心。觀世音為最。自餘諸方便。皆是佛威神。即<span class='note-inline'>(就)</span>事捨<span class='note-inline'>(脫)</span>塵勞。非是長修學。淺深同說法。頂禮如來藏。無漏不思議。願加彼未來。於此門無惑。方便易成就。堪以教阿難。及末劫沉淪。但以此根修。圓通超餘者<span class='note-inline'>(二十四聖)</span>。真實心如是。</p>
</div>
<div class='div-commentary'><p style="margin-left:1em">〔疏〕聲論者依聲所論義理發明即名句文身三為教體眾生下言循聲之咎聞非有名對聲塵故有若能反聞自性外脫根塵則復以誰名為聞哉見聞為根三界為塵聞復則根翳自除塵消則覺心本淨反觀世間猶如夢事然則摩登伽女正在夢中誰能留汝形骸使不解脫哉諸根喻有為生滅一機謂妄心造作。</p>
<p style="margin-left:1em">〔溫陵〕成就涅槃妙心不生滅性唯耳根為然餘則佛之威神加被今即<span class='corr'>己</span>事而捨塵勞非始終長修淺深同說之法也。</p>
</div></div>
<div class='div-other'><a id='mulu19' />
<p class='h1'>五修證分<span class='note-inline'>(文三)</span></p>
<div class='div-commentary'><p style="margin-left:2em">一四重伏斷</p>
</div>
<div class='div-orig'><p>於是阿難。及諸大眾。身心了然。得大開示。觀佛菩提。及大涅槃。猶如有人。因事遠遊。未得歸還。明了其家。所歸道路。普會大眾。天龍八部。有學三乘。及諸一切。新發心菩薩。其數凡有十恒河沙。皆得本心。遠塵離垢。獲法眼淨。性比丘尼。聞說偈<span class='corr'>已</span>。成阿羅漢。無量眾生。皆發無等等阿耨多羅三藐三菩提心。阿難。整衣服。於大眾中。合掌頂禮。心迹圓明。悲欣交集。欲益未來。諸眾生故。稽首白佛。大悲世尊。我今<span class='corr'>已</span>悟成佛法門。是中修行得無疑惑。常聞如來。說如是言。自未應度。先度人者。菩薩發心自覺<span class='corr'>己</span>圓。能覺他者。如來應世。我雖未度。願度末劫一切眾生。世尊。此諸眾生。去佛漸遠。邪師說法。如恒河沙。欲攝其心。入三摩地。云何令其安立道場。遠諸魔事。於菩提心。得無退屈。</p>
<p>爾時世尊。於大眾中。稱讚阿難。善哉善哉。如汝所問安立道場。救護眾生。末劫沈溺。汝今諦聽。當為汝說。阿難大眾。唯然奉教。佛告阿難。汝常聞我毗奈耶中。宣說修行三決定義所謂攝心為戒。因戒生定。因定發慧。是則名為三無漏學。</p>
</div>
<div class='div-commentary'><p style="margin-left:1em">〔疏〕初明伏斷者夫欲儲淨法先滌身器將越愛流前鳩行楫故嚴宣四重品戒為入修方便葢木叉義遠草系情殷是以切身口而流訓因動靜以研幾阿難下說四波羅夷及安立道場所以明第一發心之修證乃至不起於座獲須陀洹示得果之相也夫阿難雖未得度而悲及後來乃菩薩發心然起行之初慮妨邪誤故問諸方便遠於魔事也戒定慧學大小均修故于此中初明三學以為決定進修之旨也。</p>
</div>
<div class='div-orig'><p>阿難。云何攝心。我名為戒。若諸世界六道眾生。其心不婬。則不隨其生死相續。汝修三昧。本出塵勞。婬心不除。塵不可出。縱有多智。禪定現前。如不斷淫。必落魔道。上品魔王。中品魔民。下品魔女。彼等諸魔亦有徒眾各各自謂成無上道。我滅度後。末法之中。多此魔民。熾盛世間。廣行貪淫。為善知識。令諸眾生。落愛見坑。失菩提路。汝教世人。修三摩地。先斷心淫。是名如來先佛世尊第一決定清淨明誨。是故阿難。若不斷淫。修禪定者。如蒸砂石。欲其成飯。經百千劫。秪名熱砂。何以故。此非飯本。砂石成故。汝以淫身求佛妙果。縱得妙悟。皆是淫根。根本成婬。輪轉三途。必不能出。如來涅槃。何路修證。必使淫機。身心俱斷。斷性亦無。於佛菩提。斯可希冀。如我此說。名為佛說。不如此說。即波旬說。</p>
</div>
<div class='div-commentary'><p style="margin-left:1em">眾生纏綿生死皆因淫欲故首此為戒。</p>
</div>
<div class='div-orig'><p>阿難。又諸世界。六道眾生。其心不殺。則不隨其生死相續。汝修三昧。本出塵勞。殺心不除。塵不可出。縱有多智。禪定現前。如不斷殺必落神道。上品之人。為大力鬼。中品則為飛行夜叉。諸鬼帥等。下品當為地行羅剎。彼諸鬼神。亦有徒眾。各各自謂成無上道。我滅度後。末法之中。多此鬼神。熾盛世間。自言食肉。得菩提路。阿難。我令比丘。食五淨肉。此肉皆我神力化生。無本命根。汝婆羅門。地多蒸溼。加以砂石。草菜不生。我以大悲神力所加。因大慈悲。假名為肉。汝得其味。奈何如來滅度之後。食眾生肉。名為釋子汝等當知是食肉人。縱得心開。似三摩地。皆大羅剎。報終必沈生死苦海。非佛弟子。如是之人。相殺相吞。相食未<span class='corr'>已</span>。云何是人得出三界。汝教世人修三摩地。次斷殺生。是名如來先佛世尊第二決定清淨明誨。是故阿難。若不斷殺。修禪定者。譬如有人。自塞其耳。高聲大叫。求人不聞。此等名為欲隱彌露。清淨比丘。及諸菩薩。於岐路行。不蹋生草。況以手拔。云何大悲。取諸眾生。血肉充食。若諸比丘。不服東方絲綿絹帛。及是此土靴履裘毳乳酪醍醐。如是比丘。於世真脫。酧還宿債。不遊三界。何以故。服其身分。皆為彼緣。如人食其地中百穀。足不離地。必使身心。於諸眾生。若身身分。身心二塗。不服不食。我說是人。真解脫者。如我此說。名為佛說。不如此說。即波旬說。</p>
</div>
<div class='div-commentary'><p style="margin-left:1em">〔孤山〕律明三淨謂不見不聞疑為我殺今言五者及自死鳥殘也。</p>
<p style="margin-left:1em">〔溫陵〕修禪行殺是欲隱彌露不故蹋不故拔仁慈以至猶及草木況食眾生肉耶身謂血肉等身分謂[求/毛]酪等身服心貪是為二途。</p>
</div>
<div class='div-orig'><p>阿難。又復世界。六道眾生其心不偷。則不隨其生死相續。汝修三昧。本出塵勞。偷心不除。塵不可出。縱有多智。禪定現前。如不斷偷。必落邪道。上品精靈。中品妖魅。下品邪人。諸魅所著。彼等羣邪。亦有徒眾。各各自謂成無上道。我滅度後。末法之中。多此妖邪。熾盛世間。潛匿姦欺。稱善知識。各自謂<span class='corr'>己</span>得上人法。詃惑無識。恐令失心。所過之處。其家耗散。我教比丘。循方乞食。令其捨貪。成菩提道。諸比丘等。不自熟食。寄於殘生。旅泊三界。示一往還。去<span class='corr'>已</span>無返。云何賊人。假我衣服。裨販如來。造種種業。皆言佛法。却非出家。具戒比丘。為小乘道。由是疑誤無量眾生。墮無間獄。若我滅後。其有比丘。發心決定修三摩提。能於如來形像之前。身然一燈。燒一指節。及於身上。爇一香炷。我說是人。無始宿債。一時酬畢。長揖世間。永脫諸漏。雖未即明無上覺路。是人於法。<span class='corr'>已</span>決定心。若不為此捨身微因。縱成無為。必還生人。酬其宿債。如我馬麥。正等無異。汝教世人。修三摩地。後斷偷盜。是名如來。先佛世尊第三決定清淨明誨。是故阿難。若不斷偷。修禪定者。譬如有人。水灌漏巵。欲求其滿。縱經塵劫。終無平復。若諸比丘。衣鉢之餘。分寸不畜。乞食餘分。施餓眾生。於大集會。合掌禮眾。有人捶詈同於稱讚。必使身心。二俱捐捨。身肉骨血。與眾生共。不將如來不了義說。迴為<span class='corr'>己</span>解。以誤初學。佛印是人。得真三昧。如我所說。名為佛說。不如此說。名波旬說。</p>
</div>
<div class='div-commentary'><p style="margin-left:1em">比丘行乞本為除貪故不自熟食旅泊者以去為事也。</p>
<p style="margin-left:1em">〔溫陵〕一切難捨無過<span class='corr'>己</span>身難捨尚捨況餘貪愛其或身雖行捨心尚貪求則徒增黑業無益於道亦於佛法非決定心。</p>
<p style="margin-left:1em">〔孤山〕盜者取他依報資乎<span class='corr'>己</span>身今損正報以供賢聖故無始宿債一時酬畢。</p>
</div>
<div class='div-orig'><p>阿難。如是世界。六道眾生。雖則身心。無殺盜淫。三行<span class='corr'>已</span>圓若大妄語。即三摩地。不得清淨。成愛見魔。失如來種。所謂未得謂得。未證言證。或求世間尊勝第一。謂前人言我今<span class='corr'>已</span>得須陀洹果。斯陀含果。阿那含果。阿羅漢道。辟支佛乘。十地地前諸位菩薩。求彼禮懺。貪其供養。是一顛迦銷滅佛種。如人以刀斷多羅木。佛記是人。永殞善根。無復知見。沈三苦海。不成三昧。我滅度後。勅諸菩薩。及阿羅漢。應身生彼末法之中。作種種形。度諸輪轉。或作沙門。白衣居士。人王宰官。童男童女。如是乃至婬女寡婦姦偷屠販。與其同事。稱讚佛乘。令其身心。入三摩地。終不自言我真菩薩。真阿羅漢。洩佛密因。輕言未學。唯除命終。陰有遺付。云何是人。惑亂眾生。成大妄語。汝教世人。修三摩地。後復斷除諸大妄語。是名如來。先佛世尊第四決定清淨明誨。是故阿難。若不斷其大妄語者。如刻人糞。為旃檀形欲求香氣。無有是處。我教比丘。直心道場。於四威儀一切行中。尚有虗假。云何自稱得上人法。譬如窮人。妄號帝王。自取誅滅。況復法王。如何妄竊。因地不真。果招紆曲。求佛菩提。如噬臍人。欲誰成就。若諸比丘。心如直絃。一切真實。入三摩地。永無魔事。我印是人。成就菩薩。無上知覺。如我所說。名為佛說。不如此說。名波旬說。</p>
</div>
<div class='div-commentary'><p style="margin-left:1em">〔溫陵〕四果十地未得謂得故大妄語貪人供養求<span class='corr'>己</span>尊勝名愛見魔貝多羅木斷則不生大妄語人善根永絕。</p>
<p style="margin-left:1em">〔疏〕<span class='corr'>已</span>上四重名根本煩惱九品所斷各有淺深如三結斷名須陀洹薄貪瞋痴名為三果故身肉骨血與眾生共此斷身見也示一往還去<span class='corr'>已</span>無反此斷戒取也是人於法能決定心此斷疑也楞伽云須陀洹身見者謂緣起妄想身相妄想身見斷貪則不生云何不取戒謂善見受生處苦相故云何疑相斷謂不於餘處大師見為淨不淨故知四重皆地上伏斷。</p>
</div>
<div class='div-commentary'><p style="margin-left:2em">鎮澄讚曰　觀音玅觀。獨拔圓根。一根既返六歸元。請佛涅槃門。定慧重開。永劫度沉淪。</p>
<p style="margin-left:2em">傳如截流曰　觀音將陳所證。追敘於無量恒沙劫前之事者。密顯性本圓通。且真常也。有佛出世。名觀世音者。所師為圓通之師。師資名同。古今一道也。觀。即如幻金剛觀察。世音。謂十界音聲。惟音可觀。廼謂圓通。從聞思修入三摩地者。稟師之教。諦審損益。故得證入也。當機固稱多聞。曾未及此。特以是啟之。初於聞中入流亡所者。凡夫耳根發識為聞。聞識奔境為流。今觀音觀聽反入。故曰入流。能滅音圓聞。故曰亡所。上所指聲塵。下所指入流。以流內伏。外塵自銷。故曰所入既寂。動靜二相。了然不生。如是漸增。聞所聞盡者。以獲玅玅聞心。心精遺聞。故得曰盡。即前云。此根初解。先得人空也。覺有盡聞之盡。是亦不盡。故曰盡聞不住。覺所覺空。即空性圓明。成法解脫也。空覺極圓。空所空滅者。即空覺之空亦空。所謂俱空不生也。生滅者。外塵內根。及以識心。諸有惑業。皆名生滅之法。今悉空空。故曰既滅。以既滅則不復更滅。故曰寂滅。彌滅彌顯。是曰現前。彌超彌同。故上合十方諸佛本玅覺心。與佛如來。同一慈力。以三十二應入諸國土。下合十方一切六道眾生。與諸眾生同一悲仰。施十四無畏。福備眾生。及現眾多玅容。能說無邊神呪。斯皆亡所遺聞。朗徹廓照所致。結云佛問圓通我從圓照三昧。緣心自在。因入流相得三摩地。成就菩提。斯為第一。或疑三十二應。菩薩却現佛身。十四無畏。沉迷即離苦惱。身心含廣莫之法界。作用現眾多之手眼。皆為表法。曾無實證。噫。斯非自生障礙。蔑彼圓通者耶。當知觀音為正法明如來。何獨泥對揚之跡。眾生能感應道交。奚難離幻妄之苦。俛仰再撫于四海。且為緣慮之知。身心互徧於十方。始是遺聞之玅。魚之成龍。頭角遂異。人之登聖。手眼固神。毋自望洋拘墟。請事入流亡所。仍藉大悲光耀。一示本來面目。始信聖言聖證。未之或欺也。然諸聖既陳圓通。而釋尊五體放光。遠灌微塵如來。微塵如來。亦于五體同放寶光。來灌佛頂者。葢表淨極光通。極果所同也。彼界此土菩薩羅漢。光亦灌頂者。表因果互融。所陳所證。一一無上也。林木池沼。皆演法音。寶光相羅。如寶絲網者。信山河大地。無非如來藏。無非玅莊嚴也。斯為希有之瑞。故令一切。普獲金剛三昧。金剛喻斷惑之速。獲。即初住真因之位也。以踐正位。故天亦以諸瑞應之。真因智中。十界圓彰。則成百界。故天雨百。寶蓮華。青黃赤白。間雜粉糅者。住行向地或超或次。遞遞涉入也。十方虗空成七寶色者。從寂滅體中。克七常住果也。入圓通常門。習漏永除。依正不隔。是故娑婆山河。俱時不現。微塵國土。合成一界也。梵唄歌咏。自然敷奏者。表證入之人。無作法音。皆如是也。圓通法門止此。於是佛告文殊師利。汝今觀此諸大菩薩。及阿羅漢。各說最初成道方便。彼等修行。實無優劣。前後差別者。聖性無不通也。以無不通。故感諸瑞如此。我今欲令阿難開悟二十五行誰當其根。兼我滅度。此界眾生。入菩薩乘。何方便門。得易成就。文殊奉勅。唯擇耳根者。所謂偏為當機也。偈稱覺海性澄圓。圓澄覺元玅者。即前所云本覺玅明。性覺明玅是也。將擇圓通之根。先標圓通之體。著一海字。便見入流之意。下云旋流獲無妄。葢本於此。元明照生所者。元明。本玅覺明也。從元明而妄發所照。故曰所立。所照既立。真性遂晦。故曰照性亡。照性者。起照之真性也。迷妄有虗空。因空立世界者。即晦昧為空。空晦暗中。結暗為色也。想澄成國土。知覺廼眾生者。即色雜妄想。想相為身也。葢一因所妄。依正斯分。則澄玅之體。莫得而圓。莫得而通。即一迷為身。決定惑為色身之內也。空生大覺中。如海一漚發。漚滅空本無。況復諸三有者。此明覺體本周。一不循塵。圓通之體。本無涯量。故淨極光通達。寂照含虗空。行人得此。諸境咸玅。故却來觀世間。猶如夢中事。將聞持佛佛。何不自聞聞者。佛佛者。諸佛所談覺性也。此之覺體。即吾真聞。不能聞聞。何知佛佛。故策云。大眾及阿難。旋汝倒聞機。反聞聞自性。阿難大眾。聞是開示。觀佛菩提。及大涅槃。如遠遊人。未得歸還。明了其家。所歸道路者。前云慧覺圓通。及辯圓通本根。但明起行之由。故曰知路而<span class='corr'>已</span>。若欲還家。必須俶裝。故請攝心軌則。安立道場。至示五十五位真菩提路。正明萬行修證也。戒定慧三通稱無漏者。葢眾生覺海。本自圓澄。以粘湛發識。流逸奔境名漏。今依清淨律儀。制止身心。內瑩發光。三摩正定。圓通玅慧。皆具于此。佛以婬殺。盜妄一一宣其重過。劇稱決定明誨。復言不如此說。即波旬說者。葢此戒相。本是易知易解之法。為難受難持之行。輪迴苦本。安樂玅常。莫不由斯。觀佛諄諄切切。寧弗媿死懼死。</p>
</div>
<div class='div-w'>
<p class='h2'>音釋</p>
<div class='div-note'>驅<p><span class='note-inline'>(丘于切)</span>。</p>
毳<p><span class='note-inline'>(音翠)</span>。</p>
靴<p><span class='note-inline'>(許瓜切)</span>。</p>
耗<p><span class='note-inline'>(音好)</span>。</p>
詃<p><span class='note-inline'>(古犬切)</span>。</p>
裨<p><span class='note-inline'>(音卑)</span>。</p>
揖<p><span class='note-inline'>(伊入切)</span>。</p>
巵<p><span class='note-inline'>(音支)</span>。</p>
捶<p><span class='note-inline'>(之累切)</span>。</p>
詈<p><span class='note-inline'>(力智切)</span>。</p>
泄<p><span class='note-inline'>(思列切)</span>。</p>
誅<p><span class='note-inline'>(音朱)</span>。</p>
噬<p><span class='note-inline'>(音逝)</span>。</p>
絃<p><span class='note-inline'>(音言)</span>。</p>
</div></div></div>
</div><!-- end of div[@id='body'] -->
</body></html>