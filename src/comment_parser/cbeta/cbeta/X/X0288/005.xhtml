<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經證疏廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu16' />
<div class='div-orig'><p>大佛頂如來密因修證了義諸菩薩萬行首楞嚴經卷第五</p>
</div>
<div class='div-commentary'><p style="margin-left:2em">發心之餘<span class='note-inline'>(文六)</span></p>
</div>
<div class='div-orig'><p>阿難白佛言世尊。如來雖說第二義門。今觀世間解結之人。若不知其所結之元。我信是人。終不能解。世尊。我及會中有學聲聞。亦復如是。從無始際。與諸無明。俱滅俱生。雖得如是多聞善根。名為出家。猶隔日瘧。惟願大慈。哀愍淪溺。今日身心云何是結。從何名解。亦令未來苦難眾生。得免輪迴。不落三有。作是語<span class='corr'>已</span>。普及大眾。五體投地。雨淚翹誠。佇佛如來。無上開示。</p>
</div>
<div class='div-commentary'><p style="margin-left:1em">〔初無明根本〕</p>
<p style="margin-left:1em">〔疏〕<span class='corr'>已</span>說第二義門將明第一義諦圓明顯德故問解結因緣而為此經發起所結之元即無明本根也此根本無明乃第一義諦中所治之惑始無所始故謂之無始言俱滅俱生者以積迷不覺而為生住異滅妄想所遷如聲聞善根名雖出家而根本之惑猶然未斷愈而還發故為隔日之瘧是以殷求解結冀無上開示釋曰按起信生住異滅四相無明以凡夫覺滅相聲聞覺異相乃至滿足方便位菩薩覺生相猶是未覺以未能離念故是則阿難言俱生俱滅者以無明果相言之也佛以立知見為本者以無明因相言之也知見謂增益損減諸邊等見即以此體為無明性故五蘊論云邊見者障中道以出離為業即今經無明也今應總釋無明體者謂無明者即是愚癡故俱舍以癡為無明故唯識以愚為無明故又無明者即不了知等婆沙以不達不解不了知為無明故釋曰論說無明者謂三界無知按成實云謂不知過去世等不知色等及無常等故名為無明又無明者即是無智五蘊論以無知為無明故又無明者即是見惑五蘊論又以慢疑見等為無明又成實以不明如實及邪分別為無明或邪明故為無明又以能生煩惱因緣及邪念性皆是無明此皆見惑所攝性也又無明者即第八識三無性論云無明者即阿黎耶識為諸惑本而起三界業果故圓覺云身心等性皆是無明又師子吼經說諸取皆以無明為本又無明者即是思惑三無性論云有漏即是無明有取即是貪愛由過去煩惱<span class='corr'>已</span>滅不可分別故總曰無明釋曰按論說取是漏家果由因<span class='corr'>已</span>謝去故名曰漏果來在現故名曰取則知無明之體以隨愚何法即以此愚為無明故品數眾多不出三界業果之法矣。</p>
</div>
<div class='div-orig'><p>爾時世尊。憐愍阿難。及諸會中。諸有學者。亦為未來一切眾生。為出世因。作將來眼。以閻浮檀紫金光手。摩阿難頂。即時十方普佛世界。六種震動。微塵如來。住世界者。各有寶光。從其頂出。其光同時。於彼世界。來祇陀林。灌如來頂。是諸大眾。得未曾有。</p>
<p>於是阿難。及諸大眾。俱聞十方微塵如來。異口同音。告阿難言。善哉。阿難。汝欲識知俱生無明。使汝輪轉生死結根。唯汝六根。更無他物。汝復欲知無上菩提。令汝速證安樂解脫。寂靜妙常。亦汝六根。更非他物。</p>
<p>阿難。雖聞如是法音。心猶未明。稽首白佛。云何令我生死輪迴。安樂妙常。同是六根。更非他物。</p>
<p>佛告阿難。根塵同源。縛脫無二。識性虗妄。猶如空華。阿難。由塵發知。因根有相。相見無性。同於交蘆。是故汝今知見立知。即無明本。知見無見斯即涅槃無漏真淨云何是中更容他物。</p>
</div>
<div class='div-commentary'><p style="margin-left:1em">〔二解結根本〕</p>
<p style="margin-left:1em">〔疏〕爾時下答明問意摩阿難頂者顯無上開示也各放寶光者表同破無明也言生死結根及安樂妙常唯汝六根者顯無二之體也故寶積經論云明與無明無異無別為橫執謗邊顯示中道以無明即明故非他物佛告下釋成無二根塵相因而有故曰同源縛脫皆由此起故曰無二知見立知者示無明本始也知見無見者明解結之門也以靈知性見本六用之菩提但不因此增益見知以滋無明結根非別有所謂菩提涅槃矣體本真淨故中不容他此即釋成皆汝六根之旨也。</p>
<p style="margin-left:1em">〔釋曰〕前<span class='corr'>已</span>略釋無明之體今應更釋依人所斷寶性論云聲聞辟支及大力菩薩皆不離無明住地所謂漏無漏二無明為緣而起三界意生之果又瓔珞云妙覺地中所斷無明名不了一切法而起三界業果則知三乘與佛所有無明皆依三界所斷也蓋無明感業非唯三乘乃至妙覺猶酬業果盡妙覺位業果方空故仁王云三賢十聖住果報唯佛一人居淨土是則三乘與佛無明雖有淺深粗細之不同皆以感果於三界為體也乃所謂生相無明住相無明者即三界業果生滅之性由修斷位中分劑頭數而覺觀之智有淺深漸次之異至妙覺位業果俱空生相乃盡是謂生相無明始盡也若約諸位所斷有三十生故仁王云圓智無相三界王三十生盡等大覺又仁王云一切眾生煩惱業果報不出三界諸佛應化亦不出三界三界外無眾生佛何所化故佛說一切眾生三界業果報若盡者即名為佛然經云知見立知即無明本者而知見亦不出三界法也。</p>
</div>
<div class='div-orig'><p>爾時世尊。欲重。宣此義。而說偈言。真性有為空。緣生故如幻。無為無起滅。不實如空華。言妄顯諸真。妄真同二妄。猶非真非真。云何見所見。中間無實性。是故若交蘆。結解同所因。聖凡無二路<span class='note-inline'>(解即聖結即凡)</span>。汝觀交中性。空有二俱非。迷晦即無明發明便解脫。解結因次第。六解一亦亡。根選擇圓通。入流成正覺。</p>
</div>
<div class='div-commentary'><p style="margin-left:1em">〔二破執明中〕</p>
<p style="margin-left:1em">〔疏〕真性下破執以顯明法體者婆沙云有為無為俱通勝義世俗諦攝小品云如來名無所住不住有為性不住無為性即離二邊義也故淨名云有為無為二若離一切數心如虗空以清淨慧無所礙者是為入不二法門然佛地論云大覺池中無邊功德有為無為二種所攝但諸行者邊執未亡起有為無為之見故掌珍論釋此頌義有兩重比量皆為破執謂論云有為無為二所知境愚夫不覺諦理妄執諸法自性差別有為者謂眼等十一處今以真性立宗真義自體說名真性即勝義諦故立為空非謂世俗諸緣生法皆無自性亦即是空亦皆無生。</p>
<p style="margin-left:1em">〔釋曰〕此即第七比量也論又曰今當遣除朋黨毒執住處中慧無為者即虗空擇滅非擇滅及真如性亦就真性故無有實為宗即此所立就真性故無實虗空二宗皆許為不起故此二比量元無異品此審定言諸不起者皆無有實非審定言諸無實者悉皆不起雖復勤勇所發不徧同品亦許為宗故此無過。</p>
<p style="margin-left:1em">〔釋曰〕此即第二比量也言妄下頌真妄無二交中則離于二邊故曰俱非以蘆喻者明執一則不立也迷晦發明頌縛脫無二淨明云生死涅槃為二若見生死性則無生死無縛無脫是為入不二法門。</p>
</div>
<div class='div-orig'><p>陀那微細識。習氣成暴流。真非真恐迷。我常不開演。自心取自心。非幻成幻法。不取無非幻。非幻尚不生。幻法云何立。是名妙蓮華<span class='note-inline'>(不淨不污)</span>。金剛王寶覺。如幻三摩提。彈指超無學。此阿毗達磨<span class='note-inline'>(無比法)</span>。十方薄伽梵一路涅槃門。</p>
</div>
<div class='div-commentary'><p style="margin-left:1em">〔四頌明惑本〕</p>
<p style="margin-left:1em">〔溫陵〕陀那下頌根結初起之由也陀那此翻執持執持種子發起現行即第八黎耶含藏種子為習氣積生識浪為暴流湛由是分結由是起也此識依真如合生滅雜乎真妄之間故曰真非真也若以為真恐迷妄習而自誤以為非真恐迷自性而外求故權小教中皆不開演也深密經曰阿陀那識甚微細一切種子成暴流我於凡愚不開演恐彼分別執為我外道所執神我即此識也。</p>
<p style="margin-left:1em">〔疏〕今應總釋此識體者一雜集云阿陀羅者謂令相續及持諸根佛性論云意即阿陀羅五蘊論云阿賴耶亦名阿陀羅。</p>
<p style="margin-left:1em">〔釋曰〕按成業論云以能續後有及執持名阿陀羅能攝藏種子名阿賴耶能酬業果名為異孰則知諸識皆隨義之名也暴流者即生滅性從習所生而說有多種如金剛經三心不可得義淨本云心陀羅者說名無持由無持故心遂流轉而陳譯以流轉為相續隋譯以相續為流注故知暴流者即相續等義也由此識性全離取捨但是自心故譬為妙蓮華者染淨無妨無所住著言金剛王覺者斷結摧邪究竟堅固此大定法門非幻無以為譬故云如幻正受聖足所履其乘無二故云一路也。</p>
</div>
<div class='div-orig'><p>於是阿難。及諸大眾。聞佛如來。無上慈誨<span class='note-inline'>(指前偈)</span>。祇夜伽陀。雜糅精瑩。妙理清徹。心目開明。歎未曾有。阿難合掌頂禮白佛。我今聞佛無遮大悲<span class='note-inline'>(博濟)</span>。性淨妙常真實法句。心猶未達六解一亡舒結倫次。惟垂大慈。再愍斯會。及與將來。施以法音。洗滌沈垢。即時如來於師子座。整涅槃僧。<span class='corr'>斂</span>僧伽棃。攬七寶几。引手於几。取劫波羅天所奉華巾。於大眾前。綰成一結。示阿難言。此名何等。阿難大眾。俱白佛言。此名為結。於是如來綰疊華巾。又成一結重。問阿難。此名何等。阿難大眾。又白佛言。此亦名結。如是倫次。綰疊華巾。總成六結。一一結成。皆取手中所成之結。持問阿難。此名何等。阿難大眾。亦復如是。次第詶佛。此名為結。佛告阿難。我初綰巾。汝名為結。此疊華巾。先實一條。第二第三。云何汝曹復名為結。阿難白佛言。世尊。此寶疊華緝績成巾雖本一體。如我思惟如來一綰。得一結名。若百綰成。終名百結。何況此巾。秪有六結。終不至七。亦不停五。云何如來秪許初時。第二第三。不名為結。佛告阿難。此寶華巾。汝知此巾。元止一條<span class='note-inline'>(喻真體本空)</span>。我六綰時。名有六結。汝審觀察。巾體是同<span class='note-inline'>(真體無二)</span>。因結有異<span class='note-inline'>(六用妄分)</span>。於意云何。初綰結成。名為第一。如是乃至第六結生吾今欲將第六結名。成第一。不。不也。世尊。六佶若存。斯第六名。終非第一。縱我歷生盡其明辯。如何令是六結亂名。</p>
</div>
<div class='div-commentary'><p style="margin-left:1em">〔五解結次第〕</p>
<p style="margin-left:1em">〔疏〕祇夜云應頌又云重頌即頌上長行也伽陀云諷誦亦云略偈即孤起頌也二頌合明故曰雜糅糅米不純也涅槃僧裏衣僧伽黎大衣劫波羅時分天也。</p>
<p style="margin-left:1em">〔吳興〕同謂一真之性理本無差譬巾之體也異謂六根之情事用有別如巾之結也。</p>
<p style="margin-left:1em">〔疏〕巾譬真體無二結喻六用妄分故第六名終非第一即如眼根之名不可作耳等矣若樂成一體莫非解除結惑不生則同異圓泯故有下文解結之喻。</p>
</div>
<div class='div-orig'><p>佛言如是。六結不同。循顧本因。一巾所造。令其雜亂。終不得成。則汝六根。亦復如是。畢竟同中<span class='note-inline'>(真性)</span>生畢竟異<span class='note-inline'>(六根)</span>。佛告阿難。汝必嫌此六結不成願樂一成復云何得阿難言。此結若存。是非鋒<span class='note-inline'>(當作蜂)</span>起。於中自生。此結非彼。彼結非此。如來今日。若總解除。結若不生。則無彼此。尚不名一六云何成。佛言。六解一亡。亦復如是。由汝無始。心性狂亂。知見妄發<span class='note-inline'>(根結之由)</span>。發妄不息。勞見發塵。如勞目睛。則有狂華。於湛精明。無因亂起。一切世間。山河大地。生死涅槃。皆即狂勞顛倒華相。阿難言。此勞同結。云何解除。如來以手將所結巾。偏掣其左<span class='note-inline'>(喻邊見)</span>。問阿難言。如是解不。不也。世尊。旋復以手偏牽右邊<span class='note-inline'>(喻邊見)</span>。又問阿難。如是解不。不也。世尊。佛告阿難。吾今以手左右各牽。竟不能解。汝說方便。云何解成。阿難白佛言。世尊。當於結心。解即分散<span class='note-inline'>(喻觀中道則二邊俱解)</span>。佛告阿難。如是。如是。若欲除結。當於結心。阿難。我說佛法。從因緣生。非取世間和合麤相。如來發明世出世法<span class='note-inline'>(六凡四聖)</span>。知其本因。隨所緣出。如是乃至恒<span class='note-inline'>(遠)</span>沙界外。一滴之雨。亦知頭數。現<span class='note-inline'>(近)</span>前種種。松直棘曲。鵠白烏玄。皆了元由。是故阿難。隨汝心中。選擇六根。根結若除。塵相自滅。諸妄銷亡。不真何待。阿難。吾今問汝此劫波羅巾。六結現前。同時解縈。得同除不。不也。世尊。是結本以次第綰生。今日當須次第而解。六結同體。結不同時。則結解時。云何同除。佛言。六根解除。亦復如是。此根初解。先得人空。空性圓明。成法解脫。解脫法<span class='corr'>已</span>。俱空不生。是名菩薩。從三摩地。得無生忍。</p>
</div>
<div class='div-commentary'><p style="margin-left:1em">〔六正陳解結〕</p>
<p style="margin-left:1em">〔疏〕無始知見正示根結之由狂華謂無而妄有結者系而不解之義也左右牽巾喻生死涅槃之二邊行人執而不解故如雙結然當於結心解即分散喻觀中道則二邊俱解知其本因從所緣出乃至恒沙雨滴亦知頭數者此明如來覺法皆盡證其所說皆誠諦語圓覺云禪那名數門故大千界主居四禪之極能知恒沙雨滴則松直棘曲皆了緣由者即所知障盡故能學法之實也此根下結成三觀修證始從初解六根而獲人空從人空而證法空從法空而證俱空以明三觀修進漸次法如是故成實云佛法初不頓深猶如大海皆所以示漸次之義也故首楞嚴三昧經云學首楞嚴三昧者先學愛樂心次學深心如是漸增乃至得無生法忍諸佛授記能入第八地又復漸增乃至具十地受佛職位得一切菩薩三昧然後得首楞嚴三昧復引喻云如人學射先射大准次學射的能射的<span class='corr'>已</span>次學射杖乃至能射百毛之一於是結云是名善射隨意不空復云是人若於夜中聞人音聲若人非人不用心力射之皆中此楞嚴三昧漸次之義也。</p>
</div></div>
<div class='div-other'><a id='mulu17' />
<p class='h1'>四說圓通分</p>
<div class='div-orig'><p><span class='note-inline'>(此下究圓通本根)</span>阿難及諸大眾。蒙佛開示。慧覺圓通。得無疑惑。一時合掌。頂禮雙足。而白佛言。我等今日身心皎然。快得無礙。雖復悟知一六亡義。然猶未達圓通本根。世尊。我輩飄零。積劫孤露。何心何慮。預佛天倫。如失乳兒。忽遇慈母<span class='note-inline'>(再見)</span>。若復因此。際會道成。所得密言。還同本悟。則與未聞。無有差別。惟垂大悲。惠我祕嚴。成就如來最後開示。作是語<span class='corr'>已</span>。五體投地。退藏密機。冀佛冥授。</p>
<p>爾時世尊。普告眾中。諸大菩薩。及諸漏盡大阿羅漢。汝等菩薩。及阿羅漢。生我法中。得成無學。吾今問汝。最初發心。悟十八界。誰為圓通。從何方便。入三摩地。</p>
</div>
<div class='div-commentary'><p style="margin-left:1em">〔疏〕五陰六入十八界本如來藏妙真如性佛欲將顯諸菩薩萬行首楞嚴故寄選根令二十五聖間眾妙之門顯彼無非正修即一一門莫不究竟圓通真實所以革小成於後心根大衍於初會者也。</p>
<p style="margin-left:1em">〔溫陵〕慧覺圓通存乎一心<span class='corr'>已</span>蒙開示故身心皎然圓通本根冥乎萬法猶未通達故冀佛冥授。</p>
</div>
<div class='div-orig'><p>憍陳那五比丘。即從座起。頂禮佛足。而白佛言。我在鹿苑。及於雞園。觀見如來。最初成道。於佛音聲。悟明四諦<span class='note-inline'>(生住異滅)</span>。佛問比丘。我初稱解。如來印我。名阿若多。妙音密圓。我於音聲。得阿羅漢。佛問圓通。如我所證。音聲為上。</p>
</div>
<div class='div-commentary'><p style="margin-left:1em">〔疏〕從於音塵默悟圓理此依內證故名曰密即如如智證境自性也一塵密證諸塵圓契故曰圓通。</p>
</div>
<div class='div-orig'><p>優婆尼沙陀。即從座起。頂禮佛足。而白佛言。我亦觀佛最初成道觀不淨相。生大厭離悟諸色性以從不淨。白骨微塵。歸於虗空。空色二無。成無學道。如來印我。名尼沙陀。塵色既盡妙色密圓。我從色相。得阿羅漢。佛問圓通。如我所證色因為上。</p>
</div>
<div class='div-commentary'><p style="margin-left:1em">〔溫陵〕優婆尼沙陀亦云塵性微塵是色之少分因塵悟解故得此名由多貪欲佛令作不淨觀也。</p>
</div>
<div class='div-orig'><p>香嚴童子。即從座起。頂禮佛足。而白佛言。我聞如來教我諦觀。諸有為相。我時辭佛。宴晦清齋。見諸比丘。燒沈水香。香氣寂然。來入鼻中。我觀此氣。非木非空。非煙非火。去無所著。來無所從。由是意銷。發明無漏。如來印我。得香嚴號。塵氣倐滅。妙香密圓。我從香嚴。得阿羅漢。佛問圓通。如我所證香嚴為上。</p>
</div>
<div class='div-commentary'><p style="margin-left:1em">〔疏〕非木等者觀中道也非木則不住有非空則不住無有無俱非中道顯矣。</p>
</div>
<div class='div-orig'><p>藥王藥上二法王子。并在會中。五百梵天。即從座起。頂禮佛足。而白佛言。我無始劫。為世良醫。口中嘗此娑婆世界。草木金石名數。凡有十萬八千如是悉知苦酢醎淡甘辛等味。并諸和合。俱生變異。是冷是熱。有毒無毒。悉能徧知承事如來。了知味性。非空非有。非即身心。非離身心。分別味因。從是開悟。蒙佛如來。印我昆季。藥王藥上二菩薩名。今於會中。為法王子。因味覺明。位登菩薩。佛問圓通。如我所證。味因為上。</p>
</div>
<div class='div-commentary'><p style="margin-left:1em">〔吳興〕空有味塵也身心舌識也味非空故非離身心味非有故非即身心。</p>
</div>
<div class='div-orig'><p>䟦陀婆羅。并其同伴。十六開士。即從座起。頂禮佛足。而白佛言。我等先於威音王佛。聞佛出家。於浴僧時。隨例入室。忽悟水因。既不洗塵。亦不洗體。中間安然。得無所有。宿習無忘。乃至今時。從佛出家。令得無學。彼佛名我。䟦陀婆羅。妙觸宣明。成佛子住。佛問圓通。如我所證。觸因為上。</p>
</div>
<div class='div-commentary'><p style="margin-left:1em">〔吳興〕水因謂所觸之因塵體即能觸之緣塵境無染體亦常淨能所如幻二邊俱空故中間覺觸之心安然契性。</p>
<p style="margin-left:1em">〔疏〕勝思惟經論云何名䟦陀婆羅等名大賢士以為示現心行勝故謂教化眾生等。</p>
</div>
<div class='div-orig'><p>摩訶迦葉。及紫金光比丘尼等。即從座起。頂禮佛足。而白佛言。我於往劫。於此界中。有佛出世。名日月燈。我得親近。聞法修學佛滅度後。供養舍利。燃燈續明。以紫光金。塗佛形像。自爾以來。世世生生。身常圓滿。紫金光聚。此紫金光比丘尼等。即我眷屬。同時發心。我觀世間。六塵變壞。唯以空寂。修於滅盡。身心乃能度百千劫。猶如彈指。我以空法。成阿羅漢。世尊說我。頭陀為最。妙法開明。銷滅諸漏。佛問圓通。如我所證。法因為上。</p>
</div>
<div class='div-commentary'><p style="margin-left:1em">〔疏〕頭陀有十二行今則以抖擻法塵為號也以紫金塗佛感報如此因深果茂其理宜然。</p>
</div>
<div class='div-orig'><p>阿那律陀。即從座起。頂禮佛足。而白佛言。我初出家。常樂睡眠。如來訶我。為畜生類。我聞佛訶。啼泣自責。七日不眠。失其雙目。世尊示我。樂見照明金剛三昧。我不因眼。觀見十方。精真洞然。如觀掌果。如來印我。成阿羅漢。佛問圓通。如我所證。旋見循元。斯為第一。</p>
</div>
<div class='div-commentary'><p style="margin-left:1em">〔疏〕樂見照明金剛三昧即不因眼根見色者也旋暎色之性循真精之元。</p>
</div>
<div class='div-orig'><p>周利槃特迦。即從座起。頂禮佛足。而白佛言。我闕誦持。無多聞性。最初值佛。聞法出家。憶持如來一句伽陀。於一百日。得前遺後。得後遺前。佛愍我愚。教我安居。調出入息。我時觀息微細。窮盡生住異滅。諸行剎那。其心豁然。得大無礙。乃至漏盡。成阿羅漢。住佛座下印成無學。佛問圓通。如我所證。反息循空。斯為第一。</p>
</div>
<div class='div-commentary'><p style="margin-left:1em">〔疏〕寶積經云愚癡報有多種因謂悋惜法故得不聞障報依不聞故得愚癡報於現法中不生正解及於未來眾緣不具或復有義若請不請一向不說棄捨正法或妬心倒說如是障法因緣令生難處。</p>
</div>
<div class='div-orig'><p>憍梵鉢提。即從座起。頂禮佛足。而白佛言。我有口業。於過去劫。輕弄沙門。世世生生。有牛呞病。如來示我。一味清淨。心地法門。我得滅心。入三摩地。觀味之知。非體非物。應念得超世間諸漏。內脫身心。外遺世界。遠離三有。如鳥出籠。離垢銷塵。法眼清淨。成阿羅漢。如來親印。登無學道。佛問圓通。如我所證還味旋知。斯為第一。</p>
</div>
<div class='div-commentary'><p style="margin-left:1em">〔疏〕波提口如牛哨乃輕弄報佛為遮謗以數珠念佛是為一味心地法門。</p>
</div>
<div class='div-orig'><p>畢陵伽婆蹉。即從座起。頂禮佛足。而白佛言。我初發心。從佛入道。數聞如來。說諸世間。不可樂事。乞食城中。心思法門。不覺路中毒刺傷足。舉身疼痛。我念有知。知此深痛。雖覺覺痛。覺清淨心。無痛痛覺。我又思惟。如是一身。寧有雙覺攝念未久。身心忽空。三七日中。諸漏虗盡。成阿羅漢。得親印記。發明無學。佛問圓通。如我所證。純覺遺身。斯為第一。</p>
</div>
<div class='div-commentary'><p style="margin-left:1em">〔疏〕無痛痛覺即清淨覺心痛不能及之地不可樂事即無常苦空等之法門由繫念故因<span class='corr'>刺</span>足而悟空又三七日諸漏虗盡者始因頓悟乘悟並消也。</p>
</div>
<div class='div-orig'><p>須菩提。即從座起。頂禮佛足。而白佛言。我曠劫來。心得無礙。自憶受生。如恒河沙。初在母胎。即知空寂。如是乃至十方成空。亦令眾生。證得空性。蒙如來發。性覺真空。空性圓明。得阿羅漢。頓入如來寶明空海。同佛知見。印成無學。解脫性空。我為無上。佛問圓通。如我所證。諸相入非。非所非盡。旋法歸無。斯為第一。</p>
</div>
<div class='div-commentary'><p style="margin-left:1em">〔疏〕諸相入非非者空也非所非盡能空所空皆盡也故曰旋法歸無無者即空之異稱。</p>
</div>
<div class='div-orig'><p>舍利弗。即從座起。頂禮佛足。而白佛言。我曠劫來。心見清淨。如是受生。如恒河沙。世出世間。種種變化。一見則通。獲無障礙。我於中路。逢迦葉波兄弟相逐。宣說因緣悟心無際從佛出家見覺明圓得大無畏。成阿羅漢。為佛長子。從佛口生從法化生佛問圓通。如我所證。心見發光光極知見。斯為第一。</p>
</div>
<div class='div-commentary'><p style="margin-left:1em">〔吳興〕世出世間四諦之境也種種變化生滅之相也由眼識明利故一見斯通。</p>
</div>
<div class='div-orig'><p>普賢菩薩。即從座起。頂禮佛足。而白佛言。我<span class='corr'>已</span>曾與恒沙如來為法王子。十方如來教其弟子菩薩根者。修普賢行從我立名。世尊。我用心聞。分別眾生所有知見若於他方。恒沙界外有一眾生心中發明。普賢行者。我於爾時乘六牙象分身百千。皆至其處。縱彼障深。未得見我。我與其人暗中摩頂擁護安慰。令其成就。佛問圓通。我說本因。心開發明。分別自在斯為第一。</p>
</div>
<div class='div-commentary'><p style="margin-left:1em">〔疏〕普賢亦曰徧吉以等覺位後無行不修無德不備故曰普賢以心聞者法華云我於寶威德上王佛國遙聞此娑婆世界說法華經以心聞也又普賢現身安慰等如普賢觀經中所說。</p>
</div>
<div class='div-orig'><p>孫陀羅難陀。即從座起。頂禮佛足。而白佛言。我初出家。從佛入道。雖具戒律。於三摩地心常散動。未獲無漏。世尊教我及拘絺羅觀鼻端白。我初諦觀。經三七日。見鼻中氣。出入如煙。身心內明圓洞世界徧成虗淨猶如琉璃煙相漸銷鼻息成白。心開漏盡諸出入息。化為光明。照十方界。得阿羅漢。世尊記我當得菩提佛問圓通我以銷息息久發明明圓滅漏斯為第一。</p>
</div>
<div class='div-commentary'><p style="margin-left:1em">〔疏〕陀以散心故而觀鼻息所以行對治也蓋數息所以發識觀息所以駐識。</p>
</div>
<div class='div-orig'><p>富樓那彌多羅尼子。即從座起。頂禮佛足。而白佛言。我曠劫來。辯才無礙。宣說苦空。深達實相。如是乃至恒沙如來祕密法門。我於眾中。微妙開示。得無所畏。世尊知我有大辯才。以音聲輪教我發揚。我於佛前。助佛轉輪。因師子吼成阿羅漢。世尊。印我說法無上。佛問圓通。我以法音降。伏魔怨。銷滅諸漏。斯為第一。</p>
</div>
<div class='div-commentary'><p style="margin-left:1em">〔溫陵〕說法第一辯才無礙因以降魔滅漏皆舌識力也。</p>
</div>
<div class='div-orig'><p>優波離。即從座起。頂禮佛足。而白佛言。我親隨佛。踰城出家。親觀如來。六年勤苦。親見如來降伏諸魔。制諸外道。解脫世間。貪欲諸漏。承佛教戒。如是。乃至三千威儀。八萬微細。性業遮業。悉皆清淨。身心寂滅。成阿羅漢。我是如來。眾中綱紀。親印我心。持戒修身。眾推為上。佛問圓通。我以執身。身得自在。次第執心。心得通達。然後身心。一切通利。斯為第一。</p>
</div>
<div class='div-commentary'><p style="margin-left:1em">〔疏〕俱舍云染汙心名性罪假制罪名遮罪如以酒制戒是也依身有識故先從執身次第執心。</p>
</div>
<div class='div-orig'><p>大目犍連。即從座起。頂禮佛足。而白佛言。我初於路乞食。逢遇優樓頻螺。迦耶那提三迦葉波。宣說如來因緣深義。我頓發心。得大通達。如來惠我袈裟著身。鬚髮自落。我遊十方。得無罣礙。神通<span class='note-inline'>(天心慧性)</span>發明。推為無上。成阿羅漢。寧唯世尊。十方如來。歎我神力。圓明清淨。自在無畏。佛問圓通。我以旋湛。心光發宣。如澄濁流久成清瑩斯為第一。</p>
</div>
<div class='div-commentary'><p style="margin-left:1em">〔疏〕意為諸法生因萬法緣此以通故聞因緣頓發神通論以神境通亦云如意成境是也。</p>
</div>
<div class='div-orig'><p>烏芻瑟摩。於如來前。合掌頂禮佛之雙足。而白佛言。我常先憶久遠劫前。性多貪欲。有佛出世。名曰空王。說多淫人。成猛火聚。教我徧觀。百骸四肢。諸冷煖氣。神光內凝。化多淫心。成智慧火。從是諸佛。皆呼召我。名為火頭。我以火光三昧力故。成阿羅漢。心發大願。諸佛成道。我為力士。親伏魔冤<span class='note-inline'>(護法)</span>。佛問圓通。我以諦觀。身心暖觸無礙流通。諸漏既銷。生大寶燄<span class='note-inline'>(摧魔)</span>。登無上覺。斯為第一。</p>
</div>
<div class='div-commentary'><p style="margin-left:1em">〔疏〕百骸暖氣暖氣火也力士以呵護為道即三門火首金剛然此經法門精粗無二故塵勞欲火俱證圓通。</p>
</div>
<div class='div-orig'><p>持地菩薩。即從座起。頂禮佛足。而白佛言。我念往昔普光如來。出現於世。我為比丘。常於一切要路津口。田地險隘。有不如法。妨損車馬。我皆平填。或作橋梁。或負沙土。如是勤苦。經無量佛。出現於世。或有眾生。於闤闠處。要人擎物。我先為擎。至其所詣。放物即行。不取其直。毗舍浮佛。現在世時。世多饑荒。我為負人。無問遠近。唯取一錢。或有車牛。被於泥溺。我有神力。為其推輪。拔其苦惱。時國大王。延佛設齋。我於爾時。平地待佛。毗舍如來。摩頂謂我。當平心地。則世界地。一切皆平。我即心開。見身微塵。與造世界所有微塵。等無差別。微塵自性。不相觸摩。乃至刀兵。亦無所觸。我於法性。悟無生忍。成阿羅漢。迴心今入菩薩位中聞佛如來。宣妙蓮華佛知見地。我先證明。而為上首。佛問圓通。我以諦觀身界二塵等無差別。本如來藏。虗妄發塵。塵銷智圓。成無上道。斯為第一。</p>
</div>
<div class='div-commentary'><p style="margin-left:1em">〔疏〕俱舍云微塵性體不相觸同於空也故悟此實性而刀兵無所觸古今注云闤市垣闠市門。</p>
</div>
<div class='div-orig'><p>月光童子。即從座起。頂禮佛足。而白佛言。我憶往昔。恒河沙劫。有佛出世。名為水天。教諸菩薩。修習水觀。入三摩地。觀於身中。水性無<span class='note-inline'>(呌)</span>奪。初從涕唾。如是窮盡津液精血。大小便利。身中旋復。水性一<span class='note-inline'>(應)</span>同。見水身中。與世界外。浮幢王剎諸香水海。等無差別。我於是時。初成此觀。但見其水。未得無身當為比丘。室中安禪。我有弟子。闚窓觀室。唯見清水。徧在室中。了無所見。童稚無知。取一瓦礫投於水內。激水作聲。顧盻而去。我出定後。頓覺心痛。如舍利弗。遭違害鬼。我自思惟。今我<span class='corr'>已</span>得阿羅漢道。久離病緣。因何今日忽生心痛。將無退失。爾時童子捷來我前。說如上事。我則告言。汝更見水。可即開門入此水中。除去瓦礫。童子奉教。後入定時。還復見水。瓦礫宛然。開門除出。我後出定。身質如初。逢無量佛。如是至於山海自在通王如來。方得亡身。與十方界諸香水海。性合真空。無二無別。今於如來。得童真名。預菩薩會。佛問圓通。我以水性。一味流通。得無生忍。圓滿菩提斯為第一。</p>
</div>
<div class='div-commentary'><p style="margin-left:1em">〔疏〕初成水觀復逢無量佛乃得亡身以明聖道長遠乃可成就然聖人皆有身苦有無不定故十二緣不立病文。</p>
</div>
<div class='div-orig'><p>瑠璃光法王子。即從座起。頂禮佛足。而白佛言。我憶往昔。經恒沙劫。有佛出世。名無量聲。開示菩薩。本覺妙明。觀此世界。及眾生身。皆是妄緣風力所轉。我於爾時。觀界安立。觀世動時。觀身動止。觀心動念。諸動無二。等無差別。我時覺了此羣動性。來無所從。去無所至。十方微塵顛倒眾生。同一虗妄。如是乃至三千大千一世界內。所有眾生。如一器中。貯百蚊蚋。啾啾亂鳴。於分寸中鼓發狂閙。逢佛未幾。得無生忍。爾時心開。乃見東方。不動佛國。為法王子。事十方佛。身心發光。動徹無礙。佛問圓通。我以觀察風力無依<span class='note-inline'>(了妄)</span>。悟菩提心<span class='note-inline'>(達真)</span>。入三摩地<span class='note-inline'>(證圓通)</span>。合十方佛<span class='note-inline'>(同佛果)</span>。傳一妙心<span class='note-inline'>(化眾生)</span>。斯為第一。</p>
</div>
<div class='div-commentary'><p style="margin-left:1em">〔疏〕琉璃光風觀逢無量聲佛亦猶月光水觀承事水天以表師資一道用而不雜則今諸家教觀多務圓攝失其旨矣。</p>
</div>
<div class='div-orig'><p>虗空藏菩薩。即從座起。頂禮佛足。而白佛言。我與如來定光佛<span class='note-inline'>(一本佛字作向)</span>所。得無邊身。爾時手執四大寶珠。照明十方。微塵佛剎。化成虗空。又於自心。現大圓鏡。內放十種微妙寶光。流灌十方。盡虗空際。諸幢王剎。來入鏡內。涉入我身。身同虗空。不相妨礙。身能善入微塵國土廣行佛事。得大隨順。此大神力。由我諦觀四大無依。妄想生滅。虗空無二。佛國本同。於同發明。得無生忍。佛問圓通。我以觀察虗空。無邊。入三摩地。妙力圓通。斯為第一。</p>
</div>
<div class='div-commentary'><p style="margin-left:1em">〔疏〕空體無邊故得無邊之身為顯此明徧圓一切手執四珠照十方際空能顯物為大圓鏡虗空無二為同佛國也。</p>
</div>
<div class='div-orig'><p>彌勒菩薩。即從座起。頂禮佛足。而白佛言。我憶往昔。經微塵劫。有佛出世。名日月燈明。我從彼佛。而得出家。心重世名。好遊族姓。爾時世尊。教我修習。唯心識定。入三摩地。歷劫以來。以此三昧。事恒沙佛。求世名心。歇滅無有。至然燈佛出現於世。我乃得成無上妙圓識心三昧乃至盡空。如來國土。淨穢有無。皆是我心變化所現。世尊。我了如是。惟心識故。識性流出無量如來。今得授記。次補佛處。佛問圓通。我以諦觀十方唯識。識心圓明。入圓成實。遠離依他及徧計執。得無生忍。斯為第一。</p>
</div>
<div class='div-commentary'><p style="margin-left:1em">〔疏〕識性不守如如而外分別名相是遊族姓而求名也故今瑜伽唯識差別名相皆從慈氏演出又此三性者有多不同密嚴云妄立種種名是為徧計性眾生若諸法此悉依他性三無性論云塵即分別性識即依他性如如即真實性又塵名無相性識名無生性如如名無性此經論各有所立也。</p>
</div>
<div class='div-orig'><p>大勢至法王子。與其同倫。五十二菩薩。即從座起。頂禮佛足。而白佛言。我憶往昔。恒河沙劫有佛出世。名無量光。十二如來。相繼一劫。其最後佛。名超日月光。彼佛教我。念佛三昧。譬如有人一專為憶一人專忘。如是二人。若逢不逢。或見非見。二人相憶。二憶念深。如是乃至從生至生。同於形影。不相乖異。十方如來。憐念眾生。如母憶子。若子逃逝。雖憶何為子若憶母。如母憶時。母子歷生。不相違遠。若眾生心。憶佛念佛現前當來。必定見佛。去佛不遠。不假方便。自得心開。如染香人。身有香氣。此則名曰。香光莊嚴。我本因地。以念佛心。入無生忍。今於此界攝念佛人。歸於淨土。佛問圓通。我無選擇。都攝六根。淨念相繼。得三摩地。斯為第一。</p>
</div>
<div class='div-commentary'><p style="margin-left:1em">〔疏〕勢至以見大入圓由總攝六根故但云念佛文中三喻二人喻生佛初感子母喻氣分<span class='corr'>已</span>接染香喻法身冥會故十住毗婆沙云念佛者先念色身次念法身。</p>
</div>
<div class='div-commentary'><p style="margin-left:2em">鎮澄讚曰　六根受用。生死巖阿。縱今解脫更非他。六解一誰河。諸聖吹螺。決意應高科。</p>
<p style="margin-left:2em">傳如截流曰　阿難詢第二義結解之元。世尊摩頂。佛光灌頂者。表諸佛之道。皆悉無上。今將開示也。六種震動者。將解六結瑞兆也。諸佛告以安樂玅常。輪轉生死。皆由六根。更非他物者。葢離結無解故也。言根塵同源。縛脫無二者。由塵發知。則知本是幻。因根有相。則塵本是幻。二種皆空。故喻交蘆。是得同源。是得無二也。根境既空。識本不有。故曰識性虗妄。猶如空華。如是則本無知見。而知見立。即無明本。了無知見。而知見亡。斯即涅槃。涅槃之體。一切圓滿絕待。故曰無漏真淨。云何是中更容他物。偈云。真性者。即涅槃之體也。此體不同有為之空。故曰。真性有為空。緣生故如幻者。釋成空義也。此體亦不同無為之無起滅。故曰無為無起滅。不實如空華者。釋成無起滅也。若以有為為妄。無為為真。是為言妄顯諸真。妄真同二妄。斯不得謂之無漏真淨之性。今真妄雙遣。故曰猶非真非真。知無為之真尚遣。況有為之妄乎。故曰云何見所見。見。即根。所見。即塵。根塵兩立。而中虗。故喻之以交蘆。識居二者之間。是曰交中性。根塵兩非。識體何在。聖人了此是為解。凡夫昧此是為結。故曰解結同所因。聖凡無二路也。汝觀交中性者。舉喻重令審詳也。知交中之性。未甞因交而始有。不交而後空。故曰空有二俱非。言迷晦即無明。發明便解脫者。結成聖凡無二路。即知見立知等意也。言解結因次第。六解一亦亡者。即應前一入六淨之義。根選入圓通。入流成正覺者。應前誰為圓通。及逆生死欲流之義。欲流逆歸便合玅湛。故成正覺。知觀音因入流相。成就菩提也。偈指流之所自。故云。陀那微細識。習氣成瀑流。陀那。此云執持。即賴耶所變之初相也。由賴耶受薰而起。故曰習氣。念念代謝。其相甚微。故曰瀑流。後文云。由生滅等於玅圓中。粘湛發知。浮根四塵。流逸奔法者。本此。或疑浮根奔逸。其相甚粗。焉稱微細。經云。本自一精明。分為六和合。葢從玅圓粘湛發流。但舉六識。而八識斯在矣。此之識體。言真。則外道計為神我。言妄。則凡夫無從進修。故言真非真恐迷。我常不開演也。世間依正全性轉變。本無能所。而強生計別。是為自心取自心。非幻成幻法。此頌知見立知即無明本也。不取無非幻。非幻尚不生。幻法云何立。此頌知見無見。斯即涅槃也。蓮華處染而常淨。華果以同時。經譚結解同所因。聖凡無二路。故名玅蓮華。金剛為堅利之寶。諸物莫攖其鋒。今經真妄悉破。故名金剛王寶覺。昔也由迷而結。是為生死垢濁。今也由悟而解。是為涅槃真淨。迷悟轉變。本于無住。故名如幻三摩提。能一達此。則惑盡而真亦究。故得彈指超無學。如是無上之法。諸聖莫不由斯。故曰此阿毗達磨。十方薄伽梵。一路涅槃門。阿難既曰祇夜伽陀。雜糅精瑩。偈及長行。固多出入耳。阿難<span class='corr'>已</span>知解結之因。而復欲知六解一亡。舒結倫次。佛取劫波羅巾挽結詳問。令審一巾無異。妄起六結倫次也。初綰結成。名為第一。此倫次之相<span class='corr'>已</span>定也。吾今能將第六結名成第一否者。令知倫次不可亂名。則知六根不相為用。故合法云。畢竟同中。成畢竟異。汝必嫌此六結不成者。嫌前一不成六也。既嫌乎彼。必樂乎此。故曰願樂一成。一成者。一以成六也。對前不成。故曰復云何得。此結若存。是非蜂起。而彼此相非者。如前不可亂名也。欲無彼此。莫如解除。故言若總解除。則無彼此。以彼此俱無。故言尚不名一。六云何成。此正答願樂一成之問也。尚不名一即一亡。六云何成即六解。故曰亦復如是。言一切世間。生死涅槃。皆即狂勞顛倒華相者。玅淨體中。不獨計有為生死之為結。計無為涅槃。亦即是結也。後文云。將欲復真。欲真<span class='corr'>已</span>非真真如性者。此爾。解結當於結心者。真妄兩亡。中道觀智也。我說佛法下。此杜阿難之情計。使知因根修證也。杜計者。前云解結因次第。又云結解同所因。是則因迷而結。緣悟而解。恐阿難計為世間之因緣。故曰我說佛法從因緣生。非取世間和合粗相。佛法者。佛種之法。眾生計世間因緣。是為凡夫之法。今因入流而成正覺。是為出世佛法。惟得此法。故於世出世法。知其本因。隨所緣出。如是故應選擇六根。一門深入。而銷諸妄也<span class='corr'>已</span>。言此根初解。先得人空者。由逆欲流之功。見思虗習。於是銷落。故曰人空。見思雖落。塵沙尚存。是為法執。進破此惑。故曰空性圓明。成法解脫。塵沙雖亡。尚須中觀。對破無明。無明若盡。觀智亦亡。故曰解脫法<span class='corr'>已</span>。俱空不生。從三摩地。得無生忍者。即以如幻三昧。照破三惑。而真常之體。於是頓顯。即無得而得也。既稱玅三摩地。此似次第者。未達三觀一體。則圓亦歷別。了無一三。用在一時矣。阿難大眾<span class='corr'>已</span>知六解一亡。故言慧覺圓通。得無疑惑。未示一門深入。故言然猶未達圓通本根。所得密言。還同本悟。則與未聞無有差別者。慧覺雖明。了無實證。故須別求祕嚴。乃可造修也。祕嚴。即隱密義。阿難將謂別有祕嚴。故退藏密機。冀以冥授。然不了前之所示。根根塵塵。無隱乎爾。故世尊普告大眾。詢以最初發心。悟十八界。誰為圓通。從何方便。入三摩地。經自陳那至迦葉悟六塵。次那律至空生。悟六根。自鶖子至目蓮。悟六識。自烏蒭瑟摩至。大勢至。悟七大。當知諸聖之所陳。陳如來之所宣。如來之所宣。宣諸聖之所證。差別有祕嚴可授。非一路涅槃門矣。至下觀之所證。未越乎此。為施對治悉檀故廣演勝玅之相。非諸聖之所不能耳。</p>
</div>
<div class='div-w'>
<p class='h2'>音釋</p>
<div class='div-note'>瘧<p><span class='note-inline'>(逆約切)</span>。</p>
糅<p><span class='note-inline'>(女救切)</span>。</p>
攬<p><span class='note-inline'>(音覽)</span>。</p>
綰<p><span class='note-inline'>(烏板切)</span>。</p>
緝<p><span class='note-inline'>(七入切)</span>。</p>
績<p><span class='note-inline'>(七入切)</span>。</p>
績<p><span class='note-inline'>(則力切)</span>。</p>
掣<p><span class='note-inline'>(尺列切)</span>。</p>
縈<p><span class='note-inline'>(於營切)</span>。</p>
倐<p><span class='note-inline'>(音叔)</span>。</p>
呞<p><span class='note-inline'>(音詩)</span>。</p>
蹉<p><span class='note-inline'>(倉何切)</span>。</p>
隘<p><span class='note-inline'>(烏介切)</span>。</p>
闤<p><span class='note-inline'>(音還)</span>。</p>
闠<p><span class='note-inline'>(胡對切)</span>。</p>
推<p><span class='note-inline'>(他回切)</span>。</p>
液<p><span class='note-inline'>(夷益切)</span>。</p>
漩<p><span class='note-inline'>(旬宣切)</span>。</p>
澓<p><span class='note-inline'>(房六切)</span>。</p>
抖<p><span class='note-inline'>(音斗)</span>。</p>
擻<p><span class='note-inline'>(音叟)</span>。</p>
癃<p><span class='note-inline'>(音隆)</span>。</p>
稚<p><span class='note-inline'>(直利切)</span>。</p>
礫<p><span class='note-inline'>(音歷)</span>。</p>
啾<p><span class='note-inline'>(即留切)</span>。</p>
</div></div></div>
</div><!-- end of div[@id='body'] -->
</body></html>