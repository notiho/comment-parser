<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經證疏廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu12' />
<div class='div-orig'><p>大佛頂如來密因修證了義諸菩薩萬行首楞嚴經卷第二</p>
</div>
<div class='div-commentary'><p style="margin-left:2em">顯常性之餘</p>
</div>
<div class='div-orig'><p>爾時阿難及諸大眾聞佛示誨。身心泰然。念無始來。失却本心。妄認緣塵。分別影事。今日開悟如失乳兒忽遇慈母。合掌禮佛。願聞如來顯出身心真妄虗實。現前生滅與不生滅二發明性。時波斯匿王<span class='note-inline'>(體諸大眾欲問之心)</span>。起立白佛。我昔未承諸佛誨敕。見迦旃延。毗羅胝子。咸言。此身死後斷滅。名為涅槃。我雖值佛。今猶狐疑。云何發揮。證知此心不生滅地。今此大眾。諸有漏者。咸皆願聞。佛告大王。汝身現在。今復問汝。汝此肉身。為同金剛常住不朽。為復變壞。世尊。我今此身終從變滅。佛言大王汝未曾滅。云何知滅。世尊。我此無常變壞之身。雖未曾滅。我觀現前。念念遷謝。新新不住。如火成灰。漸漸銷殞。殞亡不息。決知此身當從滅盡。佛言如是。大王。汝今生齡。<span class='corr'>已</span>從衰老。顏貌何如童子之時。世尊。我昔孩孺。膚腠潤澤。年至。長成。血氣充滿。而今頺齡。迫於衰耄。形色枯悴。精神昏昧。髮白面皺。逮將不久。如何見比充盛之時。佛言。大王。汝之形容。應不頓朽。王言。世尊。變化密移。我誠不覺。寒暑遷流。漸至於此。何以故。我年二十。雖號年少顏貌<span class='corr'>已</span>老。初十歲時。三十之年。又衰二十。於今六十。又過於二。觀五十時。宛然強壯。世尊。我見密移。雖此殂落。其間流易。且限十年。若復令我微細思惟。其變寧唯一紀<span class='note-inline'>(十二年為一紀一云十年)</span>二紀。實惟年變。豈唯年變。亦兼月化。何直月化。兼又日遷。沈思諦觀。剎那剎那。念念之間。不得停住。故知我身終從變滅。佛告大王。汝見變化遷改不停。悟知汝滅。亦於滅時。汝知身中。有不滅耶。波斯匿王。合掌白佛。我實不知。佛言。我今示汝不生滅性。大王。汝年幾時。見恒河水。王言。我生三歲。慈母擕我謁耆婆天。經過此流。爾時即知是恒河水。佛言。大王。如汝所說。二十之時。衰於十歲。乃至六十。日月歲時。念念遷變。則汝三歲。見此河時。至年十三。其水云何。王言如三歲時。宛然無異。乃至於今年六十二。亦無有異。佛言。汝今自傷髮白面皺。其面必定皺於童年。則汝今時。觀此恒水。與昔童時。觀河之見。有童耄不。王言。不也。世尊。佛言。大王汝面雖皺。而此見精性未曾皺。皺者為變。不皺非變。變者受滅。彼不變者。元無生滅。云何於中。受汝生死而猶引彼末伽梨等。都言此身死後全滅。</p>
<p>王聞是言。信知身後捨生<span class='note-inline'>(遺假形)</span>趣生<span class='note-inline'>(全真性)</span>。與諸大眾。踊躍歡喜得未曾有。</p>
</div>
<div class='div-commentary'><p style="margin-left:1em">〔五觀河之見〕</p>
<p style="margin-left:1em">〔疏〕即無常生滅之身顯常住不滅之性故指觀河為喻以明流而不易之體也夫一切有身無不皆滅若俱舍以二種觀無常所謂鄰虗分剎那滅者即身心二念性也此文所顯略有三節即三念處一從佛問汝未曾滅下是以心念處觀無常念念遷謝心之體也新新不住無常之性也如火成灰者不更新之意二從問汝今生齡下是以身念處觀無常顏貌膚腠身之相也孩孺者稚齡而血氣者壯年色也頺耄枯悴總指老年之狀以至於逮將不久者言無常之理然也三從問汝之形容下是以法念處觀無常寒暑歲月諸法之體也我年二十下取十年為限以寬數粗觀也實惟年變下取從寬至促以細相密觀也殂落者遷謝之義年變月化皆無常之體以至于終從變滅者指必然之勢也佛告下顯不遷之性盖生生者不生化化者不化故雖受世間之身而不受變於世此觀河之見所以無童耄也。</p>
<p style="margin-left:1em">〔孤山〕見精即見性也皺者為變則顯生死無常不皺非變則顯涅槃常住。</p>
<p style="margin-left:1em">〔疏〕涅槃論五種常一無窮常二無起常三恒在常四湛然常五無變常無變常即觀河之性。</p>
</div>
<div class='div-orig'><p>阿難即從座起。禮佛合掌。長跪白佛。世尊。若此見聞。必不生滅。云何世尊名我等輩遺失真性。顛倒行事。願興慈悲。洗我塵垢。即時如來垂金色臂。輪手下指。示阿難言。汝今見我母陀羅手<span class='note-inline'>(結印)</span>。為正為倒。阿難言。世間眾生以此為倒。而我不知誰正誰倒。佛告阿難。若世間人以此為倒。即世間人。將何為正。阿難言。如來豎臂。兜羅綿手<span class='note-inline'>(解見前卷)</span>上指於空。則名為正。佛即豎臂。告阿難言。若此顛倒。首尾相換。諸世間人。一倍瞻視。則知汝身。與諸如來清淨法身。比類發明<span class='note-inline'>(比于手指正倒之類而發明之)</span>。如來之身。名正徧知。汝等之身。號性顛倒。</p>
<p>隨汝諦觀。汝身佛身。稱顛倒者。名字何處號為顛倒。於時阿難與諸大眾。瞪瞢瞻佛。目睛不瞬。不知身心顛倒所在。佛興慈悲。哀愍阿難。及諸大眾。發海潮音。徧告同會。諸善男子。我常說言。色心諸緣。及心所使諸所緣法。唯心所現。汝身<span class='note-inline'>(幻身)</span>汝心<span class='note-inline'>(妄心)</span>。皆是妙明真精妙心中所現物。云何汝等。遺失本妙圓妙明心。寶明妙性。認悟中迷。</p>
<p>晦昧為空。空晦暗中。結暗為色。色雜妄想。想相為身。聚緣內搖。趣外奔逸。昏擾擾相。以為心性。一迷為心。決定惑為色身之內。不知色身外。洎<span class='note-inline'>(及)</span>山河虗空大地。咸是妙明真心中物。譬如澄清百千大海。棄之。惟認一浮漚體。目為全潮窮盡瀛渤。汝等即是迷中倍人。如我垂手等無差別。如來說。為可憐愍者。</p>
</div>
<div class='div-commentary'><p style="margin-left:1em">〔六離倒真性〕</p>
<p style="margin-left:1em">〔溫陵〕因王問答反動疑塵以謂真性有生有滅可說遺失既無生滅云何能遺佛答謂諸佛眾生同一體性固無遺失特因見倒言之也如手順垂為正反以為倒逆豎為倒反以為正是失真也。</p>
<p style="margin-left:1em">〔疏〕此下漸約即境明心故佛廣舉根身器界顯徧知也色心諸緣即根塵之法以體言之為寶明妙性心所使者即染淨諸法以徧言之為圓妙明心盖諸法所生惟心所現是本來之悟遺此本悟取之色身是認悟中迷矣晦昧下明顛倒之處謂真性圓徧無內無外由一念晦昧變頑為空次則結晦昧為色雜想相為身其妄動之情聚緣於內奔流於外昏擾不停而人則取此緣氣以為<span class='corr'>己</span>心遂謂此心在藐爾身中不知外及山河虗空大地咸是妙明之體也故法華云是法住法位世間相常住由其取小遺大如棄海認漚故為迷中倍人倍猶增倍也。</p>
</div>
<div class='div-orig'><p>阿難承佛悲救深誨。垂泣叉手。而白佛言。我雖承佛如是妙音。悟妙明心。元所圓滿常住心地。而我悟佛現說法音。現以緣心。允所瞻仰<span class='note-inline'>(信尊佛說)</span>。徒獲此心<span class='note-inline'>(即上玅明之心)</span>。未敢認為本元心地。願佛哀愍。宣示圓音。拔我疑根。歸無上道<span class='note-inline'>(阿耨菩提)</span>。佛告阿難。汝等尚以緣心聽法此法亦緣。非得法性。如人以手指月示人。彼人因指。當應看月。若復觀指。以為月體。此人豈唯亡失月輪。亦亡其指。何以故。以所標指為明月故。豈唯亡指。亦復不識明之與暗。何以故。即以指體。為月明性。明暗二性。無所了故。汝亦如是若以分別我說法音。為汝心者。此心自應離分別音有分別性。譬如有客寄宿旅亭。暫止便去。終不常住而掌亭人。都無所去名為亭主。此亦如是。若真汝心。則無所去。云何離聲。無分別性。斯則豈唯聲分別心。分別我容。離諸色相。無分別性。如是乃至分別都無。非色非空。拘舍離等昧為冥諦。離諸法緣。無分別性。則汝心性各有所還。云何為主。阿難言。若我心性。各有所還。則如來說妙明元心。云何無還。惟垂哀愍為我宣說。佛告阿難。且汝見我。見精明元。此見。雖非妙精明心。如第二月。非是月影汝應諦聽。今當示汝無所還地。阿難。此大講堂。洞開東方。日輪升天。則有明耀。中夜黑月。雲霧晦暝。則復昏暗。戶牖之隙。則復見通。牆宇之間。則復觀壅。分別之處則復見緣。頑虗之中。徧是空性。鬱<span class='note-inline'>(雜)</span>[土*孛]<span class='note-inline'>(沓)</span>之象。則紆<span class='note-inline'>(結)</span>昏塵澄霽<span class='corr'>斂</span>氛。又觀清淨。阿難。汝咸看此諸變化相<span class='note-inline'>(即上八種相)</span>。吾今各還本所因處。云何本因。阿難。此諸變化。明還日輪。何以故。無日不明。明因屬日。是故還日。暗還黑月。通還戶牗。壅還墻宇。緣還分別。頑虗還空。鬱[土*孛]還塵。清明還霽。則諸世間一切所有。不出斯類。汝見八種見精明性。當欲誰還。何以故。若還於明。則不明時。無復見暗雖明暗等。種種差別。見無差別。諸可還者自然非汝不汝還者非。汝而誰。則知汝心本妙明淨汝自迷悶喪本。受輪於生死中。常被漂溺。是故如來。名可憐愍。</p>
</div>
<div class='div-commentary'><p style="margin-left:1em">〔七無還常性〕</p>
<p style="margin-left:1em">〔溫陵〕因聞法音悟妙明心本來圓滿了無遺失故曰常住心地然情猶鹵莽見未精明尚以能聞緣心為所悟妙性此固常情疑混根於心而難拔者故願佛拔之。</p>
<p style="margin-left:1em">〔疏〕阿難以緣心聽法即前緣塵分別故復以客義推徵亭中主人喻常住之性即八中無還者也此顯奢摩他之終將明起行故示無還之性。</p>
<p style="margin-left:1em">〔溫陵〕聲分別心指聲上緣心即分別法音者也分別我容謂色上緣心即允所瞻仰者也如是乃至者即該舉六塵皆無自性也緣塵之心離塵無體故拘舍離等昧為冥諦。</p>
<p style="margin-left:1em">〔吳興〕阿難問妙明元心佛以見精為答者應知此見亦是前來緣塵之見但緣塵分別之見有還緣塵能見之性無還如下文所謂其目周視但如鏡中無別分析即見精者也汝識於中次第標指是文殊等即緣塵分別者也。</p>
<p style="margin-left:1em">〔疏〕明精明心即第八妙圓真心見精明元則眼根映色之性六湛精明乃第八所分名第二月由妙心全體難見故指見精以示無還成實云以指按目則見二月阿難下欲示無還之性先指可還之相言本因者謂日為明因黑為暗因隙為通因乃至霽為清淨因此皆有還惟見精無還也。</p>
<p style="margin-left:2em">顯見性文七</p>
<p style="margin-left:1em">此下經義多即境顯性義當三摩波提由其境界與觀照義相應故涉能所性顯即離故且以由前寂靜之力照體既立理應發諸事業盖所以賞觸類之妙盡緣情之鑑由真立俗理應然故義例如前亦分七種見性。</p>
</div>
<div class='div-orig'><p>阿難言。我雖識此見性無還。云何得知是我真性。</p>
<p>佛告阿難。吾今問汝。今汝未得無漏清淨承佛神力。<span class='note-inline'>(一聲聞見)</span>見於初禪。得無障礙。<span class='note-inline'>(二羅漢見)</span>而阿那律見閻浮提。如觀掌中菴摩羅果。<span class='note-inline'>(三菩薩見)</span>諸菩薩等見百千界。<span class='note-inline'>(四如來見)</span>十方如來。窮盡微塵。清淨國土。無所不矚。<span class='note-inline'>(五眾生見)</span>眾生洞視。不過分寸阿難。且吾與汝。觀四天王所住宮殿<span class='note-inline'>(上自四天)</span>。中間徧覽水陸空行<span class='note-inline'>(下至大地)</span>。雖有昏明種種形像<span class='note-inline'>(一切物相所在之處)</span>。無非前塵<span class='note-inline'>(目前諸塵)</span>分別留礙。</p>
<p>汝應於此分別自<span class='note-inline'>(我)</span>他<span class='note-inline'>(物)</span>。今吾將汝擇於見中。誰是我體。誰為物象<span class='note-inline'>(一本作相)</span>。阿難極汝見源<span class='note-inline'>(盡汝眼力)</span>。從日月宮<span class='note-inline'>(最上物相)</span>。是物非汝。至七金山<span class='note-inline'>(居中物相)</span>。周徧諦觀。雖種種光。亦物非汝。<span class='note-inline'>(此以下最下物相)</span>漸漸更觀雲騰鳥飛。風動塵起樹木山川。艸芥人畜。咸物非汝阿難是諸近遠。諸有物性。雖復差殊。同汝見精。清淨所矚。則諸物類自有差別見性無殊此精妙明。誠汝見性。</p>
</div>
<div class='div-commentary'><p style="margin-left:1em">〔一能遍一切見性〕佛告下泛敘見用由阿難至如來略分四種見相眾生洞視不過分寸者不能觀障外也且吾下先指物境是諸下後顯見用見精即能徧之性遠近即所徧之境見境性異是謂分別自他也按佛地論說妙觀察智有十種因由三摩波提者是觀察性故此智以觀三界為性故十因者論云觀察智以觀世界眾生為建立因觀器世間為生起因以觀世界洲渚日月四天王天三十三天及夜摩兜率變化乃至梵眾天為分別因釋曰此分別因即今文所顯者但經約順觀故從初禪而下論約逆觀故從洲渚而上經所謂分別自他者即分別因也。</p>
</div>
<div class='div-orig'><p>若見是物。則汝亦可見吾之見。若同見者。名為見吾。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。又則汝今見物之時。汝既見物。物亦見汝。體性紛雜。則汝與我。并諸世間。不成安立。</p>
<p>阿難。若汝見時。是汝非我。見性周徧。非汝而誰。云何自疑汝之真性。性汝不真取我求實<span class='note-inline'>(照應)</span>。</p>
</div>
<div class='div-commentary'><p style="margin-left:1em">〔二無相之見〕</p>
<p style="margin-left:1em">〔疏〕地論觀察智以觀空無相法界教理為降伏怨敵因由觀空故無見相又法界者無見相故若見下示見非是物。</p>
<p style="margin-left:1em">〔真際曰〕若見是物吾見亦同是物汝應可見。</p>
<p style="margin-left:1em">〔疏〕若同下圓悟以物為香臺尤為易曉謂阿難與佛同見香臺名見佛見者若佛不見香臺汝何所見耶縱謂佛不見香臺吾亦不見名見佛見者此亦非佛不見之相彼不見之相本自無相豈汝所能見之若不下謂性無見相若不起見則即汝之性也又若謂見是物則物應有見故物亦見汝若相見者即有雜亂之過故不成安立。</p>
<p style="margin-left:1em">〔溫陵〕見性周徧即汝真性何疑不真而求質於我耶此結答云何得知是我真性之問也。</p>
</div>
<div class='div-orig'><p>阿難白佛言世尊。若此見性。必我非餘。我與如來觀四天王勝藏寶殿居日月宮。此見周圓徧娑婆國。退歸精舍秪見伽藍。清心戶堂但瞻簷廡。世尊。此見如是。其體本來周徧一界。今在室中。唯滿一室。為復此見縮大為小。為當墻宇夾令斷絕。我今不知斯義所在。願垂弘慈。為我敷演。</p>
<p>佛告阿難。一切世間大小內外。諸所事業。各屬前塵。不應說言見有舒縮。譬如方器<span class='note-inline'>(喻前塵)</span>中見方空<span class='note-inline'>(喻見體)</span>。吾復問汝。此方器中。所見方空。為復定方。為不定方。若定方者。別安圓器。空應不圓。若不定者。在方器中應無方空。汝言不知斯義所在。義性如是云何為在阿難若復欲令入無方圓。但除器方。空體無方。不應說言更除虗空方相所在。</p>
<p>若如汝問入室之時。縮見令小。仰觀日時。汝豈挽見齊於日面。若築墻宇。能夾見斷穿為小竇。寧無續跡。是義不然。</p>
</div>
<div class='div-commentary'><p style="margin-left:1em">〔三隨量應現〕觀四天等者約量為問言各屬前塵者即見隨境顯非性有舒縮也以器喻量空喻體性量故定方空故不定入無方圓者言不隨情起限量見也又地論以觀世界自相共相為斷疑因謂如大千世界大小輪圍之所圍繞以大輪圍為共相小輪圍為自相譬如鏡智雖知自共相而不能說惟觀察智能說以斷他疑釋曰按經此見徧娑婆國此共相也乃至但瞻簷廡此自相也為復縮大令小此問疑也。</p>
</div>
<div class='div-orig'><p>一切眾生從無始來。迷<span class='corr'>己</span>為物。失於本心。為物所轉。故於是中。觀大觀小。若能轉物則同如來。身心圓明。不動道場。於一毛端徧能含受十方國土。</p>
</div>
<div class='div-commentary'><p style="margin-left:1em">〔四轉物同如〕轉前塵之物同真如之體則無小大之觀亦能含受無礙所以顯同如之用也又轉物者前以即空門中約實際理地不受一塵故<span class='corr'>己</span>身皆物今以觀照義邊約事相門中不捨一法故外物皆<span class='corr'>己</span>又地論以觀世界共相種種眾會為受用因釋曰按他受用身亦為如來之義則經言含受是約自體也。</p>
</div>
<div class='div-orig'><p>阿難白佛言。世尊。若此見精。必我妙性。今此妙性現在我前。見必我真我今身心復是何物而今身心分別有實。彼見無別。分辨我身。若實我心。令我今見。見性實我。而身非我。何殊如來先所難<span class='note-inline'>(詰)</span>言。物能見我。惟垂大慈。開發未悟。</p>
<p>佛告阿難。今汝所言見在汝前。是義非實。若實汝前。汝實見者。則此見精。既有方所。非無指示。且今與汝坐祇陀林。徧觀林渠。及與殿堂。上至日月。前對恒河。汝今於我師子座前。舉手指陳。是種種相。陰者是林。明者是日礙者是壁通者是空。如是乃至草樹纖毫。大小雖殊。但可有形無不指著。若必其見。現在汝前。汝應以手確實指陳何者是見。阿難當知。若空是見。既<span class='corr'>已</span>成見。何者是空。若物是見既<span class='corr'>已</span>是見何者為物。汝可微細披剝萬象析出精明淨妙見元指陳示我。同彼諸物。分明無惑。</p>
<p>阿難言。我今於此重閣講堂。洎遠恒河。上觀日月舉手所指縱目所觀指皆是物無是見者。世尊如佛所說。況我有漏初學聲聞乃至菩薩。亦不能於萬物象前。剖出精光。離一切物。別有自性。佛言如是如是。</p>
</div>
<div class='div-commentary'><p style="margin-left:1em">〔五即物所顯〕由上云轉物故以山河皆我自性為難然經中之意在即物所顯陰者是林下言除物無見喻離相無體故云若離物有體則可指陳若空是見下言物若是見即別無物體故云若見是物則無見可剖今于萬象不能剖出應即物所顯矣故僧問趙州如何是佛州云庭前栢樹又地論觀察智以觀種種可玩園林池等為歡喜因是則無一物不播如來之名無情共說義在茲矣。</p>
</div>
<div class='div-orig'><p>佛復告阿難。如汝所言。無有見精。離一切物。別有自性。則汝所指。是物之中。無是見者。今復告汝。汝與如來坐祇陀林。更觀林苑乃至日月。種種象殊。必無見精。受汝所指。汝又發明此諸物中。何者非見。阿難言。我實徧見此祇陀林。不知是中。何者非見。何以故。若樹非見。云何見樹。若樹即見。復云何樹。如是乃至若空非見。云何見空。若空即見。復云何空。我又思惟是萬象中。微細發明。無非見者。佛言。如是如是。</p>
</div>
<div class='div-commentary'><p style="margin-left:1em">〔六離物所顯〕復告下謂見非是物方有所見故云若樹非見云何見樹又物若即見則無所見故云若樹即見復云何樹是萬象中無非見者此可剖出也又前以能所互奪故除樹無見今以能所互分故樹能有見故長慶云萬象之中獨露身而法眼問云是撥萬象不撥萬象此辨驗之意也地論以此因同上謂歡喜因也又地論與此經有開合不同有先後各異謂地論約相分所起故先以建立因總觀世界眾生此經約見分所起故先以分別因別觀日月泗洲等。</p>
</div>
<div class='div-orig'><p>於是大眾。非無學者。聞佛此言。茫然不知是義終始。一時惶悚。失其所守。如來知其魂慮變慴。心生憐愍。安慰阿難。及諸大眾。諸善男子。無上法王<span class='note-inline'>(證極之號)</span>。是真實語。如<span class='note-inline'>(稱義)</span>所如<span class='note-inline'>(真如)</span>說。不誑不妄。非末伽黎四種不死矯亂論議。汝諦思<span class='note-inline'>(詳審)</span>推無忝<span class='note-inline'>(辱)</span>哀慕。</p>
<p>是時文殊師利法王子。愍諸四眾。在大眾中。即從座起。頂禮佛足。合掌恭敬。而白佛言。世尊。此諸大眾。不悟如來發明。二種精見色空。是非是義。世尊。若此前緣色空等象。若是見者。應有所指。若非見者。應無所矚。而今不知是義所歸。故有驚怖。非是疇昔善根輕尠。惟願如來大慈。發明此諸物象<span class='note-inline'>(色空)</span>。與此見精。元是何物。於其中間無是非是。</p>
<p>佛告文殊。及諸大眾。十方如來及大菩薩。於其自住<span class='note-inline'>(證)</span>三摩地中。見與見緣。并所想相。如虗空華。本無所有。此見及緣。元是菩提妙淨明體。云何於中。有是非是。文殊。吾今問汝。如汝文殊。更有文殊是文殊者。為無文殊。如是世尊。我真文殊。無是文殊。何以故。若有是者。則二文殊。然我今日。非無文殊。於中實無是非二相。佛言。此見妙<span class='note-inline'>(精見)</span>明。與諸空<span class='note-inline'>(色空)</span>塵。亦復如是。本是妙明無上菩提淨圓真心。妄為色空。及與聞見。如第二月。誰為是月。又誰非月。文殊。但一月真。中間自無是月非月。是以汝今觀見與塵。種種發明。名為妄想。不能於中出是非是。由是精真妙覺明性。故能令汝出指非指。</p>
</div>
<div class='div-commentary'><p style="margin-left:1em">〔七證性離言〕將入自住三昧絕相離言無所對待故以文殊問明無是非義精見色空名為二種是非者是見非見是空非空也。</p>
<p style="margin-left:1em">〔吳興〕始終者始則見性是物終則見性非物。</p>
<p style="margin-left:1em">〔疏〕自證三摩地者自證境也自性為見色空為緣分別之情名所想相俱無所有故如空華如汝文殊喻妙圓無二更有文殊是文殊者離增益也為無文殊離損減也若二文殊則有第二之月即起是非之情然世間之月本無第二喻妙圓真心本無聞見亦無是非也由是下結明經意是空是見名為可指非空非見名不可指妙覺真精此相俱離是故出之三摩地五蘊論云即三摩波提也而梵語差殊有多種名義如涅槃云毗婆舍那一名正見一名了見一名能見一名徧見一名次第見此皆觀照義性也故地論釋觀察智品云即陀羅尼及三摩地俱名為門有通生義故又彼論說三摩地名妙生菩薩得此定故立妙生號而妙生者文殊也故以此定之人發此定之問釋三摩波提竟。</p>
<p style="margin-left:2em">簡情文七</p>
<p style="margin-left:1em">此下經意多為簡情顯性義當禪那由離前空假沉掉二境顯中道故及平等性中融無二故顯圓成實絕戲論故蓋以見網易縈若不訊諸動寂將或謬以隨迎是以擬議四句甄陶二邊剪諸見之萌褰積疑之網然聖言每約屬意多途前哲由茲作論後賢所以殷學。</p>
</div>
<div class='div-orig'><p>阿難白佛言。世尊。誠如法王<span class='note-inline'>(佛)</span>所說。覺緣遍十方界。湛然性住。性非生滅。與先梵志<span class='note-inline'>(外道)</span>娑毗迦羅。所談冥諦。及投灰等諸外道種。說有真我。徧滿十方。有何差別。世尊亦曾於楞伽山。為大慧等。敷演斯義。彼外道等。常說自然。我說因緣。非彼境界。我今觀此覺性自然。非生。非滅。遠離一切虗妄顛倒。似非因緣。與彼自然。云何開示。不入羣邪。獲真實心。妙覺明性。</p>
<p>佛告阿難。我今如是開示方便。真實告汝。汝猶未悟。惑為自然。阿難。若必自然。自須甄<span class='note-inline'>(辨)</span>明有自然體。汝且觀此妙明見中。以何為自此見為復以明為自。以暗為自。以空為自。以塞為自。阿難。若明為自。應不見暗。若復以空為自體者。應不見塞。如是乃至諸暗等相。以為自者。明於明時。見性斷滅。云何見明。</p>
</div>
<div class='div-commentary'><p style="margin-left:1em">〔一簡自然〕言覺緣者指前見與見緣根境之法亦即下文覺緣非眚之體然黃髮之徒亦說有真我徧界以濫真說故佛於楞伽山上說因緣義破彼境界今觀覺性有自然體則與外道自然有何分別且汝下約明暗色空推自然性如謂妙見以明為自體者則性一於明應無見暗若性非自然之體則因緣之性俱為情計可知故中觀論云若無有自性云何有他性按經論所破各有差別謂經約徧破諸見故以自然為初論約竪窮諸見故以生滅為首。</p>
</div>
<div class='div-orig'><p>阿難言。必此妙見。性非自然我今發明是因緣生心猶未明。咨詢如來。是義云何。合因緣性。</p>
<p>佛言。汝言因緣。吾復問汝。汝今因見見性現前。此見。為復因明有見。因暗有見因空有見。因塞有見。阿難。若因明有。應不見暗。如因暗有。應不見明。如是乃至因空。因塞。同於明暗。</p>
<p>復次阿難。此見又復緣明有見。緣暗有見。緣空有見。緣塞有見。阿難。若緣空有。應不見塞。若緣塞有。應不見空。如是乃至緣明。緣暗。同於空塞。當知如是精覺妙明。非因非緣。亦非自然。非不自然。無非不非。無是非是。離一切相即一切法。汝今云何於中<span class='note-inline'>(精覺)</span>措<span class='note-inline'>(着念)</span>心。以諸世間戲論名相。而得分別。如以手掌撮摩虗空。秪益自勞虗空云何隨汝執捉。</p>
</div>
<div class='div-commentary'><p style="margin-left:1em">〔二因緣〕此中因緣義同前破謂見若因明則性一於明固無見暗故淨名經云法不屬因不在緣故。</p>
<p style="margin-left:1em">〔溫陵〕假物為因循物為緣既無定趣非因緣矣因緣自然皆為徧計故曰離一切相徧計既離圓成實現故曰即一切法。</p>
<p style="margin-left:1em">〔疏〕經言非因緣等者離一切相也非不自然等者即一切法也此中諸句略有四義一非因緣等者顯非相義及一相義辨中邊論云故說一切法非空非不空有無及有故是則契中道一相者佛性論云一切法性惟有一相所謂非相非相即是平等法性二離一切相等者顯遠離義及圓融義地論云遠離異相即無有相遠離非相即無無相又當離即法離無離相當法即離即無即相離即不二圓融之旨也精覺妙明義性如是故非世間戲論名相可能分別。</p>
</div>
<div class='div-orig'><p>阿難白佛言。世尊。必妙覺性。非因非緣。世尊。云何常與比丘宣說見性。具四種緣。所謂因空因明因心因眼<span class='note-inline'>(引經問難)</span>。是義云何。</p>
<p>佛言阿難。我說世間諸因緣相。非第一義。阿難。吾復問汝。諸世間人。說我能見。云何名見。云何不見。阿難言。世間因於日月燈光。見種種相。名之為見。若復無此三種光明。則不能見。阿難。若無明時。名不見者。應不見暗。若必見暗。此但無明。云何無見。阿難。若在暗時。不見明故。名為不見。今在明時。不見暗相。還名不見。如是二相。俱名不見。若復二相。自相陵奪。非汝見性。於中暫無。如是。則知二俱名見。云何不見。是故阿難。汝今當知見明之時。見非是明。見暗之時。見非是暗。見空之時。見非是空。見塞之時。見非是塞。四義成就。汝復應知見見之時。見非是見。見猶離見。見不能及。云何復說因緣自然。及和合相。汝等聲聞狹劣無識。不能通達清淨實相。吾今誨汝。當善思惟。無得疲怠妙菩提路。</p>
</div>
<div class='div-commentary'><p style="margin-left:1em">〔三世間〕</p>
<p style="margin-left:1em">〔溫陵〕緣生之法因空而有因明而顯因心而知因眼而見乃世間名相於第一義皆為戲論。</p>
<p style="margin-left:1em">〔疏〕入楞伽云第一義諦即圓成實性故第一義空經云眼等以第一義諦故無世諦故有又成實論云以世諦故得成中道釋曰謂若第一義諦無有世諦即成一邊之見不名中道故淨名云法住實際諸邊不動故是故下顯超情義見聞覺知為根明暗色空為境是非是明者以明真性超境緣也見非是見者以明真性超根緣也故天童覺云超見緣也是而無是出情量也當而無當又下文以見與見緣為我覺明所緣之眚而我覺明之體不墮眚中即超出之意也。</p>
</div>
<div class='div-orig'><p>阿難白佛言。世尊。如佛世尊。為我等輩。宣說因緣。及與自然。諸和合相與不和合。心猶未開<span class='note-inline'>(一疑)</span>。而今更聞見見非見。重增迷悶<span class='note-inline'>(二疑)</span>。伏願弘慈。施大慧目<span class='note-inline'>(觀空者)</span>。開示我等。覺心明淨。作是語<span class='corr'>已</span>。悲淚頂禮。承受聖旨爾時世尊。憐愍阿難及諸大眾。將欲敷演大陀羅尼。諸三摩提。妙修行路。告阿難言。汝雖強記。但益多聞。於奢摩它<span class='note-inline'>(三止)</span>微密觀照<span class='note-inline'>(三觀)</span>。心猶未了。汝今諦聽吾當為汝分別開示。亦令將來諸有漏者獲菩提果。阿難。一切眾生輪迴世間。由二顛倒分別<span class='note-inline'>(迷別為同迷同為別)</span>。見妄當處發生。當業輪轉。云何二見。一者眾生別業妄見。二者眾生同分妄見云何名為別業妄見。阿難。如世間人。目有赤眚。夜見燈光。別有圓影。五色重疊。於意云何。此夜燈明所現圓光。為是燈色。為當見色。阿難。此若燈色。則非眚人。何不同見。而此圓影。唯眚之觀。若是見色。見<span class='corr'>已</span>成色。則彼眚人。見圓影者。名為何等。復次阿難。若此圓影。離燈別有。則合傍觀屏帳几筵。有圓影出。離見別有。應非眼矚。云何眚人。目見圓影。是故當知色實在燈見病為影。影見俱眚。見眚非病終不應言是燈是見。於是中有非燈非見。如第二月。非體非影。何以故。第二之觀。揑所成故。諸有智者。不應說言此揑根元。是形非形。離見非見。此<span class='note-inline'>(燈影)</span>亦如是。目眚所成。今欲名誰是燈是見。何況分別非燈非見。</p>
</div>
<div class='div-commentary'><p style="margin-left:1em">〔四別業〕問見見非見下發明二業之疑也別業者一人妄見同業者多人妄見燈影之喻以明妄不妨真即寂而照名奢摩他微密觀照故俱舍云中定者即靜而慮名靜慮故何難下。</p>
<p style="margin-left:1em">〔孤山曰〕目喻本具真智燈喻本具真理赤眚喻妄業圓影喻妄境境即五陰也是故下色實在燈理體本真也見病為影妄心成境也見病非眚者謂有智眚人知因目眚終不執言緣影實有故雖見眚不為見病。</p>
<p style="margin-left:1em">〔補注〕惟眚之觀謂獨有眚者見之名為何等謂若是見色既以成色不可名見矣。</p>
<p style="margin-left:1em">〔疏〕中觀論云燈中自無暗住處亦無暗暗者即影像住處者境界也燈中無暗故知妄影本虗真智本明雖有眚色不為見病以明即妄而真之意。</p>
</div>
<div class='div-orig'><p>云何名為同分妄見。阿難此閻浮提。除大海水。中間平陸。有三千洲<span class='note-inline'>(水環陸地曰洲)</span>。正中大洲<span class='note-inline'>(指閻浮)</span>。東西括量大國。凡有二千三百。其餘小洲。在諸海中。其間或有三兩百國。或一或二。至于三十四十五十<span class='note-inline'>(此皆布于大洲之外者)</span>。阿難。若復此中。有一小洲<span class='note-inline'>(最小)</span>。秪有兩國<span class='note-inline'>(最少)</span>。唯一國人同感惡緣。則彼小洲。當土<span class='note-inline'>(同業)</span>眾生。覩諸一切不祥境界。或見二日。或見兩月。其中乃至暈適珮玦彗孛飛流負耳虹蜺。種種惡相。但此國見。彼國眾生。本所不見。亦復不聞。</p>
<p>阿難。吾今為汝。以此二事進退合明。阿難。如彼眾生別業妄見。矚燈光中。所現圓影。雖似前境。終彼見者。目眚所成。眚即見勞。非色所造。然見眚者。終無見咎。例汝今日。以目觀見山河國土。及諸眾生。皆是無始見病所成見與見緣。似現前境。元我覺明見所緣眚。覺見即眚。本覺明心。覺緣非眚。</p>
</div>
<div class='div-commentary'><p style="margin-left:1em">〔五同業〕</p>
<p style="margin-left:1em">〔疏〕引不祥境界以明同業之妄夫眚災變易非常之有也由眾生妄業所感故象見於天暈適珮玦日月之災象也日月食曰適禮云適見　天日為之食適謫也周禮煇有十種煇暈也惡氣環日相連曰珮中斷曰玦諸暈皆環而無端唯虹有端倪故曰虹蜺虹紅也白虹貫日曰彌螮蝀旁升曰隮即赤虹也皆因日而有故並曰暈彗孛飛流星辰之災象也彗曰旄頭孛曰蔽闇春秋有星孛于東方常星不見繁露作星茀茀即孛也葢災星變象其行有凌犯逆順之殊疾徐留守之異飛疾行也流徐行也所以省下民德過之祥示天下吉凶之象故素問氣交變大論云以道留久逆守而小是為省下以道而去去而速來是謂省過此飛流之象也又曰久留而環或離或附是謂議災與其德也此負耳之象也阿難下以少例多曰進以多例少曰退同業多別業少而彼眾合下進別例同也例汝今日下退同例別也皆是無始等者釋成妄本也元我覺明者言妄依真起也覺見即眚者覺則本覺見即見緣言本覺雖有覺見之眚而本覺明心能覺眚緣者性非眚耳。</p>
</div>
<div class='div-orig'><p>覺所覺眚。覺非眚中。此實見見。云何復名覺聞知見。是故汝今見我及汝。并諸世間十類眾生。皆即見眚。非見眚者。彼見真精性。非眚者。故不名見。</p>
<p>阿難。如彼眾生同分妄見。例彼妄見別業一人。一病目人。同彼一國。彼見圓影眚妄所生。此眾同分所現不祥。同見業中瘴惡所起。俱是無始見妄所生。例閻浮提三千洲中。兼四大海娑婆世界。并洎十方諸有漏國。及諸眾生。同是覺明無漏妙心。見聞覺知虗妄病緣。和合妄生。和合妄死。若能遠離諸和合緣。及不和合則復滅除諸生死因。圓滿菩提不生滅性。清淨本心。本覺常住。</p>
</div>
<div class='div-commentary'><p style="margin-left:1em">〔疏〕覺所覺眚覺非眚中者重釋本覺明心離眚之義以答明前問也覺見即見見也云何復名者顯智超情謂而性覺之體離名言也故論云以智實性離名言故智非智境以智超過一切境故不可說是智非智境釋曰按圓覺云修禪那者無知覺明不依諸礙永得超過礙無礙境受用世界及與身心相在塵域如器中鍠聲出于外煩惱涅槃不相留礙則覺明者即本覺明心也超過礙無礙境者即覺非眚中也受用世界即器世間也以本覺明心非著世間非出世間故世界身心相在塵域而超然塵外也例彼妄業下展轉例明十方眾生同業別業虗妄見相亦復如是又中觀論云大聖說二業思與從思生是業別相中種種分別說又淨印法門經云菩薩於一切智無所依著隨順緣生之法如實覺了無因無緣不斷不常遠離邊見故淨名云世間出世間為二世間性空即是出世間於其中不入不出是為入不二法門。</p>
</div>
<div class='div-orig'><p>阿難。汝雖先悟本覺妙明。性非因緣。非自然性而猶未明如是覺元。非和合生及不和合。阿難。吾今復以前塵問汝。汝今猶以一切世間妄想和合諸因緣性。而自疑惑。證菩提心。和合起者。</p>
<p>則汝今者。妙淨見精。為與明和。為與暗和。為與通和。為與塞和。若明和者。且汝觀明。當明現前。何處雜見。見相可辨。雜何形象若非見者。云何見明。若即見者。云何見見。必見圓滿。何處和明。若明圓滿不合見和。見必異明。雜則失彼性明名字。雜失明性。和明非義。彼暗與通。及諸羣塞亦復如是。</p>
<p>復次阿難。又汝今者。妙淨見精為與明合。為與暗合。為與通合。為與塞合。若明合者。至於暗時。明性<span class='corr'>已</span>滅。此見即不與諸暗合。云何見暗。若見暗時。不與暗合。與明合者。應非見明。既不見明。云何明合了明非暗。彼暗與通。及諸羣塞。亦復如是。</p>
</div>
<div class='div-commentary'><p style="margin-left:1em">〔六和合〕次破和合之見和如水乳合如函蓋雜如金沙所云因緣和合者婆沙論云近是因遠是緣近則和合遠則不和合因親緣疎故分二義〔資中曰〕若明和下明屬前相見屬內心齊何處所而論其雜見之與相目擊可分明見相雜作何形像。</p>
<p style="margin-left:1em">〔溫陵〕若非下謂明若非見則不能見明明若即見誰為能見。</p>
<p style="margin-left:1em">〔疏〕所云見者則必異于明方云有見若兩相參雜則見與明名字俱失豈得為見明哉性即見也雜則既失明性兩名則知謂見和明不成義理復次下別推合義和則雜而不辨合則附而不離既不離明應無見暗今既見暗則非合明又中觀論破染相而不說和者應知和即染義。</p>
</div>
<div class='div-orig'><p>阿難白佛言。世尊。如我思惟。此妙覺元。與諸緣塵。及心念慮。非和合耶。佛言。汝今又言覺非和合。吾復問汝。此妙見精。非和合者。為非明和為非暗和。為非通和。為非塞和。若非明和。則見與明。必有邊畔。汝且諦觀何處是明。何處是見在見在明。自何為畔。阿難。若明際中。必無見者。則不相及。自不知其明相所在。畔云何成。彼暗與通。及諸羣塞。亦復如是。</p>
<p>又妙見精。非和合者。為非明合。為非暗合。為非通合。為非塞合。若非明合。則見與明。性相乖角。如耳與明。了不相觸。見且不知明相所在。云何甄明合非合理。彼暗與通及諸羣塞。亦復如是。阿難。汝猶未明一切浮塵諸幻化相。當處出生。隨處滅盡。幻妄稱相。其性真。為妙覺明體。如是乃至五陰。六入。從十二處。至十八界。因緣和合。虗妄有生。因緣別離。虗妄名滅。殊不能知生滅去來本如來藏常住妙明。不動周圓妙真如性。性真常中。求於去來迷悟生死。了無所得。</p>
</div>
<div class='div-commentary'><p style="margin-left:1em">〔七非和合〕</p>
<p style="margin-left:1em">〔溫陵〕和則同而無畔不和則異而有畔且求畔不得非非和矣。</p>
<p style="margin-left:1em">〔吳興〕非和約體不相入故以際畔求之非合約處各異位故以乖角破之。</p>
<p style="margin-left:1em">〔疏〕中觀論云見可見見者是三各異方如是三法異終無有合時<span class='corr'>已</span>上七義皆以互簡偏情互明中道忘然存然逈超言謂而無生之理顯矣故中觀論云諸法不自生亦不從他生不共不無因是故說無生汝猶下結歸圓實既當生隨滅則幻妄名相無容稱謂矣其性真為妙覺明體者以明幻相雖妄其性則真故佛性論說生滅斷常等八遣相門皆有真如實性也言生滅去來本如來藏常住妙明者由離生滅斷常之見而得圓妙藏性之體故淨印經云相即是生無相即滅若無相無無相則諸法本來常住法界無壞真如無動實際不變是則解了緣生之法現證實際無為真理又起信論是心生滅因緣相能示摩訶衍相用故釋曰既知生滅去來皆真如之相用則知妙圓真性含裹三世可謂如來藏性無有終窮故曰性真常中求於去來迷悟生死皆不可得斯則圓極之妙談稱性之玄旨也。</p>
<p style="margin-left:2em">五如來藏性之一<span class='note-inline'>(五陰)</span></p>
<p style="margin-left:1em">〔疏〕從五陰六入至七大等皆明藏性所言藏者蘊攝為義恒沙德用總在其中百千法門皆由此起是以神謨繼闡庶開幽奧今明此體略有二義一如來義二藏性義如來者有四種一佛性論云謂從自性來至故名如來此如來者約本覺法身說故二成實云乘如實道來成正覺故曰如來此如來者約始覺報身如來說故三涅槃云所說不變名曰如來如十二部經三世諸佛皆如是說此如來者約後得智化身如來說故四今言如來藏妙真如性者合體用諸法說故二釋藏性略有三義即體相用三大之法佛性論總以如來藏性為體通攝凡聖因果性故故顯體分云如來藏有三義一所攝義謂如如性如如者即妙真性也此義屬因攝眾生體故二隱覆義謂眾生如來性隱不現此隱覆者即五陰體五陰者隱覆義故三能攝義謂果地功德此指出纏如來藏故此三藏者總顯體大義也言相大者辨相品云佛性種相有十義一自體相耶自然性二因相三緣相即因緣性四事相即七大性五總相即藏體性六別相即入處界性七位相即色空性八遍相即周遍法界性九無變相即清淨本然性十無差別相即妙真如性三用大者即體用交作繁興為用若依漸次釋者謂體相用三由顯示義邊理無頓設是則經談五陰所以顯於體空入處七大所以攝乎相用又經廣推因緣生滅去來之相者所以顯即相之真言本如來藏妙真如性者融即真之妄故起信云是心真如相即示摩訶衍體故是心生滅因緣相能示摩訶衍相用故又云體大者謂一切法真如平等相大者謂如來藏具性功德用大者謂能生世間善惡因果。</p>
</div>
<div class='div-orig'><p>阿難。云何五陰本如來藏妙真如性。</p>
<p>阿難。譬如有人。以清淨目。觀晴明空。唯一晴空。逈無所有。其人無故不動目睛。瞪以發勞。則於虗空。別見狂華。復有一切狂亂非相。色陰當知。亦復如是。</p>
<p>阿難。是諸狂華。非從空來。非從目出。如是阿難。若空來者。既從空來。還從空入。若有出入。即非虗空。空若非空。自不容其華相起滅。如阿難體。不容阿難。若目出者。既從目出。還從目入。即此華性。從目出故。當合有見。若有見者。去既華空。旋合見眼。若無見者。出既翳空。旋當翳眼。又見華時。目應無翳。云何晴空號清明眼。</p>
<p>是故。當知色陰虗妄。本非因緣非自然性。</p>
</div>
<div class='div-commentary'><p style="margin-left:1em">俱舍云諸有為法和合聚集是為蘊義此義有三辨中邊論云一非一義謂過現等色略為一聚二總略義謂一切諸色略為一聚三分段義謂各別安立色等相故譬如下釋色陰所起也空喻藏體本淨華喻色陰虗妄言不動目睛者喻取著之相也是諸下言華從空有則空不生華若是從眼生則眼非有翳故圓覺云非唯惑此虗空實性亦復迷彼實華生處〔溫陵〕若有出入則有實體故非虗空非空則實故如阿難體更無所容若華從目出則得目之性故應有見今旋時既不見眼又不翳眼非目出矣又若華從目出則華在空時其目<span class='corr'>已</span>應無翳何待須見晴空無華方號清明眼耶。</p>
</div>
<div class='div-orig'><p>阿難。譬如有人。手足宴安。百骸調適。忽如忘生。性無違順。其人無故。以二手掌。於空相摩。於二手中。妄生澁滑。冷熱諸相。受陰當知。亦復如是。</p>
<p>阿難。是諸幻觸。不從空來。不從掌出如是阿難。若空來者。既能觸掌。何不觸身不應虗空選擇來觸。若從掌出。應非待合。又掌出故。合則掌知。離則觸入。臂腕骨髓。應亦覺知入時踪跡。必有覺心。知出知入。自有一物。身中往來。何待合知。要名為觸。</p>
<p>是故當知。受陰虗妄。本非因緣。非自然性。</p>
</div>
<div class='div-commentary'><p style="margin-left:1em">〔疏〕受想等蘊義同前釋謂過現等受略為一聚名受蘊等。</p>
<p style="margin-left:1em">〔溫陵〕納境於心曰受宴安調適喻藏性本無諸受由妄情引起也若空來者謂空體常徧不應有擇掌當自出不應有待。</p>
</div>
<div class='div-orig'><p>阿難。譬如有人。談說酢梅。口中水出。思蹋懸崕。足心酸澀。想陰當知。亦復如是。</p>
<p>阿難。如是酢說。不從梅生。非從口入。如是阿難。若梅生者。梅合自談。何待人說。若從口入。自合口聞。何須待耳。若獨耳聞。此水何不耳中而出。想蹋懸崖與說相類。是故當知。想陰虗妄。本非因緣。非自然性。</p>
</div>
<div class='div-commentary'><p style="margin-left:1em">〔疏〕成實論云受想行等皆心差別如道品中一念五名。</p>
<p style="margin-left:1em">〔溫陵〕人談梅而口水耳不能談則計梅出者妄也耳聞梅而心想口不能聞則計口入者妄也。</p>
</div>
<div class='div-orig'><p>阿難。譬如瀑流。波浪相續。前際後際。不相踰越行陰當知。亦復如是。</p>
<p>阿難。如是流性。不因空生。不因水有。亦非水性。非離空水。如是阿難。若因空生。則諸十方無盡虗空。成無盡流。世界自然俱受淪溺。若因水有。則此瀑流。性應非水。有所有相今應現在。若即水性。則澄清時。應非水體。若離空水。空非有外。水外無流。是故當知。行陰虗妄。本非因緣。非自然性。</p>
</div>
<div class='div-commentary'><p style="margin-left:1em">行因識生從妙湛流出而明暗色空皆八識真體故以空水為難若行因空生則空當流動若因水有則流與水應為二物又瀑流性應不是水而瀑流性未嘗非水也有所有相者。</p>
<p style="margin-left:1em">〔資中曰〕能有是水所有是流二相若殊俱應現在。</p>
<p style="margin-left:1em">〔疏〕又若此瀑流即水性者則瀑流滅性亦應滅而波瀾滅則為澄水性既不滅則此瀑流非水性也。</p>
<p style="margin-left:1em">〔溫陵〕空非有外水流其間水外無流流終依水則瀑流性非離空水矣。</p>
</div>
<div class='div-orig'><p>阿難。譬如有人。取頻伽缾。塞其兩孔。滿中擎空。千里遠行。用餉他國。識陰當知。亦復如是。</p>
<p>阿難。如是虗空。非彼方來。非此方入。如是阿難。若彼方來。則本缾中。既貯空去。於本缾地。應少虗空。若此方入。開孔倒缾。應見空出。是故當知識陰虗妄。本非因緣。非自然性。</p>
</div>
<div class='div-commentary'><p style="margin-left:1em">〔疏〕論云總攝八種識名為識蘊按俱舍謂識最微細總取境相難分別故者約第八說故。</p>
<p style="margin-left:1em">〔孤山〕瓶喻妄業空喻妄識業牽識走如瓶擎空行捨身受身喻以遠行現陰如此國後陰如他國。</p>
<p style="margin-left:1em">〔溫陵〕性空真覺周徧法界一迷為識故如瓶中之空內外一空喻性識一體塞其兩孔喻妄分同異也空無來往不可擎餉喻性無生滅亦無捨受今言擎餉者比迷性為識妄隨流轉之狀也。</p>
<p style="margin-left:1em">〔疏〕毗婆沙云遠行是心業即第八識續生心也第八名藏識按楞伽以藏識為如來藏謂若無藏識名如來藏者則無生滅然諸聖人皆有生滅故云生滅去來本如來藏也今應更釋五陰差別俱舍云色謂總名分別則有十色即眼界色界乃至觸界受有三種苦樂及捨分別則有六受即眼受等想謂取像男女長短分別則有六想當如受說有為名行分別有六思身行名造作思是業性總取境相為識分別則有六識謂眼等識即此所說受想行蘊及無表色三種無為於處門中說名法處於界門中立為法界。</p>
<p style="margin-left:1em">〔疏〕今並釋法界者華嚴云應觀法界性一切惟心造俱舍云造是因義謂法界一分無表業色是所造故又界是種子等義如十八界說中邊論云由聖法因義說為法界此中界者即是因義俱舍云法界一分是見有所緣故十八界中全是無常准法界一分無為是常。</p>
<p style="margin-left:1em">〔釋曰〕<span class='corr'>已</span>上通釋染淨法界也。</p>
<p style="margin-left:1em">〔疏〕又法界無差別論云清淨法性即是法界佛性論云由修習三種因故一切如來唯法界勝謂修大乘定慧大悲三因此顯法界是熏生故俱舍云法界唯一剎那生謂從無漏苦法忍一剎那中生佛性論云初地獲理量二智得通達法界理故又俱舍云法界是等流生從同類因徧行因所生亦果報生非增長生無礙法界非增長故法界攝無為性惟是同分由無邊意識非<span class='corr'>已</span>生當生故由聖人剎那生心於第二剎那皆成境界緣一切境無不周徧是故法界恒名同分餘十七界各有同分及彼同分故釋淨法界竟應釋因熏習者佛地論云以淨法界離名言故然諸法教亦不唐捐是證法界展轉因故由此教法是諸如來大悲所流能展轉證離言說義如以眾彩彩畫虗空甚為希有。</p>
</div>
<div class='div-commentary'><p style="margin-left:2em">鎮澄讚曰　發明見性直示緣塵若能轉物即能仁離指自觀心玅覺常春五陰本來真。</p>
<p style="margin-left:2em">傳如截流曰　爾時阿難。及諸大眾。蒙佛示誨自陳開悟者。即了達客塵主空之義也。誠能悟此。則身心真妄虗實。現前生滅及不生滅。復何所疑。但阿難所以為悟者。一為世尊所捱逼。一傍陳如之齒唇。正謂依他作解。反省猶迷。故願顯出二義。冀以發明也。及匿王所陳觀河不變之見。雖屬見精。其體元真。即前觀光本無動靜之見耳。了此見體。本無動靜。亦如佛手。本無正倒。於無正倒而正倒立。即無生滅而生滅起。生滅起而照性亡。故曰晦昧。只此晦昧。為空為色色雜妄想。而五陰之軀備焉。如是。則根由塵隔。智逐情昏。雖承如來如是法音。現以緣心允所瞻仰。此心既緣色聲而有。即非常住之主。故世尊復標指外之月。示無還之性。擴心見。齊物我。一撤真妄是非之藩。直造玅淨常徧之境。故寄酧文殊云。十方如來自住三摩地中。見與見緣。并所想相。如虗空華。本無所有。此見及緣。元是菩提玅淨明體。云何於中有是非是。言汝今觀見與塵。種種發明。名為妄想。不能於中出是非是者。由迷<span class='corr'>己</span>逐物。是非迭生也。由是真精玅覺明性發明故能令汝出指非指者。由達境即心。是非雙亡也。以上總答阿難身心真妄二發明性之問耳。阿難言誠如法王所說。覺緣徧滿十方。湛然法住。性非生滅者。葢領上見性常徧。無是無非之旨也。言與娑毗迦羅所談冥諦。及諸外道。說有真我。徧滿十方。有何差別者。以梵志所計濫真。故須甄別也。阿難雖矯外道自然之失。不自知其所執因緣亦非。葢覺精明見。本非明暗塞空所能有。故不可言因此而緣彼也。汝復應知見見之時。見非是見者。言此真見。不獨離浮塵根四種之外塵。且離見精明元也。然此見精尚遣。餘復何言。故曰。見猶離見。見不能及。云何復說因緣自然及和合相。阿難於是重增迷悶者。葢見見既進於見精。覺覺始離乎覺眚。故世尊先舉別業一時易知之眚影。以開慶喜積劫難了之見緣。故云。例汝今日。以目觀見山河國土。及諸眾生。皆是無始見病所成。然能覺此見聞覺知。悉皆是妄者。何嘗為妄所終覆。故言覺所覺眚。覺非眚中。惟覺超眚外。方知眚妄。故曰此實見見。云何復明。覺聞知見者。責其未達現前身心。本如空華。無當見見之體也。言彼見真精至故不名見者。所謂見者可見。而見見者不可見。有云盡大地是沙門隻眼者。知言哉。此下若同若別。交互具顯。展轉推廣。使悟十方法界。凡所有相。皆是虗妄。故曰例閻浮提。乃至十方諸有為國。及諸眾生。同是覺明無漏玅心。見聞覺知。虗妄病緣。和合妄生。和合妄死。然由有見聞覺知之妄因。遂有根身器界之妄緣。因緣和合。一切妄計。生死死生。浩然無極。若能遠離諸和合緣。及不和合。則復滅除諸生死因。圓滿菩提。不生滅性。清淨玅體。本覺常住。惜阿難和合之疑未釋。世尊重約四義辯之。更廣陳諸相者。務令遣情必盡。柝法無遺也。浮塵諸幻化相。當處出生。隨處滅盡者。如言初生。即有滅也。幻妄稱相者。物無當名之實也。實惟一真。故曰其性真為玅覺明體。如是廼至五陰六入。從十二處。至十八界。因緣和合。虗妄有生。因緣別離。虗妄名滅者。躡總以開別也。殊不能知生滅去來。本如來藏。玅真如性者。背覺合塵故也。性真常中。求於去來。迷悟生死。了無所得者。所謂實際理地。生佛并忘也。色受想行識。通為玅心區宇。故曰五陰。</p>
</div>
<div class='div-w'>
<p class='h2'>音釋</p>
<div class='div-note'>胝<p><span class='note-inline'>(音支)</span>。</p>
殞<p><span class='note-inline'>(于敏切)</span>。</p>
腠<p><span class='note-inline'>(倉奏切)</span>。</p>
頹<p><span class='note-inline'>(徒回切)</span>。</p>
耄<p><span class='note-inline'>(音帽)</span>。</p>
殂<p><span class='note-inline'>(才枯切)</span>。</p>
瞪<p><span class='note-inline'>(澄應切)</span>。</p>
瞢<p><span class='note-inline'>(莫鄧切)</span>。</p>
瞬<p><span class='note-inline'>(音舜)</span>。</p>
瀛<p><span class='note-inline'>(音嬴)</span>。</p>
渤<p><span class='note-inline'>(音勃)</span>。</p>
[土*孛]<p><span class='note-inline'>(蒲沒切)</span>。</p>
紆<p><span class='note-inline'>(一俱切)</span>。</p>
廡<p><span class='note-inline'>(音武)</span>。</p>
確<p><span class='note-inline'>(克角切)</span>。</p>
柝<p><span class='note-inline'>(先旳切)</span>。</p>
悚<p><span class='note-inline'>(音聳)</span>。</p>
慴<p><span class='note-inline'>(之涉切)</span>。</p>
尠<p><span class='note-inline'>(音鮮)</span>。</p>
甄<p><span class='note-inline'>(稽延切)</span>。</p>
撮<p><span class='note-inline'>(倉活切)</span>。</p>
秪<p><span class='note-inline'>(音支)</span>。</p>
眚<p><span class='note-inline'>(所景切)</span>。</p>
揑<p><span class='note-inline'>(乃結切)</span>。</p>
暈<p><span class='note-inline'>(音運)</span>。</p>
只<p><span class='note-inline'>(藏本秪字今依會解而書聲義異後同)</span>。</p>
適<p><span class='note-inline'>(陟革切)</span>。</p>
玦<p><span class='note-inline'>(音決)</span>。</p>
彗<p><span class='note-inline'>(徐醉切)</span>。</p>
蜺<p><span class='note-inline'>(研奚切)</span>。</p>
逈<p><span class='note-inline'>(戶頂切)</span>。</p>
澀<p><span class='note-inline'>(色入切)</span>。</p>
腕<p><span class='note-inline'>(烏貫切)</span>。</p>
酢<p><span class='note-inline'>(倉故切)</span>。</p>
蹋<p><span class='note-inline'>(徒合切)</span>。</p>
瀑<p><span class='note-inline'>(薄報切)</span>。</p>
餉<p><span class='note-inline'>(式亮切)</span>。</p>
</div></div></div>
</div><!-- end of div[@id='body'] -->
</body></html>