<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經證疏廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu14' />
<div class='div-orig'><p>大佛頂如來密因修證了義諸菩薩萬行首楞嚴經卷第四</p>
</div>
<div class='div-commentary'><p style="margin-left:2em">審除細惑<span class='note-inline'>(文八)</span></p>
</div>
<div class='div-orig'><p>爾時富樓那彌多羅尼子。在大眾中。即從座起。偏袒右肩。右膝著地。合掌恭敬。而白佛言。大威德世尊。善為眾生敷演如來第一義諦。世尊常推說法人中。我為第一。今聞如來微妙法音。猶如聾人。逾百步外。聆於蚊蚋。本所不見。何況得聞。佛雖宣明。令我除惑。今猶未詳斯義究竟。無疑惑地。世尊。如阿難輩。雖則開悟習漏未除。我等會中。登無漏者。雖盡諸漏<span class='note-inline'>(<span class='corr'>已</span>斷煩惱障)</span>。今聞如來。所說法音尚紆疑悔<span class='note-inline'>(未斷所知障)</span>。世尊。<span class='note-inline'>(一疑循發之義)</span>若復世間一切根塵陰處界等皆如來藏。清淨本然。<span class='note-inline'>(緊問)</span>云何忽生山河大地諸有為相。次第遷流。終而復始。<span class='note-inline'>(二疑徧融之義)</span>又如來說地水火風。本性圓融。周徧法界。湛然常住世尊。若地性徧。云何容水。水性周徧。火則不生。復云何明水火二性。俱徧虗空。不相陵滅。世尊。地性障礙。空性虗通。云何二俱周徧法界。而我不知是義攸往惟願如來宣流大慈。開我迷雲<span class='note-inline'>(翳障)</span>。及諸大眾。作是語<span class='corr'>已</span>。五體投地。欽渴如來無上慈誨。爾時世尊。告富樓那。及諸會中。漏盡無學。諸阿羅漢。如來今日普為此會。宣勝<span class='note-inline'>(玅)</span>義中。真勝義性。令汝會中定性聲聞。及諸一切。未得二空。迴向上乘阿羅漢等。皆獲一乘<span class='note-inline'>(大白牛車)</span>寂滅場地。真阿練若<span class='note-inline'>(無雜喧)</span>正修行處汝今諦聽。當為汝說。富樓那等。欽佛法音。默然承聽。佛言富樓那。如汝所言清淨本然。云何忽生山河大地。汝常不聞如來宣說性覺妙明。本覺明妙。富樓那言。唯然世尊。我常聞佛宣說斯義。佛言。汝稱覺明。<span class='note-inline'>(雙舉)</span>為復性明。稱名為覺。為覺不明。稱為明覺。富樓那言。若此不明。名為覺者。則無所明。</p>
</div>
<div class='div-commentary'><p style="margin-left:1em">〔疏〕經初二問一云何忽生問三相續因以斷輪迴二地性周徧問不相容以窮幻相。</p>
<p style="margin-left:1em">〔溫陵〕清淨則疑無諸相本然則疑無遷流又地水火風眾相相違不合相容是常情所疑故此置問。</p>
<p style="margin-left:1em">〔疏〕勝義陳翻真諦中邊論云此有三義一義勝義謂真如智境二得勝義謂涅槃果三正行勝義謂諸聖道釋曰經言真勝義性即義勝義也此義以覺真如智境為性故覺明立所是迷此性也言性覺者以體本自然曰性從體所出曰本起信云覺義者謂心體離念本覺者謂平等法界。</p>
<p style="margin-left:1em">〔孤山〕本亦性也以本元自性既能所雙絕寂照互融即寂而照曰妙明即照而寂曰明妙。</p>
<p style="margin-left:1em">〔疏〕佛詰覺明之義答忽生之由謂汝稱覺明為復性本自明稱為明覺為覺性不明稱名為覺哉而富樓那欲立所明乃情存取捨故謂覺性不明必有所明方稱明覺而不知真覺無所有所非真故山河大地無狀忽生皆由此矣。</p>
</div>
<div class='div-orig'><p>佛言若無所明。則無明覺。有所非覺。無所非明<span class='note-inline'>(妄明)</span>。無明<span class='note-inline'>(即妄明)</span>又非覺湛明性。性覺必明。妄為明覺。</p>
</div>
<div class='div-commentary'><p style="margin-left:1em">佛言下牒詰富那之意無所明則無覺然真覺非所有所者即是無明故曰無明又非覺湛明性蓋富那不知性覺必明而妄立明覺也此中諸句總顯四義一有所非覺者顯不覺義謂立所之覺雖云有覺即是不覺以未能離念故起信云所言覺者謂心體離念一切眾生不名為覺以從本以來未能離念故說無始無明二無所非明者顯簡情義謂本覺之體亦非無所明故經云覺所覺眚覺非眚中本覺明心覺緣非眚若本覺非所明者則根本智應無所緣緣義則亦非無所明矣三無明又非覺湛明性者顯起惑義謂因明立所起惑相續皆由此體故起信云以依阿黎耶識說有無明不覺而起能見能現能取境界起念相續又三無性論云阿黎耶識為諸惑本有漏即是無明有取即是貪愛是也四顯中道者寶積經論云明與無明無異無別為橫執義邊顯於中道以一相中有覺不覺皆是對治義故又起信云依於本覺而起始覺以始覺者即同本覺故則始本不二中道顯矣。</p>
</div>
<div class='div-orig'><p>覺非所明。因明立所。所既妄立。生汝妄能。無同異中。熾然成異。異彼所異。因異立同。同異發明因此復立無同無異。如是擾亂。相待生勞。勞久發塵。自相渾濁。由是引起塵勞煩惱。起為世界。靜成虗空。虗空為同。世界為異。彼無同異。真有為法。</p>
</div>
<div class='div-commentary'><p style="margin-left:1em">釋因甚深而明起惑因明立所即背覺之始也生汝妄能則相續之由也謂妙覺體中本無同異由覺明立所遂起妄情故於無同異之真空起熾然之虗妄既有能所立之分別復立無同異之是非相因擾亂對待不休於是乎有煩惱塵勞之生而相續乎世界輪迴之域皆覺明之咎也。</p>
<p style="margin-left:1em">〔吳興〕彼指上之辭上云無同無異名濫于理今指其體實有為耳。</p>
<p style="margin-left:1em">〔疏〕按緣生經無明有十殊勝全涉此文今復略引者經云一無明所緣殊勝謂緣染淨因果即經因明性故二行相殊勝謂顯現虗妄即經妄能性故三因緣殊勝謂煩惱惑耶經擾亂性故四引起殊勝謂能引所引即經引起性故五轉異殊勝謂相應等隨眠即熾然性故六邪行殊勝謂增益諦理等即立所性故七相狀殊勝謂微細不共等法即非所明性故八作業殊勝謂流轉等即有為性故九障礙殊勝即諸法體故十隨縛殊勝即世界相續性故又起信論依無明不覺亦有九相謂一者業相即因明性二能見相即妄能性三境界相即熾然性四分別相即所異性五相續相即生勞性六執取相即煩惱性七計名字相即發明性八作業相即有為性九業果相即世界性故總釋覺明立所都有十相一背真二涉妄三涉緣四轉變五能所六分別七同異八作業九差別十流轉及邊邪斷常等諸見貪瞋等之煩惱皆由此生起。</p>
</div>
<div class='div-orig'><p>覺明空昧。相待成搖。故有風輪。執持世界。因空生搖。堅明立礙。彼金寶者。明覺立堅。故有金輪。保持國土。堅覺寶成。搖明風出。風金相摩。故有火光。為變化性。寶明生潤。火光上烝。故有水輪。含十方界。火騰水降。交發立堅。濕為巨海。乾為洲潬。以是義故。彼大海中。火光常起。彼州潬中。江河常注。水勢劣火。結為高山。是故山石擊則成焰。融則成水。土勢劣水。抽為草木。是故林藪遇燒成土。因絞成水。交妄發生。遞相為種。以是因緣。世界相續。</p>
</div>
<div class='div-commentary'><p style="margin-left:1em">〔一世界相續〕夫世界生起皆因覺明立所而感故有五行之異自風金以下略無覺明但相躡為次故覺明空昧為風輪種因空立礙為金輪種風金相摩為火大種金火又為水大種火大又為海洲種水土復為草木種然實風金水火皆遞互相生無定前後經以覺明為因故略分次第又其始則以制伏為生起如因空生搖故立礙生金以制風因金有礙故立化生火以制堅即火尅金也次以水而尅火復以土而制水洲潬土也自此以下又以相生為次蓋五行順逆之勢也水勢劣火者牒前水制火也結為高山者即火生土也土勢劣水抽為草木即水生木也生尅備則五行具然經言四大而不言木此經則言之世言五行而不言風八卦則言之各從其略也又緣生經無明有五甚深亦涉此文謂一因二相三生起四差別五流轉即覺明為因執持等為相立礙等為生起風金等為差別相續等為流轉。</p>
</div>
<div class='div-orig'><p>復次富樓那。明妄非他。覺明為咎。所妄既立。明理不踰。以是因緣。聽不出聲。見不超色。色香味觸。六妄成就。由是分開見覺聞知。同業相纏。合離成化。見明色發。明見想成。異見成憎。同想成為。流愛為種。納想為胎。交遘發生。吸引同業。故有因緣。生羯羅藍。遏蒲曇等。胎卵濕化。隨其所應。卵唯想生。胎因情有溼以合感。化以離應情想合離。更相變易。所有受業。逐其飛沈。以是因緣。眾生相續。</p>
</div>
<div class='div-commentary'><p style="margin-left:1em">〔二眾生相續〕</p>
<p style="margin-left:1em">〔吳興〕明妄即妄明也非局而局故明理不踰聽不出聲示不踰之理。</p>
<p style="margin-left:1em">〔溫陵〕同業相纏合離成化此六道四生之始也父母<span class='corr'>己</span>三者業同故相纏有生若但由<span class='corr'>己</span>業不因父母或合濕而成形或離異而託化。</p>
<p style="margin-left:1em">〔孤山〕以妄心見妄境名見明色發即中陰身見父母也依妄境起妄惑為明見想成即異見憎父同見愛母也。</p>
<p style="margin-left:1em">〔疏〕圓覺云由於欲境起諸違順境背愛心而生憎疾造種種業此眾生相續之由也故成實云以愛淫欲故卵生胎生貪香味故故受濕生隨其所欲故受化生此四生六趣之由也然眾生之類唯中有位不名為生顯宗論云依所至位建立生名中陰身體雖起沒而未至彼故不名緣生但名緣起又中有之說諸論各有差別今復略引者總有七論一分別論師說三界受生皆無中有二應理論師說欲色界生定有中有三毗婆沙師為破彼執說一切有中有四施設論說中有者五趣攝五法蘊論說別有中有眼六品類足論亦如是說七尊者達羅達多說有中有趣毗婆沙師釋云施設論說是頌文者謬法蘊論說別有中有眼以彼類微細是故別說由此評曰中有非趣擾亂性故趣者安住之義也。</p>
</div>
<div class='div-orig'><p>富樓那想愛同結。愛不能離。則諸世間。父母子孫。相生不斷。是等則以欲貪為本。貪愛同滋。貪不能止。則諸世間。卵化溼胎。隨力強弱。遞相吞食。是等則以殺貪為本。以人食羊。羊死為人。人死為羊。如是乃至十生之類。死死生生。互來相噉。惡業俱生。窮未來際。是等則以盜貪為本。汝負我命。我還汝債。以是因緣。經百千劫。常在生死。汝愛我心。我憐汝色。以是因緣。經百千劫。常在纏縛。唯殺盜婬。三為根本。以是因緣。業果相續。富樓那。如是三種顛倒相續。皆是覺明。明了知性。因了發相。從妄見生。<span class='note-inline'>(應前云何忽生)</span>山河大地。諸有為相。次第遷流。因此虗妄。終而復始。</p>
</div>
<div class='div-commentary'><p style="margin-left:1em">〔三業果相續〕</p>
<p style="margin-left:1em">〔吳興〕欲貪通乎四生今多就人倫辨之從易見也殺貪者以強淩弱不滋口體則屬瞋恚盜貪由過去世於身命財非理而取故致生生互來相噉。</p>
<p style="margin-left:1em">〔疏〕飲食相噉即任持緣起因貪負命即非愛非憎分別欲存諸境愛屬乎心經云由有諸欲助發愛性是故能令生死相續。</p>
<p style="margin-left:1em">〔溫陵〕汝負下上明業報之本此明相續之由負債殺盜由也愛憐貪欲由也又緣生經無明有八緣起亦涉此文一受用世俗緣起謂眼色生識即見明色發等二任持緣起謂四種食即食羊等三食因緣起即殺貪等四生身相續緣起即想愛同結等五依持緣起即諸世界六差別緣起即卵胎溼化七清淨緣起謂依教思修八自在緣起謂諸靜慮此二緣在下經又有八種分別亦涉此文出三無性論。</p>
</div>
<div class='div-orig'><p>富樓那言。若此妙覺。本妙覺明。與如來心。不增不減。無狀<span class='note-inline'>(端)</span>忽生山河大地諸有為相。如來今得妙空明覺。山河大地。有為習漏。何當<span class='note-inline'>(時)</span>復生。佛告富樓那。譬如迷人於一聚落。惑南為北。此迷為復因迷而有。因悟而出富樓那言。如是迷人。亦不因迷。又不因悟。何以故。迷本無根。云何因迷。悟非生迷。云何因悟佛言。彼之迷人。正在迷時。倐有悟人。指示令悟。富樓那。於意云何。此人縱迷。於此聚落。更生迷不。不也。世尊。富樓那。十方如來。亦復如是。此迷無本。性畢竟空。昔本無迷。似有迷覺。覺迷迷滅覺不生迷。亦如翳人。見空中華。翳病若除。華於空滅。忽有愚人。於彼空華。所滅空地。待華更生。汝觀是人。為愚為慧。富樓那言。空元無華。妄見生滅。見華滅空。<span class='corr'>已</span>是顛倒。敕令更出斯實狂癡。云何更名如是狂人。為愚為慧。佛言。如汝所解。云何問言諸佛如來妙覺明空。何當更出山河大地。又如金鑛雜於精金。其金一純。更不成雜。如木成灰。不重為木。諸佛如來。菩提涅槃亦復如是。</p>
</div>
<div class='div-commentary'><p style="margin-left:1em">〔四究竟正覺〕</p>
<p style="margin-left:1em">〔疏〕眾生如來之迷悟習漏前後之有無世界始終之生滅清淨忽生之相反良由邪疑為絆謬起惑因故邊邪斷常之見皆突然而興此覺體中細惑那可不問故難意謂本覺之體生佛理同而佛<span class='corr'>己</span>既證妙空明覺則山河等相何因復生佛引迷人既悟悟不生迷以喻如來究竟證覺無妄山河也故圓覺云既<span class='corr'>已</span>成金不重為鑛如來圓覺亦復如是昔本無迷指木覺也覺迷迷滅即始覺故。</p>
<p style="margin-left:1em">〔溫陵〕亦如下翳喻妄見華喻山河空華滅地喻妙空明覺又如下以金喻菩提果覺無變灰喻涅槃果德無生經舉四喻使知迷悟雖妄不廢修證也。</p>
<p style="margin-left:1em">〔疏〕此文辯惑約性修二門不可偏廢故兩義兼舉故文殊說般若云佛言汝入不思議三昧耶答我即不思議云何言入此云本具無勞修證也又云我初發心欲入是三昧如人學射久習自中此言性雖本具不無修證也又云如試金鑛要以椎煅如是不退智相要行境界不忘不著具足不動然後方明得不退智故圓覺金剛章亦有銷金等喻以明證智無退轉相則阿難誤墮之事皆所以自試而然也。</p>
</div>
<div class='div-orig'><p>富樓那。又汝問言。地水火風。本性圓融。周徧法界。疑水火性。不相陵滅又徵虗空。及諸大地。俱徧法界。不合相容。富樓那。譬如虗空體非羣相。而不拒彼諸相發揮。所以者何。富樓那。彼太虗空。日照則明。雲屯則暗。風搖則動。霽澄則清。氣凝則濁。土積成霾。水澄成映。於意云何。如是殊方。諸有為相。為因彼生。為復空有。若彼所生。富樓那。且日照時。既是日明。十方世界。同為日色。云何空中更見圓日。若是空明空應自照。云何中宵雲霧之時。不生光耀。當知是明。非日非空。不異空日觀相元妄。無可指陳。猶邀空華。結為空果。云何詰其相陵滅義。觀性元真。唯妙覺明。妙覺明心。先非水火。云何復問不相容者。真妙覺明。亦復如是。汝以空明。則有空現。地水火風。各各發明。則各各現。若俱發明。則有俱現。云何俱現。富樓那。如一水中。現於日影兩人同觀。水中之日。東西各行。則各有日。隨二人去。一東一西。先無準的。不應難言此日是一。云何各行。各日既雙。云何現一宛轉虗妄。無可窮詰。</p>
</div>
<div class='div-commentary'><p style="margin-left:1em">〔五諸相圓融〕富那下答第二問虗空無相不拒發揮喻妙覺明心先非水火故佛地論云譬如依空有大地光明水火日月而虗空界非彼諸相又圓覺云一切眾生種種幻化皆生如來圓覺妙心是則體性雖空而無妨幻相也為因下辨妄無實謂明若生日則與日同色不應於空更見圓日明若生空則中宵無日其空應明觀相元妄答不相陵滅觀性元真答不相容者舉兩人觀日以明諸相虗妄不容窮詰也。</p>
</div>
<div class='div-orig'><p>富樓那。汝以色空。相傾相奪。於如來藏。而如來藏。隨<span class='note-inline'>(循此妄見)</span>為色空周徧法界。是故於中風動空澄。日明雲暗。眾生迷悶。背覺合塵。故發塵勞。有世間相。我以妙明。不滅不生。合如來藏。而如來藏。唯妙覺明。圓照法界。是故於中。一為無量無量為一。小中現大。大中現小。不動道場。徧十方界。身含十方。無盡虗空。於一毛端。現寶王剎<span class='note-inline'>(小中現大)</span>。坐微塵裏。轉大法輪<span class='note-inline'>(大中現小易知故略而不言)</span>。滅塵合覺。故發真如妙覺明性。而如來藏。本妙圓心。非心非空。非地非水。非風非火。非眼非耳鼻舌身意。非色。非身香味觸法。非眼識界。如是。乃至非意識界。非明無明明無明盡<span class='note-inline'>(只是無無明之意多二明字勿泥)</span>。如是乃至非老非死。非老死盡。非苦非集。非滅非道。非智非得。非檀那<span class='note-inline'>(布施)</span>。非尸羅<span class='note-inline'>(持戒)</span>。非毗黎耶<span class='note-inline'>(忍辱)</span>。非羼提<span class='note-inline'>(精進)</span>。非禪那<span class='note-inline'>(禪定)</span>。非般<span class='corr'>剌</span>若<span class='note-inline'>(智慧)</span>。非波羅蜜多<span class='note-inline'>(此總上六度)</span>。如是。乃至非怛闥阿竭<span class='note-inline'>(如來)</span>。非阿羅訶<span class='note-inline'>(應供)</span>。三耶三菩<span class='note-inline'>(正徧知)</span>。非大涅槃。非常非樂。非我非淨。以是俱非<span class='note-inline'>(結上起下)</span>世出<span class='corr'>世</span>故。即如來藏。元明心妙。即心即空。即地即水。即風即火。即眼。即耳鼻舌身意。即色。即聲香味觸法。即眼識界。如是。乃至即意識界。即明無明明無明盡。如是。乃至即老即死。即老死盡。即苦即集。即滅即道。即智即得。即檀那。即尸羅。即毗黎耶。即羼提即禪那。即般<span class='corr'>剌</span>若。即波羅蜜多。如是。乃至即怛闥阿竭。即阿羅訶。三耶三菩。即大涅槃。即常即樂。即我即淨。以是俱即<span class='note-inline'>(又結上起下)</span>世出世故。即如來藏。妙明心元。離即離非。是即非即。如何世間。三有眾生。及出世間聲聞緣覺。以所知心測度如來無上菩提。用世語言。入佛知見。譬如琴瑟箜篌琵琶。雖有妙音<span class='note-inline'>(喻藏性)</span>。若無妙指<span class='note-inline'>(喻實智)</span>。終不能發<span class='note-inline'>(喻起用)</span>。汝與眾生。亦復如是。寶覺真心<span class='note-inline'>(合前玅音)</span>。各各圓滿。如我按指。海印發光。汝暫舉心<span class='note-inline'>(合前無玅指)</span>。塵勞先起。由不勤求無上覺道。愛念小乘。得少為足。</p>
</div>
<div class='div-commentary'><p style="margin-left:1em">〔六三諦妙心〕長水本妙圓心非心非空等約非相以明真諦元明心妙即心即空等約即相以明俗諦妙明心元離即離非等約遮照以明中諦。</p>
<p style="margin-left:1em">〔疏〕海印者大集云閻浮所有色像大海皆現印文謂影現難思感發自在故曰海印。</p>
</div>
<div class='div-orig'><p>富樓那言。我與如來。寶覺圓明。真妙淨心。無二圓滿。而我昔遭無始妄想。久在輪迴。今得聖乘。猶未究竟。世尊。諸妄一切圓滅。獨妙真常。敢問如來。一切眾生。何因有妄。自蔽妙明。受此淪溺。</p>
<p>佛告富樓那。汝雖除疑。餘惑未盡。吾以世間現前諸事。今復問汝。汝豈不聞室羅城中。演若達多。忽於晨朝。以鏡照面。愛鏡中頭。眉目可見。瞋責<span class='corr'>己</span>頭。不見面目。以為魑魅。無狀狂走。於意云何。此人何因。無故狂走。富樓那言。是人心狂。更無他故。佛言。妙覺明圓。本圓明妙。既稱為妄。云何有因。若有所因。云何名妄。自諸妄想。展轉相因。從迷積迷。以歷塵劫。雖佛發明猶不能返。如是迷因。因迷自有。</p>
<p>識迷無因。妄無所依。尚無有生。欲何為滅。得菩提者。如寤時人。說夢中事。心縱精明。欲何因緣。取夢中物。況復無因。本無所有如彼城中。演若達多<span class='note-inline'>(云祠授)</span>。豈有因緣。自怖頭走。忽然狂歇。頭非外得。縱未歇狂。亦何遺失。富樓那。妄性<span class='note-inline'>(体)</span>如是。因何為在。</p>
<p>汝但不隨分別世間業果眾生三種相續。三緣斷故。三因不生。則汝心中。演若達多。狂性自歇。歇即菩提勝淨明心。本周法界。不從人得。何藉劬<span class='note-inline'>(勤)</span>勞。肯綮修證。譬如有人。於自衣中。繫如意珠。不自覺知。窮露他方。乞食馳走。雖實貧窮<span class='note-inline'>(萬妄交馳)</span>。珠不曾失<span class='note-inline'>(一真宛在)</span>。忽有智者。指示其珠。所願從心。致大富饒方悟神珠。非從外得。</p>
</div>
<div class='div-commentary'><p style="margin-left:1em">〔七推窮妄本〕</p>
<p style="margin-left:1em">〔溫陵〕既悟無二益顯妄倫故請窮其因識迷下富那自謂昔遭妄想而稱世尊諸妄圓滅似謂迷有所因妄有可滅故告以此如彼下牒喻重顯令了妄無因無可滅者。</p>
<p style="margin-left:1em">〔補注〕不隨因緣者指上三種相續中因緣也。</p>
<p style="margin-left:1em">〔疏〕圓覺云始知眾生本來成佛所謂狂心若歇歇即菩提也又云生死涅槃猶如昨夢所謂如寤時人說夢中事也蓋迷頭認影皆由狂性因緣若影滅情亡則本性菩提非從外得故曰何藉劬勞肯綮修證。</p>
</div>
<div class='div-orig'><p>即時阿難在大眾中。頂禮佛足。起立白佛。世尊現說殺盜婬業<span class='note-inline'>(文雖止此意談世界眾生)</span>。三緣斷故。三因不生心中達多狂性自歇歇即菩提不從人得斯則因緣皎然明白云何如來。頓棄因緣。</p>
<p>我從因緣。心得開悟。</p>
<p>世尊。此義。何獨我等年少有學聲聞。今此會中。大目犍連。及舍利弗。須菩提等。從老梵志。聞佛因緣。發心開悟。得成無漏。今說菩提。不從因緣。則王舍城拘舍棃<span class='note-inline'>(外道)</span>等。所說自然。成第一義。</p>
<p>惟垂大悲。開發迷悶。</p>
<p>佛告阿難。即如城中。演若達多。狂性因緣。若得滅除。則不狂性。自然而出。因緣自然。理窮於是。阿難。<span class='note-inline'>(以下以因緣破自然)</span>演若達多。頭本自然。本自其然。無然非自。何因緣故。怖頭狂走。<span class='note-inline'>(以下以自然破因緣)</span>若自然頭。因緣故狂。何不自然。因緣故失。本頭不失。狂怖妄出。曾無變易。何藉因緣。本狂自然本有狂怖。未狂之際。狂何所潛。不狂自然頭本無妄。何為狂走。若悟本頭識知狂走。因緣自然。俱為戲論。</p>
</div>
<div class='div-commentary'><p style="margin-left:1em">〔八因緣自然〕</p>
<p style="margin-left:1em">〔溫陵〕演若下以因緣破自然自然者本自天然不假因緣也若本自天然即無往而非自然何假照鏡因緣怖頭狂走則自然之計墮矣又若由因緣故狂則何不自然而以因緣故失本狂下若謂狂怖亦是自然狂怖者則未狂之際狂何所潛亦非自然之狂怖矣。</p>
</div>
<div class='div-orig'><p>是故。我言三緣斷故。即菩提心。菩提心生。生滅心滅。此但生滅。滅生俱盡。無功用道。若有自然。如是。則明自然心生。生滅心滅。此亦生滅。無生滅者。名為自然。猶如世間。諸相雜和。成一體者。名和合性。非和合者。稱本然性。本然<span class='note-inline'>(自然)</span>非然。和合<span class='note-inline'>(因緣)</span>非合。合然俱離。離合俱非。此句。方名無戲論法<span class='note-inline'>(乃真無功用道)</span>。</p>
<p>菩提涅槃。尚在遙遠。非汝歷劫。辛勤修證。雖復憶持十方如來十二部經。清淨妙理。如恒河沙。秪益戲論。汝雖談說。因緣自然。決定明了。人間稱汝多聞第一。以此積劫。多聞熏習。不能免離摩登伽難。何須待我佛頂神呪。摩登伽心。婬火頓歇。得阿那含。於我法中。成精進林<span class='note-inline'>(進速證多)</span>。愛河乾枯。令汝解脫。是故。阿難。汝雖歷劫。憶持如來祕密妙嚴。不如一日<span class='note-inline'>(正應歷劫)</span>修無漏業。遠離世間憎愛二苦。如摩登伽。宿為婬女。由神呪力。銷其愛欲。法中今名性比丘尼。與羅睺母耶<span class='corr'>輸</span>陀羅<span class='note-inline'>(亦女身)</span>。同悟宿因。知歷世因貪愛為苦。一念熏修。無漏善故。或得出纏。或蒙授記。如何自欺<span class='note-inline'>(知此不為)</span>。尚留觀聽<span class='note-inline'>(著躭戲論)</span>。</p>
</div>
<div class='div-commentary'><p style="margin-left:1em">〔疏〕示還滅以遣情顯性夫諸法性空非生之所生生非滅之能滅滅由修斷義邊妄功用中有諸差別初以智遣情還沈識海次以滅滅滅復滯功能乃至遣無可遣道合無功則體證理窮還源之至故佛性論有次第離於六種二邊顯於中道皆由破執也何者為六一者謂諸法畢竟可滅及執畢竟滅盡又執實有能執所執乃至第六執不生同生及可能滅滅皆成一邊故大品云法及非法俱無自性由覺此理故名菩提若然者則所謂生滅智情者皆為戲論而<span class='corr'>已</span>。</p>
</div></div>
<div class='div-other'><a id='mulu15' />
<p class='h1'>三發心分<span class='note-inline'>(文二)</span></p>
<div class='div-orig'><p>阿難。及諸大眾。聞佛示誨。疑惑消除心悟實相。身意輕安得未曾有。重復悲淚<span class='note-inline'>(悟徹悲深)</span>。頂禮佛足。長跪合掌。而白佛言。無上大悲。清淨寶王。善開我心。能以如是種種因緣。方便提獎。引諸沈冥。出於苦海。世尊。我今雖承如是法音。知如來藏妙覺明心。徧十方界。含育如來十方國土。清淨寶嚴。妙覺王剎。如來復責多聞無功。不逮修習。我今猶如旅泊之人。忽蒙天王<span class='note-inline'>(周稱天子曰天王)</span>賜與華屋<span class='note-inline'>(見性)</span>。雖獲大宅。要自門入。惟願如來。不捨大悲。示我在會諸蒙暗者。捐捨小乘。畢<span class='note-inline'>(竟)</span>獲如來無餘涅槃本發心路令有學者從何攝伏。疇昔攀緣。得陀羅尼<span class='note-inline'>(慧性)</span>。入佛知見。作是語<span class='corr'>已</span>五體投地在會一心佇佛慈旨。</p>
</div>
<div class='div-commentary'><p style="margin-left:1em">〔疏〕此由前經種種開示信解具足應須發行希尅聖果故次發心也其文分二第一發心以破陰顯理取觀真空證涅槃德即奢摩他行第二發心以備顯六根功德從選根入要空假雙流而進中道故第三觀無發心之文有修行之義初中三。</p>
</div>
<div class='div-orig'><p>爾時世尊。哀愍會中。緣覺聲聞。於菩提心。未自在者。及為當來。佛滅度後。末法眾生<span class='note-inline'>(兼小乘)</span>。發菩提心。開無上乘妙修行路。宣示阿難。及諸大眾。汝等決定發菩提心。於佛如來妙三摩提<span class='note-inline'>(定性)</span>。不生疲倦。應當先明發覺初心二決定義。云何初心二義決定阿難。第一義者。汝等若欲捐捨聲聞。修菩薩乘<span class='note-inline'>(一乘頓圓)</span>。入佛知見。應當審觀因地發心。與果地覺。為同為異。阿難若於因地。以生滅心為本修因。而求佛乘不生不滅。無有是處。以是義故。汝當照明諸器世間可作之法。皆從變滅。阿難。汝觀世間可作之法。誰為不壞。然終不聞爛壞虗空。何以故。空非可作。由是始終無壞滅故。則汝身中堅相為地。潤溼為水。煖觸為火。動搖為風。由此四纏。分汝湛圓妙覺明心。為視為聽。為覺為察。從始<span class='note-inline'>(色)</span>入終<span class='note-inline'>(識)</span>。五疊渾濁。云何為濁。阿難。譬如清水。清潔本然。即彼塵土灰沙之倫。本質留礙。二體法爾<span class='note-inline'>(理應如是)</span>。性不相循。有世間人。取彼土塵。投於淨水。土失留礙。水亡清潔。容貌汩然。名之為濁。汝濁五重。亦復如是。</p>
</div>
<div class='div-commentary'><p style="margin-left:1em">〔一示果德〕</p>
<p style="margin-left:1em">〔疏〕先示涅槃不生滅地以為初心發覺之本則汝身中者指有為性也清水譬圓湛妙心塵土灰沙喻五陰生法能令眼視耳聽分別湛源五疊亂真故以五陰為濁。</p>
</div>
<div class='div-orig'><p>阿難。汝見虗空徧十方界空見不分。有空無體有見無覺。相織妄成。是第一重。名為劫濁。汝身現摶四大為體。見聞覺知<span class='note-inline'>(此六受根)</span>。壅令留礙。水火風土<span class='note-inline'>(此六塵境)</span>。旋令覺知。相織妄成。是第二重。名為見濁。又汝心中憶<span class='note-inline'>(過去)</span>識<span class='note-inline'>(見在)</span>誦習。性發知見。容現六塵離塵無相。離覺無性。相織妄成。是第三重。名煩惱濁。又汝朝夕。生滅不停。知見每欲留於世間。業運每常遷於國土<span class='note-inline'>(亦世間)</span>。相織妄成。是第四重。名眾生濁。汝等見聞元無異性眾塵隔越。無狀<span class='note-inline'>(端)</span>異生。性中相知<span class='note-inline'>(性元無異)</span>。用中相背<span class='note-inline'>(眾塵隔越異生)</span>。同<span class='note-inline'>(性)</span>異<span class='note-inline'>(用)</span>失準相織妄成是第五重。名為命濁。</p>
</div>
<div class='div-commentary'><p style="margin-left:1em">〔二明五濁〕</p>
<p style="margin-left:1em">〔孤山〕五濁依於五陰根塵皆色而以眼根見空說者渾濁義顯也成住壞空皆名為劫故以見空為劫濁空無好醜可覺特由見空交織濁亂性真名劫濁故。</p>
<p style="margin-left:1em">〔疏〕見濁為受陰見聞覺知名六受根水火風土六塵境也因根有相故令留礙由塵發知故旋令覺煩惱濁為想陰憶識誦習皆想為體憶想過去識別現在誦習未來貪瞋煩惱由想而生想念力故發知見性六塵容貌現於想中故想為煩惱濁眾生濁為行陰生滅不停為行行相遷流故曰業運妄想知見即行陰體諸行無常故國土每遷命濁為識陰性中相知斯無異姓由塵隔越而相背也同謂識體異即根塵即彼此失準名相織故經云涅槃者名無織織者兩物相涉經緯造作之義而涅槃之體自性清淨不涉眾緣故佛性論云涅槃者無所趣故離編織故。</p>
</div>
<div class='div-orig'><p>阿難。汝今欲令見聞覺知。遠契如來常樂我淨。應當先擇死生根本依不生滅。圓湛性成。以湛旋其虗妄滅生。伏還元覺。得元明覺。無生滅性。為因地心。然後圓成果地修證。如澄濁水。貯於靜器。靜深不動。沙土自沈。清水現前。名為初伏客塵煩惱。去泥純水。名為永斷根本無明。明相精純。一切變現。不為煩惱。皆合涅槃清淨妙德。</p>
</div>
<div class='div-commentary'><p style="margin-left:1em">〔三明伏斷〕生死根本五濁業用也圓湛之性本智真體也初伏客塵謂先除正使永斷根本即更侵習氣寶性論云貪等客煩惱猶如濁水塵無分別智上果法如池水示現佛法身一切諸功德又伏斷客塵有二種入一者理入二者行入理入者金剛三昧經云深信眾生不異真性不一不共但以客塵所障當凝住覺見諦觀佛性寂靜無為無有分別是為理入然客塵之體即奢摩他所治之惑以喻況法則水喻自性本淨塵喻虗妄分別而諸論等取契經義立心性本淨諸師各有立破今復略引者如分別論師引經云眾生之心本來清淨明徹潔白但為客塵煩惱所覆見不清淨煩惱斷除即得解脫毗婆沙師破云若心性本淨為煩惱所汙見不清淨者何不煩惱本性染汙為本染汙心而見清淨釋曰心性義本出華嚴淨師等經而陳那引之耳婆沙欲以義準破之故云何不也雜集論安慧釋云所謂客塵者由未永拔所取能敢種子故令依他性心二行相轉非法性心以諸法性自性清淨故釋曰安慧欲以簡別義救故云非法性心又成實論經部師破云經說心性本淨者以顯心體是常說客塵言釋曰經部欲以違宗破他故以顯常矯之又若辨中邊論則以雙破二邊之情雙立二邊之義令染淨情亡是非泯絕則心性顯矣故論云此若無雜染一切應自脫此若無清淨功用應無果非染非不染非淨非不淨心性本淨故客塵煩惱染。</p>
<p style="margin-left:2em">第二發心<span class='note-inline'>(文四)</span></p>
</div>
<div class='div-orig'><p>第二義者。汝等必欲發菩提心。於菩薩乘。生大勇猛。決定棄捐諸有為相。應當審詳煩惱根<span class='note-inline'>(六根)</span>本。此無始來。發業潤生。誰作誰受。阿難。汝修菩提。若不審觀煩惱根本。則不能知虗妄根塵。何處顛倒。處<span class='note-inline'>(結處)</span>尚不知。云何降伏取如來位。阿難。汝觀世間解結之人。不見所結。云何知解。不聞虗空。被汝隳裂。何以故。空無形相。無結解故。</p>
<p>則汝現前眼耳鼻舌。及與身心。六為賊媒。自劫家寶。由此無始。眾生世界<span class='note-inline'>(是正報)</span>。生纏縛故。於器世間<span class='note-inline'>(是依報)</span>。不能超越。</p>
</div>
<div class='div-commentary'><p style="margin-left:1em">〔一審明因地〕言因地者謂同前發心觀圓湛性合涅槃空則以無生滅性為本修因即乘此因圓滿果地功德故指虗空壞烈為喻此審因也由三觀修心皆因空起行深涉遠理定該前故修假者必因於空修中者必緣空假欲知觀義請觀圓覺最初三章。</p>
<p style="margin-left:1em">〔吳興〕發業潤生指煩惱誰作誰受此推本也。</p>
</div>
<div class='div-orig'><p>阿難。云何名為眾生世界。世為遷流。界為方位。汝今當知東西南北。東南西南。東北西北。上下為界。過去未來。現在為世。方位有十。流數有三。一切眾生。織妄相成身中貿遷世界相涉而此界性設雖十方定位可明世間秪目東西南北。上下無位。中無定方。四數<span class='note-inline'>(東西南北)</span>必明。與世<span class='note-inline'>(過現來)</span>相涉。三四<span class='note-inline'>(以三世涉四方)</span>四三<span class='note-inline'>(以四方涉三世)</span>。宛轉十二。流變三疊。一十百千。總括始終。六根之中。各各功德。有千二百。</p>
<p>阿難。汝復於中。克定優劣。如眼觀見。後暗前明。前方全明。後方全暗。左右旁觀。三分之二。統論所作。功德不全。三分言功。一分無德。當知眼唯八百功德。如耳周聽。十方無遺。動若邇遙<span class='note-inline'>(相似非實)</span>。靜無邊際。當知耳根圓滿一千二百功德。如鼻齅聞。通出入息。有出有入。而闕中交。驗於鼻根。三分闕一。當知鼻唯八百功德。如舌宣揚。盡知世間出世間智。言有方分理無窮盡。當知舌根圓滿一千二百功德。如身覺觸。識於違順。合時能覺。離中不知。離一合雙。驗於身根。三分闕一。當知身唯八百功德。如意默容十方三世。一切世間出世間法。唯聖與凡。無不包容。盡其涯際。當知意根圓滿一千二百功德。</p>
</div>
<div class='div-commentary'><p style="margin-left:1em">〔二顯本功德〕</p>
<p style="margin-left:1em">〔溫陵〕世者三世遷流界者各從定位界位有十世數有三一身所具理自互涉故曰身中貿遷。</p>
<p style="margin-left:1em">〔疏〕方位有十故十倍為數流數有三故三變而止此所以垂變化之故具功德之門皆因數起故所顯之。</p>
<p style="margin-left:1em">〔補註〕言千二百功德者四方各二百四隅各一百也鼻通出入入則聞香出則不聞出入之中其境不交故三分闕一是則六根俱以能了別處為功德也又如身有離合則以離境不知為闕一分意根了境通於三世具現比二量又以憶識誦習中慣力強故能默容十方三世等也。</p>
</div>
<div class='div-orig'><p>阿難。汝今欲逆<span class='note-inline'>(挽)</span>生死欲流。反窮流根。至不生滅。當驗此等六受用根。誰合誰離。誰深誰淺。誰為圓通<span class='note-inline'>(用具)</span>。誰不圓滿<span class='note-inline'>(用缺)</span>。若能於此悟圓通根。逆彼無始。織妄業流。得循圓通。與不圓根。日劫相倍。我今備顯六湛圓明。本所功德數量如是。隨汝詳擇其可入者。吾當發明。令汝增進。十方如來。於十八界。一一修行。皆得圓滿。無上菩提。於其中間。亦無優劣。但汝下劣。未能於中圓自在慧。故我宣揚。令汝但於一門深入。入一無妄。彼六知根。一時清淨。</p>
</div>
<div class='div-commentary'><p style="margin-left:1em">〔疏〕阿難下流根即妙湛不動者也眼耳以離中取境鼻等以合中知法離則境遠為深合則境近為淺顯宗論云五根初二用遠境不合故俱舍云眼用遠速遠見山河不聞聲故如先見擊鼓後方聞聲鼻舌無遠事是也。</p>
</div>
<div class='div-orig'><p>阿難白佛言。世尊。云何逆流深入一門。能令六根。一時清淨。佛告阿難。汝今<span class='corr'>已</span>得須陀洹果<span class='note-inline'>(不入六塵)</span>。<span class='corr'>已</span>滅三界眾生世間見所斷惑<span class='note-inline'>(即八十一使)</span>。然猶未知根中積生無始虗習。彼習要因修所斷得<span class='note-inline'>(即八十一思)</span>。何況此中生住異滅。分劑頭數。今汝且觀現前六根。為一為六。阿難。若言一者。耳何不見。目何不聞。頭奚不履。足奚無語。若此六根。決定成六。如我今會與汝宣揚微妙法門。汝之六根。誰來領受。阿難言。我用耳聞。佛言。汝耳自聞。何關身口。口來問義。身起欽承。是故應知。非一終六。非六終一。終不汝根元一元六。阿難。當知是根。非一非六。由無始來。顛倒淪替<span class='note-inline'>(即惑業)</span>。故於圓湛一六義生。汝須陀洹。雖得六銷。猶未亡一。如太虗空。參合羣器。由器形異。名之異空。除器觀空。說空為一。彼太虗空。云何為汝成同不同。何況更名是一非一。則汝了知。六受用根。亦復如是。</p>
</div>
<div class='div-commentary'><p style="margin-left:1em">〔疏〕見所斷惑即八十一使根中虗習即生住異滅也分劑頭數者如凡夫覺滅相二乘覺異相法身位菩薩覺住相滿足位菩薩覺生相即斷惑分劑所有頭數也圓覺云修禪那者心中了知生住異滅分劑頭數然此中之說與彼有異者此文之義欲斷彼生彼經之談欲知彼數觀體異故〔孤山〕須陀洹不入色聲香味觸法故得六銷猶未忘一者滯有涅槃也。</p>
<p style="margin-left:1em">〔溫陵〕虗空本非同異喻圓湛本非一六合器除器喻一六義生。</p>
</div>
<div class='div-orig'><p>由明暗等。二種相形<span class='note-inline'>(互顯)</span>。於妙圓中。黏湛發見。見精映色。結色成根。根元目為清淨四大。因名眼體如蒲萄朵。浮根四塵。流逸奔色。由動靜等。二種相擊。於妙圓中。黏湛發聽。聽精映聲。卷聲成根。根元目為清淨四大。因名耳體如新卷葉。浮根四塵。流逸奔聲。由通塞等。二種相發。於妙圓中。黏湛發齅。齅精映香。納香成根。根元目為清淨四大。因名鼻體如雙埀爪。浮根四塵。流逸奔香。由恬變等。二種相參<span class='note-inline'>(雜和)</span>。於妙圓中。黏湛發嘗。嘗精映味。絞味成根。根元目為清淨四大。因名舌體如初偃月。浮根四塵。流逸奔味。由離合等。二種相摩。於妙圓中。黏湛發覺。覺精映觸。搏觸成根。根元目為清淨四大。因名身體如腰鼓顙。浮根四塵。流逸奔觸。由生滅等。二種相續。於妙圓中。黏湛發知。知精映法。攬法成根。根元目為清淨四大。因名意思如幽室見。浮根四塵。流逸奔法。</p>
</div>
<div class='div-commentary'><p style="margin-left:1em">〔三斥相冥真〕外拔六根內冥真性使聞見合而為一圓湛開而徧應則諸根互用而虗習全消矣故經云非汝六根互用合開則此妄想無時得滅則知拔根義在斷惑於妙圓中者示根結所起見由黏湛而發根因結色所生故眼之名體從茲而立則知見等六用為虗妄也俱舍云蒲萄眼體皆有極微極微名不可見色故見根之元是清淨四大而浮根四塵亦能奔色。</p>
</div>
<div class='div-orig'><p>阿難。如是六根。由彼覺明。有明明覺。失彼精了。粘妄發光。是以汝今。離暗離明。無有見體。離動離靜。元無聽質。無通無塞。齅性不生。非變非恬。嘗無所出。不離不合。覺觸本無。無滅無生。了知安寄。汝但不循動靜。合離。恬變。通塞。生滅。明暗如是十二諸有為相<span class='note-inline'>(皆生滅法)</span>。隨拔一根。脫粘內伏。伏歸元真。發本明耀。耀性發明。諸餘五黏應。拔圓脫。不由前塵所起知見<span class='note-inline'>(外不由塵)</span>。明不循根<span class='note-inline'>(內不循根)</span>。寄根明發。由是六根。互相為用。</p>
<p>阿難。汝豈不知今此會中。阿那律陀。無目而見。䟦難陀龍。無耳而聽。殑伽神女。非鼻聞香。驕梵鉢提。異舌知味<span class='note-inline'>(舌常如牛哨)</span>。舜若多神。無身覺觸。如來光中。映令暫現。既為風質。其體元無。諸滅盡定。得寂聲聞。如此會中。摩訶迦葉。久滅意根。圓明了知。不因心念。阿難。今汝諸根。若圓拔<span class='corr'>已</span>。內瑩發光。如是浮塵。及器世間。諸變化相。如湯銷氷。應念化成。無上知覺。阿難。如彼世人。聚見於眼。若令急合。暗相現前。六根黯然。頭足相類<span class='note-inline'>(無辨)</span>。彼人以手循體外繞。彼雖不見。頭足一辨。知覺是同。緣見因明。暗成無見。不明自發。則諸暗相。永不能昏。根塵既銷。云何覺明。不成圓妙。</p>
</div>
<div class='div-commentary'><p style="margin-left:1em">阿難下示流逸之妄循塵喪真故失彼精了粘湛發光即有明明覺也根以循塵而知故離塵無覺隨拔一根即一門深入也發本明耀即不由前塵能了別也寄根於心則不循塵於外既依本明開發故得六根互相為用阿那律下引證拔根之用而兼舉六人者以明六妄皆能圓拔則精真可純而獨照所謂一耳目之所知而心未嘗死者是則視聽不用耳目而不異耳目之用無足異矣無眼失明也非鼻不以齅聞也舜若多即虗空神意根執受為體滅定能治受想故無意根生肖論云龍虧聰故字書以龍耳為聾今言無耳蓋異諸龍矣宋人李覯執孔孟之教常為排佛一日讀般若心經至無眼耳鼻舌身意豁然有省乃以書寄門人曰古之儒者用於世必有以教導之民之耳自鼻口心知百體皆有所主彼浮屠何暇及哉後之儒者用於世則無以教導之民之耳目鼻口心知百體皆無所主捨浮屠何適哉此亦不循塵之一事也。</p>
<p style="margin-left:1em">〔吳興〕真智如湯妄念如氷故應念化成無上知見前明真智不由於根故舉那律等無目能見今示真見不假於緣故指世人暗中有見彼人謂合眼之人循體謂他人之體知見是同言暗中之境與明無殊也凡夫尚不假明緣而能有見況聖人真覺何藉緣發乎。</p>
<p style="margin-left:1em">〔疏〕世人聚見於眼者謂唯以眼為見也。</p>
</div>
<div class='div-orig'><p>阿難。白佛言。世尊。如佛說言。因地覺心。欲求常住。要與果位名目相應。世尊。如果位中菩提<span class='note-inline'>(正覺性)</span>涅槃。真如。佛性。菴摩羅識。空如來藏。大圓鏡智。是七種名。稱謂雖別。清淨圓滿。體性堅凝。如金剛王。常住不壞。若此見聽。離於明暗。動靜通塞。畢竟無體。猶如念心。離於前塵。本無所有。云何將此畢竟斷滅。以為修因。欲獲如來七常住果。世尊。若離明暗<span class='note-inline'>(單舉眼根例該餘五)</span>。見畢竟空。如無前塵。念自性滅。進退循環。微細推求。本無我心。及我心所。將誰立因。求無上覺。如來先說湛精圓常。違越誠言。終成戲論云何如來真實語者。唯垂大慈。開我蒙恡。</p>
<p>佛告阿難。汝學多聞。未盡諸漏。心中徒知顛倒所因。真倒現前。實未能識。恐汝誠心。猶未信伏。吾今試將塵俗諸事。當除汝疑。即時如來敕羅睺羅擊鐘一聲。問阿難言。汝今聞不。阿難大眾。俱言我聞。鐘歇無聲。佛又問言。汝今聞不。阿難大眾。俱言不聞。時羅睺羅又擊一聲。佛又問言。汝今聞不。阿難大眾。又言俱聞。佛問阿難。汝云何聞。云何不聞。阿難大眾。俱白佛言。鐘聲若擊。則我得聞。擊久聲銷。音響雙絕。則名無聞。如來又勅羅睺擊鐘。問阿難言。爾今聲不。阿難大眾。俱言有聲。少選聲銷。佛又問言。爾今聲不。阿難大眾。答言無聲。有頃羅睺更來撞鐘。佛又問言。爾今聲不。阿難大眾。俱言有聲。佛問阿難。汝云何聲。云何無聲。阿難大眾。俱白佛言。鐘聲若擊。則名有聲。擊久聲銷。音響雙絕。則名無聲。</p>
</div>
<div class='div-commentary'><p style="margin-left:1em">〔四別名常性〕阿難下舉果辨因決進修之疑也夫欲審因修先明果證如人學射以的為期故此中七法義各二種謂一果二常菩提正覺性也涅槃斷德體也由無變異說名真如為覺本體說名佛性體本清淨名菴摩羅煩惱不居名空如來藏清淨顯照名大圓鏡皆果上妙德也又菩提常覺涅槃常樂真如常然佛性常知菴羅常淨空藏常虗鏡智常明皆法上真體也又菩提心論以補處菩提為果攝故寶積經論以親緣果體名涅槃故雜集論以無變異名真如故寶性論以六十種德為佛性故無性論以無變異真如名菴羅識故勝鬘以離一切煩惱名空藏故佛地論以具十種功德為鏡智故此經論釋義也。</p>
<p style="margin-left:1em">〔溫陵〕離幻復真常住不壞名常住果而見聽六用離塵無體焉取常住。</p>
</div>
<div class='div-orig'><p>佛語阿難。及諸大眾。汝今云何自語矯亂。大眾阿難。俱時問佛。我今云何名為矯亂。佛言。我問汝聞。汝則言聞。又問汝聲。汝則言聲。唯聞與聲。報答無定。如是云何不名矯亂。阿難。聲銷無響。汝說無聞。若實無聞。聞性<span class='corr'>已</span>滅。同於枯木。鐘聲更擊。汝云何知知有知無。自是聲塵。或無或有。豈彼聞性。為汝有無。聞實云無。誰知無者。是故阿難。聲於聞中。自有生滅。非為汝聞。聲生聲滅。令汝聞性。為有為無。汝尚顛倒惑聲為聞。何怪昏迷。以常為斷終不應。言離諸動靜。閉塞開通說聞無性。如重睡人。眠熟床枕。其家有人。於彼睡時。擣練舂米。其人夢中。聞舂擣聲。別作他物。或為擊皷。或為撞鐘。即於夢時。自怪其鐘。為木石響。於時忽寤。遄知杵音。自告家人。我正夢時。惑此舂音。將為鼓響。阿難。是人夢中。豈憶靜搖。開閉通塞。其形雖寐。聞性不昏縱汝形銷。命光遷謝。此性云何為汝銷滅。</p>
<p>以諸眾生。從無始來。循諸色聲。逐念流轉。曾不開悟性淨妙常。不循所常。逐諸生滅。由是生生雜染流轉。</p>
<p>若棄生滅。守於真常。常光現前。根塵識心。應時銷落。想相為塵。識情為垢。二俱遠離。則汝法眼。應時清明。云何不成無上知覺。</p>
</div>
<div class='div-commentary'><p style="margin-left:1em">〔疏〕欲表圓根正修方便故扣鐘驗聞以顯耳根常住為一門深入之本聞無生滅境有生滅故聲聞各問今審辨也。</p>
<p style="margin-left:1em">〔吳興〕佛語下舉所昧事驗妄識至昏而聞性不寐復恐謂昧雖不昧死則銷滅故重示云縱汝形銷性非遷改。</p>
</div>
<div class='div-commentary'><p style="margin-left:2em">鎮澄讚曰　深窮萬法同異俱生廣陳相續本無明玅體覺圓澄因業推懲法眼應時清。</p>
<p style="margin-left:2em">傳如截流曰　以上文會相歸性。明清淨本然之藏體恒如。即性成相。言循業發現之心境常徧。滿慈領是而且疑曰。如世尊言。果清淨也。則山河大地諸有為相。云何忽生。果本然也。又何次第遷流。終而復始。且土之剋水。地性徧。則水無所容。火遇水亡。則水性周。而焉能有火。加以地性障礙。空性虗通。又曷可以並驅。有是諸疑。欽渴慈誨。世尊於是不直答其所問。反詰其常所聞者。葢欲就其欵而導其迷也。言玅明。則不可不明。言明玅。又不可謂所明。故曰本覺妙明。性覺明玅。滿慈曰。唯然<span class='corr'>已</span>聞者。如阿難妄意同佛了義之謂也。佛廼迎其所解兩徵之曰。汝稱覺明。為復性明稱名為覺。為覺不明稱為明覺。斯問也。正謂平剖玉環施異餌。任渠左右上吾竿。而滿慈果曰。若此不明。名為覺者。則無所明。意謂不明者。不得謂之本覺玅明也。世尊述其辭而進之曰。汝意謂若無所明則無明覺。殊不知清淨本然之中。云何更容他物。故告之以有所非覺。無所非明。意滿慈疑何謂無所非明。佛隨釋云。無明又非覺湛明性。是故無所。不得謂之本覺玅明也。何謂有所非覺。文似隔句釋云。性覺必明。妄為明覺。是故有所。不得謂之性覺明玅也。文以隔句釋者。以滿慈所計在明。但以無明又非覺湛明性一句杜其轉計。隨執其所明之欵。廣其說焉。必者。定計之辭。定計覺際有明。便非清淨本體。故曰妄為明覺。此妄識初萌。即起信所稱業相是也。覺非所明。因明立所。所既妄立。生汝妄能。無同異中。熾然成異者。無同異。指上清淨本然之體。一有所明而能斯隨之。法爾而然也。始則清淨本然。今則能所雜沓。故曰熾然成異。此起信所稱轉相是也。以能所熾然之異為異。復立無能無所之同以異之。故曰異彼所異。因異立同也。斯異之未遣而同斯立矣。故同之與異。相待宛然。故曰同異發明。由是更立無同以異乎同。無異以異乎異。故曰因此復立無同無異。玅淨體中。本無諸相。今則能所迭生。情塵日起。故曰如是擾亂。相待成搖。勞久發塵。自相混濁。此起信所稱現相是也。由是引起塵勞煩惱者。由三細而致六粗也。以能所為異為起。是世界之因。以無能所為同為靜。是虗空之因。故曰起為世界。靜成虗空。虗空為同。世界為異也。言彼無同異而曰真有為法者。以相待妄立。名濫本然。故特示之。此合同異而為有情業果之因。結云。如是三種顛倒相續。皆是覺明明了知性。因了發相。從妄見生。山河大地。諸有為相。次第遷流。因此虗妄。終而復始。覺明。即本覺玅明也。明了知性。即必明而妄為同異諸相者。了屬妄心。見屬妄眼。但舉心眼。而六亂妄想備焉。故曰因了發相。從妄見生。諸有為相。本此而<span class='corr'>已</span>。是故但令妄想頓息。則山河大地無復發生。達藏性本圓。則地水火風又何窒礙。色空傾奪。良由背覺合塵。依正互融。玅在滅塵合覺。前言諸佛習漏永息。如木成灰。不重為木。如空華滅。不復見華。葢得諸此。惟此體也。理由本具。故若世出世而一切俱非。事非緣生。故是正是依。而一切俱即。惟其即非而離是。則無即不非。惟其即是而離非。則無非不即。互即也。則均是。互非也。則雙離。天台的約法華實相。結示玅觀。毫不異此。如云。空則一念寂然。假則三千備矣。而此體性。非空非假。即空即假。是為不思議境。是為無作行門。又言介爾有心。三千具足。一念迷。則二死相續。一念悟。則三德圓彰。攝無量法門。罄無不盡。叔世纔聞教觀。絕如厲<span class='corr'>己</span>而懷顰蹙者。謂徹楞嚴可乎。此下舉照鏡之喻。葢明妄本無因。但能頓歇分別之識情。無事劬勞肯綮而修證。肯綮。猶言觔骨。麗其辭耳。言三緣者。即世界眾生業果之上。攀緣之心是也。三因者。因此世界眾生業果。引起分別緣影。反緣三種相續為因也。如達多因鏡中之頭以致狂走。緣心若息。鏡頭本空。故曰三緣斷故。即菩提心。言菩提心生。生滅心滅。此但生滅。至離合俱非。此句方名無戲論法者。展轉遣情也。葢緣心如波。覺性似水。但了波息而水湛。毋計彼滅而此生。一墮生滅。秪益戲論。故經要自一心。廣及萬法。遣至無遣。無遣亦遣。凡諸情計。片雪紅爐。然後躳行踐解。始契首楞三昧也。以上通明如來密因見道分竟。今文又躡前密因以起萬行。所謂全性起修。始為究竟堅固。必須起行者。若秪譚名理。不䇿修證。縱得玅悟。但成狂慧。故指菩提涅槃之尚遠。責多聞薰習之無功。阿難領藏心全體。喻之如屋。求所入之門。世尊指常心圓根名決定二義。為創修之要。然二義汎明全體。謂之慧覺圓通。諸門獨選耳根。始是最初方便。至示攝心軌則。安立道場。通為修道分。今第一義門。令審因地不生滅心。而示之以可作之法。皆從變滅。見聞覺知。五疊渾濁者。葢不知其滅。無以復常。不知其濁。無以旋湛。故令先擇生死根本。依不生滅圓湛性成。以湛旋其虗妄滅生。復還元覺。得圓明覺無生滅性。為因地心。然後圓成果地修證。言不生滅心者。即初卷所謂常住真心。性淨明體也。此之心體。既以喻之屋矣。而復答其所請之門者。葢此一念發覺之心。諸惑由是而伏斷。果位由是而超入。故得為門耳。今第二義門。令擇不生滅根。先審煩惱根本者。猶不知其結。欲解弗能也。識能致塵。重喻賊媒。降伏即前發兵討除之意。斥六為賊媒。無始纏縛。隨舉世為遷流。界為方位者。將明流變三疊。顯凡夫現量功德。密啟即結是解。庶可進修也。言上下無位。中無定方者。此拂六存四。以明流變三疊。成千二百之數也。如器內有的方之體。始有四角之隅。中無定方。則四隅無寄矣。流變三疊。一十百千者。初以三世四方。宛轉相涉。數成十二。自十變百。百變千。本乎十二。故成千二百也。葢眾生不離世界。故佛權依世數。用顯六根功德之量耳。汝復于中克定優劣。至汝今欲逆生死欲流。當念此等六受用根。誰合誰離等者。此顯六根優劣。令擇圓根為發行之由也。性循生死。決之而出。曰欲流。性合涅槃。旋元自歸。曰法流。聖凡雖異。流體不別。故得于凡夫之根。通稱六湛圓明。阿難言。云何深入一門。能令六根一時清淨。問含二疑。葢既稱六湛圓明。不可謂逆流深入。然後稱淨。其疑一也。若必欲逆流而後稱淨。則此六根織妄相背。又不可謂一入六淨。其疑二也。言汝今<span class='corr'>已</span>滅三界眾生世間見所斷惑。然猶未知根中積生無始虗習。何況此中生住異滅。分齊頭數者。此釋初疑。由其有如是濁惑。務須逆流深入。然後為淨也。言今汝且觀現前六根。為一為六。至辯非一非六者。此釋次疑。由其一六俱非。故得一入六淨也。更觀太虗。元非同異。則玅心豈定一多。由粘湛以奔逸。是為濁流。不循塵而伏歸。遂發明耀。故有證性不因六根。可喻合眼猶能一辯。達聲銷而聞恒在。形寐而性不昏。如是則斷滅之慮洒然。七常住果復何疑。</p>
<p style="margin-left:3em">附秋溟居士殷白野牛首山夜坐閱楞嚴至此詩云　一軸楞嚴閱未終四山風靜暮林空忽逢華屋身能入自得神珠道不窮樹影欲迷雲度處經聲遙聽月明中共傳鹿鳥春深後猶向煙蘿禮法融。</p>
<p style="margin-left:3em">又書于座右云　坐如是山中觀如是世界對如是經文必其人如氷庶情與境合不負此緣不然如玉壺中糞團耳。</p>
</div>
<div class='div-w'>
<p class='h2'>音釋</p>
<div class='div-note'>蚋<p><span class='note-inline'>(如稅切)</span>。</p>
潬<p><span class='note-inline'>(音但)</span>。</p>
藪<p><span class='note-inline'>(音叟)</span>。</p>
絞<p><span class='note-inline'>(古巧切)</span>。</p>
曷<p><span class='note-inline'>(烏葛切)</span>。</p>
鑛<p><span class='note-inline'>(古猛切)</span>。</p>
霾<p><span class='note-inline'>(音埋)</span>。</p>
羼<p><span class='note-inline'>(初限也)</span>。</p>
怛<p><span class='note-inline'>(當割切)</span>。</p>
綮<p><span class='note-inline'>(棄挺切)</span>。</p>
汩<p><span class='note-inline'>(音骨)</span>。</p>
貿<p><span class='note-inline'>(音茂)</span>。</p>
劑<p><span class='note-inline'>(才詣切)</span>。</p>
萄<p><span class='note-inline'>(音桃)</span>。</p>
恬<p><span class='note-inline'>(徒亷切)</span>。</p>
摶<p><span class='note-inline'>(音團)</span>。</p>
殑<p><span class='note-inline'>(其正切)</span>。</p>
黯<p><span class='note-inline'>(烏懺切)</span>。</p>
矯<p><span class='note-inline'>(居小切)</span>。</p>
遄<p><span class='note-inline'>(市緣切)</span>。</p>
顙<p><span class='note-inline'>(蘇朗切)</span>。</p>
</div></div></div>
</div><!-- end of div[@id='body'] -->
</body></html>