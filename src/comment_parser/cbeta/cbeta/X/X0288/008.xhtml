<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經證疏廣解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><a id='mulu21' />
<div class='div-orig'><p>大佛頂如來密因修證了義諸菩薩萬行首楞嚴經卷第八</p>
</div>
<div class='div-commentary'><p style="margin-left:2em">三種漸次</p>
</div>
<div class='div-orig'><p>阿難。如是眾生。一一類中。亦各各具十二顛倒。猶如揑目。亂華發生。顛倒妙圓。真淨明心。具足如斯。虗妄亂想<span class='note-inline'>(一本亂想下有阿難二字)</span>。</p>
<p>汝今修證佛三摩提。於是本因元所亂想。立三漸次。方得除滅。如淨器中。除去毒蜜。以諸湯水。并雜灰香。洗滌其器。後貯甘露。</p>
<p>云何名為三種漸次。一者修習。除其助因。二者真修。刳其正性。三者增進。違其現業。</p>
<p>云何助因。阿難。如是世界十二類生。不能自全依四食住。所謂段食。觸食。思食。識食。是故。佛說一切眾生皆依食住。阿難。一切眾生食甘<span class='note-inline'>(無毒曰甘)</span>故生。食毒故死。是諸眾生。求三摩提。當斷世間五種辛菜<span class='note-inline'>(葱蒜薤興渠也)</span>。是五種辛。熟食發婬。生啖增恚。如是世界。食辛之人。縱能宣說十二部經。十方天仙。嫌其臭穢咸皆遠離。諸餓鬼等。因彼食次。䑛其脣吻。常與鬼住。福德日銷。長無利益。是食辛人。修三摩地。菩薩天仙。十方善神。不來守護。大力魔王。得其方便。現作佛身。來為說法。非毀禁戒。讚婬怒癡。命終自為魔王眷屬。受魔福盡。墮無間獄。阿難。修菩提者。永斷五辛。是則名為第一增進修行漸次。</p>
</div>
<div class='div-commentary'><p style="margin-left:1em">〔疏〕欲趣極證理難頓升故立三種漸次以為入位方便葢前談類生<span class='corr'>已</span>知業惑顛倒之相故立三種漸次以伏除之所謂淫殺之惑此第一漸次以本根全在故但除助因助因者謂五種辛菜熟食發淫生啖增恚欲薄貪瞋先伏除之又瑜伽以於食知量觀察食因及食過患者謂於所緣境中未能永伏能所取相為欲除遣斷滅故於根律儀中防護觀察於所行境中不取其相。</p>
<p style="margin-left:1em">〔釋曰〕按密嚴謂阿賴耶識有能所取二種相故如蛇二頭所樂同往而辨中邊論以六塵為所取種子六根為能取種子六識為彼取種子則知瑜伽防護諸根即是制伏藏識中種子性也以根塵者即藏識親相分故種子者屬相分故為八識親緣故。</p>
</div>
<div class='div-orig'><p>云何正性。阿難。如是眾生。入三摩地。要先嚴持清淨戒律。永斷婬心。不餐酒肉。以火淨食。無啖生氣阿難。是修行人。若不斷婬及與殺生。出三界者無有是處。當觀婬欲。猶如毒蛇。如見怨賊。先持聲聞四棄八棄。執身不動。後行菩薩清淨律儀。執心不起。禁戒成就。則於世間。永無相生相殺之業。偷劫不行。無相負累。亦於世間。不還宿債。是清淨人。修三摩地。父母肉身。不須天眼。自然觀見十方世界。覩佛聞法。親奉聖旨。得大神通。遊十方界。宿命清淨。得無艱險。是則名為第二增進修行漸次。</p>
</div>
<div class='div-commentary'><p style="margin-left:1em">〔疏〕清淨戒律即四棄等由淫等四惑初漸次中<span class='corr'>已</span>伏不起此則永斷是故說名刳其正性淫殺為罪根本猶於緣中生犯故皆戒斷無啖生氣防殺之至悲之類也續生相酬皆由淫殺盜妄此既清淨則父母肉身不須天眼此斷惑之力也三種漸次以戒為體戒屬奢摩他觀寶積經論云以戒故於奢摩他分同戒是三昧因故以多聞故於毗婆舍那分同能領得無漏智故是也。</p>
</div>
<div class='div-orig'><p>云何現業。阿難。如是清淨持禁戒人。心無貪淫。於外六塵不多流逸。因不流逸。旋元自歸塵。既不緣。根無所偶。反流全一。六用不行。十方國土皎然清淨。譬如瑠璃內懸明月。身心快然。妙圓平等。獲大安隱。一切如來密圓淨妙。皆現其中。是人即獲無生法忍。從是漸修。隨所發行安立聖位。是則名為第三增進修行漸次。</p>
</div>
<div class='div-commentary'><p style="margin-left:1em">第三漸次承前伏斷之功現流永息旋元自歸故得世界清淨皎如琉璃則真空之體顯矣圓覺云清淨奢摩他如鏡現諸像是故一切如來密圓淨妙皆現其中言獲無生法忍者即仁王法忍位也寶積經論云對治諸果說名無生故下言殘質不復續生者即此忍之力也。</p>
<p style="margin-left:1em">〔釋曰〕按俱舍說忍是智之等流故此言獲法忍次即明乾慧則知無生法忍者即乾慧地無間道也又雜集論云緣無生故名無生智緣智故名智智即依士釋也然智雖現證而所能斷惑是忍功能故一切位皆先忍後智。</p>
</div>
<div class='div-orig'><p>阿難。是善男子。欲愛乾枯。根境不偶。現前殘質。不復續生。執心虗明。純是智慧。慧性明圓。鎣<span class='note-inline'>(與瑩同)</span>十方界。乾有其慧。名乾慧地。</p>
</div>
<div class='div-commentary'><p style="margin-left:1em">由三漸次欲愛乾枯而欲為續生之本此既永斷故不續生由根塵不偶則執心虗明故純是智慧矣熒界則智圓欲乾則慧生依慧任持故名曰地如來法界悲智雙流此唯有慧故未與接也。</p>
<p style="margin-left:1em">〔釋曰〕按仁王經於法忍位修長養<span class='corr'>已</span>次起乾慧與此文同而華嚴十地論於第七地方入法流與此文異者由教觀不同也以單觀真理名曰乾慧止觀雙運名入法流故此經於初信位入流華嚴於七地入流者豈非教觀不同耶故十地論云第七地菩薩於一念中奢摩他毗婆那二行雙修入法流水即此義故。</p>
</div>
<div class='div-orig'><p>欲習初乾未與如來法流水接。即以此心。中中流入。圓妙開敷。從真妙圓。重發真妙。妙信常住。一切妄想滅盡無餘。中道純真名信心住。</p>
<p>真信明了。一切圓通陰處界三。不能為礙。如是乃至過去未來。無數劫中。捨身受身。一切習氣。皆現在前。是善男子。皆能憶念。得無遺忘。名念心住。</p>
<p>妙圓純真。真精發化。無始習氣。通一精明。唯以精明。進趣真淨。名精進心。</p>
<p>心精現前。純以智慧。名慧心住執持智明。周徧寂湛。妙寂常凝。名定心住。</p>
<p>定光發明。明性深入。唯進無退。名不退心。</p>
<p>心進安然。保持不失。十方如來。氣分交按。名護法心。</p>
<p>覺明保持。能以妙力。迴佛慈光。向佛安住。猶如雙鏡。光明相對。其中妙影。重重相入。名迴向心。</p>
<p>心光密迴。獲佛常凝。無上妙淨。安住無為。得無遺失。名戒心住。</p>
<p>住戒自在能遊十方。所去隨願。名願心住。</p>
</div>
<div class='div-commentary'><p style="margin-left:1em">一信心住以初入流並觀真俗名之曰中妙圓開敷初入流也重發真妙深入流也二妙重敷為中中謂前枯欲愛但有其慧今入法流回智入悲則菩提生長故曰妙圓開敷圓覺云如幻三摩提如苗漸增長是也此圓妙心入流即住名妙信常住由此菩薩<span class='corr'>已</span>枯欲流獲乾慧性其心易住故二念心住能憶習氣名為念心陰處界三即世間生處習氣也三精進心前雖憶念習氣未融此既精明故得發化四慧心住。</p>
<p style="margin-left:1em">〔溫陵〕妄習既盡心精現前進趣云為純智無習名慧心住。</p>
<p style="margin-left:1em">〔疏〕五定心住有慧無定則至德不凝故次以定凝慧周徧寂湛圓定相也六不退心定久生光湛極而動故能進也七護法心久進涉動失於安然故保持無失以護法故八迴向心既與如來氣分交接故能迴佛慈光向於<span class='corr'>己</span>身亦能迴<span class='corr'>己</span>身心向佛安住<span class='corr'>己</span>身佛身彼此迴向故如雙鏡九戒心住既能迴佛慈光故得護佛常凝凝者妙淨無為體也安住無違名曰戒心十願心住住戒自在則戒不能拘故能遊十方所去無礙。</p>
</div>
<div class='div-orig'><p>阿難。是善男子。以真方便。發此十心。心精發輝。十用涉入。圓成一心。名發心住。</p>
<p>心中發明。如淨瑠璃。內現精金。以前妙心。履以成地。名治地住。</p>
<p>心地涉知。俱得明了。遊履十方。得無留礙。名修行住。</p>
<p>行與佛同。受佛氣分。如中陰身。自求父母。陰信冥通。入如來種。名生貴住。</p>
<p>既遊道胎。親奉覺胤。如胎<span class='corr'>已</span>成。人相不缺。名方便具足住。</p>
<p>容貌如佛。心相亦同。名正心住。</p>
<p>身心合成。日益增長。名不退住。</p>
<p>十身靈相。一時具足。名童真住形成出胎。親為佛子。名法王子住。</p>
<p>表以成人。如國大王。以諸國事。分委太子。彼剎利王。世子長成。陳列灌頂。名灌頂住。</p>
</div>
<div class='div-commentary'><p style="margin-left:1em">一發心住即前十種妙心於此圓成為一而得安住名發心住二治地住以前妙心之理履而成地安住其中名治地住履即治義地即妙心內現真金言明露可見三修行住以心住境名履以成地以境住心名心地涉知心境無奪故得明了能遊十方名為修行四生貴住。</p>
<p style="margin-left:1em">〔溫陵〕妙心密契則妙理冥感將生佛家為法王子名生貴住陰喻冥感之理五方便具足住。</p>
<p style="margin-left:1em">〔孤山〕此在因中其自行利他人相同佛不缺故彷彿道胎名方便具足住六正心住。</p>
<p style="margin-left:1em">〔疏〕容貌既同心亦相應故名正心七不退住內外合同且能增長名不退住八童真住。</p>
<p style="margin-left:1em">〔溫陵〕具體而微故以童稱九法王子住。</p>
<p style="margin-left:1em">〔疏〕自發心至生貴名入聖胎自具足至童真名長養聖胎至此長養功終出胎為法王子十灌頂住表有成聖之功故以灌頂喻之。</p>
</div>
<div class='div-orig'><p>阿難。是善男子。成佛子<span class='corr'>已</span>。具足無量如來妙德。十方隨順。名歡喜行。</p>
<p>善能利益。一切眾生。名饒益行。</p>
<p>自覺覺他得無違拒。名無瞋恨行。</p>
<p>種類出生。窮未來際。三世平等。十方通達。名無盡行。</p>
<p>一切合同。種種法門。得無差誤。名離癡亂行。</p>
<p>則於同中。顯現羣異。一一異相各各見同。名善現行如是。乃至十方虗空。滿足微塵。一一塵中。現十方界。現塵現界。不相留礙。名無著行。</p>
<p>種種現前。咸是第一波羅蜜多。名尊重行。</p>
<p>如是圓融。能成十方諸佛軌則。名善法行。</p>
<p>一一皆是清淨無漏。一真無為。性本然故。名真實行。</p>
</div>
<div class='div-commentary'><p style="margin-left:1em">行者住之增進以十度為體初歡喜行即檀度十方隨順約自行為歡喜故二饒益行即戒度戒無惱害能饒益故三無瞋恨行華嚴名無違逆由無違逆故無瞋恨四無盡行即精進華嚴名無屈撓無屈撓者精進義也凡聖種類出生無盡此義有二謂橫竪二體即三世平等十方無盡五離癡亂行即禪度禪能止散故離癡亂由無癡亂種種法門得無差誤六善現行即慧度理能顯事名同中現異事能顯理名異相現同由空慧成就故理事善現七無著行即方便方便以權為事塵中現界即權智所顯八尊重行即願度華嚴名難得行難得無尊重也九善法行即力度圓融軌則即善法故十真實行即智度無漏無為皆實智故。</p>
</div>
<div class='div-orig'><p>阿難。是善男子。滿足神通。成佛事<span class='corr'>已</span>。純潔精真。遠諸留患。當度眾生。滅諸度相。迴無為心。向涅槃路。名救護一切眾生。離眾生相迴向。</p>
<p>壞其可壞。遠離諸離。名不壞迴向。</p>
<p>本覺湛然。覺齊佛覺。名等一切佛迴向。</p>
<p>精真發明。地如佛地。名至一切處迴向。</p>
<p>世界如來。互相涉入。得無罣礙名無盡功德藏迴向。</p>
<p>於同佛地。地中各各生清淨因。依因發揮。取涅槃道。名隨順平等善根迴向。</p>
<p>真根既成。十方眾生。皆我本性。性圓成就。不失眾生。名隨順等觀一切眾生迴向。</p>
<p>即一切法離一切相。唯即與離。二無所著。名真如相迴向。</p>
<p>真得所如。十方無礙。名無縛解脫迴向。</p>
<p>性德圓成。法界量滅名法界無量迴向。</p>
</div>
<div class='div-commentary'><p style="margin-left:1em">〔溫陵曰〕前十住十行出俗心多大悲行劣故此以願濟悲處俗利生回真向俗回智向悲使真俗圓融悲智不二是名十回向亦名十願也。</p>
<p style="margin-left:1em">〔疏〕由前妙行滿足神通純潔精真故神遠諸留礙故通葢十住多是出俗自行為體十行多是入俗利他為用今中道觀中真俗相迴理事相向故名迴向第一以即相離相為迴向義由即故當度眾生由離故滅除度相二不壞迴向以涅槃生死為迴向義可壞者生死之境諸離者涅槃之心由壞可壞故不住生死由離諸離故不住涅槃俱舍涅槃名離三等一切佛迴向即本始二覺為迴向義湛然本覺也齊佛覺者即等覺故四至一切處者真如隨徧為迴向義真精即真如地即所徧佛地無所不徧故真如隨徧而至五無盡功德藏者約依正迴向如來名正世界為依兩相涉入故得無礙六隨順平等善根約一多迴向于同佛地一也各生淨因多也此二相涉故得平等又平等者清淨涅槃善根者諸生因七等觀一切眾生約自他迴向依因發生故曰真根皆我本性迴眾生為<span class='corr'>己</span>也不失眾生泯<span class='corr'>己</span>同他也八真如相迴向真如隨緣故即一切法隨緣不變故離一切相此即性相為迴向義九無縛脫迴向以真如如所境境亦如如故十方無礙十方所也無礙如也真如故非縛有所故非脫此即能所縛脫為迴向之義十法界無量迴向性德圓成結通前義也法界量滅拂迹泯相以明解絕。</p>
</div>
<div class='div-orig'><p>阿難。是善男子盡是清淨四十一心。次成四種妙圓加行。即以佛覺用為<span class='corr'>己</span>心<span class='note-inline'>(此用佛智為因心)</span>。若出未出。猶如鑽火。欲然其木。名為煖地。</p>
<p>又以<span class='corr'>己</span>心成佛所履<span class='note-inline'>(此以因心同佛境)</span>。若依非依。如登高山。身入虗空。下有微礙。名為頂地。</p>
<p>心佛二同。善得中道。如忍事人。非懷非出。名為忍地。</p>
<p>數量銷滅。迷覺中道。二無所目。名世第一地。</p>
</div>
<div class='div-commentary'><p style="margin-left:1em">將入見道故起加行唯識云初地見道地前加行是也釋加行者略有三義一體二性三差別唯識云加行以尋思為體印持為性依四尋思故為四加一煖法釋名有三一唯識云依明得定名之為煖初獲慧日前行相故此煖法者是約智說二俱舍云能燒惑薪名之為煖四聖道火前行相故此煖法者是約斷說三毗婆沙云智於境轉名之為煖此煖法者是合境智相應說故言以佛覺用為<span class='corr'>己</span>心者由觀察義邊能所之心未能泯證故唯識云面前立少物非是住唯識由是帶相觀心有故得故頂位者唯識有二一約加行二約善根唯識云尋思之極發上上品善根名之為頂俱舍有二一約最勝二約有退俱舍云動善根中此法最勝或由此是進退兩際猶如山頂言以<span class='corr'>己</span>心為佛所履者是觀心即境以能依從所依義故喻登高入空也忍法者俱舍有二義一忍理名忍二無退墮名忍俱舍云最極能忍四諦理故以無退墮故唯識有二義一印順為忍二定持為忍唯識云依印順定決定印持立為忍位然前以心境相傾各止一邊今心佛二同故獲中道雖功用現成猶有所得故非懷非出如忍事人尊者法救云世第一法以思為性諸心心所是思差別然經論釋世第一法略有六種謂一離二合三即四異五中六邊今應略識六種說世第一法者一俱舍云此法是有漏故名世間此法是最勝故名第一者是離有漏最勝為二名世第一故二經云數量銷滅迷覺中道二無所目名世第一地者是合迷覺二法名世第一故數量者迷與覺也由第一故不可名迷由世間故不可名覺故二非所名三唯識云異生法中此法最勝名世第一者是即異生中顯於最勝名世第一故四唯識云依無間定發如實智印二取空名世界一者是以智異忍名世第一故五尊者法救云世第一法處在聖者異生之間無所偏倚者是即凡聖二道顯中名世第一故六婆沙云世第一法表聖道之始異生之終者是即始終二邊名世第一故<span class='corr'>已</span>上四加俱名善根經云若有成就煖等善根名相似聖者。</p>
</div>
<div class='div-orig'><p>阿難是善男子。於大菩提。善得通達覺通如來盡佛境界。名歡喜地。</p>
<p>異性入同。同性亦滅。名離垢地。</p>
<p>淨極明生。名發光地。</p>
<p>明極覺滿。名燄慧地。</p>
<p>一切同異。所不能至。名難勝地。</p>
<p>無為真如。性淨明露。名現前地。</p>
<p>盡真如際。名遠行地。</p>
<p>一真如心。名不動地。</p>
<p>發真如用。名善慧地。</p>
<p>阿難。是諸菩薩。從此<span class='corr'>已</span>往。修習畢功。功德圓滿亦目此地。名修習位。慈陰妙雲。覆涅槃海。名法雲地。</p>
</div>
<div class='div-commentary'><p style="margin-left:1em">〔疏〕十住毗婆沙云佛法無邊初地為本此中地者總有六名謂一地二歡喜三通達四見道五現觀六離生云何名地唯識云總攝功德為勝依持令得生長故名為地云何歡喜以入見道親證真如於多百門<span class='corr'>已</span>得自在自知不久證大菩提生歡喜故云何通達唯識云由無分別智緣於真如此智生時名通達故云何見道唯識云初照真理故云何現觀唯識云從此<span class='corr'>已</span>故名現觀故云何離生婆沙云見道起<span class='corr'>已</span>摧煩惱勢力不復增長故二離垢地<span class='corr'>已</span>離異生性障名異性入同同無同相名同相亦滅唯識以初地斷異生性障得與如來覺通故瑜伽以此地為增上戒學治微細犯戒垢故三發光地由前離垢此地明生故唯識以斷闇鈍障淨極明生成就勝定大法總持能發無邊妙慧光故瑜伽云增上定學故四焰慧地前地明生此地覺滿騰發慧焰故地論以此地住菩提分法慧焰增故五難勝地唯識以此地斷皆生死愚真俗兩智合令相應故及離同異真俗之法為難勝故六現前地同異既遠則妙真如性明露現前唯識以此住緣起智無分別智現在前故瑜伽上三地名增上慧學七遠行地妙真如性遠盡無際故地論以此地住無功用後邊過二乘道名遠故釋曰以前六地是三乘同證故也楞嚴華嚴皆同此說八不動地自歡喜至焰慧漸遠其垢自難勝至不動漸顯其如此地則純一真如名不動地真如之性本不動故地論以無分別智任運相續得不動故九善慧地依如起用發宣善慧故地論此地成就四無礙解善說法故亦目此地為畢功者法雲地上明行<span class='corr'>已</span>足無功用故十法雲地唯識云蔭蔽一切充滿法身故然十地功德義類無邊今復顯示略有十種差別謂修十地為得十種身故對治十種障故證十種法界故獲十種真如故修諸法門故諸地差別義故諸相對治故諸地得名故證四果名號故通三乘修證名門故。</p>
<p style="margin-left:1em">一得十種身者勝天王般若經云初地得平等身通達法性見平等故二地得清淨身清淨戒故三地得無盡身離瞋恚故四地得善修身常動進修佛法故五地得法身見諸諦理故六地得離覺觀身觀因緣理非覺觀所知故七地得不思議身具足方便故八地得寂靜身離一切戲論無煩惱故九地得等虗空身。身相不可量徧一切處故十地得智身成就一切種智故。</p>
<p style="margin-left:1em">二對治十障者十地論云對治十障故說十地一凡夫我相障二邪行障三聞思修法障四法慢障五我慢障六微煩惱習障七細相習障八無行有相障九不能善利益眾生障十於諸法中不得自在障。</p>
<p style="margin-left:1em">三證十種法界者辨中邊論云初地證徧行法界得自他平等法性故二地證最勝法界能修同出離行故三地證勝流法界知所聞法是最勝等流為求此法入大火坑如三千界不以為難故四地證無攝法界乃至法愛亦皆轉變故五地證相續無差別法界得十意樂平等淨心故六地證無雜染無清淨法界知緣起法無染淨故七地證種種無差別法界知法無相不行契經等種種法相故八地證不增不減法界圓滿得無生法忍於染淨法中不見一法有增有減故由此說有四種自在一無分別自在二淨土自在三智自在四業自在八地唯能通達前二九地通智自在得無礙解故十地復能通達業自在所依義隨意化作利益事故。</p>
<p style="margin-left:1em">四證十種真如者如唯識論所說故。</p>
<p style="margin-left:1em">五修諸法門者十地經論云於二地觀煩惱三地修禪定觀無常四地修念處四神足五地修聖諦六地觀因緣七地止觀雙修八地止觀成就。</p>
<p style="margin-left:1em">六諸地修證差別者佛地經論云初地得遍真法界遊大乘法二地修三聚戒三地得勝定發四無量平等利樂四地證菩提法離諸分別五地斷見惑不分別種種分別觀四聖諦皆平等性摧伏魔怨六地觀十二支緣起遠離聲聞獨覺繫念分別七地證無相理得廣大法味喜樂所持八地一切煩惱不復現行超五怖畏九地決定入趣名不退轉十地得大法身起大悲雲雨大法雨除眾生苦故。</p>
<p style="margin-left:1em">七諸地諸相及所修對治者十住毗婆沙云初地得數百定見數百佛是其果相捨一切惡不行放逸是二地相二地修道品觀七正道故離邪行無殺盜淫妄十不善行又初地十無盡句即是發願離垢地中行頭陀行云云。</p>
<p style="margin-left:1em">八諸地釋名者入大乘論云初地出過凡夫得不思議出世間道生歡喜故名歡喜地二地離破戒垢故名離垢地三地依十二門禪得明智慧故名明地四地得增上覺意分別道品燒煩惱薪故名焰地五地修習十智雖伏煩惱未能勝故名難勝地六地能逆順觀十二因緣得法現前故名現前地七地愛佛功德次第不聞餘心深入法相故名深遠地八地離色等相堅固難動名不動地九地入四辨才解一切音聲能問答故名善慧地十地能受一切佛法猶如大雲能注法雨名法雲地。</p>
<p style="margin-left:1em">九證四果名字者莊嚴經論云菩薩有四果一者入初地時生如來家即須陀洹果二者於第八地中而得受記是斯陀含果三者於第十地中而得受職是阿那含果四者佛地是阿羅漢果。</p>
<p style="margin-left:1em">十會三乘修證名門者菩薩瓔珞本業經云梵語鳩摩羅伽秦言逆流歡喜地須阿伽一波秦言逆流離垢地須那迦秦言逆流照明地須陀洹秦言觀明焰地斯陀含秦言度障難勝地阿那含秦言薄流現前地阿羅漢秦言過三有遠行地阿尼羅漢秦言變化生不動地阿羅訶秦言慧光妙善地阿訶羅弗秦言明行足法雲地摩訶一和沙秦言無相無垢地婆伽婆佛陀秦言妙覺者無上地佛子是故名門攝一切功德行佛及菩薩無不入此名門又勝天王般若云菩薩身與如來無差別但功德有滿未滿故垢障有餘無餘故譬如初月至十五月虧盈有異月體無差如是初地乃至十地所有功德亦復如是又十地經論云菩薩從六地來能入滅盡定而不證故五地雖有聞陀羅尼成就法師者非得義陀羅尼以平等清淨心甚難得故又樂出世間智現世間智最難故云云。</p>
</div>
<div class='div-orig'><p>如來逆流。如是菩薩順行而至。覺際入交名為等覺。阿難。從乾慧心。至等覺<span class='corr'>已</span>。是覺始獲金剛心中初乾慧地。</p>
</div>
<div class='div-commentary'><p style="margin-left:1em">〔疏〕等覺者即法雲菩薩與逆流如來於此位中兩覺相際其體平等名曰等覺等義有三一等無間義以屬忍位故二正等義增一經有八等道故三徧義假名論等者徧滿義故瓔珞云等覺照寂妙覺寂照又云等覺者名漸漸覺若約攝事釋者復有八義一約人數瓔珞以等覺位唯一人故二約定仁王云灌頂菩薩四禪王始入金剛一切了即金剛定故三約地瓔珞以等覺為無垢地故四約斷仁王云等慧灌頂三品士除前餘習無明緣即斷無明習故五約諦仁王云無明餘習故煩惱二諦理窮一切盡即攝二諦故六約劫瓔珞云金剛慧幢菩薩住於頂定住壽百劫修千三昧故七約應即上菩薩現同古佛但有應名故八約心瓔珞云等覺名四十一地名入法界心入重玄門故仁王云三十生盡等大覺故。</p>
</div>
<div class='div-orig'><p>如是重重。單複十二。方盡妙覺。成無上道。</p>
</div>
<div class='div-commentary'><p style="margin-left:1em">〔疏〕妙覺者即大覺位謂等覺菩薩以斷惑力離忍證智獲大法身名曰妙覺言盡妙覺者一盡者最極義法華云成最正覺故二盡者徧滿義覺者妙悟義華嚴云正徧知覺妙悟皆滿故依攝事釋復有七義一約斷瓔珞云妙覺位中所斷無明名不了一切法迷於法界而起三界業果故二約身金剛三昧經云等覺三地妙覺三身於九識中皈然明淨故三約地瓔珞云妙覺名一切智地非有非無一切相盡頓解大覺窮化體神故四約轉仁王云寂滅忍中下品觀一轉妙覺常湛然即轉忍成智故五約生仁王云圓智無相三界王三十生盡等大覺即生相全盡故六約諦仁王云第一義諦常安隱窮源盡性妙智存即證第一義諦故七約報仁王云三賢十聖住果報唯佛一人居淨土業果俱盡故言單複十二者單複指觀體十二指位數觀謂信前三種漸次是單修奢摩他入信<span class='corr'>已</span>去齊修空假則名為複此同圓覺定輪單複之義釋曰今復略釋單複之義者更有一經一論今先釋觀體次釋單複謂奢摩他等以止觀為體故莊嚴經論云安心於正定此即名為止正住法分別是名為觀相此識體也又曰普欲諸功德是二悉應修一分非一分修有單雙故釋曰一分為單非一分為雙雙即複也此單複之義也又雜集論云有四種道謂<span class='corr'>已</span>得奢摩他者則進修毗婆那<span class='corr'>已</span>得毗婆那者則進修奢摩他釋曰此二法皆單修也又曰若二俱不得者則制伏沈掉雙修二道若<span class='corr'>已</span>得二道者則合止觀平等雙轉釋曰此二法皆復修也此單複之義也言位數者經論判位不同唯瑜伽十二住與此文合彼以地前為勝解行住初地歡喜住二地增上戒住三地增上心住四地覺分相應住五地諸諦相應住六地緣起相應住七地無相有功用住八地無相無功用住九地無礙解住十地最上菩薩住後加如來為十二住菩薩善戒經亦同此說故妙覺者窮原盡性之地是謂單複十二方盡妙覺成無上道。</p>
</div>
<div class='div-orig'><p>是種種地。皆以金剛。觀察如幻十種深喻。</p>
</div>
<div class='div-commentary'><p style="margin-left:1em">〔疏〕皆以金剛觀察者釋成觀法謂諸地智斷皆有金剛喻定名金剛觀察俱舍云金剛喻定通依九地以說略如九品所斷則有八十一定此非最後金剛定也金剛三昧本性清淨經云菩薩摩訶薩住首楞嚴三昧<span class='corr'>已</span>修百三昧然後入金剛三昧此百三昧從道種智十波羅密生住爾燄地不熏不修自然常得八萬四千諸三昧門於諸法中不見來去及住滅相其心寂然即得超入金剛三昧此金剛三昧不減結使結使自滅金剛三昧從毘婆舍那出入舍摩他中是金剛三昧不住不起不滅不壞不斷不異不脫不變入明慧性舉起甚深一合相智不見身心法然後成阿耨多羅三藐三菩提然金剛句義略有多種如淨印經中有十四句其間一句即金剛定所謂一切法佛法是金剛句於一切智隨入解故又云此金剛句能隨解了金剛喻定則知金剛定者在一切法所顯也所謂十四句者經云自身是金剛句自性無分別故無明是金剛句入諸明故五無間是金剛句無加行平等故瞋際是金剛句慈際平等故痴際是金剛句慧光平等故一切眾生一眾生是金剛句徧入眾生平等故一切眾生心一眾生心是金剛句入無心故一切佛一佛是金剛句徧入真如平等故一切剎土一剎土是金剛句徧入無盡剎土故一切法佛法是金剛句於一切處智隨入解故諸魔事業佛法事業是金剛句入諸魔業能警悟故一切語言如來語言是金剛句徧入一切音聲隨解了故一切法無生是金剛句以無滅故一切法無起是金剛句入無止息故釋曰此中句義謂一無分別此是總體二入諸明暗三無加行四瞋慈平等五愚慧平等六一多眾生平等七心無心平等八一多佛性平等九盡無盡平等十隨解一切平等十一邪正平等十二一切語平等十三生滅平等十四起息平等葢金剛體性其義如是又按究竟一乘寶性論釋金剛句義總為七句論云言金剛者難可沮壞所證之義亦復如是又云能作根本故名為句言七句者謂佛法僧眾生菩提功德與業所謂心緣尚不能知何況名字章句於諸地中皆用此觀故云是種種地皆以金剛觀察言如幻十種深喻者為遮防修故以幻喻寶積經論若色等法實無者徒修諸行護此患故說畫師喻為防遮發行事故說幻師喻。</p>
</div>
<div class='div-orig'><p>奢摩他中。用諸如來毗婆舍那。清淨修證。漸次深入。阿難。如是皆以三增進故。善能成就五十五位真菩提路。作是觀者。名為正觀。若他觀者。名為邪觀。</p>
</div>
<div class='div-commentary'><p style="margin-left:1em">〔疏〕結成觀體也謂三觀所修皆有次第故名漸次今復略釋三觀體者所言觀行其體是何謂奢摩他者以照了自性為體三摩波提以分別境界為緣圓覺云奢摩他寂靜三摩正憶持此即一體三名為正定觀察及總持也又名毗婆舍那者即觀察義也雜集論云奢摩他有九行謂令住故等住故安住故近住故調順故寂靜故最極寂靜故專注一趣故平等攝持故毗婆舍那者總有四句一揀擇諸法謂所有故二最極揀擇謂所有故三故徧尋思謂以分別作意俱行慧建立諸法相故四周審觀察謂委具推求故論復釋曰此中諸句或依淨行所緣境說或依善巧所緣境說或依淨行煩惱所緣境說言禪那者圓覺云禪那唯寂滅如彼器中鍠寂滅者息二邊分別也器中鍠者不即不離無所礙也此有二名一名憂畢叉涅槃云優畢叉為捨復有四名一名平等及不垢不淨等此三觀體相也又復經言是種種地及至漸次深入者結諸地觀法也謂從乾慧乃至妙覺皆因三觀而為漸次如諸論所說一者謂莊嚴論云止觀二法若在信地名依止修地上有四種修習謂初地為通修二地至六地為有相方便修七地為無相修後三地名無為修又如雜集釋暖位觀法者論云暖法者謂各別內證由淨定心依諦增上契經等法於意言問諸義顯現緣彼所生奢摩他毗婆那等為體相故又如釋見道位觀法云見道者謂世第一無間所得三摩地及彼相應等法由無分別奢摩他毗婆那等為體相故又如十地經論釋七地云第七地於一念中奢摩他毗婆那二行雙修又云八地智慧應知但是修奢摩他毗婆那道彼處成就故釋曰此諸地中用諸觀法之文也。</p>
</div>
<div class='div-orig'><p>爾時文殊師利法王子。在大眾中。即從座起。頂禮佛足。而白佛言。當何名是經。我及眾生。云何奉持。佛告文殊師利。是經名大佛頂。悉怛多般怛羅。無上寶印。十方如來清淨海眼。亦名救護親因。度脫阿難。及此會中性比丘尼。得菩提心。入徧知海。亦名如來密因。修證了義。亦名大方廣。妙蓮華王。十方佛母。陀羅尼呪亦名灌頂章句。諸菩薩萬行。首楞嚴。汝當奉持。</p>
</div>
<div class='div-commentary'><p style="margin-left:1em">〔孤山曰〕此經發起為救阿難是故先開圓解次顯圓行行成入位極乎妙覺垂範來世有始有終於是文殊請問經名及奉持法也。</p>
<p style="margin-left:1em">〔疏〕此經初以頂呪救阿難兼度摩登故名大佛頂亦云救親因次徵阿難發心而開佛知見故名清淨海眼言入徧知海者獲正覺智也名大方廣者顯三大體也大方即體相廣是其用處染而淨名妙蓮華王出生大覺名佛母總持按吳興曰此經從密部流出故名灌頂章句諸經皆說名題者以約攝繁令易授持也。</p>
</div></div>
<div class='div-other'><a id='mulu22' />
<p class='h1'>六助道分<span class='note-inline'>(文八)</span></p>
<div class='div-orig'><p>說是語<span class='corr'>已</span>。<span class='note-inline'>(結敘)</span>即時阿難及諸大眾。得蒙如來開示密印般怛羅義。兼聞此經<span class='note-inline'>(通指前經奧義)</span>了義名目。頓悟禪那修進聖位。增上妙理。心慮虗凝。斷除三界。修心六品微細煩惱。即從座起。頂禮佛足。合掌恭敬而白佛言。大威德世尊。慈音無遮。善開眾生。微細沈惑。令我今日身心快然。得大饒益。世尊。若此妙明。真淨妙心。本來徧圓。如是乃至大地艸木。蝡動含靈。本元真如。即是如來成佛真體佛體真實。云何復有地獄餓鬼畜生修羅人天等道。世尊。此道為復本來自有為是眾生妄習生起。世尊。如寶蓮香比丘尼。持菩薩戒。私行淫欲。妄言行淫。非殺非偷。無有業報。發是語<span class='corr'>已</span>。先於女根。生大猛火後於節節猛火燒燃。墮無間獄。琉璃大王。善星比丘。琉璃為誅。瞿曇族<span class='corr'>姓</span>。善星妄說一切法空。生身陷入阿鼻地獄。此諸地獄。為有定處。為復自然。彼彼發業。各各私受。惟垂大慈。發開童蒙。令諸一切持戒眾生聞決定義。歡喜頂戴。謹潔無犯。</p>
</div>
<div class='div-commentary'><p style="margin-left:1em">〔疏〕說是下領解獲益修道所斷之惑謂貪等煩惱於三界九地各分九品斷欲界六品證二果斷後三品證三果斷上界各九品證無學阿難<span class='corr'>已</span>獲初果故於此中更斷六品而證二果仁王云一切眾生煩惱不出三界一切眾生果報亦不出三界諸佛應化法身亦不出三界是故說云若信眾生本業是諸菩薩本所修行十地所修是佛本業世尊下問業因者兼於扶律故戒寶蓮香之淫貪琉璃王之誅殺善星之妄語定處謂地獄所在自然謂隨業感現私受即作者自受眾所不能同見同見則是其處有定自然則是私受而<span class='corr'>已</span>。</p>
</div>
<div class='div-orig'><p>佛告阿難。快哉此問。令諸眾生。不入邪見。汝今諦聽。當為汝說。阿難。一切眾生。實本真淨。因彼妄見。有妄習生。因此分開內分外分。</p>
<p>阿難。內分即是眾生分內。因諸愛染。發起妄情。情積不休。能生愛水。是故眾生。心憶珍羞。口中水出。心憶前人。或憐或恨。目中淚盈。貪求財寶心發愛涎舉體光潤心著行淫。男女二根。自然流液。阿難。諸愛雖別。流結是同。潤濕不升。自然從墜。此名內分。</p>
<p>阿難。外分即是眾生分外。因諸渴仰。發明虗想。想積不休。能生勝氣。是故眾生心持禁戒。舉身輕清。心持呪印顧盻雄毅。心欲生天。夢想飛舉。心存佛國。聖境冥現。事善知識自輕身命。阿難諸想雖別。輕舉是同飛動不沈。自然超越此名外分。</p>
<p>阿難。一切世間生死相續。生從順習。死從變流。臨命終時。未捨煖觸。一生善惡。俱時頓現。死逆生順二習相交。純想即飛必生天上。若飛心中。兼福兼慧。及與淨願。自然心開。見十方佛。一切淨土。隨願往生。情少想多。輕舉非遠。即為飛仙。大力鬼王。飛行夜叉。地行羅剎。遊於四天。所去無礙。其中若有善願善心。護持我法。或護禁戒。隨持戒人。或護神呪。隨持呪者。或護禪定。保綏<span class='note-inline'>(安)</span>法忍。是等<span class='note-inline'>(如天龍八部之類)</span>親住如來座下。情想均等。不飛不墜。生於人間。想明斯聰。情幽斯鈍。情多想少。流入橫生。重為毛羣。輕為羽族。七情三想。沈下水輪生於火際受氣猛火。身為餓鬼。常被焚燒。水能害<span class='corr'>己</span>。無食無飲。經百千劫。九情一想。下洞火輪。身入風火。二交過地。輕生有間。重生無間。二種地獄。純情。即沈入阿鼻獄。若沈心中。有謗大乘。毀佛禁戒。誑妄說法。虗貪信施。濫膺恭敬五逆十重。更生十方阿鼻地獄。循造惡業。雖則自招。眾同分中。兼有元地。阿難。此等皆是彼諸眾生自業所感。造十習因。受六交報。</p>
</div>
<div class='div-commentary'><p style="margin-left:1em">〔一內分因果〕眾生由情續生故稱有情而愛為情惑之本故稱分內以想為外者由漸超情囿上而不沈此指人天想心非三乘智想也事善知識自輕身命則亦輕舉之類次下分別情想夫愛生惡死眾生之情故生順死逆此情見之惑也福慧之想則能見佛兼情之想則能飛升乃至持戒護法則出世淨想故能親住如來座下沈下水輪者俱舍云大地最下有金水風輪有八寒熱獄以火為身故受氣猛火見水則焚是水亦害<span class='corr'>己</span>也熱獄第八亦名五無間受罪苦具身量劫數壽命五者皆無遮間故謗大乘經斷滅佛種其罪最重故入此中兼有元地者言各隨元由也。</p>
</div>
<div class='div-orig'><p>云何十因。阿難。一者淫習交接。發於相磨。研磨不休。如是故有大猛火光。於中發動。如人以手自相摩觸。暖相現前。二習相然。故有鐵床銅柱諸事。是故十方一切如來。色目行淫。同名欲火菩薩見欲。如避火坑。</p>
<p>二者貪習交計。發於相吸。吸攬不止。如是故有積寒堅氷於中凍冽。如人以口吸縮風氣。有冷觸生。二習相陵。故有吒吒。波波。羅羅。青赤白蓮。寒氷等事。是故十方一切如來。色目多求。同名貪水。菩薩見貪。如避瘴海。三者慢習交陵。發於相恃。馳流不息。如是故有騰逸奔波。積波為水。如人口舌自相綿味。因而水發。二習相鼓。故有血河灰河。熱沙毒海。融銅灌吞諸事。是故。十方一切如來。色目我慢。名飲癡水。菩薩見慢。如避巨溺。</p>
<p>四者瞋習交衝。發於相忤。忤結不息。心熱發火。鑄氣為金。如是故有刀山鐵梱。劍樹劍輪。斧鉞鎗鋸。如人㘅冤。殺氣飛動。二習相擊。故有宮割斬斫。剉刺槌擊諸事。是故。十方一切如來。色目瞋恚。名利刀劍。菩薩見瞋。如避誅戮。</p>
<p>五者詐習交誘。發於相調。引起不住。如是故有繩木絞校。如水浸田。艸木生長。二習相延。故有杻械枷鎻。鞭杖檛棒諸事。是故。十方一切如來。色目奸偽。同名讒賊。菩薩見詐。如畏豺狼。</p>
</div>
<div class='div-commentary'><p style="margin-left:1em">〔溫陵〕十習初言所感之境次明所報之事淫感火業因相磨而發能所交熾名二習相然故有鉄牀等報如來為導師故色目以警之菩薩為行人故深怖以避之貪習感水由吸取而發吸積風為寒風結水為氷俱舍云吒吒波波忍寒之聲青赤白蓮寒氷之色慢習輕陵由恃<span class='corr'>己</span>而發驕逸馳流故感騰逸奔波之境積致惡毒故有血河灌吞之報心屬火氣屬金瞋者由心作氣反動其心加之衝擊抵忤則心火轉熾氣金轉剛故心熱發火鑄氣為金詐習依奸起惡而漸滋蔓故如水灌田艸木斯長由調引相延故感繩木延引之事讒賊奸詐敗正者也。</p>
<p style="margin-left:1em">〔疏〕獄事皆一物兩見者由先明所具後明所施如瞋習有刀山鉄梱劍樹劍輪之具則有宮擊槌剉之施有斧鉞鎗鋸之體則有斬斫刺剉之用成實云以無謂有名詐曲心詐善名諂諂心事成名誑憍慢差別者婆沙云染著自法慠逸名驕方他自舉名慢。</p>
</div>
<div class='div-orig'><p>六者誑習交欺。發於相罔。誣罔不止。飛心造奸。如是故有塵土屎尿。穢汙不淨。如塵隨風。各無所見。二習相加。故有沒溺騰擲飛墜漂淪諸事。是故。十方一切如來。色目欺誑同名劫殺。菩薩見誑。如踐蛇虺。</p>
<p>七者冤習交嫌。發於㘅恨。如是故有飛石投礰。匣貯車檻。甕盛囊撲。如陰毒人。懷抱畜惡。二習相吞故有投擲擒捉。擊射拋撮諸事。是故。十方一切如來。色目冤家。名違害鬼。菩薩見冤。如飲酖酒。</p>
<p>八者見習交明。如薩迦耶見。戒禁取。邪悟。諸業。發於違拒。出生相反。如是故有王使主吏。正執文籍。如行路人。來往相見。二習相交。故有勘問權詐。考訊推鞫察訪。披究照明。善惡童子。手執文簿。辭辯諸事。是故。十方一切如來。色目惡見。同名見坑。菩薩見諸虗妄偏執。如臨毒壑。</p>
<p>九者枉習交加。發於誣謗。如是故有合山合石。碾磑耕磨。如讒賊人。逼枉良善。二習相排。故有押捺搥按。蹙漉衡度諸事。是故十方一切如來。色目冤謗。同名讒虎。菩薩見枉。如遭霹靂。</p>
<p>十者訟習交諠。發於藏覆。如是故有鑑見照燭。如於日中。不能藏影。二習相陳。故有惡友業鏡。火珠披露。宿業對驗諸事。是故。十方一切如來。色目覆藏。同名陰賊。菩薩觀覆。如戴高山。履於巨海。</p>
</div>
<div class='div-commentary'><p style="margin-left:1em">〔溫陵〕誑者其志誣罔其心飛揚如風鼓塵使人無見故感塵土穢惡之境沒溺騰墜之報冤習銜恨陰隱為傷故感飛石囊撲之境投擲拋撮之報。</p>
<p style="margin-left:1em">〔疏〕飛石以投也如張良擊秦投石以擲也如封人投礰礰完石子也匣貯以擒也以脫函人曰匣貯車檻以捉也甕盛以擊射即覆火鍾之事囊撲以拋撮也如秦撲二弟皆陰隱為傷使人無見也見習證驗由我執起薩迦耶云身即我見也戒取者非果執果見取者非因執因由違拒相反故感斯境勘問王使也權詐主吏也證執文籍所以考訊推究也路人往來必有訪察披究照明驗實及獄門邏逋之事皆惡見所感也。</p>
<p style="margin-left:1em">〔溫陵〕於不宜曲而曲之曰枉枉非真情由誣謗所發逼壓於人感報如此。</p>
<p style="margin-left:1em">〔疏〕蹙漉瀝血也即合山合石之事衡度橫出也即碾磑耕磨之事。</p>
<p style="margin-left:1em">〔溫陵〕訟非官訟公發其覆之謂也此覆彼諠曰交諠陰賊覆藏發則自害覆罪適足以自陷自墜故如戴山履海。</p>
<p style="margin-left:1em">〔疏〕鑑見惡友也照燭業鏡火珠也披露明顯故如日中不能藏影。</p>
</div>
<div class='div-orig'><p>云何六報。阿難。一切眾生。六識造業。所招惡報。從六根出。云何惡報從六根出。</p>
<p>一者見報。招引惡果。此見業交。則臨終時。先見猛火。滿十方界。亡者神識飛墜乘煙。入無間獄。發明二相。一者明見。則能徧見。種種惡物。生無量畏。二者暗見。寂然不見。生無量恐。如是見火。燒聽。能為鑊湯洋銅。燒息。能為黑煙紫燄。燒味。能為焦丸鐵糜。燒觸。能為熱灰爐炭燒心。能生星火迸洒。煽鼓空界。</p>
<p>二者聞報。招引惡果。此聞業交。則臨終時。先見波濤。沒溺天地。亡者神識。降注乘流。入無間獄。發明二相。一者開聽。聽種種閙。精神愗亂。二者閉聽。寂無所聞。幽魄沈沒。如是聞波。注聞。則能為責為詰。注見則能為雷為吼。為惡毒氣。注息。則能為雨為霧洒諸毒蟲。周滿身體。注味。則能為膿為血。種種雜穢。注觸。則能為畜為鬼。為糞為尿。注意。則能為電為雹。摧碎心魄。</p>
<p>三者齅報。招引惡果。此齅業交。則臨終時。先見毒氣。充塞遠近。亡者神識。從地涌出。入無間獄發明二相。一者通聞。被諸惡氣。熏極心擾。二者塞聞。氣掩不通。悶絕於地。如是齅氣。衝息。則能為質為履。衝見。則能為火為炬。衝聽。則能為沒為溺為洋為沸。衝味。則能為餒為爽。衝觸。則能為綻為爛。為大肉山。有百千眼無量咂食。衝思。則能為灰為瘴為飛沙礰。擊碎身體。</p>
</div>
<div class='div-commentary'><p style="margin-left:1em">〔六交〕六根造業由於因中互相緣助故感果時於六根中亦交相受報〔溫凌〕見覺屬火故感猛火畏見於境恐藏於心聞聽屬水故為鑊湯洋銅鼻嗅主氣為黑煙紫焰舌主味丸糜味類也身主觸灰炭觸類也。</p>
<p style="margin-left:1em">〔二聞報〕注聞發聲故為罪責詰情注見為雷吼水薄火成聲也注息為雨露水隨氣變也乃至為雷電皆隨感而應也。</p>
<p style="margin-left:1em">〔三齅報〕質礙履通皆齅業所依饑餒乖爽味類綻折爛壞形類意雜亂思感為灰沙。</p>
</div>
<div class='div-orig'><p>四者味報。招引惡果。此味業交。則臨終時。先見鐵網。猛燄熾烈。周覆世界。亡者神識。下透挂網。倒懸其頭。入無間獄。發明二相。一者吸氣。結成寒氷。凍裂身肉。二者吐氣。飛為猛火。焦爛骨髓。如是甞味。歷甞。則能為承為忍。歷見。則能為然金石。歷聽則能為利兵刃。歷息則能為大鐵籠彌覆國土。歷觸。則能為弓為箭。為弩為射。歷思。則能為飛熱鐵。從空雨下。五者觸報。招引惡果。此觸業交。則臨終時。先見大山。四面來合。無復出路。亡者神識。見大鐵城。火蛇火狗。虎狼獅子。牛頭獄卒。馬頭羅剎。手執鎗矟。驅入城門。向無間獄。發明二相。一者合觸。合山逼體。骨肉血潰。二者離觸。刀劍觸身。心肝屠裂。如是合觸。歷觸。則能為道為觀。為廳為按。歷見。則能為燒為爇。歷聽。則能為撞為擊。為剚為射。歷息。則能為括為袋。為考為縛。歷甞。則能為耕為鉗。為斬為截。歷思。則能為墜為飛。為煎為炙。六者思報。招引惡果。此思業交。則臨終時。先見惡風。吹壞國土。亡者神識。被吹上空。旋落乘風。墮無間獄。發明二相。一者不覺。迷極。則荒奔走不息。二者不迷。覺知。則苦無量煎燒。痛深難忍。如是邪思。結思。則能為方為所。結見。則能為鑑為證。結聽。則能為大合石。為氷為霜。為土為霧結息。則能為大火車。火船火檻。結甞。則能為大叫喚。為悔為泣。結觸。則能為大為小。為一日中。萬生萬死。為偃為仰。阿難。是名地獄十因六果。皆是眾生迷妄所造。若諸眾生。惡業同<span class='note-inline'>(一本作圓)</span>造。入阿鼻獄。受無量苦。經無量劫。六根各造。及彼<span class='note-inline'>(各)</span>所作。兼境兼根。是人。則入八無間獄。身口意三。作殺盜淫。是人。則入十八地獄。三業不兼。中間或為一殺一盜。是人。則入三十六地獄。見見一根。單犯一業。是人。則入一百八地獄。由是眾生。別作別造<span class='note-inline'>(承上五惡業不同)</span>。於世界中。入同分地。妄想發生。非本來有。</p>
</div>
<div class='div-commentary'><p style="margin-left:1em">〔四味報〕</p>
<p style="margin-left:1em">〔溫陵〕舌噉生命使彼乘忍故歷甞發苦使<span class='corr'>己</span>承忍依見貪味故為然金石依聽發惡故為利刀兵依齅籠味故為大鐵籠觸味傷物故感弓箭以自傷緣味思物故感飛鉄以充味。</p>
<p style="margin-left:1em">〔五觸報〕大山來合皆惡觸雜感也觸業所依不出離合屠裂離相也道趨獄路觀獄王門闕也廳案治罪之處身處所依也括袋所以收氣也思業漂蕩故感飛墜以刃曰剚剚射考縛則相因旁舉也。</p>
<p style="margin-left:1em">〔六思報〕思屬土而飄蕩故惡風壞國荒奔迷思也知苦覺思也憑思則有所故為受罪方所。</p>
<p style="margin-left:1em">〔疏〕見能證鑑聽為氷霜聞波所結也為車檻火船息所出入也為叫喚悔泣舌所出言也為大小偃仰身與身業也阿難下總結經意十因俱起為圓造由他所起為兼境由身所起為兼根泥犁經云火獄有八寒獄有八又有十八鬲子地獄即有間也及三十六獄一百八獄皆眷屬獄也。</p>
</div>
<div class='div-orig'><p>復次阿難是諸眾生。非<span class='note-inline'>(毀)</span>破律儀。犯菩薩戒。毀佛涅槃。諸餘雜業。歷劫燒然。後還罪畢。受諸鬼形。若於本因。貪物為罪。是人罪畢。遇物成形。名為恠鬼。貪色為罪。是人罪畢。遇風成形。名為魃鬼。貪惑為罪。是人罪畢。遇畜成形。名為魅鬼。貪恨為罪。是人罪畢。遇蟲成形。名蠱毒鬼。貪憶為罪。是人罪畢。遇衰成形。名為厲鬼。貪傲為罪。是人罪畢。遇氣成形。名為餓鬼。貪罔為罪。是人罪畢。遇幽為形。名為魘鬼。貪明為罪。是人罪畢。遇精為形。名魍魎鬼。貪成為罪。是人罪畢。遇明為形。名役使鬼。貪黨為罪。是人罪畢。遇人為形名傳送鬼。阿難。是人皆以純情墜落。業火燒乾。上出為鬼。此等皆是自妄想業之所招引若悟菩提。則妙圓明。本無所有。</p>
</div>
<div class='div-commentary'><p style="margin-left:1em">〔四鬼道〕本因指造罪之處遇物即感果之時隨貪何物為因則感何物為果色貪者乾枯感旱魃惑貪者迷罔感魑魅恨貪者蛆螫感蠱毒憶貪者念舊感衰厲慠貪者虗驕感餓鬼罔貪者幽綿感魘鬼明貪者精耀感魍魎成貪者期功感役使黨貪者趨勢感傳送。</p>
</div>
<div class='div-orig'><p>復次阿難。鬼業既盡則情與想。二俱成空。方於世間。與元負人。冤對相值。身為畜生。酬其宿債。物恠之鬼。物銷報盡。生於世間。多為梟類。風魃之鬼。風銷報盡。生於世間。多為咎徵。一切異類。畜魅之鬼。畜死報盡。生於世間。多為狐類。蟲蠱之鬼。蠱滅報盡。生於世間。多為毒類。衰厲之鬼。衰窮報盡。生於世間。多為蛔類。受氣之鬼。氣銷報盡。生於世間。多為食類。綿幽之鬼。幽銷報盡。生於世間。多為服類。和情之鬼。和銷報盡。生於世間。多為應類。明靈之鬼。明滅報盡。生於世間。多為休徵。一切諸類。依人之鬼。人亡報盡。生於世間。多為循類。阿難是等皆以業火乾枯。酬其宿債。旁為畜生。此等亦皆自虗妄業之所招引。若悟菩提。則此妄緣。本無所有。</p>
<p>如汝所言。寶蓮香等。及琉璃王。善星比丘。如是惡業。本自發明。非從天降。亦非地出。亦非人與。自妄所招。還自來受。菩提心中皆為浮虗。妄想凝結。</p>
</div>
<div class='div-commentary'><p style="margin-left:1em">〔五畜生〕物銷報盡夙業<span class='corr'>已</span>償故轉形畜道以酬餘報鴟梟附塊貪物餘報咎徵㐫事前驗魃雪餘報狐狼多惑蛇虺多毒蟯蛔惡類猪羊食類蠶蟲服類燕隼應類休徵麟類猫犬循類各從其餘也。</p>
</div>
<div class='div-orig'><p>復次阿難。從是畜生。酬償先債。若彼酬者。分越所酬。此等眾生。還復為人。反徵其剩。如彼有力。兼有福德。則於人中。不捨人身。酬還彼力。若無福者。還為畜生。償彼餘直。阿難。當知。若用錢物。或役其力。償足自停。如於中間。殺彼身命。或食其肉。如是。乃至經微塵劫。相食相誅。猶如轉輪。互為高下。無有休息。除奢摩他。及佛出世。不可停寢。汝今應知。彼梟倫者。酬足復形。生人道中。參合頑類。彼咎徵者。酬足復形。生人道中。參合異類。我狐倫者。酬足復形。生人道中。參於庸類。彼毒倫者。酬足復形。生人道中。參合狠類。彼蛔倫者。酬足復形。生人道中。參合微類。彼食倫者。酬足復形。生人道中。參合柔類。彼服倫者。酬足復形。生人道中。參合勞類。彼應倫者。酬足復形。生人道中。參合文類。彼休徵者。酬足復形。生人道中。參合明類。彼諸循倫。酬足復形。生人道中。參於達類。阿難。是等皆以宿債畢酬。復形人道。皆無始來。業計顛倒。相生相殺。不遇如來。不聞正法。於塵勞中。法爾輪轉。此輩。名為可憐愍者。</p>
</div>
<div class='div-commentary'><p style="margin-left:1em">〔六人道〕</p>
<p style="margin-left:1em">〔溫陵〕為畜正酬酬過其分則為反徵過分謂非理苦役食噉無度等。</p>
<p style="margin-left:1em">〔疏〕梟倫復形而為人參合頑類者是亦餘習使然頑木無別親疎也異詭奇庸駑鈍也兇狼微賤柔懦勤勞以至文明而通達者由隨習之不同故感報亦然也。</p>
</div>
<div class='div-orig'><p>阿難復有從人。不依正覺。修三摩地。別修妄念。存想固形。遊於山林。人不及處。有十種僊。阿難。彼諸眾生。堅固服餌。而不休息。食道圓成。名地行僊。堅固草木。而不休息。藥道圓成。名飛行僊。堅固金石<span class='note-inline'>(煉養丹砂)</span>。而不休息。化道圓成。名遊行僊。堅固動止<span class='note-inline'>(運氣調身)</span>。而不休息。氣精圓成。名空行僊。堅固津液<span class='note-inline'>(吐故納新)</span>。而不休息。潤德圓成。名天行僊。堅固精色<span class='note-inline'>(服虹飲露)</span>。而不休息。吸粹圓成。名通行僊。堅固呪禁。而不休息。術法圓成。名道行僊。堅固思念<span class='note-inline'>(澄凝精思)</span>。而不休息。思憶圓成。名照行僊。堅固交遘。而不休息。感應圓成。名精行僊。堅固變化。而不休息。覺悟圓成。名絕行僊。阿難。是等皆於人中煉心。不修正覺。別得生理。壽千萬歲。休止深山。或大海島絕於人境。斯亦輪迴。妄想流轉。不修三昧。報盡還來。散入諸趣。</p>
</div>
<div class='div-commentary'><p style="margin-left:1em">〔七仙道〕仙者山中人也絕世離俗存想固形是為別修然必和順仁信為質故比天為劣於人為優藥餌駐壽未能輕舉曰地行還丹點化遊戲人間曰遊行此假物成行者也伏息導引動止自運名空行津液內潤婥約皎潔名天行吸取精粹引生光色名通行呪術靈祕變化萬物名道行此能通力者也明鍊精思念心獨照名照行坎離水火自相交遘名精行深窮化理覺物自然名絕行此最超越者也。</p>
</div>
<div class='div-orig'><p>阿難諸世間人。不求常住。未能捨諸妻妾恩愛。於邪淫中。心不流逸。澄瑩生明。命終之後。鄰於日月。如是一類。名四天王天。於<span class='corr'>己</span>妻房。淫愛微薄。於淨居時。不得全味。命終之後。超日月明。居人間頂。如是一類。名忉利天。逢欲暫交。去無思憶。於人間世。動少靜多。命終之後。於虗空中。朗然安住。日月光明。上照不及。是諸人等。自有光明。如是一類。名須燄摩天。一切時靜。有應觸來。未能違戾。命終之後。上昇精微。不接下界諸人天境。乃至劫壞。三災不及。如是一類。名兜率陀天。我無欲心。應汝行事。於橫陳時。味如嚼蠟。命終之後。生越化地。如是一類。名樂變化天。無世間心。同世行事。於行事交。了然超越。命終之後。徧能出超化無化境。如是一類。名他化自在天。阿難。如是六天。形雖出動。心迹尚交。自此以還。名為欲界。</p>
</div>
<div class='div-commentary'><p style="margin-left:1em">〔八天道〕欲界一四天者非<span class='corr'>己</span>匹配名曰邪淫能窒邪淫則心淵澄瑩感生初天二忉利者前止邪淫未制其正今亦微薄故得生彼三夜摩者前雖云薄心尚綿微未能純於淨居之味此既暫交於前有間故動少靜多感報於此四兜率。</p>
<p style="margin-left:1em">〔溫陵〕雖靜心愈多亦未免應觸此能少欲未能無心五變化。</p>
<p style="margin-left:1em">〔疏〕我本無心應汝而<span class='corr'>已</span>嚼蠟言無味超越化地越於也六他化自在前雖無心猶應境事此雖超越故暫同世間。</p>
</div>
<div class='div-commentary'><p style="margin-left:2em">鎮澄讚曰　修行增進證果功圓首楞萬行一言詮助道意乾乾諸趣紛然戒備在心田。</p>
<p style="margin-left:2em">傳如截流曰　明五種經題。謂之結經分者。前開理解修證文義浩博。必須結撮綱要。乃便記憶。故文殊師利言當何名此經。我及眾生云何受持。是經名大佛頂悉怛多般怛囉無上寶印十方如來清淨海眼者。此全從神呪得名。義兼體宗用也。悉怛多般怛囉。乃神呪之總稱。呪從大覺頂中所說。故曰無上。能別魔外。故曰寶印。三世諸佛。莫不由此破諸妄塵。徹照萬象。故曰清淨海眼。海之一滴。即具百川故但舉眼。全體斯在。亦名救護親因度脫阿難。及此會中性比丘尼。得菩提心。入徧知海者。文見四卷之中。此用契宗體以得名也。亦名如來密因了義者。文雖分屬見道。其體本徧初後。此兼宗體力用及以教相得名也。亦名大方廣玅蓮華王十方佛母陀羅尼呪。文見五卷之前。此兼體用以得名也。亦名灌頂章句諸菩薩萬行首楞嚴者。此雖分屬修證二分。亦徹於前。以用兼體宗故也。言灌頂者。西竺凡方等深經有密語者。通灌頂部攝。若約當經。則諸佛放光交灌其頂。及明菩薩受職智水灌頂。是故云也。天台凡釋題具有五重。所謂名。體。宗。用。教相。名中復有七種。謂單三。複三。及具足一。此經首題人法喻三。悉皆具足。大佛頂兼化佛。人也。呪心。法也。寶印。喻也。餘可例知。此經實相為體。經云欲令汝等通達實相故。微密觀察為宗。明玅奢摩他等為十方諸佛成道之法。因果圓該故。破妄顯真為用。經廣明諸法虗幻。斷諸惑業。顯常住真心故。大乘生酥為教相。經。始於常心。終克極果。類法華。其間漸次深入。廣顯性真。多談相妄。且非維摩所談不二法門。明天魔勞侶。皆為侍者等。圓覺所談大光明藏一切障礙。即究竟覺。得念失念。無非解脫等。華嚴圓彰法界。婆須密女。無厭足王。勝熱婆羅門。諸善知識。若逆若順。皆為法門等。智者大師謂華嚴尚兼一別。此經判屬方等。不及法華純一無雜。斯言當哉。說是經題之後。阿難大眾得蒙如來開示密印般怛囉義之義者。無上寶印。十方如來清淨海眼義為佛頂神呪所表曰密。經題非一。故曰兼聞了義名目。頓悟禪那修進聖位。增上玅理者。此通結見修證三分之益。斷除三界修心六品微細煩惱者。葢聞深證淺。且思惑未盡。機教權實可知。結經之後。將明助道。先舉寶蓮香比丘尼之婬。琉璃王之殺。善星之妄。婬殺妄中。義兼于盜。四種律儀。隨破一種。皆致泥犁之苦。今示此者。務使末世多聞。及諸博地。因教知非。怖果絕因也。眾生心念循境下流。謂分內之情。眾生志慮。逆情外慕。謂分外之想。今寶蓮香等。唯順惡業。故皆陷入地獄。文舉十習六交種種苦報。具明地獄相也。地獄報盡。還為餓鬼。鬼報既盡。更生畜生。畜生報盡。仍復為人。所謂如汲井輪。無有暫<span class='corr'>已</span>。行者窮研佛語不毛竪者。真一闡底迦也。</p>
</div>
<div class='div-w'>
<p class='h2'>音釋</p>
<div class='div-note'>刳<p><span class='note-inline'>(音枯)</span>。</p>
噉<p><span class='note-inline'>(音淡)</span>。</p>
䑛<p><span class='note-inline'>(袖爾切)</span>。</p>
吻<p><span class='note-inline'>(武粉切)</span>。</p>
鎣<p><span class='note-inline'>(瑩同)</span>。</p>
胤<p><span class='note-inline'>(羊晉切)</span>。</p>
鑽<p><span class='note-inline'>(祖官切)</span>。</p>
複<p><span class='note-inline'>(音福)</span>。</p>
愞<p><span class='note-inline'>(乳苑切)</span>。</p>
涎<p><span class='note-inline'>(徐延切)</span>。</p>
液<p><span class='note-inline'>(音亦)</span>。</p>
盻<p><span class='note-inline'>(匹見切)</span>。</p>
毅<p><span class='note-inline'>(音貮)</span>。</p>
綏<p><span class='note-inline'>(音雖)</span>。</p>
濫<p><span class='note-inline'>(盧暫切)</span>。</p>
吸<p><span class='note-inline'>(許及切)</span>。</p>
吒<p><span class='note-inline'>(師加反)</span>。</p>
忤<p><span class='note-inline'>(五故切)</span>。</p>
梱<p><span class='note-inline'>(與閫同)</span>。</p>
斫<p><span class='note-inline'>(職略切)</span>。</p>
剉<p><span class='note-inline'>(千臥切)</span>。</p>
<span class='corr'>刺</span><p><span class='note-inline'>(七迹切)</span>。</p>
槌<p><span class='note-inline'>(音椎)</span>。</p>
調<p><span class='note-inline'>(徒弔切)</span>。</p>
絞<p><span class='note-inline'>(古巧切)</span>。</p>
校<p><span class='note-inline'>(音教)</span>。</p>
撾<p><span class='note-inline'>(陟瓜切)</span>。</p>
棒<p><span class='note-inline'>(步頂反)</span>。</p>
讒<p><span class='note-inline'>(助咸切)</span>。</p>
豺<p><span class='note-inline'>(音才)</span>。</p>
誣<p><span class='note-inline'>(音無)</span>。</p>
屎<p><span class='note-inline'>(音始)</span>。</p>
尿<p><span class='note-inline'>(乃弔切)</span>。</p>
擲<p><span class='note-inline'>(音直)</span>。</p>
虺<p><span class='note-inline'>(許鬼切)</span>。</p>
銜<p><span class='note-inline'>(音咸)</span>。</p>
礰<p><span class='note-inline'>(音歷)</span>。</p>
檻<p><span class='note-inline'>(丁斬切)</span>。</p>
撲<p><span class='note-inline'>(普卜切)</span>。</p>
撮<p><span class='note-inline'>(七活反)</span>。</p>
鴆<p><span class='note-inline'>(直禁切)</span>。</p>
鞠<p><span class='note-inline'>(音菊)</span>。</p>
碾<p><span class='note-inline'>(尼展切)</span>。</p>
磑<p><span class='note-inline'>(魚對切)</span>。</p>
押<p><span class='note-inline'>(乙甲切)</span>。</p>
捺<p><span class='note-inline'>(乃葛切)</span>。</p>
槌<p><span class='note-inline'>(音堆)</span>。</p>
蹙<p><span class='note-inline'>(子六切)</span>。</p>
漉<p><span class='note-inline'>(音鹿)</span>。</p>
迸<p><span class='note-inline'>(北盂切)</span>。</p>
煽<p><span class='note-inline'>(音扇)</span>。</p>
愗<p><span class='note-inline'>(音茂)</span>。</p>
詰<p><span class='note-inline'>(音吉)</span>。</p>
雹<p><span class='note-inline'>(弼角切)</span>。</p>
餒<p><span class='note-inline'>(奴罪切)</span>。</p>
咂<p><span class='note-inline'>(作答切)</span>。</p>
矟<p><span class='note-inline'>(色角切)</span>。</p>
潰<p><span class='note-inline'>(胡對切)</span>。</p>
剚<p><span class='note-inline'>(側<span class='corr'>刺</span>切)</span>。</p>
魃<p><span class='note-inline'>(音跋)</span>。</p>
癘<p><span class='note-inline'>(音例)</span>。</p>
魘<p><span class='note-inline'>(於琰切)</span>。</p>
魍<p><span class='note-inline'>(音罔)</span>。</p>
魎<p><span class='note-inline'>(音兩)</span>。</p>
剩<p><span class='note-inline'>(其證切)</span>。</p>
狠<p><span class='note-inline'>(乎懇切)</span>。</p>
</div></div></div>
</div><!-- end of div[@id='body'] -->
</body></html>