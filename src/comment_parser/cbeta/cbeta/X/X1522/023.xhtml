<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新修科分六學僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu986' />新脩科分六學僧傳卷第二十三</p><p class="byline">淛東沙門　曇噩　述</p><p class="head1">精進學</p>
<p class="head2">義解科<span class='note-inline'>(三)</span></p>

<div class='div-other'><a id='mulu987' />
<div class='div-other'><a id='mulu988' />
<p class='h4'>唐曇良</p><p>生潞之栗氏。年逾志學出家。講大論識者為之賞音。入京住真寂寺。仁壽詔送舍利于亳州開寂寺。寺與老君廟相去不遠。於是置塔而葬焉。卒年八十餘矣。</p>
</div>
<div class='div-other'><a id='mulu989' />
<p class='h4'>唐智嶷</p><p>姓康。其先西竺唐居人也。後居襄陽。至嶷且十餘世矣。性敏於佛事凡法華諸經。不待師授。純熟如故習。昉薙落即通大部。仍傳慧遠十地。於進具之後。入關住靜法寺。仁壽置塔于瓜州崇敬寺。嶷卒以禪悅自老。而無所事於世俗云。</p>
</div>
<div class='div-other'><a id='mulu990' />
<p class='h4'>唐靈璨</p><p>出懷州遠公門人也。遊學鄴都。研蘊正理。十地涅槃備經講授。儔侶十人。隨遠公入關。住大興善寺。開皇十七年。詔補眾主。住淨影寺。仁壽置塔詔送舍利於懷州之長水寺。頃又送澤州。古賢谷景淨寺。起塔。澤固遠公生地。初至州治。閱旬浹間。十八種相前後迭起。後璨復徙大禪定寺。唐武德初。卒於所住春秋七十。</p>
</div>
<div class='div-other'><a id='mulu991' />
<p class='h4'>唐海順</p><p>姓任氏。河東蒲坂人。幼孤。事母孝。年當志學。始從沙門道愻出家。誦習勤敏可愛。登具後。持守高潔。尤勇務定業。乃以為三輪之中。口過特甚。因緘默不言。却掃蓬扉匡坐而<span class='corr'>已</span>。時棲巖寺沙門。神素性嗜幽棲。學專大論。順荷帙而諮參焉。然其徒頗眾。鑽仰尤多。及順上請意其微有厭色。退而歎曰。昔陳亢問一得三。今亦得二矣。素曰何謂也。曰一則見忤容。二則聞妙義。素慚。甞從容言於素。曰順也曠劫深尤不逢賢聖。周旋五趣。莫能自免。致生茲穢土。對此凡緣未能出有欲河。登無為岸。將不由心駒失轡而晦沈坑掐者乎。因涕泣濡襟。又曰每念二輪交轍息駕。何由六道長驅。思歸無路。所賴生得為人啟期亡憂於貧賤。出家弘道僧度不易於公侯。順今兼之。一何可慶。且以大冥之室。仰屬傳鐙。雖不面奉如來。而幸遇法師耳。不量短梗。輒揆深源。願即賜以明珠投之渾浪。則一生有獲千載無恨也。素曰敬聞君子之志矣。素後累更僧任竟罷法席。未幾。又致書沙門道傑以窮禪理。傑有答俱不錄。且作三不為篇。其一曰。我欲偃武脩文。身死名存。研石通道。祈井流泉君肝在內。我身處邊。荊軻拔劒。毛遂捧盤。不為則<span class='corr'>已</span>。為則不然。將恐兩虎共鬪勢不俱全。永絕今好長存來怨。是以反跡荒徑。息影柴門。其二曰。我欲<span class='corr'>刺</span>股。錐刃懸頭。屋梁書臨雪。彩牒映螢光。一朝鵬舉萬里。鸞翔縱任才辨遊說。君王高車反邑。衣錦還鄉。將恐鳥殘以羽蘭折。由芳籠飡詎貴鉤餌。難甞。是以高巢林藪深穴池塘。其三曰。我欲衒才鬻德。入市趨朝。四眾瞻仰。三槐附交。標形引勢。身達名超。箱盈綺服。厨富甘肴。諷揚泫管。美詠歌謠。將恐塵棲弱草露宿危條無過日且靡越風朝。是以還傷樂淺惟知苦遙。其格言彝訓不能盡述。武德元年八月十五日。卒于所住寺。春秋三十。先是沙門行友與順厚善。順每垂戒勗而友作息心論以對。沙門慧本甞約順遯去。而不果。故順言及則茲然其悅義敦舊如此。</p>
</div>
<div class='div-other'><a id='mulu992' />
<p class='h4'>唐智琚</p><p>姓李氏。新安壽昌人。父褘梁散騎員外郎。琚始聽坦師釋論。次聽雅公般若論。又聽譽公三論。年二十七。即就敷楊辨才無礙。眾所知識。及<span class='corr'>坦</span>將迎以五部大經囑累。聲譽載隆。玄素攸仰。甞謂入室弟子明衍曰。吾以華嚴大品涅槃釋論四部義疏。付囑於汝。再三握手忽然而終。於常州之建安寺。武德二年六月十日也。窆于毗壇南寺之舊兆。衍姓丘氏晉陵名族。</p>
</div>
<div class='div-other'><a id='mulu993' />
<p class='h4'>唐曇瑎</p><p>江都人也。學精成實。兼通涅槃大品諸經。每坐法筵。徵難蜂起。學者憚焉。煬帝居晉邸造寺京師。延瑎居之。內史令蕭琮昆季。屈禮受學。其以德服人如此。仁壽末。詔送舍利于熈州環谷山山谷寺。獲瑞應焉。不書有別錄也。</p>
</div>
<div class='div-other'><a id='mulu994' />
<p class='h4'>唐法侃</p><p><span class='corr'>滎</span>陽鄭氏子也。幼隸泰山靈巖寺出家。登具之後。從淵法師。研究十地地持之旨。齊曆告終。周廢大教。乃南度建業。隋既平陳北止江都安樂寺。曹毗信士為解攝論。當侃覆敘。毗自聽之。每於隱義。毗必合掌稱善。隋煬居晉邸出鎮楊越。召住日嚴寺俄而退歸。棲心止視匠物弘多。隋仁壽初。詔侃往宣州安置舍利。未幾。又往黎州皆獲瑞徵。具如別錄。國初詔選十大德。充統攝僧尼之任。而侃以儀矩恬肅預其數。晚徙居興善寺。武德六年十一月卒于寺。壽七十三。葬京之東郊。侃少服紫石。至是遂發疾。醫者教以益啖猪肉壓之。侃曰。人生必死。寧得爾耶。其堅護戒足如此。</p>
</div>
<div class='div-other'><a id='mulu995' />
<p class='h4'>唐善胄</p><p>生瀛州淮氏。辭俗。鑽研六論涅槃。齊亡南奔陳境。時屬荐飢。莫之行丐。或得一餅粗延喘息。以致羸悴。見者忽之。偶至一寺。方講即入往來論義三番高座不能對。飲氣而殂。胄始不知也。他日造則見治喪具。問其故乃曰。法師昨為北僧所難而死。胄寤為<span class='corr'>已</span>遁去。後過他講。亦如之。連斃三人。遂發聞吳越。隋初北歸。依遠法師。住京邑之淨影寺。覆述。竪義鋒銳不可當。玄侶盈千。莫不歎服。遠制涅槃疏胄輒命筆刊削。遠聞戒曰。吾死後乃可。爾今如此無乃甚歟。胄曰。使法師即世則孰知胄者。尚何脩定哉。遠從之。逮遠逝。詔為涅槃眾主。住淨影寺。開皇末。從蜀王秀開導岷嶓施利悉營尊像。送京師供養。會文帝置塔葬舍利。詔往梓州牛頭山華林寺。瑞應具別記。太業造寺。又應選命俄住禪定。弘業而夙疾作。然法席之盛不減於舊。未幾。良差胄曰。吾其能久乎。或問其故曰。老而死理數然耳。十三年欲反元所住寺。眾不許。因取土窒口。眾懼許之。武德三年八月。終於淨影寺。春秋七十一。胄初臥疾間。謂其門人曰。吾平生正信且用心教門。未甞怠。其生淨土必矣。戒掃汛房宇以俟。忽起坐合掌曰。世尊來也。顧侍人曰。安置世尊坐。又作懺悔慙愧狀。良久曰。世尊去矣。鞠躬如送客者。遂臥不復語卒。葬于城南韋曲之北崖。弟子慧威嗣。今住大總持寺云。</p>
</div>
<div class='div-other'><a id='mulu996' />
<p class='h4'>唐慧覺</p><p>齊之范氏子。素明華嚴十地。榮名遠著。門學成風。大隋闡隆像法。詔置武德寺於并城之南澤蓋昔文皇相周之時。躬履鋒刃。失捷逃難之地也。以覺慧解彰。聞詔居之。受請高陽眾盈千餘。地隘莫容。有施主為造大堂。不日而就。陞座竪義。聞者愜寤。著華嚴十地維摩等疏。并纘義章一十三卷。行于世。武德三秊。獫狁南侵。覺時小恙。謂其門人曰。吾去矣。門人曰。虜寇阻絕人路。去將安之。曰生死道長明當別矣。乃悉出所畜。飰嚫其眾。正念泠然逮且而化。春秋九十矣。</p>
</div>
<div class='div-other'><a id='mulu997' />
<p class='h4'>唐道顏</p><p>定之李氏子也。初以涅槃十地從遠公學。講授開悟尤多。入京住淨影寺。仁壽置塔。詔送舍利於桂州以葬道遠而俗鄙。佛事無梗顏之力也。</p>
</div>
<div class='div-other'><a id='mulu998' />
<p class='h4'>唐寶襲</p><p>貝州人也。出家為雍州三藏僧休法師之弟子。年十八。即宗智度論聲動時傑。開皇十六年。詔補大論眾主。仍於通化寺。四時開化。仁壽置塔詔送舍利於嵩州嵩嶽寺。久之。又送于邢州沈愛寺。靈瑞見別傳。文帝升遐建禪定道場。蒙召供養。武德末。卒于所住。春秋八十矣。弟子曇恭明洪皆善先業。恭於貞觀初。充濟法上座。後入弘福知普光寺任。洪亦入普光知浴事月再浴僧。且志生內院。</p>
</div>
<div class='div-other'><a id='mulu999' />
<p class='h4'>唐慧遷</p><p>瀛州人。蚤歲落髮。愛翫地論。負錫求慕郢匠。及見遠公併通涅槃地持百家之說。每至講授則羣師具敘。齊亡法廢。南奔于陳。隋興北歸。仍從遠入關住大興善寺。開皇十七年。詔立五眾。補遷為十地眾主。於寶光寺弘演。仁壽二年。詔送舍利於鄉里之弘博寺。置塔瑞應具別錄。四年又於海州安和寺置塔葬舍利。遷於京邑頻開十地。法筵之盛無與比者。晚住禪定道場。武德末。卒于所住。春秋七十有九。</p>
</div>
<div class='div-other'><a id='mulu1000' />
<p class='h4'>唐道慶</p><p>其先廣陵戴氏後。度江家于無錫。年十一。事吳郡建善寺藏闍梨。出家。年十七。入都聽彭城寺成實論深文奧義。舉莫之遺。故時匠謂其懸日月於胸中。注江河於口內。此誠當其目矣。陳亡朋侶彫喪。遂歸鄉里之鳳光寺。化誘如初。後徙毗壇弘業寺。闡導無替寒暑。武德九年八月。終於寺房。即以其月二十三日。窆于扶塘之山。同寺沙門法宣謁銘勒碑文不錄。</p>
</div>
<div class='div-other'><a id='mulu1001' />
<p class='h4'>唐靜藏</p><p>俗姓張。澤州高都人。九歲依清化寺詮禪師出家。研習定業。具戒後益盡理趣。宗徒有歸。年二十三。從鄉里太德遠法師於京師。會遠卒。乃徧閱法席聽稟經論。然於攝論十地尤所專志。還住淨影寺弘導有眾。大業九年。詔入大鴻臚教授東蕃三國僧並遵義訓。武德初。詔以大僕卿宇文明達持節招撫河南。北將行。達以甞受歸戒於藏也。遂詣藏別求指誨。藏曰。世界無常。佛有誠誥。別易會難。願自珍重。達以藏言有驗再拜曰。弟子必不反。願師陰加祚祐。至相州果為賊王德仁所害。其子世壽奏請藍田散谷廢寺修立度僧二七人。以嚴冥福。帝問。欲何名世壽以詢藏。藏曰。此山上有潤玉。下有流泉。可名玉泉寺。成延居之。近遠道俗。造山脩覲皆為之發藥。武德九年。十二月入京染時恙。終于寓邸。春秋五十六。弟子道刪今住終南至相寺。</p>
</div>
<div class='div-other'><a id='mulu1002' />
<p class='h4'>唐普明</p><p>生衛氏。蒲之安邑人。始依外兄道愻法師出家。年十三矣。愻又使為延興寺沙門童真弟子。性聰敏以大法為<span class='corr'>己</span>任。負笈周遊。曾無定止。是以經論滿抱。儕類皆厭服。年十八。開勝鬘起信。登具後。則專究涅槃四分攝論。年二十四。開涅槃。三十。開攝論。言粹義暢。學者臻萃。大業六年。詔處大禪定道場名列上班。一坐。十八夏。武德元年。詔住其鄉之仁壽寺。從民望也。晝講夜禪。一遵教典。旦日誦戒本一徧。金剛般若二十徧。六時禮懺。悉以回向。淨土終身行之。無所變。諸雕像寫經。茲不復載。既而終。春秋八十有六。弟子義淹尤脩潔。能世其業。穴蒲阪東原而敬遷葬之樹碑其側。</p>
</div>
<div class='div-other'><a id='mulu1003' />
<p class='h4'>唐法周</p><p>史失其鄉里姓氏。學於涅槃攝論。尤究心戮力。遊京師住曲池之靜覺寺。地有泉石竹樹之勝。時與同志。笑譚其間。由是德益蓄而名益起矣。仁壽奉詔送舍利于韓州修寂寺塔焉。周於唐貞觀初。以疾卒。時年八十矣。</p>
</div>
<div class='div-other'><a id='mulu1004' />
<p class='h4'>唐惠誕</p><p>雍州人也。夙從曇延法師。聽涅槃攝論遂得其旨。講授之際。有可觀者。初住延興寺。仁壽奉詔送舍利于杭州天竺寺坎而置塔。得一古函。安葬其中。略無所歉。誕後以唐之貞觀初。卒於所住寺焉。</p>
</div>
<div class='div-other'><a id='mulu1005' />
<p class='h4'>唐辨相</p><p>瀛州史氏子。早依遠公。學十地於少林大小三藏。徧闚其奧。而於涅槃尤精覈。後南遊徐部研究攝論。披閱毗曇。名播東壤。開皇七年。隨遠入關住淨影寺。弘通侍養。二者俱至。仁壽置塔。詔送舍利於越州大禹寺。靈驗具別錄。還京開導益盛。大業初。詔入東都內道場。今上居秦邸教旨召居勝光寺。晚以素業所資。慧門初闢。追崇淨影。仍就講說。又圖遠形相敬禮。貞觀元年。以疾卒。壽七十餘。</p>
</div>
<div class='div-other'><a id='mulu1006' />
<p class='h4'>唐道傑</p><p>其先弘農楊氏。漢大尉震後也。徙居河東安邑之鳴條。隋開皇十一年。甫冠。遂東投聞喜依真瑩法師剃落。尋具戒。遣學涅槃項之往峴頭山誦習法華。因念曰。經不云乎。所聞寧少。所解須多。欲通其要。必俟博遊。十四年。從青州何記論師所。採涉成實論二年。記以為吾論其興矣。子能有始終者。吾誨其敢怠乎。未幾。而記遷化。於是周流齊土。徧閱裝寂安藝之門而道滋進。仍依滄冀魏念二師。習毗曇論依道尚於清河洪該於汲郡。練治成實論。訖四載。甞與該公定義謂論有云。唯一苦受而有三差。此文豈非以一行苦為苦受。而三差者。正以於一苦受。而隨情說三受也。此是經部師計而䟦摩述以為宗。可不爾耶該曰然。傑曰。若使果起酬因。說苦受為樂受。亦可因成感果。說惡業為善業。若言善業感樂果。善業非惡業。亦可樂受酬善因樂受非苦受。若言樂受酬。善因而體。即苦受亦可善業感惡果。而體即惡業。若言唯是一苦受。隨情說妄樂。亦可唯是一惡業。隨情說妄善。此中句意覆却例決終是一妨。該茫然。開皇九年。自衛適鄴。學攝論於林法師。又稟四分於洪律師及志念法楞二師。赴隋。漢王召乃與俱讀婆沙論。三載頗窮其指。甞難念師曰。若觸空非觸入處者。亦應識空非識住處。若以識非分。是識住處者。亦應觸非分是觸入處。念公含笑直視而<span class='corr'>已</span>。仁壽二年。受楞法師十地等論。于時如智景之大論十力攝大乘。兩達之涅槃。舜龕之律部。皆萃并晉而扣擊同異。有可觀者。故時人諺曰。大頭傑難人殺。文帝崩晉陽亂。遁歸鄉里。闡阿毗曇心地持等。五六過。歎曰。言說之妄。終無益於生死。遂依真慧禪師於麻谷思擇觀理。深入緣起。慧以其宿習所致極贊美之。後約成實安般法尤有發明。徐俾神素法師集諸部之言安般法者。以利後來。武德元年。或請開十地論。傑笑曰。晝講夜禪吾志決矣。即為開之。凡三十餘遍。且遣門人二十輩。分化於外。貞觀元年七月二十八日以疾卒。壽五十五。初桑泉樊綽素與傑友善。綽既亡。其二女。忽夢乘空至曰。吾生西方極樂土矣。今來迎傑師耳。傑臥病亦甞見綽在其旁云。綽甞為沙門。周廢教遽內室。至是傑瞑。眾聞樂音香氣滿空中者。</p>
</div>
<div class='div-other'><a id='mulu1007' />
<p class='h4'>唐功迥</p><p>姓邊。汴州浚儀人。六歲。慈親口授觀音經。憶持如。宿習。十六歲。釋俗服入泰嶽苦心忘倦。二十五年。遂於慧福寺開十地勝鬘。晚撰法華疏五卷。且前後講演五十餘遍。每至藥草品天必降雨。又制佛地般若無性攝論論疏。未幾卒。壽六十六。未卒之前。異香靈光連二夜。見於所住室。迥謂門人曰。願乘此瑞往生樂土。因不食二十日。終之日常所汲井亦竭。既殯數日始復舊。</p>
</div>
<div class='div-other'><a id='mulu1008' />
<p class='h4'>唐神迥</p><p>俗姓田。馮翊臨晉人。弱齡舍俗問道四方。雖廣融三藏而以大論著名。尤善辭章。既序引注解群經。且有文集四十餘卷。行世。每於春首放浪丘壑。夏則結制京寺禁足不出。殊懷簡傲亦季世之僧傑也。故時人為之諺曰。大論主釋迦迴。法界多羅一時領。以其竪義之際。須英俊三五輩別難。然後逈總領而通之。隋大業十年。召住禪定寺。貞觀初。詔入鴻臚以大論訓誨三韓僧。三年遂擁錫遊蜀化偃風草。四年七月一日遷神于法聚寺闍維於昇仙橋南。弟子玄察收其餘燼。與同學玄究繕塔于終南山之仙遊寺究為文以銘究頗才藻未立而終。</p>
</div>
<div class='div-other'><a id='mulu1009' />
<p class='h4'>唐智琰</p><p>字明璨。生吳之朱氏。祖獻梁員外散騎侍郎。父珉陳奉朝請。母夫人張氏。夢升通玄寺塔。坐相輪上遠視虗空。了無懼意。遂姙。琰及生輒異群童。八歲事通玄璩法師出家。十二歲覆誦法華經。十六歲。入都學報恩寺持法師成實論。條振頴拔。宿慧開發。十九歲。歸覲二親於鄉里。仍於本寺弘演。辨對如流。四座駭歎。尋進具於京之秦皇寺延法師。未幾。依大莊嚴寺爝法師重研成實。新本意得情款。其功倍矣。陳至德三年。二十有二歲。方朝廷建仁王齊。詔名德百員。升高座。琰居其列。而折機縱難。上尤欣賞。公卿百辟莫不愛其閑雅伏其敏捷。陳亡即東遁虎丘山中且三十載。其間若隋尚書令楚國公楊素左僕射邳國公蘇威或投戈接禮。或委使承顏。煬帝在蕃邸出鎮揚部。盛招英彥。書幣既至。不得而辭。俄以疾返舊隱。文帝數降璽書候問。季年鋒鏑沸騰。海寓同弊。檀越門人迎出毗壇。十載國朝。天下靜謐。武德七年。蘇州總管武陽公李世嘉公私同請。貞觀八年十月十一日。終于虎丘之東寺。壽七十一。以其月二十二日。窆于寺之南嶺。常州弘業寺沙門法宣與寺主智峯等。樹碑。惟琰平生脩十六妙觀。祈願淨土。行法華金光明懺悔法。其感應之至。鑪未爇而煙起。瓶纔空而水溢。造彌陀像。行三種淨業。結會五百人講涅槃法華維摩各三十徧。觀經一百一十徧。</p>
</div>
<div class='div-other'><a id='mulu1010' />
<p class='h4'>唐法礪</p><p>其先趙之李氏也。後以宦遊。遂家相。礪則相產也。其牙齒自始生。至老死皆堅。完無動搖脫落者。年十五。靈裕法師度為弟子。受具後。從靜洪律師學四分。又聽集恒州淵公大義。故能於開闡之際。辭吐簡詣。攻難彌堅。尤為識者所稱賞。晚復遊攬江南。倦於討擊。乃返鄴中開導昆季。隋曆告終。徒侶解散。屬有唐啟祚臨漳令裴師遠迎以說法。久之。化風大暢。而昇堂入室者。相繼時慧休法師方以義理之學。獲譽當世。礪與友善。乃因之以著本疏而該博斯稱。貞視九年十月。卒於鄴之日光寺。壽六十七。平生講律四十餘徧。制四分鈔十卷。羯磨疏三卷。捨懺儀輕重敘等。門人道爍徇緣衛州。誠亦青藍冰水云。</p>
</div>
<div class='div-other'><a id='mulu1011' />
<p class='h4'>唐道基</p><p>俗姓呂。河南東平人。年甫十四。負帙遊彭城諸師間。討論奧旨。隋太尉尚書今揚素見而顧。謂諸公曰。基法師佛法之寄也。即請於東都闡揚心論。大業初。著玄章并鈔八卷。行世。五年詔。住慧日道場每義集御駕臨幸。公卿大夫。咸在。諸德推基升座不敢或先。及中原寇蕩。又鼓錫巴蜀。敦閱大乘。遂約攝論著章鈔八卷。海寓傳襲。國朝貞觀初。將修疏。十年二月終于都城之福感寺。壽六十餘。時蜀有慧景寶暹皆宗攝論。</p>
</div>
<div class='div-other'><a id='mulu1012' />
<p class='h4'>唐智徽</p><p>俗姓焦。澤州高平人也。年十三出家。依州之清化寺。隨遠法師。聽學偏邃涅槃。性勤恪。晝供僧務。夜讀章疏。受具後。尤敦謹戒撿。歲開涅槃十地地持維摩勝鬘以為常。煬帝在御加禮焉。大業七年。詔入東都內道場。久之。兵起徽杖䇿歸鄉里。行檀盡捐積蓄。弗靳。獲濟者眾。懷州都督鄖國公張亮。請受菩薩戒。且闡涅槃經。夏滿席散。徽亦告終。貞觀十二年。三月二十日也。春秋七十九。徽極仁孝。每昇座有所部析。輒曰。大師意如是。因涕泣數行下。每謂其徒。父母生吾肉身。法師生吾法身。思報此恩。惟有弘教利物耳。舍此莫可為也。</p>
</div>
<div class='div-other'><a id='mulu1013' />
<p class='h4'>唐法恭</p><p>生吳之顧氏。初娩有異光燭室。童年事武丘聚法師出家。登具後。受成實於餘杭寵公毗曇於<span class='corr'>玘</span>公。建寵將終。乃付以<span class='corr'>麈</span>尾託之。道統。自爾法席之盛。不減前輩。復遊建康。詢歷宗匠。盡祛平生礙膺之惑。旋軫鄉里。其進修視昔有加。隋開皇中。<span class='corr'>刺</span>史劉權躬謁山庭。起住回向寺。國朝貞觀十一年。詔與常州法宣。同赴洛對楊黼扆侍燕經筵。屢賜縑。且留供養。魏邸出牧雍州聞而敬慕遙致書疏。請為戒師。既發大心。仍頒豐施。於是朝野緇素。駢肩而至。負笈而趨矣。十四年十月十六日。遷化于西京大莊嚴寺。春秋七十有三。詔加賻贈官給靈輿資費。使弟子慧驡扶護歸。葬。以十五年二月十五日。窆於山之南嶺。碑則中書令江陵公岑文本序朝散大夫著作即劉子翼銘。</p>
</div>
<div class='div-other'><a id='mulu1014' />
<p class='h4'>唐神照</p><p>姓淳于。汴州中牟人。年九歲。隋亂親戚故舊皆零替。所依賴者。獨母而<span class='corr'>已</span>。未幾。母亦逝去。無所託年十二投尉氏明智律師出家。于時海內初定。學徒雲集。糇粮未充。照巡乞村邑。周給六祀。勞而無倦。夜誦法華勝鬘雖久人無知者。受具聽律。又往鄴下休法師所。究攝大乘論。一徧無遺。因呼之為一徧照而河南一徧照之名。遂行之。至今。復依空法師於許州研雜心論纔八卷。為省師疾而輟。他日開闡通貫無異。爾後華嚴涅槃成實雜心隨詣略不辭。造像數百鋪。寫經數千卷。盡輸所積。能斷金剛般若經新譯。尋括辭理似少一行。及驗貝本果然。貞觀中。以疾卒于安業寺。壽五十九。</p>
</div>
<div class='div-other'><a id='mulu1015' />
<p class='h4'>唐玄會</p><p>字懷默。姓席氏。其先安定人。祖官京兆。因家於樊川之秘坂焉。年十二。精苦絕倫。儀矩秀挺。漢王諒見而奇之。特奏出家。住海覺寺。依總法師究涅槃推以覆述造涅槃義章四卷。義源文本時文釋鈔四卷。武德初。沙門曇顯道開國望。造慈悲寺奏以為寺主。於是引接後昆。弘演此部。殆四十徧。性尤謙抑。弗滯一隅。但有座席。皆加採涉。縱復舊文。傾瀉如新。斯誠象末罕儔也。總法師曰。吾何德而能致此入室之子乎。相法師曰。經謂後五百歲。有福智者。其此子乎。不然。曷足以振大教於今日哉。嶽法師曰。此公就我學俱舍。盖欲以同事攝耳。妙莊嚴世善知識。非此公而誰。振法師曰。此公就我學迦延。蓋欲以贊成我也。夫以大道而下問於小術。是非回象龍於免徑邪。貞觀八年。詔住弘福寺定業益進。甞夢登無量壽佛手遂像彌陀一座常擬繫念方欲遁之山林以終其身。眾挽留請。開涅槃至諍論而魔事作。因反慈悲寺臥疾。見佛來迎而瞑。十四年五月二十七日也。春秋五十有九。葬高陽原後於城之西南隅。起塼塔徙遺骸供養。</p>
</div>
<div class='div-other'><a id='mulu1016' />
<p class='h4'>唐僧辯</p><p>俗姓張。世居渚宮之南陽。自梁氏失守。遂入關為馮翊人。七歲。讀書日誦千言。十歲雖未薙落而數以升座。覆述維摩仁王二經。獲譽於時。隋開皇初。詔蘇威度僧三千人。且先試所業辯年最小而所習淹稔主司善之。遂獲免眾試類得出家。受具後。從智凝法師尋討經論。累閱寒暑。大業間。居禪定道場。武德之元。出關弘化蒲虞<span class='corr'>陝</span>虢間。甞於芮城開攝論。聽者駢擁。檀越使帳<span class='corr'>幔</span>其上以容空露。<span class='corr'>已</span>而道士致問。辯曰。正法自明。邪風故翳。道士益欲進。忽風起。帳<span class='corr'>幔</span>纏結。冠褐。塵盆塞口鼻。餘人皆莫覺。卒大笑散去。貞觀間。置翻經舘。詔徙弘福寺。證義道嶽法師闡俱舍論因輟<span class='corr'>己</span>講而聽之。隨出鈔三百餘紙。十三年六月十三日。卒於所住寺。時方亢旱。炎曦隆赫。停龕二旬顏貌明潤。逮葬而雨率土。歡抃。壽七十五。著攝論中邊唯識思塵佛性無性等。章疏並行世。</p>
</div>
<div class='div-other'><a id='mulu1017' />
<p class='h4'>唐道亮</p><p>趙之欒城趙氏子。年十五。依莎<span class='corr'>坦</span>禪坊。備公出家。備自十六。至八十。闡弘大論。名重兩河間。亮諮承久之。乃蒙遣往封龍山誦經。儔侶三十。並事禪那。素無淨人。惟亮齒稚位卑。日營眾務。徒跣舂粟。積至七年。承聞瓚禪師盛化并部。既受具。即往從之。究定學。又徙無量壽寺從嚴律師。習律。自爾專業四分矣。未幾。侍嚴往石州聽地持論。別為其地之員秀才者。開起信論。且往呂州聽龕律師講。而後歸。唐初詔住滿師義興寺自常敷唱以振厲。後輩。及還鄉里。其師備公尚無恙。欣其有所成立而來者覲也。為建律筵橫經請益者數踰八百。分鐙之士。四十餘人。至今貞觀十九年。壽七十矣。</p>
</div>
<div class='div-other'><a id='mulu1018' />
<p class='h4'>唐道洪</p><p>俗尹姓。世居河東父嚁仕隋江陵令子五人洪其三也。開皇六年。十三歲出家。事京邑曇延法師專究涅槃。覆述通暢。復受地論於願法師傍貫餘經。德器崇振。文帝崩。詔居禪定道場。自爾弘演無暇日。貞觀初。詔為律藏寺上座。居無何。詔任大總持寺主。十四年。赴寶昌寺。涅槃之請。時有白雉訓狎不去。以至終席弘福寺譯經。詔證義講涅槃八十七徧。季年以疾卒。壽七十九。</p>
</div>
<div class='div-other'><a id='mulu1019' />
<p class='h4'>唐道因</p><p>姓侯氏。濮陽人也。七歲丁內艱免喪。求師于鄉里之靈巖寺。不浹旬。誦通涅槃二帙。落髮益加砥礪即事講演。及升戒品。旋習律儀。時彭城嵩法師。傳攝大乘論。門徒鼎盛。因於眾中過見推揖。每令覆講後隱太嶽凡閱四秋。將詣洛無與偕者。方以時禁不可獨行。但念觀音。旁有皓首沙門。從何許來相攜入城。忽不知所在。人以為冥感所致。避難三蜀之多寶寺。開攝論維摩。聽者千數。寶暹法師東海人也。尤負才藝。傲視羣眾。每造因輒改容。酬遣總管鄧國公竇璡行臺左僕射贊國竇軌長史申國公高士廉范陽公盧承慶。嶽牧官僚。俱申虔仰。而彭門山寺久經頹廢。因以習道安居之暇構壞營<span class='corr'>圮</span>。蔚成淨坊。盡刻三藏經典於寺之北巖。玄奘法師。翻譯於京師大慈恩寺。詔起因校定。兼充正義。奘師深加歎賞。慧日寺主楷法師延請說法。帝城緇侶。得所未聞。專業涅槃華嚴大品維摩法華楞伽等經。十地地持毗曇智度攝大乘對法佛地等論。及四分律等。攝論維摩有疏。顯慶三秊三月。終于慧日。明年反葬於彭門。春秋七十有二。</p>
</div>
<div class='div-other'><a id='mulu1020' />
<p class='h4'>唐普光</p><p>史失姓氏。鄉里素事三藏奘法師。勤悋非儕輩所及。其智解尤莫可測。後預傳譯。由是嶷然獨見頭角。初奘以舊翻俱舍論文義多缺。因出梵本再譯以授光。其義多是西印薩婆多師私所記憶。光為著疏解判。行之。且奘自貞觀十九年。終於麟德元年。出大小乘經律論。七十五部。一千三百三十五卷。光所筆受。十七八。晚於玉華宮。出般若經裨贊之功。殊甚。</p>
</div>
<div class='div-other'><a id='mulu1021' />
<p class='h4'>唐道世</p><p>字玄惲。其先伊闞韓氏。祖代官京兆。子孫家焉。年十二依青龍寺辭俗名犯大宗廟諱。以字行。</p>
<p>研覈律部。尤慕上乘。顯慶間。以奘師新翻經論。入內共養。仍選慈恩寺大德輪番行道。不替于時。世預其列。</p>
<p>及東宮造西明寺亦以英博召居之。時宣律師盛闡毗尼。世輔翊不敢怠。復編類一書。號法苑珠林。百篇釐為十帙。以使內學披攬。餘著述頗多既而卒。壽臘之詳。史不具述。</p>
</div>
<div class='div-other'><a id='mulu1022' />
<p class='h4'>唐法寶</p><p>久依奘法師。學方譯婆沙論。寶以非想見惑之疑。請益奘。因別出十六字入論中遮難辭。寶白曰。此固梵本語邪。奘曰。吾以義意作之耳。寶曰。師豈宜以凡情粉飾聖量哉。若俱舍之六離合釋義尤以寶為定。時光寶二師之。於奘師是猶什公之得融叡云。長安三年。義淨三藏就福先寺西明寺翻譯。詔偕法藏勝莊等。證義聞譽益著。</p>
</div>
<div class='div-other'><a id='mulu1023' />
<p class='h4'>唐道光</p><p>姓褚氏。未詳何許人。年踰齠齓。即出家。受具後。遂學毗尼於光州岸公。門下。素持誦法華至老尤不怠。上元元秊。示疾終于錢唐之法華寺。春秋七十九。法臘五十八。</p>
</div>
<div class='div-other'><a id='mulu1024' />
<p class='h4'>周會隱</p><p>史失載氏族。素以道德學問。有名京師。麟德二年。詔與西明寺玄則等十人。撰禪林要鈔於北門西龍門。修書所其書蓋集大藏諸經。精義所成也。進呈。詔藏之秘閣。隱亦甞預翻譯。茲不錄。</p>
</div>
<div class='div-other'><a id='mulu1025' />
<p class='h4'>周圓測</p><p>幼明敏。講新翻唯識論。既得時譽。後講新瑜伽論。尤得其指。蓋二論譯畢。奘公私為其弟子基師弘闡。使專其美。而測輒闚竊。以先發之而破其情計。然能以法為樂如此。天后初。詔入譯經舘。充證義員。出大乘顯識等經。</p>
</div>
<div class='div-other'><a id='mulu1026' />
<p class='h4'>周嘉尚</p><p>蚤從三藏奘師研習諸論。晚於玉華宮。譯大般若經。充證義。綴文之職。及奘之疾使悉疏所翻經論部卷數目。所造功德讀于前。奘合掌歡喜以謝。天后初。詔入義淨三藏譯場。時稱宿匠云。</p>
</div>
<div class='div-other'><a id='mulu1027' />
<p class='h4'>周彥悰</p><p>久遊三藏奘師之門。貞觀末。翻譯舘開人物尤盛。光寶之徒角立。而悰長於著述。與沙門慧立相流亞。立甞作三藏西域記備言所歷諸國山川形勝。道里夷險。風俗美陋。而悰為之牋釋。以行世云。</p>
</div>
<div class='div-other'><a id='mulu1028' />
<p class='h4'>周義忠</p><p>生潞之襄垣尹氏。甫九歲。即依淄州沼闍梨出家。沼使誦涅槃大經。未幾而習復。無小脫誤。時年十三矣。年二十受具足戒。深研四分律。旁通十二門論。且為眾開演。沼謂之曰。蹄涔之水。惡足以容吞舟之魚。慈恩基師方有聲海㝢。遂相與攜持而就學焉。閱五秊。而受法華無垢稱等經。百法因明俱舍成實唯識等論。高座屢登。長筵每展。於是著成唯識纂要。成唯識論鈔。法華經鈔。無垢稱鈔。百法論疏。忠平常必向西北方。行坐冥心。兜率內院以祈往生。一日晨興澡漱訖。望空拜如有所禱。頃之跏趺命諸子。教戒忽異香充庭。光影燭室。忠合掌仰矚曰。穢弱比丘。何煩大聖。躬至接引。遂逝。時年七十二。</p>
</div>
<div class='div-other'><a id='mulu1029' />
<p class='h4'>周慧沼</p><p>夙業翻傳。始依三藏奘師於大慈恩寺。後從大乘基師及菩提流志。譯大寶積經於崇福寺。選充證義員。</p>
</div>
<div class='div-other'><a id='mulu1030' />
<p class='h4'>周宗哲</p><p>西河平遙人也。稚歲天資聰穎。既尋師範。屬三藏奘公。方翻經論哲從之。時歷周星。學窮諸典。其淹貫該博。於奘門下。號得意。啟後又謂之為法江哲。哲曰。為謝諸人。毋為此目殊。不知法海近在乎太原也。所指者。蓋浮丘云。甞著義例沼法師以其佛位三事喻中。三點三目。強分上下。勝劣配屬。太成巧誣。噫是豈知哲哉。</p>
</div>
<div class='div-other'><a id='mulu1031' />
<p class='h4'>唐浮丘</p><p>姓張氏。太原人也。挺然奇表。慧悟絕倫。博綜群書。言分雅俗。尤於瑜伽論志意加到。四方學者。爭造其門。然訥於宣剖。深藏若虗。于時哲公方盛有辨說之譽。獨知所推。許以法海之目歸焉。年七十餘終於所居之崇福寺。</p>
</div>
<div class='div-other'><a id='mulu1032' />
<p class='h4'>唐道成者</p><p>不知何許人也。顯慶中。設席京師。敷弘四分。採稟之侶。有同霧市。雖文綱出澄照之門。然亦升堂入室屢矣。且懷素著述多本於成。垂拱中。日照三藏譯顯識等經。詔成與明恂嘉尚證義。後莫詳其終。</p>
</div>
<div class='div-other'><a id='mulu1033' />
<p class='h4'>唐恒景</p><p>生當陽文氏。貞觀二十二年。恩澤出家。初依文綱律師。研究毗尼。後於覆舟山玉泉南十里所。別立精舍。號隆興追智者彈師故跡。修習止觀法門。自則天稱制中宗纂曆三被詔入內供養。尊以師禮。從受戒法。景龍三年詔許歸山。先甞追召天下義行高僧。二十餘人。常於內殿修福。至是散齊。仍詔中書門下。及諸學士等。於林光殿。送景。上親賦詩。中書令李嶠。中書舍人李乂等。皆應制和。時江陵道俊玄奘亦以還鄉。承御賜則其榮於衣錦晝行多矣。著順多義論二卷。攝正法論七卷。佛性論二卷。先天元年。九月二十五日卒。春秋七十九。弟子奉葬於所住寺之西原。</p>
</div>
<div class='div-other'><a id='mulu1034' />
<p class='h4'>唐智昇</p><p>未詳何許人。懸解二乘。尤善毗尼。然於著述蓋出天性。每以大藏之目。雖有聶道真道安明佺等。所撰晉魏漢等錄。亦姑以記其翻傳歲月。人物名字耳。若其同本異出。以一為二。以舊為新。後先渾淆。真偽雜濫。則其過不可枚舉。乃於開元十八年庚午。撰開元釋教錄二十卷。其甄別之至。遂能黜江泌女子之文。以塞妖忘之源。後有作者如圓照之貞元錄。猶相去遠矣。又續道宣內典錄一卷。靖邁圖紀一卷。</p>
</div>
<div class='div-other'><a id='mulu1035' />
<p class='h4'>唐圓暉</p><p>史失載俗氏。夙有名關輔間。為學麤究性相。尤專志俱舍。時禮部侍郎賈曾好之。每邀暉談演。至若非想見惑得非得章。其文義號繁難者。則伸暢梗槩。莫不曉然。每病古師疏指難。尋乃與聖善寺懷遠律師節略注釋。使其徑捷。以便學者。後有崇廙者。為鈔以解焉。古疏出光寶二師。今獨暉疏盛行于世。</p>
</div>
<div class='div-other'><a id='mulu1036' />
<p class='h4'>唐玄逸</p><p>姓竇氏。玄宗神武皇帝從外父也。標姿㧞俗。學業名家。既廁緇流。披閱龍藏。乃喟然歎曰。去聖時遙。簡編倒錯。一至爾乎。遂據古今目錄所載。大小乘經律論。東西土聖賢集。一千八百部。以校酬其卷帙。詳考其音字。總為書三十卷。疏釋教廣品曆章。行之天下。然不為富貴所縱。而能以空寂自治。苟非有大過人者。曷足臻是。猗歟偉哉。</p>
</div>
<div class='div-other'><a id='mulu1037' />
<p class='h4'>唐靈㠋</p><p>不知何許人。乾封中。於西明獲與南山宣公法席。切問近思。靡憚行役。然所師承。亦莫克定。晚懼失宣意指。乃復隨宣所講收采。以解刪補。鈔中別號為記。又撰輕重訣。遭世喪亂。遂爾湮沒。哀哉。</p>
</div>
<div class='div-other'><a id='mulu1038' />
<p class='h4'>唐吳興法海</p><p>字文允。生丹陽之張氏。少隸鶴林寺薙染。尋訪師友。研究經論。於是東魯之書。西來之指。悉探其源奧。甞謂人曰。佛學無他。惟心地而<span class='corr'>已</span>矣。餘皆椎輪也。天寶中。預揚州法慎律寺講席。時曇一靈一等。人共推為顏冉焉。尤與杼山晝公交善。黑白二徒為林下遊者多從之。</p>
</div>
<div class='div-other'><a id='mulu1039' />
<p class='h4'>唐慧苑</p><p>京兆人。少師事賢首法藏。稟受華嚴宗指。乃依寶藏論。丘四種教。一迷真異執教則凡夫也。二真一分半教則二乘也。三真一分滿教則初心菩薩也。四真具滿教則初地菩薩也。夫如來藏在眾生。未甞不有而能識之者。蓋寡如生盲人之未甞識其父母妻子也。諸師處判。或依或違。且集詁訓二卷。專以音釋一家文義云。</p>
</div>
<div class='div-other'><a id='mulu1040' />
<p class='h4'>唐神迴</p><p>幼入法流。節行孤峻。寶應間。偕稱心寺大義律師。習三觀於左溪朗禪師殊得天台之旨。且辭章宏贍字畫遒妍。作朗真影讚。法華經文句序。為世所貴。後不詳其終。</p>
</div>
<div class='div-other'><a id='mulu1041' />
<p class='h4'>唐崇政</p><p>太原侯氏子。幼隸郡之崇福寺出家。誦經千餘紙。皆覆習。時因目之政經藏。然氣偉神肅。儀觀整麗。見者為興起。相國王公縉。甞請政弘闡俱沙論歎其剖判之長。詶答之當。尤非他人所可及。代宗朝。詔充章信寺大德。不起。終於寺。春秋五十八。</p>
</div>
<div class='div-other'><a id='mulu1042' />
<p class='h4'>唐良賁</p><p>姓郭氏。河中虞鄉人也。風表峻整。識鑑淵曠。永泰中。參預不空三藏傳度梵本。代宗請為菩薩戒師。時仁王護國經新出。詔撰疏曲盡經意。有表進上。後有奏乞流行。表詔答等文皆不錄。尋於章信安國二寺演導。聽者常數百人。官供不匱。大曆七秊正月。不空奏請入目錄。詔可賁先於六年徙居集州。十二年三月十日。無疾枕肱右臥。而終於符陽。遺表上念誦儀對御二卷。春秋六十一。臘二十九。闍維收灰中舍利百餘粒。後置塔於上都城東。</p>
</div>
<div class='div-other'><a id='mulu1043' />
<p class='h4'>唐省躬</p><p>睦州相廬人。然不知姓氏所從出。童年即強識。志大言高。耆宿皆偉其器。從師隸業聖德寺。依姑蘇開元道恒師。習毗尼。恒殊愛其勤謹。晚講訓維揚著順正錄十卷。世呼淮南記主。自號清冷山。沙門云。</p>
</div>
<div class='div-other'><a id='mulu1044' />
<p class='h4'>唐神清</p><p>字靈庾。姓章氏。綿州昌明人。季孟皆出家。有名清其仲也。在娠即母惡葷羶。兒時遇佛像輒致禮。年十三。依開元寺辯智法師。誦法華楞伽維摩佛頂等經。有司使試所習。時太守喬琳異之。為落髮。則大曆中也。年十七。眾請講法華。聽者厭服。歲滿從慧義寺如律師受具。尋詣京邑。以優文贍學入內應奉。晚喪所親。因復歸慧義寺演導。元和中。卒于寺山絕頂。塔其遺身于白門蘭若。蓋郪城北郭外。所謂北山者。前後著述法華玄箋十卷。釋氏年誌三十卷。新律疏要談十卷。亦名清鈔。二宗初學儀一卷。有宗七十五法疏一卷。亦名法源記。所以解小乘計五位色心心所不相應無為等法體性業用於以詳括。故曰法源也。識心論。澄觀論。俱舍義鈔。北山參玄語錄。弟子義將嗣。將尤善俱舍起信二論。</p>
</div>
<div class='div-other'><a id='mulu1045' />
<p class='h4'>唐乘恩</p><p>不知何許人。志學尋師頡頏黌肆。尤樂於教養。講習之美。為四方所歸。天寶末。關中版蕩。因避地姑臧。眾翕然影附。乃自念以差虜之封。習俗易變。此亦佛法之幸也。故重撰百法論疏并鈔行之。既示寂。沙門法信稟本道節度使張朝義表進乞使兩街三學大德。詳定。詔許之。仍賜其僧紫衣。充本道大德。則咸通四年三月也。</p>
</div>
<div class='div-other'><a id='mulu1046' />
<p class='h4'>唐丹甫</p><p>素習持犯之業。於亘文律師。文即省躬弟子也。甫於躬為孫。會稽誠律範之淵藪。蓋曇一玄儼之唱。既高而和者寡矣。及甫而聲塵愈起。邁于前烈。有允文者。又以匠手相之。故行事之際。宜甫之風能尚草也。咸通末年。門生智章傳嗣至今。</p>
</div>
<div class='div-other'><a id='mulu1047' />
<p class='h4'>唐慧普</p><p>蘄之蘄水宋氏子也。出家既謹尸羅。尤以誦持涅槃大經。為業。元和十二年。卜築廣濟山。以便修治。其於大經。能盡記憶。四十二卷。或疑而試之。則果通暢。無凝滯。大中三年。集眾跏坐而逝。如入禪定。弟子奉全身。塔山椒香火不絕至今。</p>
</div>
<div class='div-other'><a id='mulu1048' />
<p class='h4'>唐玄暢</p><p>字申之。宣城陳氏子也。甫九齡。即依涇縣水西寺之清逸上人。教授經法。年十九。獲薙落。滿歲受具於福州兜率戒壇。尤知究習律藏。越中之遊厭足異聞。乃趨京師西明寺從慧正師。徧討律師宣公行道勝迹。遂受三學大德之職。會昌廢教。眾議宜上表以諫。庶幾上聽而停罷前詔。於是兩街僧錄靈宴辯章等。共推暢為首。悉錄歷代帝王事。進奏弗聽。大中初。賜紫伽梨。詔充內外壇大德。咸通間。詔充追福院首領。兼總持寺維那。署上座。脩懺悔法。加佛號一萬五千併請以本生心地觀經一部八卷。入藏。詔許之。乾符初。賜號曰。法寶。二年三月二十一日卒。壽七十九臘五十九。其年四月二十五日。窆于長安縣高陽小梁村。四秊尚書禮部侍郎崔沆勒文其碑。次頌德。</p>
</div>
<div class='div-other'><a id='mulu1049' />
<p class='h4'>唐玄約</p><p>生正平張氏。幼入鄉里之隆興寺。肄業日誦千言。既落髮。受滿分戒。探尋篇聚。久歷歲時。玄賾淹貫。眾所推仰。戾止長安聖壽寺。臨壇講律。兼講俱舍論共四十餘徧。且著金華鈔二十卷。以明論旨。名重汾沁間。北面門人百餘輩。卒年七十六。﨟五十六。闍維獲舍利。構磚浮圖于郡城之西。</p>
</div></div>
<div class='div-other'><a id='mulu1050' />
<div class='div-other'><a id='mulu1051' />
<p class='h4'>梁彥暉</p><p>姓孫氏。今東京武陽縣人。襁褓間。聞父誦金剛經則喜笑。若得意。又其家甞齋僧。磬梵俱作。即合掌。稱曩謨。年十五。從師往太原京兆洛陽聽習。進具於嵩山少室寺。頗沙毗尼涯涘。次探經論。必底淵源。其曰。為善不同。同歸于治。治則戒定慧也。入聖機械。此其極致耳。是故南燕之人。號為佛子。初寄明福講百法論。四海英髦。雲趨波委。常嬴百數。講因明百法各百許徧。著滑臺鈔。行世。乾化元年。秋八月三日終。壽七十二。臘五十二。</p>
</div>
<div class='div-other'><a id='mulu1052' />
<p class='h4'>梁從審</p><p>幼落<span class='corr'>䰂</span>於江都之禪智寺。咸通五年。趨燕臺奉福寺受具戒。乃復徧歷諸形勝。後歸首眾。以法律為下所畏服。然專誦淨名經。未甞小怠。貞明二年。三月十八日。忽構微疾。明日遂卒。茶維獲舍利。纍石以葬筠源。沙門靈護為之銘。</p>
</div>
<div class='div-other'><a id='mulu1053' />
<p class='h4'>後唐虗受</p><p>嘉永禦兒人。既納戒。即負笈習學上都。通經明論。不怠宣導。咸通中累應奉聖節祝讚。仍充左街鑒義。流輩弭伏。廣明中黃巢犯闕。逃難至越因開涅槃維摩二經於大善寺。且以謙雅諸師所釋。崇福疏繁略不中。同光中。遂作義評鈔十四卷。又鈔解俱舍論疏賈曾侍郎。沙門圓暉等。序。餘若法華百法唯識各有別行義章。惟狷急與世寡合。畜弟子終無可其意者。甞自執㸑治食。薪生濕旅吹旅滅。怒沃之水。終日不復食。晚年目昏眩每講輒載竹竺。以其不為日光所爍。爾或譏其慢眾。受怡然不以介意。元帥武肅錢王行部。至越受出謁。王。素嚮風禮之。有加。乾化中。度戒召充監壇選練職。吳越此職自受始。同光間。王薦于朝。乞賜紫衣。詔且至受方講上生經疏序有曰。若洪鑪而虗受。受忽置麈尾顧眾曰。某得名無典實乃爾耶。何謂虗受。眾因狀以聞。王歎曰。此僧之於榮命不可得矣。其言蓋先讖也。歲乙酉受終誥牒降元帥府。時天下瓜裂。使者之來必由青州泛海而南。風波之險。非期月莫足以達岸。至是始詢知。其登舟之日。正受讖言之日也。何武肅之能前察哉。</p>
</div>
<div class='div-other'><a id='mulu1054' />
<p class='h4'>後唐景霄</p><p>生丹丘之徐氏。始依表公聽涉及守言闍梨敷演於鄉里。又慕而從之。資性剛介。狷急少容忍。人故寡與之合。然貌殊陋劣。而氣頗悍。納戒後。即獎訓初學於金華之東白山。時有江西徽猷律師。方自負所業著。所謂龜鑑錄者。行世偶領徒到寺。而適值霄講持犯篇默聆其說而歎賞久之。名由是而愈重矣。作簡正記二十卷。以闢邪妄。武肅王錢氏。召主臨安竹林寺。天成二年。臨壇於北塔院。後竟終於南。真身寶塔寺葬大慈山<span class='corr'>諡</span>本受塔號清涼。</p>
</div>
<div class='div-other'><a id='mulu1055' />
<p class='h4'>後唐貞誨</p><p>姓包氏。吳之常熟人。年十三。依州之龍興寺落<span class='corr'>䰂</span>。性沈靜強敏。甫閱歲誦法華。然覆習。日課二部以為恒。年十九登具足戒。益遊伊洛河汾以覈窮經論。唐天祐元年。至汴之相國寺演導。日閱法華十許徧。人初未之知也。逮梁建都四方雲委。貞明二年元年元帥孔公捨奉資。置堂於西塔院。延誨長講誨旁讀大藏教文。二時行道。仍誦法華精進靡間。且甞誠其徒曰。異端之說。汩亂真心。慎不可聞也。吾願釋肩彌勒內院。餘非所冀望。清泰二年。二月十一日。忽向空合掌曰。眾聖相迎。吾其往矣。眾亦皆聞天樂音。俄而卒。壽七十三。臘五十四。十八日遷神于東郊寺莊之原以葬。</p>
</div>
<div class='div-other'><a id='mulu1056' />
<p class='h4'>後唐歸嶼</p><p>姓湄氏。壽春人。父元旭賢而善風鑑。以其宜於出家也。許焉。事開元寺道宗律師。未幾。誦通法華仁王等經。弱冠登具。且聽習眾推講授。後聞洛陽京兆經論之盛。行訪師友。僅十載。綜大小乘。該性相宗。若因明俱舍唯識等論。維摩上生經。皆涉淵窮奧。人莫之詰。復就南燕暉公是正之。而新鈔未善。加緝治於東京之相國寺。學徒領悟。名達宸聽。蓋甞與後主。幼同筆研。即位詔訪之。知不可逃。乃入覲。時屬嘉慶節。方詔絕天下僧道。恩命至嶼獨賜紫袈裟。演法大師號。兩街威儀。迎導至寺。仍詔改東塔御容院為長講院。俾主講事。荐以閩帥所貢。賀壽禮物帛三百匹賜之。教門有光。清泰三年三月十日。謂弟子洪演曰。予無常至矣。汝其進脩勿怠。焚香合掌初夜長逝。春秋七十五。僧臘五十五。越十八日。塔于東郊寺莊之東岡。</p>
</div>
<div class='div-other'><a id='mulu1057' />
<p class='h4'>後唐令諲</p><p><span class='corr'>陝</span>府閿鄉楊氏子。既出俗。徧歷宏匠。彌陀百法中觀等經論。尤醇粹。自是聲光振發。而檀信歸依矣。遊洛南長水。或構伽藍。就中闡揚。訓徒之暇。別課維摩上生以為常。如是僅三十年。未甞小怠。清泰二年。終于所居寺。壽七十一。臘五十一。闍維塔舍利于山麓。</p>
</div>
<div class='div-other'><a id='mulu1058' />
<p class='h4'>漢僧照</p><p>范陽張氏子也。年十四。以秀偉聰寤之姿。為沙彌。於憫忠寺。再歷歲。即能暗誦最勝王大悲維摩法華等經。其深文奧義。甫十數年。亦<span class='corr'>已</span>淹貫。天祐中。杖錫南屆。中山元帥王處直邀住法華寺。至易定。太傅隴西李公表薦。詔賜紫方袍。至真大師號。扶風馬公請為僧正。非其志。抵洛陽。或命於法林寺。開法華經席。都闕浩穰。象龍輻輳。其服膺稛載者多矣。乾祐元年三月二十六日示滅。春秋七十。夏臘五十四。時太傅李公方以侍中守洛。躬飭喪禮。四月三日。茶維於城南。獲舍利明潤。通守濟陽丁公為樹塔。葬之廣化寺南岡。</p>
</div>
<div class='div-other'><a id='mulu1059' />
<p class='h4'>漢巨岷</p><p>姓任氏。西河人。父賁丘園游藝自樂。母王氏嗜佛學。受八關戒。清淨無他念。岷生始七歲。志氣嶷然。有成。或甞攜以入郡之淨心院。時宣遠論師。方房居。見之如宿契。泣求依止。二親不能奪。十歲日課誦法華維摩二經。迨圓具。即習毗尼。深涉大乘理趣。涅槃一經。因明輸金二論。皆開演盈十遍。尤尋究俗典。詔住天王院。玄侶羣集。官給資費無所乏。乾祐元年。詔遣廷臣。賜紫方袍圓智大師號。俄詔徙崇福寺講堂院。仍充管內僧正。撿䇿四眾。如風偃草。二年十一月五日。無疾而終。享齡七十三。得夏五十四。闍維獲舍利。具表以聞。詔葬西山天龍寺。<span class='corr'>諡</span>達識。</p>
</div>
<div class='div-other'><a id='mulu1060' />
<p class='h4'>漢從隱</p><p>出洛陽三鄉劉氏。丱歲敏慧。然志篤辭俗。二親聽。依邑之竹閣院披薙。既受具嵩陽。復就長水。稟習彌陀中觀百法諸論於諲公。時諲公老矣。使隱代赴布金請。後唐清泰中。因受諲曯累。日為眾三登法座。以致勤意。夏昝尤永。旁覽藏典。精苦修潔。人莫與亢。乾祐二年正月。以疾終。壽五十三。臘三十二。火化收遺骨塔之。</p>
</div>
<div class='div-other'><a id='mulu1061' />
<p class='h4'>漢夢江</p><p>洛陽長水縣楊氏子。出家隸懸泉院。誦仁王般若經。講百法論。後唐清泰中。龍門廣化請為眾開演。會駕幸其寺。詔問應對稱旨。即詔賜紫伽梨。辭不受。勤於訓導。晚年日一食。行道禮佛。遇佛慈忍。二十餘年。如一日。周顯德三年。以疾終于所居之天宮寺。緇白悲慕為建塔。</p>
</div>
<div class='div-other'><a id='mulu1062' />
<p class='h4'>漢希覺</p><p>字順之。姓商氏。世居晉陵。後徙湮陽。而覺生焉。素業儒。唐季之亂。窘乏無所歸。甞以傭書獲事給事中羅公隱於其家。公偶與語。哀之曰。兒何至此。因多與之直而勸之學。文德初。時年二十有五。乃遊溫州。依開元寺出家。龍紀中。受具戒。即究律部于西明慧則律師。則蓋法寶大師之上足。廣明中。自關輔逃難浙滸。覺始見之天台。及則長往。覺繼講訓於溫州。俄而武肅錢王之季弟鏵來牧。禮貌加重。或誣以微過。釋不問。徙居錢唐之大錢寺。文穆王。命主千佛新伽藍。仍借賜紫服。私暑以文光大師號。未幾。以老病乞解職。嘯傲山房。以道自樂。示寂之年。八十五矣。其所作有增暉集二十卷。擬江東讒書五卷。雜詩賦十五卷。</p>
</div>
<div class='div-other'><a id='mulu1063' />
<p class='h4'>周智佺</p><p>張姓。鄴之永濟人。九歲獲事師於臨清王舍城寺。暨受具戒。克勤佛事。誦經之暇。禮拜旋繞。必晝三夜三。不少廢。<span class='corr'>已</span>而本師遣從滑臺明福寺暉公。聽習未朞月。頓領玄要。暉公之門。疇昔號為傑然者。數十輩。皆出其下。於是徇睢陽之請。法澤霶霈矣。久之汴都信士捨宅。築萬歲百法院致居之。隨赴諸檀。所得襯施。前後齋僧三十萬。天雄軍戴張郭三氏。以觀音院召。抑其衰莫疲薾之時乎。佺於百法尤淹貫。登座辯給。初不臨文。每覧大藏。以輔知見。諷誦誠慤。當深夜無人聲。或聞戶外。彈指贊歎者。魏帥陳君思讓篤志歸嚮。表薦得紫衣歸政大師號。顯德五秊。秊八十有三矣。忽命弟子奉晏等。造木轝曰。必以西方禮。闍維我。其秊十一月十一日。奄爾而逝。塔其遺骨焉。</p>
</div>
<div class='div-other'><a id='mulu1064' />
<p class='h4'>周澄楚</p><p>姓宗氏。其鄉里。則未之聞也。世守儒素。母趙亦齋潔。產楚之夕。光爛一室。鄰落驚訝。七歲偶入寺見佛像。輒作禮。歸問其父曰。夫以黃金色相。坐蓮華上。豈佛獨然。餘者亦能如此否。父曰。蠢動含靈皆可得佛。而況人哉。梵欣然願出家。十歲即為相國寺明智弟子。體貌岐嶷。異羣童。識者知其為法門偉器。既受具。究習新章。毗尼之奧。獨能深入。時輩莫之敵。因號律虎。王公大人。日造門請益。周天福間。詔入內道場。賜紫伽梨。仍署號真法大師。充新章宗主。凡妃主之入道者。皆為授戒。顯德六年十月十一日。首北面西。無疾而終。壽七十一。夏五十。</p>
</div></div>
<div class='div-other'><a id='mulu1065' />
<div class='div-other'><a id='mulu1066' />
<p class='h4'>宋傳章</p><p>姓彭氏。開封東明人。父諲力農。尤明佛經詮旨。母邢夢遊伽藍。攬器物而娠。旋以語其父。父喜曰。必生男子。當令出家。年十一。遣事邑之秘公為弟子。授淨名仁王法華經。即能覆誦。既落[髟/米]。從其師。禮文殊於五臺。遂受具。當是時。浚郊之清朗。睢陽之道雅。以法華。而其師以唯識。是皆內實而外名者也。故章獲歷扣密傳。以資開演。筵張席啟。徒侶環列。垂二十載。未甞小輟。周廣順中。左街僧錄廣智大師。薦聞于朝。賜紫方袍。乾德二年。以左街僧錄道深之薦。賜號義明大師。俄示疾終。春秋五十五。法歲三十六。以其年十一月十六日。茶毗于都城之南原。舌根不壞。初其父之死而茶毗也。亦舌根不壞。固知持誦法華之驗。有如此者。開寶五年。門人樹塔併葬焉。相國寺清慧大師彝炳銘。</p>
</div>
<div class='div-other'><a id='mulu1067' />
<p class='h4'>宋繼倫</p><p>姓曹氏。晉陽人。弱齒即入道。其師始以法華使習誦。輒日能暗復三紙。時眾異其敏慧。逮登具。年二十一矣。然自講貫法華之餘。復覽唯識因明二論。遽以敷演。徒侶之盛。恒百五十。倫姿性慈忍。戒範堅潔。其貌感風行。人望之心服。劉氏據有并汾。猶加敬禮。僭署法寶大師號。錄右街僧事。四眾倚以修進。己巳冬示疾。口述偈。願生知足天。彌勒內院。既瞑頂過半日猶暖。則開寶三年也。得壽五十二。闍維分舍利供養云。</p>
</div>
<div class='div-other'><a id='mulu1068' />
<p class='h4'>宋義楚</p><p>姓裴氏。相之安陽人。其季父二。皆出家。以行業致名位。曰修進。則甞於法華經一字一拜矣。而猶日課觀音普門支品。今方為歷下臨壇大德。曰省倫。甞誦大悲楞嚴呪各一億徧。今方主青丘香嚴院。楚始七歲。以親命來省二父。而進因以薙染焉。既登具勤學罔懈。俱舍一宗造微臻極。遂以圓暉疏傳。講十許徧。後以教門諸文。而世之昧者用之。多致舛謬。乃悉類粹而區分之。使一藏義理事實昭著効白。而士之執筆皷舌者。無所疑惑。則於天下誠。便起晉開運二年。至周顯德元年。成書。總五十部。列四百四十門。名釋氏六怗。蓋擬唐之白氏云。進呈。詔賜紫伽梨明教大師號。仍以其書付史舘。開寶中。卒于龍興伽藍。壽七十四。臘五十四。楚晚年自以瞽。懺悔過曰。吾之述作又豈免於芟夷。佛意。破碎法章哉。既而復明。議者。以其至誠所感。其書則樞密相國王公朴。敘其端云。</p>
</div>
<div class='div-other'><a id='mulu1069' />
<p class='h4'>宋義莊</p><p>姓張氏。滑臺人。童子從鄉州開元寺。習經業。逮登戒。即負笈聽法華義於洛邑。操履厭物。識見過人。眾請居九曜寺。建隆初。左散常侍申公為奏。賜紫衣。太平興國三年。歲八月終世。壽七十八。僧臘五十九。明年二月。遷靈輿塔於龍門菩提寺西。</p>
</div>
<div class='div-other'><a id='mulu1070' />
<p class='h4'>宋普勝</p><p>姓張氏。深州陸澤人。幼事五臺華嚴寺超化大師出家。性尤強記。凡百章疏一覧即了。不數稔獲青藍之譽。且刪多補少。成貞辨鈔。為四卷以行世。開寶間。詔賜紫衣。號宣教。太平興國四年七月四日。示疾。終于淨土院。壽六十三。臘四十三。樹塔葬舍利于龍門山寶應寺之西阜。</p>
<p style="margin-left:2em">讚曰。</p>

<div class="lg regular"><div class='lg-row'>摩訶衍法　譬彼流泉　氣鐘脉發　行地無偏</div>
<div class='lg-row'>或坎而得　厥用靡宣　以烹以餁　以溉以灌</div>
<div class='lg-row'>日但饔飱　歲寧旱暵　人之於學　必此其由</div>
<div class='lg-row'>惟寂惟寞　亦優亦游　積之勿怠　養之勿媮</div>
<div class='lg-row'>所聞既多　汪洋演迤　沛然施之　利澤遐被</div>
</div></div></div></div>
<p class='juan'>新脩科分六學僧傳卷第二十三</p></div>
</div><!-- end of div[@id='body'] -->
</body></html>