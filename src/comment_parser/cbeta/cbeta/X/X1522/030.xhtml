<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新修科分六學僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu1347' />新脩科分六學僧傳卷第三十</p><p class="byline">淛東沙門　曇噩　述</p><p class="head1">定學</p>
<p class="head2">神化科<span class='note-inline'>(二)</span></p>

<div class='div-other'><a id='mulu1348' />
<div class='div-other'><a id='mulu1349' />
<p class='h4'>隋童進</p><p>姓李氏。蜀之綿州人。周時出家。為居士以遊諸方。然落魄無禮度。嗜飲酒。謂人曰。此可以灌法身也。會伐齊詔須毒藥置監瀘州等處採造。其法用蝮頭。鐵猩。鬵根。大蜂。野葛。鴆羽。等數十種。以鐵罋釀之。既成。人之欲近者則蒙以皮衣。而琉璃以障其眼。不然。氣之所至或作瘡痍。且致死也。苟著餘瀝。筋肉立腐。進聞之。即造監所。監者戲之曰。居士能飲。欲得飲此乎。進咲曰。古人五斗解醒。少乞一升。未為多也。監者曰。任飲多少。何論一升。進即以鐵杓於罋中。滿取一杓。飲之。顏色自若。言謔不減常態。傍居道士等。皆聚觀。以驗其變。進徐舉一杓以歡。而辟易竟走避。或語監者曰。子縱之飲。是故殺之也。故殺人有罪。吾甚為子懼。進則顧。謂監者曰。子何罪。吾自欲飲耳。且非子所使。子何罪。<span class='corr'>已</span>而詫曰。乃於今日始獲一醉。就臥方石上。俄而遣尿。尿所著石皆碎。良久覺。精爽如常時。自爾飲食加倍。隋初薙落。配等行寺年九十餘。而終。其衣服牀褥。絕香。無酒氣。</p>
</div>
<div class='div-other'><a id='mulu1350' />
<p class='h4'>隋法進</p><p>蜀之新繁人。在家素行道持戒。雖田作。亦擊鏵钁使聲如鍾磬。以節念誦。候日影至午而食。耕耘尤護惜。虫蟻。忽空中有聲曰。進闍梨出家時到。如是四五聲。人舉聞之。於是詣路口山薙落。專行頭陀不以名隷寺。蜀王秀遣參軍郁九閭長鄉領僚佐十人。至山以請。將發辤。王曰。彼如不來。當申國法。王曰不須威逼。但以禮延。明日必相見。毋緩也長卿出成都郭門。顧謂十人曰。今茲以吾輩升兜率天致彌勒可也。況山中一道人哉。暮抵吉陽山下。虎蹲道旁。射之馬却走懼甚。即欲宿村舍。以違王約難之。俄而一僧負襆將登山。長卿因悉留諸從者。而獨偕僧抵寺。進牀坐召長卿入而向所見虎。適在牀下。長卿戰慄不敢前。進覺之為叱虎去。長卿乃前。白王意。而語言顏色。猶失度。進咲曰。檀越初出郭門時。其雄邁。固與今異。長卿頂禮默不知答。逮旦仍令長卿先歸報行。至望鄉臺而進<span class='corr'>已</span>及矣。遂偕謁王。為王受戒。即曰。辭出。而襯施一不受。遽就舘法聚寺王間語其屬曰。吾見進公誠不覺神悚。後望見之輒為禮。進每咄王曰。貧道與王。各有安樂地。何苦相逼惱也。諸僧諫以為不可頻忤王。進曰。大德畏死。惟求王意。而順媚之。此豈弘教事哉。貧道必責其過。雖死無所畏。屢入宮籞。顧華筵美味盡謝去。而徒繩牀之安蒸餅之飽而<span class='corr'>已</span>。至授妃姬戒則使之不放逸。而念無常甚。而市井民家一時莫不徧赴。則其分身慈濟之跡如此。慈藏初為王門師。兼領僧職。而政治殊嚴峻。然諸僧以王故相容忍。至是訴進且祈鐫譙藏。進不可。曰渠性爾。能受我語乎。眾祈不<span class='corr'>已</span>。進竟造藏藏。出迎。進遽曰。教門在汝亦太甚矣。藏威為息。</p>
<p>既歸山中。久之。過檀越食。座上忽失咲。同座問其故。曰吾見山寺。淨人穿壁盜蜜故咲耳。開皇中卒。壽九十六。</p>
</div>
<div class='div-other'><a id='mulu1351' />
<p class='h4'>隋智曠</p><p>姓王氏。其先太原人。後父其自徐遷荊。遂占藉焉。始其母之孕<span class='corr'>曠</span>也。夢浴水中。有童子乘寶船投其懷。以覺。生而敏慧端介。有操守。太清初。喪亂相繼。甞起兵東征曠方壯勇。應募克卒伍。淪陷不復振。由是寢世虗假。而婚娶悉謝絕。初謀脫俗。而巾褐輩。誘以神仙曰。必先受符籙而次陳章醮。<span class='corr'>曠</span>曰。然則可得道乎。答曰。籙以護身。章以招貨。得道則未也。曠曰。敢問所以得道者。乃示以辟穀法。曰能如是僅七日雖飛升玉清可也。於是七日不食。無所驗。曰汝猶飲水耳。斷水七日無驗。曰汝夜眠耳。危坐七日。復無驗。卒棄去。從沙門受五戒。為佛弟子。而潛脩密證。稍著神異。江陵張詮再世目盲曠謂曰。汝家塚內有古井。而柩適塞之。今能移置其塚。而使井復為人用。則免矣。從其言果然。</p>
<p>又謂㵎有古鐘可掘也。掘之得鐘不誣。仁州刺史以為惑眾。鞭其脊百而囚之。容不之慘。膚不之裂。獄卒試以八尺大械。且捶其膝。傍觀者意。其必碎骨斷筋。而捫視之。略無痕。吏戲絕其饋餉。雖久未甞見餒色。然往往逢之市肆中。而獄繫則自若也。大定三年。從獄中。乞草屩曰。今夜當急行。吏卒疑以為逃。夜半城中火。百姓遷避爭郭門出不及。而死者七千人。曠領二百囚。行間道。曾莫知也。既薙落進具。年<span class='corr'>已</span>四十矣。即行頭陀於州北之四聖山曰。此福德地。且宜天子所安置。頃之檀施雲委。歘成華構。即今之開聖寺是也。宣明二年。顯平二陵皆近寺。則所謂福德地尤信。甞沮夏水。彼岸虗舟自能隨呼而至。遂以濟。眾愈益訝之。曠戒勿復傳。及脩治成陽佛跡寺寺有耕牛。將產而犢難下。母牛且死。僧知事以告。曠曰。犢前生。此寺居士也。以竊常住物來償耳。然其頭之伸縮而不易出者。以羞故也。於母則無相害意。因執鑪臨闌。呵責遽生。以開皇二十年九月二十四日。無疾而終。壽七十有五。終之時天香盆室。音樂彌空。隱然若向西南方去者。未卒之二年。每云吾脾痛復預言身後事。忽問律師云。阿那含人有疾否。律師未知所答。自答曰。報身法爾。既卒。手屈三指。仁壽元年。永濟寺僧法貴死。而復甦曰。見閻王正值曠乘宮殿自空下。罪人喜曰。三果聖人。來救我等矣。則曠之登三果信矣。</p>
</div>
<div class='div-other'><a id='mulu1352' />
<p class='h4'>隋無相禪師者</p><p>不知何許人。忽然見之涪州相思寺碌碌隨眾。如常僧。寺處涪水南岸。其北岸則崖石屏立。有銘其上所書之地。方可五尺。闊字約如掌大。剝蝕漫漶。莫能識。然字之數亦無有知者。其下佛跡二相。去九尺。每一跡。長三尺許。然好事者。至寺必求濟岸縱觀焉。一日無相既與眾濟。而眾遽先反。無相乃獨徘徊。瞻顧以盡興趣。而欲趂所反之舟。無及矣。無相因以鉢置水中。且戲語之曰。汝何為勞。我久擎汝。汝今亦可自渡水也。遂取芭蕉一葉。浮水上。立而渡鉢隨其後。若有物以使之者。頃焉。達南岸竟去不知所往。</p>
</div>
<div class='div-other'><a id='mulu1353' />
<p class='h4'>隋法安</p><p>姓彭氏。安定鶉孤人。少出家。居太白山之九隴精舍。疎衣糲食。治禪業。將終其身。開皇中。至江都煬帝以晉王在。鎮安。上謁。閽者。以其形貌矬陋。不為通。安日造門。雖喻遣。莫肯去。王聞而召見之。宛如舊識。即俾居慧日寺。凡所游往必與俱。甞至泰山。遇渴乏。四顧惟石巖。勢不可得水。安引刀<span class='corr'>刺</span>石。水崩注。王大嗟賞。因問安此誰力耶。安曰。殿下福德力也。遂入磧。達于泥海。所遭變。故皆賴安得無所損。將過神通寺始入谷。先見一僧乘白驢至。王問何人。安曰。朗公也。以殿下有意營造故。來奉迎耳。頃之一僧持緘請檀越。安為達之。抵寺見一神人。手憑講堂鴟吻坐俯視群眾來往。王又問。安答曰。太白山神從殿下者也。他異不復具錄。大業初。帝尤務侈靡。益重安。於是使安悉招諸隱逸。如郭智辨釋誌公澄公杯渡之流於慧日。且闢寶揚道場於東都。集道藝二千餘人。於內。以行道。十一年春。四方多難。安竟無疾而終。春秋九十八矣。將終。密以後來禍敗事。預告上。故上臨難能無所懼　當陳之季。有法濟者。方著名南國。逮隋寵遇無比。然精進寡慾。儕類莫與抗。屢宿禁中。未甞或見墮容媚態。文帝造香臺寺於長安。煬帝造龍天道場於東都。一以為濟設也。濟於宮中。甞乘所賜白馬。或以病告。祝水飲之輒愈。又能治鬼物。言事之未然。大業四年。忽詣上辭曰。天命不常。復須後世。唯願弘護荷負含生。遂坐逝。剃髮將殮。須臾髮生。頓長可半寸許。上曰。禪師入滅盡定耳。何可葬也。當為出之擊大鐘一月餘。然後廢朝。素服葬之蔣州。隨所至設齋。費出所在官府。東都王公以下。為造大幡四十萬。日齋百僧。僧襯帛二十五疋。通以七七之日計。則所廢十餘萬。嗚呼盛哉。</p>
</div>
<div class='div-other'><a id='mulu1354' />
<p class='h4'>隋岑闍梨</p><p>住襄州禪居寺。寺處山藪中。粒食不繼。每日以坩乞酒郭內。就飲之坩可盛三斗許。又乞一坩歸。且行且飲。抵寺則坩亦竭矣。晨起解齋。遂攜坩至廚請粥。仍以杖荷之。赴堂。乃置坩。脫杖。擊諸僧首。自上而下。人一擊。眾以其擊之。可以散灾也。故受而不辭。岑房舊養一黧犬。并寺內鼠數千。所請粥。<span class='corr'>岑</span>未甞歌也。盡以飼犬鼠。且則犬鼠來長。逼塞庭中。時偶失一鼠。岑悲惋責犬。犬遽銜死鼠以來。岑視之殊恨。以杖捶犬。葬鼠。慟哭不自勝。或鼠嚙僧衣若篋。僧以告岑則盡召諸鼠。使互保。其無保者。岑輒捶之曰。汝何故撓物。鼠終伏不敢動。岑以常住窘乏。遂將遷築廚庫食廩。於白馬泉下濼中。然其時水方漲溢。眾竊咲之。及召匠伐材。則其地忽為平陸。而棟宇歘成。後寺果豐渥。又曰。將來六十年。有愚人起重閣於寺之南隅。而致寺招訟。唐永徽中起閣之記斯驗。</p>
</div>
<div class='div-other'><a id='mulu1355' />
<p class='h4'>隋法喜</p><p>南海人。形貌寢陋。年可四十許。耆老皆謂於兒時見之。其顏色與今無所異。或以為<span class='corr'>已</span>三百歲矣。亦每自言舊識慧遠法師於廬山。且其談論。晉宋間事。歷歷如信宿。平居緘默。見人必嘲誚。然語意尤中未來禍福。故人之矜持者。因不喜見。方陳有國日馬靜<span class='corr'>刺</span>史廣州。遇行部。必以甲數萬。耀威邊徼初視篆喜直造廳事。畫地作馬首。以示其子而去。未幾。靜卒為人以謀反。誣告於上。上遣臨汝侯觀形勢曰。果反即誅。否亦代之耳。臨汝侯乘其不戒。誅而代之。煬廟聞其異。詔至行在所。時江都新成一宮喜纔升階瞻顧遽却走。唱曰。幾壓殺我。是日夜驟雨屋仆斃數人。後復徧歷宮中。索羊頭。上惡之。詔鎖閉一室中。數日三衛吏士。見之市肆。坦率如常。時或以聞。詔驗視且責問守者。皆無他。及開戶入檢室內。則袈裟覆白骨一聚。而頸骨縻鎖自若。上益疑恠。復詔長史王恒廉之而信。上於是始敬懼。歎曰。聖者神變無方。又安可以世俗遇哉。會守者奏。喜在上趣詔掊鎖徹戶縱所適。俄屬疾乃自盡去薦席。欹臥牀簀上。而熾炭其下。使半身焦爛。數日卒。葬香山寺側。閱四年南海以喜獲放還。上疏謝。詔開其棺。索然。</p>
</div>
<div class='div-other'><a id='mulu1356' />
<p class='h4'>隋普安</p><p>姓郭氏。京兆涇陽人。少年依圓禪師出家。晚投靄法師。通明三論。然常業華嚴。武帝滅法。遁居終南山梗梓谷之西坡。時有靜淵法師。與之同處。資承玄理。披釋奧義。加以遵脩苦行。忘<span class='corr'>己</span>為物。小則露體以飼蚊蝱。大則委身以餧豺虎。皆慈薰悲感。自致損傷。以求副本願。每往獸群幾充其噉。又招集避難諸僧。犯國嚴令不憚顯誅。躬行分衛。故得衣食豐贍。精進倍常矣。或謀執安赴官以希賞賜者。安就語之曰。卿貧如此。吾固當為卿德也。因共入京既奏。詔釋之。以為道人所宜歸宿山中而顧復拘焉。是使之無所逃其死也。柳白澤括僧尤酷。命逮安至則白澤謝不敢見。及放還。道過靜靄法師於義谷杜映世家。蓋映世掘窟藏靄。而安得私禮謁焉。靄歎曰安公神志絕倫。不避強禦。誠難能也。安遂邀靄以歸。隋室龍興大教。斯復詔。起楩梓谷中三十餘僧。並居官寺。惟安守素弗遷。後有人於子午虎林兩谷合㵎之側。鑿龕結庵以迎之。適其上大石崩墜。勢正壓龕安默念曰。苟稍徙他處則庶幾。石則應念他徙。安曰華嚴力也。㵎左之氓索陀者。嫉德懷忿與其侶三人。挽弓射安。而矢莫可發。目瞪舌強。聲色震掉。僵立經宿。不能<span class='corr'>已</span>鄉里稽首請救安曰華嚴力也。我何自知之。魏村張暉以五升瓮。夜盜安佛油。至門昏迷。若有以縻縶之者。安亦曰華嚴力也。若夫張卿以盜錢。患啞則懺悔而愈。程暉和既死。則見呼而甦。白村老母病。而失音。<span class='corr'>已</span>百日。安至則起迎。問信如常。時田遺生貧女遇安設會。以觕布二尺。床<span class='note-inline'>(蜜碑反)</span>穀米十餘粒。充施獲度為尼。或縛三豬將殺。安則加本價十倍。又割䏶肉以贖之。遂使長安南西郊外。五十里雞豕孠。而家奉齋戒。其皆華嚴之力歟。開皇八年。詔為皇太子師。長公主營靜法禪寺復詔居之。大業五年十一月。終於靜法。壽八十。塔終南至相寺側。</p>
</div>
<div class='div-other'><a id='mulu1357' />
<p class='h4'>隋欽師</p><p>不知何許人。大業初。見之廣平。形神非世所識。或默或語。無常時。至洛州而靈通寺方樹浮圖五層。皆以瓴甓為之。琢磨雕鏤。務極宏麗。工役繁冗而費用奢靡。欽望而笑。謂寺僧曰。奚庸造此烽火樓也。豈以功德佛事固宜然哉。則清淨寂滅之道。何有。一時流輩。莫不以其言之過。曰彼狂人安足取。九年盜賊四起。官軍警嚴。浮圖尚未及畢。乃於其上。候望烽火。噫治亂之數。懸於天。至德之士其知之矣。童子馬世達。甞與市井群小兒遊。偶覩欽忽變其身。入豕牢中。諸狶子即相淆混。素如其類。於是世達等留伺其旁。久之欲觀其且復人身否也。俄而欽大呼於群兒之後曰。汝輩將奚所觀耶。群兒遽驚拜。天下大亂。欽聲跡亦寢。</p>
</div>
<div class='div-other'><a id='mulu1358' />
<p class='h4'>隋僧朗</p><p>一名法朗。南陽之許氏子。年二十餘。苦求薙落。棲止無定所。多出沒鄂州。貌奇古。飲啖不異流俗。常有黃赤二大猴犬自隨。候中時。以不盂受食而啖。以其餘與猴犬。猴犬共啖訖。猴則戴盂騎犬。先朗行。而人不敢稍侵辱。懼其咋也。陳之季。則又見於江嶺間。每誦法華經。動以七數。至七十七百七千七萬。始其聲微細。頃之則雷擊飊撼。箏笛呼噏。音韻諧暢。而辭義明了。聽者。神凝精聚。而耳目俱喪。顧朗於咽喉齒牙唇舌。若無所用。方且縮首收足。斂手塊坐。而部帙竟徹。世因以法華朗名之。或醵燕市中。恣縱酒肉。忽朗在座相與醉飽。然亦莫測其所從來也。故時人為之語曰。法華朗五處俱時。縮猪肉滿口顙。其乘舟沿沂湍險。不施揖擢而隨所欲往。猴犬在傍。朗惟拱默而<span class='corr'>已</span>。有比丘尼。受徒開講。庸眾服其辯悟。朗聞之咄曰。此邪鬼所加。非證聖也。後當料治之。他日蚤作。猴犬竟造尼寺。朗隨到。禮佛繞塔。詣講堂而立。尼猶講說不<span class='corr'>已</span>。朗厲聲訶之曰。小婢吾茲來此。敢爾踞坐。尼遽匍匐走出。立朗前。駭汗流地。自卯至申。略不動。搖。問之若癡聵。無復言說。如是百日。乃甦。大業末。朗口唱賊賊。朝暮不小置。蓋天下亂亡之讖也。時猶靜謐。有司懼其惑眾。趣捕逮而禁錮之。不知所終。襄陽法琳作行狀。</p>
</div></div>
<div class='div-other'><a id='mulu1359' />
<div class='div-other'><a id='mulu1360' />
<p class='h4'>唐賈逸</p><p>仁壽初。見之安陸。言論詭誕。服飾屢變。緇素或固疑之。而未察也。一日人有遇之此者。顧一人又遇之彼。如是數十人。皆與遇。然而所遇之時同。所遇之地則不同。於是相會合推考。而知其為分身矣。乃大加敬服。然尤善讖未來事。方等寺慧暠法師。學富行脩士也。逸過之遺以紙五十幅。暠初莫測也。後有誣訟之者。有司引問辯對。而書疏用紙僅滿其數。而後案具。大業五年。天下猶宴安。逸與群兒戲。輒弄橋檻石師子曰。拗羊頭捩羊頭。旁視者爭譁咲為樂。後揚都禍作。而其言始徵。</p>
<p>又有揚師祐出岷洛間。貌年四十餘。古老百歲者云。自初見至今。常不變。寒暑惟服故黃衫。飲噉不異流俗。栖止無常處。鄉社大會集。則先至笑談。曲當合物議。且預記未來事。唐初尚無恙。</p>
</div>
<div class='div-other'><a id='mulu1361' />
<p class='h4'>唐轉明</p><p>或云姓鹿氏。其所生稟則未知也。形服儀貌。如庸眾。大業八年。忽於雒邑告有賊起。官司覆檢。茫無宗緒。上以為疑。而未之加罪也。詔縶拘以待。明年六月揚玄感反。屠戮之酷。東都尤甚。於是其言始驗。詔釋之。會上幸江都。時偃師獄吏方慮囚得死罪五十人。將刑於市。明知駕道偃師。乃偽為餉囚者。入獄謂諸囚曰。明日駕過此。汝等必再三大呼有賊。要使上聞之而後<span class='corr'>已</span>。上苟詰其言之所從來者。則曰從明闍梨。如是則庶幾可以免死矣。明日駕過。諸囚既如教。上果盡釋諸囚。而復逮明縶拘之。明忻然無所憂懼。越王皇泰初。詔聽自便。然猶陰遣三衛防守。而軍國謀猷乃獲與聞。及世充僭號鄭。倍加信奉。而使士卒防守。愈益嚴謹。圍之五重。動見徵逐。武德三年。謁高祖武皇帝於京師。亦莫能察其所從至也。詔住化度寺。是歲八月竟隱去。不復見。明身歷三姓四朝。交接貴賤。一遵平等。人有問其所學者。答曰平等一法。吾志所在也。其泛語則涉因果。曰某法師以謗大乘。故報無擇獄。某法師以精進故。從羊中來。甞遊總持寺。顧謂眾僧曰。不久此寺當流血矣。汝等宜共慎之。眾恠其謾。後以法諺累多被誅。隋末有鮑子明者。未詳何人。既以道藝應詔。居慧日。而朝東莫西。略無定所。雖官供亦未甞臨赴而請給也。所服裙帔而<span class='corr'>已</span>。驚呌狂走。言無準度。大業九年。以緋帛裹頟而趨。久之梟感反。其黨之軍容如之。感圍東都。有以子明事白之者。以為神。召問通塞。子明遂罵曰。賊害天下如此。而欲得國。豈理哉。時駕幸涿鹿。聞其說大悅。遣召而勞之。尋以箕當風簸土而去。十年卒於洛。</p>
</div>
<div class='div-other'><a id='mulu1362' />
<p class='h4'>唐明恭</p><p>住鄭州會善寺。其未出家時。以勇力稱。與一齊名者。俱為犳騎。事文皇帝。帝深忌之。間得罪乃為二大餅餤。其一內實生鹿角一具。其一內實鹽五升。使各盡食於前。食鹽者出至外廷。即腹裂死。食鹿角者。殊無恙。蓋恭也。寺與鄰剎超化爭地。集無賴百人。持仗來鬪。寺眾咸懼。恭曰無畏。獨詣超化。取大鐘仰置於地。以炊巾塞蒲牢隙。乾糒六升。和以水。投其中。徐以左手擎鐘。右手撈糒啖之。傍有石。大可坐三四十人。恭既飯曰。石頗礙行路。請徙而他。遂拈去如土塊。超化氣慴。隋季賊起。所至僧寺。必先使擊羊豕治具。會善亦然。賊方列坐舉<span class='corr'>匕</span>箸。而恭柱杖以出。賊挹使坐讓食。恭鋪餅滿案。裹大臠。略咀嚼。盤飣為盡。賊大驚。</p>
<p>甞山行遇虎豕爭。豕且困。恭語虎曰。可放豕去。虎不聽。因捉虎首尾。擲之巖下。然亦有不可知者。客遊沙彌。能以指折竈下。臂大乾竹而不能取柱下衣。恭能挾柱壓衣而復取之。且不能折竹。此其故何哉。恭固持戒嚴謹。常依眾食。所食不過如恒人。遇有事緣。則所費輒至二百人食者。武德二年。終於本寺。春秋八十五。</p>
</div>
<div class='div-other'><a id='mulu1363' />
<p class='h4'>唐慧琳</p><p>生綿州神泉之薛氏。襟抱虗靜。與物無競。然形骸不事脩飾。一同於俗。而談吐每詣道。隋初。住建明寺。寺有塑像。琳供養尤謹。一夕為生鬚三十六莖。大業之季。忽插二竹於古塚上云。是天眼。頃之拔去其一云。弘農揚為魔所拔也。及義寧。而神堯受禪。俄盛夏。著複衣暴烈日中無熱狀。先是雒縣有育王塔。一日琳歷村落。借車三百乘云。以迎雒縣塔於此安置也。未旬浹。雒縣塔灾。武德中。自匿草野。人無有能知之者。獨揚祐師初未甞識。不待訪問。而竟造以見如故舊。且敘別云。八百年矣。或賴祝病獲差。而遣其女以裙施。女輒易以裙價至。琳遙見之遽曰。但將裙來。價錢非我欲也。女驚謝。貞觀四年終。</p>
</div>
<div class='div-other'><a id='mulu1364' />
<p class='h4'>唐乂德</p><p>姓徐氏。雍州醴泉人。貌頎秀。章服疎素。操履有繩檢。尤能預言未來事。其吉凶之際。使人知所趨避。苟遇沴氣流行。疫癘荐作。則勸四眾謹奉三寶。禮佛供僧。稱名念誦。用其所指未甞不驗。而昧者則莫之用也。時亢旱。或以雨問。僂指曰宜俟某日。又舉指曰齊自某方。後皆信。無小爽。晚年於九嵕山南。造阿耨達池。并鐫石盋於池側。貞觀十二年卒於山舍。百姓德之。為起白塔於山上。</p>
</div>
<div class='div-other'><a id='mulu1365' />
<p class='h4'>唐通闍梨</p><p>丹陽天保寺僧也。貞觀之季。年<span class='corr'>已</span>八十矣。氣貌康休素潔。所服衲衣厚一寸。綫如指大。而紩補極完整。每誦法華經。乞食市中。得錢則營飾其寺。蓋大堂。梁時所繕治。規模尤壯麗。至是稍弛而脩葺之。其費用殊不貲。或以為北去寺四十步地。掘之甞得金云。後輒自穿土窟。擬終事。時莫之許也。久而集僧囑訂財物器皿。皆明白。閱三日神氣猶爽徤。乃云吾茲將去。忽不知所在。視其窟門<span class='corr'>已</span>塞。壽九十餘。</p>
</div>
<div class='div-other'><a id='mulu1366' />
<p class='h4'>唐智則</p><p>雍州長安馮氏子。年二十。出家於辯才寺。聽凝法師攝論四十餘徧。性多掉舉。僅能尋採。然於世間名利事。壹不以為意。衲裙垂膝。浪走坊市。所止之房。單牀草薦。瓦碗木匙而<span class='corr'>已</span>。或有為之經營者。隨得則用。終不知謝。出入往來。門未甞關閉。同住之僧。輒以狂號之。則聞而笑曰。狂果誰歟。出家離俗。乃為衣食動。則鎖門鎖櫃。裒斂儲畜。役役不安。此而非狂。又何狂耶。因撫掌絕倒。嗜食餺飥。恒令寺北王摩訶家辦之。議者以為則<span class='corr'>已</span>果證。蓋甞見其分身也。</p>
</div>
<div class='div-other'><a id='mulu1367' />
<p class='h4'>唐永徽中</p><p>會稽永欣寺。有一僧。立逝於山門之內。其將逝也。謂其人曰。吾吳之康僧會也。苟能奉吾遺身於爾伽藍。則顧為福。且未慗。其人因堅以膠漆而遷祠之。其靈跡之著。至于今不衰。初寺尤苦軍旅屯寓。娶婦產子。殺羊豕。植韮蒜。汙衊甚。時李公若初方廉問閩。忽僧有自會稽來謁者曰。越於浙東為大藩。君侯行將領之。其教條之下。願必盡屏舊習。而軍旅之寓佛寺。最為急務。幸君侯之留意焉。公詭曰。諾。未幾果有是命。俄而入寺睨之曰。此非預言今日之除者乎。應驗若此。凡所授記。敢不聽。於是頓絕其弊。會昌六年。永欣毀遷遺身於大善寺。會曇休律師。創堂宇。治供具。鄉里之祈福禳灾者。舉歸焉。世號超化大師。其前身行事。史有傳。</p>
</div>
<div class='div-other'><a id='mulu1368' />
<p class='h4'>唐慧寬</p><p>姓楊氏。益州綿竹孝水人。父瑋事三洞法。綿梓諸州。歲率饋來。請章符佩懸。以致福利。瞽俗趨嚮之。門庭如市。妻始生一女。名信相。次生寬。其孕子娩皆異常。而寬瑞相尤甚。方五六歲。信相共於一處語。父母旁聽之。莫能曉。恠而問焉。答曰。佛來為我說般若聖智界入法門。茲與姊評議爾。父母附口錄二百餘帋。以示龍懷寺會闍梨。會曰。悉合經旨。有禪師。於淨慧寺入定。信相偶往。至其門不肯前。曰火聚奈何。或曰何不以水滅之。信相即作水觀。於是禪師出定。勸其父母。宜使出家。當是時。壻<span class='corr'>已</span>入聘幣矣。喻之不可。而道俗為出財贖。然後許。因偕寬剃落。隋蜀王秀鎮坤維。王妃為造精舍供養。甞出遊。或生疑嫌。信相召語之曰。莫於三寶所懷異心。自取罪苦。遇作功德事。使掘地。往往獲金。如所費。其於飲食。或連日夜恣啖。未甞以為飽。或餓經歲序未甞飢。人目之聖尼。精舍猶呼聖尼寺云。寬年十三。依空慧寺徹禪師學。凡經律不待教。率淹貫如宿習。朋類有難問。輒為通。龍懷會公。尤敬事。寬至縱其閑適。不敢役使。徒眾二百餘人。竊以為言。會聞而誨之曰。此吾先師相禪師也。昔先師。與吾隱南山。以避周禍。隋興。吾歸蜀。先師囑之曰。汝於彼土有緣當盛。致儔侶中有慧寬者。宜善視之。今其名良是。吾亦焉敢慢吾先師哉。且計先師死日。正寬受生之辰也。以故益不疑。逮壯闡化鄉里。二親咸慕服。遂寺所居宅。自爾梵剎相望。而營齋祈福者。所在群聚。成都等七十縣。歲時迎請供養。施利山積而功德大矣。貞觀中。洛縣僧䇿。持祝有神效。一日暴卒。頃之甦曰。見閻王使持祝。并請寬師。講地獄經。以救罪人。然初不以介意也。經月餘復絕而甦曰。閻王大怒撻我百。於是造寬。疲劇中道而臥。頓覺旋風舉之空中。倐爾而至。殊不知三十里之遙也。遇寬方集眾讀經。顧䇿曰。遠行勞苦。為眾生故。當勿辭勞也。即令䇿陞座持祝。寬自講經。</p>
<p>二中年綿竹宋尉。世儒者。頗慢佛。每戲曰。我於佛再賴其力。或詰之則曰。吾家圜闠中。往來者於側溺不可禁。因書佛字揭墻壁乃止。甞冬月墜水得出。然寒甚且死。求火不時得。會有木佛在堂上。急取燒之以活。寬間致書喻之。語意勤渠。宋用以拭大便曰。世以此道人有靈異。今何如。即糞門裂。終踞廁莫能起。口唱死。連日夕。遽使召寬謝。願造經像懺悔。滿一月竟死。</p>
<p>什邡陳氏施園圖建寺。寬為區畫。斷竹標其上曰。此可為佛堂。頓見泉水自標處上涌。命掘之纔數尺。於大石下獲金瓶。儲舍利七粒。寬益拜請。而舍利遂放光。其變化之多。至於滿瓶。永徽四年夏六月二十五日。夜沐浴更衣。跏趺坐執鑪。趣打鐘。鐘聞近遠。空中有哭聲。寺內光明燭天。於是舉城奔赴曰。闍梨涅槃矣。示寂於所居之淨慧寺。前一月。寺池之紅蓮開白華。橋三道。其一正直。寬房無故而梁<span class='corr'>圮</span>。聲震一寺。豫章大木流血㵎中。甎塔十七層。高數十丈。忽中拆數寸。神人五百從西方來。皆長丈餘。服天衣。持香華。擎紫金臺迎寬。寬悉遣去。既喪。有雙鵝伏靈前。悲鳴飛舞以送。由寺至山二十里。黑雲翔空注雨。隨棺草木皆靡。境內老幼縞素泣臨。盡三歲遺體在山。端坐如生。略無禽獸侵蝕。汙穢朽腐之相。民間齋僧供佛。必別設座至今。</p>
</div>
<div class='div-other'><a id='mulu1369' />
<p class='h4'>唐抱玉</p><p>性高潔。有志行。居京師。與丞相第五琦善。每夜坐室中。輒屏左右。撤鐙燭。寂然達旦。人莫知其所為也。或窺之。見雲氣華彩。從玉口出。默若有所憶誦者。且甞謂沙門大光曰。凡誦佛經。必使其聲高放清越。則諸天鬼神傾聽。以降福祐。此不易之道也。及終方大暑。而尸久停駐。不小萎變。琦哭甚哀。因以香乳灌玉口中。隨有光自口出。磅礴四照。益以為異。時年九十許。</p>
</div>
<div class='div-other'><a id='mulu1370' />
<p class='h4'>唐佛陀波利</p><p>華言覺護。生罽賓國。忘身闡化。戾止五臺。瞻慕靈蹤。至於淚泣。見一老翁。作婆羅門語。謂曰師何所求。答以文殊大士垂跡此山。從印土來。志伸敬禮。翁曰。師得無以佛頂尊勝陀羅尼經來耶。此土眾生多造罪垢。而出家者流亦然。祝誠滅障秘方。若不持來。雖來何益。縱見文殊亦莫之識。師能還取。即是徧奉眾聖。廣利群品。報諸佛之恩也。經至之時。弟子當示師文殊所在之處。利聞之喜不自勝。方將雪泣拜謝。略轉頭頃。頓失老翁利倍加虔恪久之。奉其經來。上詔鴻臚寺典客令杜行顗三藏日照。於內道場翻譯。襯利絹三十匹。內併留其經。利泣曰。所以不憚往來者。徒欲以利物也。上憫其志誠。而歸其梵本。利訪求沙門順貞。而重譯於西明寺。較杜令所譯者。小異。利後不知所終。或謂却持梵本。隱山中之金剛窟。今永興龍首岡有塔存焉。大曆中。南嶽雲峯寺沙門法照。入臺禮金剛窟。至夜深。方自尅責。投身巖石以死求願。忽見一僧長七尺許。梵音圓暢。稱是佛陀波利。問照曰。師如此得無勞乎。且何所冀。照曰冀見文殊。利使脫履石板上。瞑目頃。<span class='corr'>已</span>入一院。頟云金剛般若寺。字畫遒勁。光明奪目。院皆異寶所嚴。莫能名狀。樓觀重複。殿宇聯比。可二百所。間藏緘祕密諸經。人物魁偉。殆非常所覩也。大聖處位尊特。擁從旁午。宣言慰勞。分茶賦食<span class='corr'>已</span>。命利引出。照苦乞留。利勉其進脩曰。再來可住。照還。著板上所留履。俄失利所在。</p>
</div>
<div class='div-other'><a id='mulu1371' />
<p class='h4'>唐僧伽</p><p>始不知何從來。龍朔初。隷名山陽龍興寺。至臨淮。得信義坊賀䟦氏所捨地。遂見伽藍名普照王。初钁土致碑文曰。齊香積寺。又致金像。刻其衣葉文曰。普照王佛。賀䟦氏深<span class='corr'>已</span>歎異。然殊未有捨宅意。一夕臥其家。或闚見其首足各長於牀三尺許。未幾。復見作觀音形相。別具眼耳口鼻者。凡十一面。於是舉族歸命。寺以成就。先以古頟號香積。景龍二年。詔赴內道場。上御法筵。詳問休咎。占對允當。因褒錫其頟曰普光王。以避天后諱。故改照字。四年庚戌示疾。詔遷薦福寺安置。三月二日卒。顏貌如生。上慘悴。賜帛三百匹。葬淮水上。上間問萬回師曰。彼僧伽何人也。對以觀音化身。宋太平興國間。詔復寺頟為普照。其生前滅後。靈應之跡。備載實錄。茲不殫紀。賀䟦名玄濟。謂亦於道有悟入。弟子慧儼慧岸木叉。</p>
</div>
<div class='div-other'><a id='mulu1372' />
<p class='h4'>唐封干師</p><p>居天台山國清寺。身長七尺餘。剪髮齊眉。擁布裘。寒暑不易。日事舂給眾。或咨其佛法。則以隨時二字對之。間騎一虎往來松徑間。夜每唱歌其院達旦。僧俗知敬。久之。示滅於寺。先天中。京兆閭立胤。將之官天台。忽患頭疾。庸醫莫能効。無何而封干稱自天台來謁。且求治其疾。即汲水盈淨器噀之。疾良<span class='corr'>已</span>。胤大喜。因引與坐深語。徧訪天台人物之可見者。曰。使君他日。當無忘文殊普賢也。胤詰其為誰。則曰寒山拾得耳。夫二人。素隷國清寺。至則但於國清求之而<span class='corr'>已</span>。然尤不可以貌得也。胤既視事。因造寺如所約。時寺僧道翹。以知事接待。胤先從問封干師所在處。而虎跡滿藏後舊院。見寒拾方共執爨。竈下相顧大噱。胤亟拜之。則咄曰。彌陀不識。禮我何為。又曰。封干饒舌封干饒舌。遂攜手竟趨出　寒山子。始不知其何來。貌癯瘁。樺冠木屐。疎布襦袴。隱跡始豐縣之寒巖。世因以寒山名之。發言有理趣。辭句儁偉。非學者所企及。閭丘甞躬以湯藥衣服遺之。而寒山遽喝巖石使裂。入其中。且入連咄曰。賊賊。又曰。報汝諸人。各自努力。既入而石合無痕罅。閭丘命道翹錄其詩。樹葉崖石屋壁上得。凡三百餘首。集之以傳至今云　拾得者。以拾得而名也。昔封干師遊赤城。聞兒啼道旁。而抱以歸。委靈熠視養焉。稍長。職上堂中聖僧供。顧日坐案上啖其供。復誶罵聖僧小果。或以告靈熠。熠遣上供伽藍神祠。以屈辱之。而烏鳶啄神祠供。拾得則杖其神曰。汝力不能護所食。而能護伽藍乎。是夕神見夢於寺僧曰。拾得打我奈何。明日眾僧語所夢。人人同。莫不歎異。於是詣縣廷投牒言狀。縣申州。州符寺。宜稱賢士。而拾得賢士。由是聞天下。然身未甞去國清。尤友善寒山子。每齋餘滌器。則漉蔬滓納竹筒中。以俟寒山之至。而負以去。或混樵牧放曠自樂。一日僧布薩。忽騎牛闖門入。首座訶之。遂對群牛立堦下。次第以名呼寺僧之<span class='corr'>已</span>亡者。苟呼一名。則一牛輒應聲。過立其側。盡過其牛乃<span class='corr'>已</span>。眾慚懼。後以閭丘故走避。終不知其所在焉。</p>
</div>
<div class='div-other'><a id='mulu1373' />
<p class='h4'>唐萬回</p><p>虢州閿鄉張氏子。幼年氣貌昏濁。涎沫涕洟滿面。踉蹡狂走。或咲或哭。無常時。鄰里群童皆以其不慧而侮辱之。父母以為憾。而回則安之。未甞恤。年十歲。其兄久戍遼陽。絕音好。家為設齋祈福。回忽謂其母曰。兄起居狀。極易知耳。母奚庸憂。齋餘竟<span class='corr'>裹</span>餅餌出門去。然莫知其所往也。晚歸出其兄書袖中。問所從得不對。及遼陽役罷。兄言回是日至。攜餅餌共啗。且急索書告反。終亦不能察其何自也。夫遼虢相去萬里。其往反不啻過東西舍。此豈非神通力歟。萬回之名。由是始著。而朝野聞之。皆敬異。高宗之季。則天屢召入內。賜錦袍玉帶。兩宮女左右侍。及紹周曆。詔賜號法雲公。當是時。大開告密之門。酷吏羅織。群臣之位望高者。靡或脫。博陵崔玄暐之母盧氏。命玄暐邀回問禍福。母泣拜。以金匕箸施。回遽下堦擲匕箸堂屋上。掉臂去。其家意以為不祥。他日使人梯屋取匕箸。因得讖緯書匕箸下。趣焚之。俄而有司果遣胥卒。入其家大索讖緯。盡發瓦無所見乃<span class='corr'>已</span>。盖酷史投此而欲誣之以罪也。神龍二年。詔薙落。特為開壇受具戒。時韋庶人與朝政。回每謾罵曰。奈何反悖。會將斫爾頭去。金城公主。出降吐蕃。駕送至始平崔日。用武平一。宋之問。沈佺期。岑義。薛稷。皆從回以迎駕。立道左。諸公願求一言。回撫佺期曰。汝真才子。謂平一曰。汝宜名佛童無憂也。目羲稷有不喜之色。上間問回。僧伽何如人。曰觀音化身也。睿宗居潛邸。或出遊。回則先唱於所至之地曰。天子來也。臨淄王甞階張暐等。謁回。回亟呼杖。遂出暐等。手拽王入。反扃之。而撫王背曰。五十年天子。後即不知也。暐等竊於門外聞之。由是傾戴益謹。道遇大平安樂二公主車騎。輒趨避。連咄曰。血腥血腥。太平請為造宅懷遠坊中。獨處之自若。景龍二年。示疾。忽大呼求飲鄉里水。侍者念。道遠不易得。恲[怡-台+營]計無所出。回指堂前地曰。此即是矣。於是鑿之汲水進。飲盡一器以卒。訃聞。上震悼。詔贈司徒虢國公。圖形集賢院。先是貞觀間。三藏玄奘法師。遊天竺石藏寺。偶閱一房。見胡牀錫杖而<span class='corr'>已</span>。從問其人。居此者今何在。曰在震旦之閿鄉。法師歸而訪之信。法師之將訪也。回宿戒其家掃灑。且誘治蔬飯曰。明日有勝客至。法師至。則與語天竺山川之詳。回之所舉。雖法師。有所未徧歷者。事備別傳。</p>
</div>
<div class='div-other'><a id='mulu1374' />
<p class='h4'>唐如一</p><p>開元末。甞典福州鐘山。牀座俄有僧。疥癩被軆。衣服破垢。而膿血蝨蟣狼藉。見者去之。他僧之與居者。皆相戒不肯褻近。一獨撫視加厚。時為浣濯捫拭。又求善藥使傳治。滿夏遂辭去。一問所歸地。曰大乘寺東之庵也。一曰。我習知此地。然無所謂庵者。曰公不我信。則他日宜一來。後一果往。則其僧<span class='corr'>已</span>迎咲戶外。樓閣殿堂壯麗。留信宿。其僧送出山。既揮手別。稍回顧。則但丹崖翠壁。老樹奇石而<span class='corr'>已</span>。</p>
</div>
<div class='div-other'><a id='mulu1375' />
<p class='h4'>唐無相</p><p>新羅國王之子也。開元十六年。汎海舶東至京師。既廷對。詔隷禪定寺。後入蜀之資中。謁智詵禪師。有契悟。先見異僧處寂。知其來厚遇之。且授以則天所賜磨納九條衣。囑之曰。幸毋相忘。因遁居溪谷間。每燕坐輒五日。始出定。偶一夕有二黑犢。交角跪牀下。稍復移近。忽覺一手毛而甚冷。自相袖入。捫摸至腹。又甞大雪昉霽。二虎餓劇外來。相為循撫。躶臥其前以待啖。虎則徧嗅首足而去。久之。髮長衣弊。獵者疑其非人類。將射而復輟。天寶末。以故舊。見上皇行在所。成都縣令揚翌以為妖。命吏逮。吏之至者。皆戰慓莫能前。大風卒起。沙石穿簾幕。飄擲聽事。翌懼扣頭悔罪。乃<span class='corr'>已</span>。檀越四合。於是淨眾大慈菩提寧國等伽藍作矣。而獨常居淨眾後院云。尋鑿寺前地為小池二。曰左羮右飯也。缺資費則淘浚之。以來供施屢驗。樹浮圖門外。尤峻㧞。植穉柏其下曰。柏齊浮圖寺當毀。會昌之變。始信。或有以樵㸑願役寺中。而不取傭直者。然亦不識其何自而至也。蓋相之出家而入中國也。諸兄亦喪逝隨盡。國人乃立其弟。其弟常恐相歸以廢<span class='corr'>己</span>。使客至成都。狙<span class='corr'>刺</span>相。一夕樵㸑者。得而殺之。竟遁去。相聞而歎曰。仇對有在。於我乎何累焉。至德元年五月十九日。無疾而終。春秋七十七。塔號東海大師。乾元間。<span class='corr'>刺</span>史韓汯撰碑。</p>
</div>
<div class='div-other'><a id='mulu1376' />
<p class='h4'>唐慧崇</p><p>不知何許人也。永泰初。國一祖師。昉入徑山。一日禪坐北峯石屏下。見一白衣。稱是天目巾子山人。致禮於前曰。彼山之神告我。以長安佛法將有難。遣我救之。若非僧相。不足以增重法門。願從師剃落。山云。汝有何能而可以救法耶。崇曰。能誦觀音俱胝等祝。山因驗之。使喝座後石屏。喝之石裂為三。山乃為落髮。崇即辭去。遊京師止章敬寺。大曆三年九月十二日。太清宮道士史華上言。佛力道法。陛下兼愛。而無所優劣。臣願得與僧之號材術者角。則庶幾陛下知祖教之未可等視。而使天下改觀幸甚。制可。明日華於東明觀。作刀梯級。躡而升如平地。無小痛楚。僧之會者。皆辟易不敢仰視。時魚朝恩。尹京師。崇即投牒。願與角。又明日作梯於所止寺庭。倍其高。而鋒刃之利。勢不可觸。而崇徒跣上下莫之攀附。旁立者為膽掉。且探沸油。餐熱銕。禪坐火聚中。於是華輩。相顧駭散。上聞之喜。遣中官傳宣召問。師承何人。崇曰。徑山高道僧法欽。臣之師也。上慰勞嘉歎。至于再三。賜紫衣。授鴻臚卿。號護國三藏。敕居安國寺。崇一切辭以未受具戒。不敢受。上特令開壇。召十師授戒。方羯磨。忽壇上放光。現白月輪相而隱。上駭異。<span class='corr'>諡</span>性空大師。</p>
</div>
<div class='div-other'><a id='mulu1377' />
<p class='h4'>唐道晤</p><p>素隱溫州之陶山。不怠進脩。人無知者。既示寂。遺軆堅完不壞。其弟子輩。因布漆以奉之如生。後五年。忽舉右手。如說法傳香狀。郡以事聞。詔賜紫伽梨。<span class='corr'>諡</span>實相。至今。郡以雨晹禱。其靈驗尤著。</p>
</div>
<div class='div-other'><a id='mulu1378' />
<p class='h4'>唐普滿</p><p>未詳何許人。汾晉間。頗彰異跡。世因以強練萬回輩視之。建中初。題詩於潞州佛舍中云。此水連涇水。雙朱血滿川。青牛將赤虎。還號太平年。竟亡去。不知所在。然詩意亦莫有能窺測之者。至朱泚以涇源節度叛。駕幸奉天。四方勤王之兵。轉戰不<span class='corr'>已</span>。其弟朱滔佐之。逮興元元年乙丑。貞元二年丙寅。而後平。乃知此水者泚也。雙朱則泚與滔也。青牛則乙丑。赤虎則丙寅。所指曉然。抑何其神也。</p>
</div>
<div class='div-other'><a id='mulu1379' />
<p class='h4'>唐阿足師</p><p>莫詳所出。而多居虢之閿鄉。性若不慧者。然言論之發。每先中禍福。人以其有法雲公之風。故禮謁者。駢跡接踵。雖檀施山積。而未甞少加顧也。張臻<span class='corr'>陝</span>之富家。僅一子。形貌寢陋。而資質愚憃。饕餮無厭。父母鍾愛之。恣所欲為。至於耗產廢業。莫之敢沮。一日過阿足。而語之故。且求所以慈救者。阿足瞑目久之。曰汝冤尚須數年而後<span class='corr'>已</span>。今吾憫汝勤至。為除之。乃使擇日設大齋。會僧俗。河水上盛治飲食。以啖其子。頃之。命壯夫三數輩。捽而投之河水中。其子浮沈再四竟溺。臻旁視愕然。<span class='corr'>已</span>而其子忽躍身出水上。戟手罵曰。汝於我非父母也。特怨仇耳。我欲報汝。而賴遇聖者以解釋之。自此以往。無復他事。言訖而逝。阿足由是名益著。</p>
</div>
<div class='div-other'><a id='mulu1380' /><p>唐開成中。有僧臥病五臺。或瞻視之尤勤至。既而其僧病愈。遂與瞻視者別。而謂之曰。我居劒外九隴郡之茶籠山。他日遊方。幸相過也。或後入蜀。徧問所謂茶籠。而人無識之者。道逢一童子曰。某固彼山之役也。願導以往。至則殿塔凌空。房廡填谷。主人迎咲門外。則昔日五臺臥病僧也。乃相持敘間闊。及莫。則起謝曰。子以宿緣獲一晤語。然非可以住此者。幸勤進脩。以證無漏。則奉迎之。日未晚也。因命童子送出。行數步。回顧莽然。一說以瞻視病者。寔悟達國師知玄也。一說以國師治壽藏。可思上人深地理學。卜穴於景丹前峯。其峯連屬四起如雉堞。而中則夷曠耆艾。皆以為古之茶籠山云。且聖寺之跡。國師甞著專行也。</p>
</div>
<div class='div-other'><a id='mulu1381' />
<p class='h4'>唐義師</p><p>蓋不可測之人也。貞元初。乞丐吳苑。狀貌語言若狂騃錯亂。而事多先兆。識者尤敬慕之。一日操斧斤入市中。截居民屋簷。纔及數聞。或禮謝曰。弟子藉此生活。願勿壞也。則顧曰。汝靳惜之耶。投斧斤竟去。是夕市中火。惟截簷屋在。其餘皆燼。聞者益奇之。性好止廢寺。無冬夏。常聚木佛。積舊旛其上焚之。以代薪樵。時從漁者得鯉鯽。則擲烈焰中。視其跳躍灰塵坌暗。則撫掌大咲。以為樂。食不具匕筯。垢面未甞頮。頮則天輒陰雨彌旬浹。占者每驗。將死。先飲灰潘。數十斛。乃坐稱佛號。士庶堵觀之。如是七日。氣始絕。方盛暑。支體舒舉。而顏色明潤。闍維獲舍利。以葬。</p>
<p>又京師永壽寺證智師。神異著見。晝則治田於張瀆蘭若。夜仍歸宿寺中。蓋蘭若。在漢陰之金州。距京師七百里　云又大和初。薦福寺有老僧。與相國韋公處厚遊。當大拜。老僧進賀。忽曰大奇相公得如此好滅度。處眾皆詆其語非所出。開成中。處厚因奏對。偶疾作僵仆御前。上使貴璫扶出殿門而卒。此其類不盡錄。</p>
</div>
<div class='div-other'><a id='mulu1382' />
<p class='h4'>唐些些師</p><p>本名清。其些者。蓋其常所自謂也。德宗時。見之渚宮。衣屨垢弊。狀癡憃。遊市肆間。善歌河滿子。遇長筵廣席。為歌之。輒得飲啖。甞有醉伍伯。於塗中辱之。抑令歌。些因以詞語。盡訐其平日陰私。人所未聞事。引聲宛轉。具見惡狀。行道聚聽如堵。伍伯慚懼。即拜跪悔過焉。貞元初。縱肆殊甚。群小譁逐。庸妄資以笑樂。又一僧絕飲食。中則從檀家乞麻油。啜之而<span class='corr'>已</span>。然亦無數量。見出以巨器則大喜。當其啜時。所在不一。謂能分身應供云。俗號食油師。</p>
</div>
<div class='div-other'><a id='mulu1383' />
<p class='h4'>唐海雲</p><p>始攜弟子守節。遊五臺。歷攬聖跡。遂於南臺之側。峯巒峭拔。林谷深僻之地。居焉。其刻厲清苦。人所不堪。而相從者。舍節之外。殆不可復得。節。高力士子。生長富貴中。而能如此。其操行何如哉。雲甞語節曰。吾聞上都有臥輪禪師者。雖云隱晦。而實闡揚曹溪六祖心印。汝往依之。毋自滯。久之輪告節曰。汝師入滅。當趣歸。後節遂踵雲化風。</p>
<p>或曰。雲蓋普賢化身。與文殊相賓主。而節亦未容以凡陋測也。</p>
</div>
<div class='div-other'><a id='mulu1384' />
<p class='h4'>唐辛七師</p><p><span class='corr'>陝</span>人。其父守<span class='corr'>陝</span>。有德於其民。遂家焉。七師童孺時。讀佛經。輒能識其語之華梵。凡義理皆不待解釋而喻。親喪毀瘠柴立。州故有瓦窯七所。相去稍遠。一日大慟。發狂竟遁去。家僮跡其後。見獨端坐窯中。身出金色光明。燦然不可正視。家僮驚就問。略無言。懼而徙。窺別窯。則見七師如前狀。於是徧窺七窯。皆無小異。未幾而傳其事者響應。<span class='corr'>陝</span>人老幼敬之如神。晚薙落而姓名伯仲猶不易。故鄉里亦因以呼之。</p>
</div>
<div class='div-other'><a id='mulu1385' />
<p class='h4'>唐和和</p><p>世莫知其氏族鄉里。常居京師之大安國寺。言禍福。輒奇中。諸公貴人。皆敬事之。時寺方營造殿閣。未完就。和冀得資費以助。<span class='corr'>滎</span>陽鄭萬鈞尚越國公主。無子。夫歸迎和供養以請。和遽曰。此易耳。但能以帛三千疋。遺我者。當使公主生二男。萬鈞聞之。喜甚。即如數施之。殿閣以落成。主亦旋有娠。和謂萬鈞曰。主所娠天人也。然吾本欲使主卛產。而主弱恐莫勝茲。姑先後之。必二年連產二子。於是潛耀晦明。皆主出卒為唐聞人。而和之造詣。又豈可量哉。</p>
</div>
<div class='div-other'><a id='mulu1386' />
<p class='h4'>唐契此</p><p>未詳氏族。天復初。見之明州奉化縣。蹙頞皤腹。形裁腲脮。語嘿出處。無常時。每荷一布袋。行市肆中。隨所遇。輒乞得醯醬菹炙諸可食物。必分少許入袋。餘以投諸口。然過門則所貨倍售。故市肆之人。爭遮挽之。所至不能去。夜宿鶴林寺。晨起曳高齒木屐豎股。臥大橋上。則是日雖雨而晴。繫草屨疾走。則是日雖晴而雨。或以此候察之。屢驗。一日獨立稠眾中。或問和尚在此作麼。答曰。我待個人子。曰我聻。師探懷中出一橘。其僧擬接。師縮手曰。你不是者個人。或於市井中。成一廁。師立於其前。唱曰。募緣造到。諸人不得於此大小二事。</p>
<p>有僧徐行其前。師從後。撫其背。僧回首云。作什麼。師展手曰。乞我一文錢。僧曰。道得即與。師放下布袋叉手立。</p>
<p>白鹿和尚問。如何是布袋。師放下布袋。叉手立。問如何是布袋下事。師荷布袋便行。既滅。或遇於他州。因書偈託之以寄。其辭曰。彌勒真彌勒。化身千百億。時時示時人。時人都不識。由是知為慈氏降跡也。</p>
</div>
<div class='div-other'><a id='mulu1387' />
<p class='h4'>唐金和尚</p><p>姓王氏。西河平遙人。童年依高巖山出家。軀幹偉碩。其長一丈。其大十圍。言語質野。無文采。而先知灾福。如讖緯。迄終。而鄉里至今猶祭禮焉。</p>
</div></div>
<div class='div-other'><a id='mulu1388' />
<div class='div-other'><a id='mulu1389' />
<p class='h4'>後唐道賢</p><p>始以持誦孔雀明王經獲徵驗。後每夢從佛行虗空中。俄頃數百萬里。佛輒指其下。以語賢曰。此南印度。此西印度。此摩竭陁國也。此占波國也。此迦濕彌羅等國也。且行且語。喜躍不自勝。及窹頓解五天梵音。悉曇章等。又默受瑜伽灌頂法。往往能斥諸胡之偽。為五天以紿中國者。於是隴坻間。皆稟承祕密。號阿闍梨。長興四年。上晏駕。少子魏王從厚立。時潞王從珂鎮鳳翔。至是徙鎮河東。王不奉詔。詔西京留守王思同討之。王嬰城固守。思同且克矣。王懼召賢問吉凶狀。賢曰。竇八郎知之。可召而問也。竇至。擐甲持戈作迎鬬勢。<span class='corr'>已</span>而解甲投戈走。王方出。乘城撫眾。賢謂王曰。竇八郎所示。敵降之兆也。王無憂。未幾。思同果以士卒自潰亂而敗。王因與賢擁兵東入洛即帝位。改元清泰。賢嘆曰。國家終為石氏有乎。<span class='corr'>已</span>兆見於年號。所謂水清石見也。二年詔徙并州帥石敬瑭。帥天平。敬瑭阻兵自固。潛結契丹。長驅入洛。清泰自焚死。石見之驗不誣矣。晉兵未入洛。賢卒。竇八郎者。岐之富人也。每荷器鬻水於市。或散髮披衣狂走。遇牛驢車則撫掌大笑。言語不常。及死而焚之。則於火聚中。盡化為金色蛺蝶飛去。或攬撲而得之者。可供養以致靈異。</p>
</div>
<div class='div-other'><a id='mulu1390' />
<p class='h4'>石晉懷濬</p><p>不知何許人。姿性若癡戇。善草書。所至揮染墻壁。乾寧中。見之巴東。言笑動止無常。然所指必神驗。故行旅寓公。皆從問吉凶。荊南大校周崇賓謁入。濬就書其<span class='corr'>刺</span>曰。付皇都勘。方朝廷問罪荊南。而崇賓且入貢。遇其兵南府。遂先執之。戮以徇書。押牙孫道能<span class='corr'>刺</span>曰。付竹林寺。後道能以是年死。而所葬之地。即古竹林寺基也。知州事皇甫鉉。則畫一荷校者。於女子旁。後鉉以娶部民女。焚錮終身。又波斯人穆昭嗣工方藥。童子時。偶侍其父詣濬。濬遽畫道士提匏壺乘雲狀。且署其下曰。指揮使高從誨牒衙推。後昭嗣果以醫術。有寵於南平王。使脫道士服。辟為其府衙推。久之乃上詩南平王有曰。馬頭漸入楊州路。親眷應須洗眼看。高氏卒款附。忽題其所居廷前芭蕉葉曰。今日還業債。州縣無更勘。往來見者。始不以介意。未幾而身首異處。<span class='corr'>刺</span>史為蹤跡之賊不得。由是知業債語有在也。眾共茶毗焉。</p>
</div>
<div class='div-other'><a id='mulu1391' />
<p class='h4'>石晉行遵</p><p>姓王氏。閩王審知仲子也。後唐莊宗朝。以貢方物。留京師。同光之季。明宗以兵入即位。饑亂仍歲。遵由是剪<span class='corr'>䰂</span>變服。遁遊巴蜀。開運中。寓閬之光國禪院。狀貌若七十餘。然力殊壯不衰。且能預言灾福。類風角鳥占者。一日偕寺眾赴齋李氏。方操匕箸。忽起大呼門外。因謂李氏今夜火。自東南至西北。皆煨燼。宜謹備之。既而果然。他日或問其大呼之故。乃曰適見一茜衣婦人。持炬歷火所至地。吾大呼欲以止之耳。</p>
<p>甞遊趙法曹家園中。指桃樹下曰。有如許錢。趙即命掘之。方施畚鍤。會重客至。趙遽出迎不暇顧。僕隸爭取喧閧不能<span class='corr'>已</span>。所見悉復化為青泥。後終於晉安玉山。</p>
</div>
<div class='div-other'><a id='mulu1392' />
<p class='h4'>晉曹和尚</p><p>恒陽人也。後忽見於鎮州。襦穿屨弊。垢面膩膚。察其語言。後皆驗。齊趙之人率敬奉之。安重榮既帥郡。諷吏民上章朝廷。乞為<span class='corr'>己</span>立碑頌功德。碑且立。曹獨指之大笑曰。立不得。立不得。時眾相顧失色。或驅使他往。猶走且罵不絕聲。後重榮卒以謀逆誅。碑亦尋毀。</p>
</div>
<div class='div-other'><a id='mulu1393' />
<p class='h4'>周僧緘</p><p>姓王氏。京兆人。少習儒。聦慧有材識。辭章絕群。大中十一年。杜審權下對策及第。乾符中。避巢寇遊渚宮。主中令成汭。屬汭敗。遂薙落。轉徙夔峽間。後唐同光三年。居淨眾寺。與偽蜀進士王處厚會。因自言。生於文宗之太和初。逮今且一百三十餘載矣。復謂處厚子名成。身退皆俟。明年忽別去。<span class='corr'>已</span>而扣關訪處厚偕遊。故太尉幽公杜琮祠。方坐西廡下。有數人吏服綴行。進拜處厚前。緘曰。就參新官。處厚惶懅不知所為。緘曰。公知泰山舉公為司命否。此輩他日公所驅䇿者。又何懼。且府君念公壯志未酬。議必登第。後施行。明年春榜人數<span class='corr'>已</span>定。既可為公賀。亦可為公弔也。處厚問明年春榜諸人姓名。緘遺之短書曰。必試罷而後坼。及試罷坼。而視其書。僅四句。曰周成同成。二王殊名。王居一焉。百日為程。二王則處厚慎言也。俄而處厚暴卒。計之僅百餘日。若是則緘之神明。將盤礴天地而參贊造化。非可以求之世間者也。</p>
</div></div>
<div class='div-other'><a id='mulu1394' />
<div class='div-other'><a id='mulu1395' />
<p class='h4'>宋點點師者</p><p>孟氏。廣政中。居功南大邑之靈鷲寺。雖事薙染。然迭宕不覊。與人接有所論議。必再三指點。以核實其事。故俗以名焉。或邀齋酒肉無所問。鄉閭亦習以為常。而不加非笑。每日暮自外歸。則賸買黃白紙筆墨。寘懷袖造。所居闔戶寂然。其鄰近略未甞聞謦欬聲。屋室無四壁。欲詣之者。輒迷失所在。一沙彌甞躡足匿隱處。觀其所為。見秉燭箕踞。陳紙筆墨于前。詆訶良久。既而疾書。大署如斷決處置狀。稍覺有曹吏獄卒。森列其旁皆詭。形殊服。莫可識。沙彌竦懼而退。且質之弗答。後不知所終。</p>
<p style="margin-left:2em">讚曰。</p>

<div class="lg regular"><div class='lg-row'>菩薩化身　徧恒沙國　相好光明　本來具足</div>
<div class='lg-row'>而獨斂藏　示同凡俗　隨類現形　與為眷屬</div>
<div class='lg-row'>意所生處　靡有邇遐　山川墻壁　亦莫間遮</div>
<div class='lg-row'>如春行地　色聚群葩　如月臨水　影散眾波</div>
<div class='lg-row'>不思議力　排難殄魔　此誠般若　波羅蜜多</div>
</div></div></div></div></div>
<p class='juan'>新脩科分六學僧傳卷第三十<span class='note-inline'>(四明胡公舉刊)</span></p>
<div class='div-w'><p style="margin-left:1em">護境寺先住持觀海樂助工食功德專冀冤親共報恩有齊資普與含靈同超淨域者。</p>
</div>
</div><!-- end of div[@id='body'] -->
</body></html>