<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新修科分六學僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu496' />新脩科分六學僧傳卷第十四</p><p class="byline">淛東沙門　曇噩　述</p><p class="head1">戒學</p>
<p class="head2">弘法科<span class='note-inline'>(四)</span></p>

<div class='div-other'><a id='mulu497' />
<div class='div-other'><a id='mulu498' />
<p class='h4'>唐僧晃</p><p>綿州涪城南昌馮氏子。軀幹頎碩。貌氣雄毅。學博材敏。幼負鄉里譽。甞夢手持日月。坐太虗中。自視光<span class='corr'>采</span>晃然。因即以立名焉。苦求父母出家。父母恐其逸去。夜繫兩足屋柱上。忽自解。乃歎曰。志之所在。天地鬼神從之。況他物哉。父母感悟。使依彖法師受業。夙夜匪懈。卒通大小乘學。會梁末周初。法復淆濫。晃獨操守。非類弗親。登壇之後。偏攻十誦。周保定間。進習僧祇。又稟心法於曇相禪師。及開禪師等。既而遐邇頌德。聲達天朝矣。武皇帝詔於明德殿法集。授職本州三藏。有隋啟祚。仍以僧正。匡御本州。益部欽風。前後州主。皆授戒香。開皇十五年。別置頭陀眾於所住之振響寺。以導墮窳。仁壽後。率寺眾轉藏經。周而復始。供給䞋施。一出檀越。武德初終於所住。春秋八十五。方其將終之際。蓮池竭。慈竹凋。薔薇冬時盛華。識者以為榮枯兩瑞。必有生滅之徵焉。</p>
</div>
<div class='div-other'><a id='mulu499' />
<p class='h4'>唐吉藏</p><p>安息國人也。祖以避仇居南海。父遷金陵。而生藏焉。時西竺真諦三藏昉至。父攜之以見。諦曰此兒吉祥之所聚也。遂以名。父亦出家。名道諒云。諒平生苦節寡倫。乞食聽法無少怠。每持鉢歸。必跣足入塔。徧獻佛像。然後分施。至雖涕涶便利。皆以手承。祝施眾生所應食者。其篤謹之行。始終無歉。然每攜藏聽興皇寺道朗法師講。甫七歲。遂依朗出家。而採涉日至。年十九為眾覆述。精辨鋒起。獲譽揚邑。具戒之後。其聞轉盛。陳桂陽王尤所欽禮。隋混壹。遂東遊止嘉祥寺。敷暢如常。時開皇末。煬帝在蕃邸。置四道場。招徠賢彥。召居慧日寺。復於京師。置日嚴寺。教旨又以藏居之。曇獻禪師。請開法華。七眾繁擁。財施填積。既以建諸福田。且為十無盡藏。付獻行檀。卒成曲池大像。偉特高顯。見者翹勤。不能自<span class='corr'>已</span>。</p>
<p>齊王暕邀藏私第法集。一時至者。六十餘人。仍推藏為論主。沙門僧粲自號三國論師。最先徵問。往還四十餘番。藏體貌閑暇。辭彩秀發。飛激注射。霶然有餘。四座皆動容而退。王欲更延兩日。眾亦莫之敢抗矣。</p>
<p>大業初。寫法華經二千部。隋之季世。造二十五尊像。捨房供養。別置普賢像。對以坐禪。觀實相理。及義旗初屆京師。武皇受謁于虔化門下。藏前敘曰。惟四民塗炭。乘時拯溺。道俗仰澤穹昊。不勝慶賴。武皇大悅。勞問勤至。武德初。詔選十大德。綱維法務。而藏其一焉。俄兼住實際定水二寺。齊王元吉。願承歸戒。屈住延興寺。至是年氣漸衰。屢增病苦。詔賜良劑。中使相尋。武德六秊五月卒。春秋七十有五。上覽遺表哀悼。東宮<span class='corr'>已</span>下。皆致書尉問。贈以錢帛。今上在秦邸。有尉辭不錄。詔葬南山藏講三論一百餘遍。法華三百餘遍。大品智度華嚴維摩各數十遍。並著疏。盛行於世。臨終制死不怖論。文多不錄。弟子慧遠嗣。</p>
</div>
<div class='div-other'><a id='mulu500' />
<p class='h4'>唐智藏</p><p>姓魏氏。華陰鄭縣人。年十三。事藹法師出家。住西魏長安陟岵寺。當周之滅法。獨逃匿諸檀信家。剃髮染服。曾不為變。至隨氏遷都龍首。詔居大興善寺。開皇三年。乃卜終南豐谷之東阜。以老焉。亦其故隱之地也。詔遣左衛大將軍晉王廣。就山宣旨引見。藏固辭。上益敬慕之。乃遣內史舍人虞世基尉問。并施油香薰爐。三衣什物。仍名其寺為豐德。每歲三長之月。藏必弘智論。以闡化。武德初。制立僧官。而藏為首選。然終非世檢所樂也。</p>
<p>甞以興善官供頻繁。願乞食如律。晚行頭陀西郊栢林墓所。文帝出遊。過也而歎。命侍從。皆脫所服以施。得衣凡百有餘聚。藏悉以充營構。然其所御。惟納布大衣。厚重可四斤許。服之。卒六十五夏矣。曾未甞頃刻去身也。常坐一食。形相挺特。頎然八尺二分。而步履輕安。每食時。千持澡瓶。足躡木履。幽梗盤沮。自東阜四里。乘厓而至。午後復上。則亦似獲神足通者。故或圖寫其容貌。存之至今。京師慈門寺沙門小曇。為建碑于寺門之右。而潁川沙門法林為之文。</p>
</div>
<div class='div-other'><a id='mulu501' />
<p class='h4'>唐法素</p><p>住京師之會昌寺。本師智顗。專事福業。昔與素俱留江表。所至之地必設大會。以齋萬人。夜以告素使集事。而明起視之。無不如意。其材諝皆此類。隋季東都城守。餓莩相枕藉。素不忍見。寺有一丈金像二軀。素因冶其一。糴米作糜。以活之。頃之米盡。又欲取其一以冶。寺僧辨約諸僧。共拒弗許。素泣曰。諸大德。昔如來。以頭目髓腦。布施眾生。或作肉山。或作大魚。以濟饑餒。況此化形邪。今日之事。使素一身之價。比二像者。亦所不惜。而贏瘠如此。無足堪爾。且像以寶成。終當淪失。盍亦利益眾生。以滿如來悲願也。諸僧固弗許。後城破像亡。果如素所言云。</p>
</div>
<div class='div-other'><a id='mulu502' />
<p class='h4'>唐慧齡</p><p>姓蕭氏。祖即梁明帝。父仕隋為梁公。姑入隋後宮。寔嬪煬帝。今特進宋公其季父也。齡未出家時。猶獲以貴族。壻秦孝王女。然非其志也。久之秦王女殂。因薙落。學出世法。武德初。還京師。住莊嚴寺。廣聽眾部。尤於攝論致心力。且閑於篇什草隷。故京師之經題寺額。多出其手。每與兄東宮中舍鈞賦詠。名章儁句。膾炙眾口。識者歆豔焉。</p>
<p>又智證者宋公之兄。太府卿之子也。於齡則從弟。久同住。以道業相勉勗。襟誼灑落。朋儕稱譽之。未幾。兄鈞弟證皆棄背。而齡獨以家世。專務法華。罔敢或墜。特進甞採掇十有餘家鈔疏之菁英者。別為一集以流通。且時召京輦名僧。指摘玼類。復自敷弘。以利益群品。太府情存佛理。讀誦為先。鈔寫之多。殆將千部。雖當朝參之冗。猶命侍者。執經在前。公事微隙。便以披展。嗚呼是何其繼志述事之盛歟。則武皇之德。在天下者。尚可議耶。</p>
</div>
<div class='div-other'><a id='mulu503' />
<p class='h4'>唐普濟者</p><p>真觀初山居沙門也。驍悍果敢。睡蓋莫欺。節約儉退。利賊潛迹。言論所指。知足為先。所以一坐說法。施積如山。曾無顧涉。聽委監護。偏熟大品法華二經。仍隨文句解釋。音吐宏暢。達于一里。萬眾皆聞。配藉住光明寺。尋以喧擾遁逃。不知所之。</p>
</div>
<div class='div-other'><a id='mulu504' />
<p class='h4'>唐智滿</p><p>太原賈氏子也。七歲出家。即宗定業。弱冠登具。乃弘律乘。又聽涅槃。能通大指。住上黨石墨山。聚徒行道。隋初法運再隆。推而廣之。則滿之力為多。故禮懺以攝疎情。宴坐以陶凡累。而黑白仰為菩薩戒師。然非明證。法不輕授。未幾徙居黎城東山之流泉精舍。息心之士。從之如歸市。俄依瓚禪師於鴈門。久之徙入京。益弘靜學。隋季之亂。復偕同志五十餘人。西遁嵐州土安山。方天下擾攘。而斯地深僻。曾不覺知。抑固道力所感歟。義旗初建。高祖詔於許公宅供養。及躬往頂禮。殊覺凜然。顧謂裴寂曰。孤於禪師。毛髮驚竦何耶。寂曰。此則戒神所護而然。他日又見曰。弟子舉義師。以戟定天下。凡以濟拔眾生也。惟禪師慈悲加被。願使往來無障。武德元年。詔以許公宅。為義興寺。俾滿居之。三年詔入京。時都督弘農公劉護。以撿狁方寇邊。人情恐駭。奏疏留之不遣。</p>
<p>貞觀二年夏四月示有微疾。而禪坐如常日。沙門道綽問曰。萬法本空。然或以觀相入。或以機緣悟。何也。答曰。緣無所緣。相無所相。如是悟入法亦無法。乃溘然而逝。是年六月九日也。壽七十八。建塔樹碑。葬於龍山童子谷。</p>
</div>
<div class='div-other'><a id='mulu505' />
<p class='h4'>唐道暀</p><p>生周氏。汝南人。幼出家。志尚高潔。負笈居金陵高座寺。善阿毗曇心。凡所講記。非其好也。隋開皇十二年。因偕大將軍周羅睺。遠遊廬岳。寓止東林精舍。沙門法擁勸引之。遂棲遯。不復涉世。弘道度人。修治祠塔。未甞告倦。雖季歲寇擾。猶匡獎徒眾自若。貞觀二年九月屬疾。越旬浹。忽大星隕西閣池水中。山谷大明。如秉千炬。二十三日方午食。謂弟子曰。僧食訖未。答曰未也。曰喚上座來。遽委以後事竟卒。時諸殿閣門頓開。異香滿寺七日。春秋八十二矣。</p>
</div>
<div class='div-other'><a id='mulu506' />
<p class='h4'>唐僧邕</p><p>姓郭氏。太原介休人也。祖憲荊州<span class='corr'>刺</span>史父韶博陵太守邕神識沈靜。幼齒上庠。年十有三。違親入道於鄴西雲門寺。依止稠公。即授禪法。纔數日。造詣殊深。稠撫之。謂諸門人曰。五停四念。盡在此子矣。俄徙居林慮山周氏廢教。遁於白鹿山中。階開皇初定門載闢。魏之信行禪師。稔聞名譽。願與流通。遣人招之下山。九年信行被詔入京。而邕偕戾止。逮信行唱滅。而邕則引眾承業。罔替軌範。貞觀五年十一月十六日。終于化度寺。春秋八十有九。上賻帛追福。以表崇敬之意。以其月二十二日。奉遺命。闍毗於終南山。弟子收舍利起塔於信行塔左。其碑則左庶子李百藥文。率吏令歐陽詢書。</p>
</div>
<div class='div-other'><a id='mulu507' />
<p class='h4'>唐道哲</p><p>生齊郡臨邑唐氏。初從頴川明及法師。究十地地持。又從魏郡希律師稟四分晚從河內詢禪師習定。俄以京邑靜業尤盛。杖錫造焉。既授仁覺寺沙門曇遷攝論之旨。遂辭去。隱于終南山之駱谷。粒食艱繼。授受須淨。于時有請益信士張暉下山。大雪迷道。七日方達。彈指出定。從之受食。蓋哲堅守正念。有食無法。寧死而<span class='corr'>已</span>。</p>
<p>既而徙居大莊嚴寺華舘。日中分衛。謝却僧利。眾益重之。盩庢縣民。營構梵宇。致徒進業。道俗屯赴。一且告別門人。東歸莊嚴。問訊耆德。奄然而卒。貞觀九年正月也。春秋七十二。始葬于京師之西郊。久之盩厔之人發之以歸火厝。而以餘燼。起甎塔於城西龍岸鄉端正樹側。</p>
</div>
<div class='div-other'><a id='mulu508' />
<p class='h4'>唐善慧</p><p>姓荀氏。河內溫人。學至天文地理。無所不通。然知世相虗幼非堅久。乃薙染於徐州之彭城寺。創圓具戒。誦法華經。聽攝大乘論。時天下饑亂。慧雖凍餒。益奉法自勵。洗穢護淨。隆於常日。大業之季。負錫西上。路頻逢盜。然執持破瓶。以垢布自蔽。冬十月抵京。適值吉藏法師。方闡法華。願從稟受。眾以鄙陋拒之。慧獨掃雪藉地而坐。所得辭義。臺弗遣佚。或問之。輒舉其要。禪定寺沙門法喜引至房。恩意勤厚。慧以其智觀明達。復師事之。武德初。隨住藍田之津梁寺。多置禪坊。以招勝侶。貞觀九年正月。終於驪山之凉泉精舍。春秋四十有九。弟子奉其靈輿。合葬於太原沙門慧達之兆。達誦法華行坐不輟聲。其徧數之多。且餘五千。性尤矜恤生物。低目直視。地有蟲貌。必<span class='corr'>斂</span>身避之。不敢跨越。有問之者。則塔曰。死內莫定。又焉知此物之不先<span class='corr'>己</span>而成正覺耶。貞觀八年四月。趺坐而終。</p>
</div>
<div class='div-other'><a id='mulu509' />
<p class='h4'>唐道嶽</p><p>姓孟氏。河南洛陽人也。父暠仕隋臨淄令有治聲。隱士西門義以道自高。未甞于謁。忽求見歸美焉。暠因出紹續績等諸子。使品目之。義曰。府君六子。皆偉器也。然其三季。必非世俗所可縻縶。蓋指淨土寺曠法師。及嶽等也。</p>
<p>稟成論雜心於志念智通二師。復究攝論於道尼師。憚煩因入太白山。投慧安師。研精其指。後住京師明覺寺。閉門五載。無食息暇。自爾無小凝滯矣。至於外義伏文。非疏莫了。三藏所錄。並留南中。仍為賂遺<span class='corr'>商</span>賈。使必致之。果於廣州顯明寺得凱師筆迹。三藏口傳。俱沙論本。并十八部論記。顯明即凱師所住寺也。頓愜所懷。尋依安卒業於太白。安許之共給。綿歷歲敘。無所匱乏。時雖凶歉。德緒益進。俄謝安出山。安留之又二載。隋大業八年。召住大禪定道場眾時三百餘。皆以嶽學無師授。未宜弘闡。有同德沙門法常智首僧辨慧明等。相與引重。而請焉。乃以三藏本疏。判通俱沙。或初猶未信。及舉綱頓網。宏密叵測。而諍鋒遽息。</p>
<p>。武德初。臥疾藍谷感化寺巖有乳泉。嶽手承之。可得二升而絕曰。吾無以感之耳。方默念誦。輒沸觱間一日可得一升。以資飲食。疾良差。二年以三藏疏本。文句繁多。刊削成部。合二十二卷。減疏本三分之二。以便觀覽。且著十八部論疏。行世。</p>
<p>貞觀初西域波頗三藏至京師詔翻譯。而嶽亦有職。其間頗聞嶽善俱沙而心疑之曰。此吾西國之極則者。今言其善。謬耳。間問以大義。則嶽答如流。頗曰。智慧人智慧人。今上甞延宗法師於宮集眾。立三宗義。而嶽問以八正通局賢聖。宗無對。道士劉進喜剏開老子。嶽問。以道生一二徵據前後。道士<span class='corr'>但</span>瞪目而<span class='corr'>已</span>。嶽戲曰。先生高視前彥。豈謂目擊取通乎。眾大笑。</p>
<p>六年八月。兄曠化。悲悼不自勝。或勸之裁抑。嶽[打-丁+(改-己)]淚曰。同居火宅。共溺愛流。生死未斷。何得不悲。八年秋。皇太子集諸碩德。於弘文舘論義。嶽慷慨談吐。特拔其類。太子顧曰。此法師為誰。左庶子杜正倫曰。大總持寺道嶽法師也。總持則隋之禪定。太子曰。於寺何職。答曰。未也。太子乃曰。皇帝為寡人造寺。正將以收召名德。張大教法。而上人如此。其無職可乎。即屈知寺任允副。虗襟屢辤。不許。徙住普光寺。九年弟明略來省。固留之。略善涅槃。住東洛天宮寺。十年二月疾。太子醫饋相望。卒于所住寺。壽六十九。喪事取給太子家。令葬郊南杜城西隅。略既送葬歸。疚痛纏結。十二年卒。壽六十七。</p>
</div>
<div class='div-other'><a id='mulu510' />
<p class='h4'>唐玄琬</p><p>族出弘農華陰楊氏。其先有徙雍之新豐者。子孫繁衍。因別譜諜焉。琬年志學薙落。為曇延法師弟子延公一代名匠。婉既登具。依洪遵律師。習四分三載。即敷演。儕類推敬。又聽曇遷法師攝論兼法華大集楞伽勝鬘地論中百等。皆研覈無餘蘊。然以延公在日。願。造釋迦丈六金像。繼志述事。罔敢或愆。乃於仁壽二年。褎<span class='corr'>斂</span>眾施。就所住京輦寺。設模以鑄。于時空色澄湛。杲日流輝。天華如雲母。飄灑四至。終墜像前。觀者以為異。及脫模。光相殊特。視關輔間。無與比。且造經四藏。備極莊嚴。其繕寫之際。必精加考證。使無所遺謬。每歲以二月八日。灌沐聖軀。開講設齋。眾兼悲敬。惟受戒以清淨為本。運當像末。恐致虧犯。故於春首。禮二十五佛。持千轉神呪。庶幾毀禁之流。澄源潔<span class='corr'>已</span>。登檀納法。明白無疑。貞觀初詔為皇太子諸王。授菩薩戒。既而東宮創普光寺。召居之。且詔授皇后妃主。并六宮等戒。問遺填委。而隨以施予。及營建功德無蓄積。未幾皇后於苑內德業寺。書經一藏。於延興寺。構藏并書經。皆詔琬監護。於是卷帙自周朝所殘毀者。悉從校正。而法寶之全伊琬之力也。九年正月。上書東宮。陳四條。以行慈戒殺。順氣奉齋。為之目。而覼縷數百言極切至。東宮優答之。語多不錄。是歲詔禁殺。起三月盡五月。以琬再請。乃特聽盡此歲。十年冬有疾。上書東宮。委以大法。尋奉遺表。上國王賞罰三寶法。安養蒼生論。三德論。各一卷。十二月七日。卒于延興寺所居房。壽七十五。訃聞東宮哀慟。[賜-勿+月]贈如禮。詔惻悼加賜物。特進蕭瑀太府蕭璟宗正李伯藥詹事杜正倫等。並以躬甞北面執心喪。香華幢蓋。送者數萬人。弟子五百餘人。遵命闍維于終南山寺。建塔葬燼骨。奉靈像。太子洗馬蘭陵蕭鈞製銘宗正卿李伯藥制碑文。琬無恙日。從受具戒者。三千餘人。受歸戒者二千餘萬人。右僕射杜如晦臨終發誓願歷劫為師。大將軍薛萬徹母及昆季。欽崇軌範。蔬素終身。普光道嶽法師識洞幽微。稟承約飭。武德初天下喪乱。客僧莫可乞丐。琬悉估鬻假貸。以共給存濟。尤喜推獎材德。智首律師身處林泉。而名蜚輦轂。卒使毗尼之學。盛於有唐。則亦有所從來云。</p>
</div>
<div class='div-other'><a id='mulu511' />
<p class='h4'>唐志超</p><p>姓田氏。其先同州馮翊人。後徙并之榆次。超小欲脫俗。而二親以無他子。常抑絕之。弱冠強為納室。超夜坐牀上。為妻說法。妻亦感激流淚。久之辭去。年二十七。依里之開化慧瓚禪師薙落。既受具。即往定州探律稟教。閱五載而學有成緒。乃入太原之西北山。剏立禪林。曉夕修定。玄侶聞風。不遠而至。大業初。有司禁僧。不得檀出寺門。超入京師將以聞上。內史以事非要害。擁蔽不通。季年寇盜充斥。并部尤甚。而超徒眾雲臻。粮粒山積。一夕持炬排門。白刃交臨。而坐者株杌。略不搖動。賊皆拜伏。超因隨宜誘掖。以導其善。高祖起義。超亦遷住凝定寺。義寧二年。入京奉賀受禪。引見太極殿。左僕射魏國公裴寂于邀其第之別院以居。無何而沙門。靈潤智信智光等。以貴遊之地。非宴寂之場。乃延之藍田山化感寺。武德五年。又徙晉之介山抱腹巖。既而復治汾州介休縣之光嚴寺。蓋山林則便於練行。朝市則易於接物也。貞觀十五年三月十一日。卒於光嚴。壽七十有一。葬汾城之南山。</p>
</div>
<div class='div-other'><a id='mulu512' />
<p class='h4'>唐靜琳</p><p>姓張氏。其先南陽人。後徙京兆之華原。琳方幼時。外國道人。過其家。歎曰。此兒當隆佛法。不可處之塵埃中也。七歲從俗流出家。非其本志。遂去而從他師焉。周氏之禍久。汩沒不能振。隋初。依曇猛法師究定慧學。于時法運復亨。琳弱冠猶以沙彌南遊樊鄧受具。尋赴青齊。披討律部。又研十地於覺法師所。乃旋鄴都從炬法師。稟採華嚴楞伽思益等義。既而匡眾闡化。名聲益起。偶至蒲晉。為道遜道順二法師留講十地。久之歎曰。藥本治病而服藥增病。豈其理哉。學識材辨。秪以生慢也。宜求所以治之者。於是始習靜念處等法。俄而漸進大乘無得。離念唯識等觀。入白鹿山絕粒者數矣。昏則登危巔高樹。以坐其上。動經旬浹。後造泰嶽。夜見火光。環照峯巒。即追求之。見數尼。共議唯識。忽然而隱。未幾。入關中。遇曇遷禪師為開攝論。仁壽四年。詔送舍利於華原石門山之神德寺。就以課業。大業三年。沙門還源。延講攝論於輦下之明輪妙像諸寺。久之至東都。齊王暕情深定理。每從諮決。鴻臚蘇夔稟宗玄訓。若高陽沙門道雄道體。趙郡之道獻明則。成承善誘。造詣幽微。洪哲致問曰。懷道者多。所專何業。答曰。山谷高深。意定何在。哲曰。山高谷深。由來自爾。答曰。若如來言正當餘處取土填谷齊山乎。哲歎伏。十三年具表聞上。將西巡靈跡。屬寇盜縱橫。道途梗沮。僅達襄鄧。義寧二年。詔住京之大總持寺。武德三年。正平公李安遠奏。造弘法寺迎居之。惟敷中論。或維摩起信而<span class='corr'>已</span>。夜則燕寂。玄琬律師。躬膺令則任城王及其母楚國太妃安平公主。皆邀至第宅授戒。國子祭酒蕭璟工部尚書張亮簷事杜正倫司農李道裕。並為弟子。又請智首律師闡揚四分凡十徧。率先學眾稟服教法住持。京輦雖沙彌淨人。猶明律相。斯非其功歟。貞觀十四年。十月二十六日。以疾卒於弘法之房。</p>
<p>是日先有素交法常來候。琳謂之曰。不戀此生不貪來報緣集即有緣散則無又曰。以<span class='corr'>己</span>之疾。愍彼之疾。因垂淚。蓋念諸苦趣也。復誡門人曰。生死道長。各宜自拔。時春秋七十六矣。火葬於終南至相寺舌獨不壞。再燒之愈覺明潔。檀那造木塔五丈。以表其德。琳於洛邑。甞為通事舍人李好德。課試場屋文業。及好德犯國憲。因逃匿求度。以免罪。後事發覺。逮琳獄。上特原之。或謀害一冤家者三人。其一人中悔。投林受戒。俄而受戒者。死而復甦曰。見閻王。王使與二人辨對謀害冤家事。吾稱以從琳受戒。不復知且引琳為證。王命追所證者有報琳<span class='corr'>已</span>生他方金粟世界矣。吾因獲免罪。放還。</p>
</div>
<div class='div-other'><a id='mulu513' />
<p class='h4'>唐曇韻</p><p>高陽人。史不詳氏族。始出家誦法華經。尚餘二卷。以俗境紛囂。遂遁入恒嶽之蒲吾山。以終習焉。有禪者誨之曰。道在觀心離念。非獨誦經所能得也。韻承此語。即徧遊五臺。孑然擕影。住北臺木瓜寺。餘二十載。然地高氣寒。韻夜行盡坐。思略昏散。前所誦經頓憶不忘。隋仁壽間。瓚禪師方業定。鴈門川中。背負繩牀。隨處燕嘿。韻聞而往依之。既而瓚赴禪定之詔。韻復居比干山。又適南部。離石龍泉文成等郡。於是靜學。覃被夷夏矣。且其地戒法所未及。有薙落閱三十年。而為沙彌者。至是咸獲受具。則韻之功誠多。貞觀十六年。無疾端坐。而終於西河之平遙山。春秋八十餘。韻自十九入山。歷六十年。攝心無逸。血氣盛時身生蚤蝨。聽其咂嚙。不忍棄捐。雖土蚤之多。氈席凝血。亦曰我宿債合償。一弗除屏。後於耳順之年。蚤蝨併無。此特血氣衰耳。然猶以為吾業未應盡。何致爾。甞謂門人曰。吾見超禪師每宿有壁蝨之房。而不為所撓。又食於蠱家。而匙抄其蟲。置之器底。使不為害。蠱主懼焉。吾德何以及此。又欲寫法華經。忽有善書者。請為書之。未旬浹而功畢。方將䞋謝竟隱去。因寶而藏之巖窟。屢經寇亂。餘物虜掠殆盡。惟此經委棄林莾間。箱襆<span class='corr'>已</span>爛。而卷帙如新。韻平居勒苦。老而愈勵。苟跏趺稍倦。遽起禮佛。其自率皆此類。</p>
</div>
<div class='div-other'><a id='mulu514' />
<p class='h4'>唐慧進</p><p>姓鮑氏。潞之上黨人。幼循戒檢未諧剪削。年十三。鄉閭以其精苦。斷愛却欲。不願妻息。出於志誠。乃共白其父母。放使出家。始居郡之梵境寺。受具後。即趨鄴都聽採。然以律假緣求非文不合。因復閉關自讀甞所講者終八十遍。適聞洪律師設席於相。一坐八年。有虔無怠。由爾隨師南北用裨進業。略計前後。尋究弘闡四分一宗約三百遍。其專志累功如此者。</p>
<p>蓋亦鮮矣。隋文之季。有同寺僧。嫉其能。興謗於外。進曰。世間每以名迹致嫌。而無諍行者。惟空生為然。予雖不敏。請從而後。遽揭襆而出。眾共挽留之。進曰。予茲迫於緣故爾。非誠泥於去留也。諸君好住。吾豈鬱鬱。久居此哉於是遍遊東川北部。周攬五臺泰嶽常山鴈門之勝。而禪師慧瓚方道王朔漠。又往而師事焉。瓚入關遂訪巢許舊迹於箕山之顛。得古寺基。構而居之。迄三十餘載。緇素承風追逐。使幽沮之地。成參請之場。貞觀十九年正月十五日。卒于山寺。壽八十六。其同鄉有明瓚者亦宗四分。形質素瓌瑋。晚歲風疾。頓乖儀節。雖衣服頹陊。而飲啖不衰。甞御眾於法住寺。化洽韓潞沁澤等州云。</p>
</div>
<div class='div-other'><a id='mulu515' />
<p class='h4'>唐清邁</p><p>蜀之梓潼人。少遊京師。貞觀中玄奘三藏回自西域。詔造廣福寺。為太穆后追度。且就以翻譯。其所須吏力。悉與玄齡商量。務令優給。仍召諸方大德。諳練大小乘經論。為時所尊尚者。十一人。為證義員。而邁寔與其選。同居慈恩寺。有譯經圖紀四卷。行世。</p>
</div>
<div class='div-other'><a id='mulu516' />
<p class='h4'>唐曇光</p><p>汴之張氏子。自幼及長。潔志清範。諸勝閫奧。莫不登踐。逮乎立年。盛明律藏。命宗樹義。人所推崇。則皆勵爍二。師之規誨矣。勵公甞指以謂人曰。使吾道流通於河右者。繄亦賴此予而<span class='corr'>已</span>。俄而又聽法華地論於玉法師所。修止觀法門於嵩嶽相禪師所。定慧交資。戒撿益著。會東都以光有素德。舉以住持。詔住天宮寺。仍充寺之上座。以撫綏清眾。然而汎愛之誠。終古罕類。西方律學。莫不諮詢。故其房宇門人。肩聯踵接。有所成就。西明寺律師。君度奕奕標舉一時俊烈。亦光之所進也。麟德二年。東都講說。師資導達。彌所欽羨焉。</p>
</div>
<div class='div-other'><a id='mulu517' />
<p class='h4'>唐復禮</p><p>生京兆皇甫氏。虗靜寡慾。遊心內學。出家住興善寺。頗以賦詠之工。為名士所過從。三藏地婆河羅。實叉難陀等。譯大莊嚴論華嚴經等。皆承詔綴文正義。永隆二年。太子文學權無二。述釋典所疑十條。以問。因為徵詰剖析。以闢其凝滯。假設賓主。撰十門辨惑論三卷。以貽之。無二復書有曰。續晨鳧之足。鑿混沌之竅。百年之疑。一且頓盡。永遵覺路。長悟迷源。爇煩惱之薪。飡涅槃之飯。請事斯語。以卒餘年。其為外教之士。悅服如此。加復深綜玄機。特契心法。作真妄頌。天下尤傳播。草堂宗密獨見許焉。有文集行世。</p>
</div>
<div class='div-other'><a id='mulu518' />
<p class='h4'>唐懷素</p><p>姓范氏。其先南陽人。曾祖嶽。高宗時為絳州曲沃縣丞。祖徽延州廣武縣令。父強右武衛長史。皆居京兆。遂占籍焉母李氏夢雲雷震駭而娠。及生神光滿室。卜之當為王者師。幼而聰慧。器度老成。甫十歲。忽從二親求出家。貞觀十九年。玄奘三藏。方迴自西域。獲事焉。始探經論。既登具。專務律學鄴郡法勵律師。一方之名匠也。依之三載。悉與指摘古人瑕玼。乃歎曰。吾寧自棄乎。咸亨元年。發心別述開四分記。上元三年。詔住西太原寺。仍聽道成律師講。永淳元年所述記文畢功。凡成十卷。四分僧尼羯磨文兩卷四分僧尼戒本各一卷。俄而疾。謂弟子秀章曰。余報將終矣。時空中有樂音。奄然而逝。壽七十四。臘五十三。素所宗薩婆多部量中取大小行。斥古疏十六失。其與南山不無牴牾。開元中。嵩山賓律師造飾宗記。以解釋之。對礪舊疏也。</p>
</div>
<div class='div-other'><a id='mulu519' />
<p class='h4'>唐愛同</p><p>姓趙氏。天水人也。家世衣冠。弱齡辭俗。具戒後。以彌沙塞律。訓導來學。而從之遊者。偃然若風之於草。沛然若水之於壑也。昔在劉宋時。罽賓三藏覺壽。譯出此律。而羯磨一卷。亦併流通。久而亡逸。不可考求。使叔季無所依據。由是同於大律之內。抄成一卷。被之行事。似為全美。神龍中。義淨三藏領翻譯事。詔與文綱充證義。所出諸經。與有力焉著五分律疏十卷。及終。且遺囑西明寺玄津律師。為加潤色。而安史之亂。復致泯絕。悲夫。</p>
</div>
<div class='div-other'><a id='mulu520' />
<p class='h4'>唐道亮</p><p>生越之朱氏。八歲出家。淹貫經業。既受具。稟河中三論。復開涅槃大經。尋居幽僻習定。名響海寓。神龍元年。詔與宗師十人。入長樂內道場坐夏。上時從受菩薩戒。睿宗為相王。送錦衾氈席。二年詔於西園問道。大都督李孝逸。工部尚書張錫。國子監<span class='corr'>司</span>業崔融。秘書監賀知章。睦州刺史康詵。皆結師資。傳香火請問禪要。卒年八十二。門人慧遠等建塔。萬齊融銘。</p>
</div>
<div class='div-other'><a id='mulu521' />
<p class='h4'>唐秀公</p><p>齊安人。髫年既丁父母憂。即依蜀部之興律師出家。誦習。又依以進具。而毗尼之學。於是暢通。遂為興公傳律上首。閱四載。入長安。蹐律師宣公之席。陶練諸部。勤以忘倦。出入圅丈。凡十六年。則其所造之深。所得之富。其尚可以語言盡乎。然後錦歸鄉里。報所生地恩。旋遊六安。大敷講訓。粤有貞固律師。解冠諸生。餘成業者。不可勝紀。卒于安州之十力寺。壽七十。</p>
</div>
<div class='div-other'><a id='mulu522' />
<p class='h4'>唐德感</p><p>姓侯氏。太原人也。儀容瓌麗。學業優贍。於瑜伽論。左所如意高宗詔為譯經大德。又與勝莊大儀等。同參義淨譯場。對揚稱旨。封昌平縣開國公。累井田至三千戶。上賜贊曰。河汾之秀。山嶽之英。早袪俗累。夙解塵纓。緇門仰德。紺宇馳聲。式亞龍樹。爰齊馬鳴教門歆豔焉。後充河南佛授記寺都維那。頃之升寺任。中外肅然。卒年六十餘。著義門。行于世。</p>
</div>
<div class='div-other'><a id='mulu523' />
<p class='h4'>唐道氤</p><p>生長安高陵之長孫氏。父容殿中侍御史。母馬氏夢五色雲覆頂。而娠。逮娩香氣芬複。童稚俊秀。學成中進士科。親里被榮耀。甞有梵僧。分衛過其門。飯<span class='corr'>已</span>欲去。[(厂@((既-旡)-日+口))*頁]曰。<span class='corr'>已</span>暮。因留宿。晤語至夜分。梵僧多稱道出家功德。及曉辤行。未遠即不見。氤由是無仕宦心。遂事京邑招福寺慎言律師為弟子。而薙染焉。登具後。勇習經論。先是興善寺復禮法師。善屬文。使為西方贊。以驗其才力。辭麗意真。讀者若身生淨域。而目接尊容也。禮師[(厂@((既-旡)-日+口))*頁]左右。歎賞久之。且宣言於眾。以為氤之論議。誠不可及。上聞詔與良秀法修。隨駕幸洛陽。俄述淨業障經疏。疏成。御史李竫請。於天宮寺開演。時一行禪師奏。建論場于福先寺。召集天下英髦之士。學兼內外者。竪立瑜伽唯識因明百法等。論諸大義宗。以示佛法之盛。於是眾共推氤。首升座。而六科之辯。卒皆屈伏。一行歎而謂其人曰。法有所憑。吾死亦足矣。既而駕還。詔扈從如初。適得小疾表辭。帝遣中使賜方藥。詔曰。法師服食此方并藥。所患必痊。愈早來西京相見也。其顧遇若此。屬一行遷化。葬藍田銅人原。送者自東宮<span class='corr'>已</span>下。京官九品以上。與士庶男女。無慮數萬人。詔設齋。氤作表白法事。宰相張燕公說獨趨前執氤手曰。釋門後彥。寓內罕儔。幸為我錄向所作悼文。以重篋笥。</p>
<p>開元十八年。詔於華蕚樓。定二教優劣。道士尹謙。對語失次。論宗乖舛。詔賜氤絹五百疋。用旌其能。帝注金剛經。至若有人先世罪業。應墮惡道。乃至罪業消滅。則獲阿耨菩提。終疑其謬。而未遽下筆。遂詔問氤。氤對以為佛力經力。十聖三賢。亦莫之測。陛下曩於般若會中。聞薰不一。更沈注想。自發現行。帝豁然悟入。氤且為疏之。以講青龍西明崇福三寺。皆用香泥。築講堂地。士之執新疏而聽者。日盈千數。著對御論衡一卷。大乘法門五卷。名教并信法儀各一卷。唯識疏六卷。法華經疏六卷。御注金剛經疏六卷。二十八年七月十六日。終有遺表進呈。帝遣內給事賈文瓖。宣詔弔慰。贈帛五十疋。以助安厝。壽七十三。僧臘五十三。以其秊八月十三日。葬于終南山逍遙園側。</p>
</div>
<div class='div-other'><a id='mulu524' />
<p class='h4'>唐光儀</p><p>宗室瑯琊王子也。武后時。與越王起兵。得罪族誅。儀方襁褓。乳母竊負逃民間。且八歲。詔求之急。乳母懼與決捨去。儀獨行。終以凍餒。依老僧落髮於青龍寺。稍長經律通貫。習禪燕。自以為出家之樂。誠非世俗榮名利達。所可比也。會中宗詔訪瑯琊王後。儀因向寺主吐實。寺主大駭。即言之扶風郡郡太守悅其狀貌。逼妻以女。不可。遽以聞。召見。詔使返服襲父爵。懇辭。願守志自放丘壑。詔許之。仍聽繕治蘭若。領徒眾以居。平生素愛終南山水之勝。自法興諸寺之葺。而菴廬精舍。往往皆是。侍衛瞻候者。常數千百人。雖權要卿相。所不逮。亦其勢然也。開元二十三年。六月二十三日。集弟子垂訓訖。北首枕肱。右脇臥而卒。弟子稟遺命。葬之少陵原南。復闢天寶寺於其地。以弟子世傳守焉。</p>
</div>
<div class='div-other'><a id='mulu525' />
<p class='h4'>唐玄儼</p><p>姓徐氏。越之諸暨人。年十二。師事富春僧暉出家。證聖元年。以恩制獲度。隷貫懸溜寺。弱冠從光州岸師。稟具戒。時崇福融濟二律師。皆訓徒上京。儼往依之。昇堂入室。蒙其印可。由是名聲重矣。及睿宗受戒於安國。詔充大德。後還江左。偏以四分開導。俄居法華山。敷闡金剛般若。而躡屩檐簦之儔。聽講請戒。雲凝風休。如是幾三十載。不起于座。開元二十四年。詔頒行御所註經於天下。都督河南元彥冲。躬造山中。請儼俯臨郡治。設筵唱演此經大義。以稱上意。初光州岸公甞夢。神僧謂曰。玄儼誠一世之法器。教之小乘。非所空自爾每以般若命之宣暢。至是果際遇。豈非命歟。未幾內捐衣鉢。外率檀信。裝飾石城。百尺彌勒像。而潤州<span class='corr'>刺</span>史齊澣。運心極廣。視物惟均。方舟結乘。奉迎儼於丹陽。餘杭吳興等郡。為諸新度受具則化之所被。自廣陵迄于信安。地方千里。飡規沐德。殆且萬人。福緣之盛。乃如此。天寶元載十一月七日示疾。坐終於寺之戒壇院。壽六十八。卜於是月二十。窆之秦望山下。建塔植松。以表其地。萬齊融述文。頌德。茲不錄。</p>
<p>儼凡禮佛名經一百過。設無遮會十筵。著輔篇記十卷。羯磨述章三篇。金剛義疏七卷。講金剛經疏一百過。</p>
</div>
<div class='div-other'><a id='mulu526' />
<p class='h4'>唐慧日</p><p>生東萊辛氏。中宗朝得度。及登具足。乃慕義淨三藏之為人。於是而遊西域焉。始泛舶三載。徧歷東南海中諸國。達中印土。禮謁聖跡。訪求梵夾。咨稟善知識。十有三載。莫不皆以淨土為真歸。彌陀為良導也。承茲法訓。思欲利人。振錫還鄉。又涉四載。至北印土健駄羅國。東北大山。盡七日夕斷食。扣頭畢命。誓禱觀音現相。俄而空中紫金色。身長一丈餘。坐寶蓮華。右手摩頂。而告日曰。汝當勸令眾生。念佛誦經。往生西方淨土。極樂世界。彌陀佛國。到彼國<span class='corr'>已</span>。見佛及我。所得利益。勝過諸行。說<span class='corr'>已</span>忽滅。日斷食困甚。聞法強壯。即踰[葸-十+夕]嶺。過流沙凡十有八年。達于京師。開元七年也。貢佛真容梵夾等。詔賜號慈愍三藏。又著往生淨土集。行世且興渠為五辛之一。而東土之明律者多不能識。或以為蕓薹葫荽阿魏等。乃於淨土集中。具書之。以曉將來云。五辛此土惟四。興渠者訛梵也。華云形具。根如細蔓菁而白。其氣如蒜。日甞於于闍國見之。餘國亦無有。維時方冬。枝葉<span class='corr'>已</span>盡。獨留其根。以待食用。日言其根之狀。殊。詳而枝葉則莫之詳也。天寶七年卒。年六十九。塔白鹿原。</p>
</div>
<div class='div-other'><a id='mulu527' />
<p class='h4'>唐法慎</p><p>生江都之郭氏。稍具知識。即念出家。父母雖愛。不能奪也。既從瑤臺成律師受具戒。旋於太原東塔寺究律藏。言入希微。理參玄要。識者推伏焉。眾請任以綱領職。乃默然東歸。率誦金剛般若經如意輪心呪。化鄉里。諸所設施。莫克盡述。大略皆以隆顯教門。敷弘法席而<span class='corr'>已</span>。且維揚東南之衝要。朝廷土大夫。所從來往。必脩<span class='corr'>刺</span>門下。然尤以得見為慰。以不得見為大辱。故黃門侍郎盧藏用退而歎曰。宇宙之內。信有高人。若太子少保陸象先。兵部尚書畢構。少府監陸餘慶。吏部郎中嚴挺之。河南尹崔希逸。太尉房琯中書侍郎平章事崔渙。禮部侍郎李憕。著作郎綦母潛。名士王昌齡。僉所贍奉。願同灑掃。</p>
<p>天寶七載。十月十四日。晨興盥漱。就胡牀跏趺。默覩西方。既曛而滅於龍興寺之別院。春秋八十三。夏六十二。緇素弟子北距泗沂。南踰領徼。望哭者千族。送葬者萬人其得法上首。曰會稽曇一福建懷一等。樹塔於城西蜀岡之原。吏部員外郎趙郡李華。撰文勒碑。大理司直張從申書。趙郡李陽冰篆額。</p>
</div>
<div class='div-other'><a id='mulu528' />
<p class='h4'>唐道綽</p><p>姓衛氏。并州汾水人。弱齡處俗。爰知恭讓。十四出家。講大涅槃二十四遍。晚稟瓚公禪法。修涉尤謹。久之承鸞法師淨土遺業。乃於石壁谷玄中寺。法師舊治之地。行般舟方等九品十觀。講無量壽經。將二百遍。</p>
<p>綽行道次。有僧於定中見所持數珠。其相量之。大如七寶山。覩西方勝境。繁縟難舉。由是道俗競傳。化旺朔土。貞觀二年四月八日。綽以天年有限。與眾相辭。於是聞者奔赴。增山填谷。咸見鸞法師乘七寶船浮空而至告綽曰。汝淨土堂成。<span class='corr'>但</span>餘報未盡耳。又見化佛住立空際。天華下散。男女皆以裙裾承得。薄滑可愛。時以蓮華插於乾地。七日不萎。逮綽年躋七秩。容力休盛。齯齒新生。談述雄暢。益勤勸念。綽復躬穿百八木槵子。以貽人。及著淨土論二卷。其所授據。皆天親龍樹慧遠等。故信從之徒。有以麻豆為數量。而積之滿數斛者。綽平居四儀不敢背西。口稱尊號。日期七萬。而沙門道撫。自京之弘福寺逃往依止。綽今年且八十四矣。尚康強無恙。亦其進修之力所感歟。</p>
</div>
<div class='div-other'><a id='mulu529' />
<p class='h4'>唐鑒真</p><p>姓淳于氏。廣陵江陽縣人也。總丱之歲。侍父入大雲寺。見佛像感悟。求出家。父奇其志許之。遂依智滿禪師。聽訓誨。長安元年。詔天下度僧。因獲隷寺為息慈。大雲即今之隆興寺也。神龍初。從道岸律師先受菩薩戒。景龍初乃復詣長安實際寺。從荊州恒景律師。登具足戒。觀光兩京。陶冶三藏。閱數稔。言旋淮海。以戒律利物。鬱為一方宗首。開元中。日本國沙門榮叡普照等。禮真足而請曰。吾國居大海中。距華夏。以風之逆順。為近遠。而未易以道路計。然佛法於天下。固無彼此之沮。而師範之來。或難之。此三宗之傳。所以猶缺然也。和尚其能輟此方之化。為吾國之行。則善矣。真因感其意。而問曰。昔聞南嶽思禪師生彼為王。興起大教。又聞國相長屋。造千袈裟附舶。施中國名德。且綉偈於衣緣曰。山川異域。風月同天。寄諸佛子。共結來緣。以此言之。則誠善地也。吾何為自棄。而不為是行哉。乃募比丘思託等十四人。天寶二年六月。買舟載經律。由楊子江至越州浦止。署風山出洋。遇風濤盛壯。舟幾溺。俄見空中。神將介甲而立。風濤尋定。所歷蛇海魚海鳥海之異。而後抵岸達日本。王躬迎導入城。安止大寺中。遽即其寺之盧遮那殿立壇。以為王受菩薩戒。次及夫人王子等。且選本土有德行沙門十人為師。度沙彌澄脩等四百人。教以白羯磨法。國之造寺施田者日至。號大和尚。後無疾辭眾。逝於天平寶寺。七年癸卯歲。五月五日。即代宗廣德元年也。壽七十七。</p>
</div>
<div class='div-other'><a id='mulu530' />
<p class='h4'>唐惟慤</p><p>姓連氏。齊大夫稱之後。上黨潞人。九歲從舅氏之有名稱於釋門者出家。久之辭去遊學。教旨禪宗毗尼之道。靡不探討。年四十。猶宿留京輦。時故相房公融。<span class='corr'>已</span>捐舘舍。其子弟居賜第。一日請齋尚未飯。出經一圅曰。此相公在南海時。所譯楞嚴經十卷。今筵中僅十僧。可僧各一卷以結緣。慤坐次當四。得經見富樓那問生起義。文婉而理玄。遂誓作疏流通。及歸所住崇福寺。遽畫文殊菩薩像。且誦其名號。十年志益不衰。忽夢文殊乘獅子。入其口。由是下筆若神助。大曆丙子也。及疏就。又夢文殊自口出。成三卷。今盛行于世。</p>
<p>一說荊州度門寺神秀禪師入內得其本。未幾舘陶沙門慧震。傳之於慤而流通焉。</p>
<p>既而蜀之資中恒沇法師。作義章。號資中疏云。</p>
</div>
<div class='div-other'><a id='mulu531' />
<p class='h4'>唐守直</p><p>字堅道。姓范氏。錢唐人。齊信安太守瑝八葉孫。既薙染。遂依蘇之支硎寺圓大師。受具戒。登壇之夕。獨見光長丈餘。久之乃滅。蓋其得戒之相也。後依江陵之真公者三年。乃徧禮天下聖迹。以博所聞見。尋從無畏三藏。受菩薩戒。普寂大師。傳楞伽心印。講起信論二十過。南山律抄四十過。始願誦華嚴經。即於中夜夢。神人以一珠施之。覺而惘然。如珠在握。旋入五臺山中。攬閱凡二百過。以畢其願。且披大藏三過。開元二十六年。詔舉高行。因隷貫廬山大林寺。大曆二年。移藉天竺靈隱峯。五年三月。寓止龍興淨土院。謂其徒曰。夫至德之人。乘如而來。乘如而去。然彼欲以長繩繫白日者。豈足以同語此哉。以其月之二十九日。告終。壽七十一。臘四十五。建塔以窆。門人皎然如晝為之銘。</p>
</div>
<div class='div-other'><a id='mulu532' />
<p class='h4'>唐圓照</p><p>姓張氏。京兆藍田人。十歲依西明寺景雲律師。受近圓。乃究維摩法華因明唯識涅槃中觀華嚴新經。頻敷座席。屢主壇場。開元中。詔參譯務。大曆十三年。詔兩街臨壇大德一十四人。至安國寺。定奪新舊兩疏是非。照材學優贍。其所編稡製作。多不具述。於教門頗有功緒。在代肅二朝。尤用事。職至應奉。賜紫充臨壇兩街。十望大德。內供奉撿校。鴻臚少卿。食封一百戶。終於別院。壽八十二。臘五十八。</p>
</div>
<div class='div-other'><a id='mulu533' />
<p class='h4'>唐辨才</p><p>姓李氏。襄陽人。七歲依峴山寂禪師出家。稍長善記憶。每受經。必以等身為限。事不重問。義不再思。師甚器之。年十六遂落髮。隷鄉里之大雲寺。徧遊列郡名山。俄納戒於荊州玉泉寺。久聞京師安國寺懷威律師。報恩寺義頒律師名。即造而請業焉。二師皆推為上首。天寶十四載。上以北方習騎射。嗜殺戮。剛獷之氣。黷武玩兵。宜必以善導柔服之。詔才臨壇度人。以致其教誡。至德初。宰臣杜鴻漸奏。住龍興寺。詔加朔方管內教授大德。庶令獫狁之鄉。粗識毗尼之道。仍命為國建法華道場。及復兩京迴鸞。累降璽書褒美。晚年尤留心於頓教大乘。永泰二年。僕固懷恩叛。招誘吐蕃犯邊。才以因果禍福之語曉之。屠殺之慘為戢。大曆三載。詔充章信大德。時府帥虢國常公。與護戎任公。數過從講道。十三年十二月八日。安坐繩牀而寂。壽五十六。未幾卜窆寺之西北隅。先是邑子石顯。執役于城上。夜聞管絃聲。異香散空中。由是以知才之所往生者。必安養矣。<span class='corr'>諡</span>曰能覺。襚以紫衣。其恩榮聞于塞外云。</p>
</div>
<div class='div-other'><a id='mulu534' />
<p class='h4'>唐慧明</p><p>漢太丘長陳寔之後。晉永嘉南渡。曾祖仲文佐命於陳。封丹陽公。祖令雙溪穀熟二縣。考令蘭陵。遂家焉。明則蘭陵產也。丱歲捨父母出家。受具習律。歎曰。自神禹以功有天下。而刑戮滋生。伯成子高棄其諸侯以畊。而況我輩之學空寂者乎。紛紛諍論。一何至於此極哉。乃詣方巖究心法。天寶初。將遊五臺。會淮汴阻兵不果。仍築蘭若三所於宛陵之石門。先是其地苦虎狼之暴。俗尤嗜弋獵。自明以慈悲化攝。皆革心不相傷忤。五年戾止魚陂。時有瑀公。神異僧也。見曰。南祖傳教菩薩。來何晚也。他日與登魚陂之顛。見東南有峰。秀拔可愛。因指以謂瑀公曰。告宿緣在茲。庶幾其可得乎。八年詔天下度人。州將韋南金。舉明高行。黑白狀請。隷州之寧化道場。明辭。改隷佛川。即魚陂所望之峯也。按郡志。地故梁吳筠宅也。昔有於青山之南。斸出古佛二軀。而水隨以騰湧。由是其地得名。旁有吳王古祠。巫以禍福撼閭里。致血祭。明至泊舟祠下。風雨驟作。林木屋瓦飛折。頃之霽。一偉丈夫。前拜。謁受戒。且請徙道場其地。及道場之徙。偶獲銅盤土中。盤底銘慧明字。建中元年正月十二日。示疾以逝。壽八十四。臘五十一。樹塔於寺之西山。而葬靈輿焉。得法弟子。慧解慧敏如知。菩薩戒弟子。<span class='corr'>刺</span>史盧幼平顏真卿。獨孤問俗杜位裴清。</p>
</div>
<div class='div-other'><a id='mulu535' />
<p class='h4'>唐道遵</p><p>字宗達。姓張氏。吳興人。幼事報恩寺興大師出家。年十二。從天竺義威律師。受具戒。始習毗尼開遮之指。後傳天台明靜之宗。於是廣書法華。闢經院。置道場於支硎山。以招徠學者。大曆元年。州將韋元甫。兵部尚書劉晏。侍御史王圓。開州<span class='corr'>刺</span>史陸向。殿中侍御史陸迅。大理評事張象。既愜真心。願專勝境。相與表聞。詔特署法華道場。由是江東。總建道場。一十七所。皆自遵始。天寶中。方行三昧於靈巖道場。光明燭天。身在光中。莫分彼此。異日以問荊溪然公。公曰。智慧光明。從心流出。蓋子精志之所致也。又甞於寺道場中。覺身坐虗空。廓然無礙。識者知為垢盡之相。興元元年。七月二十九日。卒於所居寺。壽七十一。臘四十六。門人樹塔旌德焉。</p>
</div>
<div class='div-other'><a id='mulu536' />
<p class='h4'>唐摩駄都</p><p>華言法界。一名悟空。生京兆雲陽車氏。拓跋魏之裔也。天寶九載。罽賓國願內附。遣大首領薩婆達幹。三藏舍利越摩來朝。且請使者巡按。明年詔中使張韜光。偕國信行官傔使四十人西邁。時空名奉朝授左衛涇州四門府別將。隨使者出安西。十二載。至健陀羅國。罽賓東都城也。其王禮接唐使者於此。及使者歸。報空方以疾篤。留健陀羅國。於是發願。師事舍利越摩出家。肅宗至德二年也。年二十九。受具戒於迦濕彌羅國。文殊矢涅地。為親教師。鄔不羼提。為羯磨阿遮利耶。駄里魏地為教授。於蒙提寺。諷聲聞戒。習根本律。蓋北天之學。皆薩婆多部也。巡禮八塔。咨師舍利越摩。歸覲君親。摩因授空十地迴向輪十力三經梵夾。佛牙舍利以別。至骨咄國。小海南岸。地忽搖動。雨雹交作。而霆擊不<span class='corr'>已</span>。時眾商奔避一大樹下。商主曰。龍神怒如此。眾中或有舍利異寶。可出之海中。毋以為性命害也。空慾以利東夏故。潛乞龍神宥過。終不出。自卯及申始霽。即而請勿提提羼魚。出十力經於丘茲蓮華寺。請尸羅達磨。出十地回向輪經於北庭。貞元五年己巳。至京師。上佛牙舍利經本。詔功德使竇文場。付左神䇿軍。繕寫進呈。署空壯武將軍。試太常卿。居章敬寺。返雲陽。二親之墳樹拱矣。</p>
</div>
<div class='div-other'><a id='mulu537' />
<p class='h4'>唐道澄</p><p>姓梁氏。京兆人。父涉中書舍人。幼使出家。無所顧戀。偶有禪者過之。謂曰。可名道澄。且付以瓶錫儀範之器。號律沙彌。受具後。歷橫肆。習南山鈔。謹持守以進於學。然姿性率略。所處不恒。奉恩莊嚴草堂諸剎。所至安之。尤以護生為務。建中二年。坐夏雲陽山。一虎忽哮吼入門。澄若有所語者。虎搖尾攝耳去。澄後徙居章信寺。或問其故。澄曰。出家可滯一方乎。西域之法。三時分房。俾無貪著。後世易之。哀哉。貞元二年二月八日。上於寺從澄受菩薩戒。京甸傾瞻。賜賚優渥。澄盡以回施二田。五年。上幸澄所居問修心法門。且詔為妃主嬪御。受菩薩戒。十六年四月。賜號大圓。十九年九月十八日終。</p>
</div>
<div class='div-other'><a id='mulu538' />
<p class='h4'>唐大光</p><p>姓唐氏。湖州之安吉人。母梅。感異夢生光。及薙落。誦法華經。三月即能憶持。遊京師。肅宗燕見之熟視之曰。疇昔之夜。朕夢。僧聲演大乘。而口出光明者。茲非其人乎。因賜今名。屬上生辰。召齊于定國寺。舘之千福寺。看經道場。遣中官趙溫等。宣諭以送。仍賜墨勑。許隨意住持天下名山。後徙藍田精舍。精舍之僧先夢。天童降謂曰。大光經聲。徹於有頂。功德不可量也。一日忽有臂從天下。撫其心匈。又夢。僧引乳使光吮其湩。自爾神形舒暢。氣貌融裕。久之山行。偶墜窮谷龍泉中。心不迷亂。但發願持多寶塔品十萬徧。俄覺此身躍然而出。如有物捧持之者。龍朔初。詔住資聖寺。寺即趙國公長孫無忌宅也。二年詔為文德皇后追福。七年資聖灾。棟宇器物俱燼。惟諸經卷無所損。事聞。所賜殊渥。百姓亦捐棄財幣盈鉅萬。寺以再成。未幾。疏乞歸省。詔未即允。光隨得疾莫療。欲赴水死。強起跨驢往。驢伏不行。烏羣噪其上。人稍知之。交開諭乃解。復頂戴經卷行道。尋有詔允所請。既歸。構塔於烏程。日持多寶品。以償昔願。永泰元年。浙西廉使韋元甫。表請光為六郡持念之首。且為別立道場。大曆間。魯公顏真卿<span class='corr'>刺</span>郡。烏程宰則李紳公垂之父也。紳生未朞而疾作。名光脩治佛事而愈。紳小字光。蓋以此。貞元中。紳官於朝。間出<span class='corr'>刺</span>拜於持經道場。永貞元年十二月既望之夕示滅。壽七十。紳時以相國製文勒碑。噫榮矣。</p>
</div>
<div class='div-other'><a id='mulu539' />
<p class='h4'>唐慧琳</p><p>本疎勒國人也。冐姓裴氏。始事不空三藏。為室灑。印度聲明。支那訓詁。靡不精究。甞謂翻梵成華。華簡而梵細。簡則意遺。細則語衍。然而俾其意不至遺。語不至衍。非夫淹該博綜。易足臻爾。於是引用字林字統聲類三蒼切韻玉篇。諸經雜史。以參合之。撰大藏音義。自貞元四年。迄元和五載。成一百卷。置其本於西明大藏。使京邑傳寫。十五年庚子卒。壽八十七。</p>
</div>
<div class='div-other'><a id='mulu540' />
<p class='h4'>唐端甫</p><p>族趙氏。居天水。世為秦著姓。母張夢。梵僧謂曰當生貴子。即出舍利囊中。使吞之。及娩。見所夢僧。白晝入室。摩其頂曰。教法必賴以大興。言訖訖失所在。甫高顙深目。大頥方口。身六尺五寸。音吐如鍾。始十歲。以沙彌。事崇福寺道悟禪師。十七歲。受具戒為比丘。隷安國寺。學毗尼於崇福寺昇律師。傳唯識論於安國寺素法師。究涅槃經於福林寺崟法師。既而甫夢。梵僧以琉璃器。滿盛舍利。使吞之曰。三藏大教。盡納汝腹矣。自是妙智宏辨。囊括川注。而謁文殊於清涼。闡華嚴於太原。其聲聞之美。達于帝聰。德宗朝。出入宮禁。抗論儒道。詔賜紫方袍。歲時錫子異等夷。順宗在春坊。相與臥起。視若兄弟。恩禮特隆厚。憲宗御極。數幸其寺。常承顧問。待之不啻賓友。而甫儀範超邁。辭辯華贍。雖造次應對。未甞不推致佛乘。而揚搉玄理。由是天子益重其為人焉。乃迎真骨以祈靈。開秘殿以請福。錄左街僧事。凡十年。其闡揚涅槃唯識。課持瑜伽悉地。轉上所施。以崇飾塔廟。務極雕繪。而丈室單牀。惟日誦金剛經。默觀淨二而<span class='corr'>已</span>。王公輿臺。壹以誠接。然豪門貴族。莫不瞻向。議者以為其有常不輕行。開成元年六月一日卒。其年七月六日。茶毗于長樂之南原。獲舍利圓瑩。<span class='corr'>諡</span>大達。塔號玄秘。壽六十七。臘四十三。弟子僧尼千餘輩。會昌中。相國斐公休頌德樹碑原上。</p>
</div>
<div class='div-other'><a id='mulu541' />
<p class='h4'>唐知玄</p><p>字後覺。姓陳氏。眉州洪雅人。曾祖圖南。梓州射洪令。祖憲考邈。皆名場不捷。母魏。夢月入懷而娩。襁褓見佛像僧儀必笑。五歲。祖指花令賦詩。不數步即就。且有唯餘一朵在。明日定隨風之句。祖吟咏久之。歎曰。吾望汝登高第雪恥。今如此。其志見矣。則終將歸於空門乎。所居鄰寧夷寺。七歲聽法泰法師講涅槃經。忽若有所寤。夜又夢。其寺之殿佛。手為摩頂。因力求出家。不可禁止。年十一。詣唐興四安寺落髮。其師併以大經遠公義疏。辯公圓旨授之。皆習復無遺誤。年十三。升座闡演於大慈寺之普賢閣下。時丞相杜公元頴。方出鎮蜀。聞其名而命之。聽者萬計。率駭服。自是不敢斥其名。而呼之為陳菩薩矣。或傳其前身。蓋漢州三學山知鉉也。甞講十地經。感地變琉璃云。受具戒於淨眾寺辯貞律師。稟俱舍論於十長山固律師。於是抵三峽。歷荊襄。而駐錫於京輦之資聖寺。獲依安國信法師。究唯識論。旁攻外典百家之言。然以鄉音不類憂之。乃曰課大悲呪象耳山。中夕夢僧易其舌。旦能秦語文宗尤加禮重。儒者楊茂先。留意竺墳。慕謝康樂之為人。注釋經義。時就質問。及終。玄獨見其服紫衣。戴碧冠。前拜謝乘空而去。訃至。則知其命子以紫袈裟。碧芙蓉冠斂。且曰。吾非簪裳累。則提瓶挈屨。侍玄公久矣。今遽爾柰何。</p>
<p>武宗始猶尚內教。後惑邪說。故群臣莫之諫。甞以德陽節。會緇黃麟德殿。詔玄獨抗道眾。帝躬發老子。治大國如烹小鮮義。使相問答。玄所對凡數千言。皆謂神仙固山林之事。非帝王所宜行。上大怒。左軍仇士良。內樞楊欽義。惜其才美。密諷貢祝堯詩五章解之。玄即日歸鄉里。既而以巾櫛。遊湘湖間。方楊給事漢公。廉問桂嶺。迎止開元寺。屬宣宗龍飛。內樞楊公統左禁軍。以定冊功。請復教。首乞訪玄聲跡。詔居寶應寺。壽昌節講讚。賜紫伽黎。署三教首座。俄詔徙法乾寺玉虗亭。則上於藩邸所造者。大中三年。詔悉興建天下廢寺。至圖玄肖象禁中。以存模楷。八年上章乞還山。廣明二年春。僖宗遠難幸蜀。遣郭遵泰。以璽書詔。赴行在所。仍許肩輿自隨。上降接勤重。談論頗悅。且欲賜美號。顧問諸學士。學士未及奏。而上遽灑御翰以悟達曰。開示悟入法華之旨。其宜號悟達國師。以表朕意。玄陳讓再三。不允。遂辭疾歸臥九隴舊廬。正月二十七日。見所居之室。悉現微妙勝境。二月七日。忽空中有聲曰。必生淨土。問誰為此聲者。則譍曰。佛也。若菩薩降庭。明珠墮膝。是豈娑婆報盡。而宿昔罪福之感驟至耶。七月中。召弟子慈燈。作遺表。囑後事。以屍施魚鳥。叮嚀告戒。右脇面西而寂。壽七十三。臘五十四。</p>
<p>玄生平謹於持守。而篤於進脩。然其利物之効。尤多著見。駱谷真符縣雍氏者。宅當大潭上。潭有魚。足而齒。異甚。或欲網釣。則興雲霧擁蔽。雍氏日豢之四世矣。玄適抵其地而知之。為授歸戒。出水鼓躍逝去。夜夢雍氏曰。吾<span class='corr'>已</span>生天矣。</p>
<p>次而導江玉壘山神。益昌北郭龍門神。皆受戒。徵驗見弟子僧徹傳。茲不復錄。塔在今茶隴山祐聖寺。秦蜀間。戶圖事其像。有或圖李商隱執白拂。以侍立者。則商隱亦甞為之役也。商隱號義山。能辭章。玄居京師興善寺時。商隱居永崇里。甞苦眼疾。望禱玄。明日玄寄天眼偈三章。疾遂愈。</p>
</div></div>
<div class='div-other'><a id='mulu542' />
<div class='div-other'><a id='mulu543' />
<p class='h4'>梁智宣</p><p>泉州人。唐之季。佛法尤隆盛。宣方壯。慨經教之流通此方者。尚未盡。且天竺。吾世尊所瑞應地。為其弟子。而未始造詣。是非可愧乎。於是結侶西邁。悉得其所願而歸。開平元年五月。達京師。進辟支佛骨。梵書多羅葉夾經律。會太祖新受唐禪。見宣太悅。禮數勤厚。宣即請譯所進梵夾。然以天下多故。未遑也。</p>
</div>
<div class='div-other'><a id='mulu544' />
<p class='h4'>晉光嗣</p><p>姓李氏。太原文水人。幼依臺山真容院浩威出家。既納戒遊方。受心法。辨論縱橫。儕輩莫之抗。俄南遊。謁王氏於閩。忠懿王敬之。至兩淛謁錢氏。武肅王尤加敬焉。然二王皆遣使送香茗。而兩淛又以盋盂一萬副。及<span class='corr'>斂</span>諸州牧宰俸入。泛大舶。至滄州。使歸為文殊供養。時則降龍大師。彈壓臺山諸剎。眾所畏伏。因為俵之。眾寡均等。於是其徒致疏。請嗣繼其師主院事。詔補都綱職。總轄臺山諸剎。賜師號超化。十五秊。興廢食饑。不可殫紀。天福元年遘疾。九月五日。遂示寂。門人塔舍利。至今存。</p>
</div>
<div class='div-other'><a id='mulu545' />
<p class='h4'>晉景超</p><p>既持律範。尤事參詢。抵廬峯。有終焉之志。且日誦法華。以自課。俄字禮華嚴法華二經。皆如其數者。至於再。然亦再爇手指以慶。於是舍利出膚體。或得之坐臥遊歷地。極圓瑩可愛。天福中。卒於所住。今其塔尚存。</p>
</div>
<div class='div-other'><a id='mulu546' />
<p class='h4'>晉志通</p><p>扶風張氏子。家世顯貴。童稚即離俗。唐季擾攘。乃東遊洛下。傳瑜珈教法於縛日囉三藏。天福四年。朝廷遣使吳越。通獲附舟。以攬天台羅浮之勝。而卜所歸趣焉。然三藏亦以梵夾。託其流通。時文穆王元瓘。方居帥府。命具威儀樂部。迎以登岸。舘於真身塔寺。供施豐腆。未幾。遊赤城華頂。閣錫於智者道場。益脩淨土業。山中舊有招手石。相傳為定光招手。接智者處。峻聳嶄立。薄天半。通再從其上投下。以祈生安養。或救之甦。復去隱於越之法華山。逮將寂。忽白氣盈衍。房地如傅粉者。遂坐逝。闍維覩五色雲。盤結火聚上。且咸聞異香云。</p>
</div>
<div class='div-other'><a id='mulu547' />
<p class='h4'>晉道舟</p><p>姓管氏。朔方回樂人。髫年出家於龍興寺之孔雀院。檀信依仰。俄能創建永興寺。以致群眾。時韓公洙。方帥靈武。遂辭去。西遁賀蘭山白草谷。精誠之至。感甘泉既枯而復湧。且有靈蛇。遊泳其中。尋而說法導俗。絕食禱雨。<span class='corr'>刺</span>血畫千手眼大悲像。中和二年。關輔猶擾攘不<span class='corr'>已</span>。乃於城南念定院塔下。斷左臂焚之像前。乞加被。以寧謐天下。獲迅雷烈風洪澍之應。若夫左則以救旱。久餓以請雪。皆如願。天福六年二月六日。集門人垂戒畢。遂趺坐以逝。如入禪定。眾因漆紵以事。宋建隆中。奇士郭忠恕。著文頌德。</p>
</div>
<div class='div-other'><a id='mulu548' />
<p class='h4'>晉遵誨</p><p>姓李氏。譙郡人。祖世不仕。母張氏夢神人遺<span class='corr'>己</span>寶珠而娠。方乳哺。善知人喜慍。稍長至佛宇僧舍。必徘徊顧盻。不忍去。年十一。師事毫城開元寺崇諲律主落髮。誦法華經。能覆憶。迨弱冠乃登戒。頃之訪道汴洛。稟法華經義於智潛法師。梁開平二年。首闡所業於相國寺之藥師院。後唐長興二年。以疏鈔訓迪門徒。門徒之升其堂者。餘二十人。晉天福二年。誨習華嚴義。敷揚於五臺。以繼顒大師之武。緇素雲萃。因鐫經於石。列置殿之三面。以垂永久。又以四秊。會僧俗二百四十人。使人誦一卷。總成三部。以周一年。如是二十年。不少間曠。復施食以勸鬼神。發菩提心。上聞詔賜號真行大師。開運二年。正月十六日示疾。右脇稱佛名號而逝。壽七十一。臘五十一。門人奉遺命。葬于隋河北之寺莊東原。</p>
</div>
<div class='div-other'><a id='mulu549' />
<p class='h4'>周道丕</p><p>長安貴胄里宗室子也。父從晏。寔昭宗昆季五院之長。母許氏。以無嗣息。甞躬誦蓮經普門品而妊。及生。秀整可愛。甫周晬。父以王事。沒於霍山軍中。而丕輟乳哺。有戚容。七歲絕葷羶。每遊佛寺。輒忘返。而保壽繼能法師甞相往來。因白母。從之出家。未幾。昭宗幸石門。而丕九歲爾。及駕回<span class='corr'>已</span>能偕其師。迎駕如禮。十九歲。徇眾請講金剛般若經。聽者悅服。既而朱晃逼駕。遷洛陽。長安焚蕩。丕獨負其母。東征華陰。會劉道開亂。遂入華山。居巖穴中。穀麥翔湧。斗萬錢。然丕素得嚥氣術。卒賴以濟。而日巡丐以奉母。無小乏。母或問食未。則跪曰。有施主。於戲可謂孝矣。年二十。母命之曰。汝亦知汝父之死所乎。霍山草木長矣。汝能收其遺餘以歸葬。則吾庶幾無憾。於是丕含悲茹苦。即其地。晝夜唄梵。聚羣骸以禱之曰。誠吾父者。則必動轉以自異。閱數日。果有枯髏。躍而出至丕前。起仆再三。丕大慟擗踴良久。乃迎以葬之華陰。先是母夢。從晏尉撫。如平生云。既而曜州牧。婁繼英。招住洛陽福先彌勒院。蓋晉道安。翻經設浴之地也。天祐三年。詔賜紫衣。梁唐之興。皆被寵署。晉天福間。詔入梁苑副錄左街僧事。開運初。升左街僧錄。漢乾祐之季。謝病乞自便。不許。周廣順初。詔充左街僧錄。日下即赴任。仍不許陳讓。時世宗以晉王尹京。議沙汰。以丕職所係。召問可否。丕曰。今天下初定。瘡痍未起。而有所去取。則徒以見其不鎮靜耳。未見所以澄清也。老子曰。治大國如烹小鮮。苟稍動則縻爛矣。故願大王緩其事。以須後舉。幸甚。世宗以為然。議遂寢。丕後每謂其徒曰。上久有志於汝輩。汝輩宜自謹。勿犯也。乞解軄歸洛陽。</p>
<p>周顯德二年。詔毀僧寺。且立帳以限僧。然不至於酷甚。則丕之力也。</p>
<p>其年六月八日。示微疾。十日早作。命弟子營粥云。有首楞嚴菩薩相迎。趣令鳴乾稚。俄而化。壽六十七。臘四十七。立石塔葬之龍門廣化寺左。</p>
<p>丕平生脩杜多行。若法華金剛仁王上生經等。皆一字一禮。佛名經則徧禮。未滅之二年。猶禮首楞嚴經。故其瞑目之際。或能致首楞嚴菩薩。則其精進如此。</p>
<p>讚曰。</p>

<div class="lg regular"><div class='lg-row'><span class='corr'>嗚</span>呼佛日　匿影雙林　世間長夜　穽擭尤深</div>
<div class='lg-row'>康莊大路　羣盲曷尋　昌運方開　聲教東被</div>
<div class='lg-row'>遠取貝書　鑽研密指　振筆玄關　文騰義委</div>
<div class='lg-row'>鈔疏流通　侈目華耳　長筵婁展　高座頻升</div>
<div class='lg-row'>經詮律法　講貫傳承　盡眾生界　燦爛真鐙</div>
</div></div></div></div>
<p class='juan'>新脩科分六學僧傳卷第十四</p></div>
</div><!-- end of div[@id='body'] -->
</body></html>