<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新修科分六學僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu931' />新脩科分六學僧傳卷第二十二</p><p class="byline">淛東沙門　曇噩　述</p><p class="head1">精進學</p>
<p class="head2">義解科<span class='note-inline'>(二)</span></p>

<div class='div-other'><a id='mulu932' />
<p class='h4'>陳慧勇</p><p>桓氏。其先譙國龍亢人也。後以祖法式令錢唐。因寓居于吳郡之吳縣東鄉桓里。父獻蚤世。母張氏甞夢。登佛塔獲二金菩薩像。因娠而孿產焉。皆男子。並從幼入道。長則慧聰。勇其次也。始出都。依止則師於靈曜寺。隨方受業。不事專門。年登具戒。從靜眾寺峯律師。學十誦。龍光寺僧綽。建元寺法寵。悉服膺座右。稟宗成實。俄而法輪大轉。講肆盛開。時纔三十歲耳。會梁季之亂。靡所寧息。於是就攝出止觀寺。取正於僧詮法師焉。詮亦待遇加厚。恨相得之晚。初勇之未行也。甞於報恩寺前得竹如意。其人云。從攝山來。且謂勇當如意矣。忽不見。頃之又得漆函。盛三論一部。於其房之窻牖間。察莫知其來處。蓋若有物以勸發者。天嘉五年。世祖請於太極殿開演。聲名籍甚。住持禪眾寺。十有八載。搆大法堂。榜曰般若。制度宏敞壯麗。至德元年五月二十八日。稍疾而逝。神容不變。經宿頂暖。六月六日。窆于山之西嶺。春秋六十有九。始終講華嚴涅槃方等大集大品各二十徧。智論中百十二門論各三十五徧。餘法華思益等。部數不記。中書令濟陽江摠。文其墓碑。</p>
</div>
<div class='div-other'><a id='mulu933' />
<p class='h4'>陳寶璚</p><p>姓徐氏。其先東筦人。後避難。從昆陵之曲阿縣。祖齊。右軍將軍。父僧達梁臨川王[言*恣]議。璚身長七尺五寸。背胛龍文。口三十九齒。幼事沙門法通謝俗。通器重之。不使隨眾服役。年過志學。將稟光宅寺雲法師。弗果。乃聽南㵎仙師研精數論。仙甞得其私記覽而歎賞。後因升座。勸門徒傳寫。且令覆述。時纔受具耳。居輪下未五年。即為法主。代仙敷化。方梁高祖出三教妙旨行世。璚尤究其義。帝殊簡注。詔見於壽光殿。還鄉。住見安寺。會上黃侯曄為守。每深尊敬。忽郡民譌言。有白龍見寺中。奔競屢日。不能<span class='corr'>已</span>。教海大龍。識者知其為璚讖也。素與簡子周弘正友善。謂曰子誠京華開導之才也。於是從請還都。發成實論題。拂麈尾答僧正慧令切難。容止可觀。到茂灌民譽之重任孝恭。詞筆之富。皆執卷稽疑。服膺請業。世謨孝恭之子也。姿性好學。偏深玄義。講涅槃如水傳器。將謀入道。奄至無常。頂暖信宿。手屈三指。既葬一日。其父猶見世謨。擁神人數輩。從天來下。對晤談話。宛若平生。褒讚出家。稱揚法利。頃之偕翼從陵空而去。室中香氣氤氳。經日不散。永定三年夏。高祖不豫。詔於重雲殿大閣中。弘宣大品以禱。夢朱衣神人禮而進曰。般若多難。仰祈疾講。璚頗以卷數尚多為辭。請益懇到。七月十日乃白眾云。夜夢神人催罷法席。僅餘一卷。午前當了。及出殿至寺。雷而驟作。高祖遂崩。逮文帝纂歷。詔為京邑大僧正。七眾肅然。海東諸國圖像遙敬。至德二年二月二十三日。示微恙。三月二十日告終。先是建初寺寶璚。小年共學。名德相配。夕夢有報<span class='corr'>已</span>入滅者。且夢升天。有疏請講。皆符驗不少爽。遺誡毋用銘誌掩坎喪事所須。詔有司給辦。仍以天子鹵簿致榮飭。四月十八日。窆鐘山名僧墓。初璚入京。謁僧正慧超於南㵎寺。求住。超未之許。見而駭曰。此子後當有吾位。法門所賴也。何獨房。即命寺綱處置。孝宣屢詔弘闡。太子見導衛者。咸脩偉。蓋神人云。大將軍章照達。甞迎致。所見亦然。兄孫普光承藉規訓。與同學道莊明解等。樹碑于金陵之舊墟。其文則慧日道場釋法輪作也。</p>
</div>
<div class='div-other'><a id='mulu934' />
<p class='h4'>陳警韶</p><p>生會稽上虞顏氏。學年。事季父僧廣為師入道。廣律行。蓋當時之領袖也。韶材具峻整。昉遊都。即還鄉受戒。護持嚴謹。如擎油鉢。沙門道林請留以開導鄉土。即夢韶舌相長廣而欲中斷。因悔前失。勸之使再出都邑弘化。始紹莊嚴旻公遺緒。次稟龍光僧綽。蓋亦開善璚公之裔也。末又探習三藏。廣綜眾家。年二十三。遂講大品。聽者溢道。後還晉陵建元等寺敷演。解冠群英。韶性嗜禪寂。每願年將四十。便罷法席。而學侶相顧不勝欽向。時年<span class='corr'>已</span>三十有九矣。會建元寺主。臨終遣言。傳法於韶。於是坐堂上教授。無所辭讓。梁簡文邵陵岳陽王等。承稟訓誨。尤加欽重。季世澆薄。乃往豫章。授余豫州黃司空等菩薩戒法。適遇外國三藏真諦談論。諦歎曰。吾行天下多矣。至如斯人誠未易得。為翻金光明經唯識論涅槃中百句長解脫十四音等。天嘉四年。慧藻同泰道倫輩。二百許人。具疏連署。請於會稽白馬寺長講。且十年而韶亦老矣。俾慧藻嗣領徒眾。而宴坐瓦棺。蹈初志也。沙門智顗。請述前業。固以疾辭。其餘赴應。茲不復錄。至德元年十月十一日。右脇臥終於開善寺。其月十六。窆于鐘山獨龍岡。壽七十六。講成實論五十餘徧。涅槃三十餘徧。新金光明三十餘徧。維摩天王仁王等經。徧數不記。</p>
</div>
<div class='div-other'><a id='mulu935' />
<p class='h4'>陳安廩</p><p>姓秦氏。晉中書令靖之七世孫。南度來寓居江陰。父正善地理學。甞著入神洞歷二書。廩年始十三。聖善斯逝。詩禮趨庭。多所究習。老莊之清靜。孫吳之權謀。靡弗該貫。然皆非所好也。年二十五。辭親出家。乃北遊魏國。依司州光融寺容公。探受經論。聽嵩高少林寺光公十誦。又明禪法。悉探玄門。在魏十有二年。講四分律且二十徧。大乘經論相仍不輟。梁泰清元年。還屆楊都。詔住天安寺。開華嚴。標致宏妙。易於領會。梁運既終。法輪停轉。逮大陳永定元年。詔入內殿。手傳香火接足。盡䖍奉。承戒範。詔遷住耆闍寺。有司供給。永事弘演。於是有投老之志焉。世祖詔。開大集於昭德殿。孝宣又躬於華林園內北面稟道。至德元年正月。遘疾而逝。窆于開善之西山。壽七十有七。</p>
</div>
<div class='div-other'><a id='mulu936' />
<p class='h4'>陳慧榮</p><p>出會稽山陰顧氏。梁大通間。京輦盛弘成實。榮時始聽。即能盡所辯論。一眾駭異。由是遠播聞望。益力學。不事世務。間得父母書問。輒焚棄。未甞視。謂其友曰。予豈無情哉。顧書中但二字耳。見之徒廢吾業。詰其二字。則答惟凶吉耳。如是三十餘年。至年五十。乃大弘法席。會梁昭明在座遣問講者誰歟。即抗聲曰。禹穴慧榮。太子國之儲君。而不識是。何見之狹耶。聞者掩耳。榮從容如平常。後偕其徒還鄉里。獨其母無恙。因歎曰。十五辭鄰故。五十還故鄰。少年不識我。長老無一人。邑中爭歆豔之。而惡其傲誕。遂大集眾令竪義。榮曰。予學豈諸公可及哉。苟竪義則恐諸公難於應對。請從眾舉。而我應之。眾乃舉八寸種好。蓋意其不能盡記持也。榮曰。竪義之法。當如是乎。此雖文繁。義則易知。即部分上下牒數列名出體。眾莫之難激。至德之季。卒于楊都。</p>
</div></div>
<div class='div-other'><a id='mulu937' />
<div class='div-other'><a id='mulu938' />
<p class='h4'>隋慧弼</p><p>生常州宜興之蔣氏。祖玄略。父元晛。季父元舉。皆有名位。弼幼神爽。見者嗟異焉。永定二年。陳室龍興。武帝躬紆袞冕。為剪周羅。詔上方給三衣什物。仍師事慧殿寺領法師。領蓋東南僧望也。始從之受成實。弱冠依寶梁明上弘新實天宮晃公。敷心論。遂精研力究。而六足八犍。四真五聚。若指諸掌。天嘉元年。乃去小務大。學四論於紹隆哲公。閱數旬該貫玄極。然慧解沈鬱。詞吐抑揚。而名聲益重矣。太建十年。詔居長城報德寺。講涅槃法華。缾錫盈堂。簪裾滿席。稟戒承歸者如市。屬哲公垂滅。遣使招之。付以曲几<span class='corr'>麈</span>尾經書等。以託後事。江南內附。因歸鄉里。繕治陳武所營安國寺而老焉。真觀法師為製寺碑。文載別錄。開皇十九年正月疾。三月十五日奄爾而化。春秋六十有二矣。窆華陽山。弟子慧方立碑。</p>
</div>
<div class='div-other'><a id='mulu939' />
<p class='h4'>隋慧哲</p><p>襄陽趙氏子。陳季始依建初璚公。璚時為大僧正。貌正紫。眾號烏璚。後依彭城寶璚。貌潔晢。號白璚。皆大進所業。然性矜伐傲誕。俄而徙事興皇道朗。以究所未至。甞行路遇雷雨。從容徐步達寺。則水滿靴矣。平居視瞻無回。舉止必循規矩。善護根門。節量口腹。便利滌沐。雖以赴請信宿俗舍。未或見其汙穢。故識者伏其持守云。嗣開三論。光價斯倍。遂領徒歸鄉里。住城西望楚山龍泉寺之光福禪房。涅槃三論遞互弘闡。輪下三百餘人。成器傳燈可五十。慧品法粲智嵩法同慧璿慧楞等。開皇十七年四月。卒于龍泉。壽五十有九。葬西望山。沙門慧響文其墓碑。響思力遒強。辟道衡尤加敬。又洪哲閑大小乘。世號前後哲云。</p>
</div>
<div class='div-other'><a id='mulu940' />
<p class='h4'>隋智方</p><p>史不言姓氏。其先居東吳。以其祖甞仕蜀。遂占藉資中。童稚依輪法師。止州之龍淵寺。久與寶海往來。因俱詣楊都雲法師下。究所學。而機辨爽利。致有嘉譽。每所出辭義。士俗競執紙抄撮。初開法華。至寶塔品乃曰。彌天七級。共日月以爭光。同泰九層。與烟霞而競色。方井則倒垂荷葉。圓桷則側布蓮華。較其高妙莊嚴。豈徒佛國有之。抑亦楊都多矣。一日海問曰。三變淨穢。在土故爾。在人凡聖亦隨以變否。答曰。化佛甚多。狹故須廣。凡聖自爾。何勞改變。又曰。如是則六十小劫。謂如食頃。在聖則覺。在凡不覺耶。苟凡聖俱覺。則凡聖俱聖矣。方笑曰。高座何甞道此。海因調之曰。三隅木斗何謂智方。答曰。瓦礫汙池孰稱寶海。眾皆大噱而散。逮疾篤。海常致尉問。謝之曰。智方不能攝養。仰勞仁者數來看尉。願生善處以共遊樂。俄而異香滿內。中夜卒。壽九十餘。</p>
</div>
<div class='div-other'><a id='mulu941' />
<p class='h4'>隋慧隆</p><p>丹陽句容何氏子。祖剪梁武陵王長史。父嶷梁散騎常侍。隆年十一。事宣武寺僧都沙門慧舒出家。恭謙恪慎。備盡師資。年十三。聽法雲寺確法師成實論。悉究深隱。登具之後。復採毗尼。覈其精要。未幾。梁祚告終。遂避世彭城寺。仍思開導。陳纂宸服。僧正暅公啟筵茲寺。玄徒輻輳。隆入其室。繼令敷述。及暅將化。而委寄斯在矣。隋御海寓。奄有九區。詔天下元德。咸會京師。隆志存栖晦。以老疾固辭。仁壽元年。十一月十六日終。講成論三十徧。涅槃大品各十餘徧。他不具敘。先是隆方息慈之際。忽有人以法華一部遺之。自稱姓蔣。尤以佛法見託。噫異哉。</p>
</div>
<div class='div-other'><a id='mulu942' />
<p class='h4'>隋智隱</p><p>李氏。生貝州。幼為華嚴藏公弟子。及長。慧解弘暢。靡所不通。開皇七年。詔藏住大興善寺。而隱與之偕。十六年。詔以隱善智論阿毗曇心金剛般若論等。補充講論眾主。住經藏寺。仁壽間。詔送舍利于益州法聚寺。<span class='corr'>已</span>而又送華州。荐獲瑞應。會闍提斯那。至自中天竺摩竭提國。奏以為其國地甞震裂。獲一石碑云。東方震旦。國名大隋。城名大興。王名堅意。建立三寶。起舍利塔。於是彼王遣使來賀。上聞之。喜甚。賜賚良厚。強之而後受。因隨以散諸福地。以助善緣。而於隱尤有所施云。</p>
</div>
<div class='div-other'><a id='mulu943' />
<p class='h4'>隋法朗</p><p>蒲產也。學涉三藏。然於毗尼。尤所研究。篇疑聚惑。問之則冰泮雪消。無所隱伏。仁壽二年。詔送舍利於<span class='corr'>陝</span>之大興國寺置塔焉。寺即皇考武元皇帝生地也。故儀禮差盛。瑞應尤殷。豈誠天人之際與。</p>
</div>
<div class='div-other'><a id='mulu944' />
<p class='h4'>隋法瓚</p><p>不詳姓氏。齊州人也。始隱泰岳行頭陀行。開皇十四年。乘輿省方。招訪名德。有以其名聞者。詔延見共載以遊。達京邑。詔住勝光寺。以身範物。禪侶尊仰。仁壽初。詔送舍利于齊州泰山之神通寺。寺蓋南燕慕容德。為僧朗禪師建。事見史傳。古號為朗公寺。以其靈感故目之。開皇三年改茲額。舍利至寺。其瑞徵如別記。瓚後以定業開導。遂卒于寺。</p>
</div>
<div class='div-other'><a id='mulu945' />
<p class='h4'>隋寶儒</p><p>幽州人。童子出家。遊諸講肆。後依遠公於鄴下。究十地論。會周氏廢教。南歸。有陳逮隋一統函夏。即北還洛汭。聽遠公涅槃始終三載。俾之覆述。遠為印可。而慕義之徒四集。仍居淨影寺。仁壽初。詔住鄧州之大興國寺。且以龍潛之地。圖築塔焉。然患無美石。方取寺內惡石礱琢之。既成函忽變瑪瑙。復有文作八分體曰正國得。儒悉表聞。晚年閉戶修業。欲候之者。非於食次不可見。俄卒於寺。</p>
</div>
<div class='div-other'><a id='mulu946' />
<p class='h4'>隋慧最</p><p>瀛州人。初聽涅槃於鄴下。後南遊江表。避周氏之禍。有機筭。善權變。且北僧在陳。多乖風俗。而最略無違忤。談者交譽之。隋室龍興。即觀光輦邑。住光明寺。仁壽中。詔送舍利于荊州大興國寺。龍潛道場置塔焉。所以報舊恩也。帝微時。甞遇沙門相結納云。先是道場前。步廊自崩。繕治求就。至是商度基址。廣狹適衷。後又送吉州發蒙寺。其所覩瑞徵。皆具別記。久之卒於所住寺。</p>
</div>
<div class='div-other'><a id='mulu947' />
<p class='h4'>隋慧暢</p><p>菜州許氏子。專攻雜心。顧以大乘虗誕。始弗之信也。方遠公抗跡洛陽。門人雲擁。暢疑焉。於是造之。而聽所談述。見其高深雄㧞。物莫之當。反視所學。正若浮埃繄天。委芥蔽地。自慨悟識之晚。</p>
<p>仁壽置塔。詔送舍利於牟州拒神山寺。山出黃銀。有穴存焉。</p>
<p>昔秦始皇。欲鞭石梁海。而能拒之。因以名山。塔在溫公阜。</p>
<p>或曰高齊時。沙門僧溫。年七十。道行不可測。甞南受梁高供養。十二年。後還居此。而虎狼鳴吼。若怖之者。溫徐語之曰。汝是畜生。十惡所感。我是人道。十善所招。罪福相懸。何相干耶。速去速去。自爾此山鳥獸永絕。溫身長七尺。眉覆面云。</p>
<p>暢踆事反京。宗理前業。凶吉慶弔不出門。預言死日。沐浴端坐以化。壽七十餘矣。</p>
</div>
<div class='div-other'><a id='mulu948' />
<p class='h4'>隋明誕</p><p>衛州汲縣之史氏子。出家以善律儀稱。講演十地地持攝大乘論。尤為學者所宗。後住京師之勝光寺。溫柔寬厚。負笈者歸焉。詔送舍利于襄州上鳳林寺。坎之。得金像一軀。高丈六。相好完美。其餘瑞應不具錄。</p>
</div>
<div class='div-other'><a id='mulu949' />
<p class='h4'>隋道端</p><p>潞人也。自出家登具後。一以探攬毗尼藏。為宗要。晚入京都仁法寺。重輕條制。講解靡慝。且洞曉竺書梵語。義與中國無戾。宜學者所効慕。仁壽中。詔即州梵境寺置塔。以葬舍利。而端聽命焉。後卒於所住寺。</p>
</div>
<div class='div-other'><a id='mulu950' />
<p class='h4'>隋寶憲</p><p>出鄭州。始業律。寶鎮師之學子也。有青藍冰水之譽。識者刮目焉。開皇偕鎮住大興善寺。規言矩行。率恊科條。仁壽詔送舍利置塔。以表其地。人天瞻仰至今。</p>
</div>
<div class='div-other'><a id='mulu951' />
<p class='h4'>隋僧昕</p><p>潞之上黨人。資性恬默。不妄言笑。人有以經論微旨奧義問者。則披釋無所凝滯。蓋其學自遠公涅槃十地得也。後入京住興善寺。風度高爽。非流輩不相往來。仁壽中。送舍利。置塔於毛之護法寺。奉上命也。瑞應具別錄。</p>
</div>
<div class='div-other'><a id='mulu952' />
<p class='h4'>隋智揆</p><p>生冀州。幼歷講筵。專事涅槃。隷業弘濟寺。杜門謝客。餐味要義。然不知歲月之老也。詔塔舍利於魏之開覺寺。督香華儀仗以送禮也。</p>
</div>
<div class='div-other'><a id='mulu953' />
<p class='h4'>隋寶安</p><p>兖州人。初從慧遠法師。研究涅槃。義解之譽籍甚於北。及周齊之亡。乃南走陳氏。以究所未至。開皇初。輿圖混一。安因入關。住淨影寺。仁壽二年。詔置塔於營州。即古之黃龍城也。故有梵幢寺。十七級浮圖。時因以舍利奉安。其內議者以為得䇿。</p>
</div>
<div class='div-other'><a id='mulu954' />
<p class='h4'>隋寶嚴</p><p>幽州人。出家進具。力宛毗尼。然於十地成實甞所涉獵。性殊靜默。闡演之餘。惟跏趺宴息而<span class='corr'>已</span>。始住輦下之仁覺寺。從之遊者。皆俊偉。仁壽詔。送舍利塔于州之弘業寺。事畢巖亦隨卒。</p>
</div>
<div class='div-other'><a id='mulu955' />
<p class='h4'>隋道生</p><p>蒲產也。少事昭玄統延師為弟子。而學有源委。美容觀。善儀軌。日用常行皆四分律也。又奚庸於講解哉。仁壽詔送舍利于楚州。野鹿至能。馴擾拜伏。聽受歸戒。則舍利之利益廣矣。而生之德。亦由是以見。</p>
</div>
<div class='div-other'><a id='mulu956' />
<p class='h4'>隋辯寂</p><p>徐州人。久以慧學遊講。無所歸宿。間於齊都專攻大論。及阿毗曇心。而名始振。武平之季。國亡。乃南適江陰理舊業。開皇混一。杖䇿西入關。宿碩諸德咸在。意氣復張。仁壽置塔。詔送舍利于流溝寺。以光鄉壤。後不知所終。</p>
</div>
<div class='div-other'><a id='mulu957' />
<p class='h4'>隋法楷</p><p>生青丘。志學之歲。依鄴都玄統賢公出家。習涅槃。殊進。後復諮稟雲暉二匠。而凝滯消釋。齊亡。南走淮甸。隋興。大闢教門。營一剎於曹城之北三里許。以受來學。<span class='corr'>已</span>而入關住揚化寺。名聲益起。仁壽表請置塔於曹上。可之。仍使送舍利以葬。瑞應之盛。較之諸處。所不及。具見別錄。</p>
</div>
<div class='div-other'><a id='mulu958' />
<p class='h4'>隋智能</p><p>姓李。懷之河內人。素於律學有功。從之遊者。皆足以模範一世。開皇初。住渭陰轉輪寺。仁壽詔送舍利於青州福勝寺置塔。晚崇定業。栖託林泉。竟不知所終。</p>
</div>
<div class='div-other'><a id='mulu959' />
<p class='h4'>隋道嵩</p><p>生瀛州河間劉氏。蚤歲孤苦。出家歷事名哲於洛下。雖衣服單弊。弗恤也。後從慧遠陶甄經論。先聲所至。京師學者歆豔。仁壽置塔於姑蘇。掘地得古舍利。因合葬焉。後住總化寺而卒。</p>
</div>
<div class='div-other'><a id='mulu960' />
<p class='h4'>隋慧藏</p><p>趙國平棘郝氏子也。年十一出家。講涅槃即如法。既具戒品。而研究毗尼。久之受智論十地華嚴般若等經論。年四十欲疏華嚴。然未易筆削。於是遁居鵲山。㵎飲木食。謝絕塵累。以精思其義。而仰希聖證。為決所惑。忽夜聞空中有聲云。是是。齊武成請於太極殿開闡。盛極一時。周廢教。因亦屏跡。隋初仍事薙染。化行東川。開皇七年。詔六大德。俱赴京師謁見。於承明殿。敷揚微奧。允恊上心。禮待殊渥。詔住空觀寺。沙門智穩僧朗法彥等。請弘金剛般若論。藏標異新理。統結辭義。言無浮汎。稟益之徒。皆崇敬焉。大業元年十一月二十九日。以疾卒。壽八十四。弟子奉遺命。陳屍林麓掩骼。修塔于終南山。沙門明則製文勒碑。</p>
</div>
<div class='div-other'><a id='mulu961' />
<p class='h4'>隋道莊</p><p>揚州建業人。姿性雄爽。儀軌端雅。少為儕輩所尚。始稟彭城寺瓊法師成實論。學者尤所推挹。及瓊疾。而議所傳。眾咸讓。不敢當。而莊獨無所歉。瓊曰。莊首大足小。終無所成。且恐其徙轍餘宗耳。後莊果從。興皇朗法師。聽四論。入內道場弘演。煬帝在春坊。寵眷日甚。蓋居蕃時。<span class='corr'>已</span>致書問。詶和篇章云。俄入住日嚴寺。屢賜燕見。仍就宮闈講授。晚又講法華於日嚴。著疏三卷。帝初即位。以舊恩。賜帛五百匹氈三十領。隨駕<span class='corr'>雒</span>陽。終年八十一矣。即大業初也。有集數十卷。</p>
</div>
<div class='div-other'><a id='mulu962' />
<p class='h4'>隋法澄</p><p>吳郡人。少機警。善談論。頗綜涉經史。始從興皇朗公披解三論。疏决壅滯。芟夷繁蕪。誠有功於宗教。後聚徒。設席於江都開善寺。煬帝居晉邸。置四道場。致天下碩德。時澄亦與焉。仁壽三年。徙居關中之日嚴寺。聲望彌重。及帝定鼎伊洛。從駕至崤右。以疾終。壽七十餘。</p>
</div>
<div class='div-other'><a id='mulu963' />
<p class='h4'>隋法論</p><p>孟氏。南郡人。初住荊州天皇寺。旋自引去。隱青溪之覆舟山。業成實。尤善屬文。梁明帝雅重之。屢徵召不赴。煬帝在蕃邸。躬禮致之。追入京輦。住日嚴寺。謁文帝于仁壽宮。詔於大寶殿賜淨饌。論在座上詩頌德。帝嘉歎。煬帝在春宮。寵眷彌厚。大業元年。將移東門。詔賜千秋樹皮袈裟一領。帛五百段。氈四十領。皇后賜狐腋皮坐褥法服等。因隨駕至洛。未幾而卒。年七十八。論志欲以粉藻黼黻宗乘。甞續傳名僧。無所就。有別集八卷。行世。</p>
</div>
<div class='div-other'><a id='mulu964' />
<p class='h4'>隋僧曇</p><p>出洛州之張氏。小年辭俗。慨佛法之未具也。於是結友西行。以求之。僅達[葸-十+夕]領。路沮而旋。然梵言音字並通。戾止京輦。遠播聲聞。開皇十年。詔翻譯。住大興善寺。未幾。詔送舍利於蒲州之栖巖寺。栖巖即古之雲居也。山名中朝。西臨河涘。世稱形勝焉。後又詔送殷州智度寺。皆獲瑞應。具別記。大業初卒。時有慧重者。雍州之郭氏子。善攝論十地。亦奉詔於泰州岱岳寺置塔。然岳廟之門。常扃鐍不開。至是。自開者三。</p>
</div>
<div class='div-other'><a id='mulu965' />
<p class='h4'>隋智矩</p><p>生吳郡吳氏。牲矜莊。善屬文。儀貌脩雅。初聽興皇朗公講。繼而自開大品四論。當時雖淅東弘匠。亦西騖焉。後闡三論於建初寺。在席常百人。武山公郭演。甞致禮謁。煬帝居蕃。出鎮楊越。召住慧日寺。開皇十九年。詔住京師之日嚴寺。供養之資。一出晉邸。時吉藏法師。同門之傑然者。凡當弘演。必新製序王諸辭。以加激勵。由是而餐附者殷矣。大業二年正月卒。壽七十二。葬京郊之南。</p>
</div>
<div class='div-other'><a id='mulu966' />
<p class='h4'>隋辯義</p><p>具州清河馬氏子。小年辭俗。即學雜心。甫登弱冠。<span class='corr'>已</span>就講說。有曇散者。方以材解自名。意以為義易摧挫。遂與往反十番。散不能繼。義曰。理勢未窮。何不更進。散曰。予素所擬如此。雖欲更進可得耶。屬周虐煽騰。遂南達金陵。旋臻中土。煬帝在蕃邸。招聘名德。命住日嚴寺。後入京。若曇恭道撫賾淨等。一時俊彥。皆執文座下。諮議深隱。仁壽二年。漢王諒入朝。志念法師五所禮敬。乃於禪林寺建法集。使三輔之士。咸廢其本習。而同趣嚮焉。義亦始預其列。心不平之。因質所封滯。周旋三日。念率杜辭莫對。獻后崩。煬帝居春坊。召日嚴大德四十人。對揚玄理。而義為允。沙門道岳。宗稟俱舍。而無所師授。就取決焉。洽聞之美。見稱於時。智矩吉藏慧乘。三十餘人。同止日嚴。每談及雜心。則眾推讓焉。大業二年。以疾卒于寺。春秋六十又六。葬京郊之南。東宮舍人鄭頲製文立碑。先是仁壽二年。詔送舍利于鄉州之寶融寺置塔。四年又送廬州獨山梁靜寺。其所見徵祥。雖不同而俱盛。具載別傳。</p>
</div>
<div class='div-other'><a id='mulu967' />
<p class='h4'>隋慧海</p><p>張氏。河東虞鄉人。年十四落髮。為大昭玄統曇延法師弟子。年十八。即講涅槃。既受具戒。專崇禪業。隱於弘農之伏犢山。會周武悉毀仁祠。乃入陳避之。以故戒品無虧。法衣不捨。又採聽攝論。研窮其旨。逮大隋御㝢。始踐京邑。皇姊成安長公主。為建靜法寺使居之。門徒濟濟。傳美至今。然性嗜燕嘿。不事講說。直心道場於斯見矣。仁壽初。詔送舍利于定林恒岳寺。置塔。頃之又送于熊州十善寺。其瑞應皆具別傳。大業二年五月二十七日。卒于寺。春秋五十七。遺言薄葬。弟子不敢違。</p>
</div>
<div class='div-other'><a id='mulu968' />
<p class='h4'>隋明舜</p><p>青州之張氏子。少以智論著名。誦文六十餘卷。統明大旨。俄值法滅。南屆建業。後居江北之安樂寺。時以為大小諸乘之準的也。沙門慧乘。辯抗淮陽。亦從定宗。甞夢入冥。有官徵責所業。因以其平生對。官曰。講解虗浮。誦文是實。若今之舜法師可也。餘齡未盡且放還。煬帝在晉邸。召居京之日嚴寺。仁壽四年。詔送舍利於蘄州福田寺置塔。寺南。齊高帝別院名禪居。趙州沙門法進造。地居絕頂。下瞰雲霧。每見有聖寺其上。瑞徵載他錄。大業二年。卒于京寺。壽六十。門人慧相嗣。</p>
</div>
<div class='div-other'><a id='mulu969' />
<p class='h4'>隋法彥</p><p>姓張氏。寓居洛州。蚤歲出家。志隆大法。而聰明冠拔倫類。雖三藏並通。偏以大論馳譽。神爽英特。見者畏伏。或得彥所造言句。賓主藏去以為榮。齊公高穎尤加禮重。因迎至京邑以事弘演。江表法侃法師。入關中。甞謂人曰。吾鄉大德淵法師者。每以為天地雖廣。識達者稀。晚學之秀。惟法彥一人而<span class='corr'>已</span>。開皇十六年。詔彥為大論眾主。住真寂寺。仁壽造塔。詔送舍利于汝州。四年又詔送沂州善應寺。其瑞徵則<span class='corr'>刺</span>史鄭善果以表聞。事具別傳。大業三年卒。春秋六十。</p>
</div>
<div class='div-other'><a id='mulu970' />
<p class='h4'>隋道密</p><p>生相之周氏。高齊之季。出家。從耶舍三藏。學梵書語。且聽採大乘經論於鄴下。開皇間。詔與翻譯。住京師之大興善寺。仁壽詔葬舍利於同州大興國寺。寺即文帝生地也。帝生魏之大統七年六月十三日。赤光紫氣。充庭溢室。狀如樓閣。色染人衣。姆以其熱而扇之。帝噤至不能啼。忽有一尼。至自外。謂太祖曰。兒來處甚高。佛天所祐。非汝俗家所可育也。我當為公育之。太祖因割宅之偏為寺。通小門往來。以帝委之。尼遂以那羅延名帝。而撫字惟謹。尼蒲坂劉氏女。名智仙。七歲出家。一日禪坐。屋極上入定。其師徧求不可得。率以為溺井死矣。自是有所云為輒神驗。及周廢教。尼依帝家。終不徙寺以寖大。舍利瑞應。見別傳。</p>
</div>
<div class='div-other'><a id='mulu971' />
<p class='h4'>隋智聚</p><p>族朱姓。神氣清遠。彰于襁褓。出家住蘇州之虎丘東山寺。寺有胤法師。道藝之元匠也。聚依以學。無怠分陰。同郡顧希憑。會稽謝峻岳。復以辭林理窟相與發明。故能於弱冠之年。即事講說。尤慕莊嚴皭師成實。而服膺焉。諮質既久。疑滯咸析。汝南周弘正。博通內外。監賞人倫。見而歎曰。誠釋門之瑚璉也。陳鄱陽王伯山。新安王伯。周新蔡王叔齊。並加欽屬。至德二年。詔於太極殿。開金光明經。天子躬御法筵。臣僚咸在。于時雲興瓶寫。莫不歆豔。三年丁外憂。歸隱舊里。弘導不廢。開皇十一年。降璽書勞問。尚書令楚公素。左僕射邳公威。躬造道場。接足作禮。進施予以効誠敬。十二年。詔置僧官。以居平等之任。郡將宗成劉公。從受菩薩戒。齊王暕作牧淮海。貽書迎之。不起。大業五年。十二月二十四日終。壽七十二。即以其年之十二月。窆于山之南嶺。弟子道恭等。樹碑旌行。秘書虞世南文。</p>
</div>
<div class='div-other'><a id='mulu972' />
<p class='h4'>隋淨願</p><p>未詳姓氏。代州人。壯歲出家。力討經論。既進大戒。乃專律部。博聞強識。旦夕觀採。纔五徧。即就講說。自爾連開四分。又聽華嚴十地及諸小論。晚習準公攝論。入京住寶剎寺。登座竪義。歸從者多。造舍利毗曇疏十卷。文極該贍。詔送舍利於潭州之麓山寺。度湘將及山所。有五色異鳥。數萬成群。飛浮水上。迎引向船。及岸鳥亦空飛。同至塔所。願以瑞聞。帝大悅。大業初。相法師。追入慧日。委徒於願。由是令望彌遠。五年五月。奄忽告終。</p>
</div>
<div class='div-other'><a id='mulu973' />
<p class='h4'>隋志念</p><p>俗緣陳氏。冀州信都人。其先穎川蓋蕃之裔也。後因仕䆠徙焉。念既出家。即志訪道。昉受具。趨鄴都道長法師學智論。歷數載。卒與其座下所謂誕劄休繼等。齊名。俄詣道寵法師。究十地論。時高昌國慧嵩法師。專解小乘。世號毗曇孔子。其弟子有道猷智洪晃覺散魏。尤英俊。念欲依之而不果。會<span class='corr'>刺</span>史任城王彥。帝之介弟。方鎮鄉里。為張法席。召與僧瓊法師對講。前開智度。後發雜心。時州都正法繼謂念。以為必名垂不朽。於是二十年中。頻弘二論。逮周氏廢教。遂同俗服。逃禍海隅。隋興。詔訪其所在。開皇四年。先使其法弟志湛。宣言於明彥法師。而彥公因與門人洪該等三百餘輩邀之。以闡心論。撰疏及鈔各九卷。蓋能正其謬誤。且補其遺脫云。得其傳者。如法懿懷正等。數百人。俄漢王諒鎮晉陽。別築城置塔。構開義寺迎居之。遣開府諮議參軍王頗宣教旨命。即弘演於大興國寺。仁壽二年。獻后崩。念偕王入朝。復揚唱焉。聽者千計。留百餘日。仍還住寶相寺開授。未幾。文帝晏駕。漢王即世。念歸鄉里。紹承舊業。寔沙門空明之力為多。大業初。住慧日。屢詔不赴。四年卒。春秋七十四。</p>
</div>
<div class='div-other'><a id='mulu974' />
<p class='h4'>隋智凝</p><p>不詳氏族。豫州人。年少出家。習經過目不忘。雖數十萬言。久而猶憶。初未甞溫。及進具。人以為苗而不秀。恐無後成。凝聞之歎曰。世書尚有朝聞夕死之言。而況出世之道乎。遂往彭城。依嵩公諮攝論。顧謂諸徒曰。<span class='corr'>已</span>了綱旨。餘文復奚暇究哉。即辭嵩。將事製疏。嵩初恐其乖僻難之。凝以為大例可知。然或小失無所慮也。竟別去。疏畢。聲望益振。入京住辯才寺。隋文屢興殿會。而凝尤為所延致。俄居禪定寺。大業間卒。春秋四十八。始凝之未入京也。有明及妄師。以攝論著名關東。邀與相見。遽問云。黎耶識滅否。答云滅。及則踴身起坐撫掌大慶。託之承緒而逝。且凝行檢嚴潔。福智俱營。故辯才一寺。完治無闕。長打將了。便就元席。於戲何其年之不永也。</p>
</div>
<div class='div-other'><a id='mulu975' />
<p class='h4'>隋法摠</p><p>并州太原段氏子也。誦涅槃十餘年。後聽玄義乃領悟。開皇中。詔為涅槃眾主。居海覺寺。仁壽初。詔送舍利于隋州智門寺。四年春。又詔送于遼州下生寺。見瑞之祥。如別記。摠亦由是精進加倍。大業間卒。壽七十。門人行等玄會。</p>
</div>
<div class='div-other'><a id='mulu976' />
<p class='h4'>隋慧曠</p><p>其先譙國曹氏。今為襄陽人。祖亮宗梁給事黃門侍郎衛尉卿。父藹直閣將軍。曠年十二。事江陵寶光寺澄法師出家。俄而辭。明帝於渚宮。遊京師。居律行寺。會西竺真諦三藏。既譯攝大乘唯識等論。金皷光明等經。方將弘演。未得其人。乃與宗愷准韻諸師。北面受焉。三藏云亡儔侶斯逝。復偕同學僧宗俱栖匡岫敷化。州宰鄱陽長沙二王。師敬之。後遊湘郢間。罔怠舊志。陳至德初。言旋鄉井。居徧覺道場。即開皇三年也。頃之詔徙興國寺。屢賜香蘇等物。秦孝王建麾襄沔。親奉歸戒。煬帝即位。詔入京師次江陽。辭疾不行。詔寓丹陽栖霞寺醫養。松筠泉石寔愜情素。遂有終焉之志。大業九年五月十六日終。春秋八十。頂煖指屈。斯又上生得道之徵也。以其月二十日。窆于寺之西山。</p>
</div>
<div class='div-other'><a id='mulu977' />
<p class='h4'>隋童真</p><p>其先隴西李氏後。寓河東之蒲阪出家。依曇延法師學。既受具。先承律部復涉經論。通明大小乘。尤善涅槃。而擁徒千數。敷化不絕。開皇十二年。詔於大興善寺。對翻梵本。十六年。詔為涅槃眾主。仁壽元年。詔率土之內建靈塔。一百一十一所。皆葬舍利。其中而真往雍州。其祥瑞見別傳。大業元年。大禪定寺成。詔為之主。九年卒。春秋七十有一。真度量尤莫涯涘。始入禪定。宰輔交參。未甞將迎。一日方會眾食忽大堂正梁爆裂。皆驚走無人跡。真自若。</p>
</div>
<div class='div-other'><a id='mulu978' />
<p class='h4'>隋智梵</p><p>姓封氏。渤海條人。逮祖父部符涿之良鄉因居之。年十四。求河㵎靈簡禪師落髮。遊鄴都學大論十地等文。年二十有三。躬當弘導。俄驅錫京邑化綿二紀。開皇十六年。天水扶風競申奏請。詔聽所往於是。道被天水矣。仁壽之季。復開導畿內。因詔置塔于郢州寶香寺。大業五年。詔住禪定寺。靜緣攝慮。無替寒暑。九年二月四日。終于寺。春秋七十五。遺言施身山林。門人從之。仍<span class='corr'>斂</span>餘骸。塔于終南山。</p>
</div>
<div class='div-other'><a id='mulu979' />
<p class='h4'>隋智閏</p><p>不詳姓氏。襄陽人。性於佛法若宿習。年始二十。即趨鄴下。會遵統開十地。從受業焉。復學華嚴涅槃。尋依光統聽四分。且兼小論具辯通塞。時號博<span class='corr'>贍</span>。鮮有能加之者。久之。渡江事長干辯公。究三論。後還漢陰化導。大業初。住慧日。會征遼左詔禱江于岷蜀。還至西京。以疾卒於禪定寺。年七十有五。時大業十年也。</p>
</div>
<div class='div-other'><a id='mulu980' />
<p class='h4'>隋淨業</p><p>俗史姓。漢東隨人也。既出家受具。研精律部。即依慧遠法師。稟涅槃之指。<span class='corr'>已</span>而負帙從遠應詔入關。餐承幽理。晚學攝論於曇遷禪師鑽仰誠至。開皇中。隱居藍田之覆車山。眾為築室。今之悟真寺是也。仁壽二年。詔送舍利于安州之景誠寺。置塔之瑞見于別傳。大業四年。詔入鴻臚寺教授客僧。九年詔徙住禪定寺。忽謂其徒曰。吾茲欲反覆車。便成長往矣。別未淹旬即化去。大業十二年二月十八日也。壽五十三。</p>
</div>
<div class='div-other'><a id='mulu981' />
<p class='h4'>隋敬脫</p><p>史不詳姓氏。汲郡人。小年出家。究明成實。又善聲韻字書之學。體貌頎碩。時謂之僧傑。語聞。詔住慧日道場。帝欲悉試京師諸德。孰為剛亮。一日並詔入元武殿監門即段文操拔刀逐之。諸德皆走。脫獨安然。無所顧。徐語操曰。卿何事相迫乃爾。竟上殿坐論佛法。帝顧操詭曰。眾僧固不知朝廷法。汝監門以俗禮相加。至如脫法師然後可爾。其他能無怖乎。蓋陰異之云。詔賜大竹扇面松抱高屧。即使手持足著以出。帝目送之曰。誠僧傑也。大業十三年。卒于東都鴻臚寺。壽六十三。脫尤孝。雖遊歷。置大檐。處母與經卷筆墨各一頭。至食時坐母樹陰。入村行乞。作大字遒逸可愛。得者輒藏去　沙門法楞專弘地論。與脫齊名。亦同所居寺。</p>
</div>
<div class='div-other'><a id='mulu982' />
<p class='h4'>隋僧朗</p><p>恒州人。幼出家。學大論雜心。旋以唱演。負笈驟臻入關。住空觀寺。復事弘揚。然言笑溫雅。心胸宏博。時有問者。或素所未聞則合掌。答云某也學未及此。故諸大德以其有謙德而不敢加誚。仁壽初。詔送舍利於廣州靈鷲山果實寺。將置塔掘基。得宋梵僧所記。遂以葬。瑞徵弗述。大業之季。終於所住。壽七十餘。</p>
</div>
<div class='div-other'><a id='mulu983' />
<p class='h4'>隋本濟</p><p>生宋氏。西河介休人也。祖考皆以隱德遺後世。濟齠齓。淹貫經史。稍長志空寂。遂出家從信行禪師學。時開皇初也。年十八。戒定兼進業。弘集錄。著十種不敢斟量論六卷。指意清詣。誠得大法之歸趣焉。大業十一年九月十二日。卒于所住之慈門寺。壽五十有四。弟子道訓道樹奉尸陀追建白塔于終南山。麓。勒銘頌德焉。沙門善智尤善集錄。妙簡錙銖。精窮理窟。祖師信行。雅相標致。甞以光陰四分之一。用資形累。通夏翹足。攝念觀佛。著頓教一乘二十卷。先濟九年卒。是于宗門之兄弟云。葬附信行墓右。</p>
</div>
<div class='div-other'><a id='mulu984' />
<p class='h4'>隋智光</p><p>江州人也。蚤從居公學攝論。聲名高出儕輩。開皇十年。詔偕居公入京。住大興善寺。仁壽置塔。詔送舍利于循州。循既遠在嶺南。為法忘勞於光有焉。及歸秦壤厭喧慕寂。卒投老於廬阜之山舍。</p>
</div>
<div class='div-other'><a id='mulu985' />
<p class='h4'>隋曇遂</p><p>材器宏偉。故凡智度唯識攝大乘性相之旨罔弗淹練。苟負笈踵門者。皆充然有所得。而悅服不<span class='corr'>已</span>。仁壽中。詔送舍利于晉州。而置塔于州之法吼寺。得勝地也。</p>
</div></div>
<p class='juan'>新脩科分六學僧傳卷第二十二</p></div></div>
</div><!-- end of div[@id='body'] -->
</body></html>