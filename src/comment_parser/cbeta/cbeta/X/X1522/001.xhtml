<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新修科分六學僧傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1522-A</p><p>本朝吳僧道原。懼佛教之弗傳。分祖立宗。次敘其說。將以破學者之昏暗。猶燈之相續而明之。不可掩也。噫嘻道原之作。有得於吾子思揚雄之意歟。二子語道之傳。則曰。自堯舜至于孔子子思孟訶氏。言道之用。則曰。君子道闇然而日章。又曰。聖人之道猶日中。二者之言其道原。所謂之燈說乎。余於外典。雖未深了。公餘稍休。未甞不以圓覺為應世法門。比因取此集閱之。其敘述入道之由。標指契理之妙。敷倡宗旨。誘據後學。所以異於吾儒之教者幾希。惜非善本。訛舛既多。磨滅滋甚。遂載加讎挍。命工鏤板。用廣其傳。庶有補於將來云。</p>
<p style="margin-left:1em">淳熙六年四月二十二日　皇子魏王　䟦</p>
</div>
<div class='div-xu'><a id='mulu2' />
<p class='h1'>No. 1522-B</p><p>古者大典大冊之於國家也。必藏諸玉府。使子孫世守之。罔敢逸隊。以貽訓將來。祖宗賴之有光。若夫教門之大典大冊。則異矣。如來世尊。具正徧知。說十二部修多羅利益三界。其本生本事二部者。誠以宿命他心之智。照了過去現在未來無量數劫。諸佛之出興。輪王之治化。世界之成壞。民物之生息。皆目覩耳聞。而身歷之。其廣頌長偈。則阿難記持於先。迦葉結集於後。當是時。惜其流通之未至於斯土也。史之缺文。孔子且猶歎美之。而況見聖諦第一義之所在哉。法師慧皎者。生會稽。出家隸業嘉祥寺。性姿純粹。素獲鄉里重譽。博學為時所歆艶。慨往聖之跡難追。悼來哲之名易沒。微我後人孰任其責。廼援史例作傳。始於漢明。終於梁武。凡其僧之秉大福緣。乘宿願力。隨機應化。天子所師尊。諸侯所賓禮。懷香華而西邁。獲貝葉以東歸。隱約枯槁以全節守。趺宿傲睨以極激揚。莫不訪來其出處之詳。考索其言行之實。則其志之勤如此。繼而澄照道宣師。則㳂梁而唐。通惠贊寧師。則㳂唐而宋。立十科。成書行世。然辭章之出。大率六朝五季之餘也。體製衰弱。略無先秦西漢風。太史黃公庭堅讀而陋之。嘗欲刪治。適未皇及。可恨也。覺範德洪師顧獨潤色梁傳。以承子長孟堅之業。卒無所事於唐宋二傳。噫隘矣。蓋佛法非僧業弗行。僧業非佛法弗明。必佛法以之行。僧業以之明。其六學十二科而<span class='corr'>已</span>矣。且波羅蜜多之為言度也。度則學之至。學則度之漸耳。苟舉學以觀佛。則知佛之究乎十二而度乎六。舉科以觀僧。則知僧之循乎十二而學乎六。故未能以譯經傳宗者。不足與語慧也。未能以遺身利物者。不足與語施也。未能以弘法護教者。不足與語戒也。未能以攝念持志者。不足與語忍辱也。未能以義解感通者。不足與語精進也。未能以證悟神化者。不足與語定也。六。學誠濟川之舟筏歟。既濟者捨之。未濟者用之。在佛曰度。則既濟之謂也。在僧曰學。則未濟之謂也。惟佛不以<span class='corr'>己</span>之既濟而忘其未濟者。故每於華嚴鹿苑方等般若法華涅槃會上。稱揚讚歎六學功德。而櫓櫂於舟筏以待濟茲。太史黃公之甚留意於梁唐宋三傳也。予為閱諸龕藏以紬繹之。遂苗穮髮櫛。以屬藁而藏去焉。時則至正己丑間也。歲癸卯。予歸自天台。就養於象山智門之正趣堂。日庵廣慧氏。請予藁以圖鋟梓。予未即許也。會日庵丐閑從燕寂。而復元福報師。寔於予同門伯仲。獲以公舉主斯席。尤力從臾不<span class='corr'>已</span>。由是而張六學。以正佛法之要。列十二科。以別僧業之緐。學有序。所以序佛法之本然也。科有讚。所以讚僧業之當然也。得傳一千二百七十又三。得人如傳之數。以卷計之。古傳之卷得七十又四。新傳之卷得三十。是何古傳之卷贏。新傳之卷縮也。有解者曰。古傳之贏也。贏於卷而不贏於傳。新傳之縮也。縮於卷而不縮於傳。亦猶以學易度。而度未甞易。以科分學。而學未甞分。是固教門之典冊也。非歟。尚覽者其察旃。</p>
<p>至正丙午六月望四明沙門　　曇噩序</p>
</div>
<div class='div-other'><a id='mulu3' />
<p class='h1'>六學十二科</p>
<ul class="">
<li>一慧學　<span class="note-inline">(譯經科　一之二)</span>　<span class="note-inline">(傳宗科　三之八)</span></li>

<li>二施學　<span class="note-inline">(遺身科　九)</span>　<span class="note-inline">(利物科　十)</span></li>

<li>三戒學　<span class="note-inline">(弘法科　十一之十四)</span>　<span class="note-inline">(護教科　十五之十六)</span></li>

<li>四忍辱學　<span class="note-inline">(攝念科　十七之十八)</span>　<span class="note-inline">(持志科　十九之二十)</span></li>

<li>五精進學　<span class="note-inline">(義解科　廿一之廿三)</span>　<span class="note-inline">(感通科　廿四之廿六)</span></li>

<li>六定學　<span class="note-inline">(證悟科　廿七之廿八)</span>　<span class="note-inline">(神化科　廿九之三十)</span></li>
</ul></div>
<div class='div-other'><a id='mulu4' />
<p class='h1'>新脩科分六學僧傳目錄</p><p class="byline">淛東沙門　曇噩　述</p><p class="pre">卷第一<br/>　慧學<br/>　　譯經科<br/>　漢迦葉摩騰　漢竺法蘭　漢安清<br/>　漢支樓迦讖　漢竺佛朔　漢優婆塞安玄<br/>　魏康僧鎧　魏曇諦　魏帛延<br/>　吳康僧會　吳惟祇難　晉竺曇摩羅剎<br/>　晉朱士行　晉帛尸黎密多羅<br/>　晉僧伽䟦澄　晉曇摩難提　晉佛圖羅剎<br/>　晉僧伽提婆　晉竺佛念　晉鳩摩羅什<br/>　晉弗若多羅　晉佛陁䟦陁羅<br/>卷第二<br/>　　譯經科<br/>　宋佛駄什　宋曇摩耶舍　宋曇無懺<br/>　宋浮陀䟦摩　宋智嚴　宋寶雲<br/>　宋求那䟦摩　宋僧伽跋摩　宋畺良耶舍<br/>　齊求那毗地　梁僧伽婆羅　魏曇曜<br/>　魏菩提流支　魏勒那摩提<br/>　魏北天竺佛陀扇多　陳拘那羅陀<br/>　陳須菩提　陳法泰　隋那連提黎那舍<br/>　隋闍那崛多　隋逹摩笈多<br/>　唐波羅頗迦羅密多羅　唐慧賾<br/>　唐伽梵達磨　唐阿地瞿多　唐智通<br/>　唐若那䟦陀羅　唐佛陀多羅　唐地婆訶羅<br/>　唐提雲般若　唐慧智　唐彌陀山<br/>　唐般剌密諦　唐智嚴　唐實叉難<br/>　唐義淨　唐阿你真那　唐菩提流志<br/>　唐懷迪　唐飛錫　唐勿提提羼魚<br/>　唐般剌若　唐良秀　唐蓮華<br/>　唐牟尼室利　唐尸羅達磨<br/>卷第三<br/>　慧學<br/>　　傳宗科<br/>　魏曇柯迦羅　梁達磨　梁僧副<br/>　北齊慧文　北齊慧可　北齊慧光<br/>　陳慧思　陳玄光　後梁慧成<br/>　周慧命　隋智顗　隋慧耀<br/>　隋僧璨　隋智鍇　隋波若<br/>　隋法彥　隋智越　隋道悅<br/>卷第四<br/>　　傳宗科<br/>　唐智晞　唐法嚮　唐灌頂<br/>　唐智首　唐智璪　唐法順<br/>　唐慈藏　唐普明　唐道信<br/>　唐法融　唐智巖　唐道宣<br/>　唐玄奘　唐慧明　唐弘忍<br/>　唐神會　唐慧能　唐智威<br/>　唐本淨　唐義湘　唐窺基<br/>　唐曇璀　唐慧安　唐神秀<br/>　唐法持　唐破竈墮　唐道俊<br/>　唐法藏<br/>卷第五<br/>　　傳宗科<br/>　唐文綱　唐道岸　唐玄覺<br/>　唐元珪　唐印宗　唐神英<br/>　唐僧達　唐智威　唐巨方<br/>　唐義福　唐䟦日羅菩提唐普寂<br/>　唐一行　唐戍婆揭羅僧訶<br/>　唐行思　唐圓寂　唐思睿<br/>　唐懷讓　唐靈着　唐玄素<br/>　唐香育　唐智封　唐玄朗<br/>　唐降魔藏　唐志賢　唐慧忠<br/>　唐進平　唐曇一　唐道堅<br/>　唐慧空　唐阿目佉䟦折羅<br/>　唐慧忠　唐掘多　唐道隱<br/>　唐恒月　唐湛然　唐思公<br/>　唐道一　唐福林　唐皓玉<br/>　唐智滿　唐敷□　唐懷空<br/>　唐真亮　唐藏用　唐神邕<br/>　唐希遷　唐圓震　唐曇真<br/>　唐法欽　唐無名　唐慧演<br/>　唐澄心　唐行覺　唐石藏<br/>　唐地藏　唐道邃<br/>卷第六<br/>　　傳宗科<br/>　唐澄觀　唐光寶　唐道悟<br/>　唐寶備　唐法如　唐道通<br/>　唐法普　唐智藏　唐懷海<br/>　唐懷惲　唐靈坦　唐元浩<br/>　唐神湊　唐惟寬　唐靈默<br/>　唐智常　唐神暄　唐隱峯<br/>　唐智藏　唐道行　唐甄叔<br/>　唐自在　唐南印　唐慧涉<br/>　唐無業　唐天然　唐如會<br/>　唐道樹　唐大毓　唐道行<br/>　唐曇藏　唐惟儼　唐寧賁<br/>　唐崇信　唐曇晟　唐甄公<br/>　唐靈彖　唐元觀　唐惟則<br/>　唐無等　唐明覺　唐圓脩<br/>　唐普願　唐智藏　唐圓智<br/>　唐法融　唐法常<br/>卷第七<br/>　　傳宗科<br/>　唐崇演　唐好直　唐宗密<br/>　唐崇珪　唐金植　唐齊安<br/>　唐恒政　唐普岸　唐神鑒<br/>　唐志遠　唐靈祐　唐玄䇿<br/>　唐希運　唐寰中　唐宣鑒<br/>　唐藏魚　唐從諫　唐義玄<br/>　唐鑒宗　唐日照　唐普化<br/>　唐良价　唐藏廣　唐大安<br/>　唐慧寂　唐慶諸　唐全豁<br/>　唐惟靖　唐玄泰　唐玄紹<br/>　唐從諗　唐慧沐　唐安元<br/>　唐文喜　唐寰普　唐洪諲<br/>　唐慧恭　唐道膺　唐有緣<br/>　唐恒通　唐楚南　唐義存<br/>卷第八<br/>　　傳宗科<br/>　梁無作　梁師備　梁本仁<br/>　梁光仁　梁智閑　梁大同<br/>　梁本寂　梁存壽　梁師彥<br/>　梁居遁　唐休靜　唐惟勁<br/>　唐棲隱　唐慧稜　唐桂琛<br/>　唐如敏　唐道怤　晉善靜<br/>　晉師會　晉全付　晉靈照<br/>　晉智朗　漢行備　周文益<br/>　周慧明　周行因　宋彥求<br/>　宋道潛　宋從彥　宋紹巖<br/>　宋德韶　宋行滿　宋延壽<br/>　宋緣德　宋晤恩　宋義寂<br/>　宋永安<br/>卷第九<br/>　施學<br/>　　遺身科<br/>　晉僧群　宋曇稱　宋法進<br/>　宋僧富　宋法羽　宋慧紹<br/>　宋僧瑜　宋僧慶　宋慧益<br/>　宋曇弘　齊法光　齊法凝<br/>　周普圓　隋普濟　唐法曠<br/>　唐汾州亡名　唐會通　唐玄覧<br/>　唐束草師　唐無染　唐行明<br/>　周普靜　宋守賢　宋文輦<br/>　宋懷德<br/>卷第十<br/>　施學<br/>　　利物科<br/>　晉法相　晉慧力　宋慧受<br/>　宋僧洪　宋僧亮　宋法意<br/>　宋僧慧　宋僧瑾　梁慧開<br/>　梁僧護　梁法悅　周僧明<br/>　梁法京　隋通幽　隋慧達<br/>　隋智琳　唐住力　唐慧胄<br/>　唐慧住　唐道積　唐德美<br/>　唐曇獻　唐法誠　唐慧震<br/>　唐智通　唐慧雲　唐法成<br/>　唐業方　唐慧雲　唐崇業<br/>　唐玄覧　唐楚金　唐懷玉<br/>　唐明準　唐幽玄　唐寂然<br/>　唐法興　唐僧竭　唐曇休<br/>　唐智廣　唐慧聞　後唐貞峻<br/>　後唐智暉　周智江　宋常覺<br/>卷第十一<br/>　戒學<br/>　　弘法科<br/>　晉支道林　晉竺道潛　晉竺僧敷<br/>　晉道整　晉道安　晉法汰<br/>　晉法遇　晉僧[((素-糸)*力)/石]　晉曇摩流支<br/>　晉道融　晉卑摩羅叉　晉僧叡<br/>　晉僧肇　晉慧遠　晉道恒<br/>　宋法顯　宋曇無竭　宋慧猷<br/>　宋竺道生　宋慧叡　宋曇摩密多<br/>　宋智猛　宋慧嚴　宋僧業<br/>　宋僧導　宋慧詢　宋求那䟦陀羅<br/>　宋僧璩<br/>卷第十二<br/>　　弘法科<br/>　齊法頴　齊玄暢　齊志道<br/>　齊僧遠　齊智林　齊法瑗<br/>　齊法悟　齊僧審　齊法琳<br/>　齊法[鬳*虫]　齊智稱　梁僧祐<br/>　梁法超　梁道禪　梁法雲<br/>　梁僧旻　梁慧約　魏法建<br/>　魏曇鸞　齊僧範　周亡名<br/>　周僧瑋　後梁法常　陳曇瑗<br/>　陳慧布　陳智文<br/>卷第十三<br/>　　弘法科<br/>　隋曇延　隋靈藏　隋道正<br/>　隋信行　隋曇崇　隋道成<br/>　隋智舜　隋法純　隋真觀<br/>　隋玄鏡　隋覺朗　隋靈裕<br/>　隋智脫　隋僧善　隋僧照<br/>　隋僧粲　隋洪遵　隋法進<br/>　隋真慧<br/>卷第十四<br/>　　弘法科<br/>　唐僧晃　唐吉藏　唐智藏<br/>　唐法素　唐慧齡　唐普濟<br/>　唐智滿　唐道暀　唐僧邕<br/>　唐道哲　唐善慧　唐道嶽<br/>　唐玄琬　唐志超　唐靜琳<br/>　唐曇韻　唐慧進　唐靖邁<br/>　唐曇光　唐復禮　唐懷素<br/>　唐愛同　唐道亮　唐秀公律師<br/>　唐德感　唐道氤　唐光儀<br/>　唐玄儼　唐慧日　唐法慎<br/>　唐道綽　唐鑒真　唐惟慤<br/>　唐守直　唐圓照　唐辨才<br/>　唐慧明　唐道遵　唐摩駄都<br/>　唐道澄　唐大光　唐慧琳<br/>　唐端甫　唐知玄　梁智宣<br/>　晉光嗣　晉景超　晉志通<br/>　晉道舟　晉遵誨　周道丕<br/>卷第十五<br/>　戒學<br/>　　護教科<br/>　齊僧鐘　齊道盛　魏曇最<br/>　魏曇臻　齊曇顯　周道安<br/>　周僧勔　周靜藹　隋僧猛<br/>　隋智炫　隋慧遠　隋普濟<br/>　隋法充　隋慧重　隋慧覺<br/>　隋靜端　隋大志　隋彥琮<br/>　隋[彰-章+青]淵　隋靜玄<br/>卷第十六<br/>　　護教科<br/>　唐智詵　唐普曠　唐曇選<br/>　唐法通　唐法藏　唐明瞻<br/>　唐慧乘　唐寶瓊　唐僧鳳<br/>　唐慧淨　唐慧璡　唐智實<br/>　唐法琳　唐慧滿　唐道積<br/>　唐法常　唐慧立　唐義褒<br/>　唐威秀　唐明導　唐法沖<br/>　唐法明　唐利涉　唐神悟<br/>　唐乘如　唐法真　唐常達<br/>卷第十七<br/>　忍辱學<br/>　　攝念科<br/>　晉帛遠　晉康法朗　晉道寶<br/>　晉于法蘭　晉竺法崇　晉法和<br/>　晉曇邕　宋法成　宋慧果<br/>　宋僧隱　宋慧斌　宋慧亮<br/>　宋僧鏡　宋超進　宋法瑤<br/>　齊僧宗　梁僧林　梁尚圓<br/>　梁道珍　魏道辨　齊慧嵩<br/>　齊道紀　周衛元嵩　後梁法懍<br/>　後梁法忍　陳智遠　陳慧峯<br/>　隋慧[口*恒]　隋法性　隋寶積<br/>　隋道粲　隋智教　隋僧範<br/>　隋曇觀　隋靜凝　隋玄景<br/>　隋曇遷　隋淨辨　隋道判<br/>　隋羅雲　隋法智　隋德山<br/>　隋法顯　隋明璨　隋僧蓋<br/>　隋道順　唐法應　唐紹闍梨<br/>　唐保恭　唐法祥　唐僧定<br/>　唐滿意　唐慧暠<br/>卷第十八<br/>　　攝念科<br/>　唐慧蕭　唐空藏　唐法護<br/>　唐慧斌　唐慧休　唐慧璧<br/>　唐寶相　唐道會　唐弘智<br/>　唐明隱　唐明解　唐神楷<br/>　唐詮律師　唐法翫　唐玄嶷<br/>　唐元崇　唐靈一　唐亡名<br/>　唐洪正　唐惟實　唐志鴻<br/>　唐嚴峻　唐志玄　唐慧靈<br/>　唐大義　唐清江　唐雄俊<br/>　唐潛真　唐神皓　唐靈徹<br/>　唐少康　唐上恒　唐清徹<br/>　唐惟則　唐慧琳　唐廣脩<br/>　唐宗亮　唐文質　唐增忍<br/>　唐元表　唐願誠　唐全玭<br/>　梁彥偁　梁國道者　梁齊已<br/>　唐從禮　唐無迹　唐誠慧<br/>　唐可周　唐辯光　晉自新<br/>　漢洪真　漢若虗　宋師律<br/>　宋守真　宋巖俊<br/>卷第十九<br/>　忍辱學<br/>　　持志科<br/>　晉支孝龍　晉康僧淵　晉竺法乘<br/>　晉竺僧度　晉慧持　晉慧永<br/>　宋道淵　宋道溫　宋道亮<br/>　宋智一　齊曇遷　齊法慧<br/>　梁僧喬　梁慧韶　梁慧皎<br/>　梁曇准　梁道宋　梁慧簡<br/>　梁道登　魏法貞　魏僧意<br/>　齊曇遵　齊曇衍　齊僧遠<br/>　齊曇隱　齊法上　陳洪偃<br/>　陳慧明　陳法朗　隋法願<br/>　隋法安　隋僧淵　隋僧世<br/>　隋富上　隋明芬　隋法韻<br/>　隋法順　隋明御　隋智果<br/>　隋靖嵩　隋慧瓚　隋慧常<br/>　隋慧辨　隋洪林　唐智周<br/>　唐智命　唐玄鑒　唐智保<br/>　唐慧頵<span class='note-inline'>(江夏李氏)</span>　唐慧頵<span class='note-inline'>(清河張氏)</span>　唐寶巖<br/>　唐慧持　唐道宗　唐智正<br/>　唐智㧞　唐玄續　唐行等<br/>　唐慧思　唐慧熙　唐三慧<br/>　唐神素　唐志寬　唐靈潤<br/>　唐元康　唐無礙　唐法琰<br/>　唐智凱　唐慧旻<br/>卷第二十<br/>　　持志科<br/>　唐法顯　唐慧明　唐道興<br/>　唐法朗　唐僧瑗　唐道英<br/>　唐慧警　唐玄奘　唐真法師<br/>　唐待駕　唐法炯　唐繼陀<br/>　唐義宣　唐含光　唐朗然<br/>　唐圓觀　唐如淨　唐惟忠<br/>　唐辨秀　唐無側　唐皎然<br/>　唐玄晏　唐難陀　唐雲邃<br/>　唐真乘　唐曇清　唐清源<br/>　唐道標　唐法藏　唐慧照<br/>　唐文舉　唐懷信　唐定蘭<br/>　唐智頵　唐行嚴　唐常遇<br/>　唐高閑　唐全清　唐僧徹<br/>　唐文瓚　唐允文　唐鴻休<br/>　唐希圓　唐慧則　唐元慧<br/>　廣亡名　唐寶安　梁貫休<br/>　後唐貞辨　後唐可思　後唐鴻莒<br/>　晉息塵　唐道育　漢宗季<br/>　唐恒超　唐行瑤　唐光嶼<br/>　宋皓端　宋法圓<br/>卷第二十一<br/>　精進學<br/>　　義解科<br/>　晉于法開　晉于道䆳　晉僧光<br/>　晉竺僧輔　晉竺法雅　晉曇徽<br/>　晉道立　晉竺道壹　晉曇影<br/>　晉道祖　宋慧觀　宋慧安<br/>　宋慧靜　宋僧苞　宋曇鑑<br/>　宋曇無成　宋僧含　宋僧弼<br/>　宋僧徹　宋慧靜　宋梵敏<br/>　宋道猛　宋道猷　宋慧通<br/>　宋僧柔　齊僧淵　齊道慧<br/>　齊弘充　齊僧慧　齊曇度<br/>　齊慧次　齊慧隆　齊慧基<br/>　齊法安　齊僧印　梁智秀<br/>　梁道超　梁慧琳　梁僧盛<br/>　梁僧韻　梁僧密　梁智欣<br/>　梁法護　梁智順　梁法通<br/>　梁保亮　梁僧詢　梁慧集<br/>　梁法全　梁曇裴　梁僧若<br/>　梁明徹　梁僧遷　梁法開<br/>　梁慧超　梁慧澄　魏道寵<br/>　齊慧順　齊道憑　齊靈詢<br/>　齊道慎　周慧善　周寶彖<br/>　周寶海　後梁僧遷<br/>卷第二十二<br/>　　義解科<br/>　陳慧勇　陳寶橘　陳警韶<br/>　陳安廩　陳慧榮　隋慧弼<br/>　隋慧哲　隋智方　隋慧隆<br/>　隋智隱　隋法朗　隋法瓚<br/>　隋寶儒　隋慧最　隋慧暢<br/>　隋明誕　隋道端　隋寶憲<br/>　隋僧昕　隋智揆　隋寶安<br/>　隋寶巗　隋道生　隋辯寂<br/>　隋法楷　隋能智　隋道嵩<br/>　隋慧藏　隋道莊　隋法澄<br/>　隋法論　隋僧曇　隋智炬<br/>　隋辯義　隋慧海　隋明舜<br/>　隋法彥　隋道密　隋智聚<br/>　隋淨願　隋志念　隋智凝<br/>　隋法總　隋慧曠　隋童真<br/>　隋智梵　隋智潤　隋淨業<br/>　隋敬脫　隋僧朗　隋本濟<br/>　隋智光　隋曇遂<br/>卷第二十三<br/>　　義解科<br/>　唐曇良　唐智嶷　唐靈璨<br/>　唐海順　唐智琚　唐曇瑎<br/>　唐法侃　唐善胄　唐慧覺<br/>　唐道顏　唐寶襲　唐慧遷<br/>　唐道慶　唐靜藏　唐普明<br/>　唐法周　唐慧誕　唐辯相<br/>　唐道傑　唐功迥　唐神迥<br/>　唐智琰　唐法礪　唐道基<br/>　唐智徽　唐法恭　唐神照<br/>　唐玄會　唐僧辯　唐道亮<br/>　唐道洪　唐道因　唐普光<br/>　唐道世　唐法寶　唐道光<br/>　唐會隱　周圓測　周嘉尚<br/>　周彥悰　周義忠　周慧沼<br/>　周宗哲　唐浮丘　唐道成<br/>　唐恒景　唐智昇　唐圓暉<br/>　唐玄逸　唐靈㟧　唐法海<br/>　唐慧苑　唐神迥　唐崇政<br/>　唐良賁　唐省躬　唐神清<br/>　唐乘恩　唐丹甫　唐慧普<br/>　唐玄暢　唐玄約　梁彥暉<br/>　梁從審　後唐虗受　後唐景霄<br/>　後唐貞誨　後唐歸嶼　後唐令諲<br/>　漢僧照　漢巨岷　漢從隱<br/>　漢夢江　漢希覺　周智詮<br/>　周澄楚　宋傳章　宋繼倫<br/>　宋義楚　宋義莊　宋普勝<br/>卷第二十四<br/>　精進學<br/>　　感通科<br/>　晉安慧則　晉竺法義　晉帛法橋<br/>　晉曇翼　晉曇戒　晉僧濟<br/>　晉竺曇猷　晉竺慧達　晉法安<br/>　晉帛僧光　晉法曠　晉曇邃<br/>　晉支曇蘭　宋慧義　宋僧詮<br/>　宋曇諦　宋淨度　宋道冏<br/>　宋曇翼　宋道汪　宋法愍<br/>　齊法度　齊弘明　齊曇超<br/>　齊慧敬　梁法寵　梁慧超<br/>　梁僧融　魏超達　魏道泰<br/>　魏法力　魏僧朗　魏僧照<br/>　魏乘禪師　魏慧凝　齊真玉<br/>　齊僧達　齊圓通　齊道豐<br/>　齊慧寶　齊僧雲　齊僧安<br/>　周僧妙　周慧瑱　後梁道穆<br/>　隋曇詢　隋洪獻　隋法慶<br/>　隋慧雲　隋慧恭　隋道幽<br/>　隋慧歡　隋慧海　隋智通<br/>　隋靈幹　隋行堅　隋法泰<br/>卷第二十五<br/>　　感通科<br/>　唐道宗　唐林生　唐法通<br/>　唐慧因　唐遺俗　唐玄秀<br/>　唐圓光　唐明淨　唐法喜<br/>　唐智興　唐道昂　唐洪滿<br/>　唐慧聦　唐曇藏　唐帝示階<br/>　唐道愻　唐僧明　唐曇榮<br/>　唐瑜　唐慧稜　唐慧眺<br/>　唐法敏　唐世瑜　唐慧璿<br/>　唐智聦　唐僧徹　唐慧祥<br/>　唐雲睿　唐明度　度僧倫<br/>卷第二十六<br/>　　感通科<br/>　唐明濬　唐慧悟　唐解脫<br/>　唐靜之　唐智勤　唐智顯<br/>　唐法聦　唐明慧　唐員相<br/>　唐清虗　唐岸禪師　唐禮宗<br/>　唐華嚴和尚　唐文照　唐道鑒<br/>　唐法江　唐守如　唐法秀<br/>　唐慧符　唐處寂　唐德秀<br/>　唐僧雲　唐慧秀　唐懷道<br/>　唐寶達　唐元皎　唐懷一<br/>　唐子隣　唐玄宗　廣大川<br/>　唐懷感　唐法詵　唐齊翰<br/>　唐法照　唐道義　唐三刀<br/>　唐智鐙　唐普明　唐自覺<br/>　唐西域亡名　唐無着　唐法照<br/>　唐守素　唐會宗　唐鑑空<br/>　唐定光　唐法相　唐法正<br/>　唐東京容僧　唐鑑源　唐惟忠<br/>　唐靈幽　唐惟恭　唐遂端<br/>　唐智辯　唐甯師　唐法藏<br/>　唐神智　梁鴻楚　晉法本<br/>卷第二十七<br/>　定學<br/>　　證悟科<br/>　晉竺僧顯　晉竺法慧　晉慧元<br/>　晉慧嵬　晉賢護　晉法緒<br/>　宋僧伽達多　宋玄高　宋僧周<br/>　宋慧通　宋法期　宋慧安<br/>　宋道法　宋普恒　齊阿那摩<br/>　梁植相　梁慧勝　魏志湛<br/>　魏佛陀　魏慧達　齊僧稠<br/>　周僧崖　周猷禪師　後梁僧景<br/>　隋慧意　隋道舜　隋道仙<br/>　隋慧巖　隋慧越　隋慧偘<br/>卷第二十八<br/>　　證悟科<br/>　唐慧超　唐慧超　唐曇倫<br/>　唐道休　唐道英　唐慧顯<br/>　唐慧方　唐通達　唐法空<br/>　唐玄爽　唐慧仙　唐僧衒<br/>　唐善伏　唐元曉　唐僧藏<br/>　唐正壽　唐神鼎　唐慧朗<br/>　唐真表　唐懷玉　唐子瑀<br/>　唐大行　唐安靜　唐明瓚<br/>　唐懷空　唐無漏　唐廣陵大師<br/>　唐神會　唐道齊　唐代病師<br/>　唐梁山寺亡名　唐文爽　唐本淨<br/>　唐清觀　唐永安　唐元表<br/>　唐頭陀　唐祝融禪師　後唐全宰<br/>　漢狂僧　漢潭州亡名　宋王羅漢<br/>　宋宗合　宋道固　宋師蘊<br/>　宋曠師<br/>卷第二十九<br/>　定學<br/>　　神化科<br/>　晉僧朗　晉犍陀勒　晉訶羅端<br/>　晉竺佛圖澄　晉單道開　晉竺佛調<br/>　晉耆域　晉涉公　晉佛陀耶<br/>　晉曇霍　晉史宗　晉曇始<br/>　宋杯渡　宋法朗　宋慧覧<br/>　宋邵碩　齊法匱　齊僧慧<br/>　齊慧通　梁寶誌　梁明達<br/>　魏檀特師　魏河禿師　<span class='corr'>魏</span>勒那漫提<br/>　周香闍梨　周僧度　周僧成<br/>　周曇相　梁法行　梁法聦<br/>　陳善慧大士<br/>卷第三十<br/>　　神化科<br/>　隋童進　隋法進　隋智曠<br/>　隋無相　隋法安　隋岑闍梨<br/>　隋法喜　隋普安　隋欽師<br/>　隋僧朗　唐賈逸　唐轉明<br/>　唐明恭　唐慧琳　唐又德<br/>　唐通闍梨　唐智則　唐僧會<br/>　唐慧寬　唐抱玉　唐佛陀波利<br/>　唐僧伽　唐封干　唐萬回<br/>　唐如一　唐無相　唐道悟<br/>　唐普滿　唐阿足師　唐茶籠山羅漢僧<br/>　唐義師　唐些些　唐海雲<br/>　唐辛七師　唐和和　唐契此<br/>　唐金和尚　後唐道賢　晉懷濬<br/>　晉行遵　晉曹和尚　周僧緘<br/>　宋點點</p>
<p>六學僧傳目錄<span class='note-inline'>(終)</span></p>
</div>No. 1522
<p class='juan'><a id='mulu5' />新脩科分六學僧傳卷第一</p><p class="byline">淛東沙門　曇噩　述</p>
<div class='div-other'><a id='mulu6' />
<p class='h1'>慧學</p><p style="margin-left:2em">自梵夾西來。而佛法東被。蓋語言文字。至是而後始通也。佛法者。義理之奧也。然義理之於天下。無所異。其所異者。獨五方之音聲耳。語言文字。音聲之所在。而佛法義理之所寄也。苟通乎音聲。則語言文字。與佛法之奧。舉通。而性相諸宗之辯。乃可得而傳矣。譯之功其不亦謂之大歟。佛以一音演說法。眾生隨類各得解。經之明文。懸記今日。故以譯經傳宗二科。系之慧學之下。以著見吾教之統緒焉。</p>

<div class='div-other'><a id='mulu7' />
<p class='h2'>譯經科一</p>
<div class='div-other'><a id='mulu8' />
<div class='div-other'><a id='mulu9' />
<p class='h4'>漢迦葉摩騰者</p><p>西竺人也。善大小乘。素以佛法遊化諸國。甞至一小國。而大國來侵。騰為講金光明經以却之。於是聲振五天。永平七年辛卯。帝夢金人佩日光飛于殿廷。旦問其臣王遵傅毅曰。此何祥哉。傅毅進曰。周昭王二十四年四月八日。常星不現。太史蘇由記之曰。西國聖人有所謂佛者生焉。千年之後聲教乃至。陛下所夢殆其神乎。於是遣蔡愔秦景等十八人。西求所夢者。至大月氏國。遇騰與俱。以十年甲午至洛陽。獻釋迦像并貝葉諸經。詔舘於鴻臚寺。設所獻於南宮清涼臺。并關陽顯節陵上。而祠拜焉。後於洛之西雍門外。別營白馬寺。以徙居之。白馬者。西方相傳謂。昔有惡王欲盡毀諸塔廟。而王之白馬忽繞塔悲鳴。王悟遂停毀。人賴其德。故塔廟之建。類多以白馬名焉。寺則因摩騰始居鴻臚寺而名也。帝甞幸其寺。騰進曰寺東何舘。帝曰昔地忽隆起如阜。夷之復然。夜有光怪。民以聖塚呼之。疑其為洛陽地神也。故祀之至今。騰曰噫非也。子。讀中印土金藏詮曰。如來示滅百年。阿怒伽王造八萬四千寶塔。填佛舍利其中。耶舍尊者以手掩日。出種種光。徧虗空界。役諸鬼神捧塔。同時而葬。葬東支那土者十有九處。此其一也。帝大驚。即駕幸聖塚。有圓光現塚上。三身現光中。侍衛呼萬歲。帝且喜且悲曰。非西來大士。朕安知大聖垂祐哉。詔受制度於騰而塔其上。塔九成。高五百尺。越明年。光又現。天香郁然。於塔頂有金色手尺許。如出琉璃中。駕至拜贍。而光隨步武旋繞。自午及申而滅。時梵僧伽摩羅等九人適至。禮而歎曰。我於竺乾所見者三處。今復獲見此。非緣幸耶。沒於洛陽所住寺。</p>
</div>
<div class='div-other'><a id='mulu10' />
<p class='h4'>漢竺法蘭者</p><p>中天竺人也。幼從師出家。日誦經論數萬偈。五天學者舉師之。至月氏。適與漢使愔景遇。復得迦葉摩騰。相率東游。其志固<span class='corr'>已</span>決矣。然諸學者。苦遮挽不使行。於是崎嶇間出佗道。會騰於洛陽。明帝勞尉。勤至。頃習漢語。譯所獻十地斷結。佛本生。法海藏。佛本行。四十二章經等五部。今僅存四十二章。其餘皆以亂離散失。</p>
<p>初武帝之開昆明池也。得黑灰於池深處。人無識者。或以問東方朔。朔曰可問西域道人。及是而問蘭。蘭曰此過去劫。世界壞時。劫燒灰也。蘭後終於洛陽。壽以貌觀之。若五六十者。</p>
</div>
<div class='div-other'><a id='mulu11' />
<p class='h4'>漢安清</p><p>字世高。安息國王之適子也。幼以孝聞。博學無所不知。甞聞燕語。謂人曰。當有餉食者至。<span class='corr'>已</span>而果至。俊譽被西域。家居一飯奉身。王薨。既除服。即讓位叔父。為沙門。讀契經。尤精阿毗曇。而禪經略盡其妙。歷化諸國。桓帝初。至中國。即通華言。其先後所譯經。凡三十九部。詞達義明。學者宗之。宿命神迹甚著。靈帝末。關中大亂。曰我當如江南。有問其故者。答曰我前生比丘也。有同學性嗔。每乞食稍逆意。輒切齒檀越。如是者二十年。時我將如廣州償宿負。與之訣曰。若明經又精勤。<span class='corr'>但</span>多怒。死有惡報。我得道當先度若。既至廣。會宼亂。道逢惡少年。唾手㧞刀曰。得汝矣。遂見殺。今同學報在廬山。我可無往而負初心哉。䢼亭湖神廟甚靈。能分風送往來之舟。有取神竹者。未許而斫。怒覆舟。植竹斫處。過者雀息汗下。清同舟三十輩。奉牲請福。神輙降語曰。舟有沙門可延致。清至。神復語曰。我果不能逃子別時語。今家此湖。千里皆所轄。坐多嗔。故致惡報。然好施。故致寶玩。故人情所鍾遠來。悲欣兼抱。然旦夕且死。恐穢江湖。當遷死山西澤中。計必入地獄。有縑千疋并雜寶物。幸為我建塔寺。資冥福也。清曰。吾遠來又久別。何不出形。相勞苦乎。神曰。形醜異。奈何。清曰。第出之。無傷也。於是出其首帳中。則大蟒也。清作梵語呪之。蟒若雨涕者。俄不見。清舟未發。有美少年。盛衣冠。跪清前。若致謝狀。清又呪之乃去。舟人問誰氏。曰廟神也。自是廟如丘墟。而蠎竟斃西山澤中。今潯陽蛇村是也。清至南昌。建塔造寺。始號東寺。今俗呼為大安云。清因至廣州。而求曩昔害<span class='corr'>己</span>少年。舘其家敘前事。相向感歎。且曰。吾尚有餘報。在會稽。今當往。而少年願必俱至。越行市中。或相毆。悞擊清。遂卒。清本王種。西域之至中國者。舉謂之安侯。則中國之封爵。雖外國。知所重如此。沙門道安以清所譯經。辭暢義足。誠與親稟慈尊無所異。</p>
</div>
<div class='div-other'><a id='mulu12' />
<p class='h4'>漢支樓迦讖者</p><p>本月氏人。性姿純敏。以嚴淨毗尼著稱。志弘大法。靈帝時至洛陽。光和中平之間。譯般若道行首楞嚴等經。又譯阿闍世王寶積等十餘部。後不知所終。</p>
</div>
<div class='div-other'><a id='mulu13' />
<p class='h4'>漢竺佛朔者</p><p>齋道行經。自天竺至洛陽。光和二年出般舟三昧經。支讖傳梵語。河南孟福張連　筆受。</p>
</div>
<div class='div-other'><a id='mulu14' />
<p class='h4'>漢優婆塞安玄者</p><p>安息國人。性沈鷙。愽極羣書。靈帝末至洛陽。以功稱騎都尉。而以荷法為<span class='corr'>己</span>任。與沙門嚴佛調出法鏡經。玄口授梵語。而佛調筆受。</p>
<p>佛調臨淮人。少頴悟好學。亦有都尉之稱。傳譯之妙。不減安侯。又撰十慧傳。時有沙門支曜康巨康孟詳者。皆於靈獻時。以慧學獲譽京洛間。曜譯成具定意。小本起等經。巨譯問地獄事經。孟詳譯中本起。及脩行本起兩經。此經乃沙門曇果。得於迦維羅國。同竺大力者譯之。而未善者。</p>
</div></div>
<div class='div-other'><a id='mulu15' />
<div class='div-other'><a id='mulu16' />
<p class='h4'>魏康僧鎧者</p><p>嘉平之末。至洛陽。譯郁伽長者等四經。</p>
</div>
<div class='div-other'><a id='mulu17' />
<p class='h4'>魏曇諦者</p><p>正元之中。至洛陽。譯曇無德羯磨法。</p>
</div>
<div class='div-other'><a id='mulu18' />
<p class='h4'>魏帛延</p><p>不知何許人。有才智。甘露中至洛陽。譯無量清淨平等覺經六部。不知所終。</p>
</div>
<div class='div-other'><a id='mulu19' />
<p class='h4'>吳康僧會</p><p>其先康居國人也。父商於中夏。往來海上。遂家於交趾。生會。會幼孤為沙門。弘雅有識量。篤志好學善屬文。孫氏有江左。佛教未化。會志在振興。赤烏十年。至建業。營立茆茨。設像行道。國人初見沙門。驚異之。有司以聞。權曰是漢明帝所夢。佛神之遺風耶。詔至問狀。會曰如來大師。化<span class='corr'>已</span>千歲。然靈骨舍利。神變無方。昔阿育王奉之。為塔至八萬四千。此其遺迹也。權曰舍利可得乎。曰可得。權曰。苟可得則當為塔之。不然面謾之罪其無赦。會請期以七日。於是戒其屬曰。法之廢興。在此一舉。宜加意焉。至期無應。又展七日。又無應。權曰。果面謾我。趣烹之。會懼更請展期。以死求之。又七日夜。聞有聲鏗然出缾中。視之五色之光錯發。大呼曰。獲舍利矣。黎明進之。權與公卿聚觀。大驚曰。希世之瑞也。會因言。舍利威神。一切世間無能壞者。權使力士碎之。砧椎俱陷。而光明自若。於是塔之佛陀里。又為寺號建初。誌其始也。教法因大興。權薨。皓嗣位。不道。盡毀神祠。波及寺宇。臣寮諫曰。先帝感瑞創建。其可毀哉。遣張昱詰會。會挫其詞理。昱屈乃去。會送至門。昱指寺傍淫祠曰。玄化遠被。近者不革。何哉。會應聲曰。疾雷破山。聾者不聞。非雷之罪。天下之理。通則萬物懸應。阻則肝膽之間。不啻楚越。昱以會才高聞。皓迎至之。問曰。佛之所謂善惡報應可得聞乎。對曰。明主以孝慈治天下。則赤鳥翔而老人現。以仁德育萬物。則醴泉洌而嘉禾生。善既有瑞。惡亦如之。故為惡於隱。鬼得而誅之。為惡於顯。人得而誅之。易稱。積善餘慶。詩言。求福不回。雖儒典之格言。即佛教之明訓。皓曰。然則周孔<span class='corr'>已</span>明。安用佛教。對曰。周孔不欲深言。故粗示其略。佛教不止淺言。故詳示其要。皆為善也。聖人唯恐為善之不多。陛下以為嫌。何也。皓無以詶之。遂罷。宿衛治圃。得金像。皓使置穢處。蒙不潔。以為咲樂。俄得腫疾。呻吟徹晝夜。卜之曰。坐犯大神。禱諸神祠不效。宮人有奉佛者曰。盍亦禱諸佛乎。皓悟迎像殿上。龕而供事之。且請會說法。會指其理要曉譬之。皓求讀沙門戒本。會取本業百二十五願。分二百五十事。以示皓。而使皓於行住坐臥。增益其善意。皓既受五戒。疾良<span class='corr'>已</span>。乃嚴飾其像。而身事之。凶虐為稍減。會譯小品六度集雜譬喻等經。注安般守意法鏡道樹三經。天紀四年四月吳亡。九月會歿。晉咸和中蘇峻叛。火所建塔。司空何充復脩完之。平西將軍趙誘謂人曰。言塔有光誕也。俄光五色出塔頂。誘肅然增敬。又於寺東。重造小塔云。</p>
<p>會未至吳時。有優婆塞支謙字恭明。一名越。本月氏人。又有支讖支亮。亮字紀明。學於讖。謙又學於亮。博觀羣書。通六國語。為人頎瘠而黑。眼白童子黃。時為之語曰。支郎眼中黃。形軀雖小是智囊。獻帝末避地于吳。權召見悅之。拜為博士。使輔東宮。吳志略之云。</p>
</div>
<div class='div-other'><a id='mulu20' />
<p class='h4'>吳維祇難</p><p>天竺人也。世以火祠。奉異道法。有小乘沙門。解呪術。遠行而暮。就難家求宿。難忌釋子。而宿之門外。沙門戲以呪術。滅其所事之火。難乃迎沙門入室。而火復然。難大神異之。遂歸命佛乘。棄火祠。事沙門。為和尚。出家受三藏精義。又善四含。遊化諸國。黃武三年。與竺律燄者同至武昌。齎法句經梵本。翻譯之。難律燄皆未善華言。故經辭多質。晉法立更譯之為五卷。法巨筆受。詞始達意。立又別譯小經百餘本。永嘉之亂多亡失焉。</p>
</div></div>
<div class='div-other'><a id='mulu21' />
<div class='div-other'><a id='mulu22' />
<p class='h4'>晉竺曇摩羅剎</p><p>此云法護。其先月氏人。姓支氏。後家燉煌。八歲棄家師事沙門竺高座。日誦萬言。性純粹苦行篤學。武帝時。京師寺像雖崇麗。而方等深經未至。護慨然隨師遊歷西域諸國。凡三十六種。異言異書。皆精研無遺。遂東歸。自燉煌至長安。隨軒譯寫。為晉文。如賢劫法華光贊等百六十五部。以行世。法被中華。護力也。護山居每漱㵎中。樵者穢㵎側。㵎為涸。護歎曰。人之無德。致清泉不流。苟無以給。正當移去耳。俄泉流如故。後立寺於長安青門外。聲稱甚遠。眾常千人。惠帝西奔開中擾亂。護與弟子東下。至澠池而歿。壽八十八。世號燉煌菩薩。</p>
</div>
<div class='div-other'><a id='mulu23' />
<p class='h4'>晉朱士行</p><p>頴川人。有氣節。棄家嘿自窮經。讀竺佛朔所譯道行經。恨文簡古弗盡佛意。甘露五年。如雍西。渡流沙。至于闐。得旁行書正本。遣弟子不如檀。此言法饒。送洛陽方發。有小乘學者。白王曰。不當使婆羅門書入漢地。恐亂正典以聾盲其人。王入其語留之。士行乞火其經以驗邪正。遂投經火中。火滅而經自若。國人大神之。乃得。行至陳留倉垣水南寺。有天竺優婆塞竺叔簡。道士無羅叉。同譯。為放光般若。皮牒故本。今在豫章大安寺。行歿於于闐。壽八十。闍維身不散。祝曰。若真得道。法當毀敗。應聲而散。收骨為窣堵波。</p>
</div>
<div class='div-other'><a id='mulu24' />
<p class='h4'>晉帛尸棃蜜多羅</p><p>此云吉友。西域國王子也。讓位於弟。如吳泰伯。出家東游諸國。永嘉中至關中。值亂渡江。止建鄴建初寺。世呼為高座。丞相王茂弘見之曰。我輩人也。太尉庾元規。光祿周伯仁。太常謝幼輿。廷尉桓茂倫。一時名士。皆造門結好。聲名著縉紳間。友甞對導解帶槃薄。尚書令卞望之適至。友正容肅然。人問其故。對曰王公風鑑期人。卞令範度格物。吾正當以是應之耳。桓廷尉欲為友作目。久而未得。或云尸棃蜜可謂卓朗。桓絕欲以為盡品題之極。大將軍王處仲在南夏。聞友為諸公器重。心未然之。及見。不覺欣然致敬。周顗為僕射領選。臨入局。過語。歎曰為朝廷選賢。得如君者。真令人無媿耳。顗歿。友尉其孤。對坐作梵唄。清響凌雲。又呪語千餘言而去。導曰。外國之不為富貴所惑者。有君一人而<span class='corr'>已</span>。友咲曰。若使我如諸君。今日豈得在此耶。時傳以為名言。友高簡不學晉言。以持呪稱。初江夏未有呪。友譯孔雀明王經諸神呪。以授弟子覓歷。咸康中歿。壽八十餘。友好於石子岡行頭陀。遂葬其地。成帝為樹剎。塚側有沙門亡其名。自關右來為造寺。號高座。</p>
</div>
<div class='div-other'><a id='mulu25' />
<p class='h4'>晉僧伽䟦澄</p><p>此云眾現。罽賓國人也。淵懿有識量。博究三藏。特善禪數經。誦阿毗曇毗婆沙。精入其義。縱浪諸國。以弘化為<span class='corr'>己</span>任。苻堅建元十七年。至關中。初大乘經典未廣。禪數學方盛。現既至。道俗歸之。以為法匠。秘書郎趙正。請出阿毗曇毗婆沙梵本。與道安等宣譯。現口授。外國沙門曇摩難提筆綴其文。佛圖羅剎宣譯之。秦沙門敏智潤以詞。建元十九年四月集譯。至秋方畢。又以婆須蜜胡本自隨。明年與曇摩難提僧伽婆共執梵本。沙門佛念宣譯。慧嵩筆受。道安法和對挍。現有威儀。關中追法焉。後不知所終。</p>
</div>
<div class='div-other'><a id='mulu26' />
<p class='h4'>晉曇摩難提</p><p>此云法喜。兜佉勒國人。齠齓棄家。性慧敏。覆誦增一阿含經。有名諸國。志弘教法。冐流沙東來。苻堅建元初至長安。堅延見恩禮特重。中土未有四含。武威太守趙正者。請出其本。時慕容冲叛軍興。關中擾動。正為法忘死。力請不<span class='corr'>已</span>。於是與道安集義學。譯中增一二阿含。并先所出毗曇心三昧度等。佛念傳譯。慧嵩筆受。凡兩年而就。及姚萇兵連關內。世路艱阻。辭歸西域。</p>
</div>
<div class='div-other'><a id='mulu27' />
<p class='h4'>晉佛圖羅剎</p><p>不知何國人。純粹有高行。該覧傳記。閑習漢言。久游中夏。宣譯梵本。見重於世云。</p>
</div>
<div class='div-other'><a id='mulu28' />
<p class='h4'>晉僧伽提婆</p><p>此云眾天。姓瞿曇氏。罽賓國人。少學道。專以求師為急。研味三藏。尤善阿毗曇心。甞誦三法度論。以為入道之徑。為人有威儀。進止堪覩。鑑識深渺。恂恂善誘人。苻堅建元初至長安。初僧伽䟦澄。曇摩難提所譯。婆須蜜。二阿含。毗曇廣說。三法度等。凡百餘萬言。慕容之難。兵戈驚擾。未盡意旨。而道安又棄世。不及刊正。後東山清平。提婆乃與冀州沙門法和講究。稍習華言。因知前所出經舛訛。提婆更出阿毗曇廣說眾經為證。會姚興王秦。法道特盛。法和入關。於是提婆渡江如匡山。為慧遠所賓禮。以大元中。請出阿毗曇心。及三法度等。譯於般若臺。隆安元年遊京師。一時名士。爭先願見。又為瑯琊王珣所賓禮。延請於其舍。講阿毗曇。名僧畢集。提婆徇義。吐詞粲然成文。時王彌在座。感悟增敬。珣問法網。道人阿彌所得如何。答曰。大略全是。小未精到耳。明年珣又集京師義學沙門慧持四十餘人。更請重譯中阿含。罽賓國沙門僧伽難叉執梵本。提婆翻為晉言。書成。妙極意得。世祕重之。其在河洛。凡譯眾經百餘萬言。後不知所終。</p>
</div>
<div class='div-other'><a id='mulu29' />
<p class='h4'>晉竺佛念者</p><p>涼州人。少年出家。有敏識。為人慈和。學兼內外。曉華戎之音。名著關中。秦建元中。僧伽䟦澄曇摩難提譯諸經。時多名流。念獨出其右。至譯增一阿含。念多析別研練。盡其義味。兩年乃畢。自世高支謙以來。無如念者。故為苻姚兩朝譯人之冠。又出菩薩瓔珞十住斷結曜胎中陰等經。方就緒未定藁。遂臥疾終于長安。道俗嗟惜焉。</p>
</div>
<div class='div-other'><a id='mulu30' />
<p class='h4'>晉鳩摩羅什</p><p>此云童壽。天竺人也。世為相國。大父達多有重名。父炎將嗣相位。避之出家。東度葱嶺。龜茲王聞其名。郊迎之。尊以為國師。王有妹年二十。才敏絕人。諸國交聘不許。及見炎逼以妻之。生二子。其一羅什。其一則弗沙提婆。始什之妊也。其母慧解倍常。聞雀黎大寺多名僧。有得道者。呼女伴往聽法。忽通天竺語。難問鋒出。有達麼瞿沙者。見曰。是必孕智子。為說舍利弗在胎時事。什生七歲。母因野行。見塚骨。從炎乞出家。炎不可。因不食六日。氣如縷。乃許之。遂與什俱落髮。母以專精禪觀。獲初果。什誦經日千偈。偈三十二字。凡三萬二千言。義亦自通。龜茲人方加禮事。母輙擕什避去。遊諸國。什九歲。渡新頭河。至罽賓。師事異僧槃頭達多。受雜藏中長兩阿含。凡四百萬言。達多奇之。什自是聲稱達王。王集異道。立論相攻難。異道慢什年小。不為備。什乘隙折困之。異道媿伏。王設上供。差大僧營視。惟恐其去。年十二。母擕還龜茲。而諸國交聘以好爵。悉不應。<span class='corr'>已</span>又擕至月氏。北山尊者見之。謂其母曰。此沙彌使三十五歲。毗尼無玷者。度人如優波鞠多。不爾正一俊法師耳。至沙勒。頂戴佛盋。私念盋大而輕如此耶。即重不勝。失聲下之。母問其故。曰兒心分別。故盋輕重耳。遂留沙勒一年。愽覧五明諸論。及陰陽星算。皆妙達其要。沙門喜見勸王請什開法。曰。當有二益。國中比丘。耻不及之。而加精進。龜茲王必以為尊什。是敬<span class='corr'>己</span>也。來脩舊好。王然之。於是會道俗如其勸。什真率忽繩墨。或者疑之。時有莎車王子須利耶跋陀。參軍王子須耶利蘇摩兄弟。皆棄國位為沙門。蘇摩尤才辯。甞為什說阿耨達經。以陰界諸入。皆空無相。恠而問曰。此經乃壞破諸法至是耶。因共研覈大小乘。移時。而什悟。歎曰。吾昔於小乘。如以鍮石為金。遂受中百二論。十二門觀等。溫宿國龜茲之北境也。有異道。立義擊鼓。求論辯。什適隨母在焉。卒挫衂之。自是名重葱左。居龜茲。廣說諸經。學徒自諸國來者雲委。尼阿竭耶末帝。王女也。博觀羣經。<span class='corr'>已</span>證二果。聞法欣躍。更請開演。什益分別諸法本空。陰界假名非實等法義。聽者曉悟。年二十。即王宮。從卑摩羅叉受戒。學十誦律。頃之母謂龜茲王白純曰。汝國尋衰柰何。謂什曰。方等深教不可思議。傳至東土。惟爾之力。但於汝無利。惜哉。什曰。必使大化流傳。雖苦無所恨。母以為然。尋往天竺。進登三果。什獨留止國之新寺。後於寺側。得放光經。而文字隱蔽。不可讀。什心知其魔。不為動。既而可讀耳。聞空中語曰。智人何用此書。什曰小魔敢爾。留二年。益習大乘經論。龜茲王為張金座錦耨。使坐以說法。什以其師盤頭達多未悟大乘。請往化導。俄其師至。什為先說德女問經。蓋以其多明因緣空假。而昔與師俱所不信者。師謂什曰。汝於大乘見何異相。而遽尚之。什曰。大乘深妙。有法皆空。非小乘滯相偏局可擬也。師曰。汝言一切皆空。甚可畏也。汝亦知捨有愛空之患乎。昔有狂人。使工績縷。工<span class='corr'>已</span>極其細好矣。狂人猶以為未。工指空曰。此縷也。狂人曰。我何不見。工曰縷細。我良工且不見。況他人乎。狂人喜厚餉之。汝之空法正類此也。什曰。小乘執有。大是顛倒。如人病目。見空中華。以為實有。坐以待果。要人共甞。其不為明目者所咲乎。於是達多悟。禮什為師。西域諸國。咸伏什神異。其說法時。諸王皆長跪坐側。令什踐而陞座焉。苻堅聞之。久有迎什意。建元十二年。丁丑正月。太史奏云。有星現外國分野。當有大智人入輔中國。堅曰。朕聞西域有鳩摩羅什。將非此耶。乃遣驍騎將軍呂光等。率兵七萬。西伐龜茲。謂光曰。若獲羅什即馳驛送之。光軍未至。什謂龜茲王曰。當有勍敵。從日下來。宜恭承之。勿抗其鋒。王不納。發兵拒光。大為光所破。遂獲什。光見其齒少易之。強妻以龜茲王女。什不可。光曰。道士豈復非氣血生耶。尚何辭。乃飲以醇酒。閉之密室。光還中路屯師山下。什曰。宜從屯隴上。光不納。夜果大雨潦起。水深數丈。死者數千人。光異之。光欲留王西國。什曰。推運揆數。此不宜留。前有福地可居。還至凉州。聞苻堅<span class='corr'>已</span>為姚萇所害。於是竊號河右。屬姑臧。一日大風。什曰。不祥之風。當有姦叛。然不勞而自定。俄有叛者。尋皆殄滅。沮渠蒙遜。先推建康太守段業為主。光遣子纂。率眾討之。時論以業烏合。纂有威聲。勢必全克。光以訪什。答曰。此行未見其利。纂果敗於合黎。會郭黁起兵。纂軍輕騎還。又為黁敗。僅以身免。</p>
<p>中書監張資病。光博營救療。外國道人羅叉云。能瘥資病。光喜絡賜不貲。什知叉誑詐。告資曰。叉不能為。徒煩費耳。冥運雖隱。可以術試之。乃以五色絲作繩。結之燒為灰末。投水中。灰若出水還成繩者。病不可愈。灰浮為繩自若。未幾資亡。光亦尋卒。子紹襲位。纂殺之自立。有豬生子三首。黑龍升井中。蟠臥殿前。比旦失之。纂以為瑞。號殿為龍翔。俄又升於當陽宮門。又改為龍興門。什曰。比日潛龍出遊。豕妖呈異。龍者陰類。出入以時。今屢見災也。是必下人有謀者。宜克<span class='corr'>己</span>脩德。以答天戒。纂不納。竟為從弟超所殺。什在涼州積年。呂光父子。既不弘道。故蘊其深解。無所宣化。姚興遣姚碩德。西破呂隆。迎至為國師。初延入西明閣逍遙園。譯出眾經。多所暗誦。又覽舊經紕繆。與沙門僧叡僧肇等八百餘人。傳受其旨。更出經論。凡三百餘卷。僧叡才識高明。常隨什傳寫。什每為叡言。西方辭體。特重文制。其宮商體韻。以入管絃為善。凡覲王見佛。必有讚德。經中偈頌。皆其式也。但翻梵為秦。失其蔚藻。雖得大意。殊乖文體。正如嚼飯飼人。非徒無味。乃令人嘔噦也。什甞以頌贈法和云。心山育明德。流薰萬由延。哀鸞孤桐上。清音徹九天。凡十偈。詞喻皆爾。雅好大乘。志在敷演。常歎曰。吾著筆大乘阿毗曇。非迦旃延比也。無深識者。因悽然而止。著實相論二卷。注維摩經。皆肆筆成文。無所竄定。興奉之若神。甞講經於草堂寺。興及朝臣大德沙門千餘人。肅容觀聽。興曰。法師才明超悟。海內無雙。何可使法少種嗣哉。遂以妓女十輩。逼令受之。什亦曰。定中常見小兒登吾肩。欲障也。自是不住僧坊。別立廨舍。諸僧或欲效之。什乃聚鍼於盋謂曰。若能食此乃可耳。因舉匕進鍼如常食。卑摩羅叉律師。什受律師也。至則欣迎盡禮。卑摩未知被逼事。問曰。汝於漢地有大緣。受法者幾何人。什曰。經律未備。新經皆什所傳。三千餘人。相從授法。但什以業重障深。於律有缺。不能深弘耳。杯渡比丘在彭城。聞什在長安。歎曰。吾與此子。戲別三百餘年。相見杳然未期。遲有遇於來世耳。什未終夕。日覺四大不愈。乃口出三番神呪。令外國弟子誦之。以自救。未及致力。轉覺危殆。於是力疾。別眾曰。因法相遇。殊未盡心。方復後世。自以暗昧。謬充傳譯。所出經論。唯十誦律。未及刪煩。若義契佛心。焚身之日。舌不焦壞。遂終於逍遙園。偽秦弘始十一年八月十二日。晉義熙五年也。闍維果舌存焉。晉書有傳。</p>
</div>
<div class='div-other'><a id='mulu31' />
<p class='h4'>晉弗若多羅</p><p>此云功德華。罽賓人。少出家。精研三藏。而嗜味十誦。以奉持毗尼。為學者宗尚。秦弘始初。至關中。姚興延見。如禮羅什。見必增敬。六年十月集義學僧數百人於中寺。延請多羅。出十誦梵本。羅什翻為晉文。方半而羅什歿。學者痛之。</p>
</div>
<div class='div-other'><a id='mulu32' />
<p class='h4'>晉佛陀䟦陀羅</p><p>此云覺賢。迦維羅衛人。甘露飯王裔也。大父達磨提婆。此云法天。旅游北天竺。因家焉。父達摩脩耶利。此云法日。與母俱蚤世。跋陀養於舅氏三歲矣。其從祖有鳩婆利者。愛其慧敏。度為沙彌。年十七。受業禪師佛大光。既登具。益精經律。僧伽達多久與同學。而識其神俊。然所造詣則未之知也。游罽賓國。坐密室中䟦陀遽來。問何自。曰。暫往兜率致敬彌勒。語卒不復見。達知其<span class='corr'>已</span>證聖矣。秦沙門智嚴至罽賓。請跋陀宣授禪法於東土。許之。於是歷六國。至交趾既附舶。望見海島指以語眾欲游焉。舟人以風順不肯留。俄而轉風。舶至島下。眾咸以為神。於是一舟聽其進止。有頃欲發。䟦陀又止之。發者果覆沒。忽中夜呼眾欲急發。眾方寐不應。跋陀乃自整帆獨發旋。賊掠餘舶。至青州。聞什在長安。往從之。什倒屣門迎大悅。恨相得之晚。議論多發。藥謂什曰。公所釋未出人意。而致高名何耶。什曰。吾年運<span class='corr'>已</span>往。學者妄相粉飾。公雷同為高。可乎。秦太子泓延至東宮。對什論法。問曰。法云何空。答曰。眾微成色。色無自性。故色常空。又問。既以極微破色。空。復云何破一微。答曰。諸師或破析一微。我意不爾。又問。微是常耶。答曰。以一微故眾微空。以眾微故一微空。寶雲譯出此語。不解其意。皆謂跋陀所計。微塵是常。他日更請。跋陀曰。法不自生。緣會故生。緣一微故有眾微。微無自性。則是空矣。寧當言破一微乎。</p>
<p>秦既崇向出入宮闕者三千餘僧。賢靜退頹然而<span class='corr'>已</span>。偶謂弟子曰。昨見天竺五舶俱發。眾聞為顯異。而賢有弟子。自言得阿含果。有以飛語聞者。禍起不測。眾多遁去。賢不以為意。僧[((素-糸)*力)/石]道恒曰。佛猶不聽說<span class='corr'>己</span>所得法。五舶之說。何所窮詰。又弟子誑惑。互生異同。於律有違。理不同止。賢笑。與慧觀等四十餘人渡江。姚興驚。詬[((素-糸)*力)/石]等。即遣使追之。不可。遂至匡山。沙門慧遠。迎待甚勤敬。遣門人曇邕。致書關中。解其擯事。又請出譯禪數諸經。五舶果至。遊江陵。道化益盛。施者奔走焉。跋陀不受。持一盋行乞而<span class='corr'>已</span>。宋武帝為太尉。討劉毅。在江陵。陳郡袁豹。為長史隨府。䟦陀甞從豹乞。未饜辭退。豹曰意似未足。䟦陀曰。檀越施心有限耳。豹呼左右益飯。飯果盡。豹大慚。即問慧觀而知其為人。竟啟太尉。請相見。邀與俱止京師。道場寺沙門支法領。於于闐得華嚴前分三萬六千偈。未有宣譯。內史孟顗。右軍褚叔度。講䟦陀譯之。沙門法顯。游西域得僧祗律。請䟦陀譯。語在顯傳。䟦陀譯觀佛三昧經六卷。泥洹及脩行方便等論十五部。一百十七卷。元嘉六年沒。壽七十二。</p>
</div></div>
<p class='juan'>新脩科分六學僧傳卷第一<span class='note-inline'>(四明胡泰之刊)</span></p></div></div>
</div><!-- end of div[@id='body'] -->
</body></html>