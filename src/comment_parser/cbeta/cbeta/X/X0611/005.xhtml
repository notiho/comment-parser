<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經通義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />妙法蓮華經通義卷第五</p><p class="byline">姚秦三藏法師鳩摩羅什奉　詔譯</p><p class="byline">明　南嶽沙門憨山釋　德清　述</p>
<div class='div-other'><a id='mulu24' />
<div class='div-orig'><p>妙法蓮華經安樂行品第十四</p>
</div>
<div class='div-commentary'><p style="margin-left:1em">此品來意由寶塔品如來專求持經之人。其初心得記之眾雖遵佛勅。且懼娑婆人多弊惡。不敢橫身。皆直願往他方弘宣。而藥王樂說敬順佛意。誓以忍力持之。此雖能行。然強力忍詬。非初心所能。亦非持久之計。故文殊特為啟請末世持經之方。以教悟守之法。故佛為說四安樂行。意謂惡世諸難自我所招。苟自有以處之。則自然遠離諸難。而不以為患。四行具足。乃得悟守之力。方盡持經之妙。故說髻珠之喻。以顯第一之功。故此品來也。惟此四行。品節向以行處近處深心大悲心四法釋之。義雖有當。臨文未便會通。舊解以正身正語正意大悲心四法。節文甚明。故今從之。然此四法以性戒為主。亦若楞嚴由攝心為戒而入也。</p>
</div>
<div class='div-orig'><p>爾時文殊師利法王子<span class='note-inline'>(至)</span>於後惡世云何能說是經。</p>
</div>
<div class='div-commentary'><p style="margin-left:1em">此文殊因上藥王樂說等諸菩薩。敬順佛意。發願於後世持經。故特為新學菩薩請問持經之法。欲令此等各具遠害之方。不畏弊惡難事也。</p>
</div>
<div class='div-orig'><p>佛告文殊師利<span class='note-inline'>(至)</span>欲說是經當安住四法。</p>
</div>
<div class='div-commentary'><p style="margin-left:1em">此世尊因文殊請遂說四安樂行。以此弘經。可以遠諸患難也。四行者。正身。正語。正意。大悲。然菩薩涉俗利生。無過自利利他二行而<span class='corr'>已</span>。三業端正。自利之實也。大悲一行。利他之功也。若三業不正。來難之端也。無慈愍心。則致害之由也。安可以涉俗乎。此如來垂訓守護家業之嘉範也。二行以智為先導。故文殊特請。</p>
</div>
<div class='div-orig'><p>一者安住菩薩行處<span class='note-inline'>(至)</span>是名菩薩摩訶薩行處。</p>
</div>
<div class='div-commentary'><p style="margin-left:1em">此別說四法初正身行也。前法師品。教持經之法。則曰入如來室。著如來衣。坐如來座。如來室者大慈悲心是。如來衣者忍辱心是。如來座者諸法空是。葢言親近隨順之至也。今此四法廣釋前義。但行處近處有理事二行。然必以忍辱為第一。所謂著如來衣也。故行處首言住忍辱地者。究竟寂滅之地也。忍有生忍無生忍寂滅忍。生忍者。謂強力忍詬。而未能忘我。我不忘。安能消彼暴戾哉。無生忍者。謂橫逆之來。但觀心本不生。雖彼以惡加之。而自心不生。不為所動。然不動雖安。未能忘物。故戒勿親近。以防惡覺惡習。乃為善入無生也。寂滅忍者。謂觀自他身心本自寂滅。寂滅則心境雙忘。了無對待。全不見有毀辱之相。故能柔和善順而不卒暴。心亦不驚。是所謂忍辱地。乃入如來室也。以彼<span class='corr'>已</span>寂滅。則無毀者。亦無受者。忍相亦無。故曰又復於法無所行。若有所行。則彼我未忘。非寂滅地矣。所以不見有所行者。以觀法如實相。謂當體寂滅。本自如如。故不見有可行之忍。亦不分別所忍之辱。此平等不二。能所兩忘。心行處滅。所謂法空為座。理行之妙也。是為行處。</p>
</div>
<div class='div-orig'><p>云何名菩薩摩訶薩親近處<span class='note-inline'>(至)</span>是名初親近處。</p>
</div>
<div class='div-commentary'><p style="margin-left:1em">此言初親近處以戒定為本也。專戒不親不可親之人。恐引惡習。多妨正行。即楞嚴由三漸次入無生忍之意也。不親近國王等。防染富貴驕恣之習。所以妨正念也。不親諸外道。防邪見之習。妨正見也。梵志。出家邪見之人。尼犍子。在家邪見之人。言不親世俗文筆等。乃妄言綺語雜論。妨正思惟也。言路伽耶陀者。師破弟子之惡論。逆路伽耶陀。弟子破師之惡論不親。謂妨正知見也。言不親兇險相扠相撲等者。謂防顛倒散亂之習也。那羅延。此云力。旃陀羅。此云嚴幟。謂以惡自嚴如標幟。此妨寂靜行也。畜猪羊等。惡律儀。防殺盜之習也。來者則為說法。以消惡念。所謂大慈悲心也。不親求聲聞等者。防小乘狹劣之習也。楞伽經云。應捨外道小乘惡見議論。當親近最勝知識。言不問訊至不共住止者。防漸染之習也。來時則為說法。化彼狹習令入大道。所謂入如來室也。不親女人等者。防淫習也。不近不男之人。言非法器。防猥媟邪僻之習也。不獨入他家。防譏嫌邪染。恐失正念也。為女人說法。不露齒笑。乃至為法猶不親厚。防引婬機破壞戒心也。不畜年少弟子等者。恐妨安樂行也。觀此近處。即根本戒品。所謂執身不行。執心不起。其三千威儀八萬細行。通不出此。楞嚴經云。因戒生定。因定發慧。常好坐禪。則定依戒立也。是名初親近處。猶屬事行。</p>
</div>
<div class='div-orig'><p>復次菩薩摩訶薩<span class='note-inline'>(至)</span>是名菩薩摩訶薩第二親近處。</p>
</div>
<div class='div-commentary'><p style="margin-left:1em">此第二近處。以觀照為體。前戒不親近諸惡律儀。深防染習。執心不起。乃無生忍。此觀一切法空。乃寂滅忍。正所謂諸法空為座也。謂觀一切諸法當體空寂。稱真實相。了無一法可得。不見有顛倒動轉生滅動亂之相也。以觀諸法本自寂靜。故不生不滅。了無動轉當體如如。故心境如空本無所有。若心境寂滅則一切寂滅。故言語道斷。如是則無毀我者。亦無受者。以絕對待。故無生出起滅之相故曰無名無相。一切皆無。則心言路絕。故無量無邊無礙無障也。以觀諸法雖寂而非斷滅。故但以因緣假合而有。一切皆從顛倒妄想而生。故有言說耳。此乃安心寂滅之境。所謂住忍辱地。故曰常樂觀如是法相。是名第二親近處。惡世持經妙行無出此矣。雖云正身。其實三業寂靜。總該萬行。涉俗利生。無尚此矣。</p>
</div>
<div class='div-orig'><p>爾時世尊欲重宣此義而說偈言。</p>
<p>若有菩薩於後惡世<span class='note-inline'>(至)</span>以此二處能安樂說。</p>
</div>
<div class='div-commentary'><p style="margin-left:1em">若有菩薩下至能安樂說六十句。通頌行處近處也。初六句總標。常離國王下六句。頌不近國王兇戲惡律儀外道四事。亦不親近下二十句。頌不近求小乘等。寡女下四句。頌不近婦女不男等。亦莫親近下十二句。頌不近殺盜婬三事。莫獨下八句。頌不為女人說法。乞食將一比丘。所謂上座阿闍黎防誤失也。阿難無此。故誤墮耳。一心念佛。所謂心清淨也。是則下四句。總結二處事行。</p>
</div>
<div class='div-orig'><p>又復不行上中下法<span class='note-inline'>(至)</span>能於後世說法華經。</p>
</div>
<div class='div-commentary'><p style="margin-left:1em">又復不行下三十二句。通頌二處理行。初十句。頌於法無所行等。謂其心寂止。不起分別也。言不得諸法。謂無一法可當情。故若不知不見也。此頌行處理行。一切諸法下二十二句。頌近處理行。空無所有等。頌觀一切法空無所有如實相等。以心言路絕。故其心安住不動也。觀一切下。頌觀一切法如虗空義。以諸法如空。故常住一相。若有比丘下六句。結頌二處。釋上能安樂說。以心無怯弱故安樂耳。菩薩有時下十二句。頌無怯弱之所以。謂菩薩時入禪定隨義觀法。言如理觀察。得諸法正性。以從定起說經。所以心安無怯也。文殊師利下五句。結頌正身行也。</p>
</div>
<div class='div-orig'><p>又文殊師利如來滅後<span class='note-inline'>(至)</span>而為解說令得一切種智。</p>
</div>
<div class='div-commentary'><p style="margin-left:1em">此正語行也。應住安樂行者。即上二處。如理觀察。無分別心。然後稱理而說。故無口過也。不說經典過。以達諸法實相。乃佛隨宜所說。故不言其法有過。過者。謂偏空跛驢智慧等也。不慢餘師。以無人我相。故不言人之過也。於聲聞人不稱名說過。以如理而觀。不見他人有過失也。不稱名讚歎。恐不見稱者銜恨也。不生怨嫌之心。以不見有毀我者也。諸有問者但以大乘法答令得種智。此大慈悲心也。如此可謂善修安樂行矣。</p>
</div>
<div class='div-orig'><p>爾時世尊欲重宣此義而說偈言。</p>
<p>菩薩常樂安隱說法<span class='note-inline'>(至)</span>筭數譬喻說不能盡。</p>
</div>
<div class='div-commentary'><p style="margin-left:1em">此頌正語行也。菩薩常樂下三十六句。通頌正語行。初十句安隱說法。言內外俱淨也。安隱。內淨其心也。淨地。油塗。澡浴。淨衣。外淨也。香油塗身。乃蘇合油。西域以此塗身。取其香而潔也。安處法座。所謂法空為座。則內外俱空矣。隨問為說。言不逆其意也。若有比丘下二十六句。頌說法之儀式也。四眾國王等。求法之人也。以微妙義。謂但說大乘實相之法也。和顏則樂說。隨義而答。應機而說也。皆使發心等。謂大慈悲也。除懶惰懈怠。則勇猛精進以法自娛。故離諸憂惱。晝夜常說。則精進之至。咸令歡喜。所謂示教利喜也。衣服臥具下十句。頌清淨說法不希利養也。願成佛道。則以法為供。所謂諸供養中法供養最。謂以法為樂。則自受安樂供養。故無外慕耳。我滅度後下十二句。頌廣前品忍行。以心主於忍。故口無語過。所以能遠諸害也。葢言諸難。皆從自心不忍而致。以安住於忍。所謂兵無所容其刃。以無死地。故一切皆無矣。智者如是下八句。結頌正語行也。謂菩薩善修其心。能住安樂。則自無諸難。法利益廣。受化益多。故功德無窮。說不能盡也。</p>
</div>
<div class='div-orig'><p>又文殊師利<span class='note-inline'>(至)</span>供養經卷恭敬尊重讚歎。</p>
</div>
<div class='div-commentary'><p style="margin-left:1em">此正意行也。意根諸惡煩惱。三毒為最。嫉妬嗔也。諂媚於上。誑惑於眾。貪與癡也。輕罵學佛道者。求其長短。恐其勝<span class='corr'>己</span>。三毒發業也。以末法惡世三毒熾盛之時。持經之人。本為化彼強暴。爾乃自以三毒逆之。所謂以火益火。名曰溢多。安可以為善。故戒持經自淨其心。與法相應也。若比丘等。謂四眾有求三乘之道者。毋矜<span class='corr'>己</span>為大乘學者。而惱亂彼人令其疑悔返失本行也。當以慈悲調伏攝化漸進可也。語其人言下。惱亂之語也。既不能調攝。而以逆言加之。譏其所學。去道甚遠。不得種智。又責其放逸。此言是而心非。故觸動彼心。多生誹謗。是自致之也。戲論諸法。謂分別大小乘法。空有偏圓。致起諍競。是皆發於三毒。意根未淨。所以不能住安樂行也。當於一切眾生下。正教持經之法。當以慈悲為首也。眾生迷倒。悲愍之心如一子地。當想如來之慈。如父之等愛一子。則無厭倦之心矣。菩薩乃善學佛行專於利生之人。當如師保之想。以法其行。故於十方菩薩常應深心恭敬禮拜也。於一切眾生下。教以持經調攝之行也。平等說法。則不以貴賤智愚高下其心。謂以平等大悲而說也。順法。謂離四謗。以有是增益謗。無是損減謗。亦無亦有。相違謗。非有非無。戲論謗。以稱法性而說。則離此諸過。故云不多不少。深愛法者不為多說。如慈母之養嬰兒。不多與兒酥。恐食不消返生毒也。末世持經能住此行。則無能惱亂之人。所謂善修其心也。如此則得明同學。得眾來聽。使法利漸廣。六種之功德自備。此實持經之妙行也。有人如此。孰不樂從其化。豈有怨害之事哉。是所謂真安樂行矣。</p>
</div>
<div class='div-orig'><p>爾時世尊欲重宣此義而說偈言。</p>
<p>若欲說是經當捨嫉恚慢<span class='note-inline'>(至)</span>無量眾所敬。</p>
</div>
<div class='div-commentary'><p style="margin-left:1em">此若欲下四句。頌初節。質直行。謂直心正念真如法故。則意根三毒等煩惱自捨矣。不輕蔑下四句。頌第二節。輕蔑眇忽之義。正長行譏其去道甚遠。謂輕忽之也。是佛子下十二句。頌第三節。然通以忍為主也。故曰常柔和能忍。想佛如父。敬菩薩如師。所以破自<span class='corr'>己</span>憍慢之心。故說法自無障礙耳。第三法下。結頌。</p>
</div>
<div class='div-orig'><p>又文殊師利<span class='note-inline'>(至)</span>說是法時無有過失。</p>
</div>
<div class='div-commentary'><p style="margin-left:1em">此大慈悲行也。前三行。即著如來衣。坐如來座。此一行。所謂入如來室也。前法師品。但教菩薩法。略舉要行。今此品。則廣釋前義耳。然慈能與樂悲能拔苦。在家出家有能信受此法者。則增益其法樂。故生大慈心。非菩薩。乃不信闡提之人。當愍其愚迷。而調伏誘引。令生正信。以拔其苦。故生大悲心。應作是念下。出其悲愍之意。於不信之人。愍其大失。所以失者。於如來隨宜所說之妙法。一向不聞。故不知不覺。且執愚自是。故不問。以不聞。故不信不解。彼既顓愚如此。我終不棄。當成佛時。隨在何地。必欲以神通智慧。引之令得住是法中。使其正因不失。終有成佛之分。此大慈悲之至也。末世持經具如是四行說法。乃能離諸過失。以妙契佛心。所謂行如來事也。</p>
</div>
<div class='div-orig'><p>常為比丘比丘尼<span class='note-inline'>(至)</span>何況得見受持讀誦。</p>
</div>
<div class='div-commentary'><p style="margin-left:1em">此通結四行之勝益也。言持經之人具此四行。則為四眾國王等之所供養尊重讚歎。況有毀謗之辱乎。虗空諸天常隨守護。豈有魔撓之事乎。若處無人之境。儻有生心難問者。以諸天衛護神力。使聽者歡喜。安有惱害所加乎。前云我遣諸天龍神常為守護。以此經一切三世諸佛神力所護。是知諸天晝夜常守者。乃如來所遣也。以行契佛行。故諸佛護念如此也。以此妙法華經。無量國中。名字尚不得聞。何況得見受持讀誦。以法之難遇。故持經者固當慎重。是諸佛之慧命。人天之眼目。故不得不護念。若不聞不信。豈非大失耶。</p>
</div>
<div class='div-orig'><p>文殊師利譬如強力轉輪聖王<span class='note-inline'>(至)</span>必大驚怪。</p>
</div>
<div class='div-commentary'><p style="margin-left:1em">此設輪王髻珠之喻。以況此經不妄與人也。佛王三界。稱曰大雄。以能破諸有故。強力輪王。威伏諸國。譬力破諸有也。小王不順命。譬五陰煩惱生死諸魔。背覺合塵。不順覺性也。如來出世。為一大事。特為攝伏諸魔。故現身說法。始從鹿苑說有。破凡夫執生死之苦。次說般若談空。破二乘厭有之見。次說深密和會空有。破二乘之偏執。次說楞伽直指識藏。即如來藏。頓見佛性。破二乘之權行。是則四十年中所說諸經。以無量無數種種方便。以破三乘之執情。故云起種種兵而往討伐。討謂聲其罪。伐謂破其國。乃彈呵二乘破涅槃城也。然三乘聞法。各有所證。故譬兵眾有功。論功賞賜也。田地以至奴婢人民等。皆三乘果位功德利用之事也。獨王髻中明珠不與。譬不即為說此法華經也。所以不說者。恐眾驚疑。故不輕說。如髻珠不敢輕賜也。</p>
</div>
<div class='div-orig'><p>文殊師利如來亦復如是<span class='note-inline'>(至)</span>乃與汝等而敷演之。</p>
</div>
<div class='div-commentary'><p style="margin-left:1em">此法合也。如來亦復如是。合首節。其有功者下。合次節。如轉輪王下。重牒其喻。明獨髻珠不與。如來亦復如是下。重合次節。明諸經皆說。獨不說法華者以難信故。先所未說而今說之。是為希有難信之法。如輪王解髻珠以賜。非上功者不能居也。故云此經是諸如來第一之說。故末後乃與。正如髻珠以待大功也。此法華經諸佛如來秘密之藏。結顯佛於生死長夜守護。四十餘年以待機也。</p>
</div>
<div class='div-orig'><p>爾時世尊欲重宣此義而說偈言。</p>
<p>常行忍辱哀愍一切<span class='note-inline'>(至)</span>智慧光明如日之照。</p>
</div>
<div class='div-commentary'><p style="margin-left:1em">此常行忍辱下四句。通頌忍行為本。後末世下十二句。頌慈悲行。令住其中。謂令安住寂滅法中也。譬如強力下十六句。頌譬喻。如來亦爾下二十句。頌法合。法王以忍辱大力而說法。故持經妙行。必以忍辱為最勝也。此經為尊下六句。頌此經尊上。我滅度後下六句。頌結答問意。讀是經者下十四句。頌持經者能離障遠害也。遊行無畏下四句。頌持經之人無畏。光明者。以心與法一。故正大無畏若此也。</p>
</div>
<div class='div-orig'><p>若於夢中但見妙事<span class='note-inline'>(至)</span>深入禪定見十方佛。</p>
<p>諸佛身金色<span class='note-inline'>(至)</span>後當入涅槃如煙盡燈滅。</p>
</div>
<div class='div-commentary'><p style="margin-left:1em">此頌持經之勝益也。若於夢中常見妙事者。以持經之人心與理冥。習消垢淨。如水清月現。故妙境現前。此勝益之應也。見諸如來等十六句。頌夢中妙事。見佛為眾說法。又見龍神聽自說法。又見佛放光說法。佛為四眾下十二句。又見佛說法。自身處會聞法。得總持。證不退。具足因行。佛知其心。故為授記。汝善男子下八句。言授記之事。又見自身下十句。言得記之後。見自身在山修行。證實相。得禪定。定中又見佛金色莊嚴之身。見<span class='corr'>己</span>從佛聞法。轉為人說。又夢作國王下十六句。言夢作國王捨其國位。往詣道場。求道七日。遂得佛智。成無上道。乃至說法千萬億劫。度諸眾生。化緣既畢。當入涅槃。此一夢之中。始終見佛聞法悟道。蒙佛授記。及授記後。又夢見捨國位。求菩提。乃至一生成佛。終至入於涅槃。且經千萬億劫之久。而歷歷事。皆如前白毫光中所現。諸佛始終一大事因緣者。葢未曾開佛知見。則佛以光相。示其成佛始終。不離現前一念。令其了然明見。今聞妙法。既<span class='corr'>已</span>開佛知見。因持經之益。則自見成佛始終。即億劫長久只在當人一念。不離剎那際。令其自信不疑也。然此約夢說。所謂生死涅槃猶如昨夢。意令持經之人四行成就。當觀諸法。如夢中事。空無所有。了不可得。此深證實相三昧者之勝益也。奇哉奇哉。夢中見佛聞法悟道。又夢入定。定中說法利人。乃至捨位求道。至成佛度生。及入涅槃。經無量劫之久。是雖夢事。豈常情可測識哉。華嚴古今一際。延促同時。具見於此。以三百餘言敘無盡之事。非佛妙辯。何能若此。</p>
</div>
<div class='div-orig'><p>若後惡世中說是第一法是人得大利如上諸功德。</p>
</div>
<div class='div-commentary'><p style="margin-left:1em">此頌結四行之勝益也。</p>
</div></div>
<div class='div-other'><a id='mulu25' />
<div class='div-orig'><p>妙法蓮華經從地涌出品第十五</p>
</div>
<div class='div-commentary'><p style="margin-left:1em">此品來意。以顯自心發悟。恒沙性德現前。乃盡持經之玅行也。由前得記聲聞雖願持經。自力不充。難入生死險道。要假他力。所以佛令菩薩調護。於心有所未安。今從他方來。有八恒河沙數菩薩。各願守護持此經者。世尊止而不許者何也。以從外來故。宗門所謂從門入者不是家珍。向自<span class='corr'>己</span>胷中流出。方始葢天葢地。故云我自有六萬恒河沙眾從地涌出。體用雙彰。故眷屬同等。以此性德持經。方能妙契法身。故詣虗空。向二世尊。至此則生滅見謝。延促同時。故五十小劫謂如半日。以此稱性成行。故四上首。皆以行名。意顯如此持經。方稱如來本懷。葢由安樂四行成就所致也。以性德現前。殊非心識分別可知。故彌勒與八千恒河沙眾。皆生疑心。乃云不識一人。故與諸佛侍者同時請問也。此非小緣。故先勉以被精進鎧。發堅固意乃可信受。而如來自言今欲顯發宣示諸佛智慧自在神通之力。師子奮迅之力。威猛大勢之力。諸佛本懷盡在於此。豈細事哉。然世尊告以此諸大眾皆是如來成道<span class='corr'>已</span>來。初令發心所教化者。故彌勒大眾。皆起疑心。以眼見世尊。成道四十年來。所教化者。盡在靈山一會。而此地涌之眾。昔所未見也。且我等向蒙佛教。今尚如此劣解。而此大眾。皆久植德本深種善根者。何以少時化此多眾。故說父少子老之喻以述疑情。此從從地湧出。以顯迹妙。如來壽量特顯本妙。以袪二乘執跡之見。以明法身常住不屬生滅。故此品連壽量次第而來也。</p>
</div>
<div class='div-orig'><p>爾時他方國土諸來菩薩<span class='note-inline'>(至)</span>護持讀誦廣說此經。</p>
</div>
<div class='div-commentary'><p style="margin-left:1em">此他方菩薩。願在娑婆持此經典。佛止而不許者。佛意欲持此經。須在性德自足。不假於外。將顯本迹微妙。以彰法身常住不屬生滅去來也。故云不須汝等我自有六萬恒河沙等眷屬護持。廣說此經也。菩薩之數。皆以六萬言者。意表六識成智。則恒沙性德當下現前。所謂自性宗通。妙用無極。若寄他六識。則落名言分別。非持經之妙。故他不足恃也。</p>
</div>
<div class='div-orig'><p>佛說是時娑婆世界<span class='note-inline'>(至)</span>所說音聲從下發來。</p>
</div>
<div class='div-commentary'><p style="margin-left:1em">此應佛所言自有六萬恒沙之眾。同時從地涌現其前也。言三千國土地皆振裂而涌出者。謂地本一真法界。向以無明感結。故性德隱而不顯。今佛法音一至。則頓破無明。而自性全彰。妙悟自心。故恒沙性德總在心源。妙用無邊。如是則可持經。非他分別名言者比。故不須他方者。此也。菩薩皆具佛相者。以德用無二也。以是本覺妙明心體。故身皆金色無量光明也。世界依法性空。故在此世界下方虗空中住也。以始覺有功。本覺乃顯。故聞佛音聲從下發來。意顯音聞為教體也。</p>
</div>
<div class='div-orig'><p>一一菩薩皆是大眾唱導之首<span class='note-inline'>(至)</span>所不能知。</p>
</div>
<div class='div-commentary'><p style="margin-left:1em">此言諸來菩薩各將眷屬多寡之不一也。謂所將者。有齊沙數漸少至姟數。有姟數漸少至單<span class='corr'>己</span>。而單<span class='corr'>己</span>無眷屬者。又過恒沙數之多。意顯數量無窮。且伴主之不同體用之不等也。</p>
</div>
<div class='div-orig'><p>是諸菩薩從地出<span class='corr'>已</span><span class='note-inline'>(至)</span>百千萬億國土虗空。</p>
</div>
<div class='div-commentary'><p style="margin-left:1em">此言涌出之眾見佛之儀也。言各詣虗空向二世尊者。謂入法界空。妙契法身也。種種讚法而讚於佛。如是時間經五十小劫。大眾謂如半日者。言深證實相。入法界性。則延促同時。大經云。一念普觀無量劫。無去無來亦無住。所謂十世古今。始終不離當念。了無延促之相也。四眾以佛神力見諸菩薩徧滿虗空者。所謂無邊剎境。自他不隔於毫端。以法界性空無作妙力。非三乘可見。故假佛神力乃見也。</p>
</div>
<div class='div-orig'><p>是菩薩眾中有四導師<span class='note-inline'>(至)</span>不令世尊生疲勞耶。</p>
<p>爾時四大菩薩而說偈言。</p>
<p>世尊安樂少病少惱<span class='note-inline'>(至)</span>不令世尊生疲勞耶。</p>
</div>
<div class='div-commentary'><p style="margin-left:1em">此言來眾上首問訊世尊者。親近隨順覺性之象。持經以妙行為首。故皆名行也。問訊之辭言病惱疲勞者。以見釋尊示現與民同患。且徵娑婆弊惡難可教化也。</p>
</div>
<div class='div-orig'><p>爾時世尊於菩薩大眾中<span class='note-inline'>(至)</span>得聞是經入於佛慧。</p>
</div>
<div class='div-commentary'><p style="margin-left:1em">此如來答眾問訊之辭。正顯本之妙也。言此眾生世世受化。則法緣<span class='corr'>已</span>熟。供養多佛。則集福<span class='corr'>已</span>厚。此證大通往昔之緣因。故今一見佛聞法即入佛慧。是指上根利智之菩薩也。除先修習小乘者。今因聞此經亦令入佛慧。是知佛化眾生端在有緣。凡今不信弊惡之人。未下緣種。故今重在持經。為結將來之緣。所以如來汲汲求人。然所求之人。須是妙契佛心。深體佛行。乃能忍可柰緣。所以難得其人耳。</p>
</div>
<div class='div-orig'><p>爾時諸大菩薩而說偈言。</p>
<p>善哉善哉大雄世尊<span class='note-inline'>(至)</span>聞<span class='corr'>已</span>信行我等隨喜。</p>
<p>於時世尊讚歎上首<span class='note-inline'>(至)</span>能於如來發隨喜心。</p>
</div>
<div class='div-commentary'><p style="margin-left:1em">此來眾聞說化眾易度。故亦各發心。故云我等隨喜。世尊讚眾有隨喜心。善其法有託也。</p>
</div>
<div class='div-orig'><p>爾時彌勒菩薩<span class='note-inline'>(至)</span>合掌向佛以偈問曰。</p>
</div>
<div class='div-commentary'><p style="margin-left:1em">此彌勒因眾騰疑。致問來眾之因緣也。言八千生疑者。顯八識未破之象也。謂此性德妙用。殊非識心分別可知。故皆生疑。故云不見不聞也。彌勒乃唯識宗師。知眾心念。故為眾請決所疑以偈問也。</p>
</div>
<div class='div-orig'><p>無量千萬億大眾諸菩薩<span class='note-inline'>(至)</span>以何因緣集。</p>
</div>
<div class='div-commentary'><p style="margin-left:1em">此問大眾來集之因緣也。</p>
</div>
<div class='div-orig'><p>巨身大神通智慧叵思議<span class='note-inline'>(至)</span>為從何所來。</p>
</div>
<div class='div-commentary'><p style="margin-left:1em">此見來眾表裏異常。不知從何所來也。</p>
</div>
<div class='div-orig'><p>一一諸菩薩所將諸眷屬<span class='note-inline'>(至)</span>其數轉過上。</p>
</div>
<div class='div-commentary'><p style="margin-left:1em">此問來眾主伴多少不一也。將六萬恒沙至億萬分之一。乃敘所將之伴。將少者反過於將多者也。先約沙數而問。千萬那由他。此約姟數而問。由將姟數以至單<span class='corr'>己</span>。漸少者反多於將多者。譯文最巧思之乃見。但觀結句其數過上。則挨次而下。漸多於上也。</p>
</div>
<div class='div-orig'><p>如是諸大眾若人行籌數<span class='note-inline'>(至)</span>修習何佛道。</p>
</div>
<div class='div-commentary'><p style="margin-left:1em">此詳問來眾誰所教化也。以從地涌出。則非常所見。且在下方空中而住。又非可見。故生疑也。以見此多眾。威儀智慧各各殊勝。意非一佛一時所化。故詳問誰為說法教化。從誰發心。稱何法。持何經。修習何佛道。乃能如是之挺特也。即此數問發起壽量之說也。</p>
</div>
<div class='div-orig'><p>如是諸菩薩神通大智力<span class='note-inline'>(至)</span>惟願決眾疑。</p>
</div>
<div class='div-commentary'><p style="margin-left:1em">此問。雖見從地涌出。而竟不知從何。乃自地下而來也。故問所從來國土之名。古德云。渠無國土。何處逢渠。故云所遊諸國未曾見是眾也。今此大眾欲知此眾之因緣。故願世尊決疑也。</p>
</div>
<div class='div-orig'><p>爾時釋迦牟尼分身諸佛<span class='note-inline'>(至)</span>汝等自當因是得聞。</p>
</div>
<div class='div-commentary'><p style="margin-left:1em">此隨分身佛之弟子。各白本佛。亦疑而問也。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>諸佛威猛大勢之力。</p>
</div>
<div class='div-commentary'><p style="margin-left:1em">此釋尊許答。先勉眾精進者。以其事之難信也。彌勒號阿逸多。云無能勝。大事者。謂諸佛智慧神通奮迅威猛。及顯化地涌多眾之因緣。皆大事也。今將宣示。非精進者不能領。故勉之也。諸佛智慧。前云甚深無量。但略拈示之耳。一往開示。即今言至久遠成佛。教化多眾。及下壽量等事。皆廣顯佛智甚深無量也。諸佛自在神通之力者。如前三變淨土。接眾在空。以指開塔。及後云舌至梵天。謦欬彈指聲震大千等。皆自在神通之力也。諸佛師子奮迅之力者。師子凡奮迅作舞。不遺餘力。如一音普說。分身齊集。說壽量之本。皆直示法身全體。無有剩法。故如師子奮迅也。諸佛威猛大勢之力者。謂化地涌之多眾。拔三乘之堅疊。降五陰煩惱之眾魔。皆威猛大勢之力也。此四句。佛自述本具之能事。推之諸佛。顯道同也。佛之全體大用。一向秘而未發。今因地涌之眾。方談壽量功德等事。是皆難信。故勉其被精進鎧。可信受而不驚疑也。告彌勒補處者。欲為當來法式故也。</p>
</div>
<div class='div-orig'><p>爾時世尊欲重宣此義而說偈言。</p>
<p>當精進一心我欲說此事<span class='note-inline'>(至)</span>汝等一心聽。</p>
</div>
<div class='div-commentary'><p style="margin-left:1em">此頌許說勉聽也。此事。乃智慧神通等四事。以非尋常故難信易疑。四事總屬佛之智慧。故云佛智叵思議。若信無力則信不及矣。忍善中。謂住無生忍中乃可信而不疑也。今所說者是佛智慧不可思量第一甚深不可分別之法。而今說之。故再三安慰勿疑。勉其信力善聽也。</p>
</div>
<div class='div-orig'><p>爾時世尊說此偈<span class='corr'>已</span><span class='note-inline'>(至)</span>一心精進求無上慧。</p>
</div>
<div class='div-commentary'><p style="margin-left:1em">此佛答彌勒所問也。言此地涌之眾。皆是我於娑婆世界成佛<span class='corr'>已</span>來之所教化。此答誰為說法教化成就從誰發心也。此界虗空中住。言不離當下。答所從來國也。於諸經典讀誦通利正憶念者。答受持行誰經。言諸經皆通。不止一經。謂一切法皆是佛法也。不樂在眾等者。答修習何佛道。言皆從止觀而入佛慧也。常樂靜處亦不依止人天而住。修習止也。古德云我不從人天來。論云。修習止者。不依形色身心世界等。一切皆離故也。常樂深智等。修習觀也。觀照分明。則法法實相。意謂一切菩薩凡求佛道。未有不由止觀而入者。下方空中。正示止觀之象。顯非止觀不足以破恒沙住地煩惱。即從地涌出者此也。</p>
</div>
<div class='div-orig'><p>爾時世尊欲重宣此義而說偈言。</p>
<p>阿逸汝當知<span class='note-inline'>(至)</span>我從久遠來教化是等眾。</p>
</div>
<div class='div-commentary'><p style="margin-left:1em">此頌答意也。首六句。頌答誰為教化從誰發心。此等是我子下八句。頌答受持誰經修習何道。此言止也。晝夜常精進下六句。頌答所從來國。亦言觀也。以為求佛道。故住空中。勤求智慧。故說種種妙法。言<span class='corr'>已</span>入佛慧。心無所畏。言二嚴<span class='corr'>已</span>具。此二句頌其德也。我於伽耶城下八句。頌本末因緣。伽耶成道。言雖近跡。教化成道意指遠因。故彌勒從此起疑。說父少子老之喻。以發起壽量之談以顯本也。我今說實語下四句。結答問意。既云令初發心。又言久遠教化。以成佛事近而又言遠。是事難信。故以實語叮嚀。意在勿疑必信。此必有由也。故大眾生疑。</p>
</div>
<div class='div-orig'><p>爾時彌勒菩薩摩訶薩<span class='note-inline'>(至)</span>如此之事世所難信。</p>
</div>
<div class='div-commentary'><p style="margin-left:1em">此言眾生疑也。意謂世尊成道未久。如何教化如是多眾。各各令住菩提。此跡近而指遠。故可疑也。但眾作念。而彌勒言請。謂見如來為太子時。出家成道。至今方四十餘年。其時甚少。此執近跡也。云何少時而化多眾當成菩提。其指甚遠固可疑也。況此諸菩薩皆久植德本。非少時之可成就。此事世所難信也。</p>
</div>
<div class='div-orig'><p>譬如有人色美髮黑年二十五<span class='note-inline'>(至)</span>是事難信。</p>
</div>
<div class='div-commentary'><p style="margin-left:1em">此設喻以況少時不能教化多眾之疑也。年二十五言甚少。百歲言甚老。少喻釋尊。老喻地涌多眾。相違之甚。故舉世所疑。</p>
</div>
<div class='div-orig'><p>佛亦如是得道<span class='corr'>已</span>來<span class='note-inline'>(至)</span>乃能作此大功德事。</p>
</div>
<div class='div-commentary'><p style="margin-left:1em">此法合也。得道未久。合父少。而此大眾至甚為希有。合子老。今日世尊作此大功德事。合相違。言此菩薩善入出住無量三昧。且此大眾未見作為。而彌勒乃言其各得三昧。如此妙用自在者。又非不知也。故下自言信佛所說。</p>
</div>
<div class='div-orig'><p>我等雖復信佛隨宜所說<span class='note-inline'>(至)</span>聞此事<span class='corr'>已</span>亦不生疑。</p>
</div>
<div class='div-commentary'><p style="margin-left:1em">此為後世請決疑也。彌勒自陳從佛既久信佛所說。然佛所知者皆悉通達。則無所不知。而信知此事決無疑矣。但恐新學菩薩。智淺心麤。及佛滅後聞而不信。則取破法之罪。故願佛說破。所以懇請。若如來不以壽量答之。則長夜之疑難決矣。故地涌之眾。實發壽量之本也。</p>
</div>
<div class='div-orig'><p>爾時彌勒菩薩欲重宣此義而說偈言。</p>
<p>佛昔從釋種<span class='note-inline'>(至)</span>教化令發心而住不退地。</p>
</div>
<div class='div-commentary'><p style="margin-left:1em">此頌敘疑也。佛昔從釋種至如實分別說二十句。敘執近疑久。故此起問。如蓮華在水。讚地涌之德也。譬如少壯人下八句。頌設喻。世尊亦如是下十六句。頌眾老成之德。我等從佛聞下十二句。頌為後世啟請決疑也。</p>
</div></div>
<div class='div-other'><a id='mulu26' />
<div class='div-orig'><p>妙法蓮華經如來壽量品第十六</p>
</div>
<div class='div-commentary'><p style="margin-left:1em">此品來意。由前地涌之眾彌勒騰疑。故世尊說自壽量。以顯本跡之妙。竭盡本懷。以破二乘生滅之見。以顯法身常住。隨緣普應。隱顯無礙。以明如來智慧甚深無量方便利生。其智慧門難解難入之意也。然諸修行人。不透法身終非真悟。絲毫情念未忘。盡屬眾生知見。非佛知見也。前寶塔品。遠假多寶如來。窾啟法身境界。而諸大眾雖信多寶。不信釋迦同是一身一智慧力。以諸聲聞昔所見者。但知鹿苑說法之佛以為真佛。更不知有向上事。又聞將欲入滅。重起生滅之見。雖蒙授記。但信佛語未見佛心。此則終難取菩提之果。以悟非真悟。則修亦非真修。而如來出世本懷畢竟未盡。故前多方開示。猶屬依他。到此如來極盡神力。披露本懷。明示法身全體。故說自壽量無窮。以醫師喻明滅而不滅。欲諸聲聞直須悟此法身常住。是乃可為真因。故因答涌出。此品來也。然顯理<span class='corr'>已</span>圓。故下但分別功德。意在隨順而悟得也。</p>
</div>
<div class='div-orig'><p>爾時佛告諸菩薩<span class='note-inline'>(至)</span>惟願說之我等當信受佛語。</p>
</div>
<div class='div-commentary'><p style="margin-left:1em">此世尊因前地涌之眾。彌勒騰疑啟請。故說此品以答之。未說之先。再三叮嚀當信如來誠諦之語者。以壽量之事難信難解。所謂諸佛智慧甚深無量。今若說之。恐聞者視為荒唐謬悠之談。儻生疑不信則返罪戾。故苦口告誡而後說也。彌勒大眾三白當信受佛語唯願說之。請法之心。篤切之至也。</p>
</div>
<div class='div-orig'><p>爾時世尊知諸菩薩三請不止<span class='note-inline'>(至)</span>秘密神通之力。</p>
</div>
<div class='div-commentary'><p style="margin-left:1em">此正答眾問。言三請不止者。此正發揮方便品初如來出定。自言諸佛智慧甚深無量。其智慧門難解難入之二語。前佛自歎而不說。因身子三請三止而後說者。前因引二乘漸入佛慧。將欲開佛知見。故身子為當機也。今說壽量。乃廣明前意。而因彌勒以請者。以前三周。方便開示。<span class='corr'>已</span>說其智慧門。故為二乘授記。然諸得記者。其實未悟法身實際。故因地涌而說壽量。將為新記菩薩。悟此法身以為真因。必得佛果。故因彌勒一生補處大士而請也。觀後分別功德。則知悟此本法方為真悟。可以入佛知見也。然佛出世為大事因緣。單為眾生開示佛之智慧。乃法身真體。令其悟入。是故最初出定即特告之。但標示之而<span class='corr'>已</span>。種種開示。直至寶塔品方分明顯示佛之智慧。猶假多寶示其同體而<span class='corr'>已</span>。未自親說本分事也。今則直示本有壽量。所謂八字打開。通身吐露。方為竭盡本懷。以此事四十年來久默斯要不務速說。即今開顯未敢遽說。猶費三周種種方便而今乃說者。斯皆如來秘密神通之力也。是知如來出世一番。至今法華全經。單為說破諸佛智慧甚深無量。其智慧門難解難入二語而<span class='corr'>已</span>。觀者豈易見哉。</p>
</div>
<div class='div-orig'><p>一切世間天人及阿修羅<span class='note-inline'>(至)</span>百千萬億那由他劫。</p>
</div>
<div class='div-commentary'><p style="margin-left:1em">此答一語。破盡人天三乘之疑。以見迹而不見本故也。所謂達本情亡。知心體合。知本是為真知見力也。</p>
</div>
<div class='div-orig'><p>譬如五百千萬億那由他<span class='note-inline'>(至)</span>那由他阿僧祇劫。</p>
</div>
<div class='div-commentary'><p style="margin-left:1em">此說壽量長遠難思。故以地種塵墨。以取世界微塵之數也。前因緣周中。引釋尊於大通智勝佛前為王子時。說法華經。結一乘之緣。將明遠因。以一三千大千世界為地種磨以為墨。今以五百千萬億那由他阿僧祇三千大千世界為地種。盡以為塵。而塵又細於墨點。盡此微塵。則地種<span class='corr'>已</span>不勝其多矣。前云乃過東方千國土乃下一點。今則過東方五百千萬億那由他阿僧祇國乃下一塵。則不著塵之國又不勝其多矣。是此微塵之數。<span class='corr'>已</span>非算數所知心力所及矣。則三乘學人與不退菩薩皆所不達矣。況諸世界著塵不著塵者總以為塵。一塵一劫。豈可得而思議耶。是知大通猶約多迹而言耳。故方便品歷言身子三乘。及不退諸菩薩滿三千界。如稻麻竹葦之多人。合其智力而不知諸佛智慧者。義見於此矣。</p>
</div>
<div class='div-orig'><p>自從是來我常在此娑婆世界<span class='note-inline'>(至)</span>導利眾生。</p>
</div>
<div class='div-commentary'><p style="margin-left:1em">此言成佛壽量。如上塵劫之遠且多也。且云自從是來常在娑婆世界說法教化。又在他方導利眾生。此其所以難信難解。故二乘人天聞之。無怪其皆驚疑也。此直示常住法身本無生滅。依報世界同一寂光。所謂有佛無佛性相常住。故知諸佛本不涅槃。眾生原無死生。是為平等法界實相妙法畢露於此矣。是豈三乘劣解可能信解耶。故必開佛知見乃盡知盡見。正唯謂佛與佛乃能究盡諸法實相者此也。直欲三乘行人知此見此。方名悟佛知見耳。</p>
</div>
<div class='div-orig'><p>諸善男子於是中間<span class='note-inline'>(至)</span>如是皆以方便分別。</p>
</div>
<div class='div-commentary'><p style="margin-left:1em">此答伏難之文也。上言成佛久遠。乃說諸佛智慧甚深無量。此言授記涅槃皆是方便。乃說其智慧門以方便之權特為顯實。所以難解難入也。</p>
</div>
<div class='div-orig'><p>諸善男子若有眾生<span class='note-inline'>(至)</span>能令眾生發歡喜心。</p>
</div>
<div class='div-commentary'><p style="margin-left:1em">此言法身湛然常住。而現身利生應化之跡。但隨機有利鈍。故說名字不同。如華嚴名號品。壽命長短。如阿僧祇品。法有頓漸。如四聖諦品。皆隨緣之用。非本法也。</p>
</div>
<div class='div-orig'><p>諸善男子如來見諸眾生<span class='note-inline'>(至)</span>令入佛道作如是說。</p>
</div>
<div class='div-commentary'><p style="margin-left:1em">此言跡近本久。其所施設皆方便耳。</p>
</div>
<div class='div-orig'><p>諸善男子如來所演經典<span class='note-inline'>(至)</span>諸所言說皆實不虗。</p>
</div>
<div class='div-commentary'><p style="margin-left:1em">此言所說之法。或自或他。如燈明大通多寶等事。皆是一身一智慧示現之事。皆是實事所言非虗。以眾生智淺。故生疑不信。起異見耳。</p>
</div>
<div class='div-orig'><p>所以者何如來如實知見<span class='note-inline'>(至)</span>所作佛事未曾蹔廢。</p>
</div>
<div class='div-commentary'><p style="margin-left:1em">此釋皆實不虗之意。以顯諸法實相常住也。如實知見三界之相等者。所謂諸法如是相性體力本末究竟等也。以如來明見三界之相本無生死出沒生滅虗實如異等相。所謂一相一味之法。離相滅相究竟常寂滅相也。以三界眾生迷此本法。故妄見有生滅差別等相。以如來明見一際平等。無有錯謬。所謂佛知見也。故云不如三界見於三界。今為眾生開佛知見。直欲知此見此三界之相。如是而<span class='corr'>已</span>。故前云如是妙法者此也。是所謂諸佛智慧甚深無量。只以眾生根性不同。有種種性欲憶想分別。故應機施設。以若干因緣譬喻種種說法。所作者皆佛事也。是所謂其智慧門難解難入也。</p>
</div>
<div class='div-orig'><p>如是我成佛<span class='corr'>已</span>來甚大久遠<span class='note-inline'>(至)</span>常住不滅。</p>
</div>
<div class='div-commentary'><p style="margin-left:1em">此結示法身常住不滅也。</p>
</div>
<div class='div-orig'><p>諸善男子我本行菩薩道<span class='note-inline'>(至)</span>以是方便教化眾生。</p>
</div>
<div class='div-commentary'><p style="margin-left:1em">此言唱滅以明權也。前以塵劫所喻之壽命。乃明法身久遠常住不滅。此言本行菩薩道時所成未盡壽命復倍上數者。是所謂法身向上事也。如此而唱滅者。方便應機之權跡耳。</p>
</div>
<div class='div-orig'><p>所以者何若佛久住<span class='note-inline'>(至)</span>是故如來以方便說。</p>
</div>
<div class='div-commentary'><p style="margin-left:1em">此釋唱滅之所以也。若佛久住於世。則薄德等人不起難遭之想。不生恭敬之心。為是等故所以唱滅耳。以權跡示現。實在而言滅。所以難信。</p>
</div>
<div class='div-orig'><p>比丘當知諸佛出世<span class='note-inline'>(至)</span>為度眾生皆實不虗。</p>
</div>
<div class='div-commentary'><p style="margin-left:1em">此言如來真實不滅而言滅者。欲令眾生發難遭想。懷戀慕心。使種善根。所以不實滅而言滅也。此權示滅。諸佛利生法皆如此。總是為度眾生故。權即是實。故云皆實不虗。</p>
</div>
<div class='div-orig'><p>譬如良醫智慧聦達<span class='note-inline'>(至)</span>若十二十乃至百數。</p>
</div>
<div class='div-commentary'><p style="margin-left:1em">此設醫師之喻。以喻如來實在言滅。以釋為度眾生之意。醫師喻佛。醫方喻教。妙藥喻理。眾病藥性種種喻對治眾生種種性欲之病。所謂佛說一切法。為治一切心。若無一切心。何用一切法。諸子至百。言三界眾生。一十二十者。指由人天而至十類也。</p>
</div>
<div class='div-orig'><p>以有事緣遠至餘國<span class='note-inline'>(至)</span>藥發悶亂宛轉於地。</p>
</div>
<div class='div-commentary'><p style="margin-left:1em">此喻佛化緣畢故隱身不現。又現他方是為舊醫。前佛既滅。三界眾生親習外道小乘。故如飲他毒藥。宛轉於地。喻以苦捨苦輪迴六趣也。</p>
</div>
<div class='div-orig'><p>是時其父還來歸家<span class='note-inline'>(至)</span>速除苦惱無復眾患。</p>
</div>
<div class='div-commentary'><p style="margin-left:1em">此喻如來觀見三界眾苦所逼故現出世。是謂新醫。然云其父還來。言無二父也。眾生在迷。去佛甚遠。故云遙見。知名識字。故云皆大歡喜。發心造修。故云拜跪問訊。<span class='corr'>已</span>知煩惱苦本。生死苦患。願求出離。故云我等愚癡誤服毒藥願見救療。返妄歸真。故云更賜壽命。佛遵諸佛法式應機教化。將一乘法分別說三。故云依諸經方求好藥草等。萬行具足。故云色香美味。諸所說法皆是一相一味之法。故云具足搗篩和合。以此權巧方便救度。故云汝等可服。斷惑證真。故云速除苦惱無復眾患。</p>
</div>
<div class='div-orig'><p>其諸子中不失心者<span class='note-inline'>(至)</span>於此好色香藥而謂不美。</p>
</div>
<div class='div-commentary'><p style="margin-left:1em">此喻受化難易也。見藥即服者。所謂上根利智遇即信受。受化易也。言見父雖喜亦求治病而不肯服藥者。喻二乘人雖親佛法而不肯取菩提也。以習障深厚。故云毒氣深入。</p>
</div>
<div class='div-orig'><p>父作是念此子可愍<span class='note-inline'>(至)</span>遣使還告汝父<span class='corr'>已</span>死。</p>
</div>
<div class='div-commentary'><p style="margin-left:1em">此喻將唱滅說此經也。此子可愍等。喻二乘執權不捨不求大乘。故云而不肯服。良藥留在。喻說此經。告父<span class='corr'>已</span>死。喻唱入涅槃。實往他國而言<span class='corr'>已</span>死。喻其實不滅而示現滅度也。</p>
</div>
<div class='div-orig'><p>是時諸子聞父背喪<span class='note-inline'>(至)</span>尋便來歸咸使見之。</p>
</div>
<div class='div-commentary'><p style="margin-left:1em">此喻受持此經即得開悟佛知見也。故云尋便來歸咸使見之。所謂我處靈鷲山常在而不滅也。此彰法身常住。隨機有隱顯耳。</p>
</div>
<div class='div-orig'><p>諸善男子於意云何<span class='note-inline'>(至)</span>不也世尊。</p>
</div>
<div class='div-commentary'><p style="margin-left:1em">此審虗妄。顯佛語真實。總結上喻。</p>
</div>
<div class='div-orig'><p>佛言我亦如是成佛<span class='corr'>已</span>來<span class='note-inline'>(至)</span>如法說我虗妄過者。</p>
</div>
<div class='div-commentary'><p style="margin-left:1em">此言佛真法身常住不滅。但隨機感權示滅度。故云以方便力等。</p>
</div>
<div class='div-orig'><p>爾時世尊欲重宣此義而說偈言。</p>
<p>自我得佛來所經諸劫數<span class='note-inline'>(至)</span>爾來無量劫。</p>
</div>
<div class='div-commentary'><p style="margin-left:1em">此通頌法身常住隨機隱顯也。自我得佛八句。頌成佛久遠常住不滅。</p>
</div>
<div class='div-orig'><p>為度眾生故方便現涅槃而實不滅度常住此說法。</p>
</div>
<div class='div-commentary'><p style="margin-left:1em">此頌滅而不滅。以滅乃權見非實滅也。</p>
</div>
<div class='div-orig'><p>我常住於此諸神通力<span class='note-inline'>(至)</span>現有滅不滅。</p>
</div>
<div class='div-commentary'><p style="margin-left:1em">此頌釋滅而不滅之意也。其實法身常住。而言滅者。乃以神通力。令顛倒眾生雖近而不見。將謂我滅耳。眾見我滅度下十四句。釋不滅之所以。若眾因見我滅。咸供舍利而起戀慕渴仰之心。欲求見佛。乃至不惜身命。則苦求之至。時則我與眾僧於靈鷲山俱時出現。而語眾生言我常在此。是謂善權。故曰以方便力現滅不滅。非真滅也。</p>
</div>
<div class='div-orig'><p>餘國有眾生恭敬信樂者<span class='note-inline'>(至)</span>但謂我滅度。</p>
</div>
<div class='div-commentary'><p style="margin-left:1em">此頌法身普應隨機隱顯。所謂水清月現。感應道交。原非有心彼此也。</p>
</div>
<div class='div-orig'><p>我見諸眾生沒在於苦惱<span class='note-inline'>(至)</span>乃出為說法。</p>
</div>
<div class='div-commentary'><p style="margin-left:1em">此頌隱顯隨機之意。機怠則隱。機感則出。是知隱顯在機不在佛也。</p>
</div>
<div class='div-orig'><p>神通力如是於阿僧祇劫常在靈鷲山及餘諸住處。</p>
</div>
<div class='div-commentary'><p style="margin-left:1em">此頌顯法身常住。無論此界他方。常在不滅之意。</p>
</div>
<div class='div-orig'><p>眾生見劫盡大火所燒時<span class='note-inline'>(至)</span>散佛及大眾。</p>
</div>
<div class='div-commentary'><p style="margin-left:1em">此頌三災壞劫而此土安隱。是法身所居寂光性土。及實報莊嚴土也。言佛常在靈山不滅。則此娑婆雖經三災。壞而不壞。是知此穢土。即是實報莊嚴。不待三變為淨土耳。以眾生垢重無明所見。故穢惡充滿。佛眼觀之。則真空冥寂。微妙莊嚴。故前三變淨土。特示眾生佛知見耳。園林等。皆實報莊嚴之事。即此娑婆便是實報。豈常情所見乎。</p>
</div>
<div class='div-orig'><p>我淨土不毀而眾見燒盡憂怖諸苦惱如是悉充滿。</p>
</div>
<div class='div-commentary'><p style="margin-left:1em">此頌淨土其實不毀。而眾生見燒盡者。乃別業妄見惡業所召耳。</p>
</div>
<div class='div-orig'><p>是諸罪眾生以惡業因緣<span class='note-inline'>(至)</span>為說佛難值。</p>
</div>
<div class='div-commentary'><p style="margin-left:1em">此十二句。頌淨穢隨機。隱顯非佛。隨感而應。無定相也。</p>
</div>
<div class='div-orig'><p>我智力如是慧光照無量<span class='note-inline'>(至)</span>佛語實不虗。</p>
</div>
<div class='div-commentary'><p style="margin-left:1em">此頌總結法身常住。本無隱顯。勸眾當信也。梵語毗盧遮那。此云光明遍照。以法身智慧。光照無量。故壽亦無量。</p>
</div>
<div class='div-orig'><p>如醫善方便為治狂子故實在而言死無能說虗妄。</p>
</div>
<div class='div-commentary'><p style="margin-left:1em">此頌喻也。</p>
</div>
<div class='div-orig'><p>我亦為世父救諸苦患者<span class='note-inline'>(至)</span>墮於惡道中。</p>
</div>
<div class='div-commentary'><p style="margin-left:1em">此頌法合。以凡夫顛倒。故實在言滅。所以示滅者。惟恐常見我而生憍恣。為是等故乃示滅耳。是知佛若隱若顯。皆為度生無虗日也。</p>
</div>
<div class='div-orig'><p>我常知眾生行道不行道<span class='note-inline'>(至)</span>速成就佛身。</p>
</div>
<div class='div-commentary'><p style="margin-left:1em">此頌施權之所以也。所謂曲隨機宜方便說法。總之無非為令眾生速得成就佛慧耳。</p>
</div></div>
<div class='div-other'><a id='mulu27' />
<div class='div-orig'><p>妙法蓮華經分別功德品第十七</p>
</div>
<div class='div-commentary'><p style="margin-left:1em">此品來意。由聞佛說壽量長遠。<span class='corr'>已</span>悟法身常住。兼見三變淨土之境。<span class='corr'>已</span>了三界唯心。此乃妙悟為深信解。以為真因。可契如來常住真果。以此持經方為妙行。以法身常住。世間淨土不離當處。故勉能作如是觀者是為深信解相矣。故此分別功德不可思議。到此生滅情亡。淨穢見泯。妙悟<span class='corr'>已</span>極。方為真持經者。故此品來也。天台判五種法師。屬觀行位。是知持經。意在妙悟。非文字也。故能超越一切有為功德。</p>
</div>
<div class='div-orig'><p>爾時大會聞佛說壽命劫數長遠<span class='note-inline'>(至)</span>得大饒益。</p>
</div>
<div class='div-commentary'><p style="margin-left:1em">此經家敘致。法會大眾聞說壽量。得大饒益也。</p>
</div>
<div class='div-orig'><p>於時世尊告彌勒<span class='note-inline'>(至)</span>當得阿耨多羅三藐三菩提。</p>
</div>
<div class='div-commentary'><p style="margin-left:1em">此如來正示聞說壽量得大饒益之人也。而所敘得益之人。義有淺深次第。即分別悟入淺深。得果因之有先後耳。無生忍者。乃由前修安樂行初住忍辱地。今聞壽量法身常住。了無生滅。得忍行成就。以無生法。忍可於心。故如是恒沙眾生得無生忍也。楞嚴經云。由三漸次。得無生忍。義當觀行成就。即頓悟無生。以入信位。今經因修四安樂行。以忍為主。初由生忍以至無生。如觀音耳根。動靜不生。聞所聞盡。是亦由觀照了悟無生。義當信位也。以信屬外凡。故標舉眾生。聞持陀羅尼者。陀羅尼此云總持。謂總一切法。持無量義。今云聞持者。因聞壽量。了悟法身。安住實相。持而不失。義當十住。住持真理。以圓悟圓持。不歷次第。故云總持。謂圓悟法身。總該十位。圓成一心。故曰聞持陀羅尼。得樂說無礙辯才者。義當十行。以十住圓悟實相真空。但住空理。今從空出假。涉俗利生。故為十行。然樂說無礙。正說法利生之行。以一行圓成一切行故。得無量旋陀羅尼者。旋猶漩水之急流漩澓處也。此義當十迴向。由前空假二行攝歸中道。迴向三處。圓成一心。以念念空假。即念念中道。如水之急流有漩。謂心心攝入中道第一義諦也。能轉不退法輪者。義當初地。謂一登地得大歡喜。永不退轉故。能轉清淨法輪者。義當二地。以離一分無明破戒之垢。故云清淨。皆云能轉法輪者。以隨悟隨行。故此經義。悟即是行。故八生<span class='corr'>已</span>下歷次。乃至一生當得菩提者。由三地歷次以至十地一生補處。當成佛果也。其所約位。由淺至深。故眾生極多。而菩薩由多漸少。初從世界微塵之數。減至一四天下微塵數者。以理愈深。位彌高。故其人漸少。此見根之利鈍不一也。問曰。此經純談實相。直悟法身。頓登佛果。不說行位漸次階級。今乃約位釋之。無乃謬解佛意乎。答曰。理固然也。華嚴乃一乘圓頓法門。其所說四十二位。皆以信為根本。故曰初發心時即得菩提。是以法界一念因心。即該果海。故曰因該果海果徹因源。是始終地位總在因心。此乃無漸次之漸次也。楞嚴所說位次。乃曰由三增進。成就五十五位是依四根本戒圓滿一心。攝入三觀。故從三漸次悟無生忍。是則五十五位。皆依一心三觀。但就斷惑淺深以約位次。雖列諸位。總在一心。此亦無漸次之漸次也。今經依四安樂行。以盡持經之妙。由聞壽量妙悟法身。正與楞嚴由三漸次悟無生忍義同。但彼經所宗一心三觀。此經所宗實相為眾生正因佛性。意借緣因悟入。即名為佛。故不說修斷行位漸次。只以悟佛知見為本。今既由四行。妙悟法身。徑登佛地。乃今較量功德猶約諸位次釋之者。以約緣因佛性。以緣有淺深。故悟有近遠。但以悟而言。不說斷無明以分位也。此經純談實相。所謂無明實性即佛性。故無煩惱可斷。是約位以騐悟。非實有地位可名目也。若以階級為難。過矣。古德云。聖諦亦不立。何階級之有。此實圓頓之旨也。</p>
</div>
<div class='div-orig'><p>復有八世界微塵數眾生皆發阿耨多羅三藐三菩提心。</p>
</div>
<div class='div-commentary'><p style="margin-left:1em">此單言發心眾生乃未入道者也。</p>
</div>
<div class='div-orig'><p>佛說是諸菩薩摩訶薩<span class='note-inline'>(至)</span>歌無量頌讚歎諸佛。</p>
</div>
<div class='div-commentary'><p style="margin-left:1em">此空瑞證法也。壽量如空。本具萬德。故空中雨華。以法身體同。故供釋迦多寶及諸大眾也。又雨細末旃檀沉水香等者。言法身妙空所有神通妙行無不克足也。上至梵天。顯法身遍至色邊際也。空中出音讚佛者。言法性妙空。法音充滿。歎佛功德不可思議也。</p>
</div>
<div class='div-orig'><p>爾時彌勒菩薩從座而起<span class='note-inline'>(至)</span>合掌向佛而說偈言。</p>
<p>佛說希有法昔所未曾聞<span class='note-inline'>(至)</span>皆發無上心。</p>
</div>
<div class='div-commentary'><p style="margin-left:1em">此彌勒偈讚。顯此法利為當來成佛真因也。佛說希有法下八句。敘讚法利也。或住不退地下十二句。頌初入道。以至登地<span class='corr'>已</span>上也。復有小千界下十二句。頌三地以至十一地也。如是等眾生下四句。頌因聞壽量得實果報之如上也。復有八世界下。頌發心眾生未入道者。</p>
</div>
<div class='div-orig'><p>世尊說無量不可思議法<span class='note-inline'>(至)</span>歌詠諸如來。</p>
</div>
<div class='div-commentary'><p style="margin-left:1em">此頌瑞應也。以法身如空。體具萬德。故空中種種瑞應。以供諸佛也。</p>
</div>
<div class='div-orig'><p>如是種種事昔所未曾有<span class='note-inline'>(至)</span>以助無上心。</p>
</div>
<div class='div-commentary'><p style="margin-left:1em">此結頌所顯也。言如是種種瑞事昔所未有者。盖為聞說壽量長遠。故法空妙應助發妙心。現此諸瑞也。前現瑞為助顯第一義。今現瑞為助發無上心。</p>
</div>
<div class='div-orig'><p>爾時佛告彌勒菩薩<span class='note-inline'>(至)</span>所得功德無有限量。</p>
</div>
<div class='div-commentary'><p style="margin-left:1em">此言因聞壽量較量後益也。一念信解功德無量者。以壽量如空。一念信解。即入法信妙空。功德豈有限量哉。</p>
</div>
<div class='div-orig'><p>若有善男子善女人<span class='note-inline'>(至)</span>三菩提退者無有是處。</p>
</div>
<div class='div-commentary'><p style="margin-left:1em">此言信解壽量。即入佛慧。故多劫行五波羅蜜。以除般若。皆屬有為事行。淨名云無慧方便縛。所以多劫功行。不比佛慧功德也。<span class='corr'>已</span>入法位。故永不退入生死也。</p>
</div>
<div class='div-orig'><p>爾時世尊欲重宣此義而說偈言。</p>
<p>若人求佛慧於八十萬億<span class='note-inline'>(至)</span>其福為如此。</p>
</div>
<div class='div-commentary'><p style="margin-left:1em">若人求佛慧下四句。總頌標五度。於是諸劫中下十二句。別頌施度。若復持禁戒下四句。頌戒度。若復行忍辱下八句。頌忍度。若復勤精進下四句。頌進度。又於無數劫下十二句。頌禪度。是人於百千下四句。頌結五度總諸功德。有善男女等八句。頌較功德。謂一念信解壽量。其福過彼多劫行五度者。以斷諸疑悔安住實智。絕諸思量外慕。故功德勝彼。不可思議也。</p>
</div>
<div class='div-orig'><p>其有諸菩薩無量劫行道<span class='note-inline'>(至)</span>說壽亦如是。</p>
</div>
<div class='div-commentary'><p style="margin-left:1em">此頌上根聞說壽量必信不疑也。其有諸菩薩下十六句。言無量劫行道宿種深厚。故聞說壽命必能信受。故頂受此經。願於未來長壽度生。如今世尊說無畏法。我等將來成佛說壽亦如是也。由必信不疑。故願力堅固如此也。</p>
</div>
<div class='div-orig'><p>若有深心者清淨而質直<span class='note-inline'>(至)</span>於此無有疑。</p>
</div>
<div class='div-commentary'><p style="margin-left:1em">此頌必信乃上根利智之人也。深心。則深達實相。清淨。則戒根具足。質直。則志念堅固。多聞。則承事多佛。總持。則通達法藏。隨義而解。則妙契離言。如此之人乃能必信。所謂此經不入餘眾生手也。</p>
</div>
<div class='div-orig'><p>又阿逸多若有聞佛<span class='note-inline'>(至)</span>能起如來無上之慧。</p>
</div>
<div class='div-commentary'><p style="margin-left:1em">此言壽量義趣也。壽量歸趣。乃法身極則。故所得功德無有限量。善入佛慧。故能起如來無上之慧。起猶開發也。</p>
</div>
<div class='div-orig'><p>何況廣聞是經若教人聞<span class='note-inline'>(至)</span>能生一切種智。</p>
</div>
<div class='div-commentary'><p style="margin-left:1em">此顯聞持利益也。何況者比上之辭。言但知義趣。則起佛智慧。何況廣聞而轉教他人。六種受持。則功德無邊。自然生一切種智矣。</p>
</div>
<div class='div-orig'><p>阿逸多若善男子善女人<span class='note-inline'>(至)</span>當知是為深信解相。</p>
</div>
<div class='div-commentary'><p style="margin-left:1em">此言深信解相也。言能深心信解法身常住。則靈山一會儼然常存。娑婆穢土宛然華藏。能如是觀。是為深信解相。以一念頓超十地即得成佛。故云深信解也。前方便品。即許身子以信得入。及四大弟子領悟。乃品標信解之名。雖蒙授記信解未深。但以信佛語。故每誡曰如來所說言不虗妄。然未信佛心也。及現寶塔。雖見多寶不滅三變淨土。猶然不知釋尊法身常住。穢土本淨。以自心未有開悟也。及說持經四安樂行。依之精研。地涌現前乃自心發悟。故如來自說壽量長遠。以顯法身常住不滅。到此乃見法身永無生滅。淨穢一如。方信佛心。故結指觀心曰。若能如是觀者是為深信解相。故愚前云信解標品。直至現寶塔品。乃由信而知解。從提婆品至此。由行而悟。故為深信解。以徹悟法身極則也。天台通以三觀釋經。義宗於此。以悟法華三昧親見靈山一會現存。是自證深信解相。非特爾也。但學人智淺心麤。不能融入妙觀。故以為繁耳。豈知古人之妙悟哉。</p>
</div>
<div class='div-orig'><p>又復如來滅後若聞是經<span class='note-inline'>(至)</span>斯人則為頂戴如來。</p>
</div>
<div class='div-commentary'><p style="margin-left:1em">上明壽量一品之利。此明全經之利也。言但能隨喜此經。則<span class='corr'>已</span>為深信解相矣。何況讀誦受持。豈不為頂戴如來耶。以此經是如來法身全體故。</p>
</div>
<div class='div-orig'><p>阿逸多是善男子<span class='note-inline'>(至)</span>千萬億劫作是供養<span class='corr'>已</span>。</p>
</div>
<div class='div-commentary'><p style="margin-left:1em">此言若能受持讀誦此經。則為供佛及僧。以此經乃一體三寶。所以持經即供三寶也。</p>
</div>
<div class='div-orig'><p>阿逸多若我滅後<span class='note-inline'>(至)</span>供養於我及比丘僧。</p>
</div>
<div class='div-commentary'><p style="margin-left:1em">此重舉持經。則為<span class='corr'>已</span>供三寶者。以顯法供養最故也。</p>
</div>
<div class='div-orig'><p>是故我說如來滅後<span class='note-inline'>(至)</span>及造僧坊供養眾僧。</p>
</div>
<div class='div-commentary'><p style="margin-left:1em">此結顯法供最勝也。不須塔寺等。以顯理行最勝故。</p>
</div>
<div class='div-orig'><p>況復有人能持是經<span class='note-inline'>(至)</span>疾至一切種智。</p>
</div>
<div class='div-commentary'><p style="margin-left:1em">此言持經又能兼行六度。則功德無量。以能疾至一切種智故也。</p>
</div>
<div class='div-orig'><p>若人讀誦受持是經<span class='note-inline'>(至)</span>讚歎菩薩功德。</p>
</div>
<div class='div-commentary'><p style="margin-left:1em">上言但能持經。不須復造塔寺僧坊等。恐廢於行也。故此又言既能持經。又能兼行事行。起造寺塔僧坊。又能讚歎三乘之人。如此理事雙修。豈不更為殊勝。</p>
</div>
<div class='div-orig'><p>又為他人種種因緣<span class='note-inline'>(至)</span>皆應供養如佛之塔。</p>
</div>
<div class='div-commentary'><p style="margin-left:1em">此言既能持經。又能解說。又能備修眾多理行。豈不為<span class='corr'>已</span>趣道場。得近菩提。坐道樹下。將成正覺哉。此釋上疾得一切種智之義也。有人如此妙行。則四威儀處皆應起塔供養。以此人<span class='corr'>已</span>具佛心佛行。去佛不遠。固當供養也。此總結深信解相之功德也。</p>
</div>
<div class='div-orig'><p>爾時世尊欲重宣此義而說偈言。</p>
<p>若我滅度後能奉持此經<span class='note-inline'>(至)</span>經行及坐臥。</p>
</div>
<div class='div-commentary'><p style="margin-left:1em">若我滅度後四句。總頌持經勝福。是則為具足下十八句。頌則為供佛。若能持此經下十二句。頌則為供僧。若有信解心下十二句。頌單持經供養之福。況復持此經下四句。頌兼行六度。恭敬塔廟下六句。頌備具眾善。若能行是行二十二句。頌結持經之人。以敬持經之人如佛。則凡於所止坐臥之處。則當莊嚴如供養佛。以此佛子如佛。則受用亦如佛也。須曼那。又云蘇摩那。此云適意。薝蔔亦云瞻博迦。此云黃華。阿提目多伽。此云無龍䑛。此三華最香。熏麻取油。然燈供佛。</p>
</div></div>
<p class='juan'>妙法蓮華經通義卷第五</p>
</div><!-- end of div[@id='body'] -->
</body></html>