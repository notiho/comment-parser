<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經通義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />妙法蓮華經通義卷第四</p><p class="byline">姚秦三藏法師鳩摩羅什奉　詔譯</p><p class="byline">明　南嶽沙門憨山釋　德清　述</p>
<div class='div-other'><a id='mulu17' />
<div class='div-orig'><p>妙法蓮華經五百弟子受記品第八</p>
</div>
<div class='div-commentary'><p style="margin-left:1em">此品來意。五百弟子聞前法喻二周。五人得記。復聞宿世因緣之事。乃知佛以無量神通方便。引導眾生。原下一乘之種子。爾乃的信佛心。亦信自心決定成佛。疑慮頓盡。故云心淨。志慕授記。故云踊躍。堪荷家業。父子情忘。故云深心本願。唯佛能知。故世尊與千二百。各同授記。以滿出世本懷也。故此結集者。以授字為品。謂既發大信。堪當荷受。故此品來也。經舉千二百人。品標五百者。以五百為千二之上首故。</p>
</div>
<div class='div-orig'><p>爾時富樓那彌多羅尼子<span class='note-inline'>(至)</span>瞻仰尊顏目不暫捨。</p>
</div>
<div class='div-commentary'><p style="margin-left:1em">此結集者。敘致滿慈領悟之情也。從佛聞是等者。謂聞法說二智甚深。喻說三車一車隨宜之權。同輩五人各得授記。今聞往昔大通之因緣。導師化城之神通。此上諸事。皆一向所未曾聞者。所以得未曾有也。先是未聞此法。則尚懷疑。執悋小果。既聞開示。則疑惑消除。故曰心淨。自信成佛可期。故踊躍歡喜。故嚴整三業。却住瞻仰。冀佛授記也。</p>
</div>
<div class='div-orig'><p>而作是念世尊甚奇特<span class='note-inline'>(至)</span>能知我等深心本願。</p>
</div>
<div class='div-commentary'><p style="margin-left:1em">此述滿慈之辭也。歎佛甚奇特希有者。因聞三周開示。領契佛心。故發歎也。隨順世間拔出貪著等。正歎奇特希有之事也。空生於般若會上。忽見世尊護念付囑之心。故歎希有。乃不言而喻。今滿慈歷聞三周之說。具見如來大慈大悲。無非護念付囑之心。令五性三乘。遠令離著。是為甚奇希有之事。葢因言而悟也。世尊前云迦葉等。不能盡知如來真實功德。滿慈自謂我等於佛功德。其實言不能宣。然我等深心助宣佛法。護願流通。意欲得記。此心亦不能言。唯佛世尊證知我心。固不待言。前迦葉等自述領悟。尚有許多綢繆疑慮之情。今滿慈但云深心本願唯佛證知。則從來不疑於佛。將顯內秘之本。以發下根劣解之信。即此是為助宣之意也。故居千二百首。良有以也。</p>
</div>
<div class='div-orig'><p>爾時佛告諸比丘<span class='note-inline'>(至)</span>無能盡其言論之辯。</p>
</div>
<div class='div-commentary'><p style="margin-left:1em">此下世尊歷敘滿慈內秘外現。助宣佛法之事。以述成其深心本願如此也。汝等見是下。述滿慈現前助宣釋迦之法。有如此者。滿慈最善說法。故世尊稱為說法第一。捨如來不能盡其言論之辯。此述善說之極也。</p>
</div>
<div class='div-orig'><p>汝等勿謂富樓那<span class='note-inline'>(至)</span>常作佛事教化眾生。</p>
</div>
<div class='div-commentary'><p style="margin-left:1em">此述滿慈於過去佛所護持助宣之事。亦見其深心本願也。空法通達。言達實相直空也。四無礙。說法之辯也。唯佛能全。滿慈亦具。常能審諦。則觀根逗機。清淨說法。則不著法相。無有疑惑。則決定說。具足菩薩等。則內秘外現。而人不知密行。皆謂實是聲聞。但知其跡也。所化多眾。令立菩提。則所說者非小法也。淨土化生。非小行也。皆是深心本願之事。</p>
</div>
<div class='div-orig'><p>諸比丘富樓那亦於七佛<span class='note-inline'>(至)</span>漸漸具足菩薩之道。</p>
</div>
<div class='div-commentary'><p style="margin-left:1em">上述遠事過去多佛。此述近事。過去七佛也。過去諸佛雖多。在莊嚴劫之最後。謂毗婆尸。尸棄。毘舍浮三佛。及賢劫初佛。拘留孫。拘那含迦葉。至我釋迦四佛。通為七佛。此其近劫相傳心印之佛也。自此<span class='corr'>已</span>往賢劫將來。至星宿劫諸佛。一一佛所。皆能護持助宣佛法。專以說法為行。淨土化生。具菩薩道。以為成佛之基也。前五人得授因記。世尊但說親近供養諸佛之行而<span class='corr'>已</span>。今滿慈因記。備述助宣護法之事。如此之詳至者。以世尊密意。專重護持正法。廣結成佛之緣為大行也。故因中不必更修餘行。唯以助宣護持佛法為第一妙行。而向後歷歷囑其持經。廣歎法師功德。皆此意也。</p>
</div>
<div class='div-orig'><p>過無量阿僧祇劫<span class='note-inline'>(至)</span>佛滅度後起七寶塔徧滿其國。</p>
</div>
<div class='div-commentary'><p style="margin-left:1em">此滿慈得記也。以因中弘法。傳佛心印。故不離當處而證菩提。故果記當於此土得菩提也。顧此娑婆本穢。而滿慈果土純一清淨者。足見即穢即淨。密示實相真土矣。但隨心轉變。於是可知。以因中於諸空法明了通達。故果號法明。以稱法性淨土利生廣大無量。故果感依報。以恒沙娑婆通為一土。以平等大悲清淨說法。故依報國土地平如掌。無有山陵。以稱法性建立諸法。故七寶臺觀充滿其中。以當說法。淨穢情亡。善惡平等。故人天交接兩得相見。無諸惡道。因中常修梵行廣化眾生。故果土無有女人婬欲。眾生皆是化生。清淨說法之報也。眾生不從婬欲而生。故身出光明。永離欲縛。故飛行自在。眾生皆以從法化生。故志念堅固。精進智慧。無諸雜亂妄想也。身皆金色。離欲之報也。眾生以食為命。國人既皆化生。則不攝受欲食。故唯以法喜禪悅為食也。從來但說教菩薩法。故眷屬皆大菩薩。而聲聞亦多者。以漸漸具足菩薩之道。是亦願力所攝之眾也。上皆依報莊嚴也。劫名寶明。以法寶圓明故。時非五濁。故國名善淨。亦隨清淨說法之因也。壽命但云無量。而不言數。法住不言正像。但云甚久。而不定其期。此以稱性說法。以法性本無始終。故慧命常住。正法恒存。滅後起塔。遍滿其國。此滿慈說法之因果。獨記如此。足知如來密意。獨顯持經功勝也。且娑婆世界。乃釋迦之化土也。名五濁惡世。眾苦所聚。名為堪忍。其國山陵溝壑。高下不平。便利不淨。穢惡充滿。眾生婬欲。沉淪生死之地。乃小乘之所厭怖。如牢獄桎梏。長辭而不敢再入者。今滿慈得記。不離此土而證菩提。地平如掌。國土清淨之若此。絕無女人。眾生化生。身相光明之若彼。又以無量娑婆。通為一土。其廣大又如此者。此正特示二乘開佛知見。則狹陋消除。取捨情亡。欣厭心息。即目前所遇。純是華藏莊嚴。清淨實報之佛土。更不向外馳求。直下不疑。頓登佛地。此授記之功畢現於此。即下根劣解。豈不自信。而甘自外於佛知見乎。國土淨穢隨心轉變。詎不信哉。觀此足具見如來化生之善巧。誠謂佛智不可思議矣。若以此記。與眾例視而輕忽之。則不達如來微妙之意也。</p>
</div>
<div class='div-orig'><p>爾時世尊欲重宣此義而說偈言。</p>
<p>諸比丘諦聽佛子所行道<span class='note-inline'>(至)</span>我今但略說。</p>
</div>
<div class='div-commentary'><p style="margin-left:1em">此頌通述弟子內秘外現之事也。滿慈與身子等十大弟子。皆同德也。獨露權應之跡。居千二百之首。正示特為引進鈍根之方便。將令知恩而信解也。然聲聞有權現。有實果。若千二百人。皆實果鈍根。苟知滿慈等權應之跡。必能捨小而信大矣。故世尊於此發其秘耳。今此下三十句通。頌權現護宣之行。其後下二十二句。別頌滿慈授記之事。富樓下六句。結頌可知。言但略說。則功德不可思議矣。</p>
</div>
<div class='div-orig'><p>爾時千二百阿羅漢<span class='note-inline'>(至)</span>三藐三菩提記。</p>
</div>
<div class='div-commentary'><p style="margin-left:1em">此千二百請記也。以如來歎滿慈宿因深厚。非千二百之所敢望。今聞佛開示。本為接引鈍根。亦各自信有成佛之分。故歡喜以請。佛知眾心。故告迦葉者。然<span class='corr'>已</span>遂本懷。中心自快。故特告上首。正如同事之人事偕。而相慶意也。</p>
</div>
<div class='div-orig'><p>於此眾中我大弟子<span class='note-inline'>(至)</span>盡同一號名曰普明。</p>
</div>
<div class='div-commentary'><p style="margin-left:1em">此授五百弟子記也。釋尊初於鹿苑。三轉四諦法輪。度參侍五人。而憍陳先悟。以最初得度。故居僧首。乃實果羅漢之領袖。故五百中特表而出之。獨為授記。示異等也。授記不言因行。意有前列六人可法也。果號普明。以開佛知見。入佛智慧。無復癡暗也。偈云常放大光明。常說無上道。故得此號。其五百羅漢盡同一號。其德同也。不言劫國等事。頌中具之。經有長頌廣略互見之式。</p>
</div>
<div class='div-orig'><p>爾時世尊欲重宣此義而說偈言。</p>
<p>憍陳如比丘當見無量佛<span class='note-inline'>(至)</span>汝當為宣說。</p>
</div>
<div class='div-commentary'><p style="margin-left:1em">此頌陳那之記以標眾也。憍陳下十句。頌正報果號。其國土清淨下。頌依報眷屬。佛壽下三句。頌壽命法住。法滅下八句。頌例五百次第成佛。其所化世間。亦如我今日。則所化之機。皆先權後實也。國土之嚴淨下六句。頌依報眷屬。法壽一一皆若憍陳也。迦葉汝<span class='corr'>已</span>知下六句。舉五百以例餘七百。皆得果記相同也。此千二百授記之文。不詳陳因行者。以鈍根羅漢。且令生信。至若事佛功行。又待各自發心耳。不敢遽以難行所怖之事加之。此如來將護之意也。</p>
</div>
<div class='div-orig'><p>爾時五百阿羅漢<span class='note-inline'>(至)</span>而便自以小智為足。</p>
</div>
<div class='div-commentary'><p style="margin-left:1em">此五百自述領悟之懷也。我等應得等。謂一向自以失於如來智慧。今日乃知本不曾失。但我等自以小智為足耳。此領悟也。</p>
</div>
<div class='div-orig'><p>世尊譬如有人至親友家<span class='note-inline'>(至)</span>甚大歡喜得未曾有。</p>
</div>
<div class='div-commentary'><p style="margin-left:1em">此領因緣之說。設喻自況也。大通智勝十六王子并無數人民。如親友也。王子說法華經比為我等<span class='corr'>已</span>下一乘緣種。如繫珠也。是時不悟。如醉臥也。自此迷淪生死。如遊行他國。退住聲聞地。故若少有得便以為足也。於後親友會遇。如今遇釋尊。咄哉者。喻昔日彈呵也。指示衣珠。喻今開佛知見。令悟本有佛性也。此喻昔失今得。佛亦如是下。法合昔因。今者世尊下。法合今緣。我今乃知等。法合今得故甚大歡喜得未曾有也。</p>
</div>
<div class='div-orig'><p>爾時阿若憍陳如等欲重宣此義而說偈言。</p>
<p>我等聞無上安隱授記聲<span class='note-inline'>(至)</span>身心徧歡喜。</p>
</div>
<div class='div-commentary'><p style="margin-left:1em">此憍陳頌述今得悔責昔失也。我等聞無上三句。慶今得也。禮無量下七句。悔昔失也。譬如貧窮人下十六句。頌喻昔緣。與珠之親友下八句。頌喻今緣。我等亦如是下八句。頌合昔因。今佛下四句。頌合今緣。我今下四句。總頌得記故自慶也。</p>
</div></div>
<div class='div-other'><a id='mulu18' />
<div class='div-orig'><p>妙法蓮華經授學無學人記品第九</p>
</div>
<div class='div-commentary'><p style="margin-left:1em">此品來意。由前三周開示。當機聞<span class='corr'>已</span>。各信自心不疑佛說。故上首弟子。自無學并五百及千二百。皆久受教化。各得受記。業<span class='corr'>已</span>安慰其心矣。尚有新學聲聞若阿難羅睺等。各願得記。以滿眾望。以見佛平等之慈。故各為授記。因以名品。故此品來也。然佛性有三種因。謂正因。緣因。了因。三因若顯。成佛無疑。人人本具。故為正因。要假教法知識助發乃顯。故為緣因。自信了悟故為了因。若舍利弗等五人了悟之速者。乃正因深厚也。若五百弟子者。廣引昔緣以見久受教化。乃緣因熟也。而緣因之中有親有因。起信論云。或示親友。今學無學輩。若弟若子是緣因之中而最親者。無不得度之理也。故盡授記。方見如來平等慈悲之意。故次前品。</p>
</div>
<div class='div-orig'><p>爾時阿難羅睺羅<span class='note-inline'>(至)</span>如阿難羅睺羅所願住立一面。</p>
</div>
<div class='div-commentary'><p style="margin-left:1em">此記有學眾也。葢學。於無學故名有學。乃新學小聲聞耳。阿難為佛弟。羅睺為佛子。所謂攝受親也。因見千二百無學皆得授記。乃遺有學故思惟以請。然阿難多聞。羅睺密行。皆內秘之儔。今列有學者。以有學不敢希記。向以成佛非<span class='corr'>己</span>智分。不知所請。若不假大權引導。則不蒙佛指名的授以決眾疑。故示居此耳。以二尊宿為眾知識。今列學眾。若得記莂。則皆可得矣。故曰我願既滿眾望亦足。爾時學無學二千人。因見阿難啟請。故一心同請。</p>
</div>
<div class='div-orig'><p>爾時佛告阿難汝於來世<span class='note-inline'>(至)</span>所共讚歎稱其功德。</p>
<p>爾時世尊欲重宣此義而說偈言。</p>
<p>我今僧中說阿難持法者<span class='note-inline'>(至)</span>種佛道因緣。</p>
</div>
<div class='div-commentary'><p style="margin-left:1em">此阿難多聞。持佛法藏。智慧高深。通達自在。故果號如之。教化二十千萬億恒沙菩薩。則唯以大法攝化。純一無雜也。國名常立勝。旛則以正法摧邪。尊勝如幢。劫名妙音徧滿。則法音所感。壽命不可校計。法住倍之。則法性常住之應也。以持諸佛法藏。故諸佛讚其功德。頌偈如文可知。</p>
</div>
<div class='div-orig'><p>爾時會中新發意菩薩<span class='note-inline'>(至)</span>而諸聲聞得如是決。</p>
</div>
<div class='div-commentary'><p style="margin-left:1em">新發意菩薩聞阿難記而生疑者。將以啟其夙因也。其所疑者。以壽命法住遠而無極也。</p>
</div>
<div class='div-orig'><p>爾時世尊知諸菩薩<span class='note-inline'>(至)</span>其本願如是故獲斯記。</p>
</div>
<div class='div-commentary'><p style="margin-left:1em">此世尊發明阿難遠因以釋大眾之疑也。以阿難與佛同時發心。但佛願度生。故勤精進。阿難樂多聞。故願持法藏。法性無量。故壽命無窮。純教菩薩故國無二乘。其本願如此。故果亦如之。諸弟子獨滿慈阿難特異於眾。葢重持法之功也。</p>
</div>
<div class='div-orig'><p>阿難面於佛前自聞授記<span class='note-inline'>(至)</span>如今所聞亦識本願。</p>
<p>爾時阿難而說偈言。</p>
<p>世尊甚奇有令我念過去<span class='note-inline'>(至)</span>護持諸佛法。</p>
</div>
<div class='div-commentary'><p style="margin-left:1em">阿難因聞佛記。又述昔因。即能憶念過去無量諸佛法藏。亦識本願。即如善財於彌勒樓閣前聞彈指之聲。頓見閣中無盡諸佛境界。是知諸佛法藏。乃阿難閨閣中物耳。偈言方便為侍者。正是自識本願。則不可與諸悔失慶得者同日語也。記獨異眾宜矣。阿難宿因如此。楞嚴摩登之事。豈顛倒夢想乎。</p>
</div>
<div class='div-orig'><p>爾時佛告羅睺羅<span class='note-inline'>(至)</span>當得阿耨多羅三藐三菩提。</p>
<p>爾時世尊欲重宣此義而說偈言。</p>
<p>我為太子時羅睺為長子<span class='note-inline'>(至)</span>以求無上道。</p>
</div>
<div class='div-commentary'><p style="margin-left:1em">此羅睺羅得記也。羅睺密行第一。今記得果號蹈七寶華。則所履微密妙行所感也。為佛長子言能克荷家業。意表成佛以行為首也。其國土壽命眷屬法住皆與阿難等者。顯聞思修。行本無異。慧命均等。故果報亦等。理宜然也。</p>
</div>
<div class='div-orig'><p>爾時世尊見學無學二千人<span class='note-inline'>(至)</span>正法像法皆悉同等。</p>
<p>爾時世尊欲重宣此義而說偈言。</p>
<p>是二千聲聞今於我前住<span class='note-inline'>(至)</span>漸入於涅槃。</p>
<p>爾時學無學二千人聞佛授記歡喜踊躍而說偈言世尊慧燈明我聞授記音心歡喜充滿如甘露見灌。</p>
</div>
<div class='div-commentary'><p style="margin-left:1em">此普授有學眾記也。此有學眾。皆新學聲聞眾。皆知其難並無學者也。一槩特記。恐眾見疑。故世尊先言其意柔輭。寂然清淨。則因聞妙法<span class='corr'>已</span>踐無學之境。堪當得記。眾所未知。所以佛告阿難汝見是二千人不。意謂可曾見此眾現前領悟之心也。以此示之。潛消眾疑。故為授記。以因中護持法藏。故果號寶相。謂以佛法寶藏為自莊嚴也。壽命劫國等皆悉同者。以因同也。此二千人向於法中未見行事。故記亦大略不一一也。頌文可知。言漸入於涅槃。則亦以三乘化導也。既聞記<span class='corr'>已</span>歡喜踊躍。故說偈讚謝。</p>
</div></div>
<div class='div-other'><a id='mulu19' />
<div class='div-orig'><p>妙法蓮華經法師品第十</p>
</div>
<div class='div-commentary'><p style="margin-left:1em">此品來意。由前世尊廣讚一乘甚深微妙。能信受者即得成佛。故諸大弟子各得授記。然此一乘乃眾生本具正因之佛性也。今以如來方便開示說此妙法以為助顯之緣因。無不了悟。乃堪荷負。以今證昔。既知大通之本因。緣緣至今而不失。則知今日一會之法緣。又為將來無盡之種子。所謂凡有聞法者無一不成佛。乃至一念隨喜者即得菩提。故以法師標品。以心為師。故名法師。意在今以法華之正因。要託法師以開顯。以為將來窮劫之勝緣。蓋佛性種子要借緣熏。熏有新舊。大通為舊熏。今乃新熏也。法師有五種。謂隨喜。讀誦。受持。書寫。解說。但能一種即名法師。以此經<span class='corr'>已</span>有如來全身。故能持者即為荷擔如來。故當敬侍如佛。以顯殊勝妙法。要假人弘。則使佛種不斷。故毀謗者其罪甚重。以斷佛種性故也。由是以見如來出世本懷<span class='corr'>已</span>周。故次授記此品來也。</p>
</div>
<div class='div-orig'><p>爾時世尊因藥王<span class='note-inline'>(至)</span>當得阿耨多羅三藐三菩提。</p>
</div>
<div class='div-commentary'><p style="margin-left:1em">此下廣記八部以示平等大慈極顯持經之益也。前白毫光中所見。若諸佛子種種因緣而求佛道。是則前諸授記。乃三乘人。種種因緣而求佛道者也。又曰諸求三乘人若有疑悔者佛當為除斷。是知現前八部皆求三乘之人也。追其昔因。此輩豈非大通智勝之遺□乎。然此等輩。佛佛出世皆為護法。則聞法之緣業<span class='corr'>已</span>熟矣。況今聞此妙法一偈一句乃至一念隨喜者。皆與授記當得菩提。以示平等佛慧。故與現前一一授記。以顯妙法之勝益也。此特告藥王者。乃忘身捨執。妙契此法。能持之人。即為持經者之師表也。</p>
</div>
<div class='div-orig'><p>佛告藥王<span class='note-inline'>(至)</span>我亦與授阿耨多羅三藐三菩提記。</p>
</div>
<div class='div-commentary'><p style="margin-left:1em">此懸記未來持法之人也。如來滅後。此法在世。即法身常住。故若聞一偈一句乃至一念隨喜者。<span class='corr'>已</span>有成佛真種。如人食少金剛。終竟透皮而出。無不成佛之理也。故亦為授記。此但言隨喜者。下正示六種法師。</p>
</div>
<div class='div-orig'><p>若復有人受持讀誦<span class='note-inline'>(至)</span>於未來世必得作佛。</p>
</div>
<div class='div-commentary'><p style="margin-left:1em">此示六種法師正是持經之人也。謂此六種持經之人。能敬此經如佛而供養恭敬者。是人則<span class='corr'>已</span>曾供多佛。宿福深厚。成就大願而來者。若有人問何等眾生於未來當得作佛。我應示是諸人等必當作佛也。天台判六種法師當五品觀行位即以隨喜妙法為成佛真種。故必得作佛無疑矣。寂音謂修多羅有觀照二門。是妙方便。故凡言於此經受持讀誦書寫演說者。觀照方便之力也。五品觀行者。謂一隨喜。二讀誦。三說法。四兼行六度。五正行六度。言隨喜者。聞。隨喜何法。答。妙法。妙法者。即此心也。妙心體具如如意珠。心佛及眾生。是三無差別。此心即空即假即中。常境無相。常智無緣。無緣而緣。無非三觀。無相而相。三諦宛然。是故五種法師必得作佛者。觀行之力也。故東印土國王請二十七祖齋。王問尊者。何不看經。者曰。貧道出息不涉眾緣。入息不居陰界。常轉如是經百千萬億卷。是知持經所重觀照持心非循行數墨執紙墨文字為成佛之因也。</p>
</div>
<div class='div-orig'><p>何以故若善男子<span class='note-inline'>(至)</span>何況於大眾中廣為人說。</p>
</div>
<div class='div-commentary'><p style="margin-left:1em">此徵釋上持經緣勝所以也。上言能持一句則具六種法師之功德。何況能持全經。然在惡世演此經者。是人定是淨土果人示生惡世者也。若如來滅後有能竊為一人說此經一句者。是人即是如來所使。行如來事之人。何況為眾廣演者乎。以將如來之慧命故也。</p>
</div>
<div class='div-orig'><p>藥王若有惡人以不善心<span class='note-inline'>(至)</span>其罪甚重。</p>
</div>
<div class='div-commentary'><p style="margin-left:1em">此戒勿輕毀持經之人也。佛體如空。毀之如唾空耳。持經之人。慧命所係。毀之則斷佛種。故罪不容悔。</p>
</div>
<div class='div-orig'><p>藥王其有讀誦法華經者<span class='note-inline'>(至)</span>三藐三菩提故。</p>
</div>
<div class='div-commentary'><p style="margin-left:1em">此勉敬事持經之人如敬佛者。以能持此心。則全體是佛。則為如來肩所荷擔。不但荷擔如來也。昔佛上忉利天為母說法。優闐王與諸弟子。思慕世尊。因目連等三十二人。往詣天宮。以旃檀香造如來像。請回人問四眾瞻禮。及世尊自天宮回。見像作禮讚曰。我滅度後。賴汝於震旦國度人無量。然一香像尚能持佛慧命。況持此經之人乎。然如來肩所荷擔。隨所至方尊重供養宜矣。所應尊重如此者。以歡喜說須臾聞即得菩提故也。</p>
</div>
<div class='div-orig'><p>爾時世尊欲重宣此義而說偈言。</p>
<p>若欲住佛道成就自然智<span class='note-inline'>(至)</span>行於如來事。</p>
</div>
<div class='div-commentary'><p style="margin-left:1em">此總頌持經之勝益也。佛道高遠不易住。自然智妙出天然。不易成。但當供養持經之人。則皆易矣。一切種智佛果智也。積劫修因然後乃得。今但持此經并供養持者。則疾得矣。是知妙法全體。在經與人也。故持經之人。非如來所使其孰能之。諸有能受持下八句。頌捨清淨業報等文。應以下四句。頌既是果人故應當供養也。吾滅後下十二句。言惡世難持能持。難聞幸聞。故當敬禮供養冀得須臾聞也。所以惡世能持者。非如來所遣則不能也。</p>
</div>
<div class='div-orig'><p>若於一劫中常懷不善心<span class='note-inline'>(至)</span>法華最第一。</p>
</div>
<div class='div-commentary'><p style="margin-left:1em">此頌較毀讚之罪福也。如長行可知。毀者之罪如此。而讚者獲福又如彼。所重慧命不斷也。於八十億劫下八句。頌以長時之供養慶須臾之得聞。以供乃人天小善。聞乃直得菩提。故為獲大利也。藥王下四句。頌結勝益。以諸經中此法華經為第一故。</p>
</div>
<div class='div-orig'><p>爾時佛復告藥王菩薩<span class='note-inline'>(至)</span>猶多怨嫉況滅度後。</p>
</div>
<div class='div-commentary'><p style="margin-left:1em">此下顯法深妙。承上第一誡勿輕授也。三世諸佛所說經無量萬億。即釋尊所說諸經亦無量萬億。唯獨此法華經難信難解者。以是諸佛秘要之藏故。諸佛所寶。故不可妄授匪人。一向守護久默而未顯說者。以如來現世猶多怨嫉。如退席之儔。況滅後乎。所以慎勿輕授也。</p>
</div>
<div class='div-orig'><p>藥王當知如來滅後<span class='note-inline'>(至)</span>則為如來手摩其頭。</p>
</div>
<div class='div-commentary'><p style="margin-left:1em">此言如來滅後惡世難持能持者。一以仗佛覆護。二以自有三種大力也。佛以忍辱為衣。謂心體妙法。住寂滅忍。是如來以衣覆之也。隨順覺性。故為諸佛所護念也。徹信自心。為大信力。志以此法普施眾生為大志願力。承事諸佛。心無疲厭。為善根力。妙契法身。故與如來共宿。念佛故應忍。故為如來摩頭安慇也。苟非具斯數者。而於惡世持經難矣。</p>
</div>
<div class='div-orig'><p>藥王在在處處<span class='note-inline'>(至)</span>皆近阿耨多羅三藐三菩提。</p>
</div>
<div class='div-commentary'><p style="margin-left:1em">此言經即如來法身全體。故在處皆應起塔也。以法身無依。以塔為依。故此塔即應種種供養也。見塔禮拜。以親近法身故。即近菩提。</p>
</div>
<div class='div-orig'><p>藥王多有人在家<span class='note-inline'>(至)</span>得近阿耨多羅三藐三菩提。</p>
</div>
<div class='div-commentary'><p style="margin-left:1em">此言妙法為菩薩修行求佛之本也。凡有僧俗欲行菩薩道。而不聞此經。是人未善行菩薩道者。以不達本故也。大經云。忘失菩提心。而修諸善根。是為魔業。以心外取法故。所謂達本情亡。知心體合。所以為善。故得聞是經乃可以為善行也。此則乃佛知見。若聞是經信解受持者。則為開佛知見。故得近菩提。下設喻以明其善行。</p>
</div>
<div class='div-orig'><p>藥王譬如有人渴之須水<span class='note-inline'>(至)</span>其心決定知水必近。</p>
</div>
<div class='div-commentary'><p style="margin-left:1em">此喻求法之要為善行之譬也。水。喻正因佛性。高原。喻煩惱深厚。穿鑿。喻觀照研窮。乾土。喻未見佛性。故云去水尚遠。施工不<span class='corr'>已</span>。喻觀行漸進。濕土。喻分見真理。至泥。喻法流不遠。故云知水必近。是則濕土如聞般若。泥。則若聞此經也。及聞此經更須假觀照之功。方便悟入。乃見佛性真源。所謂與如來法流水接也。由是觀之。若以文字語言為得者。正謂依他作解。塞自悟門。若望消渴而得清涼者。難矣。故經云近之而<span class='corr'>已</span>。前云寶處在近。此云知水必近。又云得近菩提。不言到而云近。宗門所謂語忌十成者耶。</p>
</div>
<div class='div-orig'><p>菩薩亦復如是<span class='note-inline'>(至)</span>今佛教化成就菩薩而為開示。</p>
</div>
<div class='div-commentary'><p style="margin-left:1em">此以法合也。此經乃諸佛之慧命。菩薩修行。若未聞未解未能修習此經者。則去菩提尚遠。以向被無明煩惱所覆。如乾土也。若得聞解思修。以觀照方便。則近菩提。如鑿井見泥。然菩薩修行必要依此經者。以一切菩提皆屬此經故。以此經開方便門示真實相故。此法華經藏。即眾生如來藏也。若未開示。蘊在識藏。以此識藏。菩薩地盡不能盡知。唯佛能知。故云深固幽遠無人能到。非大根亦不能信。故今佛為菩薩開示。不入餘眾生手也。</p>
</div>
<div class='div-orig'><p>藥王若有菩薩聞是法華經<span class='note-inline'>(至)</span>當知是為增上慢者。</p>
</div>
<div class='div-commentary'><p style="margin-left:1em">此言非機難信也。若菩薩聞而驚怖者。乃新發意者。聲聞聞而驚怖者。皆增上慢人。皆非機也。</p>
</div>
<div class='div-orig'><p>藥王若有善男子<span class='note-inline'>(至)</span>及四眾廣說是法華經。</p>
</div>
<div class='div-commentary'><p style="margin-left:1em">此示說經之方。所謂教菩薩法也。歷言敬說經者供養如佛。故敬說者。非徒事口舌。必須具佛之體。所說與佛心相應。體佛之心也。故云入如來室。著如來衣。坐如來座。乃可說法。安身為室。夫法身非身。以眾生為身。故曰慈悲所緣。緣苦眾生。則佛以慈悲為室也。覆體為衣。佛本無我。無我則無物可對。無物可對。則物莫能傷。潛身於忍。則無我之至。故以忍辱為衣也。逸心為座。心空則寂滅。寂滅則聲如谷響。說無所說。故以法空為座也。如來身心語言為若此。菩薩能具此體。安住其中。然後以不懈怠心。為四眾說。如是乃可名為說經者。否則欲其敬事如佛難矣。</p>
</div>
<div class='div-orig'><p>藥王我於餘國遣化人<span class='note-inline'>(至)</span>我還為說令得具足。</p>
</div>
<div class='div-commentary'><p style="margin-left:1em">此言說者體佛之行。則感佛護助弘宣也。前云若我弟子未受化者。若我滅後於餘國作佛。更有異名而度脫之。今云如來滅後有如是依法說是經者。我於他方必遣化人。為聽法眾。先信是法。令不　者信也。若說法者在空閒處。我必廣遣八部為護法。使無魔擾也。不但遣人。即我親現其身於其人前。若有忘失句逗。我必為說令通利無遺失也。以如來滅後。濁惡世中。持經者難。非仗如來加被攝受。何能令法久住哉。</p>
</div>
<div class='div-orig'><p>爾時世尊欲重宣此義而說偈言。</p>
<p>欲捨諸懈怠應當聽此經<span class='note-inline'>(至)</span>得見恒沙佛。</p>
</div>
<div class='div-commentary'><p style="margin-left:1em">此頌初四句。總顯法勝信受者不易。捨懈怠者。心不與世情和合。是真精進。以心契妙法名精進行。故欲捨懈怠當聽此經也。如人下六句。設喻。藥王下十句。法合。若人下十四句。言體佛行。我千萬億土下三十六句。佛助弘宣。為現光明身等。乃現身面言說加持也。諸佛護念。正謂教菩薩法佛所護念也。若親近下四句。結勸。言得見恒沙佛者。所謂恒沙性德。總在心源。隨順心師。則性德顯矣。</p>
<p style="margin-left:1em">齊此<span class='corr'>已</span>前九品。判為開佛知見者。開有二意。在佛則為眾開示開顯開發。要令聞者自信此心。在機則為開悟。以眾生久迷不信自心。今聞佛說則悅災了悟。所謂悟心之士如蓮華開。經雖通言四種知見。約義則上十品經通顯如來出世本懷。諸大弟子一向不知佛心。故多疑佛說。甚至以佛為魔。今則決信無疑。方顯開悟此心之象。宗門所謂的信自心是佛。直到不疑之地。故判屬開字。古德槩以前為說三周法授三根記。法師一品為授廣記。以圓該前記。諦觀經義。獨重持經之人。極言妙法之益者。以眾生向不知有。今既知有當須奉重。不可妄授匪人。所謂非器不傳。通顯開佛知見之義耳。</p>
</div></div>
<div class='div-other'><a id='mulu20' />
<div class='div-orig'><p>妙法蓮華經見寶塔品第十一</p>
</div>
<div class='div-commentary'><p style="margin-left:1em">此品來意。判為示佛知見者。以顯示如來常住法身。直指淨土實報真境。欲令眾生知此見此法身境界。乃為佛之知見。一往但以言說開曉。今則的以實事指示。故此品單約示字也。惟此法身真境。經初一光東照。圓現法界事相生佛始終。乃通示眾生心境之妙。由當機未悟妙心。乃以識情思量。所謂情生智隔。不達目前便是。將謂非<span class='corr'>己</span>智分。今蒙如來種種開示。當機<span class='corr'>已</span>信佛言。自知作佛。各得授記。是乃雖信自心。然猶未信實相真境。此則生滅之見未忘。淨穢之執未謝。故世尊至此將顯法身常住。故七寶妙塔從地涌出。多寶如來全身現在。以消生滅之見。即此娑婆三變淨土。以祛淨穢之執。且十方諸佛充滿其中。以彰法界塵塵剎剎觸目皆是實相真境。此乃佛之真知見也。故此品為示佛知見。當授記<span class='corr'>已</span>畢。故此品來也。然塔高五百由旬塔中多寶全身不散者。以示眾生即此五蘊生滅身心。便是常住法身安宅也。就此娑婆三變皆成淨土者。以示華藏莊嚴實報真境。不離五濁業用也。此特示毗盧遮那依正實報莊嚴之一斑。欲令眾生知此心境之妙。即可目前現證。不生佛道長遠之怖也。引權入實意見於此。何以明之此經所明開方便門。示真實相。何謂真實相。以我毗盧遮那曠劫修因。所證法身真佛。所居寂光真土。從法垂報。千丈盧舍那佛所居實報莊嚴淨土。而此身土皆真。故為真實之相。而釋迦乃從報垂應之化身。其所居之土。皆與民同患。乃娑婆五濁之穢土。而此身土皆假。故凡施設。一往說法。皆以為權。所謂方便門者是也。由盧舍那初成正覺。現千丈身。坐菩提場。說華嚴經。而二乘在座。如盲如聾。是雖身土皆真。而教法俱實。柰何獨被大機。小根絕分。故入剎那際三昧。雙垂兩相。二始同時。正說華嚴。不妨示應化身八相成道。於鹿野苑。將一乘法分別說三。以接小機。所謂以方便力為說四諦十二因緣六度等。同攝三根。雖有教菩薩法。總屬權教。正如長者誘引諸子。許以三車。非實有也。故未盡如來出世本懷。以諸弟子未見法身真境。故經云。我本立誓願。欲令一切眾。如我等無異。意欲直令眾生親證如來法身境界。以趣華藏莊嚴之實果。方稱本懷。柰何下劣之徒。一向執權當實。更不前進。且於佛所說疑而不信。故費世尊四十秊來種種方便陶汰之功。今<span class='corr'>已</span>純熟。且化緣將畢。故於此會直吐本懷。開除昔日三乘之權。以顯一乘之實。經中長者家業之富。正喻華嚴一乘圓妙之法也。以諸聲聞但認釋迦應身之佛以為真。不知尚有真佛也。但見娑婆穢土之可厭。不達實相真境也。故生滅之見。淨穢之情。一向執悋而不捨。以不達惟心所現故。將說此經。先放白毫一光。普照東方萬八千世界。洞示法界之真境。即在眾生日用之間。此非心識思量分別可到。故重假方便種種開示。大眾各信自心。遂一一授記成佛。正若華嚴所言。初發心時。知一切法即心自性。成就慧身。不由他悟。此但了心真。不達境實。心境未融。未是成佛真因。猶屬眾生知見。未是佛之知見也。故前授記<span class='corr'>已</span>顯心真。今說此品以顯境妙。直指目前現證。故特判為示佛知見。故云以事指陳。以洗小乘從前宿習知見。易於修證。方盡如來出世之本懷也。此品來意幽遠。非細心參詳殊難領會。但融觀華嚴。自知此中歸趣。</p>
</div>
<div class='div-orig'><p>爾時佛前有七寶塔<span class='note-inline'>(至)</span>供養寶塔恭敬尊重讚歎。</p>
</div>
<div class='div-commentary'><p style="margin-left:1em">此正指示佛知見也。佛知見者。乃自覺聖智所知所見。乃一真法界真境也。惟此法界乃法身之安宅。報化依之而起也。故諸佛證之為一切種智。報身踞之為華藏莊嚴。化身以之為神通妙用。眾生迷之為五蘊身心。八萬四千煩塵惱勞。修心之士若不洞見一真法界。總屬門外。止宿草菴。不為實證。故此三周開說以圓。佛前寶塔出現為示佛知見之象也。然法身無依。以法界為依。法界者。寂滅之心也。寶塔者。寂滅之境也。五百由旬者。喻眾生五蘊身心。即是寂滅真境也。縱廣二百五十由旬者。喻迷此法界。即此身心不出二十五有也。從地涌出者。喻無明心地若破。寂滅之境現前。所謂生滅既滅寂滅現前。則此五蘊身心本無所有。故云住在空中。種種寶物而莊校者。喻此法界本非斷滅。具有恒沙稱性功德神通妙用也。高出四天。則非四大可拘也。諸天散華八部作供者。喻此法界本為諸天之所奉重。八部之所守護。元非寂寞無人之地也。</p>
</div>
<div class='div-orig'><p>爾時寶塔中出大音聲<span class='note-inline'>(至)</span>如所說者皆是真實。</p>
</div>
<div class='div-commentary'><p style="margin-left:1em">此言塔中出聲。以示寂而能說非斷滅也。歎言善哉善哉等。以讚釋迦能稱法界體。以平等大慧說此妙法華經也。如是如是者。印證所說皆究竟如法界也。所說皆是真實。證其所說不妄也。前世尊歷對弟子自謂言不虗妄。今塔音現證釋迦說寂滅法。意要三乘必信。以此印定群機也。</p>
</div>
<div class='div-orig'><p>爾時四眾見大寶塔<span class='note-inline'>(至)</span>恭敬合掌却住一面。</p>
</div>
<div class='div-commentary'><p style="margin-left:1em">此四眾見塔喜怪也。喜者。七寶妙塔忽然涌出住在空中。甚為希有。固可喜也。而塔中出聲。甚可怪也。若悟塔中所出音聲。則一切音聲皆寂滅矣。大眾不知所以然而然。故合掌住立。冀佛開示也。</p>
</div>
<div class='div-orig'><p>爾時有菩薩摩訶薩<span class='note-inline'>(至)</span>又於其中發是音聲。</p>
</div>
<div class='div-commentary'><p style="margin-left:1em">此當機見塔為眾疑請也。大樂說菩薩請者。以寂滅之法乃離言之道。苟非樂說。則終絕言矣。淨名云。雖復不依言語道。亦復不著無言說。樂說之義也。塔非無故而現。故請說其因緣。</p>
</div>
<div class='div-orig'><p>爾時佛告大樂說菩薩<span class='note-inline'>(至)</span>從地涌出讚言善哉善哉。</p>
</div>
<div class='div-commentary'><p style="margin-left:1em">此說塔現之因也。塔中有如來全身者。然塔喻眾生五蘊身中有如來全身。所謂幻化空身即法身也。楞伽云。如來藏自性清淨。轉三十二相入於一切眾生身中。如大價寶垢衣所纏。今國名寶淨。乃如來藏出纏離垢之象也。佛號多寶法身。乃如來藏以具有恒沙稱性功德。故名多寶。其佛行菩薩道時。誓願滅後凡十方說法華經處。塔現作證者。以多寶本以妙法得證法身。故凡說經處。法身即現。在法會中聞說妙法。苟能開佛知見。則此五蘊身心。頓見法身全體。此作證之象也。彼佛成道<span class='corr'>已</span>。臨滅囑供全身以大塔者。正顯離相滅相究竟涅槃常寂滅相之法也。其佛以神通下至塔中讚言善哉善哉等者。所謂寂而能演徧十方。以此經即法身全體。若佛知見一開。即出現作證也。上敘多寶之因緣。大樂說結示今緣也。</p>
</div>
<div class='div-orig'><p>是時大樂說菩薩<span class='note-inline'>(至)</span>我等願欲見此佛身。</p>
</div>
<div class='div-commentary'><p style="margin-left:1em">此法會願見塔中多寶佛身也。法身顯現。雖是以<span class='corr'>己</span>智力。須仗佛威神。故假佛神力以請。</p>
</div>
<div class='div-orig'><p>佛告大樂說<span class='note-inline'>(至)</span>亦願欲見世尊分身諸佛禮拜供養。</p>
</div>
<div class='div-commentary'><p style="margin-left:1em">此世尊許見。且述多寶本願。將集分身以顯三身一體。正破二乘向認化身之執也。大樂說下。世尊當集分身。大眾將因多寶亦願得見分身諸佛。</p>
</div>
<div class='div-orig'><p>爾時佛放白毫一光<span class='note-inline'>(至)</span>所照之處亦復如是。</p>
</div>
<div class='div-commentary'><p style="margin-left:1em">此光召分身諸佛也。初將說此經。佛入無量義處三昧。放白毫一光。照東方萬八千世界。圓現法界事相生佛始終。葢舉法界一隅以彰妙法全體。意顯諸佛出世始終不出剎那際三昧。其所說法皆光中之事。文殊引燈明之本始。是顯示佛之知見。欲令大眾開悟也。大眾不悟。故如來出定方便演說。所謂開方便門。至引大通智勝成佛之事。初入三昧。十方世界而皆大明。是開示佛之知見也。而下根眾生。雖悟往昔之因緣。而未親證實相之真境。故三周說法尚帶言說。今既廣記現在未來凡有聞法者無一不成佛。抑恐小乘執相之徒。名言習氣未忘。情存生滅淨穢之見。難造一真之境。故假寶塔涌出多寶現身。光召十方諸佛三變淨土。乃即五蘊以見法身。就目前以證實相。正是指示佛之知見也。故放白毫一光。即見東方五百萬億恒沙國土諸佛等者。示五道眾生皆住諸佛一真之地也。見諸佛菩薩為眾說法者。示眾生動亂妄想即諸佛菩薩恒演法音也。光中不現眾生生死三乘求道等事者。以今直證法身。以名教菩薩法。故不言其餘種種也。今說十方諸佛皆釋迦之分者。然佛有三身。乃從法垂報從報垂化。今示三身一體。意顯釋迦即多寶。分身即釋迦。法化冥一之象也。所謂佛身充滿於法界。普現一切群生前。隨緣赴感靡不周。而恒處此菩提座。今分身齊集。共證妙法。以顯十方諸佛道同。古今一際。釋迦所說真實不虗。意顯無邊剎境自他不隔於毫端。十世古今始終不離於當念也。至若三變淨土。意顯穢即是淨。娑婆即華藏。目前全是實相真境。故光中諸國皆七寶莊嚴也。初一光顯示。次三周開示。今此會指示。乃盡佛之知見耳。此正極諸佛之神力。發揚此事。所謂長者并會國王親族將付家業。一大事因緣。圓會於此。非特爾也。</p>
</div>
<div class='div-orig'><p>爾時十方諸佛<span class='note-inline'>(至)</span>并供養多寶如來寶塔。</p>
</div>
<div class='div-commentary'><p style="margin-left:1em">此十方諸佛因光召爾將集也。</p>
</div>
<div class='div-orig'><p>時娑婆世界即變清淨<span class='note-inline'>(至)</span>移諸天人置於他土。</p>
</div>
<div class='div-commentary'><p style="margin-left:1em">此變土以容分身諸佛。所謂示真實相也。一真法界。本無淨穢。但隨心轉變。以娑婆穢土。原是華藏。只以染惡眾生所集。故穢惡充滿。土石諸山高下不平。二乘不達唯心。妄生欣厭取捨。以見心外有法。故一向執取涅槃。不起一念度生之心。故怖之如牢獄。畏之如桎梏。是未見穢土本淨。眾生本空耳。今如來此會。特為指示佛之知見。只欲了達一真平等法界。明悟心境皆真。徹見諸法實相。是則三周開示。乃開方便門。今多寶出現。三變淨土。所謂示真實相也。然娑婆本淨。但眾生無明覆心。智光未發。故妄見其穢。今佛放白毫光徧照十方。顯示唯心境界。開佛知見。則剎塵心念皆佛出興。即此穢邦變成淨土。故經云容受分身諸佛。故三變淨土也。淨穢唯心。不假餘力。但因光照。而云即變。顯此娑婆即是華藏。故琉璃為地。寶樹莊嚴等。一真平等。故無諸聚落山川等。總入神通大光明藏。故燒大寶香。是為眾生成佛因地。故華布其地。萬行彌滿。皆是法音。故寶網羅覆懸諸寶鈴。眾生本空。故移諸天人置於他土。苟開佛知見。則當下情忘。頓見實相真境矣。昔華嚴會上。二乘如盲。今則分明顯現目前。是所謂示佛知見也。</p>
</div>
<div class='div-orig'><p>是時諸佛各將一大菩薩<span class='note-inline'>(至)</span>所分之身猶故未盡。</p>
</div>
<div class='div-commentary'><p style="margin-left:1em">此東方分身諸佛來集也。諸佛各將一大菩薩以為侍者。意顯果因一契也。寶樹高五百由旬。寶座高五由旬。意明開佛知見。則念念佛現。不離五蘊身心也。諸佛各於此座結跏趺坐者。所謂不離當處也。徧滿三千大千世界。一方所分之身猶故未盡者。意顯重重無盡也。</p>
</div>
<div class='div-orig'><p>時釋迦牟尼佛欲容受<span class='note-inline'>(至)</span>諸天寶華徧布其地。</p>
</div>
<div class='div-commentary'><p style="margin-left:1em">此二變三變淨土。將廓法界真境也。前初變淨土。業<span class='corr'>已</span>通變娑婆而為一淨土矣。但容東方所分身佛。<span class='corr'>已</span>充滿其中。似無容針之地矣。尚不能盡。是一方之佛有餘。而全土之境不足。則分身之多可知。今於娑婆之外。八方各更變二百萬億那由他國。皆令清淨。是則境又不止一娑婆也。問曰。華藏界中獨一娑婆而為穢土。以有三惡道穢惡充滿。其餘佛土。悉皆清淨。今娑婆之外所更變者。皆有三途人天。且隱惡道而移天人。又似娑婆同土也。且前<span class='corr'>已</span>通變。而東方諸佛<span class='corr'>已</span>充滿矣。今更三變者果何土耶。答曰。此意甚深。是顯法界無邊。以明眾生妄緣無盡也。然娑婆一土。釋迦化境。常言三千大千世界而<span class='corr'>已</span>。諦觀滿慈得以。記恒河沙等三千大千世界為一佛土。是知娑婆非止一三千大千而<span class='corr'>已</span>。以眾生迷本法界真心。全體變為無明妄想。是迷則徧迷。乃全變法界而為眾生界也。斯則眾生充滿法界。豈一娑婆可能容受哉。所謂恒河沙等三千大千通為一土是也。然各隨所見。局為一土耳。故華藏通多淨土者。以隨諸佛菩薩淨心所見。以即迷為悟。故即穢而淨。以隨眾生妄心所見。故即淨而穢。今令眾生開佛知見。是即迷返悟。故即無量劫來生死妄想。今一念全體轉為諸佛智用。故釋迦十方分身來集之象也。以妄想無盡。故佛亦無邊。然境隨心變。今真心既轉而真境隨轉。所以娑婆之外八方各更變二百萬億那由他國土。將廓法界之量。今且猶是分轉。非全轉也。若全轉者。豈有方向名數哉。今以無盡妄想轉為佛智。則宜乎佛多而境迫。豈一娑婆可能容受哉。然三變文云。為諸佛當來坐故。復於八方各更變二百萬億等。是知眾生今<span class='corr'>已</span>開佛知見。則妄想永絕。自今念念諸佛現前。是為諸佛當來坐也。問曰。所云全迷法界。今既開悟。即當一時全轉。何假三變淨土次第而然耶。答曰。此正顯如來有大方便引攝眾生之意。以眾生垢重不能頓見法界全體。故向設三乘之權。引令漸進。然執權之徒。知見狹劣。如來不敢遽以全體示之。所謂若說是事皆當驚疑。恐其驚怖而不信。故說無量種種方便而引導之。然今雖信佛心。而猶未見實相真境。故假三變淨土以示之。然初變娑婆者。以二乘一向但見三界生死可怖。故生厭離而求涅槃。不敢復入。此正眾生知見也。今示娑婆即是淨土。以破二乘欣厭取捨之心也。次於八方各更變者。是引二乘趣向法界欲令捨權從實。前至寶所。不生退怯之心也。次為諸佛當來坐故。於八方各更變二百萬億等者。乃引權教菩薩令入究竟佛慧也。將窮法界實際。乃今姑為三乘劣解。略示少分而<span class='corr'>已</span>。豈能盡舉全體大用哉。是知<span class='corr'>已</span>變之外淨土不可思議。正是諸佛功德無量無邊。諸佛智慧甚深無量者。此耳。前云其智慧門難解難入。若非如來善巧開示廣大神力。以多寶之事而略示之。則智慧門終竟難解難入也。即今變土集佛之事。二乘何從而知解耶。此所謂示佛知見也明矣。然所變之土皆云寶華徧布其地。乃明示此佛知見。為成佛真因也。</p>
</div>
<div class='div-orig'><p>爾時東方釋迦牟尼<span class='note-inline'>(至)</span>諸佛遣使亦復如是。</p>
</div>
<div class='div-commentary'><p style="margin-left:1em">此言東方分身諸佛既集。則十方次第而集也。娑婆之外。二三各變二百萬億佛土。故八方各四百萬億。今<span class='corr'>已</span>徧滿。意顯佛身充滿塵塵剎剎無盡無盡也。諸佛各在寶樹下坐師子座者。所謂而恒處此菩薩座也。各遣侍者問訊釋迦佛。佛未親見者。所謂法身無有彼此迭相見故。各齎寶華滿掬供佛者。顯此妙法為成佛真因故。問訊之辭。以見釋迦示現與民同病之意也。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>散多寶佛及釋迦牟尼佛上。</p>
</div>
<div class='div-commentary'><p style="margin-left:1em">此釋迦開多寶塔以示法身出現也。佛身如空無所依。以塔在虗空。而釋尊欲開寶塔亦住虗空者。示法身體同之象也。以右指開七寶塔戶。示自性開發。不勞餘力也。如却關鑰開大城門者。歷劫堅固無明妄想。忽然迸裂。法身頓現。宗門所謂㘞地一聲也。眾會皆見多寶如來全身不散如入禪定者。示眾生自性開發。則現前五蘊身心。頓見法身全體。顯現心境。當處寂滅之象也。為聽是經而來至此者。以所說妙法深契法身真際也。眾喜散華者。各示真因之象也。</p>
</div>
<div class='div-orig'><p>爾時多寶佛於寶塔中<span class='note-inline'>(至)</span>接諸大眾皆在虗空。</p>
</div>
<div class='div-commentary'><p style="margin-left:1em">此多寶分座釋迦入塔共坐者。示五蘊緣生之佛。與法身同體。真應不二之象也。大眾見二如來作念佛座高遠俱願處空者。正顯二乘向以佛道長遠為怖。今佛知見既開。則真見遠而不遠。俱願親近。佛地可期之象也。佛以神力接眾在空者。顯二乘人。非佛神力方便接引。無由得近佛慧也。四十年來接引之功。乃取効於今日耳。豈小緣哉。</p>
</div>
<div class='div-orig'><p>以大音聲普告四眾<span class='note-inline'>(至)</span>妙法華經付囑有在。</p>
</div>
<div class='div-commentary'><p style="margin-left:1em">此言護念付囑之事也。妙法華經。如來護念之法也。能持此經。則為護念之人矣。苟有持者。則此法付囑有在。如來出世本懷。為一大事唯此而<span class='corr'>已</span>。故法若有所付。則大事畢矣。所謂唯此一事更無餘事。故云不久當入涅槃。正如長者將終。若得其子委付家業。志願畢矣。由是觀之。佛祖接人。直可得到法身邊。若法身向上事。則當於佛未出世。祖未西來時薦取。不待今也。</p>
</div>
<div class='div-orig'><p>爾時世尊欲重宣此義而說偈言。</p>
<p>聖主世尊雖久滅度<span class='note-inline'>(至)</span>今於佛前自說誓言。</p>
</div>
<div class='div-commentary'><p style="margin-left:1em">此聖主下十句。頌因多寶勉眾。意在得人付囑也。彼佛下四句。頌多寶本願。又我下十二句。頌化佛來集。為證妙法。欲令久住故。為坐下四句。頌三變淨土。諸佛各各下十八句。頌諸佛畢集。歎美容儀淨妙。如清池蓮華。光明照曜。如夜炬火。妙香普熏。眾生觸者心喜神悅。如大風吹小樹枝。言披靡傾倒喜不自持也。諸佛來儀如此。為令妙法久住故。告諸大眾下十四句。求持法之人。能護持者當自發願。多寶與我及諸化佛當作證也。諸佛子等下二十句。再求能持說者。則為見我及供多寶并諸化佛也。所以再三求持經者。既<span class='corr'>已</span>開示佛之知見。貴在能持。使佛種不斷。若視為尋常。則有負如來今日之大事因緣也。持經必教發願者。以惡世難持。欲令信力堅固。不得遇緣生退怯耳。故下文歷言其難。諸善男子下八句。令諦思此經難持。不若諸經之易易。慎勿輕忽。故令發願而後持也。若接須彌下十六句。言說經之難。若手接須彌。指動大千。固<span class='corr'>已</span>為難。而神通者能之。有頂諸天。智慧難越。而慧辯過勝者亦能超之。唯有此經於惡世中最為難說。以人多弊惡多怨難信故也。假使有人下。言書難。虗空難把。楞嚴阿難既悟。則觀十方虗空如手持葉物。是則虗空猶可把也。若此經者寂滅離言之道。豈得而書之耶。是以書之為難也。若以大地下八句。讀難。大地至重。梵天至高。足甲至微。置大地於足甲而昇梵天。神通廣大者不難。不若惡世讀此經為難也。假使下八句。持難。負乾草入劫火而不燒。亦未為難。惡世眾生暴惡煩惱火中。能持此經。是為難也。若持八萬下。聽難。八萬四千法藏以文言敷演。何足為難。獨此經之實相。無量義趣。而能聽聞。是為難也。若人說法下十二句。奉難。若有人善說法。令諸聞者得羅漢六通。此亦未難。能持此經即得菩提。故為難耳。我為佛道下八句。顯所以難。言我自成佛以來。從始至今。於無量土所說諸經。葢無量矣。皆隨機之談獨有此經□示一乘佛性。凡有持者疾得菩提。故為第一。若能持此經。則全持佛身。慧命不斷。然非大根堅固忍力。實難持也。諸善男子下六句。令持者發誓。只欲堅其願力也。上通頌難持。</p>
</div>
<div class='div-orig'><p>此經難持若蹔持者<span class='note-inline'>(至)</span>一切天人皆應供養。</p>
</div>
<div class='div-commentary'><p style="margin-left:1em">此頌難持能持。故我及諸佛歡喜讚歎也。然持此經。非紙墨文字之謂也。要亡言得旨。頓契佛心。是為勇猛精進。則是總持萬行。頓斷煩惱。故為持戒頭陀。不歷多劫。頓發佛地。所以蹔持即有如是大益也。能於來世下八句。承上大益。故惡世能持。是真佛子。能解其義。則為世間眼目。以開佛知見也。於恐畏下四句。結能說者當如供佛也。問曰。多寶證法。化佛畢集。世尊更無他說。獨以持經苦口叮嚀再三四者何也。答曰。以佛知見。眾生之迷固<span class='corr'>已</span>久矣。遠自大通塵點劫來。一向迷之而不悟。<span class='corr'>已</span>費吾佛生生世世隨之教化。業經無量不可思議劫數矣。直至今日。猶勞四十秊之方便開示。現前信解者幾何人哉。是謂佛法之難遇也如此。今既開示。若不堅力持之。則恐此後一失。又不知更經塵點之劫。未審可如今日之聽聞也。若此法失持。則佛種斷絕。豈細事哉。正如大富長者創業艱難。勤苦累世而致富有家業。苟無克家之子而持守之。若一旦散失。難求再昔也。此其世尊苦口叮嚀再三勸持者。葢此意也。<span class='corr'>已</span>前十品。通為開示佛之知見。總名信解。故向後諸品多言持經之功。以顯悟佛知見。既悟。守之為難也。</p>
</div></div>
<div class='div-other'><a id='mulu21' />
<div class='div-orig'><p>妙法蓮華經提婆達多品第十二</p>
</div>
<div class='div-commentary'><p style="margin-left:1em">此品來意。連下十品。通為悟佛知見也。以前三周開示。為開佛知見。諸二乘人。但信此心而<span class='corr'>已</span>。雖信心真。未達境妙。故現寶塔一品。直示境妙。名為示佛知見。此下名為悟佛知見者。以諸聲聞雖信自心作佛。猶有歷劫無明未盡。從來狹劣知見習氣未忘。雖云信解猶屬知解。故須多方妙行調治。乃得法身淳淨。抑恐此輩涉俗利生。不善方便。故預示種種守護之方。由從妙行乃得悟入。使其不墮凡情不生驚怖。此正如來廣大慈悲。所謂預留醫方之意也。向下通顯行證。臨文各有所屬。此判悟之之初而以提婆達多名品者。以顯悟有難易。以行為本也。以諸聲聞久懷佛道長遠之怖。故不起一念好樂之心。今雖蒙授記。且又經歷多劫乃得證果。抑恐引起宿習不肯勤求。故世尊自引本事。雖為國王。乃不惜身命而求妙法。由此苦行。遂至今日得證菩提。此悟之難乃漸悟也。又恐下劣之輩。畏難而不進。故又說文殊所化七歲龍女成佛之事。以見其易。且海為生死沉溺之地。龍乃三毒之首。女為陰邪垢濁之器。此最難化者。而獻珠之頃當下成佛。何其易易耶。此頓悟也。良以親近大智為依歸故。意令當機於佛滅後。當親最勝知識。可保妙悟之極。永不墮二乘之地。故悟之首。以立漸頓。故此品來也。</p>
</div>
<div class='div-orig'><p>爾時佛告諸菩薩<span class='note-inline'>(至)</span>精勤給侍令無所乏。</p>
</div>
<div class='div-commentary'><p style="margin-left:1em">此佛自敘往昔勤求妙法之難。以警二乘懈怠之心也。言無量劫中求法華經無有懈倦者。則求法之心非一劫矣。況多劫中常作國王而勤求之。又非尋常之人矣。且為求法。故象馬等。外施也。頭目等。內施也。捐捨國位。則一切施也。然有說妙法者願終身走使。伏勞忍苦。忘我之至也。時有仙人應求而為說。則精誠所感也。王聞即歡喜。隨侍執勞而不厭。乃至以身為床座而不倦。且經千歲長時而不辭。給時周足。此求法之心何其勤苦長遠耶。且現前二乘之人得授記者。各人自揣求法之心。曾有如是之精誠乎。是則我今為說法王大寶。諸人不求而自至。豈可尋常易視哉。是則將來歷事多佛。固應體我如是之心。方名持法之人也。古云既悟守之為難。苟無克苦堅強。何以得成聖果。故首告悟心以此。</p>
</div>
<div class='div-orig'><p>爾時世尊欲重宣此義而說偈言。</p>
<p>我念過去劫為求大法故<span class='note-inline'>(至)</span>今故為汝說。</p>
</div>
<div class='div-commentary'><p style="margin-left:1em">我念過去下二十二句。通頌世尊往昔求法之精勤也。阿私陀。此云無比。乃佛過去之本師。若法有比。則不能令求者忘身至此也。普為諸眾生下八句。頌昔求法之難。而今為眾說之易也。欲令大眾知所重故。</p>
</div>
<div class='div-orig'><p>佛告諸比丘爾時王者<span class='note-inline'>(至)</span>皆因提婆達多善知識故。</p>
</div>
<div class='div-commentary'><p style="margin-left:1em">此佛述昔師仙人為今提婆達多。正示刻苦為成佛之因也。提婆達多。此云天熱。生時人天心皆熱。故以為名。又母禱天而生。故亦云天授。斛飯王之子。佛之從弟。然事逆行。世世專意害佛。今則更甚。常以毒藏十指甲。禮佛接足。足不傷而指自壞。又與阿闍世王。謀欲殺佛而自為新佛。王縱五百醉象踏佛。佛以手指指現師子。象皆懾伏。又推大石壓佛。地神遮之。石碎迸其小者中佛足流血。因是陷入地獄。佛遣使問其安否。報曰。我處此。如四禪天樂。又問幾時出地獄。答曰。待世尊來入地獄。我方出之。其五逆類如此。害之非一世也。今云提婆即昔說妙法之仙人。而言由提婆達多善知識故。令我具足六波羅蜜慈悲喜捨等。所以得成正覺廣度眾生者。皆因提婆達多善知識故。是則如來今日佛果。皆因提婆而成。其恩重不可言矣。其實皆以怨害。世尊歸重如此者。足知佛果難成。所謂或示怨家。以怨害折磨堅其精進不退之忍力。非此何以得至今日哉。所謂彼一闡提非一闡提。世間解脫誰轉。世尊述此。葢因前品極言持法之難。以惡世多怨。故欲二乘得記之人。將來持經。處於惡世。當觀如來因提婆之怨害得成菩提。然後乃能無退怯心。即取佛果無難。故當悟守之初。必若佛事提婆為嘉範。然後方能令法久住也。</p>
</div>
<div class='div-orig'><p>告諸四眾提婆達多<span class='note-inline'>(至)</span>發菩提心至不退轉。</p>
</div>
<div class='div-commentary'><p style="margin-left:1em">此與提婆達多授記。而不列於諸弟子中者。以是世尊本師故。且以磨礪砥行。堅固如來之忍力。以成菩提。故居悟守之首。而為惡世持經之範也。佛號天王者。謂由怨害令佛強忍以至天然。而得大自在。故感果如之。國名天道者。謂佛佛成道未有不由忍苦而成。自然之理也。常說妙法。葢因中始以妙法教釋尊。故果上常說。而眾生聞妙法。俱得三乘之果者。正示法一而機異也。時天王佛滅後。供塔之人皆得三乘之果者。亦由因行所感也。</p>
</div>
<div class='div-orig'><p>佛告諸比丘未來世中<span class='note-inline'>(至)</span>若在佛前蓮華化生。</p>
</div>
<div class='div-commentary'><p style="margin-left:1em">此言未來有聞此品信敬而不疑者。則永不墮三途。乃至若在佛前蓮華化生者。以見世尊求法之難。多怨成就之力。而於妙法精持堅忍不退之益。故獲如此之勝報也。</p>
</div>
<div class='div-orig'><p>於時下方多寶世尊所從菩薩<span class='note-inline'>(至)</span>可還本土。</p>
</div>
<div class='div-commentary'><p style="margin-left:1em">此下方智積請多寶佛當還本土者。以證法事畢。不宜久住。意表證悟未忘猶存法執。必返一絕跡。兩忘能所。方為妙悟。宗門所謂悟之一字亦須吐却。乃返本還源之象也。釋迦留之以待文殊者。表以所悟妙法。融為觀照。消磨法執。方盡持法之妙也。故待文殊可與相見論說妙法。</p>
</div>
<div class='div-orig'><p>爾時文殊師利坐千葉蓮華<span class='note-inline'>(至)</span>共相慰問却坐一面。</p>
</div>
<div class='div-commentary'><p style="margin-left:1em">此言文殊坐寶蓮華從海涌出者。表悟心者如蓮華開。妙智現前。藏識海中挺然獨露也。至於佛所禮二尊足者。始覺之智合乎本覺之象也。往智積所共相慰問者。二智冥會之象也。非此不足以言妙悟。</p>
</div>
<div class='div-orig'><p>智積菩薩問文殊師利<span class='note-inline'>(至)</span>於海教化其事如是。</p>
</div>
<div class='div-commentary'><p style="margin-left:1em">此問文殊所化之眾。言其數無量不可稱計者。謂生死大海。三毒窟宅。非大智不能深入。非妙法不能轉煩惱而為妙行也。以智起惑忘。則無數煩惱當體清淨。故無數菩薩。坐寶蓮華。詣靈鷲山住在空中也。煩惱一轉。則一切行皆是佛行。故皆修行大乘空義也。故文殊曰。我於海教化。其事如是。</p>
</div>
<div class='div-orig'><p>爾時智積菩薩以偈讚曰。</p>
<p>大智德勇徤化度無量眾<span class='note-inline'>(至)</span>令速成菩提。</p>
</div>
<div class='div-commentary'><p style="margin-left:1em">此智積偈讚文殊。初四句。謂非大智勇健不能化此多眾。次四句。謂非妙法不能轉變如此之速。</p>
</div>
<div class='div-orig'><p>文殊師利言我於海中唯常宣說妙法華經。</p>
</div>
<div class='div-commentary'><p style="margin-left:1em">此文殊重答前偈。謂唯常宣說妙法華經。更無別法。意顯妙法成就之速。故下問可有速得成佛之人。</p>
</div>
<div class='div-orig'><p>智積問文殊師利言<span class='note-inline'>(至)</span>修行此經速得佛不。</p>
</div>
<div class='div-commentary'><p style="margin-left:1em">智積重問文殊。言妙法甚深。可有眾生依之修行速得佛否。此問要顯妙法之功甚速故爾。</p>
</div>
<div class='div-orig'><p>文殊師利言<span class='note-inline'>(至)</span>不信此女於須臾頃便成正覺。</p>
</div>
<div class='div-commentary'><p style="margin-left:1em">此文殊深讚八歲龍女利根。依此妙法修行。而能即至菩提。此其人也。海中異類。三毒穢濁。柔弱女身。而能具如是勝妙之德者。正顯生死垢濁煩惱之體。本是成佛智用也。故云能至菩提。且云剎那發心即得不退者。所謂一念轉移之力也。此實常情所難信。故智積生疑。釋迦多劫修因乃得菩提。何以龍女須臾便成正覺。所謂得其旨者等諸佛於剎那。失其門者徒修因於曠劫。正顯妙法勝能非頃久淨穢之情可計也。</p>
</div>
<div class='div-orig'><p>言論未訖時龍王女忽現於前<span class='note-inline'>(至)</span>以偈讚曰。</p>
<p>深達罪福相<span class='note-inline'>(至)</span>我闡大乘教度脫苦眾生。</p>
</div>
<div class='div-commentary'><p style="margin-left:1em">此龍女現證。以消狹劣滯相之執也。執釋迦之久修。見龍女之罪垢。是皆不達罪福性空。唯文殊大智徧照。則了無異相。一際平等。何遲速之有哉。我闡大乘教度脫苦眾生。意在唯持妙法以度眾生也。</p>
</div>
<div class='div-orig'><p>時舍利弗語龍女言<span class='note-inline'>(至)</span>云何女身速得成佛。</p>
</div>
<div class='div-commentary'><p style="margin-left:1em">此身子生疑。正示二乘執相之見也。如身子所見。女身五障。絕無成佛之分。此葢常情所共執。以不達法性本空。了無男女淨穢之相。知此可入平等實相矣。</p>
</div>
<div class='div-orig'><p>爾時龍女有一寶珠<span class='note-inline'>(至)</span>一切眾生演說妙法。</p>
</div>
<div class='div-commentary'><p style="margin-left:1em">此龍女自示成佛之速也。龍之所鍾愛者珠。今龍女獻珠之頃當下成佛者。表能頓斷法愛則佛性現前。所謂稟明於心。不假外也。龍女忽然變成男子者。示佛性無常。了無男女之相。正破二乘執相之執也。即往南方。言明正為南。表離無明暗則藏性頓顯。佛體現前。即往南方無垢世界。坐寶蓮華成等正覺也。以從妙法得悟。故普為眾生演說妙法。因身子生疑。故龍女即變男子當下成佛。所以激發二乘。正謂個個丈夫不若一弱女也。</p>
</div>
<div class='div-orig'><p>爾時娑婆世界菩薩聲聞<span class='note-inline'>(至)</span>一切眾會默然信受。</p>
</div>
<div class='div-commentary'><p style="margin-left:1em">此法會蒙益也。無垢世界六種震動者。轉染令淨。頓悟唯心之象也。娑婆眾生住不退地而得授記者。因龍女激發而獲勝益。智積身子大眾之疑頓釋。故默然信受。以此品顯示□□堅固當如釋迦之精勤。自無疲厭之心。知龍女之速證菩提。自無佛道長遠之怖。此世尊以是方便教菩薩也。</p>
</div></div>
<div class='div-other'><a id='mulu22' />
<div class='div-orig'><p>妙法蓮華經持品第十三</p>
</div>
<div class='div-commentary'><p style="margin-left:1em">此品來意。由前當機開解。<span class='corr'>已</span>得授記。猶歷多劫成佛。世尊慮恐小乘狹劣習氣未除。復生佛道長遠之怖。乃自敘往昔求法之難。以消疲倦之心。復以龍女當下成佛之事。以發欣慕之願。故次之以持品者。葢此經是諸佛之慧命。為眾生正因之佛性。若如來滅後。人多弊惡。最難奉持。苟失其持則佛種斷絕。此世尊之隱憂也。故諸菩薩默領佛意。安慰世尊。願不有慮。各願奉持。廣說此經不惜身命也。而五百弟子與學無學人亦領佛意。亦各願於餘國廣宣此經。以娑婆國土人多上慢。自量其力不能化度故也。時佛姨母等諸比丘尼。向來自視女身多障。不敢希望佛果。今見龍女成佛之易。亦自信成佛有分。故請世尊特為授記。因亦願於他國廣宣此經。以見不退之心也。爾時世尊乃視八十億那由他菩薩而不言者。意謂諸聲聞人雖願持經。而未習涉俗利生之行。不知遠害之方。法力不充。恐被留難。使法緣不廣。欲諸菩薩以調護之。故諸菩薩默領佛意。齊發誓願。於如來滅後。周旋往返十方世界。唯以忍行受持此經。然非<span class='corr'>己</span>力。皆是如來神力以守護之。此乃將導初心。所以安慰如來願不有慮也。然品以持名者。持謂守其所有而不失之意。猶世俗所謂守業為難也。譬如大富長者。盡以家業委付其子。儻一失守。則祖脉斷絕。豈細事哉。故此品經文。單說持經之事。以明悟守之難。故此品來也。</p>
</div>
<div class='div-orig'><p>爾時藥王菩薩摩訶薩<span class='note-inline'>(至)</span>瞋濁諂曲心不實故。</p>
</div>
<div class='div-commentary'><p style="margin-left:1em">此因世尊前來極言此經難持。而諄諄激勸。且云誰能護持此經。自說誓願。故藥王樂說發願奉持也。以藥王忘身捨執。樂說具樂說辯。所謂以不懈怠心乃能持耳。故首眾發願。世尊所慮末世難持此經者。以人多弊惡。故藥王願持。先述弊惡之人。以善根轉少難可教化。若欲持經。當起大忍力不惜身命。此正領前如來教以入如來室等及給使仙人求法之勤苦。如此乃可能持也。以二大士激勵二乘。發起持經之誓願。故五百阿羅漢同時發心願持。然終不敢遊履娑婆。當於餘國廣宣此經耳。足見小乘狹劣之心未能遽捨也。</p>
</div>
<div class='div-orig'><p>爾時佛姨母<span class='note-inline'>(至)</span>即於佛前而說偈言。</p>
<p>世尊導師安隱天人我等聞記心安具足。</p>
<p>諸比丘尼說是偈<span class='corr'>已</span><span class='note-inline'>(至)</span>於他方國廣宣此經。</p>
</div>
<div class='div-commentary'><p style="margin-left:1em">此佛姨母希記。亦將同眾發起持經之心也。佛常隨女眾有六千人。皆是新學。佛姨母為首。向以女身多障。絕無成佛之分。今見龍女成佛。亦各自信作佛。故希望授記。但不敢直請。故以憂色目視如來。欽渴之心葢<span class='corr'>已</span>切矣。故如來呼其名而告之曰。汝所以憂色而視如來者。將無謂我不說汝名而授記耶。然我<span class='corr'>已</span>先總說千二百聲聞悉亦當作佛矣。汝今欲特知記者。汝與六千比丘尼。當事六萬二千億佛。皆為法師。以此說法因緣。漸漸具足菩薩之道。當得作佛。號一切眾生喜見。以說法開示眾生。各各歡喜。故感果號如之。其六千人次第授記。而羅睺羅母耶輸陀羅比丘尼心亦希記。故世尊亦特為授記。乃告之曰。汝於來世亦事多佛。為大法師。漸具佛道。將來成佛號千萬光相者。以因中為佛之妻。能不著癡愛。助成如來之萬德。且又說法。能開眾生之心性。故果號千萬光相宜矣。既皆得記。亦誓持此經。然但在他方廣宣。終怯娑婆。以初學法力未充故也。</p>
</div>
<div class='div-orig'><p>爾時世尊視八十萬億<span class='note-inline'>(至)</span>在於他方遙見守護。</p>
</div>
<div class='div-commentary'><p style="margin-left:1em">此世尊顧視八十萬億那由他菩薩者。口雖不言。意謂二乘劣弱不能於此世界廣宣此經。欲此諸菩薩末世護持。所謂付囑有在也。以此諸菩薩皆居不退。得總持門。以是十方雲集之眾。堪能荷負故也。是諸菩薩<span class='corr'>已</span>契佛心。故敬順佛意。并欲自滿本願。故於佛前作師子吼。齊發誓言。各願於如來滅後。周旋往來十方世界護持此經。是則不但娑婆一國土也。前世尊云。誰能護持此經。自發誓願。故此諸菩薩深體佛意也。又願世尊於他方遙見守護。以其末世難持。須仗如來威神力故也。</p>
</div>
<div class='div-orig'><p>即時諸菩薩俱同發聲而說偈言。</p>
<p>惟願不為慮於佛滅度後<span class='note-inline'>(至)</span>佛自知我心。</p>
</div>
<div class='div-commentary'><p style="margin-left:1em">今日靈山一會。世尊之可喜者。諸三乘人皆契佛心。各各授記。其所慮者。於惡世中此經難持。而最難得者。堅忍大力之人以持之。此世尊之隱憂。恐其佛種斷絕故也。其諸得記聲聞皆不能<span class='corr'>已</span>。故默視諸來雲集之菩薩。故此諸菩薩。敬順佛意。誓願弘持。故頌首四句。頌敬順佛意惡世願持也。其下歷言忍諸難事。以顯難持之所以。有諸無智下四句。通言弊惡之人。後皆出家之魔類。惡世中比丘一偈。通言出家之邪慢。或有阿練下八句。言假名修行之魔類。阿練若。云寂靜處。假稱修行以假為真。妄自尊大。如六通之羅漢也。是人懷惡心下十二句。頌忍惡心。言破法之情狀。偽造經書。貪求利養。毀謗賢善。真魔種也。常在大眾中下十四句。頌忍毀謗破法之事。此諸邪慢最難忍者。皆當忍之。濁劫惡世中下十二句。頌忍惡事。言以恐怖惡事。為惡鬼所附而撓害之。或罵詈毀辱。以敬信佛故忍此諸難。身命尚不愛。況侵害乎。言但惜無上道。以所重者佛種慧命。其餘一切皆不足計。以護持佛所囑之法為重故也。世尊自當知下十句。頌忍見擯之事。謂所宣經典。濁惡比丘不知是佛隨宜所說。將謂我等自造。故惡口而謗。或嚬蹙而憎。甚至見擯不容安住於塔寺。此世尊自當知此等人。我等念佛告勅付囑之心。則皆當忍此諸惡也。甚矣佛法之難弘宣也。若白衣生謗尚有可原。今皆佛之弟子自行破壞。弟子不信則誰當信者。譬如獅子身中蟲。自食獅子身中肉。佛亦無如之何矣。世尊所憂。正若今日也。苟非堅持忍力。何能堪此之怨害乎。諸聚落城邑下八句。頌在處弘宣。凡有求者。我皆身到其所。說佛所囑之法。以是世尊所使。仗佛威神。故不畏艱難。一一善說。願佛安隱不以為慮也。以一乘佛性種子。其開示在佛。其悟入在機。故修行之士。苟非堅忍不拔之志。何由徹悟得到親證實際之地。故須善知識調護。使其漸進深造。此世尊今日付囑護持此經。是在緣因佛性也。若但念誦文言。又何難之有。我於世尊下四句。結頌領旨。前寶塔云。我滅度後。誰能護持讀說斯經。今於佛前自說誓言。故此領旨。故請世尊多寶并分身佛同作證也。</p>
</div></div>
<p class='juan'>妙法蓮華經通義卷第四</p>
</div><!-- end of div[@id='body'] -->
</body></html>