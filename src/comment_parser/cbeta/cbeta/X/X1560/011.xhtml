<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>禪林僧寶傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu46' />禪林僧寶傳卷第十一</p><p class="byline">宋明白庵居沙門　慧洪　撰</p>
<div class='div-other'><a id='mulu47' />
<p class='h1'>洞山聰禪師</p><p>禪師名曉聰。生杜氏。韶州曲江人。少依雲門寺得度。頭骨嶤然。一帔閱寒暑。周游荊楚。飫厭保社。與眾作息。無有識之者。在雲居時。傳僧伽在維揚。於是禪者立問曰。既是泗州僧伽。因什麼揚州出現。聰婆娑從旁來。眾戲使對之。聰曰君子愛財。取之有道。眾目笑之。蓮花峯祥庵主。聞此語驚曰。雲門兒孫猶在耶。夜敷坐具。望雲居拜之。叢林遂知名。至洞山依詮禪師。大中祥符二年。詮移住栖賢。以聦繼席。果嗣文殊應天真禪師。真見圓明密。雲門四世孫也。聦見僧來有所問。輒瞋目視之曰。我擊虎術汝不會去。一日自荷柴登山。僧逆之問曰。山上住。為什麼山下擔柴。答曰山上也要柴燒。雲居舜老夫。時年少。聦使乞食鄂渚。有居士問。古鏡未磨時如何。曰黑如漆。曰磨後如何。曰照天照地。居士笑曰。道人不自洞山來耶。舜默慙。馳歸舉似聰。聰代前語曰。此去漢陽不遠。代後語曰。黃鶴樓前鸚鵡洲。舜因悟其旨。聰示眾曰。一大藏教是箇之字。祖師西來是右字<span class='note-inline'>(或作手)</span>。作麼生是正義。良久曰。天晴葢却屋。趂閑打却禾。輸納王租了。皷腹自高歌。手植萬松於東嶺。而誦金剛般若經。山中人名其嶺。曰金剛。方植松。而寶禪師至。時親自五祖來。聰問。上嶺一句作麼生道。實曰。氣急殺人。聰拄钁呵曰。從何得此隨語生解阿師。見問上嶺。便言氣急。佛法却成流布。寶請代語。聰曰。何不道。氣喘殺人。逍遙問。嶺在此。金剛在什麼處。聰指曰。此一株松。是老僧親栽。初比部郎中許公式。出守南昌。過蓮花峯。聞祥公曰。聰道者在江西。試尋訪之。此僧人天眼目也。許公既至。聞聰住山家風。作詩寄之曰。語言渾不滯。高躡祖師蹤。夜坐連雲石。春栽帶雨松。鏡分金殿燭。山答月樓鐘。有問西來意。虗堂對遠峯。天聖八年六月八日示疾。持不食七日。集道俗曰。法席當令自寶住持。因與門人敘透法身說偈曰。參禪學道莫忙忙。問透法身北斗藏。余今老倒尫贏甚。見人無力得商量。唯有鋤頭知我道。種松時復上金剛。言卒而化。又七日闍維。得五色舍利。塔於西阿。</p>
<p>贊曰。聰答所問兩句耳。而蓮華祥公。便知是雲門兒孫。古人驗人。何其明也如此。予留洞山最久。藏中有聰語要一卷。載雲水僧楚圓請益。楊億大年百問語。皆赴來機。而意在句語之外。圓即慈明也。初受汾陽。祝令更見聰。故慈明參扣餘論。尚獲見之。嗚呼。聦為蓮華峰汾陽所知。則其人品要。當從玄沙。稜道者輩中求也。</p>
</div>
<div class='div-other'><a id='mulu48' />
<p class='h1'>雪竇顯禪師</p><p>禪師名重顯。字隱之。遂州人。太平興國五年四月八日。生於李氏。幼精銳。讀書知要。下筆敏速。然雅志丘壑。父母不能奪。竟依益州普安院。沙門仁銑為師。落髮受具。出蜀浮沈。荊渚間歷年。甞典客大陽。與客論趙州宗旨。客曰。法眼禪師。昔解后覺銕觜者。於金陵。覺趙州侍者也。號稱明眼。問曰。趙州柏樹子因緣。記得否。覺曰。先師無此語。莫謗先師好。法眼拊手曰。真自師子窟中來。覺公言無此語。而法眼肯之。其旨安在。顯曰。宗門抑揚。那有規轍乎。時有苦行。名韓大伯者。貌寒寢侍其旁。輙匿笑而去。客退。顯數之曰。我偶客語。爾乃敢慢笑。笑何事。對曰。笑知客智眼未正。擇法不明。顯曰豈有說乎。對以偈曰。一兔橫身當古路。蒼鷹才見便生擒。後來獵犬無靈性。空向枯樁舊處尋。顯陰異之。結以為友。顯盛年工翰墨。作為法句。追慕禪月休公。甞游廬山捿賢時。諟禪師居焉。簡嚴少接納。顯藞苴不合。作師子峯詩譏之<span class='note-inline'>(師子峯在棲賢之後)</span>。曰踞地盤空勢未休。爪牙安肯混常流。天教生在千峯上。不得雲擎也出頭。顯與齊岳者為侶。同謁五祖戒禪師。顯休於山前莊。遣岳先往。機語不契。顯亦竟不見。北游至復州。北塔祚禪師者。香林遠公嫡子。雲門之孫也。祚遠皆蜀人。知見高。學者莫能覯其機。顯俊邁。祚愛之。遂留止五年。盡得其道。顯與學士曾公會厚善。相值淮上。問顯何之。曰將遊錢塘絕西興。登天台鴈蕩。曾公曰。靈隱天下勝處。珊禪師吾故人。以書薦顯。顯至靈隱。三年。陸沈眾中。俄曾公奉使浙西。訪顯於靈隱。無識之者。時堂中僧千餘。使吏撿牀曆。物色求之。乃至曾公問。向所附書。顯袖納之曰。公意勤。然行脚人非督郵也<span class='note-inline'>(一本曰。然行脚人。於世無求。敢希薦達哉)</span>。曾公大笑。珊公以是奇之。吳江翠峯虗席。舉顯出世。開法日。顧視大眾曰。若論本分相見。不必高陞此座。乃以手指曰。諸人隨山僧手看。無量佛土一時現前。各各子細觀瞻。其或涯際未知。不免拖泥帶水。於是登坐。又環顧大眾曰。人天普集合。發明何事。豈可互分賓主。馳騁問答。便當宗乘去。廣大門風。威德自在。輝騰今古。把定乾坤。千聖只言自知。五乘莫能建立。所以聲前悟旨。猶迷顧鑒之端。言下知歸。尚昧識情之表。諸人要識真實相為麼。但以上無攀仰。下絕<span class='corr'>己</span>躬。自然常光現前。箇箇壁立千仞。還辯明得也無。未辯辯取。未明明取。既辯明得。便能截生死流。踞佛祖位。妙圓超悟。正在茲時。堪報不報之恩。以助無為之化。後住明州雪竇。宗風大振。天下龍蟠。鳳逸衲子。爭集座下。號雲門中興。顯甞經行植杖。眾衲環之。忽問曰。有問雲門。樹凋葉落時如何。曰體露金風。雲門答遮僧耶。為解說耶。有宗上座曰。待老漢有悟處。即說。顯熟視。驚曰。非韓大伯乎。曰老漢瞥地也。於是令撾鼓眾集。顯曰。大眾今日。雪竇宗上座。乃是昔年大陽韓大伯。具大知見。晦迹韜光。欲得發揚宗風。幸願特升此座。宗遂升座。僧問。寶劒未出匣時如何。曰神光射斗牛。又問出匣後如何。曰千兵易得。一將難求。僧退。宗乃曰。寶劒未出匣。神光射斗牛。千兵雖易得。一將實難求。便下座。一眾大驚。暮年悲學者尋流失源。作為道日損偈曰。三分光陰二早過。靈臺一點不揩磨。貪生逐日區區去。喚不回頭爭奈何。餘敷揚宗旨。妙語徧叢林。皇祐四年六月十日。沐浴罷。整衣側臥而化。閱世七十三。坐五十夏。建塔山中。得法上首天衣義懷禪師。</p>
</div>
<div class='div-other'><a id='mulu49' />
<p class='h1'>天衣懷禪師</p><p>禪師名義懷。生陳氏。溫州樂清人也。世以漁為業。母夢星殞於屋除。而光照戶。<span class='corr'>已</span>而娠。及生尤多吉祥。兒稚坐父船尾。漁得魚付懷。懷不忍串之。私投江中。父怒笞詬。甘甜之。不以介意。長遊京師。依景德寺。天聖中試經得度。懷清癯。行步遲緩。眾中望見。如鶴在雞群。時有言法華者。不測人也。行市井。拊懷背曰。臨濟德山去。懷初未喻。問耆宿。曰。汝其當宏禪宗乎。行矣。勿滯於此。懷初謁荊州金鑾善禪師。不契。後謁葉縣省禪師。又不契。東游至翠峯。眾盛。懷當營炊。自汲㵎。折擔悟旨。顯公印可。以為奇。辭去久無耗。有僧自淮上來。曰懷出世銕佛矣。顯使誦提倡之語。曰譬如雁過長空。影沈寒水。雁無遺蹤之意。水無留影之心。顯激賞以為類<span class='corr'>己</span>。先使慰撫之。懷乃敢通門人之禮。然諸方服其精識。自銕佛至天衣。五遷法席。皆荒凉處。懷至必幻出樓觀。四事成就。晚以疾居池州杉山庵。門弟子智才。住杭州佛日山。迎歸養侍劑藥。才如姑蘇未還。懷促其歸。至門而懷<span class='corr'>已</span>別眾。才問。卵塔<span class='corr'>已</span>畢。如何是畢竟事。懷豎拳示之。遂倒臥。推枕而化。閱世七十二。坐四十六夏。葬佛日。崇寧中。勑<span class='corr'>諡</span>振宗大師。贊曰。予觀雪竇天衣。父子提唱之語。其指示心法。廣大分曉。如雲廓天布。而後之學者。失其旨的。爭以識情數量。義學品目。緇穢之。譬如燧人氏鑽火。將以烹餁饗上帝。而秦始皇用之。以烹儒焚書。豈不誤哉。然余聞。菩薩宏法。為內外護。皆本願力故。曾集賢之知雪竇。言法華之識天衣。疑非苟然者耶。</p>
</div>
<p class='juan'>禪林僧寶傳卷第十一</p>
</div><!-- end of div[@id='body'] -->
</body></html>