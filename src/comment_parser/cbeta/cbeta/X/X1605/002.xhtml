<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>繼燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu76' />繼燈錄卷第二</p><p class="byline">鼓山嗣祖沙門　元賢　輯</p>
<div class='div-other'><a id='mulu77' />
<p class='h1'>臨濟宗</p>
<div class='div-other'><a id='mulu78' />
<p class='h2'>南嶽下十八世</p>
<div class='div-other'><a id='mulu79' />
<p class='h3'>鼓山永禪師法嗣</p>
<div class='div-other'><a id='mulu80' />
<p class='h4'>臨安府淨慈晦翁悟明禪師</p><p>福州人。上堂。舉夾山會下一僧到高亭。纔禮拜亭便打。僧曰特來禮拜何得打某甲。僧再禮。亭又打趂。僧回舉似夾山。山曰會麼。僧曰不會。山曰賴汝不會。汝若會即夾山口啞。應菴拈曰。高亭一期忍俊不禁。爭柰拄杖放行太速。者僧當時若是個漢。莫道高亭夾山。便是達磨大師出來也斬為三段。何故。家肥生孝子。國覇有謀臣。師曰。高亭夾山門庭施設各得其宜。但中間一人較些子。應菴與麼道也是鞏縣茶瓶。師纂修聯燈會要傳於叢林。</p>
</div></div>
<div class='div-other'><a id='mulu81' />
<p class='h3'>靈隱善禪師法嗣<span class='note-inline'>(師嗣育王光。會元無出。今收入補燈)</span></p>
<div class='div-other'><a id='mulu82' />
<p class='h4'>福州雪峰藏叟善珍禪師</p><p>泉州南安呂氏子。謁妙峰於靈隱。入室悟旨。出世里之光孝。升承天雪峰。復以朝命遷主育王及徑山。上堂。盡大地是紫磨金身。諸人終日開眼覷見釋迦老子心肝。舉步築著釋迦老子鼻孔。說有說無是誑。說生說滅是謗。說即心非心是妄。不誑不謗不妄。春風吹落桃李花。淡煙疎雨籠青嶂。甞自題其像曰。參禪無悟。識字有數。眼三角似燕山愁胡。面百摺如趙婆呷醋。一著高出諸方。敢道飯是米做。除夜小參。舉僧問古德年窮歲盡時如何。德曰依舊孟春猶寒。師曰。古德恁麼答話。只怕諸人忘却。今日忽有人問年窮歲盡時如何。拈棒便打。待他道因什麼打某甲。即向他道。更要我道孟春猶寒那。上堂。春雪寒。春宵短。古佛心。破燈盞。正法眼。乾紙撚。抖搜精神只管看。看到北斗西移南斗東轉。上元依舊正月半。嘉定丁丑示寂。</p>
</div>
<div class='div-other'><a id='mulu83' />
<p class='h4'>吉安府龍濟院友雲宗鍪禪師</p><p>廬陵王氏子。初依妙峰。一日峰上堂拈拄杖曰。釋迦老子來也諸人還見麼。微妙淨法身具相三十二。放下拄杖曰。你諸人不會。入涅槃去也。師於言下豁然。後登吉水之佛頂峰。得修山主古寺以居焉。木食㵎飲夙夜危坐。或雪寒無宿火。啖菖獨數寸度日。甞口占以自遣曰。山僧有分住煙蘿。無米無錢莫管他。水似琉璃山似玉。眼前儘有許來多。妙峰寄法衣竹篦并其肖像以付師。峰自題其像曰。妙峰孤頂草離離。橫按竹篦三尺鐵。只許佛頂龍濟知。父子不傳真秘訣。師甞書門以示來參曰。除却眼耳鼻舌身意。那個是你自<span class='corr'>己</span>。若也道得許你親見龍濟來。其或未然。且居門外。雪巖和尚見而問曰。曾接得幾人。師曰山僧從來不會按牛頭喫草。僧問臘月三十日到來時如何。師曰門前無索債人。忽示疾。集眾囑後事。復彈指一聲曰。只此是別眾語也。侍僧請留頌。不答。至夜分遽索筆書曰。一燈在望更無言說。大地平沉虗空迸裂。遂坐逝。</p>
</div>
<div class='div-other'><a id='mulu84' />
<p class='h4'>杭州淨慈東叟仲頴禪師</p><p>上堂。切忌隨他覓。無勞向<span class='corr'>己</span>求。縱橫活潑潑。有放還有收。是什麼。一葉落天下秋。甞頌長慶總似今日老胡有望曰。天高鴻雁侵雲舉。地肅蛩螿入草鳴。渾是一秋風景裏。客愁幾逐異鄉情。</p>
</div></div>
<div class='div-other'><a id='mulu85' />
<p class='h3'>淨慈簡禪師法嗣<span class='note-inline'>(師嗣育王光。會元無出。今收入補燈)</span></p>
<div class='div-other'><a id='mulu86' />
<p class='h4'>慶元府育王物初大觀禪師</p><p>明之鄞縣陸氏子。初依北㵎於南屏。一日入室次機語契合。遂大發明。後出世屢遷名剎。晚主育王。上堂。一冬二冬。你儂我儂。暗中偷笑。當面脫空。雖是尋常茶飯。誰知米裏有蟲。夜來好風。吹折門前一枝松。上堂。用黑豆法換人眼睛如恒河沙。會火爐頭話能有幾個。九九九。三世諸佛不知有。翻身踢倒五須彌。何用法身藏北斗。藏北斗。分明向外揚家醜。上堂。塵劫來事只在今時。當斷不斷斗換星移。拈拄杖卓一下曰。花須連夜發。莫待曉風吹。上堂。舉龐居士問馬大師不與萬法為侶是什麼人。大師曰待汝一口吸盡西江水即向汝道。師曰。大小祖師只知開口易。不覺舌頭長。當時若問育王。但曰。若要向汝道。直待虗空落地。自然出他一頭。何故。車不橫推。理無曲斷。上堂。達磨正宗衲僧巴鼻。充塞虗空無處廻避。堪笑迷流。白日青天開却眼只管瞌睡。更有黃面老人不識好惡。入泥入水却道我於燃燈佛所無一法可得而為我授記。何異好肉剜瘡空花求蒂。<span class='corr'>畢</span>竟如何。悉唎悉唎。既順世。塔於寺之西菴。</p>
</div></div>
<div class='div-other'><a id='mulu87' />
<p class='h3'>徑山琰禪師法嗣<span class='note-inline'>(師嗣育王光。會元無出。今收入補燈)</span></p>
<div class='div-other'><a id='mulu88' />
<p class='h4'>臨安府淨慈偃溪廣聞禪師</p><p>福州侯官林氏子。初參浙翁。鍼芥難投。復遍參諸方。及再參浙翁于徑山。翁笑迎曰汝來耶。一夕坐簷間聞更三轉。入室曳履而蹶。如夢忽醒。翌朝造室。翁舉趙州洗鉢盂話。師將啟口翁遽止之。平生疑碍氷釋。紹定戊子出世小淨慈。歷住香山萬壽雪竇育王淨慈靈隱徑山。上堂。舉趙州示眾曰。老僧三十年前在南方火爐頭有個無賓主話。直至如今無人舉著。師拈曰。森羅萬象。明暗色空。日夜舉揚。趙州古佛不是不知。只為貪程太速。上堂。雲門放洞山三頓棒。嚼飯餧嬰兒。黃檗打臨濟三頓棒。按牛頭喫草。只今不犯絲毫有個方便。良久曰。大事為汝不得。小事自家擔當。上堂。十字街頭石幢子。無你遮護處。一聲江上侍郎來。無你廻避處。衲僧家朝出暮入脚前脚後。也須仔細。忽然築著磕著。淨慈拄杖別有分付。上堂。繞禪牀一匝。擊香案一下。轉藏<span class='corr'>已</span>竟。講經<span class='corr'>已</span>竟。若具看經眼目。方知落處。其或未然。依經解義三世佛冤。離經一字還同魔說。上堂。趙州喫茶去。金牛喫飯來。龍門多上客。有人續得末後句。許你入阿字法門。景定四年六月十四日示寂。壽七十五夏五十八。</p>
</div>
<div class='div-other'><a id='mulu89' />
<p class='h4'>臨安府靈隱大川普濟禪師</p><p>明州奉化人。題世尊出山相曰。龍章鳳質出王宮。肘露衣穿下雪峰。智願必空諸有界。不知諸有幾時空。師纂修五燈會元二十卷行世。</p>
</div>
<div class='div-other'><a id='mulu90' />
<p class='h4'>臨安府徑山淮海原肇禪師</p><p>楊之通州潘氏子。參浙翁。翁問何處人。師曰淮人。曰泗州大聖為什麼在楊州出現。師曰今日又在杭州撞著。曰且得沒交涉。師曰自遠趨風。翁以師警敏欲大激發。未容其參堂。纔見便曰下一轉語來。師擬開口翁即喝。師以頌呈。末句有曰空教回首望長安。翁曰者裏是什麼所在。師曰謝和尚挂搭。始就入室之列。<span class='corr'>已</span>而命掌記。翁既寂。師出世通之光孝。後歷主雙塔清凉萬壽萬年江心。以朝命遷杭之淨慈靈隱徑山。其住徑山。逋<span class='corr'>券</span>山積。僧殘屋老。未幾樓閣矗霄。雲衲踵至。不減浙翁全盛時。甞頌達磨渡江曰。踏翻地軸與天關。合國人追不再還。去去一身輕似葉。長江千古浪如山。六月初十日書偈而逝。</p>
</div>
<div class='div-other'><a id='mulu91' />
<p class='h4'>婺州雙林介石朋禪師</p><p>因見郁山主畵像。傍僧索讚。師信手書曰。拾得驪珠笑眼開。為言塵盡轉生埃。若無直下承當者。孤負闍黎一撲來。甞頌明招謙一日天寒上堂曰。風頭稍硬。不是汝安身立命處。曰。稍硬風頭早<span class='corr'>已</span>乖。更將暖處自沉埋。反令千古成踪跡。枉喫羅山白米來。</p>
</div>
<div class='div-other'><a id='mulu92' />
<p class='h4'>東山源禪師</p><p>頌蜆子和尚曰。紙錢堆裏可憐生。臭口纔開便葛藤。蕩盡鬼家窮活計。至今古廟絕人行。又頌葉縣省為僧說栢樹子話曰。簷頭滴滴。分明歷歷。碧眼黃頭。二俱不識。識不識。普天匝地成狼藉。</p>
</div>
<div class='div-other'><a id='mulu93' />
<p class='h4'>弁山阡禪師</p><p>頌李翱參藥山因緣曰。貴耳而賤目。背手抽金鏃。仰面看青天。箭過新羅國。</p>
</div></div>
<div class='div-other'><a id='mulu94' />
<p class='h3'>育王瑞禪師法嗣<span class='note-inline'>(師嗣育王光。會元無出。今收入補燈)</span></p>
<div class='div-other'><a id='mulu95' />
<p class='h4'>慶元府瑞巖無量崇壽禪師</p><p>因僧問世尊覩明星悟道此意如何。師答以偈曰。明星一見眼皮穿。漢語胡言萬萬千。暴富乞兒休說夢。誰家竈裏火無煙。</p>
</div></div>
<div class='div-other'><a id='mulu96' />
<p class='h3'>乾元頴禪師法嗣</p>
<div class='div-other'><a id='mulu97' />
<p class='h4'>鼓山檜堂祖鑒禪師</p><p>懷安徐氏子。禮建康鐘山真禪師薙度。往依瞎堂遠禪師服勤五載。及歸閩。參乾元頴禪師始得大事了畢。出世滁之琅琊無何。徙真之北山。復主資福。泉守程公延致承天。遷光孝。慶元<span class='corr'>己</span>未帥府葉公請住鼓山凡七載。開禧乙丑謝事。明年五月示疾。革侍者請偈。師說偈曰。平生患語多。臨終更何說。盡力舉似人。紅爐一片雪。遂寂。塔於山之西[入/米/田]。<span class='note-inline'>(師諱祖鑒。續傳燈誤作宗鑒)</span></p>
</div></div>
<div class='div-other'><a id='mulu98' />
<p class='h3'>天童傑禪師法嗣</p>
<div class='div-other'><a id='mulu99' />
<p class='h4'>夔州臥龍山破菴祖先禪師</p><p>廣安州王氏子。初參密菴。聞上堂語有省。後菴住靈隱命師分座。有道者請益曰胡孫子捉不住時如何。師曰。用捉他作什麼。如風吹水自然成紋。住後上堂。不是心不是佛不是物。忍俊不禁為諸人作個撇脫。拈拄杖卓一下曰。流水暗消溪畔石。勸人除却是非難。</p>
</div>
<div class='div-other'><a id='mulu100' />
<p class='h4'>臨安府靈隱松源崇嶽禪師</p><p>處州龍泉吳氏子。早歲慕出世法。見大慧於徑山。慧陞座稱應菴為人徑捷。師聞之不待旦而行。既至朝夕咨請。應菴舉世尊有密語迦葉不覆藏。師曰鈍置和尚。菴震威一喝。師有省。菴大喜以為法器。隆興初師始得度。入閩見木菴。菴舉有句無句如藤倚樹。師曰裂破。菴曰琅琊道好一堆爛柴聻。師曰矢上加尖。如是應酬數反。菴曰吾兄下語老僧不能過。其如未在。他日拂柄在手。為人不得。驗人不得。師曰。為人者。使博地凡夫一超入聖域。固難矣。驗人者。打向面前過不待開口<span class='corr'>已</span>知渠骨髓。何難之有。菴舉手曰。明明向汝道開口不在舌頭上。後當自知。逾年見密菴於西山。隨問即答。菴微笑而<span class='corr'>已</span>。師切於究竟至忘寢食。會密菴入室次問僧不是心不是佛不是物話。師侍側豁然大悟。乃曰今日方會木菴道開口不在舌頭上。自此機辯縱橫。旋出世於平江澄照。徙光孝冶父薦福香山虎丘。慶元三年被旨補靈隱。上堂。大凡扶竪宗乘。須具頂門正眼。懸肘後靈符。只如寶壽開堂三聖推出一僧。寶壽便打。三聖道與麼為人瞎却鎮州一城人眼去在。寶壽擲下拄杖便歸方丈。二尊宿等閑一挨一拶。便乃發明臨濟心髓。只是不知性命總在者僧手裏。還有檢點得出者麼。昔年覓火和煙得。今日擔泉帶月歸。示眾。古者道拈起也天回地轉。放下也草偃風行。冶父則不然。拈起也乾坤黯黑。放下也瓦礫生光。忽有一個半個驀然[翟*支]瞎頂門。達磨一宗未至寂寥在。示眾。舉臨濟如蒿枝拂相似公案。雪竇曰臨濟放處太危收來太速。師拈拄杖曰。臨濟據令而行不知孤負黃檗。雪竇盡力擔荷也只見得一邊。且道薦福節文在什麼處。擲下拄杖。示眾。舉汾陽曰識得拄杖子行脚事畢。師曰。汾陽雖是開口見膽。未免落在第二頭。驀拈拄杖曰。者個不得喚作拄杖子漆桶。參室中垂語曰。是風動。是幡動。僧擬議師便打出。又曰。不是風動。不是幡動。僧擬議師亦打出。又曰有力量人因甚擡脚不起。又曰開口不在舌頭上。又曰明眼衲僧因什打失鼻孔有賊無贓⊙。僧問如何是一同一質。師曰裂破。曰如何是二同大事。師曰一毛頭上定乾坤。曰如何是三總同參。師曰蝦<span class='corr'>䗫</span>蚯蚓跛鼈盲龜。曰如何是四同真智。師曰一不成二不是。曰如何是五同徧普。師曰大地撮來無寸土。曰如何是六同具足。師曰猶欠一著。曰如何是七同得失。師曰入泥入水。曰如何是八同生殺。師曰自救不了。曰如何是九同音吼。師曰八角磨盤空裏走。曰如何是十同得入。師曰寒山逢拾得。曰與什麼人同得入。師曰胡張三黑李四。曰與誰同音吼。師曰狸奴白牯。曰作麼生同生殺。師曰德山棒臨濟喝。曰什麼物同得失。師曰草裏輥。曰阿那個同具足。師曰信手拈來著著親。曰是什麼同徧普。師曰針鋒影裏騎大鵬等閑挨落天邊月。曰何人同真智。師曰黑山鬼窟。曰孰與總同參。師曰燈籠入露柱。曰那個同大事。師曰嘉州大象<span class='corr'>陝</span>府鐵牛。曰何物同一質。師曰盌脫丘。師退居東菴。俄屬微疾。因書偈曰。來無所來。去無所去。瞥轉玄關。佛祖罔措。跏趺而寂。塔全身於北高峰之原。</p>
</div>
<div class='div-other'><a id='mulu101' />
<p class='h4'>慶元府天童枯禪自鏡禪師</p><p>長溪高氏子。受業泉州法石。後遍參諸方。得旨於密菴。出世寧德鳳山。嘉定癸未移鼓山。鑄洪鐘有挂鐘偈曰。一模脫就轉風流。平地教他不肻休。要得洪音喧宇宙。直須更上一層樓。頌鵝湖因唐憲宗詔問如何是佛性曰。因地而倒因地起。離地求起無是理。不離所問語雖親。認著依前還不是。紹定<span class='corr'>己</span>丑移真州北山。後移天童。甫至而寂。建塔天童。</p>
</div>
<div class='div-other'><a id='mulu102' />
<p class='h4'>饒州薦福曹原生禪師</p><p>南劒人甞詠靈雲石曰。雲去復來非有意。雲來復去亦無心。有無截斷靈何在。突兀一峰青到今。頌長沙與仰山翫月曰。浮雲散盡月當空。兔子懷胎產大蟲。跳出風前弄牙爪。至今撼動廣寒宮。頌僧問古德生死以何為舟航曰。年盡不燒錢。鼠穴被蛇穿。直饒玄會得。對面隔西天。</p>
</div>
<div class='div-other'><a id='mulu103' />
<p class='h4'>太平府隱靜萬菴致柔禪師</p><p>潮州陳氏子。上堂。舉天衣懷禪師雁過長空影沉寒水話。頌曰。長空孤雁一聲秋。獻寶波斯鼻似鈎。風捲白雲歸別嶂。黃昏月挂柳絲頭。又頌倩女離魂曰。憶昔春風上苑行。爛窺紅紫厭平生。如今再到曾行處。寂寂無人草自生。頌南泉與歸宗麻谷同去參禮南陽國師曰。金鍼繡出玉鴛鴦。石女擎來不覆藏。剛被木人偷眼覷。至今兩兩不成雙。</p>
</div>
<div class='div-other'><a id='mulu104' />
<p class='h4'>臨安府淨慈潛菴慧光禪師</p><p>有化鹽偈曰。合水和泥一處烹。水乾泥盡雪花生。乘時索起捺天價。公驗分明孰敢爭。頌楞嚴經佛謂阿難見見之時見非是見曰。雨洗淡紅桃蕚嫰。風搖殘碧柳絲輕。白雲影裏恠石露。綠水光中古木清。</p>
</div>
<div class='div-other'><a id='mulu105' />
<p class='h4'>侍郎張鎡居士</p><p>號約齋。字功甫。忠烈王諸孫。官直秘閣學士。造密菴籌室。蒙菴垂示。因舉狗子話忽聞鐘聲悟入。偈曰。鐘一撞。耳根塞。赤肉團邊去個賊。有人問我解何宗。舜若多神面門黑。以書告其悟由。菴肯之。尋掃軌休間徜徉南湖之小園。或幅巾曳杖嘯歌往來澹然忘歸。甞曰。昔賢有云。不為俗情所染。方能說法度人。葢光明藏中孰非遊戲。若心常清淨離諸取著。於有差別境中能常入無差別定。則淫房酒肆徧歷道場。鼓樂音聲皆談般若。倘知因物隔境逐情移。如鳥粘黐動傷軀命。又烏知所謂說法度人者哉。後捨宅建慧雲寺。請密菴開山。</p>
</div></div>
<div class='div-other'><a id='mulu106' />
<p class='h3'>天童觀禪師法嗣<span class='note-inline'>(師嗣淨慈一。會元無出。今收入補燈)</span></p>
<div class='div-other'><a id='mulu107' />
<p class='h4'>平江府虎丘[仁-二+幻]堂善濟禪師</p><p>讚魚籃觀音像曰。雲鬢濃粧苦強顏。為他閒事入塵寰。擕來活底無人買。祇作尋常死貨看。</p>
</div></div>
<div class='div-other'><a id='mulu108' />
<p class='h3'>天童頴禪師法嗣<span class='note-inline'>(師嗣焦山體。會元無出。今收入補燈)</span></p>
<div class='div-other'><a id='mulu109' />
<p class='h4'>臨安府靈隱荊叟如珏禪師</p><p>婺州人。初參痴鈍於鍾山。甞呈偈曰。鍾山白刃赤身挨。幾度曾經被活埋。一自人亡家破後。了知無位可安排。鈍肯之。住後上堂。新歲擊新鼓。普施新法雨。萬物盡從新。一一就規矩。普賢大士忻歡。乘時打開門戶。放出白象王。徧地無尋處。拈拄杖曰。惟有者個不屬故新。等閒開口吞却法身。擲下曰是什麼。千年桃核裏。元是舊時仁。端平春自育王升徑山。小參。我此一宗正令全提。如暴風卒雨鼓蕩無前。石火電光追奔不及。舉意即迷源。擡頭<span class='corr'>已</span>蹉過。不是目前法。莫生種種心。縱汝三種互修尅期取證。第一頭第三首。萬拄千撑轉見氣急。殊不知髑髏未具<span class='corr'>己</span>眼先明。呱地一聲千了百當。然雖如是。親證者萬中無一二。錯會者數有恒河沙。僧問如何是佛。師曰爛冬瓜。復成頌曰。如何是佛爛冬瓜。咬著冰霜透齒牙。根蒂雖然無窖子。一年一度一開花。佛成道日頌曰。六年雪嶺方成道。打失從前鬼眼睛。滿面慚惶無著處。至今生怕是明星。</p>
</div></div>
<div class='div-other'><a id='mulu110' />
<p class='h3'>萬壽觀禪師法嗣<span class='note-inline'>(師嗣大洪證。會元無出。今收入補燈)</span></p>
<div class='div-other'><a id='mulu111' />
<p class='h4'>杭州黃龍無門慧開禪師</p><p>杭州梁氏子。參月林看無字話。六年無省。乃奮志尅責。誓曰。若去睡眠爛却我身。一日在法座邊立。忽聞齋鼓聲有省。偈曰。青天白日一聲雷。大地羣生眼豁開。萬象森羅齊叩首。須彌[跳-兆+孛]跳舞三臺。次日入室欲通所得。林遽曰何處見神見鬼了也。師便喝。林亦喝。師又喝。自此機語脗合。淳祐六年奉旨開山護國仁王寺。上堂。是非長短耳邊風。切莫於中覓異同。要得八風吹不動。放教心地等虗空。慈雲老人只解順水張帆不能逆風把柁。黃龍又且不然。是非都去了。是非裏薦取。何故聻。幾度黑風翻大浪。未曾聞道釣舟傾。屬歲大旱。宋理宗召師祈雨。還而默坐。帝遣內侍問之。師曰寂然不動感而遂通。既而大雨。賜號佛眼禪師。</p>
</div>
<div class='div-other'><a id='mulu112' />
<p class='h4'>潭州石霜竹巖妙印禪師</p><p>對月看經偈曰。未動舌頭文彩露。五千餘卷一時周。若言待月重開卷。敢保驢年未徹頭。</p>
</div></div></div>
<div class='div-other'><a id='mulu113' />
<p class='h2'>南嶽下十九世</p>
<div class='div-other'><a id='mulu114' />
<p class='h3'>雪峰珍禪師法嗣</p>
<div class='div-other'><a id='mulu115' />
<p class='h4'>杭州徑山元叟行端禪師</p><p>台之臨海何氏子。初參藏叟於徑山。叟問你是什處人。師曰台州。叟便喝。師展坐具。叟又喝。師收坐具。叟曰放汝三十棒。參堂去。師於言下豁然頓悟。一日侍次。叟曰我泉南無僧。師曰和尚聻。叟便棒。師接住曰莫道無僧好。叟頷之。即延入侍司。及叟告寂即至淨慈依石林鞏禪師。林處以記室。復參雪巖。巖問何處來。師曰兩浙。巖曰因甚語音不同。師曰合取臭口。巖曰。獺徑橋高。集雲峰峻。未識書記在。師拍手曰鴨吞螺螄眼睛突出。巖笑顧謂侍者曰點好茶來。師曰也不消得。遂送師居蒙堂。大德四年庚子出世湖之資福。學徒奔輳名聞京國。特旨賜慧文正辯禪師。次主中天竺。皇慶壬子遷靈隱。有旨設水陸大會於金山。命師陞座說法。加賜佛日普照。至治壬戌補徑山。泰定甲子上為降璽書作大護持。仍賜金襴袈裟。師至是三被金襴之賜。僧問。三聖和尚道我逢人則出。出則不為人。興化和尚道我逢人則不出。出則便為人。意旨如何。師曰。雞衘燈琖走。鼈咬釣魚竿。僧曰。為人不為人則且止。如何是逢人出底句。師曰知。僧曰。逢人出不出則且止。如何是為人底句。師曰切。問如何是正法眼藏。師曰十字街頭石敢當。曰莫只者便是麼。師曰月似彎弓少雨多風。僧參。師問曰何方聖者甚處靈祇。曰臨朕碪。師曰杜撰禪和如麻似粟。參堂去。又勘一僧曰棋盤石斫破你腦門。鉢盂池浸爛你脚板。僧擬答。師便喝。又勘一僧曰。劈開華嶽連天秀。放出黃河徹底清。即且置。平實地上道將一句來。僧擬開口。師便打。上堂。即心即佛。蜜果換苦葫蘆。非心非佛。寶器貯於不淨。不是心不是佛不是物。鄭州出曹門。且喜沒交涉。拈拄杖曰。拄杖子鑽過北鬱單越。走向西瞿耶尼。今向翔鳳山中興雲吐霧去也。卓一卓曰。大洋海底火發。燒却嘉州大像頷下眉毛。復卓一卓下座。上堂。三世諸佛拈向一邊。六代祖師置之一壁。十二時中且要識得自家主人翁。隨處作主。立處皆真。五欲八風搖撼不動。四生九有籠罩不住。方有少分相應。我且問你。著衣喫飯屙屎送溺。行住坐臥見聞覺知。且阿那個是你主人翁。有般漢便向第八識裏妄生卜度。便道呼之有聲不見其形。只今言談抵對歷歷孤明。豈不是我自家主人翁。錯了也。此是無量劫來生死根本。無始劫來業識痴團。便得你七顛八倒。役得你萬苦千辛。豈可認以為實。降此之外畢竟阿那個是你主人翁。復高聲喚曰。主人翁。惺惺著。上堂。古戌朝鳴角。空山夜答鐘。時人皆共聽。何處不圓通。元宵上堂并謝監收浴主維那。千粒萬粒從一粒生。只者一粒從甚麼處生。千燈萬燈從一燈起。只者一燈從甚麼處起。識得一燈。千燈萬燈燈燈不疑。識得一粒。千粒萬粒粒粒無碍。三脚驢子弄蹄行。踏破無邊香水海。拈拄杖卓一卓曰。頂門上也少者一槌不得。至正辛巳八月四日書偈訣眾曰。本無生滅。焉有去來。冰河發焰。銕樹花開。投筆垂一足而化。奉全身窆於寂照塔院。</p>
</div></div>
<div class='div-other'><a id='mulu116' />
<p class='h3'>淨慈頴禪師法嗣</p>
<div class='div-other'><a id='mulu117' />
<p class='h4'>溫州江心一山了萬禪師</p><p>撫州臨川金氏子。年十五業程文有聲。然出家素志莫能奪。去從金溪常樂院祝髮。東叟領南屏擇師掌記。師偶經神祠見紙灰隨風旋起。脫然忘所證。亟以白叟。叟詰之終無疑滯。遂蒙印可。後遊天台眾請開法寒巖。遷紫籜疎山開先。升住江心。少不適意輙棄去。會廬山月㵎明禪師遣舟迎歸東溪。及明沒。開先之眾復請。乃回開先。皇慶元年冬遘疾。書訣坐逝。</p>
</div>
<div class='div-other'><a id='mulu118' />
<p class='h4'>明州岳林栯堂益禪師</p><p>溫州人。上堂。古者道我者裏無法與人。只是據欵結案。彰聖者裏亦無法與人。亦不據欵結案。拈拄杖曰。如何是佛。赤脚踏蓮花。如何是佛向上事。雕梁畵棟。擲下拄杖便歸方丈。二月十五日上堂。擊拂一下曰。彰聖今日將三十年前冷灰中爆出黑豆換老胡眼睛去也。喝一喝曰。設有一法過於涅槃。我此一喝不作一喝用。</p>
</div></div>
<div class='div-other'><a id='mulu119' />
<p class='h3'>育王觀禪師法嗣</p>
<div class='div-other'><a id='mulu120' />
<p class='h4'>洪州仰山晦機元熈禪師</p><p>南昌唐氏子。與兄元齡俱習進士業。元齡既登第。師遂祝髮。聞物初闡化玉几。往依之。初與語。大驚異之。留侍左右。朝夕咨叩盡發其秘。後謁東叟穎公於南屏。穎命掌記。元貞二年出世百丈。遷淨慈。上堂。雲門道個普字。盡大地人不奈何。殊不知雲門四棱塌地。當時若與震威一喝。待此老惡發。徐徐打個問訊道。莫恠觸忤好。非徒救取此老。亦能振起雲門綱宗。雖然。口是禍門。上堂。三界無法何處求心。白雲為葢流泉作琴。古今無間誰是知音。擊拂子曰。一曲兩曲無人會。雨過夜塘秋水深。上堂。獨坐大雄峰。寒灰撥不紅。一星熒火出。孤鶴過遼東。遷徑山閱三月。師杖筞歸南山之下。復起之不往也。江西學者聞師退閒。咸傾誠法味以致。百丈大仰之徒爭來請師。師辭不獲<span class='corr'>已</span>遂還仰山。居三年。將示寂作偈示眾。擲筆化去。大仰山之下有金雞石者。應馬大師懸讖故葬焉。</p>
</div></div>
<div class='div-other'><a id='mulu121' />
<p class='h3'>淨慈聞禪師法嗣</p>
<div class='div-other'><a id='mulu122' />
<p class='h4'>杭州徑山雲峰妙高禪師</p><p>福寧州人。受具後往參痴絕。次見無準。皆器之。及參偃溪。一日溪舉譬如牛過窻櫺頭角四蹄都過了因甚尾巴過不得。師劃然有省乃曰。鯨吞海水盡。露出珊瑚枝。溪曰也只道得一半。後出世大蘆。遷勸忠何山。復奉朝命住蔣山。至元庚辰遷徑山。上堂。世界未形乾坤泰定。生佛未具覿體全真。無端鏡。容大士。鷹巢躍出。剺破面皮。早是遭人描邈。那更缺齒老胡不依本分。遙望東震旦有大乘根器。迢迢十萬里來。意在攙行奪市。直得鳳堂鼓響。阿閣鐘鳴。轉喉觸諱。插脚無門。合國難追。重遭訐露。斯徑山道不得<span class='corr'>已</span>跨他船舷入他界分。新官不理舊事。畢竟如何。拍禪牀曰。戍樓靜貯千峰月。塞草閒鋪萬里秋。上堂。五峰峭峙到者須是其人。一鏡當空無物不蒙其照。祖師基業依然猶在。衲僧活計何曾變遷。著手不得處正要提撕。措足無門時方可履踐。直待山雲淡泞㵎水潺湲。一曲無私萬邦樂業。正恁麼時。功歸何所。車書自古同文軌。四海如今共一家。示眾。言前辯旨。句下明宗。東計山熾然說法。湛瀆水轉為流通。者裏搆得未免遞相鈍置。若尚存觀聽。擾擾匇匇。晨雞暮鐘。時有讚毀禪宗者。師嘆曰。此宗門大事。吾當忍死爭之。遂趨京。有旨集諸宗徒廷辯。上問禪以何為宗。師奏曰。淨智妙圓體自空寂。非見聞覺知思慮分別所能到。上宣問再三。師歷舉西天東土諸祖。以至德山臨濟棒喝因緣。大抵言。禪是正法眼藏。涅槃妙心。趨最上乘。孰有過於禪。詞旨明顯。餘二千言。又宣進榻前同百法論師仙林賜坐。使各持論。林曰始從鹿野苑終至䟦提河。於是二中間未甞說一字。五千餘卷自何而來。師曰一代時教如標月指。了知所標畢竟非月。林曰如何是禪。師以手打一圓相。林曰何得動手動脚。師曰只者一圈尚透不得。說甚千經萬論。林無語。上大悅賜食。陛辭南歸。示寂塔於寺之西麓。</p>
</div>
<div class='div-other'><a id='mulu123' />
<p class='h4'>明州天童止泓鑒禪師</p><p>頌大陽無相道場話曰。真空無相絕名模。立底精兮畵底麁。道即不難辭上紙。西天鬍子絕髭鬚。</p>
</div></div>
<div class='div-other'><a id='mulu124' />
<p class='h3'>雙林朋禪師法嗣</p>
<div class='div-other'><a id='mulu125' />
<p class='h4'>杭州靈隱悅堂祖誾禪師</p><p>南康周氏子。一日閱華嚴至惟一堅密身一切塵中現。忽有省。往見別山。山問近離什處。師曰江西。山曰馬大師安樂否。師叉手曰起居和尚。參斷橋問臨濟三遭黃檗痛棒是否。師曰是。曰因甚大愚肋下築三拳。師曰得人一牛還人一馬。橋頷之。橋逝而介石補其處。一日室中舉栢樹子話。師擬議。石抗聲曰何不道黃鶴樓前鸚鵡洲。師於言下頓悟。久之歸廬山。出世西林。大德九年住靈隱。甞勘一僧曰。微塵諸佛在汝舌上。三藏聖教在汝脚底。何不瞥地。僧罔措。師便喝。又勘一僧曰。釋迦彌勒是他奴。他是阿誰。僧擬對。師便打。一僧新到。師問何處來。曰閩中。師曰彼處佛法如何住持。曰饑則吃飯困則打眠。師曰錯。曰未審和尚此間如何住持。師拂袖歸方丈。居四歲。訣眾偈曰。緣會而來。緣散而去。撞倒須彌。虗空獨露。遂逝。</p>
</div></div>
<div class='div-other'><a id='mulu126' />
<p class='h3'>靈隱濟禪師法嗣</p>
<div class='div-other'><a id='mulu127' />
<p class='h4'>慶元府雪竇野翁炳同禪師</p><p>新昌張氏子。首從痴絕於天童。次造大川之室。川舉臘月火燒山話。師擬對。川拈竹篦遽拄之。有省。隱跡仗錫。閉戶書法華經。有老來非厭客。靜裏欲書經之句。時雪竇虗席。眾堅請師往赴。至壬寅八月十五日陞座。語眾勸勵極切。葢示別也。眾請留偈。笑而不應。至夕而逝。</p>
</div></div>
<div class='div-other'><a id='mulu128' />
<p class='h3'>薦福璨禪師法嗣</p>
<div class='div-other'><a id='mulu129' />
<p class='h4'>福寧州支提山愚叟澄鑑禪師</p><p>本州寧德張氏子。依政和龍山剃落。參無文璨禪師遂入其室。初住白雲。至元二十年世祖勅賜住持支提。賜號通悟明印大師。後示寂書偈曰。八十二年落賺世緣。躍翻筋斗。應跡西乾。沐浴更衣趺坐而逝。</p>
</div></div>
<div class='div-other'><a id='mulu130' />
<p class='h3'>臥龍先禪師法嗣</p>
<div class='div-other'><a id='mulu131' />
<p class='h4'>臨安府徑山無準師範禪師</p><p>劒州梓潼雍氏子。九歲出家。請益老宿坐禪之法。宿曰禪是何物坐底是誰。師晝夜體究。一日如廁提前話有省。謁育王佛炤。炤問何處人。師曰劒州。炤曰帶得劒來麼。師隨聲便喝。炤笑曰者烏頭子也亂做。至靈隱時破菴為第一座。同遊石筍菴。有道者請益胡孫子話。師於侍傍大悟。初住明州清凉。遷焦山雪竇育王。後受詔主徑山。上堂。靈山指月。曹溪話月。遞代相傳。證龜成鼈。範上座尋常有一張口。挂在壁上未曾動著。今日無端入者行戶。事到如今只得東簸西簸。未免拈起多年曆日。於中點出些子悞賺處說似諸人。且要郭大李二鄧四張三知得江南兩浙春寒秋熱。雖然如是。黃河三千年一度清。上堂。若是個事直是省要易會。多是諸人自作艱難自作障碍。所以有時東廊西廊見諸人問訊和南。山僧便乃低頭相接。其實無他。只要諸人識得長老是西川隆慶府人氏。若識得去便與諸人打些鄉談說些鄉話。如今且未說你識得長老。且各自知得自家鄉貫也得。還知麼。明州六縣。奉化八鄉。上堂。名不得。狀不得。取不得。捨不得。只恁麼得。且道得個什麼。三人證龜成鼈。理宗召入修政殿。奏對詳明。賜金襴僧伽衣。又宣詔慈明陞座說法。帝垂簾而聽。賜號佛鑑。淳祐己酉三月旦日疾作。遂陞座謂眾曰。山僧既老且病。無力與諸人東語西話。今勉強出來將從前說不到底盡情向諸人抖搜去也。遂起身抖衣曰。是多少。便歸方丈。十五日集眾遺囑。至十八日黎明書偈曰。來時空索索。去也赤條條。更要問端的。天台有石橋。移頃而逝。塔全身於圓照菴。</p>
</div>
<div class='div-other'><a id='mulu132' />
<p class='h4'>臨安府靈隱石田法薰禪師</p><p>眉山彭氏子。初遊石霜禮雷遷塗。述偈曰。一念慈容元不隔。何須特地肆乖張。平高就下婆心切。惱得雷公一夜忙。師名因是大著。聞穹窿破菴道望。遂往依焉。菴室中舉世尊拈花迦葉微笑。師曰焦磚打著連底凍。赤眼撞著火柴頭。菴陰奇之。初住蘇之高峰。遷楓橋鍾山淨慈靈隱。示眾。但得本。莫愁末。喚什麼作本。喚什麼作末。松栢千年青。不入時人意。牡丹一日紅。滿城公子醉。山僧恁麼道。若有不肯的是我同參。弟子師俊繪師像求讚。有曰末後一句分付厨山。眾頗訝之。明日忽示疾。退歸寶壽趣辦終焉。計辦畢即趨寂。窆全身於院之後山。</p>
</div>
<div class='div-other'><a id='mulu133' />
<p class='h4'>南康府雲居即菴慈覺禪師</p><p>蜀人。舉僧問葉縣如何是學人密用心處。縣曰閙市輥毬子。曰意旨如何。縣曰普請眾人看。師頌曰。輥毬閙市眾人看。一陣清風吹面寒。定亂不須雙刃劒。活人何必九還丹。師始登雲居時。先一夕宿瑤田庄。夢伽藍安樂公謂曰。汝與此山祇有一粥緣。明日午後至寺。晚參罷。會同袍二僧鬬狠聞於寺司。凡新到例遭斥逐。師深切疑訝。後數年。蜀士有宦達於朝者。與師親故。以雲居虗席請師補其處。師欣然承命將復。徵往夢竟。至瑤田庄而寂。</p>
</div></div>
<div class='div-other'><a id='mulu134' />
<p class='h3'>靈隱嶽禪師法嗣</p>
<div class='div-other'><a id='mulu135' />
<p class='h4'>慶元府天童滅翁文禮禪師</p><p>杭之臨安阮氏子。家天目山之麓。師生六歲携籃隨母採桑。俄而寤念携籃者誰耶。遂懷出家志。十六得度。參混源。源舉現成公案放汝三十棒話不契。謁佛炤。炤問恁麼來者那個是你主人翁。師豁然領旨。他日炤問是風動是幡動者僧如何。師曰。物見主。眼卓竪。又問不是風動不是幡動甚處見祖師。師曰揭却腦葢。炤喜其俊邁俾掌書記。久之聞松源唱道饒之薦福。室中問僧不是風動不是幡動。僧擬議即棒出。師聞之頓忘知解。往參蒙印可。嘉定五年開法臨安之慧雲。遷能仁淨慈。室中每舉南山筀笋東海烏鰂話。學者擬議。師輙督牙三下。莫有湊泊之者。厥後遷居福泉。升住天童。開堂日僧問和尚見佛炤時如何。師曰石中有玉。曰見松源後如何。師曰沙裏無油。問觀方知彼去去者不至方意旨如何。師曰前不遘村後不迭店。有來上<span class='corr'>座</span>者直入方丈曰某甲有狀告投和尚。師曰對頭在那裏。曰和尚便是。師曰老僧與你有什冤讐。來無語。師捉住曰冤家冤家。虎維那參。師問汝名什麼。曰智虎。師退身作怕勢。虎擬議。師便歸方丈。上堂。眾生本不曾迷。夜闌雞向五更啼。諸佛本不曾悟。清秋鴈度長空去。拍膝一下曰。西窻昨夜月華明。凉飈<span class='corr'>已</span>到梧桐樹。上堂。法不孤起仗境方生。境既不存法從何立。龍湫瀉千尺瀑且不是境。雁峰聳萬丈高寒且不是法。明眼衲僧到者裏合作麼生。直饒倜儻分明。山僧棒折也未放在。何故。殺人刀。活人劒。上堂。事事無碍。青山掩映斜陽外。法法無差。櫩前古木閙羣鴉。君不見太原孚上座走天涯。楊州五更聞畵角。吹斷落梅花。直至如今未到家。聖節上堂。坐琉璃殿。垂夜明簾。混然一體以難該。冥應眾緣而無忒。從上以來推尊此位。且全身奉重一句如何舉唱。妙叶羣機齊入貢。從教諸道自分權。宏智禪師忌日上堂。夜明簾外。寶鑑臺前。元無兼帶。豈有偏圓。正恁麼時。畢竟誰居正位。古渡無人霜月冷。蘆花風靜鷺鷥眠。上堂。萬松關逈九隴煙。橫谷風傳響。㵎水流聲。若以眼觀耳聽。㧞舌犁耕。不以眼觀耳聽。㧞舌犁耕。且利害在什麼處。若不同牀睡。焉知被底穿。師退院。逍遙於梁渚之上。羣衲聚叩。與住院無異。將入寂謂侍者曰。誰與我造無縫塔。侍者曰請師塔樣。師曰盡力畵不出。怡然脫去。</p>
</div>
<div class='div-other'><a id='mulu136' />
<p class='h4'>常州華藏無得覺通禪師</p><p>青苗會上堂。破一微塵出大經。鳶飛魚躍更分明。不將眼看將心看。<span class='corr'>已</span>是重敲火裏冰。淹黑豆。昧平生。直到却外話豐登。繰成白雪桑重綠。割盡黃雲稻正青。</p>
</div>
<div class='div-other'><a id='mulu137' />
<p class='h4'>慶元府雪竇大歇仲謙禪師</p><p>金華義烏應氏子。幼見傅大士心王銘乃誓出家。始見息菴。菴器之。而抑其銳曰。汝儒家習氣不除。何能到大休大歇田地。宜如土木人去。師朝暮研究有省。因以大歇自名。既見松源。一日聞舉秘魔擎杈話。俄失聲曰。爭奈有人不甘。源提竹篦曰打你不甘。師擬進語。而篦輙至。茫未有措。源震聲喝。師即豁然。</p>
</div>
<div class='div-other'><a id='mulu138' />
<p class='h4'>安吉州道場山運菴普巖禪師</p><p>讚趙州曰。無端提起七斤衫。多少禪人著意參。盡向青州做窠窟。不知春色在江南。</p>
</div>
<div class='div-other'><a id='mulu139' />
<p class='h4'>鎮江府金山掩室善開禪師</p><p>頌僧問雲門法身曰。六不收。一不立。清淨法身何處覓。夜來一陣吹葉風。掃盡浮雲月照壁。又頌淨慈肯堂示眾觀方知彼去曰。孰謂觀方不在方。纔開臭口便乖張。行人要覓長安路。不覺全身在帝鄉。</p>
</div>
<div class='div-other'><a id='mulu140' />
<p class='h4'>溫州鳳翔石巖希璉禪師</p><p>潮陽馬氏子。僧問。昔日佛炤光禪師因孝宗皇帝宣問釋迦入山六年所成何事。炤曰將謂陛下忘却。意旨如何。師答以頌曰。大根大器大熏修。瞥轉機輪向上頭。萬億斯年惟一佛。雪山元不隔龍樓。</p>
</div>
<div class='div-other'><a id='mulu141' />
<p class='h4'>台州瑞巖少室光睦禪師</p><p>贊四祖曰。破頭峰頂紫雲飛。三却天書老翠微。滯貨雖然無用處。不應分付小孩兒。頌靈雲見桃花曰。一見桃花便垛跟。鐵圍生陷出無門。倚墻傍壁知多少。一度春風一斷魂。</p>
</div>
<div class='div-other'><a id='mulu142' />
<p class='h4'>北海心禪師</p><p>甞頌唐太宗蛤蜊因緣曰。合水和泥底事忙。被渠點破太乖張。雖然默契君王意。<span class='corr'>已</span>是全身入鑊湯。頌雪峰拓開門放身是什麼曰。同條生兮不同死。弟既耳聾兄目瞽。家門蕩盡徹骨窮。却把黃金如糞士。末後句。休莾鹵。甜者甜兮苦者苦。</p>
</div>
<div class='div-other'><a id='mulu143' />
<p class='h4'>諾菴肇禪師</p><p>甞頌南泉鐫佛因緣曰。兩手持來難葢覆。依前兩手還分付。一枕清風眠正濃。鳥衘花落巖前路。又頌松源示眾明眼衲僧因甚打失鼻孔曰。殺人一萬損三千。獨弄單提機不全。萬頃滄波明月夜。一聲短笛釣魚船。</p>
</div>
<div class='div-other'><a id='mulu144' />
<p class='h4'>臨安府淨慈谷源道禪師</p><p>甞頌石頭剗草話曰。石頭剗草驗英豪。懵懂丹霞眼不高。若解轉身行活路。至今應不累兒曹。</p>
</div></div>
<div class='div-other'><a id='mulu145' />
<p class='h3'>天童鏡禪師法嗣</p>
<div class='div-other'><a id='mulu146' />
<p class='h4'>福州鼓山愚谷元智禪師</p><p>長溪薛氏子。年十八受業於本縣湛然本禪師。時枯禪主鳳山。師往從之。叩請甚勤。禪<span class='corr'>已</span>奇之。出嶺謁淅翁琰於雙徑。次參少林崧於北山。留掌記。有聲少林。移徑山枯禪嗣其席。師喜曰。青鳳山前事未竟今竟矣。禪至仍掌記。俄而機契遂蒙印可。嘉熈己亥出住平江薦福。遷洞庭翠峰宜興芙蓉。退居靈隱。後起住泉之法石。未幾遷福州怡山舉其廢。癸亥秋移鼓山。甫一夏以病告退老東菴。咸淳丙寅正月十七日趺坐書偈而化。壽七十一臘五十八。塔全身於鼓山南院。</p>
</div>
<div class='div-other'><a id='mulu147' />
<p class='h4'>杭州淨慈清溪沅禪師</p><p>上堂。達磨西來一坐具地。被他神光禮了三拜一時占却。致令後代兒孫各自分疆列界。衲僧家撥草瞻風。朝吳暮越。南天台北五臺。拄杖頭草鞋底。還曾踏著也未。良久曰。切忌踏著。</p>
</div></div>
<div class='div-other'><a id='mulu148' />
<p class='h3'>薦福生禪師法嗣</p>
<div class='div-other'><a id='mulu149' />
<p class='h4'>臨安府徑山痴絕道冲禪師</p><p>武信荀氏子。資性絕人。長應進士不第。受業於梓州妙音院。紹熈三年出峽。時曹源出世妙果。師往謁。聽其人門語有省。俾侍左右三年。以偈辭遊<span class='corr'>浙</span>。有尚餘一雙窮相手要向諸方癢處爬之句。參松源於靈隱。源門庭峻絕。笠棲八月不獲入室。或以失士告。源曰我<span class='corr'>已</span>八字打開挂搭渠。自是渠當面蹉過耳。師聞其語。口耳俱喪。徹見曹源。於妙果龜峰時嘻笑怒罵皆為人善巧方便。自是不疑天下老和尚舌頭。初住嘉興天寧。移雪峰方半載。詔移天童。育王虗席兼攝住持。上堂。天童用底來。育王用不著。育王用底來。天童用不著。雖然如是。用不著。不著處。用有餘。一箭雙鵰隨手落。上堂。圓覺伽藍塵塵有路。坐斷去來。頓空今古。那裏十三。者邊十五。後先不差毫髮。可笑黃面瞿曇。至今不知落處。上堂。有一人一念頓證墮在佛數。有一人累劫闡提不願成佛。且道那個合受人天供養。良久曰。蝶穿芳徑雙眉濕。蜂掠殘花兩股肥。上堂。僧問。心佛及眾生是三無差別。如何是過去心。師曰放待冷來看。曰如何是現在心。師曰你問我答。曰如何是未來心。師曰後次上堂向汝道。曰如何是過去佛。師曰去年梅。曰如何是現在佛。師曰今歲柳。曰如何是未來佛。師曰顏色馨香依舊。曰如何是過去差別智。師以拂子擊禪牀左邊。曰如何是現在差別智。師以拂子擊禪牀右邊。曰如何是未來差別智。師以拂子中間點一點。僧曰。心佛眾生無向背。十方剎海一毫收。便禮拜。師乃曰。過去心不可得。現在心不可得。未來心不可得。三心既不可得。喚什麼作差別智。若人見得徹去。三世諸佛無一時不在諸人頂[寧*頁]上轉大法輪。更來者裏挨肩竝足討什麼椀。以拄杖一時趕散。未幾被旨遷徑山。將示寂謂眾曰。無準忌在三月十八。吾以十五日行。不能辦香修供矣。至十四日上堂辭眾。舉世尊臨入涅槃告眾曰。汝等善觀吾紫磨金色之身。膽仰取足。毋令後悔。今日即有明日即無。師曰。世<span class='corr'>尊</span>平生用盡伎倆。臨死之際求生不得生求死不得死。山僧則不然。要行便行要去便去。八臂那吒攔不住。下座。至夜分起坐。移頃而逝。壽八十二﨟六十一。茶毗舍利五色者無數。靈骨分一半建塔金陵王山菴。一半建塔菖蒲田玉芝菴。</p>
</div></div>
<div class='div-other'><a id='mulu150' />
<p class='h3'>隱靜柔禪師法嗣</p>
<div class='div-other'><a id='mulu151' />
<p class='h4'>雙杉元禪師</p><p>甞頌太宗勸發菩提心話曰。萬里謳歌聖化成。條風塊雨樂樵耕。不因嵩嶽三呼後。無象誰知真太平。又頌應菴問密菴正法眼話曰。五陵公子少年時。得意春風躍馬蹄。不惜黃金為彈子。海棠花下打黃鸝。</p>
</div></div>
<div class='div-other'><a id='mulu152' />
<p class='h3'>華藏淨禪師法嗣</p>
<div class='div-other'><a id='mulu153' />
<p class='h4'>慶元府天童西江謀禪師</p><p>江南老宿。不被黃敕者四十年。末路受理宗寵命三錫。示眾。春日晴。黃鸝鳴。最親切。誰解聽。一日將入寂。顧侍僧索筆書偈曰。一笑翻身。日面月面。閣筆而逝。立塔天童。</p>
</div></div>
<div class='div-other'><a id='mulu154' />
<p class='h3'>靈隱珏禪師法嗣</p>
<div class='div-other'><a id='mulu155' />
<p class='h4'>杭州中天竺空巖有禪師</p><p>室中垂語曰。黃金鑄就鐵真人。東海湧頌曰。錦衣公子醉田家。熟睡柴牀日未斜。熱渴呼漿無所得。便將玉帶換甌茶。</p>
</div></div>
<div class='div-other'><a id='mulu156' />
<p class='h3'>黃龍開禪師法嗣</p>
<div class='div-other'><a id='mulu157' />
<p class='h4'>杭州護國臭菴宗禪師</p><p>上堂。舉嶽林振禪師示眾曰。布袋口開還有買的麼。僧曰有。林曰不作貴不作賤作麼生買。僧無語。林曰老僧失利。師曰。嶽林說個問端也甚奇特。及至被人道個有字。直得東遮西掩囊藏不迭。護國今日布袋口開。還有買的麼。良久曰。欄干雖共倚。山色不同觀。</p>
</div>
<div class='div-other'><a id='mulu158' />
<p class='h4'>溫州瞎驢無見禪師</p><p>甞頌興化打克賓曰。興化打克賓。言親語不親。棒頭如雨點。敲出玉麒麟。</p>
</div>
<div class='div-other'><a id='mulu159' />
<p class='h4'>放牛余居士</p><p>古杭人。淳祐間參無門。凡問被門劈面截住曰不是不是。及見臭菴問曰。吾師甚麼見解。敢對人天顛倒是非。菴曰我在無門座下無法可得無道可傳。只得兩個字。士曰兩字如何說。菴曰不是不是。士言下始知無門為人處。甞述是非關。其言曰。直指人心見性成佛。回光返照逈絕遮攔。纔擬思量白雲萬里。逢人品藻遇物雌黃。重古輕今貴耳賤目。任伊卜度沉吟。未夢見是非關。在安吉州。沈道婆問是非關有幾句。士曰有四句。婆曰四句作麼舉。士曰。第一句。有是有非則不可。第二句。無是無非又不可。第三句。是是非非也不可。第四句。非是是非亦不可。若離得此四句。始見本地風光。曰我離得否。士曰汝離不得。曰人人有分我何離不得。士曰。嫁雞逐雞飛。嫁狗逐狗走。曰如何是本地風光。士曰。月子彎彎照幾州。幾人歡喜幾人愁。曰不問言個風光。士曰問那個本地風光。曰無男女相底。士曰既無男女相問甚是非關。曰別有向上事也無。士曰有。曰如何是向上事。士曰。馬蝗釘住鷺鷥脚。你上天時我上天。</p>
</div></div>
<div class='div-other'><a id='mulu160' />
<p class='h3'>孤峰秀禪師法嗣</p>
<div class='div-other'><a id='mulu161' />
<p class='h4'>福州鼓山皖山正凝禪師</p><p>舒州太湖李氏子。受業於黃州雙泉。嘉熈初入閩謁孤峰秀禪師於莆之囊山。執侍五載盡得其奧旨。知藏鼓山。分座雪峰。寶祐間出世本州釣龍臺。遷萬歲。己巳十月移鼓山。甞頌世尊臨入滅以手摩胸話曰。潦倒瞿曇不識羞。臨行猶自逞風流。摩胸示眾歸何處。啼鳥一聲山更幽。又頌金峰枕子話曰。天作孽猶可違。自作孽不可逭。又頌德山參龍潭曰。潭不見。龍不現。全身<span class='corr'>已</span>在空王殿。夢回忽聽曉鶯啼。春風吹落桃花片。咸淳甲戌臘月八日示寂。闍維數珠不壞。獲舍利於齒中。乃別建塔。師<span class='corr'>入</span>閩三十餘年。道俗敬慕如覩生佛。凡得䞋利悉作方便事。更無儲蓄。壽八十四臘四十五。</p>
</div>
<div class='div-other'><a id='mulu162' />
<p class='h4'>婺州雙林一衲介禪師</p><p>甞頌傅大士披衲頂冠因緣曰。非儒非道亦非禪。杜撰修行忒可憐。擔閣一身三不了。至今八百有餘年。</p>
</div></div>
<div class='div-other'><a id='mulu163' />
<p class='h3'>容菴海禪師法嗣<span class='note-inline'>(師嗣竹林安。安嗣竹林寶。寶嗣懶牛和。和嗣天目齊。齊嗣五祖演。自齊以下會元俱無出)</span></p>
<div class='div-other'><a id='mulu164' />
<p class='h4'>燕京慶壽中和璋禪師</p><p>一夕夢異僧䇿杖徑趨方丈踞師子座。天明謂知客曰。今日但有旦過當令來見老僧。及晚海雲至。師笑曰此衲子乃夜來所夢者。雲曰某不來而來作麼生相見。師曰。參須實參悟須實悟。莫打野榸。雲曰某甲因擊火迸散乃知眉橫鼻直。師曰吾此處別。雲曰如何表信。師曰。牙是一具骨。耳是兩片皮。雲曰將謂別有。師曰錯。雲喝曰草賊大敗。師休去。次日師舉臨濟兩堂首座齊下喝。僧問還有賓主也無。濟曰賓主歷然。汝作麼生會。雲曰。打破秦時鏡。磨尖上古錐。龍飛霄漢外。何勞更下槌。師曰你只得其機不得其用。雲便掀倒禪牀。師曰路途之樂終未到家。雲與一掌曰。精靈千載野狐魅。看破如今不直錢。師打一拂子曰。汝只得其用不得其體。雲進前曰。青山聳寒色。月照一溪雲。師曰汝只得其體不得其智。雲曰。流水自西東。落花無向背。師曰汝雖善語言三昧。要且沒交涉。雲竪起拳復拍一拍。當時丈室震動。師曰如是如是。雲拂袖便出。明日命掌記。復以向上鉗錘勘驗。應答皆契。一日謂曰。汝今<span class='corr'>已</span>到大安樂地。宜善護持。吾有如來正法眼藏涅槃妙心。密付於汝。毋令湮沒。雲掩耳而出。即授以偈曰。天地同根無異殊。家山何處不逢渠。吾今付汝空王印。萬法光輝總一如。</p>
</div></div></div>
<p class='juan'>繼燈錄卷第二</p></div>
</div><!-- end of div[@id='body'] -->
</body></html>