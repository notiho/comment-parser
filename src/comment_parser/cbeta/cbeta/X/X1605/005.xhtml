<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>繼燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu263' />繼燈錄卷第五</p><p class="byline">鼓山嗣祖沙門　元贒　輯</p><p class="head1">臨濟宗</p>

<div class='div-other'><a id='mulu264' />
<p class='h2'>南嶽下二十二世</p>
<div class='div-other'><a id='mulu265' />
<p class='h3'>雙林誾禪師法嗣</p>
<div class='div-other'><a id='mulu266' />
<p class='h4'>杭州徑山月江宗淨禪師</p><p>金華蘭溪倪氏子。髫齡從邑之正覺院文譯祝髮受具。因誦楞嚴經至如標月指處。豁然有省。往參雙林正菴誾。誾問黃檗打臨濟你作麼生會。師曰按牛頭喫草。誾奇之。留領維那。後出世歷遷至徑山。臨寂書偈曰。祖師門下客。開口論無生。老我百不會。日午打三更。遂逝。茶毗舌根不壞。建塔于圓照菴。</p>
</div></div>
<div class='div-other'><a id='mulu267' />
<p class='h3'>天界曇禪師法嗣</p>
<div class='div-other'><a id='mulu268' />
<p class='h4'>南京靈谷定巖淨戒禪師</p><p>參覺原。原舉桶篐爆因緣問之。師擬議未即答。原厲聲曰早遲八刻了也。師於言下大悟。師續刻頌古聯珠。行於叢林。</p>
</div></div>
<div class='div-other'><a id='mulu269' />
<p class='h3'>高峰妙禪師法嗣</p>
<div class='div-other'><a id='mulu270' />
<p class='h4'>杭州天目中峰明本禪師</p><p>杭之錢塘孫氏子。母夢無門開禪師持燈籠至家遂生。神儀挺秀具大人相。離襁褓便趺坐。能言便歌讚梵唄。參高峯於死關。晝夜精勤。困則以頭觸柱。一日誦金剛經至荷擔如來處。恍然開解。遂從高峰薙落。時年二十有四也。未幾觀流泉有省。即詣峰求證。峰打趂出。既而民間訛傳官選童男女。師問忽有人來問和尚討童男女時如何。峰曰我但度竹篦子與他。師言下洞然徹法源底。于是高峰書真贊付師曰。我相不思議。佛祖莫能視。獨許不肖兒。得見半邊鼻。有問峰諸弟子優劣。峰曰。如義首座固是一根老竹。其如七曲八曲。唯本維那却是一竿上林新篁。他日成林未易量也。師居無定所。或船或菴。榜以幻住。僧俗爭相瞻禮。皆手加額曰江南古佛。延祐戊午仁宗皇帝聞而聘之。不至。製金襴袈裟賜之。號曰佛慈圓炤廣慧禪師。院曰正宗。英宗皇帝亦封御香製衣即所居而脩敬焉。先是駙馬太尉瀋王王璋常使人從師問法。意以為未足。請於上親往見之。請師陞座。為眾普說曰。大道無為。大功不宰。大善無跡。大位不居。一切處海印發光。千萬古金枝挺秀。訪圓通大士於潮音洞裡。買石得雲饒。修如意輪期于明慶寺中。移花兼蝶至。香風奏四天之樂。梵音轟大地之雷。二千載<span class='corr'>已</span>現國王。五百劫常為世主。一大藏教隨機運轉。百千妙行任意發揮。祝萬歲于九重。保三韓於上國。此是太尉瀋王海印居士尋常行履處。只如今日偕行宣政院使平章相國王子從官。高登天目。下視人寰。且佛法相應一句如何指陳。匝天匝地祥雲起。無古無今瑞氣騰。小參。大道在目前。山是山水是水。玄機超物表。聖非聖凡非凡。一念洞然。萬緣廓爾。水晶宮秋容淡淡。森羅萬象吞吐明月珠。松雪齋灝氣沉沉。屏<span class='corr'>几</span>六窓交徹寶絲網。無一物不彰至化。無一事不演真乘。莊周雖蝶夢枕邊。敢保其當機罔措。子韶雖蛙聞月下。未許其覿面施呈。者一著子。名不得狀不得。即其知處<span class='corr'>已</span>陷情圍。事亦然。理亦然。與麼會時早沉識海。所以道。神光獨耀萬古徽猷。入此門來莫存知解。且不存知解底句如何指陳。玉宇秋高無限界。金園春事政敷腴。示眾。慧劒單提日用中。天然元不犯磨礱。神號鬼哭喪魂膽。遍野橫尸不露鋒。古人與麼說話。<span class='corr'>已</span>是自傷<span class='corr'>己</span>命了也。殊不知我王庫內無如是刀。佛成道日示眾。玄玄絕待。妙妙無依。獨露真常。全彰至體。名不得狀不得。雪老氷枯。理無礙事無礙。天荒地迥。萬里雲收午夜。四方星燦長空。揭開威音那畔腦門。圓陀陀光爍爍。擉瞎髑髏背後眼光。淨躶躶赤條條。勒回三萬劫。風飛雷厲之神機。突出五千軸。海湧雲屯之寐語。大眾。釋迦老子來也。即今在諸人眼睛裏。仰見明星。頂[寧*頁]上成等正覺。你諸人還覺眉毛動也無。如其未委。各請歸堂。至治癸亥八月十四早書偈辭眾曰。我有一句。分付大眾。更問如何。無本可據。置筆安坐而逝。後七年天曆己巳春文宗皇帝賜<span class='corr'>諡</span>智覺禪師。塔曰法雲。元統二年賜廣錄三十卷入藏。號普應國師。</p>
</div>
<div class='div-other'><a id='mulu271' />
<p class='h4'>杭州天目正宗寺斷崖了義禪師</p><p>湖之德清湯氏子。年十七有禪者誦高峰上堂語曰。欲窮千里目更上一層樓。師曰此大善知識必能為人抽釘㧞楔。遂往見。聞峰舉牛過窓櫺。師疑甚。他日過鉢盂塘見松上雪墜有省。即呈頌曰。不問南北與東西。大地山河一片雪。聲未絕。峰痛棒。不覺隕身崖下。及出廼自誓七日取證。遂端直堅竪忘廢寢食。夜則攀樹露立達旦。未至所期豁然大悟。馳至死關呼曰老和尚今日瞞我不得也。呈頌曰。大地山河一片雪。大陽一炤更無蹤。自此不疑諸佛祖。更無南北與西東。峰上堂曰。二十餘年布個漫天網子打鳳羅龍。竟不曾遇著一個蝦蠏。今日不期有個蟭螟蟲撞入網中。固是不堪上眼。三十年後向孤峰絕頂<span class='corr'>揚</span>聲大呌。且道呌個什麼。大地山河一片雪。師即奪拂子。為眾舉揚呵勵同學辭不少巽。復曰。盡大地有一人發真歸元某甲皆知之。有僧參峰次。峰令見師。師曰驀直去。師從此剃落。所至歸重。泰定三年師狥眾請坐正宗寺一載。示眾。若要超凡入聖永脫塵勞。直須去皮換骨。絕後更甦。如寒灰發焰。枯木成榮。豈可作容易想。我在老和尚處多年。每被大棒打。痛徹骨髓。不曾有一念遠離心。直至今日纔觸著痛處。不覺涕流。豈似你等歡喜踴躍。齩著些子苦味便乃掉頭弗顧。殊不知苦味能除百病。大凡工夫若到省力時。如順水流舟。只要梢公牢牢把舵。纔有絲毫異念生。管取喪身失命。若到純一處。不可起一念精進心。不可起一念懈怠心。不可起一念求悟心。不可起一念得失心。纔有念生即被一切邪魔入你心胕。使爾顛狂胡說亂道。永作魔家眷屬。佛也難救你。戒之戒之。元統元年除日謂從者曰。有一件事天來大。你還委悉麼。良久曰。明日是年朝。正月六日詣法雲塔西指空地曰。更好立個無縫塔。其晚與禪者談笑至夜分。乃曰老僧明日天台去也。者曰某甲隨師去。師曰你走馬也趂我不及。翌午跏趺而化。壽七十二臘四十九。初中峰示寂會塟齋次。師笑謂眾曰後十二年更為老僧一會。至是十二年矣。賜佛慧圓明正覺普度大師。弟子輩遂從師所指之處建塔焉。</p>
</div>
<div class='div-other'><a id='mulu272' />
<p class='h4'>杭州天目山大覺寺布衲祖雍禪師</p><p>明州寧海人。得旨於高峰。躬執樵㸑。貌甚黧瘠。戇而少文。甞和永明山居偈曰。我要心灰即便灰。何須更去覔良媒。千差路口齊關斷。萬別機頭盡截摧。就樹縛茅成屋住。拾荊編戶傍溪開。是他嬾瓚無靈驗。惹得天書三度來。又曰。尋常冷解自知非。退步沉蹤住翠微。掃蕩百年榮辱夢。倒回多劫本根機。蟻因覔穴沿堦走。蝶為尋花遍圃飛。須信先天并後地。洞然物物有真歸。初鶴沙瞿公霆為高峰建寺于蓮花峰下。請名大覺峰。命師攝管。及峰沒乃任住持。後遷中竺。甞有念珠一串被鴉銜去。次日復銜來還。眾莫不異之。一日無恙書偈辭眾安坐而逝。</p>
</div>
<div class='div-other'><a id='mulu273' />
<p class='h4'>處州白雲空中以假禪師</p><p>得法高峰。後棲白雲山。四方禪侶聞風來赴。履滿戶外。至元丙子夏一日援筆書偈曰。地水火風先佛記。掘地深埋第一義。一免檀那幾片柴。二免人言無舍利。趺坐而寂。</p>
</div></div>
<div class='div-other'><a id='mulu274' />
<p class='h3'>靈雲定禪師法嗣</p>
<div class='div-other'><a id='mulu275' />
<p class='h4'>洪州般若絕學世誠禪師</p><p>示眾。兄弟家三年五年做工夫無個入處。將從前話頭拋却。不知行到中途而廢。可惜前來許多心機。有志之士看眾中柴乾水便僧堂溫煖。發願三年不出門。決定有個受用。有等纔做工夫心地清淨。但見境物現前便成四句。將謂是大了當人。口快舌便悞了一生。三寸氣消將何保任。佛子若欲出離。參須實參。悟須實悟。</p>
</div></div>
<div class='div-other'><a id='mulu276' />
<p class='h3'>徑山陵禪師法嗣</p>
<div class='div-other'><a id='mulu277' />
<p class='h4'>金葉府雲黃山寶林桐江紹大禪師</p><p>世居嚴之桐江。姓吳氏。幼入鳳山寺為沙彌。及受具後。首上雙徑謁虗谷。得其單傳之旨。久之辭去。歷參名宿。乃曰吾今而後知法之無異味也。復歸徑山。時東嶼海唱道淨慈。請師主藏。每夜敷席于地。映佛前燈閱大藏。至三過遂盡通其旨。至順壬申出世嚴之烏龍。後遷智者寶林。至<span class='corr'>己</span>亥八月七日集眾訣別。眾請書偈。師接筆擲地曰。縱書到彌勒下生。寧復離此耶。遂翛然而。化茶毗舍利如紺珠色。齒牙數珠不壞。</p>
</div>
<div class='div-other'><a id='mulu278' />
<p class='h4'>杭州徑山竺遠正源禪師</p><p>南康歐陽氏子。年二十七始受具。首謁虗谷。谷以龍潭滅紙燭話問之。師曰焦石可破層氷。谷曰破後奚為。師曰探索乃知。谷曰所知者何事。師擬對。谷便打。師悚然默喻。後五主巨剎。其住靈隱時厄于回祿。而師所居獨存。似有神相之者。住徑山日。賜號佛慧慈炤普應禪師。至元十二年六月將寂。預告日期書偈而化。塔全身於徑山。弟子剪爪髮分<span class='corr'>瘞</span>諸處。皆有舍利叢生。其靈異願著如此。</p>
</div></div>
<div class='div-other'><a id='mulu279' />
<p class='h3'>道場信禪師法嗣</p>
<div class='div-other'><a id='mulu280' />
<p class='h4'>嘉興府福源寺石屋清珙禪師</p><p>蘇之常熟溫氏子。依本州興教崇福寺出家。二十祝髮具戒。後首參高峰授以萬法歸一話。服勤三年。次住建陽西峰參及菴。菴問何處來。師曰天目。菴曰有何指示。師曰萬法歸一。菴曰汝作麼生會。師無語。菴曰。此是死句。甚麼害熱病底教汝與麼。師拜求指的。菴曰。有佛處不得住。無佛處急走過。意旨如何。師答不契。菴曰者個亦是死句。師不覺汗下。遂求依止。後入室。菴再理前話詰之。師曰上馬見路。菴呵曰在此六年猶作者個見解。師發憤棄去。途中忽舉首見楓亭。豁然有省。回語菴曰。有佛處不得住也是死句。無佛處急走過也是死句。某甲今日會得活句了也。菴曰汝作麼生會。師曰清明時節雨初晴。黃鸝枝上分明語。菴頷之。久之辭去。菴門送之曰。他日與子同龕。未幾及菴住湖之道場。師再參。命典藏。後卓菴于天湖。元統辛未住當湖福源。上堂。把住也鋒芒不露。放行也十字縱橫。水雲深處相逢却在千峰頂上。千峰頂上相逢却在水雲深處。今朝福源寺裏開堂演法。昨日天湖菴畔墾土畊烟。所以道法無定相遇緣即宗。可傳真寂之風。仰助無為之化。正與麼時如何。卓拄杖曰。九萬里鵬纔展翼。一千年鶴更翱翔。歲朝上堂。鏡清道新年頭佛法有。明教道新年頭佛法無。道是有也未必有。道是無也未必無。張公喫酒李公醉。趙州東壁挂葫蘆。上堂。吃飯要止饑。飲水要止渴。著衣要免寒。歸鄉要到家。學道要到三世諸佛開口不得處。參禪要到天下祖師插脚不入處。若不如此。倚他門戶傍他墻壁。聽人指揮喫人涕唾。總不丈夫。福源與麼說話。良藥苦口。忠言逆耳。解制上堂。有佛處不得住。樓臺月色雲收去。無佛處急走過。池塘荷葉風吹破。三千里外逢人不得錯舉。朗州山澧州水。四海五湖皇化裏。腰包頂笠萬千千。問著盡言山與水。忽有不甘底出來道。山但言山水但言水。有甚麼過。良久云。未可全拋一片心。逢人且說三分話。居七年。退歸霞霧之天湖。至正間朝廷聞師名。降香幣以旌異。皇后賜金襴衣。壬辰秋七月二十四日示寂。與眾訣。侍僧問後事如何。遂書偈曰。青山不著臭尸骸。死了何須掘地埋。顧我也無三昧火。光前絕後一堆柴。擲筆而逝。闍維舍利五色燦然不知其數。塔於天湖之原。配及菴塔。示不忘同龕之記也。有弟子愚太古者。高麗人。親得師旨。甞蒙說偈印可。有金鱗上直鈎之句。其王尊之為國師。聞師<span class='corr'>已</span>逝。表奏朝廷。詔<span class='corr'>諡</span>佛慈慧炤禪師。仍入山分其舍利歸國建塔焉。</p>
</div></div>
<div class='div-other'><a id='mulu281' />
<p class='h3'>匡山源禪師法嗣</p>
<div class='div-other'><a id='mulu282' />
<p class='h4'>嘉興府海門天真惟則禪師</p><p>湖州費氏子。母夢異僧分衛。覺而有娠。及旦異香襲人。髫年出家。徧參楚石千巖一十八位尊宿。皆機緣不契。後聞匡廬無極源禪師。徑往叩之。源亦無啟發。後值源於廁上乃趨問曰如何是祖師西來意。源擒住曰道道。師於言下釋然頓悟。但搖手而<span class='corr'>已</span>。源曰子有所得耶。師曰何得之有。曰子作道理會耶。師拂袖而出。遂服勤月餘。日益玄奧。適平山林公招主藏鑰。師往赴之。後眾請開法海門。上堂。僧問如何是向上事。師曰向下薦取。曰作麼生向下薦取。師曰切莫動著。曰動著後如何。師曰與汝三十棒。乃曰。向上事。向下事。截斷兩頭休執滯。驀然放出鱉<span class='note-inline'>(鼻蛇)</span>。齩殺方知難躲避。吽吽吽。海門今日忍俊不禁。越例為諸人通個消息。汝等還委悉麼。以拂子點一點曰。等閑拋下活人丹。浩浩清風動天地。上堂。三三三。九九九。海門潮音似雷吼。香浮菊圃獻金錢。靈感[木*巳]堤呈玉狗。你也有。我也有。捩轉南辰看北斗。正恁麼時。高登海門峰頂。衝開碧落喝散白雲。現大人相。顯大神通底句子又作麼生道。忽作脩羅擎日月相曰。吞吐虗空擎日月。十方法界即全身。花朝上堂。花期月夕。蕋珠宮裏降神仙。柳約春風。綿繡叢中行綵女。閙閧閧處顯示舍那性海。靜悄悄處埋沒普贒行門。正恁麼時。且道閙中活計是。靜中活計是。海門則不然。良久彈指曰。兜率天宮彈寶几。閻浮世界響金鐘。洪武初甞預廣薦法會。以足疾賜歸。癸酉仲春示微疾。一日侵晨告眾曰吾去矣。侍者請偈。師厲聲曰。平常說底不是耶。即瞑目而逝。茶毗獲舍利無筭。頂骨牙齒舌根不壞。建塔于福祐禪院。</p>
</div></div>
<div class='div-other'><a id='mulu283' />
<p class='h3'>瑞巖寶禪師法嗣</p>
<div class='div-other'><a id='mulu284' />
<p class='h4'>天台華頂無見先覩禪師</p><p>台之仙居葉氏子。資性秀頴。嗜讀書。過目成誦。從古田垕薙髮。參方山寶。一日作務次。渙然氷釋。山以偈印之曰。此心極廣大。虗空比不得。此道只如此。受持休外覔。師受命。築室華頂。一坐四十年。足未甞輒越戶限。</p>
</div></div>
<div class='div-other'><a id='mulu285' />
<p class='h3'>高峰日禪師法嗣</p>
<div class='div-other'><a id='mulu286' />
<p class='h4'>日本國兜率院夢窓疎石國師</p><p>姓源氏。勢州人。宇多天王九世孫。母禱觀音。夢吞金色光而孕。暨長繪死屍九變之相。獨坐觀想。知色身不異空花。慨然有求道之意。十八為僧。夢遊中國疎山石頭二剎。一龐眉僧持達磨像授之。既窹曰洞明吾本心者其唯禪觀乎。初謁無隱範。次謁一山寧。山曰我宗無語句亦無一法與人。師曰願和尚慈悲方便開示。山曰。本來廓然清淨。雖慈悲方便亦無。師疑悶無聊。見佛國高峰日公。叩請如前。峰曰一山云何。師述其問答。峰厲聲喝曰汝何不道和尚漏逗不少。師於言下有省。辭歸舊隱常牧山。一夕坐久偶倚壁。忽然仆去。豁然大悟。有等閑擊碎虗空骨之句。求峰印可。峰曰西來密意汝今<span class='corr'>已</span>得。善自護持。卓菴濃州。國王命師領南禪天龍等處。王妃延入宮中執弟子禮問道。賜號正覺。又加號心宗普濟。且遺以手書。其略曰。道振三朝。名飛四海。主天龍席。再轉法輪。秉佛祖權。摧魔軍壘。師以年高隱退。尋示寂。</p>
</div></div>
<div class='div-other'><a id='mulu287' />
<p class='h3'>開元祖禪師法嗣</p>
<div class='div-other'><a id='mulu288' />
<p class='h4'>開元佛果如炤禪師</p><p>晉江蔡氏子。從本寺道符出家。開元合一。妙恩為第一世。師左右恩。恩甚器之。既而徧參天慧內發。深有所悟。復歸開元。恩益禮之。及恩遷化契祖嗣位。命師知藏。大德八年領後堂。十年移前堂。及祖沒。宣政院命師補其席嗣祖法。佛成道上堂。雪滿于山。星回于天。一見便見。更待六年。瞿曇瞿曇。無端引得眾生起顛。倒東土望西天。又曰。雪窖生埋幸可憐。六年曾不動機緘。眼皮爆綻三更後。明破星兒即不堪。上聞賜佛果弘覺之號。至順二年無疾溘化。</p>
</div></div>
<div class='div-other'><a id='mulu289' />
<p class='h3'>紫籜道禪師法嗣</p>
<div class='div-other'><a id='mulu290' />
<p class='h4'>台州瑞巖恕中無慍禪師</p><p>台之臨海陳氏子。七歲入鄉校。讀書不煩再授。年未冠白父母依徑山寂照禪師剃落。謁竺元以狗子無佛性話。未破疑問纔開口。被元一喝遂大悟。呈偈曰。狗子佛性無。春色滿皇都。趙州東院裏。壁上挂葫蘆。元乃發笑曰恁麼會又爭得。師拂袖而出。初住明之靈巖。遷瑞巖。上堂。有問有答。日下挑燈。無問無答。兔頭截角。別資一路。萬里崖州。直下承當。且緩緩地。拈拄杖畫一畫云。天傾東南地傾西北。臨濟小廝兒。只具一隻眼。卓拄杖。喝一喝。上堂。祖師意。無別法。下地走穿却鞋。上床眠脫却襪。只恁麼太誵訛。不恁麼無合殺。溈山水牛。百丈野鴨。帶水拖泥不足觀。腦後圓光最輝赫。喝一喝。上堂。舉黃龍心禪師與夏公立劇談肇論。論萬物為自<span class='corr'>己</span>。情與無情共一體。時有狗子臥香桌下。龍拈壓尺擊狗子。又擊香桌云。狗子有情即去。香桌無情自住。情與無情如何得成一體。公立不能加對。龍曰纔涉思惟便成剩法。何曾會萬物為自<span class='corr'>己</span>哉。黃龍老漢傷慈不少。夏公立如入寶山空手而回。諸人要會萬物為自<span class='corr'>己</span>情與無情共一體麼。搥殺有情狗子。碎却無情香桌。盡情收拾將來。與他一團束縛。拋向東洋大海。自然洒洒落落。雖然。更須知有頂門一竅始得。拈拄杖擊香臺云。阿剌剌。阿剌剌。登山脚膝酸。啜茶舌頭滑。十字街頭石敢當。對月臨風吹尺八。至節小參。古佛心只如今。明月炤幽谷。寒濤助夜砧。先德與麼吐露。可謂千鈞之弩要待勍敵發機。萬斛之舟不為㘭堂剏設。若是滄溟上客。閫外將軍。捩轉船頭踏飜射垛。自然中的於機先。豈用瞻風於五兩。所以道。譬如師子王哮吼。師子兒聞之皆增勇徤。不見洞山問興平云如何是古佛心。平云汝心便是。洞山云雖然如是猶是某甲疑處。平云恁麼即問取木人去。大眾。者些子見不破踏不著。饒伊辯如滿慈。智如鶖子。未免癡狂外邊走。今夜正當群陰剝盡一陽來復之時。聊與諸人聚話片時。敢問諸人。洞山與麼問興平與麼答。莫是將錯就錯借路經過麼。莫是真實相為拳踢相赴麼。如斯品論鄭州出曹門。只如興平末後云。恁麼即問取木人去。此一轉語太殺慈悲。多少人向者裡錯會。有能於此撥開胸襟伸得口氣。何止醍醐灌頂。苟或未然。陋巷不騎金色馬。回來却著破襴衫。後謝事入松巖。寄書退院。眾固請。師堅拒不允。洪武七年夏日本國主遣使入貢。就奏請師化其國。　上召師至闕下。師以老病辭。　上憫而不遣。遂住鄞之翠山。一日忽遘微疾。索筆書偈曰。七十八年無法可說。末後一句露柱饒舌。咄。端坐而逝。</p>
</div>
<div class='div-other'><a id='mulu291' />
<p class='h4'>慶元府天童了堂一禪師</p><p>至正二年住台之紫籜。遷天寧天童。僧問。昔日寶壽開堂三聖橫身相為。臨濟住院普化盡力扶持。畢竟明甚麼邊事。師曰。兩頭俱坐斷。一劒倚天寒。曰。與麼則五位君臣齊裂下。三玄戈甲一時收。師曰錯下名言。僧一喝。師曰亂統禪和如麻似粟。上堂。拈一莖草作丈六金身。將丈六金身作一莖草。好大眾。不是苦心人不知。便下座。上堂。最初一句末後一機。直下搆得。燈籠露柱動地放光。其或未然。竺山今日失利。示眾。樵歌來叠嶂。帆影落汀洲。胡孫戴紙帽。直上樹梢頭。七星劒。五雲樓。毬打人兮人打毬。萬事難把玩。魚吞水面漚。住天童上堂。長觜鳥芳樹不棲。摩斯迦滄溟不入。龍泉與刀斧同鐵。利鈍懸殊。良驥與駑駘同途。遲速有異。以拂子畫一畫曰。華須連夜發。莫待曉風吹。小參。靈光不昧萬古徽猷。智鑑洞明十虗普應。時臨亞歲。節<span class='corr'>屆</span>書雲。擊動法鼓。大眾雲集。一一天真一一明妙。更待說個甚麼。若說有法又被有礙。若說無法又被無礙。若說不有不無法又被不有不無礙。若說不不有不不無法又被不不有不不無礙。雲從龍風從虎。聖人作而萬物覩。日可冷月可熱。眾魔不能壞真說。以拂子畫一畫曰。黃檗樹頭懸蜜果。無言童子唱巴歌。問。文殊與普賢。萬法悉同源。如何是同源底法。師曰胡張三黑李四。曰一毛吞巨海于中更何言。師曰。不勞懸石鏡。天曉自鷄鳴。曰是非不到處還有句也無。師曰誠知你亂會。問名假法假人空法空請師直指。師曰曾問幾人來。曰無根樹子向甚麼處栽。師曰。更深猶自可。午後更愁人。曰只在目前為甚麼再三不覩。師曰千年常住一朝僧。</p>
</div></div>
<div class='div-other'><a id='mulu292' />
<p class='h3'>保寧茂禪師法嗣</p>
<div class='div-other'><a id='mulu293' />
<p class='h4'>嘉興府本覺南堂清欲禪師</p><p>台之臨海朱氏子。元曆二年出世集慶之開福。上堂。拈拄杖曰。與麼來者彩鳳舞丹霄不。與麼來者鐵蛇橫古路。直饒與麼不與麼。去來道絕也是稱錘蘸醋。卓拄杖。上堂。摩尼珠人不識。如來藏裡親收得。萬象森羅影現中。一顆圓光色非色。永嘉大似乞兒暴富。開福道。摩尼珠誰不識。擊碎分文也不直。拋向虗空更那邊。免使時人挂胸臆。然則雲開日出職到威成。撞著本色道流。恰似泗洲人見大聖。元統元年住本覺。上堂。顧視大眾曰。者裏莫有作家戰將麼。時有僧出眾曰。盡大地是個問頭。和尚作麼生答。師曰遍虗空是個答語。你作麼生領。曰萬福。師曰。拄杖不在。苕帚柄與你三十。曰諸方有明眼人在。師曰你莫是患盲麼。僧無語。師喝曰將謂是收燕破趙之才。元來做未得行間小卒。出去。乃曰。若論戰也。個個力在轉處。到者裏直須通方上士本色英流。寸刃不施全鋒敵勝。其或未然。擬議不來髑髏粉碎。卓拄杖。喝一喝下座。舟中值冬至小參。一道虗明總是自家田地。初爻既兆全彰劫外乾坤。無去來動靜之殊。無取捨是非之異。可以騎聲葢色。可以隨流入流。可以泛華亭半葉之舟。可以盡澤國烟波之勝。不舉任公之釣。非同濠上之遊。擊拂子曰。劈口一橈<span class='corr'>已</span>傷鹽醋。離鈎三寸休更回頭。拍膝曰。永夜月明天在水。雁聲飛過白蘋州。問。仲冬嚴寒年年事。晷運推移事若何。師曰。昨夜日輪飄桂花。今朝月窟生芝草。問。單傳直指<span class='corr'>已</span>涉離微。坐斷千差請師答話。師曰。破鏡不重照。落花難上枝。曰便恁麼去時如何。師曰烏龜鑽敗壁。問。說法不應機總是非時語。作麼生得應機去。師曰。夜半起來失却牛。天明起來失却火。問心不是佛智不是道還端的也無。師曰喫飯止饑飲水止渴。曰。智不到處切忌道著。又作麼生。師曰塞却耳根分明聽取。癸卯八月示寂。</p>
</div>
<div class='div-other'><a id='mulu294' />
<p class='h4'>明州瑞雲清凉寺實菴茂禪師</p><p>郡之奉化鄭氏子。幼齡中夜坐禪。母惡之推使仆。輙達旦不瞑。後出家參南㵎泉禪師。一夕松月下聞流水聲有省。往白泉。泉俾詣古林。林問汝來何為。師曰正為生死事大求出離耳。林曰。子明知四大五蘊是生死根本。為何入此革囊。師擬議。林以錫杖擊之。豁然悟入。至正壬午住長明之瑞雲山。有僧問答未竟以手拍地而笑。師曰滯貨何須拈出耶。僧噓一聲。師便喝。僧有省。退隱東堂影不出山。元明師猶子也。迎歸天童之此軒。未幾示疾。眾請書偈。師曰我此中廓然也。何偈之為。即端坐憑几握右手為拳以額枕之而逝。號佛光普照大禪師。</p>
</div></div>
<div class='div-other'><a id='mulu295' />
<p class='h3'>靈隱海禪師法嗣</p>
<div class='div-other'><a id='mulu296' />
<p class='h4'>徑山悅堂顏禪師</p><p>明州人。受度于婺之寶林寺。徧參諸宿。卒為東嶼海之正嫡。初住崑山之東禪。轉吳門之萬壽。升虎林之南屏。遂陟雙徑竪大法幢。名聞京國。緇素雲臻如流赴壑。朝廷再降璽書護教并賜金襴法衣。師歷主四大剎。有四會語錄。金華宋公濂為之序。稱其隨機接引霑被為多。所謂施善巧釋結習。假言辭窮實際者乎。</p>
</div>
<div class='div-other'><a id='mulu297' />
<p class='h4'>建寧府斗峰大圭正璋禪師</p><p>福州福清人。禮湖南絕聽祝髮。參東嶼海令看趙州狗子話。工夫無間只是不知落處。一日聞海頌俱胝竪指話。言下頓悟。遂上方丈呈所得。海曰作麼。師曰古今現成事何必涉思惟。海曰既不涉思惟汝來作麼。師曰請和尚證明。海曰證個什麼。師便喝。海曰汝什處見趙州。師曰錯。海曰向汝道什麼。師曰須彌[跳-兆+孛]跳。海曰趙州即今在什處。師曰無。海曰趙州鼻孔因什在老僧手裡。曰謝和尚證明。海曰放汝三十棒還我無字偈來。師頌曰。狗子佛性無。覷著眼睛枯。瞥爾飜身轉。唵㗭哩蘇嚧。海撫而印之。後結茅斗峯。漸成叢席。上堂。良久曰。黃金雖貴入眼成塵。便下座。上堂。玉宇霜清瓊林落葉。一向全提萬機寢削。作者好求無病藥。上堂。舉青州布衫話。師曰。昨夜三更裏。雨打虗空濕。狸奴知不知。倒上樹梢立。上堂。元正啟祚。萬物咸亨。喚作新年頭佛法。瞎却你眼。不喚作新年頭佛法。折却我舌。畢竟作麼生。便下座。臨終偈曰。生本不生。滅亦無滅。幻化去來。何用分別。大眾珍重。不在言說。便合掌入滅。</p>
</div>
<div class='div-other'><a id='mulu298' />
<p class='h4'>明州育王大千慧炤禪師</p><p>永嘉麻氏子。年十五依瑞光院出家受具。後便發足參方。首謁晦機。次謁東嶼。嶼問東奔西走將欲何為。師曰特來參禮爾。嶼曰天無四壁地絕八荒。汝於何地措足耶。師抵掌於几而退。嶼知其有所悟。乃復召至。反覆勘辨。嶼嘉之。遂留執侍。尋主藏于萬壽。嶼遷淨慈邀師分座。天曆戊辰出世樂清之明慶。示眾。佛法欲得現前。莫存知解。縛禪看教未免皆為障碍。何如一物不立而起居自在乎。所以德山棒臨濟喝亦有甚不得<span class='corr'>已</span>爾。至正乙未遷補陀。未幾署育王。甞垂三關語以示學者。曰。山中猛虎以肉為命。何故不食其子。虗空無向背。何緣有東西南北。飲乳等四大海水。積骨如毗富羅山。何者是汝最初父母。居九年退居妙喜泉上築室曰夢菴。掩關獨處。凝塵滿席不顧也。洪武六年十月朔召弟子曰。吾將西歸。汝輩在外者可速還。越七日沐浴更衣怡然入寂。</p>
</div>
<div class='div-other'><a id='mulu299' />
<p class='h4'>育王雪窓悟光禪師</p><p>字公實成都之新都人。姓楊氏。初說法于白馬寺。遷開元。<span class='corr'>已</span>而升育王。會天童虗席命師兼之。有四會錄。宋公濂序之。其言曰。四會之語。屹立不遷。如真正幢。涉險度危。如大法船。至于垂三語以騐來學。如臨萬仞懸崖撒手而立。虞文靖公謂為佛果一枝鳳毛麟角。其言信不誣也。</p>
</div></div>
<div class='div-other'><a id='mulu300' />
<p class='h3'>天寧曇禪師法嗣</p>
<div class='div-other'><a id='mulu301' />
<p class='h4'>三空居士</p><p>女中之善倫也。秉烈丈夫之志。不為世氛所染。參竺雲單持無字。如是三十六年。忽一日問曰。生死到來時如何。雲曰生是誰耶死是誰耶。居士低頭問訊。雲疑其異常。遂再叩之曰。是誰生是誰死。士復低頭問訊。雲曰切忌死在者裡。士提起念珠曰數珠一百八。未幾示微疾說偈而化。火後得舍利甚眾。</p>
</div></div>
<div class='div-other'><a id='mulu302' />
<p class='h3'>玉山珍禪師法嗣</p>
<div class='div-other'><a id='mulu303' />
<p class='h4'>金陵龍翔曇芳忠禪師</p><p>南康人。甞繼端公之後住徑山。後移蔣山。升龍翔。一夕寺災。明日梁王詣寺問曰興復若何。師曰賴有大檀越在。王曰寺既燬矣佛依何住。師曰古佛過去今佛再來。王曰衲子所謂蔣薄粥者何也。師曰將謂殿下忘却。王曰衲子所謂三隻襪者何也。師曰。國內山川都踏遍。今朝親到帝王前。王大悅。賜號廣慧圓悟大禪師。師再造龍翔工方竣。而示寂。</p>
</div></div>
<div class='div-other'><a id='mulu304' />
<p class='h3'>徑山伏禪師法嗣</p>
<div class='div-other'><a id='mulu305' />
<p class='h4'>杭州徑山南楚悅禪師</p><p>隆興人也。上堂。聞聲悟道。見色明心。驀拈拄杖曰。者個是色。卓一下曰。者個是聲。諸人總見總聞。且那個是明底心。那個是悟底道。喝一喝曰。貪他一粒米。失却半年糧。<span class='corr'>諡</span>佛慈法喜禪師。</p>
</div></div>
<div class='div-other'><a id='mulu306' />
<p class='h3'>天童坦禪師法嗣</p>
<div class='div-other'><a id='mulu307' />
<p class='h4'>南京天界孚中懷信禪師</p><p>明之奉化姜氏子。年十五往法華院出家。<span class='corr'>已</span>而祝髮受具習教。學三觀之旨。後參竹西。西知是法器。厲色待之。不與交一言。師疑益熾。一日西上堂。舉興化打克賓話問師。師曰俊哉師子兒。西頷之。師乃依止焉。歷職至典藏。泰定丙寅出住明之觀音。遷洛迦山。賜廣慧妙悟智寶弘教禪師之號。法衣一襲。至正壬午升中竺。乙酉升天童。冬十月移主龍翔。會明兵下金陵。寺僧散去。師獨趺坐。執兵者滿前。無不投杖而拜。　高皇帝甞幸其寺。聽師說法。嘉師言行純慤。特改龍翔為大天界。寵賚尤加。一日謂左右曰。吾將歸矣。汝等當以荷法自期。勵精進行可也。言畢而瞑。侍者請留偈。遂握筆書曰。平生為人戾契。七十八年漏洩。今朝撒手便行。萬里晴空片雪。書畢復瞑。停龕七日顏面如生。其示寂前一日。　上方督師江陰。夢師入謁。　上問曰師來何為。師曰將西歸來告別耳及。駕還金陵。聞師訃。正與夢符。　上驚異詔出內帑以助喪事。舉龕之夕　上親致奠。送出都門之外。茶毗於聚寶山前。舍利如麻如菽。五色燦爛。烟所及處亦累累然。生門弟子卜於牛首山之東麓建塔焉。</p>
</div></div>
<div class='div-other'><a id='mulu308' />
<p class='h3'>大慈成禪師法嗣</p>
<div class='div-other'><a id='mulu309' />
<p class='h4'>衢州烏石山傑峰世愚禪師</p><p>郡之西安余氏子。入蘭溪顯教為僧。得戒後徧參知識未有所入。後參止巖令看不是心不是佛不是物。一夕坐至夜分。聞隣僧舉證道歌曰不除妄想不求真。豁然如釋重負。偈曰。時時覿面不相逢。喫盡娘生氣力窮。夜半忽然忘月指。虗空迸出日輪紅。往見巖。巖曰那裏見神見鬼來。師曰捉得賊了也。巖曰贓在甚麼處。師一喝。巖曰。開口合口都不是。向上道將一句來。師曰遍界明明不覆藏。巖舉竹篦曰。喚作竹篦則觸。不喚作竹篦則背。你喚作甚麼。師便掀倒禪床。巖打竹篦三下曰瞎漢敢來者裏捋虎鬚。師便禮拜。往見元翁問甚處來。曰大慈來。翁曰大慈鼻孔深多少。師卓拄杖一下。翁曰拗折拄杖把什麼卓。師便禮拜曰今朝親見老師翁。翁曰念汝師孫放汝三十棒。歸大慈執侍三載。一日巖謂師曰。古人尋師擇友不可蕩喪光陰。子雖得佛祖應化之道。未能向上飜身。因舉汾陽見首山曰。萬古碧潭空界月。再三撈摝始應知。師始得大徹。歸西安烏石山結茅以居。漸成叢席。眾至三千指。至正六年住石溪。僧問。遠離烏石嶺。來住石溪山。開示人天路。如何透祖關。師曰。龍生金鳳子。衝破碧瑠璃。曰與麼則覿面不相識千里可同風。師曰重疊關山路。曰達磨西來不立文字直指人心見性成佛。既不立文字何得流傳至今。師曰。官不容針。私通車馬。曰直指人心指出那個心。師曰開口不在舌頭上。曰見性成佛性在什麼處。師曰。太湖三萬六千頃。夜夜波心月色明。問。黃梅碓[此/束]花開日。夜半傳衣過嶺南。此事還端的也無。師曰。一物本來無。兩肩擔不起。曰。不是風動不是幡動仁者心動。又作麼生。師曰。知燈元是火。信水不離波。曰和尚為人一句又且如何。師曰。攔顋一掌。腦後一搥。曰恁麼則老婆心切。師曰。不從巨浪拋香餌。爭得金鱗上釣船。上堂。萬仞峰頭打一搥。粉身碎首絕疑猜。忽然絕後重甦起。萬象森羅笑眼開。且道笑個什麼。者回識得來時路。更不將身入母胎。喝一喝。大都安講主來參。師問講主講什麼經。曰金剛經。曾於無所從來亦無所去處得箇省處。師曰既是無來無去因什得到者裏。曰便是無來無去底。師曰即今在什麼處。主一喝。師曰。下喝行拳都且止。四大分散時向何處安身立命。曰盡大地那裏不是自<span class='corr'>己</span>。師曰忽遇劫火洞然大千俱壞時如何。曰我到者裏却不會。師曰。六祖不會破柴踏碓。達磨不識九年面壁。你不會見個什麼。曰我只是不會。師曰。瞎漢。請坐喫茶。洪武三年十二月示微疾。書偈曰。生本不生。滅本不滅。撒手便行。一天明月。擲筆而逝。弟子奉全身藏于慈雲塔院。</p>
</div></div>
<div class='div-other'><a id='mulu310' />
<p class='h3'>天寶樞禪師法嗣</p>
<div class='div-other'><a id='mulu311' />
<p class='h4'>福州雪峰逆川智順禪師</p><p>溫州瑞安陳氏子。七歲出家及受具。遂入閩參鐵關。關授以心要踰月。因如廁覩園中瓠瓜有省。舉所悟求證。關曰。此第入門耳。最上一乘大遠在。乃囑曰。汝可悉棄前解。專於參提上致力。則將自入閫奧矣。一日值關將晚參。擬離榻。忽豁然謂關曰。南泉敗闕今<span class='corr'>已</span>見矣。關曰。不是心。不是佛。不是物。是個什麼。師曰。地上磚鋪。屋上瓦覆。關曰。即今南泉在何處。師曰。鷂子過新羅。關曰。錯。師亦曰。錯。關曰。錯錯。師觸禮一拜。關集眾勘騐。師笑曰。未吐辭前<span class='corr'>已</span>不相涉。和尚眼在什麼處。又為此一場戲劇耶。關曰。也要大家知。遂將宗門要語一一訊師。師皆具答。關然之。乃命掌藏鑰。尋令分座。及關遷化。眾請嗣位繼主報恩遷歸原。朝廷賜法衣及佛性圓辯之號。久之悉散其衣鉢所蓄。退居一室。掘地為爐。折竹為箸。淡如也。平章燕只不花出鎮。閩省請師住東禪。不一載革故鼎新有同神造升雪峰亦立起其敝。洪武初　詔有道僧十人於鍾山建無遮法會。師奉　旨陞座說法。大駕幸臨慰問備至。南還住淨慈。適　朝旨徵有道沙門入京以備　顧問。眾咸推師至京。四閱月一日索浴書偈而化。茶毗獲舍利無筭持歸建塔焉。</p>
</div></div>
<div class='div-other'><a id='mulu312' />
<p class='h3'>鐵山瓊禪師法嗣</p>
<div class='div-other'><a id='mulu313' />
<p class='h4'>汝州香山無聞聰禪師</p><p>香山人。初參獨翁。令參三不是話未有省發。一日敬上座謂曰。要知端的意。北斗面南看。疑之。一夕有省。遂尋敬。敬問來者何人。師曰非人非我。曰。既非人非我。畢竟是什麼。師曰饑來吃飯困來眠。敬不能決。適鐵山從高麗歸在石霜。乃往見之。山聞師有發明處。乃問仙府何處。師曰汝州。曰風穴祖師面目如何。師曰。和尚且止。須臾之間將二十年工夫說一遍。鐵山把住噤喉問如何是無字義。師曰。近從潭州來。不得湖北信。山曰未是再道。曰和尚幾時離高麗。曰未是更道。師喝一聲拂袖便出。山曰。者兄弟都好。只一件大病。道發明了。師感激。承鐵山開示細大法門。後隱光州。獨行獨坐一十七年。方得頴脫。普說曰。法無定相遇緣即宗。秉金剛劒。吞栗棘蓬。截斷衲僧舌頭。坐却毗盧正頂。竪一莖草作丈六金身。將丈六金身作一莖草。不是禾山鼓响。且非教外別傳。直教寸絲不挂。月冷秋空。寒灰發焰。到者裏喚作佛法墮地獄如箭射。不喚作佛法亦墮地獄如箭射。諸仁者。畢竟作麼生會。開口喪身失命。不開口爛却舌根。豈不見船子曰。吾於藥山二十年。藏身處沒踪跡。沒踪跡處莫<span class='corr'>藏</span>身。雖然恁麼舉唱。開佛知見。立大圓鏡。竪涅槃幢。舉揚般若。敲唱雙舉。兼帶挾通。炤用同時。正眼觀來盡是閑家具。與我衲僧分上撩掉沒交涉。竪拂子曰。會麼。</p>
</div></div>
<div class='div-other'><a id='mulu314' />
<p class='h3'>縉雲真禪師法嗣</p>
<div class='div-other'><a id='mulu315' />
<p class='h4'>代州五臺靈鷲碧峰寶金禪師</p><p>乾州永壽人。姓石氏。父母俱崇善。時有沙門以觀音像授其母。囑曰。謹事之。當生智慧之男。未幾果生師。白光燁燁照室。六歲禮雲寂溫法師為童子。及受大僧戒遂徧詣講肆。窮性相之旨。久之曰是可以了生死耶。乃棄去。時如海真禪師開法於縉雲。師往謁。示以道要。師大起疑情。偶擕筐隨海擷蔬於園。忽凝然不動歷三時方窹。海曰作定耶。師曰動定不關。海曰動定不關是什麼人。師舉筐。海不肯。師置筐于地叉手而立。海亦不肯。師一喝。海奮前揕胸曰速道。師築海胸仆之。海笑曰。塵勞暫息。定力未能深也。必使心路絕祖關透。然後大法可明耳。後憩錫峨眉。日啖松柏。脇不沾席者三年。一日聞伐木聲大悟。往見海。海于地上畫一圓相。師以袖拂去之。海後畫一圓相。師于中增一畫又拂去之。海再畫如前。師又增一畫成十字又拂去之。海復畫如前。師於十字加四隅成卍字又拂去之。海乃總畫三十圓相。師一一具答。海曰汝今方知佛法宏勝如是。宜往朔方。其道大行。先是師在定中見一山甚秀麗。重樓傑閣金碧絢爛。諸佛五十二菩薩行道其中。有招師謂曰此五臺秘魔巖也。汝前身脩道其中。靈骨猶在。何乃忘之。既窹遂遊五臺山。道逢蓬首女子身被五綵。敝衣赤足徐行。一黑獒隨其後。師問曰子何之。曰入山中爾。師曰將何為。曰一切不為。良久乃沒。叩之同行者皆莫之見。或謂文殊化身云。師乃就山結靈鷲菴以居。聲光日露。四方聞之不遠千里。負餱糧來獻者日繽紛也。至正戊子順帝遣使詔至京。甚敬之。命住海印寺。力以疾辭。賜寂照圓明之號。太祖高皇帝即位詔師至南京。見　上于內殿。問佛法大意。　上設普濟會于鍾山。選高行僧十人蒞其事。師與焉。蒙寵賚甚渥。親御翰墨賜詩十二韻。未幾示微疾。弟子請留末後句。師曰。三藏法寶尚為故紙。吾言欲何為。怡然而逝。壽六十五臘五十九。茶毗獲五色舍利。齒舌數珠皆不壞。</p>
</div></div></div>
<div class='div-other'><a id='mulu316' />
<p class='h2'>南嶽下二十三世</p>
<div class='div-other'><a id='mulu317' />
<p class='h3'>淨慈聯禪師法嗣</p>
<div class='div-other'><a id='mulu318' />
<p class='h4'>杭州慈光寺立中成禪師</p><p>錢塘孫氏子。首謁祖芳聯公。請益次聯舉臘月火燒山話。師頌曰。白雲迷却舊行踪。臘月燒山火正紅。再得慈風來扇發。冷氷氷處煖烘烘。聯深器之。</p>
</div></div>
<div class='div-other'><a id='mulu319' />
<p class='h3'>中峰本禪師法嗣</p>
<div class='div-other'><a id='mulu320' />
<p class='h4'>婺州伏龍山千巖元長禪師</p><p>越之蕭山董氏子。家世宗儒。九歲就外傅。諸書經目成誦。十九薙髮於武林靈芝寺。會行丞相府飯僧。師隨眾應供。適中峰在座。即呼曰汝日用何如。師曰念佛。峰曰佛今何在。師擬議。峰厲聲叱之。師遂跪求法要。峰授以趙州無話令參。於是縛茆靈隱山中。未幾復以他務移動。隨順世緣倐忽十載。復還靈隱。脇不沾席者三年。因往望亭聞鵲聲有省。亟見峯具呈悟因。峯又斥之。師憤然來歸。夜將寂忽鼠食猫飯墮其器有聲。恍然開悟。復往質於峰。峯問曰趙州何故言無。師曰鼠食猫飯。峯曰未在。師曰飯器破矣。師曰破後如何。師曰築碎方甓。峰乃微笑。後隱居伏龍。漸成叢席。始開法示眾。龍門水急。一句截流。茅屋風高。千山起浪。三世諸佛望風結舌。六代祖師斫額有分。天下老和尚仰羨仰羨。是汝諸人既到者裏。作麼生與山僧相見。驀拈拄杖曰。與麼與麼。人境俱奪。不與麼不與麼。炤用同時。卓一下曰。龍生金鳳子。衝破碧琉璃。上堂。僧問如何是第一句。師曰有口如啞。曰如何是第二句。師曰有眼如盲。曰如何是第三句。師曰。棒折也。未放你在。師乃擲拂子曰。此是老僧第二句。如何是第一句。便下座。上堂。轉山河國土歸自<span class='corr'>己</span>則易。轉自<span class='corr'>己</span>歸山河國土則難。拈了也。父母未生前道將一句來。示眾。一喝分賓主。照用一時行。要會個中意。日午打三更。諸禪德。臨濟大師四稜塌地了也。乃喝一喝。且道那個是賓那個是主。那個是炤那個是用。又喝。只者是賓只者是主。只者是炤只者是用。又喝。且不是賓且不是主。且不是炤且不是用。是個什麼。又喝云。進前求解會。特也斬精靈。上堂。僧問達磨面壁意旨如何。師曰有口開不得。曰。人天交接兩得相見。如何是相見底事。師曰烟熏黑漆桶。曰浩浩塵中如何辯主。師舉拳示之。曰辯後如何。師曰你主在什麼處。僧禮拜。師乃曰。秋風凉。秋夜長。未歸客。思故鄉。大眾。如何是你故鄉。喝。幸然家裏坐。不用苦思量。至正丁酉六月十四日示微疾。集眾書偈曰。平生饒舌。今日敗闕。一句轟天。正法眼滅。投筆而逝。<span class='corr'>諡</span>佛慧圓鑒禪師。</p>
</div>
<div class='div-other'><a id='mulu321' />
<p class='h4'>蘇州獅子林天如惟則禪師</p><p>吉安永新譚氏子。幼歲入禾山祝髮。後往天目依中峰。每見峰曰老幻一生參禪不得開悟。心竊有所疑。後深得其旨。遂往蘇州卓菴以居。名獅子林。四方請益者日眾。乃開法示眾。執法修行如牛拽磨。關西沒頭腦漢。盡力道得一半。不執修行如磨拽牛。山僧忍俊不禁。也只道得一半。休休。以何法證。以何法修。隨流認得性。無喜亦無憂。不風流處也風流。驀拈拄杖曰。叵耐雲門大師又道。觀世音將錢買胡餅。放下却是饅頭。卓拄杖曰。不因夜來鴈。爭見海門秋。示眾。有時伸出佛手。有時放出驢脚。錯。有時拍禪床。有時擊香桌。錯。有時舌生毛唇生醭。拄杖長年靠壁角。臨濟德山鼻孔一時穿却。錯。諸禪德。向者三箇錯處認得。老僧請你喫無麵<span class='corr'>䬪</span>飥。示眾。言無展事。句不投機。承言者喪。滯句者迷。擬心即差。動念即乖。不擬不動。立地死漢。故我祖師門下。驀劄相逢。無你轉身處。據令而行。無你開口處。跨一步去鐵壁銀山。眨得眼來電光石火。三世諸佛也只得望崖而退。若是個生鐵鑄就底漢。等閑一擲。抹過太虗。直得南山鱉鼻咬殺東海鯉魚。<span class='corr'>陝</span>府銕牛撞倒嘉州大像。三界拘繫不得。千聖羅籠不住。從前萬別千差。當下七通八達。一一現成一一圓妙。方信道達磨元是老臊胡。臨濟喚作白拈賊。雖然恁麼。到獅林門下更須朝打三千暮打八百。何故如此。卓拄杖曰。華嶽連天秀。黃河徹底清。木龕成示眾。生死與涅槃。六六三十六。無常等不來。我且先瞑目。諸禪德。且道天如即今是死是活。死却活天如。活却天如死。佛佛受輪迴。只為者些子。示寂塔于水西原。</p>
</div>
<div class='div-other'><a id='mulu322' />
<p class='h4'>日本國相州建長禪寺古先印原禪師</p><p>世居相州。姓藤氏。為國中貴族。十三剃髮。徧歷戶庭咸無所證。遂入中夏參無見於華頂。見指參中峰。師屢呈見解。峰呵之。師寢食俱廢。峯憐其誠乃曰。此心包羅萬象。迷則生死。悟則涅槃。生死之迷固是未易驅斥。涅槃之悟猶是入眼金塵。當知般若如大火聚。近之則焦首爛額。惟存不退轉一念。生與同生死與同死。自然與道相符。脫使未悟之際。千釋迦萬彌勒。傾出四大海水入汝耳根。總是虗妄塵勞。皆非究竟事也。師聞之不覺汗下。一日有省告峯曰。原<span class='corr'>已</span>撞入銀山鐵壁去也。峰曰既入銀山鐵壁來此何為。師超然領解。後辭去參古林東嶼諸大老。會清拙澄公將入日本拉師同行。遂出世甲州之慧林。遷萬壽淨智長壽諸剎。一日微疾謂侍者曰。時至矣。可持觚翰來。乃曰吾墖<span class='corr'>已</span>成唯未書額耳。大書心印二字遂逝。初門人欲畫師像預索贊語。師作一圓相題其上曰。妙相圓明。如如不動。觸處相逢。是何面孔。</p>
</div></div>
<div class='div-other'><a id='mulu323' />
<p class='h3'>般若誠禪師法嗣</p>
<div class='div-other'><a id='mulu324' />
<p class='h4'>建寧府高仰山古梅正友禪師</p><p>廣信貴溪丁氏子。自幼出家禮末山本公為師。往江淮南浙徧參知識。一日因小便觸地得個入處。往見絕學。學問曾見什麼人來。師曰見海印和尚教提無字。學曰無字作麼生提。師曰未提<span class='corr'>已</span>前早自分曉。學曰。靈雲見桃花悟道。玄沙云諦當甚諦當。敢保老兄未徹在。且道是許他不許他。師曰言下許。學大笑曰不是再來看。次早上方丈。學曰夜來事作麼生。師曰靈雲捉得賊。玄沙不放贓。即今贓賊一時斷還和尚。把坐具便打。學曰黃檗打臨濟六十棒意作麼生。師便喝。學曰因甚又去打大愚再來掌黃檗。師纔開口。學曰不是。師曰畢竟那個是。學便攔頭打曰且去再來看。次早上方丈。學曰抽袈裟。師擬議。學便打三下。師便喝。學又打六下。師便休去。後上方丈求住。學曰你去見無用中峰斷崖三人了。却來與我同住。後到雲巖。見法昌語錄曰驅耕夫牛奪饑人食。忽有徹處。不覺汗下。便頌公案數則寄呈學。學看畢對眾曰。此人得我第三番竹篦上氣。力但是尚欠脫殻在。越三年因過堂打動鉢盂忽大悟。出住天心。繼住高仰。上堂。慧劒單提。明行正令。擬議不來。喪身失命。還有當鋒底麼。良久曰。正好一帆風過海。個中不遇駕濤人。小參。月落山頭慘。雲橫谷口陰。欲明生死事。直指本來心。還有會得本來心底麼。夜靜不勞重借月。玉蟾常挂太虗中。至正壬辰五月初三日跏趺示寂。全身塔于鳳山。</p>
</div></div>
<div class='div-other'><a id='mulu325' />
<p class='h3'>智者義禪師法嗣</p>
<div class='div-other'><a id='mulu326' />
<p class='h4'>杭州淨慈德隱普仁禪師</p><p>婺之蘭溪趙氏子。十歲依演法院出家。及受大僧戒遂走參了然義公。機緣相契命為侍者。後遍遊名剎。靡不改容禮之。東陽輝公留掌記。而徑山悅公尋延師分座。至正乙未出住金華西峯。　太祖高皇帝取婺州幸智者寺。詔師主之。晚蒞南屏。忽示微疾。屈指計曰今夏五月矣。左右曰然。師曰此八月八日最良吾將逝矣。至期整衣端坐而寂。</p>
</div></div>
<div class='div-other'><a id='mulu327' />
<p class='h3'>海門則禪師法嗣</p>
<div class='div-other'><a id='mulu328' />
<p class='h4'>湖州弁山白蓮寺懶雲智安禪師</p><p>嘉興沈氏子。依海昌淨妙寺出家。首謁天真。發明別傳之旨。自此韜光。有司屢起以名剎。不就。後恪遵竹杖禪師遺命。住白蓮寺。示眾。萬法歸一。無孔鐵槌當面擲。一歸何處。抹過西天并此土。青州布衫重七斤。寒巖古木璚花春。仁者殷勤問端的。娘生鼻孔從來直。倘於言下解知歸。九九方明八十一。晚歸淨慈。久之託疾告終。塔于蒼弁之南阡。</p>
</div></div>
<div class='div-other'><a id='mulu329' />
<p class='h3'>華頂覩禪師法嗣</p>
<div class='div-other'><a id='mulu330' />
<p class='h4'>處州福林院白雲智度禪師</p><p>處之麗水吳氏子。從空中假禪師祝髮受具。深習禪定者四年。出遊閩中。還乃築福林院以居。日取楞嚴．圓覺閱之。久之復出遍參。謁無見問西來密意未審何如。見曰待娑羅峰點頭却向汝道。師以手搖曳欲答。見遽喝。師曰。娑羅峯頂白浪滔天。花開芒種後。葉落立秋前。見曰我家無殘羹剩飯也。師曰此非殘羹剩飯而何。見頷之。乃服勤數載。及辭歸。見祝之曰。心法相投豈在多言。勿掉三寸舌誑人。須真正見解著于行履可也。師佩服之。至正甲申眾迎師歸福林。甲辰中丞章公延居龍泉之普慈。僧徒雲集至八百人。丙午遷武峯。洪武己酉應　召入京。未幾回浙。明年二月示疾還福林。五日索浴更衣書偈曰。無世可辭。有眾可別。太虗空中何必釘橛。擲筆而逝。茶毗得舍利五色。齒牙數珠不壞。墖于院西。</p>
</div></div>
<div class='div-other'><a id='mulu331' />
<p class='h3'>開元炤禪師法嗣</p>
<div class='div-other'><a id='mulu332' />
<p class='h4'>泉州開元夢觀大圭禪師</p><p>晉江廖氏子。初習儒學既成。父詔之曰。吾為佛不成。吾以汝許佛。汝其毋違。師乃往開元禮廣漩為師。得度後侍佛果。凡三歷職而至分座。書記秉拂。一元未判至理全彰。三畫纔分彝倫攸敘。鷲嶺拈花微笑。大似上古結繩。少林立雪安心。何異肇興書契。自此淳漓朴散。接響承虗。說黑說黃。指曲指直。總是土圭測景。尺箠量空。衲僧家須向卦爻未兆點畫未分<span class='corr'>已</span>前一印印定。俾從上千聖窺覷無門。歷代祖師難尋朕迹。說甚麼東來意西來意。佛法短佛法長。只如今日紫雲影裏。華屋斬新。玲瓏八面。峭峻一方。作佛法商量即是。作世諦流布即是。以拂子畫一畫曰。未明三八九。難達古皇道。後堂秉拂。無言無說處顯示。泥團土塊。一機一境上提撕。平地骨堆。洞山果桌浩老布裩。一奢一儉。慈明揭牓仰山叉手。一儉一奢。從上古德與麼激揚。致使末代葛藤不少。上方主丈子聽得出來道。一切諸法如夢如化。今夜第二座又向夢中說夢。輙莫瞞人好。秉拂上座直得緘默而<span class='corr'>已</span>。何也。鐵牛對對黃金角。木馬雙雙白玉蹄。後宣政院檄師主承天。堅謝不起。築室于寺西。額曰夢觀。日以詩文自娛。其文似柳。其詩似陶。允登作者之壇。學者俱宗之。示寂建墖于西山。所著有夢觀集紫雲開士傳行世。</p>
</div></div>
<div class='div-other'><a id='mulu333' />
<p class='h3'>別源源禪師法嗣</p>
<div class='div-other'><a id='mulu334' />
<p class='h4'>明州天童元明原良禪師</p><p>寧海周氏子。初住台之瑞巖。後主天童。其侑宏智禪師詞曰。嗚呼。山不讓塵故能成其高。海不讓流故能就其深。師非宿備六度萬行之願輪。則曷由樹斯大法之功於今。古聖人出興作百世師。千載一時惟師得之。巍巍窣堵鎮茲東谷。洞上一宗真規復復。昭告非詞。深勒崖谷。願師再來。為物作則。</p>
</div></div>
<div class='div-other'><a id='mulu335' />
<p class='h3'>天童一禪師法嗣</p>
<div class='div-other'><a id='mulu336' />
<p class='h4'>撫州雲居呆菴普莊禪師</p><p>台之仙居袁氏子。母夢梵僧入室而生。晬歲岐嶷頴異。負笈入鄉校。授書成誦。長依天童左菴薙髮受具。抵郡之天寧參了堂。堂曰何來。師曰天童。堂曰冐雨衝寒著甚死急。師曰正為生死事急。堂曰如何是生死事。師以坐具作摵勢。堂曰。敢來者裡捋虎鬚。參堂去。一日堂室中舉庭前柏樹子話。師擬開口。堂劈口掌之。豁然有省。由是朝夕咨決。聿臻閫奧。洪武己未出世撫州北禪。示眾。昨日開荒地。請諸人剗却荊棘除去瓦礫。本來基址<span class='corr'>已</span>見分明。只有中間樹子無人拔得。山僧今日未免別行方便。利刀剪盡繁枝葉。鈍钁深鋤邪見根。實地工夫成一片。住山鈯斧了無痕。師凡見僧便曰。近奉公文務要打點。上座。僧曰某甲不是奸細。師曰也要勘過始得。曰和尚莫得倚勢欺人。師展手曰把將公驗來。僧擬議。師便掌。鏟草次。僧問者片田地幾時鏟得乾淨。師竪起鋤頭曰。不得喚作鋤頭。未審上座喚作什麼。僧無語。師拋下鋤頭曰者片田地幾時鏟得乾淨。問。騎虎頭。撩虎尾。中間事作麼生。師曰渠儂得自由。曰。只如古人道我也弄不出。意且如何。師曰入水見長人。僧請益。師曰汝自<span class='corr'>己</span>分上少個什麼却來請益。僧擬對。師曰只知貪程不覺差路。次遷雲居。僧問如何是雲居境。師曰路轉溪回空院靜。曰如何是境中人。師曰太平時代自由身。曰。人境<span class='corr'>已</span>蒙師指示。願聞一句接初機。師曰無毛鷂子拍天飛。問路逢達道人不將語默對時如何。師曰達道者方知。曰和尚何得干戈相待。師曰捉賊不如嚇賊。曰明眼人瞞他一點也不得。師曰情知汝不是好心。上堂。老僧開荒時於法堂基上掘得一個鈯斧子。久聚。兄弟若有用得著者。兩手分付。若是負荷不起。老僧收得來。著甚死急。不如颺向垃圾堆頭。從他日炙風吹去也。驀拈拄杖卓一下曰。鞭起鐵牛耕大地。誰能井底種林檎。洪武二十六年春　詔徵天下高行沙門。師與舉首。對揚稱　旨。秋函命祭廬山。禮成復　命賜衣一襲。是冬得　旨升住徑山。上堂。自有生佛以來。說法如雲如雨者不可勝紀。徑山今日權借虗空為口。須彌為舌。宣說真俗不二法門。十方世界情與無情一時異口同音讚言。善哉善哉希有希有。眾中莫有旁不甘底麼。出來與拄杖子相見。拈拄杖卓一下曰。諦觀法王法。法王法如是。上堂。人從廬嶽來。接得華頂信。報道南山白額虎。却在龍淵裏藏牙伏爪。東海赤梢鯉。直上鷲峰頭躍浪衝波。好大眾。一大藏教何曾說到者裡。雖然。徑山拄杖子未肯放過在。拈拄杖畫一畫曰。仙人張果老。不愛藥葫蘆。靠拄杖下座。忽于十月二十三日謂眾曰。難難。二八嬌娘上高山。老僧扶不得。言竟遂寂。</p>
</div></div>
<div class='div-other'><a id='mulu337' />
<p class='h3'>徑山悅禪師法嗣</p>
<div class='div-other'><a id='mulu338' />
<p class='h4'>杭州靈隱見心來復禪師</p><p>南昌豐城王氏子。祝髮於邑之西方寺。誓屏諸緣直明涅槃妙旨。久之全體無礙。謁南楚。楚然之。留司內記。初住越之定水。作室東㵎。名曰蒲菴。示睦州思親之意。掩關示眾。槁木形骸百念灰。溪猿野鶴苦相猜。柴門獨掩青松雨。笑口逢人亦懶開。甞賦白牛偈曰。耕雲不住海門東。収放楞枷小朵峰。露地<span class='corr'>已</span>忘調伏力。雪山誰識去來蹤。放歸祇樹隨羊鹿。種就曇花伴象龍。一色天闌頭角別。水精池沼玉芙蓉。洪武元年冬以高行　召說法鍾山。賜食內庭。師有能文聲。　上詔侍臣取而覧之。褒美弗置。時蜀王椿為　太祖所鍾愛。命儒臣李時荊蘇伯衡等與師論道無虗日。蜀王遇師甚恭。命撰坐心．觀道．崇本．敬賢四箴。牓於宮以自警。二十四年山西捕獲胡黨。舉師等往來胡府。坐罪入滅。</p>
</div></div>
<div class='div-other'><a id='mulu339' />
<p class='h3'>靈隱明禪師法嗣</p>
<div class='div-other'><a id='mulu340' />
<p class='h4'>杭州淨慈無旨可授禪師</p><p>台之臨海李氏子。年十二入石門寺為驅烏。十九得度為大僧。<span class='corr'>已</span>而嘆曰。所貴為比丘者務欲究明心宗爾。苟纏蔽文字相中。何時能脫離耶。遂杖筞遍歷諸方。因緣俱弗契。久之參普覺明公于靈隱。問答之頃疑情頓釋。覺可之。命充堂司。尋反石門。白巖真公延居上座。至元六年出世台之大雄。遷隆恩。補白巖。明年遷龍華。一坐十五秋。百廢俱修。乃作休菴于西塢。日修淨土業。且曰此即禪功也。惡可強明同異哉。洪武六年杭之中竺以府侯之命起師主其席。師勉強應之。行至江濵淨慈諸勤舊帥眾邀于道。擁入居其位。師却之不得。色頹然不怡。居二載。手撾鼓而退。歸臥竹院。俄示疾。端坐西向謂左右曰。吾將逝矣。眾請偈。師曰吾宗本無言說。乃合爪稱佛號。至聲漸微而寂。茶毗牙齒貫珠不壞。舍利色如金銀水精者遍地。藏于龍墖。</p>
</div></div>
<div class='div-other'><a id='mulu341' />
<p class='h3'>烏石愚禪師法嗣</p>
<div class='div-other'><a id='mulu342' />
<p class='h4'>南京靈谷寺無涯非幻禪師</p><p>衢之西安人。從傑峰為僧。峯問何處來。師曰虗空無向背。峰指寺鐘俾作頌。師曰。百煉爐中滾出來。虗空元不惹塵埃。如今挂在人頭上。撞著洪音遍九垓。時年十二。峰器之。即令祝髮。永樂丁亥　太宗文皇帝有事于長陵。徵師入對稱　旨。大嘉賞賚。命住靈谷。庚子春　上建法會。師若不經意。其徒問之。師笑曰。自家有一大事甚緊。何暇他及。乃書偈曰。生死悠悠絕世緣。蒙　恩永樂太平年。者回撒手空歸去。雪霽雲消月正圓。遂逝。</p>
</div>
<div class='div-other'><a id='mulu343' />
<p class='h4'>羅陽三峰寺太初啟原禪師</p><p>日本國人。年十九參上國四十五員知識。末於傑峰得法。後住三峰。一日書偈曰。生也鐵面皮。死也鐵面皮。一椎百雜碎。白日繞鐵圍。擲筆而逝。塔于院南。</p>
</div></div></div>
<p class='juan'>繼燈錄卷第五</p></div>
</div><!-- end of div[@id='body'] -->
</body></html>