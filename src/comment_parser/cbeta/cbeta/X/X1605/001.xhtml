<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>繼燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1605-A 繼燈錄序</p><p>禪家歷世相傳。喻之為燈。取其能破暗以顯物。亦取其能繼照於無盡也。自宋景德間道原大師始為傳燈。嗣是則有廣燈．續燈．聯燈．普燈之作。所述互有詳略。學者難以盡考。由是大川濟公合之為會元。始終一貫。後學便之。功至渥也。若紹定以後諸師。會元未及収者。猶賴續燈收之。但採錄未備。且止於宋末元初。自元以至今日將四百載。諸師霾光鏟彩未獲著明於世。伊誰之責乎。愚不自揣。乃於戊子之春博採旁蒐冀以緝補前闕。至庚寅夏復得遠門柱公所輯五燈續略。益補其所未備。無何而病作殊劇。歷三月始愈。愈則目加昏耳加聾。手亦不能復親筆硯。故其所錄尚闕成化以下。葢止乎其所不得不止也。錄凡六卷。名之曰繼燈。或謂禪家貴在心悟。語言文字其糟粕也。何必連編累牘牽枝引蔓如五燈耶。況又益之為繼燈耶。是不知言可以障道。亦可以載道。執之則精醇即為糟粕。了之則糟粕皆為精醇。言顧可盡廢歟。至其所錄或詳或略。則亦因其時與機之不同。其勢不得不然也。如少林面壁二祖安心。此則上古結繩之政也。繼而有信心銘．法寶壇經。則軒轅之書契也。唐世馬祖石頭二派浩浩說禪。非三代之禮樂乎。宋世五派競興五燈迭出。非洙泗之六經乎。時當略則結繩不為少。時當詳則六經不為多。要在逗眾生之機以明本有之性而<span class='corr'>已</span>。若責春秋之民曰何不為結繩之簡。不亦悖乎。至今日而猶有作者。非得<span class='corr'>已</span>也。政如六經之後復有孟氏之七篇道性善稱堯舜倡仁義息邪說。亦以明先王之道耳。豈曰益之而為贅哉。若夫所錄混濫。弗當於西來之旨。則如王通之五經。雖自謂可繼孔氏。而不自知實塵飯塗羹之戲也。其罪戾不亦重乎。此則吾之所深懼而不能自迯者。尚當質之大方以俟郢削云。</p>
<p>歲在辛卯秋九月下浣之吉鼓山嗣祖沙門元贒序於聖箭堂中</p>
</div>
<div class='div-other'><a id='mulu2' />
<p class='h1'>凡例七條</p>
<ul class="">
<li><span class="corr"/>宗派舊有五。今惟臨濟曹洞二宗。臨濟宗會元終於十七世。故茲錄即始於十八世。曹洞宗會元終於十五世。故茲錄即始於十六世。</li>

<li><span class="corr"/>諸師法語不存而出處可考者必載之。或一行之可傳。或臨終之有異者亦載之。使人毋謂宗門徒打口鼓也。</li>

<li><span class="corr"/>諸師或有名可知而出處言句俱失錄者。但依舊例存其名以俟後人攷入。其有頌古傳世者亦取其一二則附入。此乃續略舊例。今因之。</li>

<li><span class="corr"/>諸師言句或有醇疵相半者。難以槩錄。豈可盡捐。今則節取之。一以成前人之美。一以碎金斷璧無非寶也。</li>

<li><span class="corr"/>五燈續略一書採錄為詳。余所未及見者多得之此書。其功偉矣。但有余之所見而彼未及見者。或有彼之所取而余則削去者。或同一語錄而取舍各異者。或同一行實而詳略有殊者。故茲錄之行自不可<span class="corr">已</span>。豈冐其功而為之哉。</li>

<li><span class="corr"/>五宗次序。景德傳燈及正宗記俱先青原後南嶽。大川乃私黨<span class="corr">己</span>宗以南嶽先青原後。又恐人諍論故復以法眼先臨濟。紊亂極矣。今一依舊例為定。</li>

<li><span class="corr"/>諸師年代既遠。嗣續難以攷正。聞明初有續傳燈。余未及見。世<span class="corr">已</span>無傳。惟嘉靖間有祖派圖載之頗詳。然混亂極矣。未可全據。近見五燈續略攷正良多。然亦未盡。如東嶼海下有月林鏡。今攷月林乃參本來人入道者。實徑山第八十代住持。入滅於正德乙卯。與東嶼相去遠甚。故特去之。餘未及正。姑以俟後之君子。</li>
</ul></div>
<div class='div-other'><a id='mulu3' />
<p class='h1'>繼燈錄目錄</p><p class="pre">　　序文　凡例<br/>卷一<br/>　　　曹洞宗<br/>　青原下十六世<br/>　雪竇鑑禪師法嗣<br/>　　天童如淨禪師<br/>　華藏祚禪師法嗣<br/>　　東谷光禪師<br/>　青原下十七世<br/>　天童淨禪師法嗣<br/>　　鹿門覺禪師　雪菴從瑾禪師<br/>　　石林秀禪師<span class='note-inline'>(無錄)</span>　孤蟾瑩禪師<span class='note-inline'>(無錄)</span><br/>　　日本道元禪師<br/>　東谷光禪師法嗣<br/>　　直翁舉禪師<span class='note-inline'>(無錄)</span><br/>　青原下十八世<br/>　鹿門覺禪師法嗣<br/>　　青州一辯禪師<br/>　直翁舉禪師法嗣<br/>　　天童岫禪師<br/>　青原下十九世<br/>　青州辯禪師法嗣<br/>　　大明寶禪師　慈雲覺禪師<br/>　天童岫禪師法嗣<br/>　　雪竇大證禪師<br/>　青原下二十世<br/>　大明寶禪師法嗣<br/>　　王山體禪師　仁山恒禪師<br/>　青原下二十一世<br/>　王山體禪師法嗣<br/>　　雪巖滿禪師　勝默光禪師<br/>　仁山恒禪師法嗣<br/>　　大明詮禪師<span class='note-inline'>(無錄)</span><br/>　青原下二十二世<br/>　雪巖滿禪師法嗣<br/>　　報恩行秀禪師<br/>　青原下二十三世<br/>　報恩秀禪師法嗣<br/>　　少室福裕禪師　報恩從倫禪師<br/>　　從寬禪師　華嚴至溫禪師<br/>　　丞相移剌楚材居士<br/>　青原下二十四世<br/>　少室裕禪師法嗣<br/>　　少室文泰禪師　報恩智泰禪師<br/>　　靈巖淨肅禪師<br/>　青原下二十五世<br/>　少室泰禪師法嗣<br/>　　寶應福遇禪師　靈巖潔禪師<span class='note-inline'>(無錄)</span><br/>　靈巖肅禪師法嗣<br/>　　寶應永達禪師　封龍普就禪師<br/>　青原下二十六世<br/>　寶應遇禪師法嗣<br/>　　少室文才禪師　靈谷謙禪師<span class='note-inline'>(無錄)</span><br/>　靈巖潔禪師法嗣<br/>　　天界道成禪師<br/>　封龍就禪師法嗣<br/>　　天慶義讓禪師<br/>　青原下二十七世<br/>　少室材禪師法嗣<br/>　　萬安子嚴禪師<br/>　靈谷謙禪師法嗣<br/>　　靈谷正映禪師<br/>　天慶讓禪師法嗣<br/>　　熊耳子定禪師<br/>　青原下二十八世<br/>　萬安嚴禪師法嗣<br/>　　少室了改禪師<br/>　靈谷映禪師法嗣<br/>　　雪峰遠芷禪師<span class='note-inline'>(無錄)</span><br/>　青原下二十九世<br/>　　少室改禪師法嗣　少室契斌禪師<br/>卷第二<br/>　　　臨濟宗<br/>　南嶽下十八世<br/>　鼓山永禪師法嗣<br/>　　淨慈悟明禪師<br/>　靈隱善禪師法嗣<br/>　　雪峰善珍禪師　龍濟宗鍪禪師<br/>　　淨慈仲頴禪師<br/>　淨慈簡禪師法嗣<br/>　　育王大觀禪師<br/>　徑山琰禪師法嗣<br/>　　淨慈廣聞禪師　雙林朋禪師<br/>　　徑山原肇禪師　靈隱普濟禪師<br/>　　東山源禪師　弁山阡禪師<br/>　育王瑞禪師法嗣<br/>　　瑞巖崇壽禪師<br/>　乾元頴禪師法嗣<br/>　　鼓山祖鑑禪師<br/>　育王堪禪師法嗣<br/>　　薦福燦禪師<span class='note-inline'>(無錄)</span><br/>　天童傑禪師法嗣<br/>　　臥龍祖先禪師　靈隱崇嶽禪師<br/>　　天童自鏡禪師　薦福生禪師<br/>　　隱靜致柔禪師　淨慈慧光禪師<br/>　　侍郎張鎡居士<br/>　天童觀禪師法嗣<br/>　　華藏善淨禪師<span class='note-inline'>(無錄)</span>　虎丘善濟禪師<br/>　天童頴禪師法嗣<br/>　　靈隱如珏禪師<br/>　萬壽觀禪師法嗣<br/>　　黃龍慧開禪師　孤峰德秀禪師<span class='note-inline'>(無錄)</span><br/>　　石霜妙印禪師<br/>　南嶽下十九世<br/>　雪峰珍禪師法嗣<br/>　　徑山行端禪師<br/>　淨慈頴禪師法嗣<br/>　　江心了萬禪師　嶽林益禪師<br/>　育王觀禪師法嗣<br/>　　仰山元熈禪師<br/>　淨慈聞禪師法嗣<br/>　　徑山妙高禪師　天童鑒禪師<br/>　雙林朋禪師法嗣<br/>　　靈隱祖誾禪師<br/>　靈隱濟禪師法嗣<br/>　　雪竇炳同禪師<br/>　薦福燦禪師法嗣<br/>　　支提澄鑑禪師<br/>　臥龍先禪師法嗣<br/>　　徑山師範禪師　靈隱法薰禪師<br/>　　雲居慈覺禪師<br/>　靈隱嶽禪師法嗣<br/>　　天童文禮禪師　華藏覺通禪師<br/>　　雪竇仲謙禪師　道場普巖禪師<br/>　　金山善開禪師　龍翔希璉禪師<br/>　　瑞巖光睦禪師　北海心禪師<br/>　　諾菴肇禪師　淨慈道禪師<br/>　天童鏡禪師法嗣<br/>　　鼓山元智禪師　淨慈沅禪師<br/>　薦福生禪師法嗣<br/>　　徑山道冲禪師<br/>　隱靜柔禪師法嗣<br/>　　雙杉元禪師<br/>　華藏淨禪師法嗣<br/>　　天童謀禪師<br/>　靈隱珏禪師法嗣<br/>　　天竺有禪師<br/>　黃龍開禪師法嗣<br/>　　護國宗禪師　瞎驢無見禪師<br/>　　放牛余居士<br/>　孤峰秀禪師法嗣<br/>　　鼓山正凝禪師　雙林介禪師<br/>　石霜印禪師法嗣<br/>　　金牛真禪師<span class='note-inline'>(無錄)</span>　真翁圓禪師<span class='note-inline'>(無錄)</span><br/>　容菴海禪師法嗣<br/>　　慶壽璋禪師<br/>卷第三<br/>　　　臨濟宗<br/>　南嶽下二十世<br/>　徑山端禪師法嗣<br/>　　靈隱慧明禪師　天寧梵琦禪師<br/>　　徑山智及禪師　萬壽至仁禪師<br/>　　靈隱元瀞禪師　國清曇噩禪師<br/>　　徑山祖銘禪師　靈隱法林禪師<br/>　　徑山福報禪師<br/>　仰山熈禪師法嗣<br/>　　龍翔大訢禪師　保寧天倫禪師<br/>　　中竺正逵禪師　育王祖瑛禪師<br/>　　祥符念常禪師<br/>　天童鑒禪師法嗣<br/>　　竺田霖禪師<span class='note-inline'>(無錄)</span><br/>　靈隱誾禪師法嗣<br/>　　東林宗廓禪師<br/>　徑山範禪師法嗣<br/>　　仰山祖欽禪師　淨慈妙倫禪師<br/>　　天童惠禪師　天童祖智禪師<br/>　　月坡明禪師　環溪一禪師<br/>　　希叟曇禪師　靈隱寧禪師<br/>　　無學元禪師<span class='note-inline'>(無錄)</span>　雪峰可湘禪師<br/>　靈隱薰禪師法嗣<br/>　　淨慈慧禪師　中竺珂禪師<br/>　天童禮禪師法嗣<br/>　　育王如珙禪師　淨慈行鞏禪師<br/>　華藏通禪師法嗣<br/>　　徑山普度禪師<br/>　雪竇謙禪師法嗣<br/>　　承天真禪師<br/>　道場巖禪師法嗣<br/>　　徑山智愚禪師　淨慈衍禪師<br/>　金山開禪師法嗣<br/>　　徑山心月禪師<br/>　徑山冲禪師法嗣<br/>　　淨慈敬禪師　北山隆禪師<br/>　天竺有禪師法嗣<br/>　　天池信禪師<span class='note-inline'>(無錄)</span><br/>　鼓山凝禪師法嗣<br/>　　蒙山異禪師<br/>　金牛真禪師法嗣<br/>　　太湖寬禪師<span class='note-inline'>(無錄)</span><br/>　真翁圓禪師法嗣<br/>　　無能教禪師<span class='note-inline'>(無錄)</span><br/>　慶壽璋禪師法嗣<br/>　　慶壽印簡禪師<br/>卷第四<br/>　　　臨濟宗<br/>　南嶽下二十一世<br/>　靈隱明禪師法嗣<br/>　　雙林誾禪師<span class='note-inline'>(無錄)</span><br/>　萬壽仁禪師法嗣<br/>　　徑山文琇禪師<br/>　徑山銘禪師法嗣<br/>　　天寧力金禪師<br/>　龍翔訢禪師法嗣<br/>　　天界慧曇禪師　天界宗泐禪師<br/>　　圓通崇裕禪師　靈隱輔良禪師<br/>　　靈隱懷渭禪師<br/>　保寧倫禪師法嗣<br/>　　物先義禪師<span class='note-inline'>(無錄)</span><br/>　竺田霖禪師法嗣<br/>　　道場明德禪師<br/>　仰山欽禪師法嗣<br/>　　高峰原妙禪師　靈雲持定禪師<br/>　　徑山希陵禪師　道場信禪師<span class='note-inline'>(無錄)</span><br/>　　匡山源禪師<span class='note-inline'>(無錄)</span><br/>　淨慈倫禪師法嗣<br/>　　瑞巖寶禪師<span class='note-inline'>(無錄)</span>　絕象鑑禪師<br/>　　竹屋簡禪師<br/>　無學元禪師法嗣<br/>　　月庭忠禪師　高峰日禪師<span class='note-inline'>(無錄)</span><br/>　雪峰湘禪師法嗣<br/>　　開元妙恩禪師　開元契祖禪師<br/>　育王珙禪師法嗣<br/>　　紫籜道禪師<span class='note-inline'>(無錄)</span>　保寧清茂禪師<br/>　淨慈鞏禪師法嗣<br/>　　靈隱德海禪師　天寧景曇禪師<br/>　徑山度禪師法嗣<br/>　　玉山德珍禪師<span class='note-inline'>(無錄)</span>　徑山淨伏禪師<br/>　　天童坦禪師<span class='note-inline'>(無錄)</span><br/>　徑山愚禪師法嗣<br/>　　寶葉源禪師　閑極雲禪師<br/>　徑山月禪師法嗣<br/>　　南叟茙禪師<br/>　天池信禪師法嗣<br/>　　大慈成禪師<span class='note-inline'>(無錄)</span>　天寶法樞禪師<br/>　蒙山異禪師法嗣<br/>　　鐵山瓊禪師<br/>　太湖寬禪師法嗣<br/>　　縉雲真禪師<span class='note-inline'>(無錄)</span>　龍池永寧禪師<br/>　無能教禪師法嗣<br/>　　妙果水盛禪師<br/>卷第五<br/>　　　臨濟宗<br/>　南嶽下二十二世<br/>　雙林誾禪師法嗣<br/>　　徑山宗淨禪師<br/>　天界曇禪師法嗣<br/>　　靈谷淨戒禪師<br/>　物先義禪師法嗣<br/>　　淨慈聯禪師<span class='note-inline'>(無錄)</span><br/>　高峰妙禪師法嗣<br/>　　中峯明本禪師　正宗了義禪師<br/>　　大覺祖雍禪師　白雲以假禪師<br/>　靈雲定禪師法嗣<br/>　　般若世誠禪師<br/>　徑山陵禪師法嗣<br/>　　寶林紹大禪師　徑山正源禪師<br/>　　智者義禪師<span class='note-inline'>(無錄)</span><br/>　道場信禪師法嗣<br/>　　福源清珙禪師<br/>　匡山源禪師法嗣<br/>　　海門惟則禪師<br/>　瑞巖寶禪師法嗣<br/>　　華頂先覩禪師<br/>　高峯日禪師法嗣<br/>　　日本踈石國師<br/>　開元祖禪師法嗣<br/>　　開元如炤禪師<br/>　紫籜道禪師法嗣<br/>　　瑞巖無慍禪師　別源源禪師<span class='note-inline'>(無錄)</span><br/>　　天童一禪師<br/>　保寧茂禪師法嗣<br/>　　本覺清欲禪師　瑞雲茂禪師<br/>　靈隱海禪師法嗣<br/>　　徑山顏禪師　斗峯正璋禪師<br/>　　育王慧炤禪師　育王悟光禪師<br/>　天寧曇禪師法嗣<br/>　　三空居士<br/>　玉山珍禪師法嗣<br/>　　龍翔忠禪師<br/>　徑山伏禪師法嗣<br/>　　徑山悅禪師　靈隱明禪師<span class='note-inline'>(無錄)</span><br/>　天童坦禪師法嗣<br/>　　天界懷信禪師<br/>　大慈成禪師法嗣<br/>　　烏石世愚禪師<br/>　天寶樞禪師法嗣<br/>　　雪峯智順禪師<br/>　鐵山瓊禪師法嗣<br/>　　香山聰禪師<br/>　縉雲真禪師法嗣<br/>　　靈鷲寶金禪師<br/>　南嶽下二十三世<br/>　淨慈聯禪師法嗣<br/>　　慈光成禪師<br/>　中峰本禪師法嗣<br/>　　伏龍元長禪師　獅林惟則禪師<br/>　　日本印原禪師<br/>　般若誠禪師法嗣<br/>　　仰山正㕛禪師<br/>　智者義禪師法嗣<br/>　　淨慈普仁禪師<br/>　海門則禪師法嗣<br/>　　白蓮智安禪師<br/>　華頂覩禪師法嗣<br/>　　福林智度禪師<br/>　開元炤禪師法嗣<br/>　　開元大圭禪師<br/>　別源源禪師法嗣<br/>　　天童原良禪師<br/>　天童一禪師法嗣<br/>　　雲居普莊禪師<br/>　徑山悅禪師法嗣<br/>　　靈隱來復禪師<br/>　靈隱明禪師法嗣<br/>　　淨慈可授禪師<br/>　烏石愚禪師法嗣<br/>　　靈谷非幻禪師　三峰啟原禪師<br/>卷第六<br/>　　　臨濟宗<br/>　南嶽下二十四世<br/>　伏龍長禪師法嗣<br/>　　鄧蔚時蔚禪師　天龍守貴禪師<br/>　　松隱德然禪師<br/>　仰山友禪師法嗣<br/>　　慈舟濟禪師<span class='note-inline'>(無錄)</span><br/>　白蓮安禪師法嗣<br/>　　正傳景隆禪師<br/>　福林度禪師法嗣<br/>　　繁昌俊禪師<span class='note-inline'>(無錄)</span>　太守密菴何公<span class='note-inline'>(無錄)</span><br/>　南嶽下二十五世<br/>　鄧蔚蔚禪師法嗣<br/>　　鄧蔚普持禪師<span class='note-inline'>(無錄)</span>　九峰勝學禪師<br/>　慈舟濟禪師法嗣<br/>　　壽昌本來禪師<br/>　繁昌俊禪師法嗣<br/>　　東林悟禪師<br/>　何密菴居士法嗣<br/>　　素菴田大士<br/>　南嶽下二十六世<br/>　鄧蔚持禪師法嗣<br/>　　東明慧旵禪師<br/>　東林悟禪師法嗣<br/>　　天成紹琦禪師　廣善潭禪師<span class='note-inline'>(無錄)</span><br/>　　太崗澄禪師<span class='note-inline'>(無錄)</span>　伏牛圓信禪師<br/>　　西禪瑞禪師　古庭善堅禪師<br/>　素菴田大士法嗣<br/>　　佛跡真禪師<br/>　南嶽下二十七世<br/>　東明旵禪師法嗣<br/>　　東明普慈禪師<br/>　廣善潭禪師法嗣<br/>　　崇福覺華禪師<br/>　太崗澄禪師法嗣<br/>　　天真本善禪師　普濟淨澄禪師<br/>　未詳法嗣<br/>　　溈山太初禪師　中觀沼禪師<br/>　　雪峰悟逸禪師　通玄圓通禪師<br/>　　天台祖燈禪師　徑山莊禪師<br/>　　少林悟頓禪師</p>
<p>繼燈錄目錄<span class='note-inline'>(終)</span></p>
</div>No. 1605
<p class='juan'><a id='mulu4' />繼燈錄卷第一</p><p class="byline">鼓山嗣祖沙門　元賢　輯</p>
<div class='div-other'><a id='mulu5' />
<p class='h1'>曹洞宗</p>
<div class='div-other'><a id='mulu6' />
<p class='h2'>青原下十六世</p>
<div class='div-other'><a id='mulu7' />
<p class='h3'>雪竇鑑禪師法嗣</p>
<div class='div-other'><a id='mulu8' />
<p class='h4'>明州天童長翁如淨禪師</p><p>生而岐嶷。不䫫常童。長學出世法。參足菴於雪竇。看庭前栢樹子話有省。呈頌曰。西來祖意庭前栢。鼻孔寥寥對眼睛。落地枯枝纔[跳-兆+孛]跳。松蘿亮鬲笑掀騰。菴頷之。出世屢遷名剎。後主淨慈。陞天童。開爐上堂。召大眾打圓相云。個是天童火爐。近前則燒殺。退後則凍殺。忽有個漢出來道。合作麼生。㘞火爐動也。上堂。霜風號肅殺。霜葉墜蕭[颱-台+(癸-天+虫)]。舉拂子曰。看。唯有玲瓏崔嵬望轉高。所謂天童滯貨今朝短販。一遭莫有酧價底麼。下座巡堂。上堂。外不放入。內不放出。痛下一槌。萬事了畢。且道如何。太白峰前令斬新。內外紀綱俱委悉。上堂。天童鉄臭老拳頭。打殺江湖水牯牛。夜深忽然生個卵。天明推出大日頭。且道如何。晒㫰諸人烝濕處。免教行步滑如油。上堂。靈雲見處桃花開。天童見處桃花落。桃花開。春風催。桃花落。春風惡。靈雲且置。莫有與天童相見底麼。春風惡桃花。躍浪生頭角。新起妙嚴慶懺上堂。推倒多生老鼠窠。掃空平地笑呵呵。從空架起生頭角。葢覆驢牛不厭多。今朝成就大緣千古。發揮大事。且道如何。斫額任他門外客。到家還我個中人。復舉文殊問無著近離甚麼<span class='corr'>處。著</span>云南方。殊云南方佛法如何住持。著云末法比丘少奉戒律。殊云多少眾。著云或三百或五百。師云。春風勾引鷓鴣啼。著問文殊此間佛法如何住持。殊云凡聖同居龍蛇混雜。著云多少眾。殊云前三三與後三三。師曰。平地波瀾鈎鐵船。這兩轉語要與諸方眉毛撕結。更有兩轉語要與諸方點眼。或三百或五百。銅錢鐵錢省數足陌。前三三與後三三。蘿蔔芋嬭淺貯滿擔。諸方忽然眼開。決定拍手大笑。笑個甚麼。不笑巴叉便笑杜撰。雖然笑者還稀。忽有人問天童多少眾。便向他道。新起妙嚴誇第一。一齊都在畫圖中。師六坐道場未說稟承。眾有是請。師曰我待涅槃堂裏拈出。果臨終拈香曰。如淨行脚四十餘年。首到乳峰失脚墮於陷穽。此香今不免拈鈍置我住雪竇足菴大和尚。并書辭世頌曰。六十六年罪犯彌天。打個[跳-兆+孛]跳活陷黃泉。咦。從來生死不相干。擲筆而逝。塔全身于本山。</p>
</div></div>
<div class='div-other'><a id='mulu9' />
<p class='h3'>華藏詐禪師法嗣<span class='note-inline'>(師嗣淨慈暉。會元無出。今收入補燈)</span></p>
<div class='div-other'><a id='mulu10' />
<p class='h4'>東谷光禪師</p><p>上堂。藏身處沒踪跡。無影樹頭靈鳥宅。沒踪跡處莫藏身。不萌枝上花開坼。有來繇。誰辯的。天晚西風拂拂吹。松釵一徑爭拋擲。嘗頌僧問曹山不挂靈衣曰。曹山酒顛有誰諳。醉語狂言不自慚。夜半日頭當午炤。騎牛背面著靴衫。又頌韶國師問龍牙天不能葢地不能載曰。大海心中泛鐵船。隨波逐浪浪滔天。順風到岸無人識。江北從來使鐵錢。</p>
</div></div></div>
<div class='div-other'><a id='mulu11' />
<p class='h2'>青原下十七世</p>
<div class='div-other'><a id='mulu12' />
<p class='h3'>天童淨禪師法嗣</p>
<div class='div-other'><a id='mulu13' />
<p class='h4'>襄州鹿門覺禪師</p><p>參長翁。值翁上堂舉靈雲悟道因緣。頌曰。一個烏梅似本形。蜘蛛結網打蜻蜓。蜻蜓落了兩片翼。堪笑烏梅齩鐵釘。師不覺失笑曰。早知燈是火。飯熟幾多時。後承印記。出住鹿門。示眾曰。盡大地是學人一卷經。盡乾坤是學人一隻眼。以這個眼讀如是經。千萬億劫常無間斷。諸人還看讀得麼。如看讀得。老僧請他喫個無米油糍。</p>
</div>
<div class='div-other'><a id='mulu14' />
<p class='h4'>雪菴從瑾禪師</p><p>僧請益倩女離魂話。師示以頌曰。南枝向煖北枝寒。何事春風有兩般。憑仗高樓莫吹笛。大家留取倚闌看。</p>
</div>
<div class='div-other'><a id='mulu15' />
<p class='h4'>日本永平道元禪師</p><p>姓源氏。本國村上天皇九世之裔。骨相奇秀。七處平滿。目有重瞳。七歲讀毛詩左傳及諸經史。不由師訓自然通曉。時以神童稱之。居母喪。每觀香煙繚繞念念散滅。悟世無常。遂投舅氏台山良顯法師出家。時年一十四矣。尋稟具戒。究大小乘諸經論。聞大宋有老宿傳佛心印。乃特附船舶航海入宋。抵明州。當寧宗嘉定十六年也。首登天童見無際派和尚。既而遊雙徑禮浙翁琰。又謁宗月月堂無象諸大老。莫不機契。將理歸楫有耆德勉之曰。當今宗門具大眼目者莫如長翁淨和尚。現應詔住天童。子盍往見之。師如教即造天童。一見懽若平昔。師乃啟曰。道元自幼在本國發菩提心。參諸知識。繙閱經論徒滯名相。不明大法。後入大宋見諸尊宿。獲聞臨濟之宗。今得造法席。誠多生之幸。願和尚慈悲聽道元不時入室咨問法要。蓋生死事大時不待人也。淨憐其誠忻然許之。師於是晝夜精勤。脇不沾席者將及兩載。一夜淨巡堂見僧打睡。責之曰參禪要身心脫落。何得只管打睡。師從旁聞之。當下身心脫落廓然契悟。天明入方丈燒香。淨曰子作麼生。師曰身心脫落。淨曰身心脫落脫落身心。師曰這個是暫時岐路。和尚莫亂印某甲。淨曰我不亂印。師曰如何是和尚不亂印底。淨曰脫落身心。師於言下釋然。得大無礙。由是服勤四載。盡得洞上之道。於是告歸。淨付以伽黎頂相。囑其弘揚。師既歸。首住興聖寶林禪寺。德風遠播萬指圍繞。其禪林軌則一取法於天童。上堂。山僧歷盡叢林只是等閒。最後見天童先師當下認得眼橫鼻直。不被人瞞。便乃空手還鄉。總無一毫佛法。只是任運過時。日日日東出。夜夜月沈西。畢竟如何。良久云。三年逢一閏。鷄向五更啼。上堂。身心脫落聲色俱非。箇中無悟何處著迷。座中誰是江南客。聽取鷓鴣聲外詞。上堂。興聖久不為眾說話。佛殿僧堂溪聲樹影總為諸人說了也。諸人聞得也未。若道聞得。說個甚麼。若道不聞。辜負自<span class='corr'>己</span>。雲州太守義重公剏永平道場。請師居之。當開堂日有山神出現。因號其山曰吉祥副元帥。時賴平公從師受菩薩大戒。執弟子禮甚恭。緇素弟子得戒者徧於東國。後嵯峩帝賜以葚服徽號。師奉之高閣未甞掛體。一日示微疾。辭眾書偈坐化。荼維獲舍利無算。即塔於永平。閱世五十有四坐四十一夏。所著有正法眼藏．叢林清規．學道用心集並語錄共若干卷。流行於世。景定間無外遠和尚甞為序其語錄。靈隱退耕寧。淨慈虗堂愚二老俱為題䟦。嗣法弟子慧弉僧海詮慧凡三人。師在日國為洞宗始祖。今三十六州界內禪剎。凡稱洞下雲仍者。莫不事其香火禮其靈塔。猗歟盛哉。</p>
<p style="margin-left:1em">道元禪師得法天童淨祖。為日國洞宗始祖。續傳燈失載。近有逆流禪德是其宗裔。特作書以師道行碑文附商舶寄示。所載悟由法語甚詳。書中又引宋文憲護法錄贈日本範堂儀公藏主文中。覺阿之嗣佛海遠。道元之承天童淨二語為證。余於是知古今得道散處於此界。他方或出或處。名德不表彰於世。如道元禪師者何限。余於是重有感焉。乃特採碑文立傳。列於先師繼燈錄天童淨祖嗣下。庶不沒古德幽光。亦使讀者有所攷鏡云。</p>
<p style="margin-left:4em">住福州鼓山涌泉禪寺道霈謹識。</p>
</div></div></div>
<div class='div-other'><a id='mulu16' />
<p class='h2'>青原下十八世</p>
<div class='div-other'><a id='mulu17' />
<p class='h3'>鹿門覺禪師法嗣</p>
<div class='div-other'><a id='mulu18' />
<p class='h4'>青州普照寺一辯禪師</p><p>精究內典貫通旨趣。及參鹿門得言外旨。出住青州普照。遷東都萬壽。當是時燕秦齊晉之間入是宗者皆其後學。室中設百問以勘驗學者。甞作四賓主頌。賓中賓曰。天涯奔走幾經春。負學論功日轉貧。行海淵深須遍涉。義天空闊不容塵。賓中主曰。衣穿瘦骨露無餘。獨鎮寰區暉太初。三尺匣中誅佞劒。百囊篋裡薦賢書。主中賓曰。丹墀鞭靜六宮開。萬里江山絕點埃。脫却襴衫戴席帽。聲聲只道那邊來。主中主曰。重巖幽邃鎻烟岑。古洞龍吟霧氣深。石女唱歸紅燄裡。木人運步絕知音。</p>
</div></div>
<div class='div-other'><a id='mulu19' />
<p class='h3'>直翁舉禪師法嗣</p>
<div class='div-other'><a id='mulu20' />
<p class='h4'>明州天童雲外岫禪師</p><p>郡之昌國衛人。逸其氏。依直翁得度。究明曹洞宗旨盡法源底。初住慈溪之石門。<span class='corr'>已</span>而繼竺西坦席。遷天童。上堂。閙市紅塵裡有閙市紅塵裡佛法。深山巖崖中有深山巖崖中佛法。山僧昨日出城門。閙市紅塵裡佛法一時忘却了也。行到二十里松雲滿目便見深山巖崖中佛法。大眾且道。如何是深山巖崖中佛法。良久曰。白雲淡泞出沒太虗之中。青蘿夤緣直上寒松之頂。上堂。以拂子打圓相曰。摩訶衍法離四句絕百非。又打一圓相曰。禮之用和為貴。先王之道斯為美。又打一圓相曰。摩尼珠人不識。如來藏裡親収得。諸人還見麼。所見不同互有得失。天童這裡毋固毋必。師一日問無印曰。天童今日大死去也。汝作麼生救。印曰請和尚喫飯。師曰天童今日大死去也汝不要相救。印曰救他作麼。師又曰天童今日大死去也阿誰與我同行。印曰和尚先行某甲隨後。師呵呵大笑。自此師資唱和不爽毫髮。若溈山之與寂子也。後示寂塔于本山。</p>
</div></div></div>
<div class='div-other'><a id='mulu21' />
<p class='h2'>青原下十九世</p>
<div class='div-other'><a id='mulu22' />
<p class='h3'>普照辯禪師法嗣</p>
<div class='div-other'><a id='mulu23' />
<p class='h4'>磁州大明寶禪師</p><p>僧問如何是轉功就位。師曰。用盡钁頭力。放下臥清風。曰如何是轉位就功。師曰。不居無影谷。曳杖入烟村。曰如何是功位齊彰。師曰。掌上擎日月。運炤自無私。曰如何是功位俱隱。師曰。石人同木女。相邀入海中。曰。此是今時事。如何是那邊事。師曰待汝盡却今時即向汝道。示眾。若論此事如人用針線。幸然針針相似。忽見人來。不覺失却針祇見線。這邊尋也不見。那邊尋也不見。却自曰近處尚不見遠處郍裡得來。多時尋不得心煩不好。昏悶打睡拽衣就枕。方就枕時。驀然一劄曰原來祇在這裡。</p>
</div>
<div class='div-other'><a id='mulu24' />
<p class='h4'>唐慈雲十身寺覺禪師</p><p>普照室中稱為上首。普照垂百問以驗學者。往來憧憧鮮有契其機者。惟師所答有同水乳。略舉七則以見其槩。問曰。聲前薦得落在今時。句後承當迷頭認影。作麼生是空劫<span class='corr'>已</span>前自<span class='corr'>己</span>。師曰。夜半石人無影像。縱橫誰辯往來源。問。不見一法猶是半提。作麼生是全提底道理。師曰石馬驟千山。問。喫飯忘其饑。力充忘其飽。作麼生是力充底人。師曰。巨靈擡手無多子。分破華山千萬重。問。直得不恁麼來者猶是兒孫事。如何是向上人。師曰半夜烏鷄雪裡啼。問。行玄體妙落在今時。究理窮源關山萬里。祇如未知有底人如何趨向。師曰牀窄先臥。問。迷時千卷少。悟後一言多。且道悟了底人如何履踐。師曰出不由戶坐不當堂。問。岸如欲止先停棹。車若不行須打牛。如今打牛也。車行也未。師曰下載清風付與誰。</p>
</div></div>
<div class='div-other'><a id='mulu25' />
<p class='h3'>天童岫禪師法嗣</p>
<div class='div-other'><a id='mulu26' />
<p class='h4'>明州雪竇無印大證禪師</p><p>饒州鄱陽史氏子。幼頴異。依州之昌國寺剃落受具。出遊謁荊石琰於圓通。機語不契。時思菴睿居閒房。師日親煅煉。聞雲外唱道天童。師往依之。一日入室機語相契遂蒙付囑<span class='note-inline'>(語見雲外章)</span>。至正九年主雪竇。上堂。千說萬說不若覿面一見。昨日二十九。今朝七月一。報你參玄人。光陰如箭疾。娘生兩隻眼。個個黑如漆。急急急回頭。看取天真佛。良久曰。是何面目。下座巡堂喫茶。上堂。妙不妙。衲僧鼻孔多無竅。玄不玄。剎竿頭上無青天。志士寧容袖手。良馬豈待揮鞭。全超棒喝不落蹄筌。百鳥不來春又過。巖房贏得日高眠。居四年退居定水之圓明菴。明年示寂。闍維建塔于菴後。</p>
</div></div></div>
<div class='div-other'><a id='mulu27' />
<p class='h2'>青原下二十世</p>
<div class='div-other'><a id='mulu28' />
<p class='h3'>大明寶禪師法嗣</p>
<div class='div-other'><a id='mulu29' />
<p class='h4'>太原府王山體禪師</p><p>侍大明戮力十年。躬為侍者。秘重深嚴不見參學。一日抽單罔不疑恠。或問大明侍者何往。明曰諸方來諸方去。何介意哉。又問參學何似。明曰。道有參學栽他頭角。道無參學減他威光。眾方知<span class='corr'>已</span>蒙印記。久隱西山太原府。府運兩衙請住王山創建禪席。師嘗發明洞上宗旨曰。既有尊貴之位須明尊貴底人。須知尊貴底人不處尊貴之位。方明尊貴不落階級。五位頌曰。正中偏。夜深古殿鎻輕烟。寂寂苔封臣不立。密密光輝未兆前。偏中正。玉人不覩臨臺鏡。子夜星河霧氣濃。依舊青山不露頂。正中來。木人擕杖火中回。趂起泥牛耕練色。放教石馬步蒼苔。偏中至。轉側相逢全意氣。交揮終不犯鋒鋩。大用縱橫無變異。兼中到。明暗盡時光不照。石女有智妙難窮。解栽絕頂無根草。</p>
<p style="margin-left:1em">五位中第四位古來俱用兼中至。後洪覺範不達此旨。謬改為偏中至。然洞下實未有依之者。如天童覺淨慈暉等皆用兼中至。載之會元及諸書者可見。迨宋末天童淨公一生不說稟承。至臨終始拈香嗣雪竇。考其說法雖有悟門。但任意發揮而宗旨全失矣。故鹿門嗣天童作五位頌始用偏中至。此後相承五代各有頌。惟王山所作為當。然仍用偏中至則是襲鹿門之悞而不能知者也。</p>
</div>
<div class='div-other'><a id='mulu30' />
<p class='h4'>仁山恒禪師</p><p>久侍大明遂升堂奧。明付以衣法。師曰某甲不是恁麼人。明曰。不是恁麼人。自不殃及伊。師以法乳情深俛仰而受。明囑曰。汝既如是。第一不得容易出世。若躁進輕脫。中間必有坎坷。</p>
</div></div></div>
<div class='div-other'><a id='mulu31' />
<p class='h2'>青原下二十一世</p>
<div class='div-other'><a id='mulu32' />
<p class='h3'>王山體禪師法嗣</p>
<div class='div-other'><a id='mulu33' />
<p class='h4'>磁州大明雪巖滿禪師</p><p>初參普照。照曰。兄弟年俊正宜勉力叩參。老僧當年念念常以佛法為事。師避席進曰和尚而今如何也。照曰如生冤家相似。師曰若不得此語幾乎枉行千里。照下禪床握師手曰作家那。師與勝默同參甞跪受呵斥。或問其故。師曰。今諸方或有師資法屬諍訟招譏。師子身中虫自食其肉。不可不重誡也。後參王山發明心印。接踵住持。上堂舉洞山曰。秋初夏末兄弟或東去西去。直須向萬里無寸草處去。良久曰。祇如萬里無寸草處。又作麼生去。石霜曰出門便是草。太陽曰直饒不出門亦是草漫漫地。師曰。三個老漢雖然異口同音。未免撞頭磕額。何也。一人大開口了合不得。一人高擡脚了放不下。一人緊閉門了出不去。王山即不然。遍十方界非外。全在一微塵。一微塵非內全。遍十方界。祇這一微塵許。也須及盡不可得。向那裏安門。甚處入草。還會麼。休侵洞嶺初秋草。請看疎山臘月蓮。</p>
</div>
<div class='div-other'><a id='mulu34' />
<p class='h4'>勝默光禪師</p><p>甞頌九峰不肯首座曰。元座徒亡一炷烟。九峰不是抑高贒。若將一色為承紹。辜負先師不借緣。示眾。舉麻谷振錫話。師曰。是無可是。非無真非。是非無主。萬善同歸。梟鷄晝夜徒自支離。我無三寸鱉得喚龜。迦葉不肯一任攢眉。</p>
</div></div></div>
<div class='div-other'><a id='mulu35' />
<p class='h2'>青原下二十二世</p>
<div class='div-other'><a id='mulu36' />
<p class='h3'>雪巖滿禪師法嗣</p>
<div class='div-other'><a id='mulu37' />
<p class='h4'>燕京報恩寺萬松行秀禪師</p><p>河內之解人。姓蔡氏。出家於邢州淨土寺禮贇公為師。後受具戒。挑囊距燕。歷潭過慶壽參勝默老人。教看長沙轉自<span class='corr'>己</span>歸山河大地話。半載全無由入。默曰我只願你遲會。一日有省。復看玄沙未徹語。請益雪巖於磁之大明。纔廿七日不覺伎倆<span class='corr'>已</span>盡。留入記室。語言相契徑付衣偈。尋歸淨土搆萬松軒以自適。寺內尊宿敦請住持。次住中都萬壽寺。小參。昔有跨驢人問眾僧何[遄-而+王]。僧曰道場去。人曰何處不是道場。僧以拳歐之曰。這漢沒道理。向道場裏跨驢不下。其人無語。師曰。人人盡道這漢有頭無尾。殊不知却是這僧前言不副後語。汝既知舉足下足皆是道場。何不悟跨驢跨馬無非佛事。金章宗皇帝明昌四年<span class='note-inline'>(即南宋光宗紹熈四年也)</span>詔師於禁庭陞座。帝親迎禮。聞未聞法。開悟感慨。親奉錦綺大僧伽衣。內宮貴戚羅拜拱跪。各施珍愛。承安二年丁巳詔師住大都之仰山棲隱禪寺。上堂說偈曰。蓮宮特作梵宮修。聖境還須聖駕遊。雨過水澄禽泛子。霞明山靜錦蒙頭。成湯也展恢天網。呂望稀埀浸月鈎。試問風光甚時節。黃金世界桂花秋。師問僧。洞山道龍吟枯木異响難聞。如何是異响。曰不會。師曰善解龍吟。問。諸佛不出世。為甚麼却向王宮生。師曰青天常舉足。曰。亦無有涅槃。為甚麼却向雙林滅。師曰白日不移輪。問撒手那邊底人為甚麼不居正位。師曰大功不宰。曰回頭這畔底人為甚麼不墮偏方。師曰至化無為。問。向道莫去歸來背父。如何得不背父去。師曰切忌回頭。問。心心放下難。如何是放下底人。師曰擔取去。問。是處是慈氏無門無善財。為甚麼道瑠璃殿上無知識。師曰拆殿了來相見。遷住報恩。晚退居從容菴。示眾。機輪轉處智眼猶迷。寶鏡開時纖塵不度。開拳不落地。應物善知時。兩刃相逢時如何回互。示眾。去即留住。住即遣去。不去不住。渠無國土。何處逢渠。在在處處。且道是甚麼物得恁麼奇特。示眾。動則埋身千丈。不動則當處生苗。直須兩頭撒開中間放下。更買草鞋行脚始得。示眾。踢飜滄海大地塵飛。喝散白雲虗空粉碎。嚴提正令猶是半提。大用全彰如何施設。示眾。向上一機鶴冲霄漢。當陽一路鷂過新羅。直饒眼似流星未免口如匾擔。且道是何宗旨。甞發明洞上宗旨曰。睦州云裂開也在我。揑聚也在我。問裂開便提起一絡索。問揑聚便<span class='corr'>斂</span>手而坐。雖然收放自如。大似被他使喚。洞山斥為話作兩橛。缺針斷線。不見道恁麼道則易。相續也大難。直須當存而正泯。在卷而彌舒。鈎鎻連環謂之血脈不斷。又曰藥山一宗實難紹。舉雲巖掃地塵埃亘天。洛浦服膺稱冤不<span class='corr'>已</span>。好在無舌人解語。無手人行棒。直饒棒喝交馳。只得傍提一半。師於周孔老莊百家之學無不博通。三閱藏教恒業華嚴。得法者一百二十人。壽八十一。塔在燕京城內乾西橋北。</p>
</div></div></div>
<div class='div-other'><a id='mulu38' />
<p class='h2'>青原下二十三世</p>
<div class='div-other'><a id='mulu39' />
<p class='h3'>報恩秀禪師法嗣</p>
<div class='div-other'><a id='mulu40' />
<p class='h4'>西京少室雪庭福裕禪師</p><p>太原文水張氏子。師五齡解語。日了千言。鄉里有聖小兒之稱。未幾適遭世難。喪失天倫㷀然無依。道逢一老比丘誘師出家學佛曰。汝能誦得一卷法華經則一生事畢。師曰。佛法止此而休。莫亦更有向上底在否。比丘異之。遂偕謁休林古佛於仙巖曰。此子龍象種也。得奉巾瓶於左右。他日必成大器。古佛欣納之乃為祝髮受具。遂與雙溪廣公同執務者七年。時萬松住燕之報恩。師不通介紹輒獨掉臂以往。松一見便奇之。親炙十年深得其髓。自是名益著。從之者日益廣。值壬辰之變。少林祖剎荒蕪。上以師補之。尋承萬松海雲重以尺牘見招。遂應少林之命。世祖潛邸命師作大資戒會。戊申詔住和林興國。未期月憲宗召詣帳殿。奏對稱旨。俾總領釋教。復僧尼廢寺計二百三十有六區。庚申世祖即祚。因論辯偽經馳驛以聞。火其書仍賜光宗正辯之號。命即故里剏建精舍曰報恩。給田若物以飯僧。時萬壽祖席無可當之者。眾復請師主之。僧問如何是向上尊貴一路。師曰。漁歌驚起沙汀鷺。飛出蘆花不見踪。問。遍界不曾藏。雪峰答何處不是。石霜因甚不契。師曰從來孝子諱爺名。僧參。師問甚處人。曰青州。師曰識得趙州布衫否。曰趙州布衫近被人裂破了也。師曰因甚裂破。曰風流不在著衣多。師便打。曰因甚打某甲。師曰咄風流在甚麼處。師問僧道源不遠性海非遙。且道在甚麼處。僧擬議。師便喝。後師既老。倦於接納。歸棲嵩陽。乙亥秋七月二十日示微疾。書偈告終。俗壽七十三臈五十二。墖于寺之西隅。</p>
</div>
<div class='div-other'><a id='mulu41' />
<p class='h4'>燕京報恩林泉從倫禪師</p><p>初住萬壽。上堂。禪禪非正非偏。無意路有玄淵。超今邁古絕後光先。但能忘影迹。何必守蹄筌。直指人心見性。須憑祖意通玄。九年面壁真消息。端的其中有秘傳。元世祖皇帝至元九年詔入內殿。從容問辯抵暮而退。帝大悅。示眾。北斗似杓。南斗似瓢。任伊酙酌。暖日凉飈。冬至寒食一百五。須知節氣不相饒。到此莫有解吞吐者麼。僧問。法眼道我二十年只作境話會。既不作境會。合作麼生會。師曰猿抱子歸青嶂後。鳥衘花落碧岩前。示眾。若論此事如丹鳳衝霄不留其跡。其由性空寥廓慧日精明。炤五蘊之皆空。使萬緣之俱泯。直得星攢碧落月侵丹墀。翡翠簾垂燭香人靜。當此之際。那容喘息寧許窺窬。密室不通風玄門難措足。雖然如是。一點靈明通宇宙。那拘西竺與曹溪。至元十八年十月二十日聖旨就大都憫忠寺焚燒道藏偽經。除道德經外盡行燒燬。命師下火。師陞座云。憶昔當年明帝時。曾憑烈焰辯妍媸。大元天子續洪範。顯正摧邪誰不知。嗟彼道教陰蠧佛書。自古至今造訛捏偽。益竊釋經言句。圖謀貝葉題名。謗毀如來贓誣先聖。無蒂狂談實難遍舉。始自張陵杜撰不遵老氏玄言。謬作醮書兼集靈寶。詐道從空而得妄言太上親傳。用三張鬼法以誑惑愚夫。設五運神符而魘奸匹婦。葛孝先徒搜要妙。陶洪景謾述浮辭。杜光庭白拈丐偷劫賊無異。陸脩靜外好裡惡說客何殊。寇謙之口舌瀾翻損他利<span class='corr'>己</span>。林靈素機謀謟詐敗國亡家。嗚呼。悲法琳不遇而遭貶。嗟道世雖再而難為。致令釋子傷心。幸得皇天開眼。恭惟我大元皇帝陛下闢邪歸正去偽存真。恐眾生永墮迷津。令萬姓咸登覺路。遂以火炬打一圓相曰。諸仁者。只如三洞靈文還能證此火光三昧也無。若也於斯會得。家有北斗經。枉教人口不安寧。其或未然。從此灰飛烟滅後。任伊到處覔天尊。急著眼看。</p>
</div>
<div class='div-other'><a id='mulu42' />
<p class='h4'>從寬禪師</p><p>臨終問其次兄曰。佛祖父母我今一箭射殺。二哥以為何如。隨整襟坐脫。</p>
</div>
<div class='div-other'><a id='mulu43' />
<p class='h4'>上都華嚴寺全一至溫禪師</p><p>邢州郝氏子。幼聰敏異常兒。六歲祝髮。參萬松。博記多聞論辯無礙。松命為侍者。凡松偈頌法語一聞輒了。遂得法焉。常以侍者代應對。機鋒不可犯。太保劉秉忠薦師大可用。世祖召見與語大悅。留王庭。多有贊益。居三歲放還。錫號佛國普安大禪師。至元丁卯五月示疾。右脇而逝。異香三日。茶毗舍利無數。</p>
</div>
<div class='div-other'><a id='mulu44' />
<p class='h4'>丞相移剌真卿居士</p><p>字楚材。本姓耶律。及金滅遼。公歸金改姓移剌。初公在京師見禪伯甚多。唯獨重聖安澄和尚。常訪以祖道。屢以古昔尊宿語錄中所得者叩之。聖安間有許可。公自以為得。及遭憂患以來。功名之心束於高閣。求祖道愈急。遂再以前事訪諸聖安。聖安飜案不然所見。公甚惑焉。聖安從容謂曰。昔公居要地。又儒者多不諦信佛書。惟搜摘語緣以資談柄。故予不敢苦口鉗錘耳。今揣公之心果為本分事以問予。予豈得猶襲前愆不為苦口乎。予老矣。有萬松老人者。儒釋兼俻。宗說俱通。辯才無礙。公可見之。既參萬松。杜絕人跡屏斥家務。雖祁寒溽暑無日不參。焚膏繼晷廢寢忘餐者幾三年。乃獲印證。號湛然居士。其序評古。略曰。佛祖諸師埋根千丈。機緣百則見世生苗。天童不合抽枝。萬松那堪引蔓。湛然向枝蔓上更添芒索。穿過尋香逐氣者鼻孔。絆倒行玄體妙的脚跟。向去若要脚跟點地鼻孔撩天。也須向這葛藤裏穿過始得。先是元世主將西征。有司奏五臺等處僧徒有能呪術武略及有膂力者可為部兵扈從西征。公止之曰。釋氏之高行者必守不殺戒奉慈忍行。故有危身不證鵞珠。守死不拔生草者。法王法令拳拳奉行雖死不犯。用之從兵豈其宜哉。其不循法律者必無志行。在彼既違佛旨。在此豈忠王事。故皆不可以從王師也。帝從之。太宗十六年公卒。壽五十五<span class='note-inline'>(即南宋淳祐三年也)</span>。</p>
</div></div></div>
<div class='div-other'><a id='mulu45' />
<p class='h2'>青原下二十四世</p>
<div class='div-other'><a id='mulu46' />
<p class='h3'>少室裕禪師法嗣</p>
<div class='div-other'><a id='mulu47' />
<p class='h4'>西京少室靈隱文泰禪師</p><p>里族未詳。師頴悟過人。篤好宗乘。從少室遊。未幾即悟心要。故當時稱二泰一肅為雪庭之高弟者。師其一也。上堂。塵劫來事只在于今。河沙妙德總在心源。試教伊覿面相呈。便不解當風拈出。且道過在甚麼處。卓拄杖曰。祇為分明極。飜令所得遲。</p>
</div>
<div class='div-other'><a id='mulu48' />
<p class='h4'>太原府報恩寺中林智泰禪師</p><p>汾陽魚城溫氏子。剷髮於華嚴。喟然嘆曰。大丈夫當體究大事。焉能區區於此耶。時雪庭主萬壽。師往依數載。契悟超絕。朝廷嚮師之名。宣住報恩。僧問如何是萬里無寸草處。師曰不是闍黎踐履之境。曰如何是出門便是草。師曰纔動即乖。曰如何是不出門亦是草漫漫地。師曰住著即錯。曰如何得不涉動靜去。師曰。遍界絕紅塵。通身無影像。一日示疾。集眾告誡書偈而逝。</p>
</div>
<div class='div-other'><a id='mulu49' />
<p class='h4'>泰安州靈巖足菴淨肅禪師</p><p>保定金臺永平人。族張氏。禮香山壽聖為師。參請一十餘年。所遇知識十有餘輩。最後參雪庭于萬壽。淘汰有年。付以衣偈。初主萬壽。次少室靈巖。上堂。白露橫江。黃花滿圃。砧聲敲夜月。蛩語泣秋風。蟬噪岸邊之樹。葉辭檻外之柯。色色現海印三昧。聲聲轉根本法輪。諸人若能于斯會得。則如面對鏡眉目分明。方可喚作半個衲僧。猶有俗氣未除。若能打破鏡來。便好與你相見。祇如相見後又作麼生。更有三十棒。且待別時來。後退居香山。一日集眾告辭。右脇而化。</p>
</div></div></div>
<div class='div-other'><a id='mulu50' />
<p class='h2'>青原下二十五世</p>
<div class='div-other'><a id='mulu51' />
<p class='h3'>少室泰禪師法嗣</p>
<div class='div-other'><a id='mulu52' />
<p class='h4'>西京寶應還源福遇禪師</p><p>霍州靈石王氏子。依邑之兜率薙落。徧遊講肆雄辯如流。景聆靈隱禪師道眼圓明。投誠參究。一日聞隱上堂舉切忌從他覔迢迢與我疎語。師頓領悟。即承印可。初住天慶。次寶應。僧問如何是祖師西來的的大意。師曰。風送泉聲來枕畔。月移花影到窓前。問如何是誕生王子。師曰。雖有尊貴分。不是尊貴人。曰如何是朝生王子。師曰。雖登金榜貴。終是老朝臣。曰如何是末生王子。師曰。歷盡艱辛後。方得覲堯天。曰如何是化生王子。師曰。與父無異體。權操閫外機。曰如何是內生王子。師曰。長在深宮內。咫尺近龍顏。曰向上一路請師指示。師曰。無絃琴有韻。人天那得聞。皇慶癸<span class='corr'>丑</span>十月終。壽六十九臘四十九。</p>
</div></div>
<div class='div-other'><a id='mulu53' />
<p class='h3'>靈巖肅禪師法嗣</p>
<div class='div-other'><a id='mulu54' />
<p class='h4'>西京寶應月岩永達禪師</p><p>汾陽劉氏子。下髮於本州天寧寺。每以生死自䇿勵。南詢聞靈岩法雷遠震。遙餐風德。趼足往參。一見器之。親炙積久遂入閫奧。乃曰。發證由師。行之在<span class='corr'>己</span>。遂之安泰州閉關。久之道俗堅請住寶應。不得<span class='corr'>已</span>而起。上堂。鹿門老人道。盡大地是學人一卷經。盡乾坤是學人一隻眼。以如是眼看如是經。千萬億劫無有間斷。後萬松老人直得計窮力盡。道個看讀不易。諸人還看讀得麼。須知這一卷經阿誰不具。這一隻眼誰人不圓。要長則千萬億劫難盡。要短則一剎那頃便周。寶應今日不惜眉毛為諸人指出。乃彈指一下曰。看讀了也。諸人切莫錯過。良久擊拂子曰。自是不歸歸便得。五湖煙景有誰爭。一日示疾泊然而逝。</p>
</div>
<div class='div-other'><a id='mulu55' />
<p class='h4'>封龍山古巖普就禪師</p><p>生滹陽劉氏族。十五往禪慶出家參靈巖。巖以本分鉗錘重加煆煉。疑情爆然頓落。大德六年月菴海禪師退席。本寺具疏請師開堂。朝旨賜妙嚴弘法大禪師。俄封龍堅請。師勉受之。僧問如何是䫫墮。師曰不是披毛戴角底。曰如何是隨墮。師曰不是聞聲見色底。曰如何是尊貴墮。師曰不是斷聲色底。曰恁麼則如何有墮名。師曰雁過長空影沉寒水。曰。古人道三墮是了事人病。既是了事人。如何有病。師曰祇為了事所以病生。曰此病何時得愈。師曰。直待無身。此病即除。因示頌曰。金鎻重重早豁開。三處悠然獨往來。雁過長空無繫著。影沉寒水任渠猜。後歸隱靈栖。未幾示寂。世壽七十有七。</p>
</div></div></div>
<div class='div-other'><a id='mulu56' />
<p class='h2'>青原下二十六世</p>
<div class='div-other'><a id='mulu57' />
<p class='h3'>寶應遇禪師法嗣</p>
<div class='div-other'><a id='mulu58' />
<p class='h4'>鄧州香嚴淳拙文才禪師</p><p>平陽臨汾姚氏子。生有異質。見僧則合掌作禮。不䫫常兒。長依絳明福嚴普公出家。甞讀證道歌。至幻化空身即法身之句。欣然契悟。乃謁還源禪師呈所解。源可之。閱藏於龍門山三載。泰定甲子住少室。尋隱香嚴。詮釋般若心經并華嚴法界觀。僧問如何是理法界。師曰。虗空撲落地。粉碎不成文。曰如何是事法界。師曰。到來家蕩盡。免作屋中愚。曰如何是事理無礙法界。師曰。三冬枯木秀。九夏雪花飛。曰如何是事事無礙法界。師曰。清風伴明月。野老笑相親。至正壬辰五月十七日沐浴更衣呼門徒申教誡。且曰吾死無事虗費。火<span class='corr'>已</span>揚灰可也。翌日吉祥而逝。塟全身於雪庭塔右。春秋八十。</p>
</div></div>
<div class='div-other'><a id='mulu59' />
<p class='h3'>靈巖潔禪師法嗣</p>
<div class='div-other'><a id='mulu60' />
<p class='h4'>金陵天界寺雪軒道成禪師</p><p>雲州趙大王之遠孫。父徙居保定遂家焉。年十五出家郡之興國寺。師廣顙平額氣象雄偉。有大志。受具<span class='corr'>已</span>。結三人為侶。在青州土窟中密究單傳之旨。忽有老人貌甚奇古謂曰。汝三人忘苦辛甘澹泊究明向上大事。他日必作法門棟梁去也。師叱之曰既作棟梁居土窟之中。老人曰。未有常行而不住。未有常住而不行。言訖而隱。師益自勵密。聞秋江潔公大弘曹洞之旨於靈巖。遂往禮謁。潔問何處來。師曰青州來。潔曰帶得青州布衫來麼。師曰呈似和尚了也。潔曰參堂去。久之平昔疑情一旦氷釋。徑造丈室。潔曰金鎻玄關打開也未。師曰千年桃核裏覔甚舊時仁。潔頷之。囑曰是汝本有之事善自護持。他日能弘吾道者必汝也。師回青州。眾請住東萊大澤山。次住普炤。洪武十五年天下郡縣開立僧司。統領釋教。師應選。道契　親王殿下睿眷尤隆。三十年秋八月　上召師至殿。命住天界。師奏不會佛法。　上製詩一首鐫於金榜懸諸法堂曰。不答來辭許默然。西歸隻履舊單傳。鼓鐘朔望空王殿。示座從前數歲年。上堂。白雲萬頃卷舒。露劫外真機。紅葉千峰燦爛。顯個中妙旨。亙古今而不昧。經塵劫以常存。鳥道虗通運步。玄關綿密。獅絃錯落按指。古韻鏗鏘。直得石女點頭。木人拍手。拈起金針玉線穿過機先。截來兔角龜毛發明向上正偏。獨露隱顯全該所以。物物頭頭塵塵剎剎未有一絲毫欠少。大眾還會麼。夜來木馬雲中過。驚起南辰北斗藏。是年十月　勑就寺建普度大齋三晝夜。　上躬率百僚行祭。獻禮<span class='corr'>已</span>幸丈室。從容顧問。賜寶鈔若干錠。上堂。陰極陽回化日長。梅花處處噴清香。個中消息無多子。徧界何曾有覆藏。如是明明兼帶。百草頭邊相逢。密密宣揚。萬象光中獨露。利名場上薦取無位真人。人我山中顯示本來面目。影含宗鑑。心生則種種法生。身是道場。心滅則種種法滅。石女高提寶印。文彩全彰。木人暗度金梭。絲毫不昧。牽動劫外機輪。烜赫寰中日月。潛通遐邇。直得枯木生花。該括古今。解使寒灰發焰。雲籠古路。依依野色還迷。月滿寒巖。皎皎神光徧炤。六門機息。何須宛轉旁參。一色功圓。切忌當頭印破。白牛運步<span class='corr'>已</span>蒙建化之緣。玉馬嘶風總是利生邊事。且道如何是向上事。咄。兔角杖挑潭底月。龜毛拂挂嶺頭雲。上堂。三陽交泰萬物咸新。顯一真之妙用。總造化之淵源。塵塵合道處處通津。法筵大啟覺苑弘開。國運與佛運齊興。皇風與宗風並扇。只如道舊歲<span class='corr'>已</span>去新歲到來。未審去從向去。來自何來。如斯評論。轉見誵訛。敢問大眾。衲衣下一著子還有增添去來也無。於斯會得。便見臘盡陽和無影樹。春回花發不萌枝。上堂。五月榴花照眼明。薰風啼鳥徧巖扃。機先一著無玄妙。切忌當人認色聲。記得夾山會禪師示眾曰。目前無法意在目前。不是目前法。非耳目之所到。天童覺曰。夾山老子解開布袋。將差珍異寶撒向諸人面前了也。正當恁麼時。又作麼生。路不拾遺君子稱美。大眾。據此夾山天童二老師見處。一一檢點將來。總成漏逗。鳳山分上則不然。若是色見聲求即非家珍。了知目前無一法。頭頭物物總相應。其或未然。更聽末後一句。道泰不傳天子令。時清休唱太平歌。三十五年七月　太宗文皇帝嗣登寶位。奉使日本國往宣聖化。二年回。與同使官僚備奏。皇情大悅。恩寵之隆有加。四年以僚佐譖繫於囹圄百餘日。師坦然無慮。　上知其非罪。宥之。六年春奉旨就鍾山建普度大齋。命師說法。聽者數萬人。十一年赴北京朝賀。奉　旨於慶壽建齋。賜賚尤加。宣德三年師年七十六。表辭歸山。　宣宗章皇帝憫其誠。遣內官護送南還天界寺西菴養老。七年臘月八日示微疾。辭眾說偈趺坐而逝。　上遣官致祭有文。春秋八十一僧臘六十有五。闍維之日烟焰五色。仙鶴翔空。異香縹緲。官貴四眾萬餘人咸歎希有。火後收舍利圓紅者無筭。建塔于應天府安德門外。　勑賜塔所為鷲峰禪寺。</p>
</div></div>
<div class='div-other'><a id='mulu61' />
<p class='h3'>封龍就禪師法嗣</p>
<div class='div-other'><a id='mulu62' />
<p class='h4'>西京天慶寺息菴義讓禪師</p><p>真定李氏子。丱歲薙落通參宗匠。末後往封龍山扣古巖之室。巖深器之。至治二年開堂天慶。次遷熊耳之通相泰山之靈巖洛之嵩少。僧問無功之功還有偏正否。師曰偏正歷然。曰如何是無功底偏正。師曰。石牛吐出三春霧。靈鳥不棲無影林。問如何是直指人心。師曰舌在口裏。曰如何是見性成佛。師曰金屑雖貴落眼成塵。曰如何是莫向言中取則。師曰道火何曾燒著口。曰如何是句外明宗。師便打。曰因甚便打某甲。師曰你要我句內明宗麼。庚辰夏遘疾。乃命門人曰斯疾不可起也吾往必矣。至五月十一日付後事。書偈曰。來時本靜。去亦圓周。虗空作舞。任意優遊。右脇而化。</p>
</div></div></div>
<div class='div-other'><a id='mulu63' />
<p class='h2'>青原下二十七世</p>
<div class='div-other'><a id='mulu64' />
<p class='h3'>少室才禪師法嗣</p>
<div class='div-other'><a id='mulu65' />
<p class='h4'>南陽府萬安寺松庭子嚴禪師</p><p>河南之古緱氏縣。樊姓。幼多疾病。父母憐之許以從釋。禮齊雲於少林。十八受具。師聰敏過人。博通內外典。凡詩文之類不學而能。援筆立就。碩師鉅儒無不以法器期之。初參江月炤。次參息菴讓。蒙示禪要有所警發。後參淳拙禪師。拙以寶鏡三昧反覆徵辯大豁疑礙。拙曰荷擔大法盡在子躬。遂付以衣法。有五乳峯頭獅子子。光前耀後自超群之句。時南陽府萬安虗席。延師主之。明洪武二年<span class='corr'>己</span>酉主少林。力田給眾偈曰。亂後歸來自耨耘。生涯辛苦與誰論。晝拈塊石驅山鳥。夜坐巢菴逐野豚。腸斷秋風頻擊柝。目窺夜月暗銷魂。近來始識農夫苦。一飯仍思施主恩。僧問地藏栽禾博飯與和尚是同是別。師曰。欄干雖共倚。山色不同觀。曰。百丈開田說義但展兩手。意旨如何。師曰雖然無語其聲如雷。曰和尚又作麼生。師曰。晝拈塊土驅山鳥。夜坐巢菴逐野豚。問。巖頭參洞山不肯。洞山嗣德山不肯。德山巖頭有甚長處。師曰若肯二師則孤負二師去也。曰。他道洞山古佛只是無光。是若何。師曰渠却有光不是古佛。問和尚陞座秦封槐因甚不來聽法。師曰疑情早<span class='corr'>已</span>斷。何須更見人。十三年冬　周王殿下敬為　國母慈孝皇后資悼冥福。命師陞座說法。賜僧伽黎以旌異之。後退老閒居示寂未詳。</p>
</div></div>
<div class='div-other'><a id='mulu66' />
<p class='h3'>靈谷謙禪師法嗣<span class='note-inline'>(祖派圖以師嗣清遠渭者非是。盖錯以報國謙為靈谷謙也)</span></p>
<div class='div-other'><a id='mulu67' />
<p class='h4'>南京靈谷潔菴正映禪師</p><p>撫州金谿洪氏子。幼入安仁三峰為沙彌。洪武十九年試經得度。謁靈谷巽中謙禪師。方入門懷中香忽墮地遂有省。謙命領維那。謙沒往天界參雪軒。軒命典藏。會有　旨云。泉州開元寺僧臨難選的當人住持。乃鬮選而出。及引見。　帝曰。著你去做住持。如今做住持難。善則欺侮你。惡則毀謗你。但清心潔<span class='corr'>己</span>。長久欽此。師奉勑來院。洪武三十一年六月開堂。僧問。法筵肇啟四眾具瞻。皇恩佛恩如何普報。師曰甘露泉開流大地。曰。報恩一句蒙師指。西來祖意若為宣。師曰庭前石塔聳寒空。曰遍界不曾藏。師曰汝見個甚麼。曰某甲終不敢自瞞。師曰切莫眼花。又僧問如何是和尚為人一句。師曰。兔角杖挑天上月。龜毛拂散海濵雲。曰恁麼則龍天胥慶僧俗歸仁去也。師曰且合取口。僧禮拜。師乃曰山僧蒙恩點住此剎。親蒙　天語丁寧。付以清心潔<span class='corr'>己</span>四字。此是傳佛心印。亦是鎮海明珠。山僧既<span class='corr'>已</span>頂戴南來。亦要普施大眾。大眾須知。世法佛法。落霞與孤鶩齊飛。古佛今佛。秋水共長天一色。天心罔測。山益高而海益深。聖語難窮。天普葢而地普載。大眾作麼生會聖意去。莫是不染世塵麼。莫是不貪法味麼。莫是不飲無為酒不坐涅槃床麼。若恁麼會。非則不非。是則未是。山僧今日不敢久秘。未免當堂指出去也。木人舞出法堂前。一任炎天飛白雪。師居數載百廢俱修。永樂元年朝京回。福州諸山舉住雪峰。雪峰屋老敝<span class='corr'>已</span>甚不堪仍舊。師一舉而新之。人咸以為應雪峰再來之讖。洪熈元年得　旨住持靈谷。宣德元年擢僧錄司左講經。卒于靈谷。有語錄名古鏡三昧行于世。</p>
</div></div>
<div class='div-other'><a id='mulu68' />
<p class='h3'>天慶讓禪師法嗣</p>
<div class='div-other'><a id='mulu69' />
<p class='h4'><span class='corr'>陝</span>州熊耳山崧溪子定禪師</p><p>偃師馬氏子。七歲禮古巖祝髮。迨巖遷化往參息菴。菴命主藏。因白事次言下豁然大悟。出世熊耳山。小參。宗門中事號曰單傳。一心之外更無餘法。只為此土眾生好在言句中著到。甘在道理中埋殺。于一心之法轉增迷悶。所以初祖西來打破舊日窠臼。闢開別樣乾坤。非是好奇立異。祇是見病與藥非為得<span class='corr'>已</span>。如初祖一到少林。三緘其口九年面壁。坐斷一切枝葉。單提向上巴鼻。任你窺伺無門鑽研不入。者裏不可以有言會。不可以無言會。不可向格內通。不可向格外通。直須忘情泯見方可得其心髓。既得其心髓。則諸佛之法印列祖之命脉無出于此。按一指而地轉天旋。行一令而山崩海竭。又安用割截虗空巧立門庭。隨波逐浪別生枝節哉。今日許多禪和不知務本。只尋枝摘葉過日。不知有甚用處。如洞山玉線金針大似花前弄影。臨濟三玄三要無非醉後添杯。諸人還看得破麼。良久曰。夜靜水寒魚不食。滿船空載月明歸。一日示疾。謂門弟子曰。吾世緣<span class='corr'>已</span>畢順化時至矣。末後一句聽吾分付。遂默然入寂。</p>
</div></div></div>
<div class='div-other'><a id='mulu70' />
<p class='h2'>青原下二十八世</p>
<div class='div-other'><a id='mulu71' />
<p class='h3'>萬安嚴禪師法嗣</p>
<div class='div-other'><a id='mulu72' />
<p class='h4'>嵩山少室凝然了改禪師</p><p>鍾秀於嵩陽金店之茂族。自齠齓年繫念空宗。知有<span class='corr'>己</span>躬下事。遂依止少林。二十始納僧服。初參月印於香山。涉歷寒暑鮮克契<span class='corr'>入</span>。會松庭禪師住天慶。師往依之。每以<span class='corr'>己</span>事咨叩。一日庭上堂曰一言逈脫獨拔當時。師當下釋然。舉似庭。庭印之。歸隱二祖菴。洪武二十三年請主少室。上堂。祖師心印不是有言不是無言。不是有知不是無知。豈可向言句下研窮。意識中揣度哉。昔日祖師初來。販得久遠滯貨。無人承當。只得九年面壁。後來二祖却似癡猿捉月來問安心。這老漢也是憐兒不覺醜。向他道將心來與汝安。二祖便爾承虗接響。喚作得髓。看來也好與三十棒。何故。纔動唇吻便隔千山。諸人還會麼。咄。山僧今日恁麼道。也好與三十棒。永樂十九年無恙。忽召眾敘別。說偈而逝。</p>
</div></div></div>
<div class='div-other'><a id='mulu73' />
<p class='h2'>青原下二十九世</p>
<div class='div-other'><a id='mulu74' />
<p class='h3'>少室改禪師法嗣</p>
<div class='div-other'><a id='mulu75' />
<p class='h4'>嵩山少室俱空契斌禪師</p><p>平陽坦曲人。參凝然求示心要。朝夕咨扣。一日覩秦封槐豁然契悟。徑回侍次。然一見謂曰契斌參得禪也。師便喝。然曰喝作麼。師曰和尚何得以贓誣人。然曰。趙州勘破婆子。婆子敗缺在甚麼處。師曰一對無孔鐵鎚。然曰如何是趙州意。師曰荊棘林中重加陷穽。然曰石頭書亦不通信亦不達是何意旨。師曰千里同風。然曰青原垂足又作麼生。師曰禍事禍事。然曰洞上一宗密在爾躬矣。景泰四年主少室。僧問如何是空劫<span class='corr'>已</span>前事。師曰烏龜向火。問如何是正中偏。師曰夜半烏鷄帶雪眠。曰如何是偏中正。師曰老翁抱著石烏龜。曰如何是正中來。師曰出匣吹毛寒逼天。曰如何是兼中至。師曰公孫舞劒難思議。曰如何是兼中到。師曰黑狗銀蹄無處討。曰五位既蒙師指示少林直指事如何。師曰沙裏無油麥中是麵。</p>
</div></div></div></div>
<p class='juan'>繼燈錄卷第一</p>
</div><!-- end of div[@id='body'] -->
</body></html>