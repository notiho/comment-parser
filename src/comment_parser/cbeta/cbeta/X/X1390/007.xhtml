<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>希叟紹曇禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu258' />希叟和尚廣錄卷第七</p>
<div class='div-other'><a id='mulu259' />
<p class='h1'>題</p>
<div class='div-other'><a id='mulu260' />
<p class='h2'>為叔向題坐禪蝦蟇　<span class='note-inline'>(下有白蓮)</span></p><p>一從識得性分明。懶作春池皷吹聲。閑把六根門鎻斷。白蓮香散水風清。</p>
</div>
<div class='div-other'><a id='mulu261' />
<p class='h2'>題直夫牛圖</p><p>三三五五戲平蕪。踏裂春風百草枯。莫寫溈山僧某甲。恐人誤作祖師圖。</p>
</div>
<div class='div-other'><a id='mulu262' />
<p class='h2'>題老融猿　<span class='note-inline'>(枝上坐。舉手捫果)</span></p><p>危坐禪枝冷。機含毒果深。直饒捫摸著。未必死偷心。</p>
</div>
<div class='div-other'><a id='mulu263' />
<p class='h2'>題圓澤圖</p><p>月下騎寒犢。三生事細論。<span class='corr'>已</span>遭人點檢。休弄鬼精魂。</p>
</div>
<div class='div-other'><a id='mulu264' />
<p class='h2'>題拗韁牛</p><p>壠樹冥冥日向西。苦貪芳草不知歸。牧童盡力拽得轉。在在暝烟深翠微。</p>
</div>
<div class='div-other'><a id='mulu265' />
<p class='h2'>坦老求題真歇宏智竹庵。同遊雁山酧唱。真蹟軸後</p><p>天生三箇老冤魔。狹路相逢沒柰何。□把肚腸摟抉看。曲於四十九盤多。</p>
</div>
<div class='div-other'><a id='mulu266' />
<p class='h2'>題放山堂</p><p>一擊牢關八字開。石頭機路滑如苔。危分險布知多少。排闥從渠輥入來。</p>
</div>
<div class='div-other'><a id='mulu267' />
<p class='h2'>杜甫騎驢遊春□</p><p>客路如天遠。吟身太瘦生。無家歸未得。䇿蹇傍春行。</p>
</div>
<div class='div-other'><a id='mulu268' />
<p class='h2'>李白醉騎驢圖</p><p>酒渴思鯨飲。金鸞早退朝。醉身扶不起。壓折老驢腰。</p>
</div>
<div class='div-other'><a id='mulu269' />
<p class='h2'>題秋堂四蘭</p><p>風　　指玉彈曉。喙檀噀春。倐爾生妬。陰飇不仁。</p>
<p>晴　　湘英整佩。楚衣告紉。羲黃薦馥。釆釆疑真。</p>
<p>雨　　紛披佩玉。仆委苔痕。簷花寫恨。難拈楚魂。</p>
<p>雪　　幽石封白。深林掩芳。隱德不耀。何矜色香。</p>
</div>
<div class='div-other'><a id='mulu270' />
<p class='h2'>題蘭蕙</p><p>色淡而清。節香而貞。隱德不耀。咀華含英。君子同其芳潔。寫真不墮丹青。宜乎孕瀟湘幽楚之靈。</p>
<p>一莖四花。挺然㧞萃。其臭如蘭。其標如芷。檀喙簇烟而不繁。勁節疾風而不倚。是以昂山。有山林軒昂之志。</p>
</div>
<div class='div-other'><a id='mulu271' />
<p class='h2'>題四蘭</p>
<div class='div-other'><a id='mulu272' />
<p class='h3'>風</p><p>深藏巖谷裡。初不要人知。苦是香難掩。春風得意吹。</p>
</div>
<div class='div-other'><a id='mulu273' />
<p class='h3'>晴</p><p>喜晴彈玉指。林下見幽人。楚楚湘靈樣。肌膚不染塵。</p>
</div>
<div class='div-other'><a id='mulu274' />
<p class='h3'>雨</p><p>珮玉半零亂。繄誰吊楚英。醉香魂未返。愁聽打蓬聲。</p>
</div>
<div class='div-other'><a id='mulu275' />
<p class='h3'>雪</p><p>一再荒林雪。全身掩薜蘿。直饒埋沒得。爭柰鼻頭何。</p>
</div></div>
<div class='div-other'><a id='mulu276' />
<p class='h2'>題秋堂四蘭</p>
<div class='div-other'><a id='mulu277' />
<p class='h3'>風</p><p>靈均侈山林之樂。薄籠綃袴。幽放檀心。嬌舞春風身醉香。力難扶也。</p>
</div>
<div class='div-other'><a id='mulu278' />
<p class='h3'>晴</p><p>久居深林幽寂中。雖隱德不耀。遇春陽姁嫗。笑彈玉指。十倍精神。所慮楚俗尚芳。紉而為佩。使不克終。其天矣。</p>
</div>
<div class='div-other'><a id='mulu279' />
<p class='h3'>雨</p><p>娥英吊舜於九疑。泣泪如雨。珮玉零亂。半委塵泥。愚恐離騷九歌。曲盡其哀。香魂冷而卒難拈也。</p>
</div>
<div class='div-other'><a id='mulu280' />
<p class='h3'>雪</p><p>大雪申威。萬木摧拉。獨能擢芳於凝沍中。雖百折不委。非素有所養。寧不為外侮憑凌者歟。</p>
</div></div>
<div class='div-other'><a id='mulu281' />
<p class='h2'>為丘桂巖司門。題和靖雪後看梅圖</p><p>破曉湖山入畫時。短篷搖雪傍疎籬。一心只在梅花上。凍損吟身也不知。</p>
</div>
<div class='div-other'><a id='mulu282' />
<p class='h2'>元暉山水圖</p><p>簇簇烟林挂酒帘。山藏古寺寂無僧。瘦笻便欲幽尋去。隔岸小舟呼不譍。</p>
</div>
<div class='div-other'><a id='mulu283' />
<p class='h2'>為張良臣知府。題梅圖</p><p>一篷春雪泛西湖。不覺和身入畫圖。千古暗香疎影在。誰云骨冷不容呼。</p>
</div>
<div class='div-other'><a id='mulu284' />
<p class='h2'>山水圖</p><p>招提依約在烟蘿。酒斾風微拂釣蓑。欲稅雲林歸卜隱。山靈應笑賺人多。</p>
</div>
<div class='div-other'><a id='mulu285' />
<p class='h2'>為友于題水禽<span class='note-inline'>(一水鵲獨立沙上。俯。頭邊有草)</span></p><p>衰草汀烟寂寞秋。忍寒獨立懶盟鷗。江湖風味駸駸惡。得縮頭時且縮頭。</p>
</div>
<div class='div-other'><a id='mulu286' />
<p class='h2'>一雪姑。立敗荷上</p><p>浙浙西風肅殺時。枯荷餘得折殘枝。疾風凌雨多翻覆。只處姑姑立處危。</p>
</div>
<div class='div-other'><a id='mulu287' />
<p class='h2'>拱秀閣</p><p>萬疊遙岑綠打圍。曉寒空翠潑禪衣。幽禽喚起蘿窗定。閑看春雲帶雨歸。</p>
</div>
<div class='div-other'><a id='mulu288' />
<p class='h2'>為圓雪崖。題待月<span class='note-inline'>(邊有芭蕉)</span></p><p>終日忙忙繼月明。要看杜撰八陽經。直饒讀到流通分。未必芭蕉著耳聽。</p>
</div>
<div class='div-other'><a id='mulu289' />
<p class='h2'>為行可維那。題子陵釣臺</p><p>七里灘頭古木陰。眼空寰海老垂綸。無端釣得劉文叔。却把羊裘污俗塵。</p>
</div>
<div class='div-other'><a id='mulu290' />
<p class='h2'>題許由棄瓢圖</p><p>視堯天下一瓢輕。厭聽風梢歷歷聲。颺下不須頻顧戀。始終存取隱淪名。</p>
</div>
<div class='div-other'><a id='mulu291' />
<p class='h2'>禮大梅塔</p><p>即心即佛<span class='corr'>已</span>隨邪。況與龐翁亂撒沙。茅舍從茲混塵跡。老梅羞放雪中花。</p>
</div>
<div class='div-other'><a id='mulu292' />
<p class='h2'>題荷衣沼</p><p>綠荷親製蔽窮身。池面香風噀古今。百萬軍藏藕絲孔。豈知綿密度金針。</p>
</div>
<div class='div-other'><a id='mulu293' />
<p class='h2'>為元首座帋燈船</p><p>輕輕點著發光寒。這裡停橈舞棹難。明暗路岐都照破。放行初不犯波瀾。</p>
</div>
<div class='div-other'><a id='mulu294' />
<p class='h2'>題佛跡巖</p><p>一度[拚-ㄙ+ㄊ]身透險崖。石頭機路滑如苔。脚跟點地不點地。立處何曾踏實來。</p>
</div>
<div class='div-other'><a id='mulu295' />
<p class='h2'>禮香山湯禪師　<span class='note-inline'>(祖師眼。時開合)</span></p><p>寂寞空山宴坐時。千鈞重寄一絲危。直饒雙眼頻開合。著處由來不自知。</p>
</div>
<div class='div-other'><a id='mulu296' />
<p class='h2'>送綿襖。與東岡</p><p>羅紋結角見踪由。翻著從教<span class='corr'>刺</span>眼休。線路放開綿密密。瞿曇踢出脚尖頭。</p>
</div>
<div class='div-other'><a id='mulu297' />
<p class='h2'>寄賀錢墳薦福東林和尚</p><p>烹金鑪去杳無踪。沉影愁看鴈過空。出手與渠重結了。未應碧眼是頑銅。</p>
<p>錢王活業付東林。古墓埋藏暗箭深。機正發時誰中的。空山落日幾驚心。</p>
<p>法身邊事會多時。端的枯樁弗用疑。無柄鐵鎚輕擊碎。心花粲發不萠枝。</p>
</div>
<div class='div-other'><a id='mulu298' />
<p class='h2'>悼雲泉老師</p><p>奪得犀牛便跺跟。蘋洲翫月角生紋。翻身入海無消息。驚散沙鷗白鷺群。</p>
</div>
<div class='div-other'><a id='mulu299' />
<p class='h2'>賀友山。新建東臯接待</p><p>分袂南湖十數春。近聞華搆䇿奇勳。鉢從金粟摶香飯。僧自東臯接水雲。柔玉新拳春塢蕨。嬾黃新縷曉溪芹。定應容我分陳榻。曝背晴簷醉夕曛。</p>
</div>
<div class='div-other'><a id='mulu300' />
<p class='h2'>禮雲門千歲塔</p><p>越山清絕無塵翳。不到胡僧取次埋。輙莫更加千歲壽。也須和骨洗將來。</p>
</div>
<div class='div-other'><a id='mulu301' />
<p class='h2'>梅窗</p><p>溢目湖山看不足。引清吟有此雲房。簷牙掛月橫疎影。隙眼通風度暗香。夜掩只疑和靖宅。曉開爭看壽陽䊋。蘭兄礬弟休相怜。斗室難為納眾芳。</p>
</div>
<div class='div-other'><a id='mulu302' />
<p class='h2'>隱秀</p><p>觸戰蠻征總不知。樂羲皇世遯嘉肥。馨香靜掩芝蘭室。文<span class='corr'>采</span>深藏錦綉機。伴野僧眠嵩少石。汲蒙泉煑首陽薇。簞瓢飫味氵貧趣。爭得紅塵染著衣。</p>
</div>
<div class='div-other'><a id='mulu303' />
<p class='h2'>竹雲</p><p>春錦千綳玉萬竿。嵐光翠裛渭川寒。油然<span class='corr'>已</span>作從龍勢。只恐仙陂化蟄難。</p>
</div>
<div class='div-other'><a id='mulu304' />
<p class='h2'>王庵和劉府教</p><p>鹿眠芳草印春庭。月掛蘿窗曉半扄。白髮老僧偏愛客。忍寒同看換鵝經。</p>
</div>
<div class='div-other'><a id='mulu305' />
<p class='h2'>游九峰</p><p>攀石捫蘿入杳冥。凌虗潛覺膽魂驚。陰崖攧瀑瑤花碎。枯葉翻霜錦樹榮。汲水僧歸龍洞去。<span class='corr'>采</span>薇人踏虎踪行。風流二老遺音在。度曲松濤萬壑清<span class='note-inline'>(九峰橘州)</span>雙磵奔流戰玉龍。浮屠雲鎻翠千重。只將一疏傳天下。大覺驢年識九峰。</p>
</div>
<div class='div-other'><a id='mulu306' />
<p class='h2'>清凉禮先師遺像</p><p>白雲迷谷雪鋪堦。老倒清凉眼著沙。若問普通年遠事。三千里外摘楊花。</p>
</div>
<div class='div-other'><a id='mulu307' />
<p class='h2'>興化寺</p><p>門照雙池鏡樣明。東西廊喝寂無聲。紫羅帳裏機玄密。雖有珍珠撒未成。</p>
</div>
<div class='div-other'><a id='mulu308' />
<p class='h2'>焙經</p><p>老胡監本誑人天。開口無非吐黑烟。五熱炙身甘自受。要翻元欵待驢年。</p>
</div>
<div class='div-other'><a id='mulu309' />
<p class='h2'>為惟翁題。非畫圖</p><p>誤入蓬壺影裏游。論盟白鳥下滄洲。吞波島嶼鰲身黑。映日樓臺蜃氣浮。門逆潮開喧海市。網㳂堤晒簇漁舟。晦明晴雨時時別。難把王維腕力収。</p>
</div>
<div class='div-other'><a id='mulu310' />
<p class='h2'>登金峩峰頂</p><p>撥開空翠上危顛。路遶羊腸石齒尖。到頂方知天下小。攀高似取世人嫌。碧連蓬島雲千疊。冷照東溟鏡一奩。歸去松窗伴禪老。此山佳致話無厭。</p>
</div>
<div class='div-other'><a id='mulu311' />
<p class='h2'>為聖俞頌橘巖</p><p>洞庭秋晚半青黃。須待霜林熟自香。不向懸崖親撒手。認皮作火錯承當。</p>
</div>
<div class='div-other'><a id='mulu312' />
<p class='h2'>聞竺寺迎號服。因成口號</p><p>絲管紛紛鼓亂撾。兩山迎接賜衣來。白雲恐污山翁耳。重鎖柴門不放開。</p>
<p>祖庭秋晚日增悲。見得芙蓉便展眉。不與狂花爭瑣細。淄川緣有拒霜枝。</p>
</div>
<div class='div-other'><a id='mulu313' />
<p class='h2'>六言山居</p><p>野菜花飛胡蝶。古藤枝挂清猿。閑倚柴門看倦。枕肱高臥雲根。</p>
<p>積雪封無過路。亂雲堆滿空庭。我也誰能掃得。掩關且讀殘經。</p>
<p>盤石新封翠蘚。破龕重繞青蘿。喚起驚回殘夢。月篩林影婆娑。</p>
<p>粉芋頭煨軟火。嬾黃菁煑沙瓶。飯後烏藤用事。小奚忙啟巖扄。</p>
<p>石磵霜凝松粉。竹籬雪點梅膚。春到山家日遠。愧貧管領全無。</p>
<p>曉逕旋除榛翳。午厨要欵隣僧。童子掃雲歸晚。忍飢趂扌嬌藤。</p>
<p>香霧曉垂簾幕。幽禽春弄笙簧。誰料貧無一物。邇來富敵君王。</p>
<p>兩耳爐焚栢子。一拳不養菖蒲。客至莫談塵事。略寒溫外跏趺。</p>
<p>得失心無半點。聖凡機裂千差。終日山禽聚集。且無箇去㗸花。</p>
<p>香醉人尋梅塢。馬嘶聲度雲坳。急把柴門深掩。從教小外推敲。</p>
</div>
<div class='div-other'><a id='mulu314' />
<p class='h2'>悼芳洲懺首</p><p>不忍螢窗賺一生。翻身義虎頂頭行。金篦刮盡空花膜。喜得天台教眼明。</p>
<p>烟渚春融岸碧綃。<span class='corr'>采</span>蘭人競唱離騷。曲終翻作無生調。聽著愁魂似雪消。</p>
</div>
<div class='div-other'><a id='mulu315' />
<p class='h2'>送剡源講師。住華亭延慶</p><p>三周講得墜天花。法眼無瑕却有瑕。切莫朱涇訪船子。一橈摵碎潑生涯。</p>
</div>
<div class='div-other'><a id='mulu316' />
<p class='h2'>依愚谷韻。悼無<span class='corr'>已</span></p><p>中金蚕毒好埋冤。家醜難將歲月論。冷地思量喫虧處。咬牙不覺把齦吞。</p>
<p>雪真珠布滿堦庭。急把楊岐破屋撑。死伎窮時機路活。倒騎驢子弄蹄行。</p>
<p>末後蘇州作斷□。手頭活弄死蛇條。暗遭一口通身爛。累合城人哭幾朝。</p>
</div>
<div class='div-other'><a id='mulu317' />
<p class='h2'>定侍者奔乃師喪。諸公以偈。乃求題其後</p><p>五逆從前恨阿爺。幾思吞併老尸骸。無端更被人攛掇。憤憤扶鍬去活埋。</p>
</div>
<div class='div-other'><a id='mulu318' />
<p class='h2'>送徑山圓兄亂後歸鄉</p><p>故國烟塵慘甲兵。勞生終日望昇平。軍持帶得龍淵水。歸去何妨一洗清。</p>
</div>
<div class='div-other'><a id='mulu319' />
<p class='h2'>和曹泰寓省元。瀟湘八景<span class='note-inline'>(卜筭子)</span></p>
<div class='div-other'><a id='mulu320' />
<p class='h3'>瀟湘夜雨</p><p>秋氣肅蒼梧。暝色昏南斗。蘆岸漁燈隱映明。人醉松醪酒。</p>
<p>忽聽打蓬聲。夢入無何有。曉看娥英竹泪痕。愁結腸回九。</p>
</div>
<div class='div-other'><a id='mulu321' />
<p class='h3'>洞庭秋月</p><p>一曲翠奩開。西子䊋清腕。簾捲西風倚岳陽。送目湘江遠。</p>
<p>靜夜宴嬋娟。大白浮金盌。皓影凌靈玉佩寒。零亂瑤田滿。</p>
</div>
<div class='div-other'><a id='mulu322' />
<p class='h3'>烟寺晚鐘</p><p>羃羃挂晴絲。薄暮分多景。僧聽疎撞晝定回。翠濕禪衣冷。</p>
<p>樓隱碧雲深。鯨吼脩林靜。立遍危□句未成。月鏤青蘿影。</p>
</div>
<div class='div-other'><a id='mulu323' />
<p class='h3'>漁村落照</p><p>遠浦釣帆歸。鷗狎爭飛逐。江勢吞空燦暮霞。飽玩心無足。</p>
<p>濁酒醉兒孫。共唱滄浪曲。簇簇茅簷暝色昏。移棹蘆灣宿。</p>
</div>
<div class='div-other'><a id='mulu324' />
<p class='h3'>平沙落鴈</p><p>綠褪水痕枯。淘見金星殞。一片平鋪塞樣寒。縱目無窮盡。撲摝起蘆藂。小泊程難凖。古字書空淡墨橫。翼倦遲還緊。</p>
</div>
<div class='div-other'><a id='mulu325' />
<p class='h3'>遠浦帆歸</p><p>身似白鷗閑。湖海尋盟去。津樹冥蒙水印空。彷彿瀛洲路。</p>
<p>十幅飽西風。隱見舟行處。家在蘆花古岸外。檣泊江天暮。</p>
</div>
<div class='div-other'><a id='mulu326' />
<p class='h3'>山市晴嵐</p><p>一塢□耕桑。酒斾風斜亞。宿雨初收翠靄浮。買斷春無價。</p>
<p>門巷麴塵迷。黃鳥啼岡柘。大小誰家舊隱居。古壁蝸涎涴。</p>
</div>
<div class='div-other'><a id='mulu327' />
<p class='h3'>江天莫雪</p><p>江氣結層陰。凍損砂禽翼。天巧繽紛六出花。一□瓊瑤色。</p>
<p>著水旋銷鎔。入夜還堆積。好是孤舟獨釣翁。新把漁蓑飾。</p>
</div></div>
<div class='div-other'><a id='mulu328' />
<p class='h2'>挽顏伯涯制斡<span class='note-inline'>(約上雪豆。喜種桐愛菊。疾不及賞。坐化)</span></p><p>握手論盟二十年。瘦笻曾約上危巔。雪崖未遂同觀瀑。玉沼何期促孕蓮。桐葉成陰愁引月。菊花無酒冷含烟。細看新補東林傳。十八賢中又一賢。</p>
</div>
<div class='div-other'><a id='mulu329' />
<p class='h2'>送節操翁住閻寺<span class='note-inline'>(庵中□)</span></p><p>早年教海<span class='corr'>已</span>馳名。破衲青燈究一經。不借虗空開口說。肯教頑石點頭聽。宸奎錫命旌梅塢。丹桂飄香供柏庭。指日白雲禪坐穩。献花無地著山靈。</p>
</div>
<div class='div-other'><a id='mulu330' />
<p class='h2'>南楊判鎮。以詩問安。次韻</p><p>拙養自林泉。鏖戰驚蠻觸。心灰百念寒。虐燄肯停蓄。猗歟子雲翁。惜我如龜玉。無復献楚庭。終期毀于櫝。</p>
</div>
<div class='div-other'><a id='mulu331' />
<p class='h2'>寄梅墟陳提幹</p><p>齒履登臨乏欵延。薰風報謁鬱藍天。拂塵未下雲簷榻。<span class='corr'>采</span>寶新歸海國船。乘興□□迷柳下。搜吟□夢到梅邊。何時握手東林社。重結三生未盡緣。</p>
</div>
<div class='div-other'><a id='mulu332' />
<p class='h2'>懷樗寮</p><p>半生魚佩解黃金。泉石郊垌得趣深。幽興發時閑副墨。俗塵捐處靜觀心。聖賢爐冶鎔聲色。妙密工夫鏗古今。遐想蓮居馳夢遠。未應輕易到瑤林。</p>
</div>
<div class='div-other'><a id='mulu333' />
<p class='h2'>挽王知縣<span class='note-inline'>(號覺非居士。坐右銘云。廉勤蒞官。清貧守節)</span></p><p>東晉風流繼令名。家傳真本換鵝經。廉勤自得官中趣。貧節親書座右銘。民感庥仁忘赴壑。子明詩禮為趍庭。疾風誰料摧梁木。猿鶴悲鳴不忍聽。</p>
</div>
<div class='div-other'><a id='mulu334' />
<p class='h2'>聽叫居親求語</p><p>幼把儒冠颺壁根。朅來巾侍乳峰僧。吟詩清苦規寒子。舂碓辛勤慕老能。錦鏡閑看花瑣碎。瀑崖戲擊玉稜層。惜分陰語宜鞭䇿。望汝來挑暗室燈。</p>
</div>
<div class='div-other'><a id='mulu335' />
<p class='h2'>仁座主。自西山來。求語</p><p>燈窗苦讀覺身癯。暫握笻枝訪野夫。愛竹勁思持玉節。看梅閑共數銀鬚。西山月冷歸招隱。南嶽風清欲步趍。靈利莫教人指去。且教船子老江湖。</p>
</div>
<div class='div-other'><a id='mulu336' />
<p class='h2'>賦梅</p><p>雪邊春信到衡茅。誰遣梅兄慰寂寥。秀氣一枝抽嫰玉。寒英五葉剪生綃。月移疎影窗前挂。風遞清香竹外飄。幾許吟魂招不返。急催蘭弟讀離騷。</p>
<p>　　靈叟小師。</p>
</div></div>
<div class='div-other'><a id='mulu337' />
<p class='h1'>贊</p>
<div class='div-other'><a id='mulu338' />
<p class='h2'>布袋<span class='note-inline'>(握杖)</span></p><p>握藤枝駞布袋。轉腦回頭。使些奉化。逢人謾說覔文錢。乞兒乞兒。敗缺了也。</p>
</div>
<div class='div-other'><a id='mulu339' />
<p class='h2'>達磨</p><p>遠離竺國見梁王。五鬼臨身討苦噇。面面相看言不識。秋風一葦急橫江。</p>
</div>
<div class='div-other'><a id='mulu340' />
<p class='h2'>靈照女<span class='note-inline'>(把笊籬。邊有錢)</span></p><p>幾對丹霞鬪活機。惡心腸有老爺知。笊籬舀得春風滿。不直分文賣與誰。</p>
</div>
<div class='div-other'><a id='mulu341' />
<p class='h2'>漁籃婦</p><p>短裳褰起露珠珍。雲鬢慵梳惑亂人。弄得籃中魚再活。禹門未必解翻身。</p>
</div>
<div class='div-other'><a id='mulu342' />
<p class='h2'>大慧禪師</p><p>薰風南來。凉生殿閣。諸佛出身。開口即錯。錯錯。贏得衡梅十七年。驢前馬後無歸著。</p>
</div>
<div class='div-other'><a id='mulu343' />
<p class='h2'>慈林講師頂相</p><p>氣宇兮春溫。風標兮凜然。律虎出林兮。裂破開遮持犯。經龍攪海兮。探窮頓漸偏圓。句法清新兮。吟徹山莊梅竹。胸襟妙蘊兮。包羅丘壑風烟。友縉紳兮。非權門炙手。荷佛法兮。思重負[身*赤]肩。煨芋香兮。無心収涕。臥雲深兮。豈意朝天。邈真容兮。明鏡繪像。付箕裘兮。神珠藏囦。夫是之謂慈林克家之子。真鸞膠而續絃者也。</p>
</div>
<div class='div-other'><a id='mulu344' />
<p class='h2'>達磨<span class='note-inline'>(折蘆渡江)</span></p><p>殫千金產學屠龍。袖隱吹毛不露鋒。洎見真龍元不識。郎忙航葦去無蹤。</p>
</div>
<div class='div-other'><a id='mulu345' />
<p class='h2'>布袋<span class='note-inline'>(肩丈拖袋。回頭看小兒捉衣)</span></p><p>楖栗橫肩拖布袋。回頭轉腦小兒嬉。休言兜率宮中事。<span class='corr'>已</span>被渠儂捉敗伊。</p>
</div>
<div class='div-other'><a id='mulu346' />
<p class='h2'>別山和尚真<span class='note-inline'>(為瑞淨頭贊)</span></p><p>嚴冷面皮。軟頑腸肚。對同參唱菩薩蠻。與行家說無義語。縱蒼鷹搏物機。闢獅子飜身路。醫衲僧病。下天王補心圓。移覩史宮。換長庚大火聚。雖潛行密用處。鶻眼迷踪。點檢將來。也是果州飯布。</p>
</div>
<div class='div-other'><a id='mulu347' />
<p class='h2'>布袋<span class='note-inline'>(為吳省元)</span></p><p>內院不肯安居。長汀分甘落泊。主丈不解拈提。布袋徒然倚託。肚中計較百般。要睡何曾睡著。睡得著。鐵奉化人須軟脚。</p>
</div>
<div class='div-other'><a id='mulu348' />
<p class='h2'>天台三隱<span class='note-inline'>(寒山執卷笑。拾得腰挂門鈎。一手箒。一手竪指。作講說勢。豐干立後。作扣齒勢)</span></p><p>門鈎弗解開扄。笤箒不能掃地。解說杜撰文書。背後有人切齒。將謂寒山聽信他。不知笑裏暗藏刀。</p>
</div>
<div class='div-other'><a id='mulu349' />
<p class='h2'>佛鑑禪師頂相</p><p>奸豩頑蠻。更加白㑃。文武火煨石要香。麻皮頭纏人必倒。五處開場弄活機。是龍昇天蛇竄草。千不合萬不合。鳳口山前。乞指路頭。被老破庵凌辱不少。至今忘却來時道。</p>
</div>
<div class='div-other'><a id='mulu350' />
<p class='h2'>大慈環峰和尚<span class='note-inline'>(福州人)</span></p><p>肚腸深用白粘賊。翳睛藥定。滄海舶指南針。出智門蓮花。換人鼻孔。握大慈苕菷。掃世烟塵。忘忌諱。絕疎親。病在膏肓加蠱毒。直教石佛汗通身。</p>
</div>
<div class='div-other'><a id='mulu351' />
<p class='h2'>觀音<span class='note-inline'>(杏葉光相。踏蓮華)</span></p><p>百八摩尼杏葉光。圓通門戶日開張。度生莫恃蓮舟穩。惡浪狂風自著忙。</p>
</div>
<div class='div-other'><a id='mulu352' />
<p class='h2'>豐干</p><p>加紗挂頭何規矩。眼要看經不識字。差般差樣掣風顛。硬作斑猫騎作虎。道是彌陀。有何本據。閭丘太守。似蘇州子。</p>
</div>
<div class='div-other'><a id='mulu353' />
<p class='h2'>大川和尚</p><p>面皮刮得霜。脊梁生鐵鑄。活弄惡機關。真本奉化子。據南山白額落却威。鎻冷泉清波無透路。㝡無端是不近人情。把斷貫索。倒懸佛祖。四海禪流惡見渠。任妙手僧繇畫得全真。且無安著處。</p>
</div>
<div class='div-other'><a id='mulu354' />
<p class='h2'>達磨</p><p>一葦橫江。九年面壁。直指單傳。人信不及。面對梁王言不識。<span class='note-inline'>(咦)</span>泥團亂拋擲。</p>
</div>
<div class='div-other'><a id='mulu355' />
<p class='h2'>布袋</p><p>靠布袋坐。聽巖瀑笑。手把輪珠。數个什麼。內院拋離歲月深。<span class='note-inline'>(啞)</span>忘却來時道。</p>
</div>
<div class='div-other'><a id='mulu356' />
<p class='h2'>對月了殘經</p><p>是甚經。欠翻譯。用盡心看不出。看得出。月掛松梢。煙籠蘚石。</p>
</div>
<div class='div-other'><a id='mulu357' />
<p class='h2'>朝陽穿破衲</p><p>死鐵針。無鼻竅。眼昏花穿不過。穿得過。雲擁禪衣。風生木杪。</p>
</div>
<div class='div-other'><a id='mulu358' />
<p class='h2'>達磨</p><p>遠泛鯨波入大唐。廓然無聖觸梁王。九年冷坐精靈窟。怕見嵩山下雪霜。</p>
</div>
<div class='div-other'><a id='mulu359' />
<p class='h2'>石室和尚<span class='note-inline'>(萬壽應巖請)</span></p><p>面孔得人憎。腦中秋月皎。做處沒瘢痕。用時成要妙。見明極透出夜明簾。依圓照爛煨文武火。幾處移場弄險機。電卷風旋人絕倒。夫是之謂石室道人。前身後身。一夢兩覺。</p>
</div>
<div class='div-other'><a id='mulu360' />
<p class='h2'>草衣文殊<span class='note-inline'>(手持經卷)</span></p><p>被髮袒肩。全身入草。是真文殊。何須恁麼。手裡底拈不出。覰不破。七佛之師。敗缺不少。</p>
</div>
<div class='div-other'><a id='mulu361' />
<p class='h2'>觀音<span class='note-inline'>(小兒坐蓮葉中。恩侍者請)</span></p><p>隨類分身萬百千。真圓通境落誰邊。小兒戲劇無人會。萬頃滄波一葉蓮。</p>
</div>
<div class='div-other'><a id='mulu362' />
<p class='h2'>世尊<span class='note-inline'>(乞食歸。主丈安地。兩手拄頤坐眠。弘藏主請)</span></p><p>雪嶺曾經苦。勤行七佛儀。持盋不得食。詐道不聞饑。六環錫重。無力扶持。颺下拄頥眠一覺。夢中消息許誰知。</p>
</div>
<div class='div-other'><a id='mulu363' />
<p class='h2'>寒山拾得<span class='note-inline'>(一題詩。一磨墨)</span></p><p>國清竊得殘羮飰。也學人前弄竹篙。欲寫斷崖無活句。心如秋月待如何。</p>
<p>面皮頑惡髮蓬鬆。磨墨元來也不中。冷看他人書淡字。不知污得布裙濃。</p>
</div>
<div class='div-other'><a id='mulu364' />
<p class='h2'>達磨</p><p>竺乾竊得屠龍伎。袖隱神鋒入南海。暨見真龍元不識。九年面壁好羞慚。</p>
</div>
<div class='div-other'><a id='mulu365' />
<p class='h2'>布袋</p><p>破布囊。無一窖。靠著便酣眠。全不知天曉。若言彌勒分身。你且莫來謼我。</p>
</div>
<div class='div-other'><a id='mulu366' />
<p class='h2'>朝陽穿破衲</p><p>斷線無蹊。折針缺鼻。提得完全。金烏西墜。</p>
</div>
<div class='div-other'><a id='mulu367' />
<p class='h2'>對月了殘經</p><p>五教三乘。之繞葛藤。一言道盡。玉兔東升。</p>
</div>
<div class='div-other'><a id='mulu368' />
<p class='h2'>小師寫真請贊</p><p>眉似箒麤。面如漆墨。人道慈悲。誰知惡毒。蒿籬關猛虎。寬處有威。筆管養蒼龍。直中藏曲。喜臧倉沮。不遇魯侯。忍伯夷飢。不食周粟。</p>
</div>
<div class='div-other'><a id='mulu369' />
<p class='h2'>布袋</p><p>駞布袋。握藤枝。一肚皮惡毒。好使你門知。轉腦回頭望阿誰。髯公知此意。冷笑賊風吹。</p>
</div>
<div class='div-other'><a id='mulu370' />
<p class='h2'>讚延慶謙山主壽像　<span class='note-inline'>(庵居孔聖坊)</span></p><p>謙德有光。慈心攝物。等冤親不與較量。混塵俗初無間隔。熈熈然氣融氷谷之春。汪汪乎胸吞雲夢之澤。樂羲皇世。含飴弄孫。下陳蕃榻。倒屐迎客。眼睛頭燁燁光明幢。脚跟下塵塵清泰國。卜隣陋巷。慕孔聖人獲麟作傳之風規。摵碎明珠。有郁山主騎驢過橋之標格。誠所謂入廛垂手。我自調心。繼百世凜然。見古道之顏色。</p>
</div>
<div class='div-other'><a id='mulu371' />
<p class='h2'>讚禪會圖　<span class='note-inline'>(八段)</span></p>
<div class='div-other'><a id='mulu372' />
<p class='h3'>丹霞見龐居士。靈照<span class='corr'>斂</span>手而立</p><p>放下菜籃。深深<span class='corr'>斂</span>袂。瞞得丹霞。難瞞自<span class='corr'>己</span>。惡機關被老爺知。赤土塗牛妳賞伊。</p>
</div>
<div class='div-other'><a id='mulu373' />
<p class='h3'>居士問馬祖。不與萬法為侶<span class='note-inline'>(邊有芭蕉)</span></p><p>萬法本空。與誰為侶。道得十成。難為共語。饒伊一口吸西江。也是芭蕉深夜雨。</p>
</div>
<div class='div-other'><a id='mulu374' />
<p class='h3'>團欒說無上話　<span class='note-inline'>(邊話竹石)</span></p><p>夙世冤憎。聚頭合腦。面面相看。說箇甚麼。低聲切莫使人知。竹石無情須笑倒。</p>
</div>
<div class='div-other'><a id='mulu375' />
<p class='h3'>居士看日。靈照先化去</p><p>這豆娘兒。短頭折脚。弄鬼精魂。攙先一著。看日龐公監本獃。深深好與一坑埋。</p>
</div>
<div class='div-other'><a id='mulu376' />
<p class='h3'>龐婆報兒。兒即倚鋤立化</p><p>小姝先行。老爺踵去。無意奔喪。急尋死路。哭煞孤孀這老娘。<span class='corr'>钁</span>頭邊事難分付。</p>
</div>
<div class='div-other'><a id='mulu377' />
<p class='h3'>李翱見藥山</p><p>天本藏雲。瓶元貯水。不會看經。那堪指示。寄語唐朝李相公。只須著眼聽松風。</p>
</div>
<div class='div-other'><a id='mulu378' />
<p class='h3'>裴相國參黃蘗</p><p>大小癡禪。對談甚底。背後人聽。不能奪耳。切莫求安古佛名。當頭便觸賢侯諱。</p>
</div>
<div class='div-other'><a id='mulu379' />
<p class='h3'>呂洞賓見黃龍</p><p>鐺煑乾坤。粟藏世界。縱得長生。終成敗壞。不是黃龍盖覆伊。太阿補履豈如錐。</p>
</div></div>
<div class='div-other'><a id='mulu380' />
<p class='h2'>為昌州月上人。贊布袋　<span class='note-inline'>(作嚏勢)</span></p><p>主杖不能倚靠。穩跨布袋打坐。莫怪噴嚏不成。鼻孔元來無竅。</p>
</div>
<div class='div-other'><a id='mulu381' />
<p class='h2'>為元西堂。讚船子。<span class='note-inline'>(手把釣車)</span>謝三郎戴笠<span class='note-inline'>(披簑。半身赤肉)</span></p><p>千鈞重寄一絲輪。三寸離鈎抑逼人。莫道踏翻船便了。夾山未必是金鱗。</p>
<p>雨笠烟簑體露風。只傳漁業當心宗。當時過得飛猿嶺。不到通身是爛膿。</p>
</div>
<div class='div-other'><a id='mulu382' />
<p class='h2'>嚴陽　南泉　泉大道　船子</p><p>未透趙州關。看牛事轉繁。死蛇弄不活。只好踏船翻。</p>
</div>
<div class='div-other'><a id='mulu383' />
<p class='h2'>趙州問牛跡　圓澤扣角　政黃牛　平田婆</p><p>這畜從來惡跡多。角尖頭也解狂歌。橋邊白鷺驚拳聽。急殺耕田臭老婆。</p>
</div>
<div class='div-other'><a id='mulu384' />
<p class='h2'>代贊羅漢<span class='note-inline'>(劉知府。以武洞請十六羅漢。献孟少保生日。見癡絕求贊。方丈令分贊此)</span></p><p style="margin-left:4em"><span class='note-inline'>(檜一。數峰　羅漢一手持經。看題目。一手執經帶。下有一奴子。炷香鳴磬)</span>。</p>
<p>古檜含烟。青山展畫。題目分明。何須管帶。待你炷得香來。鳴磬一下。蹉過了也。</p>
<p style="margin-left:4em"><span class='note-inline'>(葛藤一樹。羅漢執拂。坐山窟中。前有香花。下有一童子。執輪碾物。一人執缾看內)</span>。</p>
<p>靠葛藤椿。握龜毛拂。絕學無為。黑山鬼窟。直饒瞥轉機輪。眼裏聞香。耳中觀色。我且問。瓶內底是何物。</p>
</div>
<div class='div-other'><a id='mulu385' />
<p class='h2'>散聖</p>
<div class='div-other'><a id='mulu386' />
<p class='h3'>猪頭和尚</p><p>手把猪頭不自噇。面前背後鬼分贓。重重敗闕無人識。贏得塗糊老定光。</p>
</div>
<div class='div-other'><a id='mulu387' />
<p class='h3'>蜆子和尚</p><p>除了撈波一窖無。逢人謾說走江湖。鰕針取你性撈摝。不到得拏龍頷珠。</p>
</div>
<div class='div-other'><a id='mulu388' />
<p class='h3'>郁山主</p><p>落魄茶陵少見聞。進竿頭步與誰言。明珠打得驢腰折。不信闍梨个樣村。</p>
</div>
<div class='div-other'><a id='mulu389' />
<p class='h3'>政黃牛</p><p>一生孤苦竊詩名。沉醉風煙兩眼青。黃犢不曾知稼穡。引渠吟得瘦竛竮。</p>
</div>
<div class='div-other'><a id='mulu390' />
<p class='h3'>普化</p><p>大悲院裏趂村齋。卒死無人出地埋。揑怪凌空搖木鐸。春風處處露尸骸。</p>
</div>
<div class='div-other'><a id='mulu391' />
<p class='h3'>端師子</p><p>爪牙雖弄未全真。駁綠斑釐著一身。彩好不曾哮吼得。聽聞將謂嚇村人。</p>
</div>
<div class='div-other'><a id='mulu392' />
<p class='h3'>言法華</p><p>心迷幾被法華轉。狂發羅齋走帝宮。對聖十三呼不正。無端咄咄強書空。</p>
</div>
<div class='div-other'><a id='mulu393' />
<p class='h3'>泉大道</p><p>赤身跳入毒龍潭。血戰知他死幾番。諍撰出來噇鉢酒。郴州六月火雲寒。</p>
</div>
<div class='div-other'><a id='mulu394' />
<p class='h3'>船子</p><p>心含惡毒氣炎炎。倒捉麤橈管甚天。打得夾山攛入水。趂無入見急翻舡。</p>
</div>
<div class='div-other'><a id='mulu395' />
<p class='h3'>豐干<span class='note-inline'>(坐樹下。舉指作說話勢。閭丘相對而笑。虎在邊。睡)</span>　寒拾<span class='note-inline'>(握苕箒。指月笑語)</span></p><p>冷坐松陰指顧誰。說無義語放憨癡。多方引得閭丘笑。彩好斑斑睡不知。</p>
<p>笑裏藏刀語詐淳。握生苕菷鼓烟塵。謾將心污秋潭月。未必渠儂肯比倫。</p>
</div></div>
<div class='div-other'><a id='mulu396' />
<p class='h2'>出山相</p><p>六年雪凍不死。見明星便說悟。走出山來一窖無。被人喚作赤鬚胡。</p>
<p>半夜逾城。六年栖雪。餓得眼花。凍得骨折。死伎窮時走出山。兒孫開眼被渠瞞。</p>
</div>
<div class='div-other'><a id='mulu397' />
<p class='h2'>肩袋過水布袋</p><p>這漢一生弄險。愛向風波裏輥。肩个布袋截流。脚下不知深淺。劈箭機先。路通一線。</p>
</div>
<div class='div-other'><a id='mulu398' />
<p class='h2'>靠布袋。看髑髏。不開口咲</p><p>笑不露唇。見不透脫。布袋靠得雖牢。髑髏枯眼再活。若要活奉化。肚腸盡情拈却。</p>
</div>
<div class='div-other'><a id='mulu399' />
<p class='h2'>靠袋睡</p><p>自與塵勞交輥。肚裏千機萬變。雖然靠布被頭。疑你睡得未穩。</p>
<p>弄盡千般死伎。布袋全身靠倚。尋思總是虗花。不如打覺瞌睡。</p>
</div>
<div class='div-other'><a id='mulu400' />
<p class='h2'>靠布袋。常思惟</p><p>赤骨律窮。單靠布袋。子細思量。大有事在。平地要昇兜率天。你這漢是顛是騃。</p>
</div>
<div class='div-other'><a id='mulu401' />
<p class='h2'>布袋</p><p>駝布袋。放癡憨。回頭一咲。揑怪千般。走徧長汀人不識。誑言彌勒示人間。</p>
<p>駝布袋咲誾誾。智無一兩。肉重千斤。轉腦回頭等个人。率陀歸路遠。滿面是埃塵。</p>
<p>臭布囊。無一窖。靠著便憨眠。全不知天曉。若言彌勒分身。你且莫來謼我。</p>
<p>杖挑布袋。冷笑誾誾。肚皮無窖。眼裏無筋。走長汀等个人。敗闕了也。賊精賊精。</p>
<p>橫挑布袋壓烏藤。笑裏藏刀極可憎。鐵奉化人渾是鐵。如何容得這般僧。</p>
<p>布袋肩駝冷笑時。肚腸惡毒是人知。重重敗缺難遮掩。猶自回頭望阿誰。</p>
</div>
<div class='div-other'><a id='mulu402' />
<p class='h2'>朝陽</p><p>破襴衫。閑抖擻。穴鼻針。穿不透。穿得透。日出扶桑。朝朝如舊。無絲線拽不斷。盡力提撕。日勢稍晚。驢年成片段。</p>
<p>拶得當陽線路通。大千揑聚一針鋒。不堪提掇堪提掇。破綻全無始見功。</p>
</div>
<div class='div-other'><a id='mulu403' />
<p class='h2'>待月</p><p>破故帋堆鑽不透。可怜業識日茫茫。末梢一段無分曉。猶待蝦蟇口放光。</p>
<p>末後句。如何舉。眨得眼來。月圓當戶。何曾知落處。</p>
<p>末後句。忒分曉。眼無筋覰不破。覰得破。心月孤圓。千差一照。</p>
</div>
<div class='div-other'><a id='mulu404' />
<p class='h2'>寒拾磨墨題巖</p><p>國清竊了殘羮飯。也學人前弄竹篙。欲寫險崖無活句。心如秋月待如何。可怜拾得。側望徒勞。墨有消時恨不消。</p>
</div>
<div class='div-other'><a id='mulu405' />
<p class='h2'>天台三聖圖<span class='note-inline'>(寒山兩手執卷。拾得一手握幕。一手指點。相顧作商量勢。豐干倚杖。立其傍)</span></p><p>滿地埃塵弗掃除。無端商校潑文書。灼然主丈能行令。不到豐干放過渠。</p>
</div>
<div class='div-other'><a id='mulu406' />
<p class='h2'>四睡</p><p>人無害虎心。虎無傷人意。彼此不關防。何妨打覺睡。</p>
</div>
<div class='div-other'><a id='mulu407' />
<p class='h2'>曹溪六祖大師</p><p>辛州颺下兩肩樵。又被黃梅石墜腰。雖得栽松衣鉢在。暗思追逐幾魂銷。</p>
</div>
<div class='div-other'><a id='mulu408' />
<p class='h2'>達磨渡江</p><p>聖諦義中猶不識。透清波路想應難。九年鬼窟深藏拙。却被神光冷眼看。</p>
</div>
<div class='div-other'><a id='mulu409' />
<p class='h2'>觀音大士</p><p>足下青蓮花半敷。倚巖危坐手輪珠。普門真境難描邈。剛被人傳入畫圖。</p>
</div>
<div class='div-other'><a id='mulu410' />
<p class='h2'>魚婦觀音</p><p>不歸小白花巖住。越樣梳䊋誑世人。無底籃雖提得活。禹門未必解翻身。</p>
</div>
<div class='div-other'><a id='mulu411' />
<p class='h2'>布袋</p><p>臭布囊。有甚底。才倚靠。便瞌睡。不知何日下生。屈數尚餘一指。浣盆浣盆。我識得你。</p>
<p>緊捉布袋頭。片時放不下。用盡惡機關。難瞞鐵奉化。重重敗缺幾曾知。猶自回頭望阿誰。</p>
<p>赤脚走紅塵。道是真彌勒。買弄臭皮囊。大地無人識。無人識。急急回頭。<span class='corr'>已</span>遲八刻。</p>
</div>
<div class='div-other'><a id='mulu412' />
<p class='h2'>布袋浴江圖</p><p>柳烟羃羃浪粼粼。脫體無依尚染塵。輥得通身是泥水。小兒戲劇誑誰人。</p>
<p>無端平地鼓波瀾。揭露娘生赤肉團。瞞得嬌癡兒女子。溪頭楊柳樹難瞞。</p>
</div>
<div class='div-other'><a id='mulu413' />
<p class='h2'>為周上人。贊觀音</p><p>小白山頭花弄影。潮音洞口浪翻空。圓通門啟無人入。閑把輪珠立曉風。</p>
</div>
<div class='div-other'><a id='mulu414' />
<p class='h2'>為緣知客求贊</p><p>不假聞思修。巨闢圓通路。更擬問如何。數珠木槵子。</p>
</div>
<div class='div-other'><a id='mulu415' />
<p class='h2'>贊出山相</p><p>六年凍得瘦竛竮。走出山來眼未醒。白折金輪翻不轉。謾言半夜見明星。</p>
</div>
<div class='div-other'><a id='mulu416' />
<p class='h2'>贊癡絕像</p><p>醇乎醇。沒機心。撮莖草作翳眼藥。煆黃丹成遶指金。發汾陽怒罵。傷人語惡。中曹源蠱毒。刻骨冤深。掃狐兔露蒼鷹牙爪。咬猪狗添老虎精神。是師真非師真。僧繇描不得。閣筆幾沉吟。</p>
</div>
<div class='div-other'><a id='mulu417' />
<p class='h2'>資教請贊遁山堯講師真</p><p>冷面刮霜。碧瞳點漆。依鳳巖。便有一受即了之資。見恍庵。妙入三諦圓融之崖。啟玄關。洞奧義。得心應手。如輪扁斵輪。去科目。掃難疑。絕意亡言。似少林面壁。說金錍。轉圓石千仞之崖。符郡帖。起蒼龍九淵之蟄。五會播揚大教。胷襟流出波瀾。一心治格太平。瓦礫化成金碧。般門得百尺圍樹。正期作廣廈之梁。北溟鼓九萬里風。豈料折垂天之翼。典籍筆耕[烈-列+夥]矣。遺與後昆。齒珠火浴完然。驗在今日。夫是之謂柏庭克世其家。凜凜風標。瞻之意銷。仰之魂失。</p>
</div>
<div class='div-other'><a id='mulu418' />
<p class='h2'>贊華長老真<span class='note-inline'>(姓陸。早聽天台。後參思老。住淨土。晚歸歸隱庵圓寂)</span></p><p>華胄兮天隨故家。清名兮應菴再來。窮教兮佛隴精華。迯禪兮蘇州思獃。愛梅兮冰雪襟懷。結茅兮泉石亭臺。搜吟兮西湖巧裁。好客兮東閤大開。樂歸隱兮百鳥㘅花。尸淨土兮九蓮奪胎。瞻遺像兮瑤林瓊樹之葩。挺孫枝兮雕梁畫棟之材。作是贊兮無乃繪太虗之五<span class='corr'>采</span>。點明鏡之紛埃。</p>
</div>
<div class='div-other'><a id='mulu419' />
<p class='h2'>贊國清靈叟和尚真入北□祖師會</p><p>皃古神清。氣融性漫。用無準麻皮頭。瞎臨濟正法眼。瘞焦山鶴。不假蓬塵。縛豐干虎。只消錢貫。八恠七喬。十馬九亂。趂入羣牛隊裏行。一年一度教人看。</p>
</div></div>
<div class='div-other'><a id='mulu420' />
<p class='h1'>小佛事</p>
<div class='div-other'><a id='mulu421' />
<p class='h2'>為呂縣尉孺人。陳氏下火</p><p>雨歇梅梢翠靄濃。湖山簇簇水溶溶。娘生面目無遮障。見得分明隔萬重。</p>
<p>共惟。歿故厶人。閨門玉潔。林下風清。讀陳子昂鬱藍天上之書。克從父訓。誦呂蒙正銕馬營中之句。不厭夫貧。專精事酷愛捐金。勤險齊家絕無嗜味。一女贅乘龍之婿。屏開孔雀褥隱芙蓉。二男育翔鳳之孫。棲穩高梧立殘玉石。處宗族咸稱仁美。和氣襲人。守孤孀惟慕潔貞。秋霜凜節。滿謂樹北堂忘憂之草。豈期孕西方極品之蓮。玉簫聲斷。乘鶴馭之翩翩。寶鏡塵蒙。悵鸞臺之寂寂。七十二年死生夢斷。千百億化男女相忘。雖云去路分明。須要當機指示。<span class='note-inline'>(以火炬。打一○相)</span>這裏見得徹去。方知道。靜極光通達。寂照含虗空。却來觀世間。猶如夢中事。月上女依涅槃而住。同轍不同途。城東母隨諸佛而生。同途不同轍。正恁麼時。且道。孺人陳氏。末後一段光明。畢竟從何發焰。還相委悉麼。二十四番風信急。立看紅焰簇冰花。</p>
</div>
<div class='div-other'><a id='mulu422' />
<p class='h2'>為行者居聰下火</p><p>聰明黜盡若盲聾。沒變通時有變通。脇下黃梅無底鉢。憨憨終日醉春風。家私蕩盡。徹底貧窮。生死岸頭高著眼。南山燒火北山紅。</p>
</div>
<div class='div-other'><a id='mulu423' />
<p class='h2'>岳林貫翁和尚下火</p><p>妙悟真空。安居內院。道從慈氏親傳。名到長汀愈顯。一拳分背觸。本色住山翁。三處斬癡頑。真正吹毛劒。八十餘年展化機。千聖玄樞轆轆轉。翻身得路。生死情空。百煉精金柔遶指。更須入火奏全功<span class='note-inline'>(悟空受業)</span>。</p>
</div>
<div class='div-other'><a id='mulu424' />
<p class='h2'>為回副寺下火</p><p>力扶古洞家風。出了幾回冷汗。雖然貴賣生姜。不落時人功幹。厥功既奏。一死何妨。真金柔遶指。入火轉增黃。</p>
</div>
<div class='div-other'><a id='mulu425' />
<p class='h2'>為淳副寺下火</p><p>淳乎淳。沒疎親。高懸因果鑒。本色賣姜人。生涯蕩盡。死欵供申。急把刈禾鎌颺下。電光石火笑翻身。</p>
</div>
<div class='div-other'><a id='mulu426' />
<p class='h2'>為居果法公下火</p><p>五十八年。知因識果。香積厨。嗞味遍甞。瑞巖山。名次做了。不得黃梅破鉢傳。冷看塞鴈長空過。瞥轉生機。掀飜死貨。八月風高野火紅。戴角銕蛇驚鑽草。</p>
</div>
<div class='div-other'><a id='mulu427' />
<p class='h2'>為淨飯頭下火</p><p>親從上方來。綴盋盛香飯。分餉毗耶離。毛孔香雲滿。掃除百病。瑩淨一新。生死去來無朕迹。如火與火金博金。</p>
</div>
<div class='div-other'><a id='mulu428' />
<p class='h2'>為宏監寺秉炬</p><p>楊岐破屋欠支撑。三脚驢兒亦孏行。賴有山翁伸老臂。宏開門戶憩勞生。大功未紀。死欵先成。百煉精金柔遶指。更須入火與重烹。</p>
</div>
<div class='div-other'><a id='mulu429' />
<p class='h2'>為份掌財秉炬<span class='note-inline'>(曾充直歲)</span></p><p>渤塗直歲。寺基掌財。網市利不求龍斷。開荒田先務燒畬。無星秤較錙銖。絲毫不忒。破钁頭埋佛祖。深淺無差。掀飜死貨。別立生涯。石火電光機路活。涅槃生死等空花。</p>
</div>
<div class='div-other'><a id='mulu430' />
<p class='h2'>和直歲下火</p><p>拈起破钁頭。開田說大義。擬議掘阬埋。誰管傷和氣。生涯蕩盡。死眼豁開。銕蛇頭戴雪。竄入火中來。</p>
</div>
<div class='div-other'><a id='mulu431' />
<p class='h2'>樞闍梨秉炬</p><p>妙轉玄樞。精持密語。雖契聖凡情。尚迷生死路。直饒金鐸響凌空。未是闍梨到家句。到家句急薦取。<span class='note-inline'>(以炬打一○相云)</span>疾焰過風。無你栖泊處。無你措足處。</p>
</div>
<div class='div-other'><a id='mulu432' />
<p class='h2'>為行者居玉下火</p><p>出家十餘年。槽廠身閑逸。玉石未區分。風幡難辨的。番身得路。生死情空。蓮開火焰裏。拂拂散香風。</p>
</div>
<div class='div-other'><a id='mulu433' />
<p class='h2'>為胡頭巾下火<span class='note-inline'>(每月集眾念佛)</span></p><p>羞唱胡笳曲亂人。巧穿玉線度金針。能裁魯直傲雲頂。善打林宗折角巾。儼峩冠聳人瞻視。飜新樣出自胷襟。更有一般奇特處。月勤念佛聚鄉隣。一生能事。九品収因。點發性空三昧火。紫金臺上自焚身。</p>
</div>
<div class='div-other'><a id='mulu434' />
<p class='h2'>為劉郎下火</p><p>昔年同阬入天台。遊徧神仙洞府來。半路抽身歸淨域。歡迎人捧紫金臺。弟兄思戀。子女悲哀。不忍丘山埋玉樹。攢殯瞥過五年華。今逢涓吉做好安排。拭目烹金爐上看。秋風吹綻寶蓮花。</p>
</div>
<div class='div-other'><a id='mulu435' />
<p class='h2'>桂典座下火</p><p>八十有餘年。爛遊香積國。檢點桂花包。咬破黃梅核。調羮煑木札。驗衲僧舌頭。肩鋤入菜園。見古道顏色。掃除死伎。撥轉生機。疾燄過風人不薦。火蛇頭帶雪花飛。</p>
</div>
<div class='div-other'><a id='mulu436' />
<p class='h2'>起骨</p><p>有漏笊籬。無漏木杓。信手拈來用得著。枯骨壓出汁。滋味完全。髑髏解放光。眼睛圓活。活活。一陣春風生桂枝。草鞋斷乾坤闊。</p>
</div>
<div class='div-other'><a id='mulu437' />
<p class='h2'>為[冰-水+能]朝奉陳安人入壙</p><p>雪霽千峰綴爛銀。廣寒宮闕樣翻新。玉簫聲斷乘鸞去。疑是仙遊返斾人。恭惟某人。處心愷悌。賦性慈仁。霓貫胸襟。浩養軒昂氣宇。風生林下。靚粧散朗精神。武緯文經。擢海上名公之秀。氷清玉潔。得閨門列女之貞。慕孔聖人。趍庭教子。效陶侃母。截髮延賓。發萬斛舟。異寶盡歸於湯網。搆千間廈。寒儒大芘於堯民。幼歲加鞭。研窮書史。㐫年發帑。賑濟孤貧。女歸寧。端的來儀之鳳。兒幹蠱。無非抱送之齡。琴瑟諧和於家室。隅官小□於鄉隣。並駕金臺淨國。敷九蓮之曉。雙埋玉樹佳城。融萬壑之春。生平了事。今日収因。更得瑞巖重指示。無陰陽地好藏身。<span class='note-inline'>(某人)</span>要知無陰陽地麼。<span class='note-inline'>(撫棺云)</span>虎踞龍蟠遺蔭遠。兒孫壽祿等松椿。</p>
</div>
<div class='div-other'><a id='mulu438' />
<p class='h2'>為石宅掩壙<span class='note-inline'>(樞都寺乃母)</span></p><p>天生石女㝡精靈。不負關雎窈窕名。七十八年殘夢破。野梅揮淚濕春庭。<span class='note-inline'>(某人)</span>閨房鍾秀。婦節氷清。截髮效侃母延賓之志。斷機推軻親教子之情。監本女流。惟貞惟潔。度僧榜樣。難弟難兄。壻乘龍。將見門闌喜色。兒幹蠱。克諧宗黨歡聲。幼歲得治家之體。晚年勤念佛之誠。五福具享閻浮報滿。九蓮開修淨土功成。莫謂藏身無影跡。龍蟠虎踞衛佳城。盡終盡始。暢快生平。既然如是。且道安厝後福庇兒孫一句。又作麼生。<span class='note-inline'>(撫棺云)</span>石崇敵國非為富。玉佩金襴始是榮。</p>
</div>
<div class='div-other'><a id='mulu439' />
<p class='h2'>為時典座起骨</p><p>未出母胎時。爛遊香積界。喪盡目前機<span class='note-inline'>(□云)</span>這箇依前在。入火不焚。溺水不壞。走盤珠影無留礙。</p>
</div>
<div class='div-other'><a id='mulu440' />
<p class='h2'>為日本覺兄起龕<span class='note-inline'>(覺上座)</span></p><p>脚頭未跨船舷。參遍大唐諸祖。明知覺所覺空。未解同生同死。<span class='note-inline'>(附龕云)</span>這裏見得親。別有翻身路。海山點碧無重數。</p>
</div>
<div class='div-other'><a id='mulu441' />
<p class='h2'>為元街坊下火<span class='note-inline'>(失度牒)</span></p><p>赤脚走紅塵。全身入荒草。本命元辰都失了。掀翻海嶽覔無踪。<span class='note-inline'>(以火炬。打○相云)</span>只這星兒是甚麼。<span class='note-inline'>(元街坊諾)</span>不得喚作火。</p>
</div>
<div class='div-other'><a id='mulu442' />
<p class='h2'>為印西堂鎻龕<span class='note-inline'>(號松庵。塗毒小師)</span></p><p>親聞塗毒聲。不挂毗盧印。入草尋人事<span class='corr'>已</span>休。一庵高臥松蘿影。死生夢斷。凡聖情空。<span class='note-inline'>(以鎻作勢云)</span>金鎻玄關又一重。</p>
</div>
<div class='div-other'><a id='mulu443' />
<p class='h2'>為妙兄入骨</p><p>妙盡依亡。不存鑑覺。合土和灰。髑髏眼活。便恁麼去。掘窖深埋。狼籍秋香一院花。</p>
</div>
<div class='div-other'><a id='mulu444' />
<p class='h2'>為璋上坐鎻龕</p><p>鐵蒺藜兒。面門拋擲。碎死生關無朕迹。賤似圭璋貴似塵。渾崙擘破成狼籍。不狼籍。鈎鎻連環。刀挑不出。</p>
</div>
<div class='div-other'><a id='mulu445' />
<p class='h2'>為顯上人下火</p><p>涅槃心。生死義。顯晦無殊。聖凡一致。見得分明用得親。火燒荊棘三千里。</p>
</div>
<div class='div-other'><a id='mulu446' />
<p class='h2'>為宗上人鎻龕<span class='note-inline'>(暫到)</span></p><p>宗眼明。偷心死。未跨靈山門。<span class='corr'>已</span>會翻身句。瞥轉一機。機機頓赴。關空鎻夢無回互。</p>
</div>
<div class='div-other'><a id='mulu447' />
<p class='h2'>古航入骨</p><p>大梅山中留不住。小朵峰前推不去。而今去住兩無依。直下死中明活句。穿過髑髏。掃除玄路。靈踪不在猿啼處。</p>
</div>
<div class='div-other'><a id='mulu448' />
<p class='h2'>皎浴主起骨</p><p>翠巘雲収。碧潭月皎。脫體無塵。浴个什麼。平便恁麼。平地上死人。不恁麼。髑髏前失照。機先有路直如弦。<span class='note-inline'>(皎浴主還知麼)</span>出門便是草。</p>
</div>
<div class='div-other'><a id='mulu449' />
<p class='h2'>為雲淨人入骨<span class='note-inline'>(天台周氏子)</span></p><p>白雲萬里。青松幾樹。笑咏寒山詩。借宿周家女。死伎窮丰骨露。<span class='note-inline'>(智雲智雲)</span>大有著你處。</p>
</div>
<div class='div-other'><a id='mulu450' />
<p class='h2'>為麟西堂起龕</p><p>死住山心。活通方眼。得路便行。了無覊絆。千聖玄關錯踏翻。五色祥麟步天岸。</p>
</div>
<div class='div-other'><a id='mulu451' />
<p class='h2'>為達兄起骨歸葬</p><p>息心達本源。逈超生死岸。石火喪全機。髑髏開活眼。便恁麼去。不離途中。藏身無影迹。家在海門東。</p>
</div>
<div class='div-other'><a id='mulu452' />
<p class='h2'>為靈鷲莊懺首鎻龕</p><p>妙得天台旨。盤珠影不留。死生聊一戲。定慧絕雙修。到這裏。說甚莊周夢蝶。蝶夢莊周。牢關俱鎻斷。雲散一天秋。</p>
</div>
<div class='div-other'><a id='mulu453' />
<p class='h2'>為雪航庵主講師。轉骨歸葬</p><p>罷講雨花筵。糞火煨山芋。蕩盡聖凡情。巉然丰骨露。瞥轉一機。揚塵簸土。靈踪不在猿啼處。雪航雪航。更須進步。</p>
</div>
<div class='div-other'><a id='mulu454' />
<p class='h2'>與靈鷲猿下火</p><p>紅樹栖雲。古藤挂月。捷影一飛。清吟三疊。直下息攀緣。死生心路絕。無復經行異類中。<span class='note-inline'>(擲炬云)</span>火聚何妨參勝熱。</p>
</div>
<div class='div-other'><a id='mulu455' />
<p class='h2'>為清凉日東山入骨</p><p>臨濟清凉樹。東山瓦皷歌。就陰休歇小。接響聽聞多。死生根斷。棚八聲消。和骨和腔更換了。何妨輥入葛藤窠。</p>
</div>
<div class='div-other'><a id='mulu456' />
<p class='h2'>為燈上坐入骨</p><p>燦發心燈。輝騰今古。觸著髑髏乾。點即偷心死。死中活。頭枕衡山。脚踏北嶽。</p>
</div>
<div class='div-other'><a id='mulu457' />
<p class='h2'>為燈首座入塔</p><p>點發心燈。瞎人天眼。當暗中有明。當明中有暗。揭翻明暗路岐。猶是弄光影漢。畢竟如何。爍破髑髏無朕迹。背陰山子向陽多。</p>
</div>
<div class='div-other'><a id='mulu458' />
<p class='h2'>淨上人起龕</p><p>淨潔無根。更加磨煉。直須照破娘生面。<span class='note-inline'>(拊龕)</span>打破鏡來。與汝相見。鑒覺雙亡死眼開。脚根拽斷紅絲線。</p>
</div>
<div class='div-other'><a id='mulu459' />
<p class='h2'>資壽瑩大師下火<span class='note-inline'>(三十歲。銕牛坐下)</span></p><p>某人。辛勤三十年。鍊行將晶瑩。力透銕牛機。未跨末山頂。翻身得路。徹底惺惺。生死牢關百雜碎。倒騎玉象火中行。</p>
</div>
<div class='div-other'><a id='mulu460' />
<p class='h2'>為因講師。親書天台口義入塔</p><p>佛壟眼睛。天台骨髓。流出胷襟。盖天盖地。不是刮膜金篦。亦非拭瘡故帋。三千一念細平章。掘窖深埋亦放光。</p>
</div>
<div class='div-other'><a id='mulu461' />
<p class='h2'>為達老入塔<span class='note-inline'>(無限)</span></p><p>真達不疑。太虗寥廓。凡聖性空。死生夢覺。直下髑髏雙眼活。無栖泊處堪栖泊。</p>
</div>
<div class='div-other'><a id='mulu462' />
<p class='h2'>為湘南叟下火</p><p>百城烟水罷南詢。歸織蒲鞋養老親。活業掃空呈死伎。瀟湘夜雨正愁人。揭翻玄路。密透金塵。不須參勝熱。<span class='note-inline'>([颱-台+易]炬云)</span>化火自焚身。</p>
</div>
<div class='div-other'><a id='mulu463' />
<p class='h2'>為行者居奇下火</p><p>老奇年登七十八。悟得庖厨真妙訣。袖藏露刃冷含霜。細切清風。薄[利-禾+((白-日+田)/廾)]明月。善煑東山木札羮。酸饀無皮渾是銕。咬破方知百味全。驗盡衲僧三寸舌。昨朝颺下破鈆刀。撒手便行心路絕。心路絕。火裏烏龜頭戴雪。</p>
</div>
<div class='div-other'><a id='mulu464' />
<p class='h2'>為彬典坐下火</p><p>某人。質野文史。非關汝事。煑木札羮。傷鹽費醋。昨朝死伎窮。直下尋歸路。尋歸路。驀直去。家家門前火把子。</p>
</div>
<div class='div-other'><a id='mulu465' />
<p class='h2'>為定侍者下火</p><p>扯破犀牛扇。參方伎倆窮。那伽常在定。死水不藏龍。揭翻活路。千聖迷踪。百煉真金柔遶指。更須入火奏全功。</p>
</div>
<div class='div-other'><a id='mulu466' />
<p class='h2'>為逢知客下火</p><p>古今眼正辨龍蛇。驀劄相逢便喫茶。活業用窮呈死伎。火官頭上轉風車。</p>
</div>
<div class='div-other'><a id='mulu467' />
<p class='h2'>為成道相。開光明</p><p>正覺山前錯見星。至今盲視不分明。無端累瞎傍人眼。<span class='note-inline'>(以筆。作點勢)</span>玉乳何妨為點睛。</p>
</div>
<div class='div-other'><a id='mulu468' />
<p class='h2'>為說法相。開光明</p><p>說五俱輪入草行。豈知口裏黑煙生。為人眼目且如此。<span class='note-inline'>(以筆。作點勢)</span>點一盲教引眾盲。</p>
</div>
<div class='div-other'><a id='mulu469' />
<p class='h2'>粧金剛。開光明</p><p>墮在佛數。金褁爛泥團。卓立門風。腦後抽生銕。總彰文<span class='corr'>采</span>全彰。<span class='corr'>已</span>是眼中著屑。去却屑。<span class='note-inline'>(以筆。作點勢云)</span>一段光明。毫端點發。</p>
</div></div>
<p class='juan'>希叟和尚廣錄卷第七<span class='note-inline'>(終)</span></p>
</div><!-- end of div[@id='body'] -->
</body></html>