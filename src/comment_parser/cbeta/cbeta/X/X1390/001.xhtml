<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>希叟紹曇禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1390
<p class='juan'><a id='mulu1' />希叟和尚廣錄卷第一</p>
<div class='div-other'><a id='mulu2' />
<p class='h1'>希叟和尚廣錄目次</p>
<ul class="">
<li>卷第一
<ul class="">
<li>佛隴□□禪寺語錄　法華禪寺語錄</li>
</ul></li>

<li>卷第二
<ul class="">
<li>雪竇資聖禪寺語錄　開善崇慶禪寺語錄</li>
</ul></li>

<li>卷第三
<ul class="">
<li>開善崇慶禪寺語錄</li>
</ul></li>

<li>卷第四
<ul class="">
<li>小參</li>

<li>法語<span class="note-inline">(卍<span class="corr">已</span>下二目係新插)</span></li>

<li>序說</li>
</ul></li>

<li>卷第五
<ul class="">
<li>拈古<span class="note-inline">(并)</span>頌</li>
</ul></li>

<li>卷第六
<ul class="">
<li>題</li>

<li>䟦</li>

<li>頌</li>
</ul></li>

<li>卷第七
<ul class="">
<li>題詩</li>

<li>贊</li>

<li>小佛事</li>
</ul></li>
</ul><p>希叟和尚廣錄目次<span class='note-inline'>(終)</span></p>
</div><p>希叟和尚廣錄卷第一</p>

<div class='div-other'><a id='mulu3' />
<p class='h1'>希叟和尚佛隴□□禪寺語錄</p><p class="byline">侍者　法澄　編</p><p>師於淳祐九年。正月初八日。入院。</p>
<p>山門。大解脫門。無入作處。掣斷玄關。頭頭活路。<span class='note-inline'>(遂驟步入云)</span>信脚何妨行數步佛殿。德山軟頑。雲門放憨。救不得也。瞿曇瞿曇。<span class='note-inline'>(遂插香云)</span>我也無端入閙籃方丈。震旦心宗。竺乾正眼。覿面當機。是非俱剗。不落思惟透險崖。<span class='note-inline'>(喝云)</span>堦下漢勑黃。衲僧家。尋常鼻孔遼天。因甚被這箇穿却。豈不見道。至化難逃。</p>
<p>江湖疏。臨崕擠人。惡語傷人。冤深潮海。嚼齒吞齦。<span class='note-inline'>(啞)</span>說著無非是惡心。</p>
<p>法衣。未入雞足山。不踏黃梅路。惡業苦無多。平白披毛去。明眼人前。一場笑具。</p>
<p>法空座。現成箇。見得到。行得到。說得到。須彌燈王。狼籍不少。</p>
<p>索語。陷虎機。屠龍技。大用現前無小試。莫有奮不顧身底麼。出來相見。</p>
<p>佛問。隴頭瑞氣盤空闊。古佛今朝又放光。答云。病眼見空花。進云。野梅的皪寒包玉。引得清風度暗香。學人上來。請師祝聖。答云。太白峰前松萬本。歲寒難比聖人心。進云。開堂祝聖蒙師指。六代傳衣事若何。答云。賊無種相皷籠。進云。如何是第一祖。答云。觸誤梁王諱。恓恓暗渡江。進云。如何是第二祖。答云。白折一隻臂。進云。如何是第三祖。答云。通身紅爛不堪覰。進云。如何是第四祖。答云。空拳誑小兒。進云。如何是第五祖。答云。再來不直半分錢。進云。如何是第六祖。答云。石頭墜折瞎驢腰。進云。六祖<span class='corr'>已</span>蒙師指示。向上宗乘又若何。答云。簷頭滴滴。分明瀝瀝。進云。昔日定上座參臨濟問。如何是祖師西來意。還端的也無。答。太平休整閑戈甲。進云。際下禪床擒住云。道道。未審有指示無指示。答云。利劒斬虗空。萬象鳴剝剝。進云。定擬議。是會不會。答云。閉目食蝸牛。一場酸澀苦。進云。只如傍僧云。定上座何不禮拜。還有成褫意也無。答云。與賊過梯。進云。因甚其僧禮拜。便悟去。答。萬里崖州未為遠。進云。作家宗師。天然猶在。遂禮拜。答云。賊贓不受。</p>
<p>提綱。向上一路滑。壁立萬仞嶮。石火電光猶是鈍。德山臨濟。用險崖機搆不徹。南泉趙州。具透關眼覰不見。搆得徹覰得見。萬里崖州未為遠。更說甚即心即佛。畫地為牢。非心非佛。刻舟求劒。畢竟如何。<span class='note-inline'>(拂子擊禪床云)</span>聲前句後新羅箭舉保壽開堂。三聖推出一僧。保壽便打。三聖云。恁麼為人。非惟瞎這僧眼。瞎鎮州一城人眼去在。保壽擲主丈歸方丈。拈云。保壽是則是。惜乎小膽。待三聖恁麼道。拽主丈和聲打出。庶見宗通眼活。當時既<span class='corr'>已</span>放過。即今底聻。<span class='note-inline'>(遂橫按主丈。顧眎左右云)</span>誰敢當夜小參。西子湖邊泛渺茫。一堤寒綠看垂楊。誰知業債難逃避。開眼堂堂入鑊湯。到這裏如何即得。擬欲爛煨黃獨。不顧紫泥。未免陷古人脚跡。擬欲關空鎻夢。塞路斷橋。又恐坐在葛藤窠裡。不如隨分納些些。俯順時宜去也。<span class='note-inline'>(遂拈主丈云)</span>竪窮三際。<span class='note-inline'>(橫按云)</span>橫亘十方。<span class='note-inline'>(卓一下云)</span>碧眼黃頭會不得。<span class='note-inline'>(靠主丈云)</span>野梅風定暗浮香。</p>
<p>復舉。南泉山下。有一庵主。僧過云。近日南泉出世。何不上山禮拜。主云。非但南泉出世。直饒千佛出世。亦不出禮拜。南泉聞得。令趙州往勘。州到便禮拜。主不顧。從東過西。從西過東。主亦不顧。州云。草賊大敗。拽下簾子便行。歸舉似南泉。泉云。我從來疑著這漢。</p>
<p>頌云。奴顏婢膝走人間。羞見羊裘七里灘。文叔雖為天子貴。子陵只作故人看。</p>
<p>為齊王上堂。山雨釀春寒。曉濕梅花重。結實較遲遲。且聽香浮動。化工有意待重來。永為鼎鼐調羮用。且道重來底人是誰。<span class='note-inline'>(乃起身曲躬云)</span>齊王萬福元宵。謝新舊兩班上堂。人家競賞元宵。佛隴百無一有。管宴雖愧空疎。賓主不分新舊。隴頭月助放光明。谷口風編排節奏。春風舞袖樂昇平。不知身在然燈後。<span class='note-inline'>(乃拍手云)</span>好大哥正月十七。百丈禪師忌拈香。一喝三日聾。盡把家私喪。深掘陷人坑。難免無根謗。千古叢林作禍基。幾人含笑幾人悲。</p>
<p>因事上堂。舉趙州參投子。中路值投子提瓶下山。州云。久嚮投子。元來只是賣油翁。子云。汝只識賣油翁。且不識投子。州云。如何是投子。子提起瓶云。油油。</p>
<p>拈云。盡道投子老兒。尋常涓滴無滲漏。因甚被趙州點撿。直饒錮鏴得成。未免粘手綴脚。</p>
<p>二月一上堂。三兄五弟。嘯月眠雲。看山翫水。拈得口兮失却鼻。眾中驀有箇漢。出來道。如來禪祖師意。只這是。佛隴不惜低眉。向前深深打箇問訊云。低聲低聲。墻壁有耳。</p>
<p>謝新舊知事。<span class='note-inline'>(應亨浩)</span>妙應群機。亨衢得路。浩浩塵中。如何辨主。辨得主。進退隨宜。不妨去住。倒跨楊岐三脚驢。南北東西誇獨步。</p>
<p>佛涅槃上堂。拘尸羅城。娑羅雙樹。死欵難翻。賊身全露。引得波旬。叢然笑舞。後代兒孫口似椎。有屈誰伸訴。山花點滴啼紅雨。</p>
<p>上堂。春日晴。燒痕青。錦雲片片。花霧冥冥。<span class='note-inline'>(舉拂子云)</span>無位真人。面門出入。<span class='note-inline'>(喝云)</span>賊精賊精上堂。一不做。二不休。得人一馬。還人一牛。豈不見臨際三遭白棒。大愚肋下。三拳痛[祝/土]。不共戴天讎。山悠悠水悠悠。怨結春風百草頭。拍膝云休休。說著令人滿面羞。</p>
<p>祈晴上堂。衲僧主丈頭。一升三合米。今年春雨多。一飽應難擬。覺海山仙。聞如是語。怒髮衝冠。驅神駕鬼。誅雲師掃煙翠。<span class='note-inline'>(以拂子。打一圓相)</span>放出金烏出海門。且聽歌舞樂豐年。只圖一箇不知恩。</p>
<p>清明上堂。寒食清明節。人家拜掃時。帋灰粘蝶翅。啼血染花枝。追親思遠。寫恨含悲。不論富貴。大小由之。唯有林泉衲子。無思無念。無欲無為。圓蒲靜倚。瘦䇿閑戲。燕子自長春寂寂。長歌一曲囉囉哩。<span class='note-inline'>(拍膝云)</span>不是知音說向誰。</p>
<p>上堂。從上爪牙。千差萬別。截鶴續鳧。傷龜恕鼈。<span class='note-inline'>(拈主丈云)</span>主丈子。不入這保社。瞞瞞頇頇。跛跛挈挈。有眼如盲。有舌如結。<span class='note-inline'>(靠主丈)</span>靜倚松根。憨眠不徹。佛法從教爛似泥。<span class='note-inline'>(搖手云)</span>不說不說上堂。山舍春深。生涯日貧。桃花爛熳。不見靈雲。何故。家無白澤圖。</p>
<p>上堂。薄福住山。渾無暇日。忙時直是閑。緩處非常急。驅園夫奴子。鋤菜地。掃松行。指莫監楊團。拆東籬。補西壁。眼前事亂如麻。脚跟下黑如漆。驀有箇漢。出來道。長老何太區區。只向道。任是七佛祖師。亦無這箇消息。</p>
<p>入京歸上堂。赤脚走紅塵。全身入荒草。費了幾精神。不若居山好。一塢閑雲。千峰啼鳥。聲色純真。是非不到。堪悲堪笑。寒山子。十年歸不得。忘却來時道。</p>
<p>上堂。<span class='note-inline'>(拈主丈云)</span>活鱍鱍硬紏紏。明眼人覰不透。剛被春山杜宇知。點血啼清晝。<span class='note-inline'>(擲下主丈云)</span>臨風[跳-兆+孛]跳撼坤維。<span class='note-inline'>(喝云)</span>驢前馬後上堂。向上機。頂門眼。碗脫丘。漏燈盞。從上諸祖。<span class='corr'>已</span>錯拈提。佛壟今朝分明剖判。會麼。夜後打眠。齋時喫飯。</p>
<p>摘茶笋上堂。撼茶樹。偷筍去。角虎出林。銕蛇橫路。毒氣炎炎如火聚。眨上眉毛見得親。靈跡不在猿啼處。</p>
<p>上堂。松粉飄香。麥鬚弄黃。今朝春告別。無處覔行藏。燕子知不遷義。深談實相。對語雕梁。見汝諸人不會。㘅泥營故壘。飛過莫家塘。</p>
<p>因事上堂。舉五祖頌云。山前一片閑田地。叉手丁寧問祖翁。幾度賣來還自買。為怜松竹引清風。</p>
<p>拈云。東山老人。忒無主宰。些小田地。買來賣去。有甚了期。佛壟即不然。祖翁田地絕邊垠。契券分明孰敢侵。削盡春風閑草木。松濤翻月竹篩金。</p>
<p>浴佛上堂。棒打不死。水浸不死。兩手揶揄。一身染污。假饒佛壟藥頭靈。到底如何洗得清。</p>
<p>結夏上堂。四月十五。諸方結夏。畫地為牢。重重杻械。獨有陽堂。石磬峰雲自高飛。去留無礙。何故。登東山而小魯。登泰山而小天下。<span class='note-inline'>(拍膝云)</span>不知誰是同參者上堂。古人道。參十箇善知識。不知參一箇首座。參十箇首座。不如參一箇同行。參十箇同行。不如參一箇自己。佛壟即不然。太平休整閑戈甲。一枕松風醉黑甜。</p>
<p>上堂。肥馬碌碌。瘦馬碌碌。醫得眼前瘡。剜却心頭肉。朝不足莫不足。六六依然三十六。會麼。雲門見睦州。良遂參麻谷。</p>
<p>上堂。萬機休罷住雲間。門掩青蘿竟日閑。時聽嗚咿歌一曲。倒騎黃犢出松關。若作佛法會。錦包特石。若作世諦會。銕褁泥團。惆悵無人知此意。<span class='note-inline'>(拍繩床云)</span>臨風拍碎石闌干。</p>
<p>徑山遺書拈香。父不仁。子惡毒。熱血相噴。痛拳相[祝/土]。不共戴天讎。推入阿鼻獄。此冤此恨與誰論。海月山雲亦斷魂。</p>
<p>端午上堂。有服藥。甚功效。不收肘後方書。不入神農本草。善財<span class='corr'>采</span>處不識真。文殊用之不得妙。<span class='note-inline'>(拈丈云)</span>佛壟信手拈來。<span class='note-inline'>(卓下云)</span>百病根源俱掃。諸人還覺脫體清涼麼。<span class='note-inline'>(良久云)</span>既<span class='corr'>已</span>清凉。<span class='note-inline'>(擲下云)</span>何須這箇上堂。煙晴竹樹啼姑惡。月冷松梢哭子規。莫謂一聲聲破夢。未歸須憶到家時。</p>
<p>台州夔一翁。同少野相訪。上堂。人從天台來。遺我一卷易。報道同人于野。先號咷而後笑。終吉。佛壟田舍兒。素不知書。三沐三薰。玩之無懌。何故。誰將華屋富。換却草廬貧。</p>
<p>上堂。三日晴。五日雨。無象太平。滿田禾黍。不作佛法商量。亦非世諦流布。碧眼黃頭總不知。<span class='note-inline'>(拈杖云)</span>問訊輪皴主丈子。<span class='note-inline'>(卓下云)</span>牢記取道舊至上堂。<span class='note-inline'>(橫按主丈云)</span>德山令行。曲直難辯。<span class='note-inline'>(喝一喝)</span>臨際用底。真偽不分。佛壟小長老。無力蹈古人脚跡。隨分東拏西撮。以當門風。<span class='note-inline'>(擲下主丈云)</span>主丈從教化活龍。雖然如是。取笑傍觀。</p>
<p>上堂。<span class='note-inline'>(拈主丈)</span>平如鏡面。險似懸崖。不容擬議。豈屬安排。<span class='note-inline'>(卓下云)</span>閃電光中行活路。大悲院裏赴村齋上堂。三伏炎炎。汗流如雨。佛壟把扇扇。風手尚無力。何暇拈槌竪拂。與諸人說黃道黑。雖然如是。錯會者多。</p>
<p>謝監收上堂。<span class='note-inline'>(舉拂子)</span>這一粒。甚處生。陰陽未判。芽孽先萌。開花也。一川雪霽。結實也。萬頃雲橫。收拾歸來香滿鉢。飯餘鼓腹唱歌行。且道承誰恩力。<span class='note-inline'>(顧眎左右云)</span>聻上堂。六月買清風。人間恐無價。佛壟拔貧作富。盡情收拾。與諸人<span class='corr'>祛</span>除熱惱去也。<span class='note-inline'>(將拂子。作搖扇勢云)</span>暢殺我儂。快殺我儂。</p>
<p>上堂。顯大機。明大用。六月黃河連底凍。千聖不携。<span class='corr'>己</span>靈不重。帶角披毛異類行。拍膝云漆桶漆桶。</p>
<p>上堂。是是。荊棘叢林。黃金田地。非非。伊蘭旃蔔。甘露蒺藜。是不是非不非。鶴健將雛去。猨閑抱子歸。</p>
<p>上堂。有亦不管。無亦不管。飯來開口。睡來合眼。且道。什麼人境界。<span class='note-inline'>(良久云)</span>我亦不知上堂。<span class='note-inline'>(拂子畫一畫云)</span>包羲一畫。朴散淳離。達磨九年。情忘義斷。<span class='corr'>已</span>後搬泥拽石。擔板輥毬。邪法難扶。浸成凌滅。到這裡。如何即得。<span class='note-inline'>(喝一喝)</span>幸然明似鏡。何用曲如鉤。</p>
<p>謝侍者維那相訪。并謝監收上堂。小玉聲中桶箍聲。爆處。密用潛行。危分險布。佛壟且無許多般事。乘時刈却禾。香飯炊雲子。閑唱山居歌。散步松門路。雖然。點撿將來。也是趙婆酤醋。</p>
<p>上堂。山僧未到此間時。西湖之岸。南山之陰。客寄雲簷。夢見石磬峰前。紅光亘天。時與諸人。舉手加額。同聲贊美。既到此後。飽和羅飯。松風一枕。鼻息如雷。欲求前日夢中境界。了不可得。何故。賊不入慎家之門。</p>
<p>上堂。細入微塵。大包無外。擬欲承當。失錢遭罪。</p>
<p>解制小參。秋初夏末。東去西去。明眼衲僧。撞著露柱。直得狸奴白牯。動地放光。碧眼黃頭。隱身無路。雖然如是。猶涉程途在。須知更有到家句。到家句。三千里外。逢人錯舉。</p>
<p>舉南泉鉏田次。有僧來參。泉云。汝去庵中做飯喫。與我送一分。上山來。<span class='note-inline'>(左槎芒繩縛鬼子)</span>僧到庵。做飯喫了。將家生一時打破。就南泉床展脚眠。<span class='note-inline'>(六月黃河連底凍)</span>南泉見時過飯不至。遂歸。見僧打破家生。在床下眠。泉亦就半壁眠。<span class='note-inline'>(玻璃萬頃含秋月。折筯如何攪得渾)</span>其僧拂袖便出。<span class='note-inline'>(海枯終見底。人死不知心)</span>泉後云。三十年前。有箇伶俐道者。至今不知落著。<span class='note-inline'>(珊瑚枕上兩行淚。半是思君半恨君)</span>拈云。南泉老漢。有定亂之謀。無定亂之劒。致得這僧無禮。當時見僧在床上眠。便縱火燒却庵。直饒這僧。出身路活。未免髑髏著地。</p>
<p>解夏上堂。出佛身血。破和合僧。驢腮馬頷。逞技矜能。堪笑靈山兒戲劇。聚頭爭看蠟人氷。<span class='note-inline'>(拍膝云)</span>驢年驢年。</p>
<p>謝新舊維那首座監寺上堂。雲巖洞裏桃花。黃蘗樹頭蜜菓。春陽煦嫗爭妍。霜雪憑凌不到。乘時収秔兩全真。信手拈來俱是妙。彷彷彿彿。渾渾圇圇。一似楊岐栗棘蓬。擘不破。吞得過。家私盡底掀翻了。諸人還知麼。<span class='note-inline'>(良久。拍床云)</span>狼籍不少故舊至上堂。丹桂飄庭際。寒蛩語砌陰。聲聲調雅奏。點點簇黃金。盡情拈出。宴樂嘉賓。佛壟雖貧未是貧。雖然如是。喚作聲得麼。喚作色得麼。</p>
<p>上堂。有一物。無人識。或在東南。或居西北。破草鞋跟踏著。價重千金。折主丈頭挑來。分文不直。識不識。吳地冬瓜。鎮州蘿蔔。</p>
<p>中秋上堂。一月行空。千門賞翫。自<span class='corr'>己</span>光明。幾人著眼。馬師父子。盡力揩磨。不得一半。諸人要見真月麼。<span class='note-inline'>(拂子打圓相云)</span>何似破漆碗上堂。正令全提。無在不在。簸箕有唇。洞庭無蓋。若作奇特商量。入地獄如箭射。不作奇特商量。入地獄如箭射。</p>
<p>謝副寺。寮首座。修造。監收。上堂。守洞山活業。須賣生姜。續佛日光明。豈無火種。佛壟雖則移梁作柱。拆東補西。收拾將來。莫不稱職。美則美矣。只如古德道。刈禾鎌子疾如風。又且如何定當。待山僧計較得成。即向諸人道。</p>
<p>九月一上堂。地僻雲深。秋高境寂。堂戶凄凉。無人面壁。雖然淨地上。誰肯狼籍。</p>
<p>上堂。秋葉飄零。秋虫夜鳴。色不是色。聲亦非聲。不勞眼見。只許心聽。達磨九年會不得。急携隻履問歸程。</p>
<p>重九上堂。甘菊舒黃。茱萸噴香。淵明錯會。耽賞重陽。<span class='corr'>采</span><span class='corr'>菊</span>東籬下。南山見未忘。<span class='note-inline'>(拍膝云)</span>剛道花枝有短長。</p>
<p>海莊歸上堂。蠒足尋莊到海門。天衣往事與誰論。長空鴈影沉寒水。瘦立西風幾斷魂。</p>
<p>上堂。撞烟樓。不知羞。闢蟭螟眼。輥百花毬。四七二三阿轆轆。不思萬里有崖州。</p>
<p>上堂。頭上漫漫。脚下漫漫。拈掇不起。地闊天寬。何故。老僧住持事繁。</p>
<p>達磨祖師忌燒香。鼠竊竺乾。身逃震旦。合火分贓。兒孫無眼。死欵諸方不言。今朝佛壟分明斷。以何為據。<span class='note-inline'>(插香云)</span>看上堂。竪抹橫該。馬腹驢胎。聖凡情盡。古路封苔。不用閉門防客。愛閑能有幾人來。</p>
<p>上堂。<span class='note-inline'>(拈主丈)</span>主丈子。半生倔強。不受人瞞。等閑拋擲。青山不敢青。白雲不敢白。逗到今日。無繩自縛。一點氣用不著。未免隨氀㲣。秋行枯葉徑。春步落花村。且恁麼過。雖然如是。土曠人稀。</p>
<p>上堂。山木陰陰。寒花淺深。巢雲鶴怨。掛月猿吟。妙手王維畫不得。<span class='note-inline'>(拍膝云)</span>神光徒自覔安心上堂。<span class='note-inline'>(拈主丈)</span>無量劫來。七顛八倒。<span class='note-inline'>(卓下云)</span>打破虗空。<span class='note-inline'>(擲下主丈)</span>全身入草上堂。謝愛雲西堂相訪。舉福巖寘和尚頌云。福巖山上雲。舒卷任朝昏。忽爾落平地。客來難討門。拈云。福巖雖則緘封甚密。爭柰沒蹤跡處有踪跡。佛壟即不然。佛壟山上雲。一片三四片。忽遇客推門。零亂舒還卷。有踪由却沒踪由。通身是眼。尋難見尋得見。木落千林。光浮碧巘。</p>
<p>開爐上堂。佛壟開爐。寒灰死火。撥著星兒。彌天罪過。咲倒嵩山破竈墮。</p>
<p>舉應菴冬夜示眾云。一十三州七十僧。驢腮馬頷得人憎。諸方若具撈籠手。今日無緣到淨因。</p>
<p>徑山先師。佛鑑和尚。拈云。應庵太師祖。道也煞道。惜乎舌頭太長。徑山即不然。五百餘僧八十州。襤襂破衲面皺搜。諸方有道不肯學。甘共山僧拽木頭。</p>
<p>拈云。徑山先師。道則也煞道。惜乎舌頭太短。佛壟雖則舌頭無骨。狗尾續貂。試下一轉語看。三十餘僧眼似眉。白雲深處聚頭嬉。燒枯柴火煨山芋。拽木撈籠總不知。</p>
<p>上堂。冬至日舒長。<span class='note-inline'>(舉拂子云)</span>這箇長多少。虗空為尺不能量。蟭螟眼中盛恰好。盛恰好。衒惑神光。迷逢達磨。</p>
<p>上堂。謝首座秉拂。知事做齋。人天眼目。堂中首座。一句截流。千差失照。何似栗棘蓬銕酸饀。格外安排。目前包褁。只要諸人。塞斷耳根。併却咽喉。聽得真咬得破。咬破後如何。三十烏藤。莫言不道。</p>
<p>上堂。我也無端到住山。忙忙業識不曾閑。白雲拂盡到枯葉。恐礙<span class='corr'>采</span>樵人往還。寒松瑟瑟。幽鳥關關。家私花擘盡。誰道語音蠻。</p>
<p>上堂。生平說大脫空。今受活地獄報。一片無骨舌頭。數日和根爛了。眾中莫有善能救藥底麼<span class='note-inline'>(乃吐舌云)</span>阿爺爺。</p>
<p>上堂。古檜吟風。寒鴉布陣。不落見聞。幾人錯認。不錯認。道士擎拳。闍梨問訊。</p>
<p>聖節上堂。祝融峰。萬年松。翠陰籠鶴。瑞氣蟠龍。用獻聖明天子壽。枝枝葉葉自春風。</p>
<p>臘八上堂。六年雪凍不死。見明星便說悟。貿易皮衣走出山。覰人銕褁面皮頑。且道還可救藥也無。<span class='note-inline'>(乃搖頭云)</span>難難因事上堂。炊無米飯。向無煙火。斷義忘恩。違因背果。三世諸佛也恁麼。歷代祖師也恁麼。天下老凍膿也恁麼。佛壟一眾也恁麼。且道。其中還有優劣也無。<span class='note-inline'>(良久云)</span>時難且與同床竈。歲晚須知各戶門上堂。一塢耕樵。門扃綠蘿。富驕時少。貧樂時多。婦搖機軋軋。兒弄口㗻㗻。㵎水松聲交節奏。<span class='note-inline'>(拍床云)</span>何似東山瓦皷歌。</p>
<p>鋪新蓆上堂。入荒田不揀。信手拈來草。緯地與經天。頭頭俱是妙。打成一片見全功。碧眼黃頭俱靠倒。豈不見。長慶稜道者。坐破蒲團。一箇兩箇。三箇四五六七箇。<span class='note-inline'>(拍膝云)</span>家風狼籍知多少謝南麓雪崖庵主上堂。山鬟風急墜松釵。冷竈凝烟午未齋。黃獨煨香不能熟。老僧忍凍拾枯柴。見成活業。出格安排。懶瓚窮未徹。糞火一生埋。</p>
<p>立春日上堂。<span class='note-inline'>(拈主丈)</span>春日打春牛。一擊百雜碎。黃梅石女暗驚胎。生下無名物一塊。問四聖。四聖不知。問六凡。六凡不會。<span class='note-inline'>(擲下主丈)</span>風前散作萬家春。賤似黃金貴似塵。</p>
<p>歲旦上堂。惟一堅密身。一切塵中現。老婆腰繫紫紗裙。嬌兒手把紅羅扇。南奧東村。張坊李店。拜賀新年。春風滿面。懽悰。不覺語聲高。驚落梅花。一片兩片三四片。</p>
<p>散聖節上堂。大道無方。至尊無位。睿哲文明。垂衣而治。堯風舜日萬斯年。舉世無思不戴天。</p>
<p>謝新舊副寺監寺。并謝應都寺歲齋上堂。高價賣生姜。雪真珠滿床。清貧雖徹骨。富敢鬪君王。灼然如是。膾身為食。漬血為漿。盡情供養。猶未相當。若也未是。和烟耕綠野。枯笛送斜陽。</p>
<p>元宵上堂。<span class='note-inline'>(舉拂子)</span>這一燈。處甚起。沒踪由。難擬議。三賢十聖。眼見如盲。芥狗泥猪。放光動地。<span class='note-inline'>(吹拂子云)</span>大家吹滅暗中行。然燈佛在你脚底。</p>
<p>百丈和尚忌拈香。浪蕩貪觀野鴨兒。犯叢林合講清規。鼻頭揑破知慚愧。燒炷楓香供養伊。</p>
<p>上堂。增金以黃。謗沉無香。達磨不會。歷魏游梁。更有不識好惡底。齊腰立雪。寄食窮鄉。<span class='note-inline'>(拍膝云)</span>巫峽聞猨空斷腸。</p>
<p>上堂。花禁冷葉紅。草敵虗嵐翠。費盡幾丹青。欲描描不類。和煙和雨濕闌干。諸禪德。吾無隱乎爾。</p>
<p>上堂。一徑直。二周遮。眉毛眼睫。地角天涯。雲門胡餅趙州茶。惠崇蘆鴈趙昌花。會則星河秋一鴈。不會則砧杵夜千家。</p>
<p>因雪上堂。枯木糝瑤花。虗庭封玉砌。少室謾安心。神光空折臂。不墮功勛一色邊。<span class='note-inline'>(拍膝云)</span>闌干誰共倚佛涅槃上堂。四十九年。欺胡謾漢。疾入涅槃。救得一半。諦觀紫磨金色身。<span class='note-inline'>(拍膝云)</span>涴却娘生眼上堂。我有一機。極盡玄微。飢來喫飯。寒來著衣。我有一句。包羅今古。犬吠枯樁。猫捉老鼠。且道是佛法耶。世諦耶。<span class='note-inline'>(良久云)</span>問取門前石塔子上堂。秘魔擎叉。俱胝竪指。邪法難扶。如何得是。山僧冷地思量。只得吞聲飲氣。何故。攻乎異端。斯害也矣。</p>
<p>上堂。眾人問訊了也。侍者燒香了也。<span class='note-inline'>(拈丈云)</span>次當主丈子。宣說法要。<span class='note-inline'>(畫一畫云)</span>太文<span class='corr'>采</span>生。<span class='note-inline'>(卓一卓云)</span>太多口生。<span class='note-inline'>(靠云)</span>掛壁從教白醭生上堂。<span class='note-inline'>(拈丈云)</span>覿面當機。東湧西沒。平地上險崖。惺惺中淈[泳-永+盾]。不是心。不是佛。不是物。<span class='note-inline'>(擲下云)</span>貶向無生國。</p>
<p>清明上堂。花錦蝶翻紅。柳烟鶯織曉。曾不動機絲。奪盡春工巧。玄中玄。妙中妙。三世諸佛覰不破。歷代祖師窮不到。窮得到。寒食清明。家家拜掃。</p>
</div>
<div class='div-other'><a id='mulu4' />
<p class='h1'>法華語錄</p><p class="byline">侍者　了舜　編</p><p>師於景定庚申。六月初九日。入院。</p>
<p>三門。路透清波。山橫翠壁。樓閣門開。<span class='note-inline'>(彈指云)</span>從這裡入。</p>
<p>佛殿。三十二相。八十種好。馬頷驢腮。彌天羅過。新法華。因甚<span class='corr'>刺</span>腦入膠盆。<span class='note-inline'>(插香云)</span>過在你。殃及我土地。正直聦明。風流儒雅。堅護法城。䇿勳千載。李將軍。有佳聲在<span class='note-inline'>(李觀察為土地)</span>祖堂。靈鷲峰前。熱血相噴。覺城東際。陷坑無底。失脚休論後與先。癡翁何似我風顛<span class='note-inline'>(癡絕開山)</span>據室。<span class='note-inline'>(拈丈云)</span>智與理冥。神與境會。碎維摩床。斷毗盧<span class='corr'>髻</span>。碧眼黃頭著眼覰<span class='note-inline'>(卓主丈云)</span>百雜碎法座。頂[寧*頁]機。法空座。不涉思而知。不動步而到<span class='note-inline'>(喝云)</span>無端入荒草。</p>
<p>府帖。借家傳帝網絲。下公子仙鼇釣。捩轉衲僧鼻頭。撩撥諸方一笑。鵾化鵬飛總未知。推蓬對月平分破。却請維那。<span class='corr'>揚</span>帆皷棹。</p>
<p>府疏。韓柳肺腸。蘇黃骨髓。點著禪衣。香風帀地。七十二峰增秀氣。</p>
<p>江湖疏。共飯江湖。何須唆闘。含血噴人。先污其口。結成不共戴天冤。句句無非是罵門。</p>
<p>山門疏。三百斤銕枷。數載無人荷。颺在壁根頭。只得冤讎到。口欵分明不可翻。老肩無力也須擔。</p>
<p>祝觀相香。柱石皇家。遠布伊周之德。金湯佛法。永推裴李之心。壽介松椿。福深河海。</p>
<p>提綱。一物不為。鳳縈金網。萬機寢削。龍怖碧潭。便恁麼去。少室門風。離離荒草。放開線道。俯順時宜。借東山皷。樂趂呵場。熱發諸人。一笑去也。<span class='note-inline'>(拈主丈橫按。作打長皷勢云)</span>堋八<span class='corr'>刺</span>札。還聞麼。新翻曲調。逸格鄉談。意隨流水遠。聲遏莫雲寒。豆子山前人不會。<span class='note-inline'>(靠丈云)</span>月移花影上闌干。</p>
<p>舉裴相國。捧佛請黃檗安名。公案。<span class='note-inline'>(拈云)</span>裴相國。容儀挺特。百福嚴身。脫體現成。不知污染。老黃檗。強將五<span class='corr'>采</span>。黼黻太虗。明眼人前。不滿一笑。何故。它家自有黃金骨。不假旃檀入細雕。</p>
<p>為太師周國正惠公。周國夫人。上堂。尊貴中來。報土無差。瓊琚庭院。錦綉樓臺。何似靈山聽法華。聯[車*麃]穩駕白牛車。</p>
<p>十五日。謝兩班上堂。老倒住山。全無伎倆。揖客低腰逢僧合掌。雖然俯順時宜。不礙當機收放。何故。鯤化鵬飛羽翼齊。搏扶一舉青霄上。</p>
<p>為行者立參。盧老無端颺下柴。碓頭舂出古菱花。惡聲千載成狼籍。養子誰人解克家。</p>
<p>入城歸上堂。三伏走人間。炎蒸汗如雨。非無休歇時。亦無栖泊處。<span class='note-inline'>(拈主丈)</span>拄杖子。脊梁生銕鑄。浩浩塵中能辨主。歸來息影翠微深。抹月披雲。<span class='note-inline'>(卓主丈一下云)</span>截斷千差路。</p>
<p>上堂。解夏五日了也。水牯牛作麼生。溪東溪西。山南山北。白蘋香細。翠草陰濃。收放無覊。去留自適。爭奈鼻繩在山僧手裏。要知穩步到家。藏身無跡處麼。數聲羗笛烟村暝。猿掛寒梢月正明。雖然猶隔洞庭七十二峰在。</p>
<p>八月秋。何處熱。出門行處。荒草離披。面壁坐時。寒蛩凄切。衲僧眼裏著得須彌山。耳中著得四大海。聲色純真。只得一橛。且道如何是盖色騎聲句。<span class='note-inline'>(良久云)</span>人倚畫樓江月冷。玉簫三弄碧雲秋。</p>
<p>重九因事上堂。籬菊鋪黃。茱萸噴香。淵明錯會。耽賞重陽。何似林間衲子。無榮無辱。無可思量。飽噇香積飯。高臥古禪床。是佛是魔俱掃跡。献花無路鳥空忙。</p>
<p>十月初五。達磨忌拈香。教外別傳。全無巴鼻。接二祖錯指本來心。破六宗。打落當門齒。罪犯彌天。容身無地。法華小比丘。既不能斬草除根。因甚燒香作禮。不見道。禮之用和為貴。</p>
<p>謝三峰西堂蔭首座上堂。湖山蒼蒼。湖水茫茫。丹楓飄錦。金橘鋪黃。明眼衲僧。隨境轉聖凡。無處覔行藏。雖然。瞞法華一人即得。若遇屋裏人。不勞拈出。且那个是屋裏人。<span class='note-inline'>(顧眎云)</span>聻天童別山和尚遺書至。上堂。太白峰前施小伎。淵嘿雷霆人自畏。瓦礫翻成釋梵宮。古佛門風重振起。不墮功勳。等閑遊戲。金毛獅子忽翻身。草木昆虫俱[打-丁+(改-己)]淚。[打-丁+(改-己)]淚即不無。且甚處見天童師兄。<span class='note-inline'>(良久云)</span>杲日麗天。盲人摸地。</p>
<p>上堂。覺城東際。小小叢林。旃檀圍繞。獅子嚬呻。蘿月四窻雲萬壑。見成一片祖師心。<span class='note-inline'>(喝云)</span>眼裏無筋一世貧。</p>
<p>上堂。落寞山家。忙如火急。趂晴刈茆。帶霜收橘。山僧冷地思量。盡把家私狼籍。日日日東上。日日日西沒。</p>
<p>上堂。有一物。黑如漆。常在面門出入。騎聲盖色。妙密中嶮崕。倒用逆施。嶮崕中妙密。三世諸佛。遠之愈親。白牯狸奴。得之轉失。法華不惜眉毛。<span class='note-inline'>(拈主丈)</span>為汝當陽拈出。夭夭矯矯。粼粼皴皴。將謂南山鱉鼻蛇。却是天台楖[木*栗]。<span class='note-inline'>(擲下主丈云)</span>分文不直病中上堂。久病脚力衰。嬰兒學移步。喪盡目前機。辯得塵中主。鼻直眼橫。皮穿骨露。驢不成兮馬不成。<span class='note-inline'>(撫膝一下云)</span>且無描摸處。<span class='note-inline'>(良久云)</span>賺殺僧繇吳道子病起。并謝新舊職事上堂。<span class='note-inline'>(拈主丈)</span>曹山攢簇不得底病。盧醫難以施其巧。山僧自出母胎。四百四病。悉皆甞遍。世醫亦為之拱手。驀於絕思慮息機緣。裂萬差破諸有處。見一無位真人。面前深深問訊云。且喜邇來大小職事。進退合宜。聞如是語。如獲肘後方書。通靈妙藥。以至佛祖身心。饑飽勞疫。風寒暑濕。一切諸病。<span class='note-inline'>(卓主丈一下云)</span>不消一服。脫體清凉去也。諸人莫要同到安樂之地麼。<span class='note-inline'>(靠主丈)</span>彼自無瘡。莫傷之也啟建天基節上堂。<span class='note-inline'>(拈主丈)</span>拄杖子。化作直符使者。遍巡天台南嶽五臺峨眉檀特羅浮竺乾震旦。次第報云。黃河三千年一度清。聖人五百世一間出。今正是時。既告報<span class='corr'>已</span>。急歸覺城山下。普集人天。撾鼓升堂。三呼萬歲。法華既其懃至。乃慰之曰。甚勞神觀。彼聞此語。還復本形。<span class='note-inline'>(靠主丈)</span>軃入禪床角頭。休歇身心。涵泳聖化去也。何故。堯舜垂衣天下治。何須木鐸警華戎。</p>
<p>佛成道上堂。棄金輪王位。尊貴不尊貴。凍餓深雪中。爭甚麼閑氣。見明星沒巴鼻。更言大地一切眾生成正覺。吽吽。棒折也未。</p>
<p>謝應藏主至。<span class='note-inline'>(綿州人)</span>上堂。大康山楊浮山。撞頭搕額。共打鄉談。其中切脚無人會。一大藏教。華梵重翻。且道是甚麼字。切不得道鉢囉娘。且聽蒲許村中人熱忙。</p>
<p>刈茆划柴上堂。<span class='note-inline'>(舉拂子)</span>百草頭通玄路。靠倒葛藤椿。拶透險崕句。爛柴□輕重不分。刈茆鎌。鋒鋩不露。更識活弄祖師頭。盧老依然不識字。<span class='note-inline'>(擊拂子)</span>瞥轉一機。放開揑聚。賴有天台拾得知。<span class='note-inline'>(以拂子。吹一吹云)</span>撒火飛星。無你棲泊處。無你蹲坐處。</p>
<p>上堂。西風簇浪花。太湖連底凍。冷照玉奩清。一片無瑕縫。面目分明。眼睛定動。不墯虗凝裂萬差。<span class='note-inline'>(拍膝云)</span>漆桶漆桶。</p>
<p>因雪上堂。鰲山店頭。少林庭下。臂血濺天。睡魔退舍。心如墻壁。癩馬繫珠椿。流出胷襟。一漚生巨海。<span class='note-inline'>(拈主丈)</span>拄杖子。忍俊不禁。<span class='note-inline'>(卓主丈一下)</span>補劓息黥。零敲碎打。徐徐向伊道。闍梨前頭。大有雪在。</p>
<p>歲旦上堂。梅開的皪花。徑糝模糊雪。裝點早春容。慶賀新年節。少室家風。全機漏泄。堪咲神光不識瞥。白把一枝臂折。有屈難伸說。無端拄杖重饒舌。<span class='note-inline'>(卓主丈一下)</span>阿剌阿剌滿散天基節上堂。<span class='note-inline'>(拈主丈)</span>生諸馮。御飛龍。昇平寰宇。舜日堯風。林下野人思報德。<span class='note-inline'>(擲下主丈)</span>只憑拄杖為流通。雲臥難逃至化中。</p>
<p>謝首座監寺樹頭上堂。楊岐栗棘蓬。臨際清凉樹。钁頭無柄。正好㘽培。版齒生毛。不妨吞吐。一抽三二添四。跛脚雲門。乾坤獨步。瞎人天眼分緇素。</p>
<p>元宵上堂。人間萬斛金蓮。競賞元宵佳節。法華徹骨貧窮。鬪勝不如鬪劣。室內一盞燈。燦燦心花發。不夜光明照古今。見得分明。眼裏重添屑。</p>
<p>正月十七。百丈忌拈香。脚跨馬師門。便有彌天過。喝得耳朵聾。搊得鼻頭破。縱大雄老虎。略露爪牙。脫百丈野狐。不昧因果。說條念貫。監本無端。不獨瞞人亦自瞞。</p>
<p>上堂。凍折枯梅。三兩枝亞。香度野橋。影橫茆舍。道人鼻觀相忘。有眼如盲。不被這些留礙。可憐鬼窟藏身。喚起來。雪團打雪團打。</p>
<p>入城歸上堂。<span class='note-inline'>(拈主丈)</span>拽杖出烟霞。紅塵去路賒。淡金垂柳線。寒玉點梅花。觸目分羣象。當機裂萬差。豈不見。太原孚上座。樓頭吹畫角。喪盡潑生涯。<span class='note-inline'>(卓主丈一下)</span>活與深深掘窖埋謝坤都文。并客西堂。雷捲風旋。搖乾蕩坤。一伸怒臂。相助扶顛。聽古洞生薑。倍增高價。與楊岐破屋。重整頹塼。法華贏得日高眠。蘿窻清夢覺。引客步松門。春晝永鳥聲喧。<span class='note-inline'>(拍禪床一下)</span>我行荒草裏。汝又入深村。</p>
<p>涅槃上堂。并謝客相訪。槨示雙趺。諦觀紫磨。滿面埃塵。通身覊鎻。法華不解埋藏。冷被賓朋恠笑。盡情訐露。幽谷回春。山鳥聲冤花泣淚。重重花擘涅槃心。</p>
<p>上堂。<span class='note-inline'>(拈主丈。左邊卓一下)</span>天左旋。<span class='note-inline'>(右邊卓一下)</span>地右轉。<span class='note-inline'>(中間卓云)</span>千聖元樞。玲瓏八面。衲僧家。尋常口裏水漉漉地。遇一機一境。擺撥不下時。口裏膠生。肚裏熱悶。法華向灸瘡盤上。<span class='note-inline'>(卓一下)</span>痛加針砭。待汝蘇息起來。徐徐向伊道。家在岷峨。歸程稍遠。</p>
<p>上堂。若論此事。譬如乘敗漏之船。經涉太湖。遇黑風飄鼓。洪波袞雪。白浪滔天。櫓棹失踪。帆檣倒影。到此之際。命在須臾。從前學得底。記得底。說得底。千機萬變。一點使不著。只得向前各求活路。大事為你不得。小事為你不得。你這一隊漢。見這般境色。尤不省覺。却來這裏。瞠眉努目。討甚麼碗。<span class='note-inline'>(拽主丈下座。大眾一時趕散。復喚侍者云)</span>侍者收取拄杖上堂。百鳥啼春風。村村自花柳。揭示目前機。大地人知有。隨聲逐色。活陷重圍。盖色騎聲。翻成窠臼。<span class='note-inline'>(卓下云)</span>牢關擊碎。海岳平沈。山鳥自啼花自笑。到頭一點不關心。</p>
<p>謝道舊至上堂。家住雲坳。蓋頭把茆。蓬門無鑰。誰解推敲。萬籟聲沈。鳥啼幽谷。千林色靜。月掛寒梢。風簷索寞人投宿。睡到平明手脚交。更問其中端的。床頭木枕子。葛坦半中凹。</p>
<p>蓋僧堂上堂。妙斵鼻頭墁。巧運風斤手。千聖頭邊蓋覆來。密密綿綿無滲漏。不辭合土和灰。成就牛欄馬廐。只圖一箇不知恩。噇飯噇眠。易宵為晝。翻笑脇尊者稜道者不唧[口*留]。脇不至席。坐破蒲團。驢前馬後。至今湖海揚家醜。</p>
<p>佛鑑和尚忌拈香。毒窠蜂。惡相從。棒不至心死。喝不到耳聾。撥玄樞於機輪轉處。喪家私於小玉聲中。怨無窮恨無窮。有口不能分雪得。一年一度。且聽落花啼鳥訴春風。</p>
<p>上堂。拽轉十二時。不與諸塵對。飽和羅飯。瘦䇿閑嬉。三箇成團。四箇作隊。向雲坳磵曲。<span class='corr'>采</span>蕨蕈煎茶。縷筍芹為膾。彌勒不知。釋迦不會。剛被春風透密機。高林破曉鶯吟碎。眼裏聞聲。且居門外。</p>
<p>謝道場三侍者至。上堂。翫犀牛。呼小玉。一種風標。十分塵俗。勤巴子病入膏肓。老鹽官笑含鴆毒。花簇簇錦簇簇。雲峰老人曾刮目。我從山水窟中來。自謂一生看不足。看不足。眨得眼來。雲歸幽谷。</p>
<p>上堂。高不高膚寸。低不低太華。深不深蹄涔。淺不淺溟渤。法華高低淺深。瞞諸人一點不得。諸人高低淺深。瞞法華一點不得。<span class='note-inline'>(拈主丈。畫一畫)</span>盡情畫斷。更莫論量。綴鉢飯抄雲子白。晴甌茶泛雪花香。</p>
<p>上堂。路隔重湖。一塵不到。片段白雲。綿蠻幽鳥。靜倚石䦨聽。穩拂苔衣臥。此樂只應林下有。人間少。衲僧家。眼裏著得須彌山。耳裏著得四大海。聲色堆頭。閑行閑坐。<span class='note-inline'>(拍禪床)</span>全身入荒艸浴佛上堂。水洗硬石頭。浪打枯楊樹。淨智裝嚴功德聚。雖然脫體無塵。未是透法身句。如何是透法身句。只有湖水無行路。下座詣大佛殿。杓頭薦取。</p>
<p>謝首座秉拂。監寺幹如意袋。維那斡楞嚴會香燭。上堂。觸翻茶瓢。眉毛掛劒。殺活不分。邪正難辨。古今同轍不同途。妙悟玄機轆轆轉。雖然。且道首座甚年出家。甚年行道。待化佛放光。如意入手。分明與諸人道。</p>
<p>上堂。燕語雕梁。綠陰覆墻。繰車聲軋軋。風遞蠒絲香。釋迦老子。三百六十骨節。盡情撒向諸人面前了也。添一絲毫不得。減一絲毫不得。切不得動著。動著則打破蔡州。因甚如此。<span class='note-inline'>(良久云)</span>參畫屋上堂。有祖以來。家徒四壁。本自空牢牢地。無端遞代相承。將無作有。拆東籬補西壁。開張戶牗。夾截太虗。甚至刻桷丹楹。雕文喪德。如何得返朴還淳去。山僧恁麼道。也是鸕鷀語鶴。</p>
<p>端午上堂。山僧昨夜三更。夢入不思議境。逢無位真人。授肘後靈符。心法泯亡。字義炳著。畫非古篆。體越梵書。不可以聖智知。不可以凡情測。今遇天中節。拈出與諸人。佩服去也。<span class='note-inline'>(以拂子。空中點三點。畫一畫云)</span>不須懸白澤。何用食菖蒲。千妖百恠盡消除。張道士李師巫。望風驚蛻骨。<span class='note-inline'>(掛拂子云)</span>遺下藥葫蘆為行者立參。雲嶺㘽松。破钁頭活埋佛祖。月坊舂碓。非臺鏡不染塵埃。齷齪漢。布地遍惡蹤。監本獃。蹈前車覆轍。良馬窺鞭。一撥便轉。韓獹逐塊。三搭不回。無明草。須要利器械底剗除。折柴衝。豈無大力量人擔荷。且未說黃梅半夜。正傳衣鉢。先要知法華近年。重整規繩。坐臥經行。十二時隄防六賊。頑愚孛惡。三十棒趂出三門。如斯告報。取咲傍觀。且道笑箇甚麼。少年曾決龍蛇陣。老大還同稚子歌。</p>
<p>復示頌云。不擬寒山落韻詩。未傳盧老潑禪衣。脚頭活取通霄路。來透庭前剗草機。</p>
<p>上堂。枕石安眠。山雲四屯。救不得也。浣盆浣盆。更說甚德山臨際。棒如雨點。喝似雷奔。<span class='note-inline'>(拍膝云)</span>草迷人去路。月掛客愁村。</p>
<p>兜率茆屋西堂至。上堂。茆屋賦新詩。內院尋知識。身從勝境中來。句自活法中得。非身非句。絕毫絕釐。慈氏少陵安得知。法華不敢輕饒舌。只恐山禽語帶微。</p>
<p>因事上堂。指臨際參黃蘗。接雲門嗣雪峰。賊無種相皷弄。說黃龍。碎澄散聖冬瓜之印。荷慈明骨董之箱。賊無種相皷。法華門下。還有這般作略底麼。<span class='note-inline'>(自云)</span>有。三十棒趕出門外。何故。當甚王小波草鞋。</p>
<p>因事上堂。鴆鳥毛。蠱毒水。毒不傷人。何妨服餌。<span class='note-inline'>(以拂子。打一圓相云)</span>只有這些兒。含毒噴人。深入骨髓。三世諸佛。畏之如兔見蒼鷹。歷代祖師。遠之如龍怖金翅。唯有活衲僧。嗜之如鼎味。粉骨碎身猶未<span class='corr'>已</span>。貪他底著他底。<span class='note-inline'>(以拂子。擊禪床一下云)</span>佛也如何救得你。</p>
<p>為聖僧開光明。打頭不遇作家。謾說俱輪先度。饒伊諸漏頓超。到底終成染污。不染污。<span class='note-inline'>(以筆點眼云)</span>活眼點開。光吞寰宇。</p>
<p>歸僧堂上堂。六用門頭。力戰爭奪。鎗殺賊陣雲橫。群魔竄入藕絲孔。竟挽天河洗甲兵。凌烟閣就。汗血功成。高枕圓蒲塵夢破。隔窻幽鳥話昇平。灼然如是。千聖同盟。諸禪德。若也脚跟浮逼逼。畫堂立變銕圍城。</p>
<p>祈晴上堂。久雨不晴。高低水平。浸爛釋迦鼻孔。淹鱉迦葉眼睛。<span class='note-inline'>(拈丈云)</span>主杖子。天造草昧。宜建侯而不寧。正恁麼時。向甚處曬㫰皮草。<span class='note-inline'>(卓一下)</span>豁開正眼明如日。掃蕩重昏天宇清。</p>
<p>上堂。住院恰周年。日夜荒忙殺。園荒手自鉏。屋老身驚壓。費盡心神。百醜千拙。翻思三条椽下。噇飯噇眠。凡聖情空。心行處滅。赤条条地生涯別。生涯別。羊頭車子推明月。</p>
<p>斷橋遺書至。上堂。南宕湖邊。天台山上。踏斷石橋。絕人來往。難透無過者。一關望崖。多少空惆悵。握不成拳。伸不成掌。活語翻成死欵招。謾說藕絲牽玉象。</p>
<p>上堂。諸莊旱澇不為憂。只恐難調水牯牛。拽脫鼻繩憨睡穩。數聲羗笛野田秋。絕無形影。誰放誰収。通身白了通身黑。游戲風煙百草頭。</p>
<p>上堂。三伏炎蒸。汗流如雨。老倒白雲。說迷說悟。一莖草上建瓊樓。<span class='note-inline'>(喝云)</span>熟睡饒譫語上堂。覿體全彰。曾無覆藏。蟬聲集古寺。鳥影度寒塘。眼裏無筋。偷觀即瞎。耳中有竅。絕聽何傷。堪笑勤川孟八郎。不知諸佛出身處。錯摶量。薰凰自南來。殿閣生微凉。引得傍人鬪熱荒。<span class='note-inline'>(拍膝云)</span>鵲石何曾解放光。</p>
<p>上堂。不可以智知。金剛手把八楞鎚。不可以識識。鎮州出箇大蘿蔔。不可以語言造。山禽聚集啼清曉。不可以寂默通。八角龜烏吞大虫。只這四重關。古今多少人透不得。法華與汝。八字打開了也。還有掉臂過關者麼。<span class='note-inline'>(自云)</span>有。<span class='note-inline'>(乃展兩手云)</span>還我出身公驗來解制上堂。不守蠟人冰。不憐鵝護雪。互用六根門。大地一團銕。<span class='note-inline'>(擊拂子一下云)</span>百雜碎了也。妙盡依亡。肱枕綠蘿形影絕。献花百鳥自空忙。</p>
<p>謝新舊職事上堂。墅里山前。一棚傀儡。箇東箇西。或進或退。打東山皷樂。斷送及時。著楊岐戲衫。編排合製。雖由行主線牽抽。妙舞三臺誰不會。誰不會。喝彩一聲。鴉飛鵲喙。</p>
<p>謝連監寺上堂。司南車。轆轆轉。務與冥行指迷。肯被傍人指點。三脚驢却步不前。老楊歧。惡殽難掩。雖然。靜為養道之源。退乃脩身之本。著脚休循覆轍行。白牛露地橫眠穩。</p>
<p>上堂。四十餘年。白雲高臥。無端刺腦膠盆。日夜烹煎家火。莊田淹沒。與死為隣。屋舍傾頹。安身難保。山僧冷地思量。不覺呵呵大咲。咲什麼。定業難逃。何妨咲破。賴有東村王老知。繞笆籬唱哩哩囉。<span class='note-inline'>(拍禪床云)</span>何似大石調。</p>
<p>中秋謝都場監収。并知客維那。上堂。明月可中庭。鴈影沉寒水。烹金爐冷歲華深。九鼎遺言猶在耳。<span class='note-inline'>(拈主丈云)</span>深深撥著。宿火通紅。不假一槌成大器。刈禾鎌子疾如風。</p>
<p>退院上堂。秋晚台星照命宮。不亨通事亦亨通。持還趙國連城璧。換我蘿窻一枕風。</p>
</div>
<p class='juan'>希叟和尚廣錄卷第一</p>
</div><!-- end of div[@id='body'] -->
</body></html>