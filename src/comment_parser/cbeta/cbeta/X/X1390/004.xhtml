<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>希叟紹曇禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />希叟和尚廣錄卷第四</p>
<div class='div-other'><a id='mulu10' />
<p class='h1'>小參</p><p>結夏小參。<span class='note-inline'>(拈主丈云)</span>二千年前。摩竭提國。<span class='note-inline'>(卓下云)</span>親行此令。車不橫推。理無曲斷。二千年後。靜深堂上。<span class='note-inline'>(卓云)</span>小店新開。阿魏無真。水銀無假。當場辨的。應用無虧。垂一機。坐斷天下人舌頭。使一星。毒入天下人骨髓。以此禁足。朝遊檀特。暮宿羅浮。以此護生。地絕昆虫。水無鱗介。然雖如是。<span class='note-inline'>(靠丈云)</span>且靠一邊。何故。善賈之家。不停死貨。</p>
<p>舉德山示眾云。今夜小參不答話。問話者三十棒。<span class='note-inline'>(當門懸白澤)</span>時有僧出禮拜。山便打。<span class='note-inline'>(賞不避仇讎)</span>僧云。話也未問。因甚便打某甲。<span class='note-inline'>(淚出痛腸)</span>山云。汝是甚處人。<span class='note-inline'>(入泥入水)</span>僧云新羅人。<span class='note-inline'>(不勞再勘)</span>山云。未跨船舷。好與二十棒。<span class='note-inline'>(貪行荒草裏。不覺露沾衣)</span>拈云。德山前頭較些子。後頭笑殺人。子細看來。可謂少年曾決龍蛇陣。老大還同稚子歌。</p>
<p>法華小參。鈯斧埋藏歲月深。巖居日與白雲隣。業風無柰重飄鼓。又作擔柴賣筊人。事到於斯。難為回避。只得草鞋緊峭。楖[木*栗]橫擔。踏翻玲瓏二十里之松濤。來看洞庭七二峰之蘿月。嗚咿樵唱。欵乃漁歌。鼓舞昇平。樂無為化。且道承誰恩力。<span class='note-inline'>(掛拂子云)</span>切忌妄通消息。</p>
<p>舉教中道。森羅及萬像。一法之所印。<span class='note-inline'>(師拈云)</span>黃面瞿曇。一乘席上。三百六十骨節。八萬四千毛竅。盡情撒向諸人面前。直至而今。収拾不上。新法華。雖無較長短淺深之手。要斷二千餘年。未了公案。<span class='note-inline'>(以拂子。空中撥云)</span>森羅萬像。甚處得來。<span class='note-inline'>(擊禪床一下云)</span>一法向甚處著。<span class='note-inline'>(擲下拂子云)</span>道泰不傳天子令。時清休唱太平歌。</p>
<p>冬夜小參。無陰陽地。長惡根株。枝梃不萠。花開無影。結團團果。非青黃赤白形其色。非甜酸苦澁充其滋。春陽昫嫗。不足以育生。霜雪憑陵。豈賴其成熟。原其用。非楊岐栗蓬之可擬。雜其真。非黃蘗蜜果之可儔。圓陁陁。獨露於萬像之中。赤灑灑。孤標於八紘之表。輕如毫末重如山。賤似黃金貴如土。法華包藏既久。今遇書雲令節。打破慳囊。和盤托出。供養諸人去也。<span class='note-inline'>(以拂子。打一圓相云)</span>還見麼。覰之眼睛枯。嗅之腦門裂。味之咽喉結。食之髑髏乾。若是舌頭無骨底。信手拈來。不妨吞吐。忽有箇漢出來道。長老甚好供養。太麤惡生。只向他道。蟠桃只解供王母。霜橘從教占洞庭。</p>
<p>舉洞山與泰首座。喫果子公案。<span class='note-inline'>(師拈云)</span>這則公案。古今多少人咬嚼。多是渾圇吞。少見百雜碎。法華於眾口分飡處。試咬一箇看。掇退果卓。不無洞山。未免倚勢欺人。不顧傍觀者哂。法華當時。若見他道。有一物黑似漆。即以手掩其口云。低聲低聲。非惟塞斷洞山咽喉。亦免後人粘牙綴齒。具眼者辨取。</p>
<p>歲夜小參。千聖樞機。群情杻械。盡底掀翻。未為脫洒。<span class='note-inline'>(拈主丈)</span>主杖子四十餘年。撥草瞻風。參尋知識。究明此事。逗到﨟月三十日。依舊黑粼皴地。引得馬當庿大王。忍俊不禁。向碧玉盤中。青螺影裏。布扶疎梅月。奏蕭瑟松風。泛漁浦雪航。鳴樵家玉斧。將家私盡情花擘了也。拄杖子。<span class='note-inline'>(喏)</span>還會麼。惺惺著。囱前雖點舊年燈。樓上<span class='corr'>已</span>吹新歲角。<span class='note-inline'>(卓下云)</span>錯舉東山空和尚。與夢石分歲云。歲暮人人有所分。翁今分歲亦隨羣。餅翻溪上團團月。膾縷簷間細細雲。漱壑醴泉珠萬斛。堆盤珠柳雪千斤。兩翁一飽風顛在。倦僕饑童總未聞。<span class='note-inline'>(師拈云)</span>雪峰大開東閤。宴樂佳賓。則固是。超羣逸格。點檢將來。未免將常住物。當自<span class='corr'>己</span>人情。法華家貧難辦素食。勉強效顰。與諸人分歲去也。草舍開張小小筵。炊無米飯爨無烟。通身飽煖憨憨睡。夢到滄洲白鳥邊。</p>
<p>結制小參。布袋結。包括乾坤無漏泄。禁網開。靈禽異獸撞頭來。釋迦老子。不善用心。以大圓覺為伽籃。平地擠人。墮坑落壍。法華不欲助桀為虐。向脫落無覊處。闢通天活路。與諸人開粥共夏。<span class='note-inline'>(拄杖畫一畫云)</span>萬緣畫斷。一物不為。東廊西廡。飽飯閑嬉。聽殷都料斫木形瓦棺之用。任馬泥水磨磚泄南嶽之機。是亦不管。非亦不知。佛法身心爛似泥。<span class='note-inline'>(卓下云)</span>任運獨超千里外。松蘿不與月輪齊。</p>
<p>舉達磨見武帝。帝問云。如何是聖諦第一義。<span class='note-inline'>(八角蒺藜當面擲)</span>祖云。廓然無聖。<span class='note-inline'>(銕網漫空)</span>帝云。對朕者誰。<span class='note-inline'>(砒霜本是毒)</span>祖云。不識<span class='note-inline'>(截耳臥堦)</span>帝不契。<span class='note-inline'>(買石得雲饒)</span>祖遂渡江。<span class='note-inline'>(善為道路)</span>復拈云。老胡殫千金之產。學屠龍之伎。伎成無以施其巧。雖然。誰知冷灰裏。九轉透瓶香。聊呈一頌。宮花壓鬢墜烏雲。傾國風流宛勝秦。玉笛插藏人不見。夜深吹起鳳樓春<span class='note-inline'>(眾中莫有遞相品弄者麼。自顧眎左右云)</span>有。<span class='note-inline'>(拍膝云)</span>邪法難扶解制小參。布袋頭開。東去西去。滿目荒榛。一身塵土。破草鞋等閑踢出。後彌勒前釋迦。折拄杖信手挑來。胡張三黑李四。瞎頂門眼。辯龍蛇。透險崕機。擒虎兕。朝遊南嶽。暮宿天台。晝往西天。夜歸東土。此猶是衲僧尋常行履處。爭柰法華橫點頭。未敢輕許。何故。鴻飛冥冥。弋人何慕。</p>
<p>舉洞山示眾云。秋初夏末。東西去去。直須向萬里無寸草處去。劉陽庵主道。出門便是草。<span class='note-inline'>(拈云)</span>一人平地上險崖。一人險崖中平地。點撿將來。總欠一著。聊呈一頌。</p>
<p>萬里無寸草。出門便是草。支笻寂寞中。望斷無人到。</p>
<p>結夏小參。緊結布袋頭。森羅萬象一時収。高掛主丈子。火冷雲深無覔處。契此翁用盡神通。拖不行把不去。未免飲氣吞聲。向大寂光中。禁足護生。怗然而住住大住地變荒榛。晴天飛雹雨。德山臨濟。回避無門。雲門趙州。隱身無路。又說甚平等性智。金裹爛泥團。身心安居。水浸黃楊樹。開粥共夏。餿飯祭閑神。圓覺伽藍。蒿籬關猛虎。有來由無本據。總是熟睡饒譫語。契此翁諾兜率內院即得。乳竇峰前。斫額望汝。<span class='note-inline'>(拍床云)</span>牢記取舉藥山示眾云。我有一句。待特牛兒生。即向汝道。<span class='note-inline'>(銕索鎻長江。豈知魚變化)</span>有僧出云。特牛生兒了也。自是和尚不道。<span class='note-inline'>(倒用司農印)</span>藥山喚侍者點燈來。<span class='note-inline'>(閉目食蝸牛。一場酸澁苦)</span>其僧抽身歸眾。<span class='note-inline'>(虎斑終不似人斑)</span>　拈云。藥山老兒。向千聖頂[寧*頁]。輥出百花毬。直是不形文<span class='corr'>采</span>。爭奈這僧。機如掣電。眼似流星。等閑一擊百雜碎。待點得燈來。片帆<span class='corr'>已</span>過東海。</p>
<p>為行者立參。貪傳無底鉢。㘽松道者。七歲重來。愛吟落韻詩。寒山[病-丙+斯]兒。半生清苦。甘贄手親行襯。累南泉打破粥鍋。老盧眼不識書。摵黃梅非臺鏡。窮伎倆一時拈弄。惡聲響千古流傳。人苟存尊堯鄙桀之心。豈無希顏慕藺之作。務在克遵師訓。更須痛念<span class='corr'>己</span>躬。鹽車馬。展驥可期。陶壁梭。化龍有日。切宜謹守。無致故違。三十竹篦。莫言不道　復頌云。</p>
<p>槽廠安身不記年。一心希慕嶺南能。肩頭颺下潑柴擔。要汝來傳佛祖燈。</p>
<p>晚參。旃檀藂林。旃檀圍繞。破驢脊上足蒼蠅。獅子窟宅。獅子嚬呻。窮伎倆不勞拈出。我此一眾。身無所倚。心無所緣。真實具存。了無枝葉。等閑開口。聲振梵天。信手拈來。香浮宇宙。文殊師不能控禦。束手墮懸崖。南堂老豈解提持。謾献遼束豕。屏息狐狸之形。掃除荊棘之林。威震祖庭。光揚法席。於斯告報。趙婆沽醋。取笑諸方。眾中莫有純一無雜。不受塗糊底麼。如無。<span class='note-inline'>(拈主丈)</span>拄杖子。未免引諸人。全身入草去也。<span class='note-inline'>(卓一下)</span>欲窮圓澤意。須到葛洪川。</p>
<p>解夏小參。小小青山。藂藂翠竹。野景無多。怡然縱目。明覺老人。向獨脫無依處。閑坐解疎慵。為靜勝所縛。<span class='note-inline'>(拈丈)</span>主丈子。同轍不同途。見山不是山。居竹不見竹。業識忙忙卒未休。<span class='note-inline'>(卓一下)</span>忙中解唱陽春曲。花簇簇錦簇簇。聽不足玩不足。<span class='note-inline'>(卓一下)</span>欵乃一聲山水綠。只如聲色純真。動靜一致。於衲僧分上。還有小分相應也無。<span class='note-inline'>(靠主丈。良久)</span>還我九十日飯錢來為新歸堂兄弟晚參。畫地為牢。<span class='corr'>已</span>是傷風敗教。結繩為政。明知散朴離淳既云拂跡成痕。因甚鑿空安柄。老臊胡。左搓芒繩縛鬼子。越禁者多。後掘地窖陷平人。突圍不少。積年塵鏡假揩磨。始見光明。蹊田特牛去鞭繩。豈能畊稼。切忌知而故犯。務在遵而力行。雖無罪貫三千條。只要罰油十六兩。聊陳管見。以曉後來。塞却耳根。分明聽取。<span class='note-inline'>(說規矩。不錄)</span>頌一莖草外隱全形。翳盡藂林活眼睛。破綻莫教輕捉著。堂前高挂贖金名。</p>
<p>冬至小參。一拳拳倒黃鶴樓。一剔剔翻鸚鵡洲。發許多無明多麼。萬機休罷無餘事。肱枕蘿囱臥白雲。踏破籬門。捉起來打。總恁麼。祖師門下。苔封古徑。荒草離離。有甚麼共語處。<span class='note-inline'>(拈主丈)</span>主丈子。忍俊不禁。向陰陽未判。動靜未分<span class='corr'>已</span>前。闢開線路。與諸人。應時納祐去也。<span class='note-inline'>(卓一下)</span>群陰剝。水退石稜生。山空霜木落。<span class='note-inline'>(卓一下)</span>一陽生。氷河新發焰。石笋暗抽莖。<span class='note-inline'>(畫一畫)</span>陰陽削跡。<span class='note-inline'>(又畫一)</span>動靜無痕。皓老布裩。拈來赫歷赤。洞山菓子。咬破渾崙吞。熈熈焉陶陶焉。雲外不知堯舜化。飯餘曝背傍晴簷。雖然如是。<span class='note-inline'>(擲丈)</span>不直分文除夜小參。聖諦廓然無。一葦橫江闊。少林立雪。凍折牛腰。庾嶺爭衣。行甚驢脚。活馬駒於金鷄粟下。養虎危身。死臨濟於黃<span class='corr'>蘗</span>棒頭。助桀為虐。古路斷碑皺剝。水上紅旗閃爍。開畬鍬子。鈍銕無鋒。安心石頭。碔砆難琢。這一絡索。盡情拋却。年窮歲盡。各有生涯。又誰把他人。潑笊籬。漏木杓。高燒柮榾禦春寒。飽和羅飯村田樂。衲衣下事休拈著。輕拈著。<span class='note-inline'>(拍膝云)</span>樓上<span class='corr'>已</span>吹新歲角。</p>
<p>眾寮晚參。說規矩。妙斵去漫。巧運風斤之手。專工修月。細無玉斧之痕。木之就規矩。在梓匠輪輿。金可作瓶盤。假洪爐烹煉。學道謹鞭羊之戒。希賢思畫虎之羞。蠅附驥千里可期。葛倚松九霄有望。馬勝熱威儀攝眾忍不步趨。婆羅門聚會無殊。速須敬遠。隄防六賊守心城。莫使穿窬。掃蕩群邪行正路。須教透徹。百丈頹綱。要人提掇。楊岐破屋。要汝支撑。灼然皮下有血人。終不隨他語脉轉。倘能深信。彼此無辜。其或未然。<span class='note-inline'>(拍膝一下)</span>啼得血流無用處。不如緘口過殘春頌　千丈巖頭太險生。無端更掘陷人阬。深深疊石防頹岸。要汝臨崖撒手行。</p>
<p>結夏小參。<span class='note-inline'>(拈主丈)</span>隔墻見角知是牛。隔林見烟知是火。衲僧門下。挈水提瓶。不可放過。<span class='note-inline'>(卓一下)</span>擊碎神駒白玉鞭。<span class='note-inline'>(畫一畫)</span>掣開古殿黃金鎻。偃三玄戈甲。掃蕩祲氛。去五位君臣。肅雍清庿。止原夢二子。休逞神通。叱跛脚阿師。不須話墮。百法明門關閉了。四壁蕭然無一窖。又教誰九旬禁足。癩馬繫枯樁。三月安居。瞎驢牽石磨。月娟娟山悄悄。笑拍闌干唱竹枝。哩哩囉囉無人和。<span class='note-inline'>(卓一下)</span>遏雲聲斷千峰曉晚參普說。慈明骨董箱。荷斯文重寄。眼中金屑萬重。楊岐三脚驢。躐先聖靈踪。脚下泥深三尺。原其攛身軍伍。喫苦吞辛。縮項嗟噓。忍寒受餓。故有展戈矛吞栗棘。前不搆村。後不迭店。貽千古法門之誚。後世劈琴煑鶴。漫紫削方。漢楚割鴻溝。爭圖王覇。棄骨董。</p>
<p>箱。如爛繒弊屣。視三脚驢。如疥狗泥猪。圾垃成堆。誰肯正眼覰著。致令象頭檀特。九十六種。不了妙覺。未入正修。窮空不歸。還入輪轉底。乘閒而入。覆巢破卵。剝床及膚。殆無所容膝。眾中若有个漢。牙如劒樹。口似血盆。欲不報平奮不顧身。怒臂援溺。烟塵不動。殲厥渠魁。逐大軍於藕絲孔中。䇿元勳於凌烟閣上。如關羽斬顏良。目無萬軍之敵。臥龍擒孟獲。面施七縱之機。盤珠坂丸。了無留影。疾風凌雨。豈待褰裳。俊哉俊哉。快活快活。諸禪德。決欲擔荷此事。若非渾鋼打就。生銕鑄成。翻轉面皮。爺也不識。脚尖踢倒三世佛。鼻息衝破五須彌。力負萬鈞。眼生三角。少室門墻。鮮覰崖涘。前所謂慈明攛身軍伍。一見汾陽。便有奪槍殺賊之意。千鈞弩發。乃云。自到師席。每見垂示。皆世俗鄙事。佛法二字。略無所聞。<span class='note-inline'>(滿川龍虎舉。猶自說平基)</span>汾陽知是个漢。不肯放過。略施鼠伎。怒罵云。是何禿子。敢裨販老僧耶。<span class='note-inline'>(折許多氣力作麼。誅龍之器。惜用揮蛇)</span>慈明驚走聲救。<span class='note-inline'>(將謂有多少奇特)</span>汾陽掩其口曰。喚作罵耶。明大悟。<span class='note-inline'>(消得龍王多少風。買錢得金。一場富貴)</span>又被胡僧覰破。六人成大器。<span class='note-inline'>(〔豆〕娘顏本醜。那更飾黃金)</span>明就辭歸里。<span class='note-inline'>(照顧溪邊老婆子。善為道路)</span>幸自可怜生。無端汾陽矢上加尖。念一道五天神呪。梵語不成。唐言不是。天無頭。<span class='note-inline'>(劈面便唾。年衰鬼弄)</span>人吉州城畔展戈矛。<span class='note-inline'>(著甚死急。頂戴燒鐘十萬斤)</span>將軍疋馬林下過。<span class='note-inline'>(草賊大敗。士元貪展驥。不顧髑髏乾)</span>袁州城裏閙啾啾。<span class='note-inline'>(一家有事百家忙)</span>後住南泉。以楊岐充監寺。<span class='note-inline'>(臭肉來蠅。不是冤家不聚頭)</span>窮煎餓炒。透金圈吞栗棘。日求升合度朝昏。<span class='note-inline'>(鬼家活業。餿飯祭閑神。不勞拈出)</span>一日際晚。慈明出遊。<span class='note-inline'>(龍得水時添意氣。虎逢山色更威獰脚跟不點地)</span>岐乃撾皷。請歸立參。<span class='note-inline'>(折逼人作麼。毒蛇須是乞兒捉)</span>明乃示悔。<span class='note-inline'>(鴉臭當風立。掩耳而退)</span>叢林因有晚參之名。</p>
<p>山僧比來。謬玷師席。居萬峰頂。白雲往來。野鳥啁哳。無復故時敗人意中事。得與五湖四海。學般若龍象。開粥共夏。晝看飛瀑。夜倚團蒲。坐臥經行。不知身在圓覺枷藍。現成受用。若起一毫分別之想。便墮聖凡閫域。若墮聖凡閫域。便分生死路歧。若分生死路岐。便入邪魔群隊。如蚕作繭。自縈自纏。障閉出身之路。回視骨董箱。輕若鴻毛輕。盡力舉之不動。三脚驢。俊若神駒俊。盡力鞭之不行。病在伊何。病在偷心未死。所以道。臨際兒孫。不受鑑覺。若受鑑覺。自救不了。豈有宗門奇特事耶。到者裏。直須盡情放下。將從前學得底。參得底。悟得底。聖凡閫域。生死路岐。邪魔群隊。束作一束。颺在大洋海外。更海外。空勞勞地。別立生涯。將一莖草。作丈六金身。將丈六金身。作一莖草。隨緣放曠。任運騰騰。凡亦不知。聖亦不會。三間茆屋分雲住。十里松門伴月遊。其或未然。中峰雖在猨啼處。不問樵家路轉迷。</p>
<p>告香。萬法是心光。諸緣惟性曉。本無迷悟人。只要今日了。釋迦老子。達磨大師。天下老和尚。逾城栖雪。向壁觀心。擔板輥毬。擎杈竪指。潛行密用。險布危分。列派分宗。千差萬別。逗到臈月三十日。結角羅紋處。是了耶。不了耶。幸自可怜生。無端龜毛拂子。老無定力。<span class='corr'>刺</span>腦膠盆。剛要從公定當。<span class='note-inline'>(竪起拂子云)</span>這箇不是萬法。喚甚麼作心光。<span class='note-inline'>(擊床云)</span>者箇不是諸緣。作麼生惟性曉。悟是誰悟。迷是誰迷。<span class='note-inline'>(畫一畫)</span>悟迷無影迹。佛祖絕離微。松風瑟瑟。蘿月依依。對客高堂清話歇。<span class='note-inline'>(挂主丈云)</span>冷和雲影掛松枝。了不了兮誰得知<span class='note-inline'>(散說不錄)</span>解夏小參。百二十日夏。今宵<span class='corr'>已</span>足期。蠟人輕檢點。不見兩莖眉。致令明覺老人。誾誾含笑。水邊林下。瘦䇿閑戲。將乳峰白石。偃盖蒼松。錦鏡清光。珠林翠色。揍成瀑布一聯詩。那斯祁。力㘞希。新翻音律。逸格風規。梵語華言該不著。賡酬惟有夜虫知<span class='note-inline'>(拍床云)</span>不遇寒山舉向誰。</p>
<p>冬節小參。揑聚大千。指甲上塵塵法界。踢出古佛。脚尖頭步步寒花。臨際兒孫。不受鑑覺。玲瓏八面自回合。峭峻一方誰敢窺。盤珠坂丸。了無留影。說甚陰極陽生。道消道長。赫赤布裩。隨時換替。豈容皓老書名。團欒菓子。信手拏撮。未許洞山知味。剗斷去路。截斷葛藤。飯餘散步出松門。遠看青山近飛瀑。雖然如是。不是一番寒徹骨。爭得梅花撲鼻香。</p>
<p>除夜小參。屋中有主從君住。尺箠當猛虎。奮呼而操擊。無主外來俱得路。徒手遇蜥蜴。變色而却步。<span class='note-inline'>(拈丈)</span>主丈子。爛游湖海。四十餘年。硬葛怛。黑粼皴。翻轉銕面皮。親爺也不識。塞破臨際血盆口。孰教伊旱地轟雷。搥折德山麁䊪梨。免致得孤峰結草。自餘斷碑橫古路。水上立紅旗。撼茶原夢。弄鬼精魂。說識論心。隨邪倒見。擎杈竪指。臭霧漫天。擔板輥毬。祲氛塞路。<span class='note-inline'>(卓一下)</span>不消一劄。瓦解氷消。眾中驀有箇漢。出來道。主丈子。峻機妙用則不無。只如﨟月三十日。一點氣使不著。又且如何擺撥。<span class='note-inline'>(又卓一下)</span>來年尚有新條在。惱亂春風卒未休。</p>
<p>為行者立參。負石舂粇。盧行者十成鈍置。吟詩捉飯。寒山子一世顛狂。這不唧[口*留]漢。鈍置藂林。惟大闡提人。別行活路。安排鍬钁。旋㘽冬嶺之松。淬礪鋒鋩。快剗春庭之草。澡心清潔。潑凡夫成佛不為難。苦口叮嚀。老和尚怜兒不覺醜。急須悔過。莫返為冤。冀汝淨行人。速下菩提種。</p>
<p>晚參。利劒斬虗空。萬象鳴嚗嚗。蒿籬關猛虎。大地暗昬昬。衲僧行履。如火燒氷。如蛇噀毒。無你近傍處。無你啗啄處。氣吞牛斗三千丈。俊哉俊哉。頭戴燒鍾十萬斤。快活快活。耕破山前地。穴鼻牛拽斷繩頭。踏斷天下人。良馬駒過由鞭影。呼臨濟提瓶挈水。呵德山捧硯脫靴。上門上戶眼如鈴。有麼有麼。機如電。嫌佛不肯做。自<span class='corr'>己</span>生冤家。膝下有黃金。肯受人籠絡。灼然如是。衲僧門下。本色大闡提人。其或未然。前路驀然逢著虎。莫謂翁翁不道來。</p>
<p>結夏小參。握靈蛇簸弄乾坤。韓信臨朝底。抱金匱深藏巖谷。諸葛困茅廬。<span class='note-inline'>(拈主丈)</span>主丈子。忍俊不禁。從公定當。<span class='note-inline'>(卓一下)</span>貶向二銕圍山了也。盡法無民。放開線路。向飛雪巖前。現前清眾。遵行古制。創立新規。以大圓覺。喫蒙汗藥。為我伽藍。馬廐牛欄。身心安居。繫縛盲驢。平等性智。鴨鷄無氣。黃面老子。積世家私。一時潑撒了也。且道九十日內。諸人將何受用。<span class='note-inline'>(靠主丈)</span>萬壑深雲千峰月。枕肱無事放憨眠。莫道無事好。</p>
<p>中夏晚參普說。金鷄一粒粟。馬駒踏殺天下人。莫嚇我堂堂行九逵。嚼嚙金勒。便有天閑十二氣象。黃蘗三頓棒。臨濟未是白拈賊。灼然灼然。跳籬驀墻。脫間漏架。重關巨闢。劫盡家財。說甚青氈吾家舊物。慈明易身軍伍。遭汾陽怒罵。連聲求救。<span class='note-inline'>(消得龍王多少風)</span>骨董箱荷斯文重寄。一縷繫千鈞。厥後黃龍。奮卓犖不羣之志。築滿一肚皮。閑言長語。到處領眾行脚。<span class='note-inline'>(前不搆村。後不迭店)</span>將謂秦無人。擲枕子打雲峰。汞銀入煆即流。真不掩偽。曲不藏直。向聞棒聲合喫處。不消一劄。久佩泐潭冬瓜印子。一時百雜碎。<span class='note-inline'>(遲八刻)</span>醜人醜舉止。佛手驢脚。欲隱彌露。引得展大旗。拖条布裙。屎臭氣無眼山翁。拳分背觸。塵飛翳天難掃去。猫捕鼠巧盡拙生。選佛得甲科。從緣入無失。醯酸蚋聚。肉臭蠅攢。邪法難扶。如何得是。楊岐聽喃喃幽鳥。深村荒草。把手共行。<span class='note-inline'>(赤眼撞著火柴頭)</span>住單丁破院。布雪珠滿床。縮項嗟吁。凍餓不死。弄蹄驢子。踏躐白雲。絕後再甦。聞驅儺笑。略伸怒臂。一拳拳倒黃鶴樓。一踢踢翻鸚鵡洲。直得通身汗下。向一莖草上。現瓊樓玉殿。<span class='note-inline'>(鬼家活計。不勞拈出)</span>有般漢。出得醬甕。不解澡身。皷喙呀唇。咬人火急。摵摩尼珠百雜碎。<span class='note-inline'>(將謂天雄附子。元來草木烏頭)</span>貧無四壁。強書白契。賤賣田園。松竹清風。盡情狼籍。<span class='note-inline'>(有甚共語處)</span>頻呼小玉。識得家私。子湖看狗舌如鉗。撥火窮神歸破墮。<span class='note-inline'>(家貧生出〔豆〕娘兒)</span>似者一火。不唧[口*留]底。衲僧門下。掘窖深埋。有甚麼罪過。盡法無民。留取一箇半箇。縱饒驕陽七載。洪水九年。盡大地寸草不生。別甑炊香。不到得無飯喫。緣他一副英靈骨。未出母胎。<span class='corr'>已</span>是渾金鑄就。璞玉䥴成。輕若鴻毛輕。重若丘山重。看渠等閑。垂一機示一境。如萬丈洪崖。轉圓石相似。饒你通身手眼。亦無窺覰處。亦無近傍處。不枉為達磨兒孫。諸禪德。一等擘破黃面皮。拋離父母。瞻風撥草。訪友尋師。何不學如是作略。真實究取<span class='corr'>己</span>躬一段光明。令脚跟如十日並照。斫額望鄉關。大涉程途在。所以雲門大師道。直得盡乾坤大地。無絲毫過患。猶是轉句。不見一法。始是半提。須知更有全提底時節。且道如何是全提底時節。莫是半夜逾城。六秊栖雪。正覺山前。明星換眼麼。且喜沒交涉。莫是九年面壁。斷臂安心。半夜傳衣。非風幡動麼。且喜沒交涉。莫是打牛打車。磨磚作鏡。野鴨飛過。驀鼻牽回麼。且喜沒交涉。莫是棒如雨點。喝似雷奔。輥毬斫牌。擎叉竪指麼。且喜沒交涉。古人見你奔馳。不能休歇去。不得<span class='corr'>已</span>。掉出一柄鈆刀子。與汝一刀兩段。令汝洒洒落落去。爭柰以病為藥。三箇成團。四箇作塊。聚頭浩浩摶量。者箇公案。又如何。那箇公案。又如彼。轉增業火。日夜烹煎。欲往西秦。却之東魯。譬如州縣捉劫賊相似。圖形畫影。多立賞金。看者百千。及乎賊在面前。却又不識。若要真正全提。須向生佛未具。父母未生。機境未形。心行未到。豁開正路。掉臂便行。方有自由分。則不墮佛法卑種類。所謂佛法卑種類。盜名竊服。寄活吾門。名利戰鏖。恣情裨販者。不預焉。指其稍有鎡基。稍蘊志識。可為上。而反趍下也。或因微識理路。流浪半途。不肯進前。便謂萬法掃空。而忽無因果。或於古人方䇿上。諸方口皮邊。逴得一言半句。攢花簇錦。四六文章。築在肚皮中。貼在額頭上。到處輕忽上流。造無間業。或顯<span class='corr'>己</span>長談彼短。或重久習薄初機。或尊偏見斥圓聞。或喪冲機矜俊辯。不如取笑識者。其病伊何。只緣不立大志。發大願。全無真實。惟務浮虗。如插春枝於浮壤。一時非不發榮。不久則枯矣。此利根之病。不可不知。</p>
<p>若鈍根者。於無事角。力守頑空。全無孔竅。執為木偶。不知非木偶。執為墻壁。不知非墻壁。見神見鬼。忽笑忽啼。一魔著心。萬藥難解。</p>
<p>若是利根底。背法堂著草鞋而去。隔江見招扇而趍。鈍根底。坐破七箇蒲團。捲簾見天下。方許具衲僧些子氣息。若到乳峰門下。主丈不在。苕箒柄各與三十。且道賞伊罸伊。向下文長。付在來日。珍重。</p>
<p>解夏小參。乳峯絕頂。法歲云周。禁足護生。裂開禁網。燒畬種粟。颺下鋤頭。折主丈。壁根頭憨眠□覺。破草鞋。笆籬上乾晒重修。只待金風肅野。玉露漙秋。鴈過長空。影沈寒水。鷗盟古渡。雪點蘋洲。東入天台。南尋衡岳。朝遊檀特。暮宿羅浮。洒洒落落。優優悠悠。驗蠟人氷誰管得。憐鵝護雪罷休休。休休。今古山河元一統。何須漢楚割鴻溝<span class='note-inline'>(拍禪床)</span>瑞巖小參。綠蘿深處臥雲烟。觸戰蠻征事悄然。臨老無端重出醜。借婆裙子拜婆年。似恁麼。有甚共語處。若恁麼。有些提掇處。用則行舍則藏。無適無莫。遇緣則宗。祖翁門戶綠苔封。盡大地人難插脚。<span class='note-inline'>(拈丈。畫一畫云)</span>裂破了也。從這裡入。石馬石人齊皷舞。㵎聲清奏太平歌。稍涉遲疑。仰謝十二峰。分照月如剪。</p>
<p>為行者立參。侵鬢霜寒。荷钁剩㘽無影樹。墜腰石冷。和糠舂出古菱花。累周家女。泣淚太多。想黃梅僧。短氣不少。有為者必若是。彼人也何畏哉。入芝蘭室。久久齅無香。行霧露中。時時衣有潤。勤謹溫良。何妨共飯。頑嚚悖逆。斷請抽單。青燈繼晷。寒山子務學必求師。黃葉止啼。瑞巖老人怜兒不覺醜。切宜遵守。慎勿犯違。庶曹溪絕潢潦之流。俾良田純粳稻之種。生苕箒。專要掃脚蹟。黑竹篦。且不順人情。出廐良駒。見鞭影即行千里。摩雲俊翼。假風力直上九天。冀汝清淨人。同埴菩提果　頌。</p>
<p>拋捨箕裘要出家。學盧行者去擔柴。脊梁不具黃金骨。碓米坊中被活埋。</p>
<p>結夏小參。萬法是心光。諸緣惟性曉。本無迷悟人。祇要今日了。懿德山王。聞如是語。誾誾而咲。即而問曰。既無迷悟。了个甚麼。瑞巖被渠一問。有口如槌。有舌如結。直得山河大地。明暗色空。草木昆虫。洪纖長短。無限威光。一時囊括了也。向九十日。截斷離微。掃除玄妙。潛鞭密練。晦德窒聰。不敢移易一絲毫。雖然鳳縈金網。龍悕碧潭。瞥轉玄樞。別尋活路。三三兩兩。松根石上。唱紫芝歌。宴樂昇平。快活快活。正恁麼時。且道承誰恩力。<span class='note-inline'>(以拂子。擊床云)</span>握手欲言言不及。月移花影上闌干。</p>
<p>趙侍郎請為眾開室普說。提綱。拶透險崖機。瑞芝峰冷無香色。揭示截流句。剪月池怒漲波濤。鼻無竅。嗅之髑髏乾。眼無筋。覰之魂魄喪。具足凡夫法。凡夫不知。具足聖人法。聖人不會。知不知會不會。璞玉渾金。泥團土塊。到者裏。三世諸佛。歷代祖師。天下老和尚。放一頭低。俯順時宜去也。何故。坐中盡是江南客。何必樽前唱鷓鴣。</p>
<p>冬夜小參。群陰剝。小人道消。千林木落。一陽生。君子道長。石笋抽芽。<span class='note-inline'>(拈丈)</span>主丈子。出陰陽之表。居消長之前。行一步。<span class='note-inline'>(卓一下)</span>大地揭翻無寸土。示一機。<span class='note-inline'>(卓一下)</span>虗空消殞絕離微。不學魯史。青黃點畫。不將宮線。長短針錐。無思無慮。無事無為。向晴窗曝暖看野梅花放疎影橫枝。清絕境。太平時。<span class='note-inline'>(靠丈)</span>靜倚松根眠。覺醒閑歌一曲囉囉哩。不是知音說向誰。</p>
<p>除夜小參。臘月三十日。﨟月二十九。等是歲華終。無事窮相守。舉行糊餅。團團海月圓。細縷凍雲。絲絲氷玉瘦。衲衣下事。簇火商量。今古誵訛。盡情分剖。香林臘月火燒山。用盡精神不知有。若知有。臈月扇子。帀地風生。﨟月蓮花。普天香透。分付正法眼。老臊胡活陷平人。還我犀牛兒。一國師外揚家醜。<span class='note-inline'>(以拂畫一畫云)</span>一畫畫斷。別有機籌。紛紛不解靈蛇毒。王不留莖草爛秋。</p>
<p>結夏小參。大地踏翻無寸土。昆虫介甲絕行踪。護生禁足元勛在。圓覺伽藍一掃空。个是諸方。普請邊事。瑞巖老不以筋力為能。隨分與現前三兄五弟。飽和羅飯。唱太平歌。要坐便坐。苔石擁雲深。要行便行。笻枝敲月冷。佛法身心爛似泥。蠻觸戰塵無半點。驀有箇漢出來道。瑞巖恁麼。與九十日內。克期取證。還有些少相應也無。<span class='note-inline'>(喝一喝)</span>莫將黃屋富。換我草廬貧解夏小參。瑞巖頻喚主人翁。徹底惺惺不若聾。裂盡見聞行活路。鄉關猶隔海千重。若是性燥漢。翻轉銕面皮。爺來也不識。掣開禁網。擊碎伽藍。主杖頭不撥一塵。南嶽天台交點過。草鞋尖踢出箇佛。驢腮馬頷得人憎。放行也得。把住也得。如十八歲男兒。作狀元相似。俊哉俊哉。快活快活。雖然。酷暑逢秋雖爽意。金風肅殺又愁人。</p>
<p>歲夜小參。瑞巖徹骨窮。㝡苦冤憎會。廚無糝聚蠅。將何物分歲。擬烹露地牛。催納筋角反為憂。擬取鳳凰髓。傷賀太平祥瑞氣。擬吞栗棘蓬。塞斷咽喉氣不通。擬包鐵酸饀。欠紫絲頭難措辦。不如據見定。隨家豐儉。泉[奭*斗]聖井。盤簇靈芝。繪縷綠雲。餅翻剪月。飯後更煎茶一盞。且無冤債與他償。驀有个漢出來道。長老深明因果。滴水氷生。因甚將常住物。作自<span class='corr'>己</span>人情。只向他道。舉世人貧食周粟。相逢難話首陽薇。</p>
<p>行堂小參。石嶺雲深。荷钁剩㘽無影樹。碓坊月冷。和糠舂出古菱花。齷齪漢。鈍置先世門風。伶俐底。不墮從來窠臼。穩跨聖僧項。透丹霞剗草之機。直入圓通門。悟大士尋聲之旨。冥心激勵。潑凡夫立地成佛不為難。苦口叮嚀。老和尚嚼飯不覺醜。自宜警䇿。勿犯規繩　頌。</p>
<p>不業農商不業儒。緇田弗下寸根株。驢年斫倒菩提樹。羞見新州箇老盧。</p>
<p>晚參。十二時不雜用心。<span class='note-inline'>(黑牛臥死水)</span>四十年打成一片。<span class='note-inline'>(癩馬繫枯樁)</span>坐頑石。喚醒主人翁。<span class='note-inline'>(黃丹塗鬼面)</span>荷破箱。滿盛閑骨董。<span class='note-inline'>(苕箒畫蛾眉)</span>前不搆村。後不迭店。隔海望扶桑。大欠風帆在。若是黃金肌骨。生銕肝腸。未出母胎。<span class='corr'>已</span>作獅子吼。潛行密用。險布危分。爛嚼虗空吐出滓。揭翻大地無寸土。驅耕奪食。塞路斷橋。控石霜角虎。眼光搖百步之威。未完牙爪。跨<span class='corr'>陝</span>府銕牛。脚力負萬鈞之重。猶帶鞭繩。糞坑頭。倒卓諸祖師。草鞋尖。踢出三世佛。如斯作略。衲僧門下。少分相應。自餘不真履踐。唯事浮華。肚裏黑漫漫。脚跟浮逼逼。猖狂失守。頑鈍無知。有甚共語處。我此一眾。雖無枝葉。尚帶玄微。離心意識參。出聖凡路學。常提殺活劒。不稟釋迦文。竪淑世光明幢。當忍死以俟。美則美矣。且不涉途程。到家一句。又作麼生。<span class='note-inline'>(拍床云)</span>剛被子規知此意。臨風啼血染花梢。</p>
<p>結夏小參。圓覺伽藍。十方通暢。凡聖同居。任情往來。無端老臊胡。現小家相。劄定牢關。剛要九十日內。護生禁足。驗蠟人氷。乃呵呵大咲云。殊不知。坑灰未冷山東亂。劉項元來不讀書。瑞巖忝良弓之子。必學為箕。家法森嚴。豈容踰越。未免別通線路。與諸人。開粥共夏去也。<span class='note-inline'>(以拂子搖拽云)</span>松下掃除青草徑。<span class='note-inline'>(畫一畫云)</span>磵邊開闢綠陰亭。飯餘握手閑行坐。<span class='note-inline'>(擊一下)</span>唱曲山歌賀太平。遏雲古調。流水新聲。眼裏無筋聽不足。<span class='note-inline'>(又擊云)</span>臨風擊碎聖凡情解夏小參。萬般施設不如常。文不驚人又久長。如常恰似秋風至。無意凉人人自凉。<span class='note-inline'>(拈主丈云)</span>主丈子也如常。九十日內。深藏壁角。穩貼貼地。且無一點撑觸處。無端把不定。見湖海參玄上士。縈纏禁網。困守蠟人。<span class='note-inline'>(以丈畫云)</span>八面裂開。<span class='note-inline'>(卓一下)</span>從頭擊碎。使一身無繫著。六用絕瘢痕。作箇洒洒落落人去也。如斯施設。且道是如常不如常。<span class='note-inline'>(靠丈云)</span>莫把是非來辨我。浮生穿鑿不相關。</p>
<p>至節小參。萬法本閑。而人自閙。<span class='note-inline'>(拈主丈)</span>主丈子。退藏於密。嬾行芳草徑。高臥白雲根。千眼覔他踪跡不得。無端失脚閙藍。光陰飄忽。三見書雲。無片時<span class='corr'>閒</span>暇。幸無柏庭友于。同此貧樂。爛煨黃獨。熟煑青藜。看早梅鏤月。瘦影橫斜。聽枯葉舞風。清聲陸續。隨時消遣。不墮斷常。且道與洞山道。有一物。常在動用中。動用中収不得。相去幾何。<span class='note-inline'>(喝云)</span>莫將華屋富。換我草廬貧。雖然如是。<span class='note-inline'>(擲丈云)</span>不直分文結制小參。三代結繩為政。<span class='corr'>已</span>是朴散淳離。九旬畫地為牢。轉見情亡義斷。瑞巖素來。不喜助桀為虐。今夏隨分。與三兄五弟。向白雲深處。古木陰中。信步閑行。草鞋尖。不曾踢出箇佛。曲肱高臥。木枕子。未甞推出示人。喫和蘿飯飽即休。唱村田樂倦即止。若說平等性智。鴉鳴鵲噪。半點不相瞞。圓覺伽藍。水淥山青。絲毫無隔碍。外無所倚。內無所緣。優哉悠哉。快活快活。到這裏。直饒盡大地。草木藂林。一一變作閻家老子。要索飯錢。無開口處。何故。中書堂裏經綸事。問著樵蘇怎得知。</p>
<p>解制小參。十方同聚會。<span class='note-inline'>(臭肉泊蒼蠅)</span>箇箇學無為。<span class='note-inline'>(困龍臥死水)</span>此是選佛場。<span class='note-inline'>(誤賺人不少)</span>心空及第歸。<span class='note-inline'>(謝三娘秤金)</span>恁麼告報。眾中莫有橫點頭底麼。若有九十日夏。尅期取證。功不浪施。如無。夏末秋初。東去西去。拄杖頭。撥著一箇半箇。挈水提瓶。草鞋尖。踢出一人兩人。喚來洗脚。如斯舉止。未免芝峰橫點頭在。何故。<span class='note-inline'>(良久。擊拂云)</span>長江流不盡。秋露滴無窮冬夜小參。揭榜僧堂。鬼面貼卦。掇退果卓。倚勢欺人。驢腮馬頷得人憎。諸方不具羅籠手。鸕鷀語鶴。小人道消。君子道長。管他閑事作麼。這四塊捩鼻木。古今多少人。被渠碍塞。有氣出不得。芝峰今夜不惜鈆刀。盡情花擘了也。眾中莫有知香別臭底麼。若有。野梅知得先春信。不待凝寒<span class='corr'>已</span>放花。如無。喫果子時。切忌渾崙吞却棗。</p>
<p>除夜小參。住院二十餘年。年年做箇分歲。邇來赤骨律。窮到此如何理會。擬烹露地牛。恐遭官禁罪。擬炊無飯米。欠納秋苗稅。事不獲<span class='corr'>已</span>。未免將常住物。作自己人情去也。剪月為殽。擘芝為膾。一飽忘百飢。遊戲諸塵外。如斯管宴。且道還契諸人意也無。<span class='note-inline'>(拍膝云)</span>噁。官局既無銷食藥。何妨鼓腹樂清貧　頌。</p>
<p>東村王老夜燒錢。拈引山雲海月魂。貧極瑞巖輕助薦。儘教無佛處稱尊。</p>
<p>結制小參。瑞巖喚醒主人翁。把手經行禁網中。踏斷綱宗開活眼。笑聽山鳥話家風。莫是半夜逾城。六年栖雪麼。<span class='note-inline'>(人貧智短)</span>莫是少林面壁。分髓分皮麼。<span class='note-inline'>(馬瘦毛長)</span>莫是打牛打車。行棒行喝麼。<span class='note-inline'>(黃丹塗鬼面)</span>莫是暗抽橫骨。密度金針麼。<span class='note-inline'>(苕箒畫蛾眉)</span>自餘插鍬叉手。惟識惟心。險布危分。潛行密用。總是熟睡饒譫語。於本參中。隔海望鄉關。大涉波濤在。不若盡情颺下。穩帖帖地。同此安居。飢來喫飰困來眠。遠看青山近流水。<span class='note-inline'>(喝云)</span>莫道無事好除夜小參。五十三年行脚。走遍天涯海角。早知唐喪光陰。悔不閉門獨活。古松下苔石憨眠。野溪邊笻枝倒卓。幽鳥啼春水奏流。湊成一曲村田樂。樂則不無。且道臘月三十日事。如何擺撥。<span class='note-inline'>(乃搖手云)</span>休話著。<span class='note-inline'>(以丈畫云)</span>都拈却。作者好求無病藥。<span class='note-inline'>(卓丈云)</span>鐵牛掣斷黃金索。</p>
</div>
<div class='div-other'><a id='mulu11' />
<p class='h1'>法語<span class='note-inline'>(卍姑入此目)</span></p>
<div class='div-other'><a id='mulu12' />
<p class='h2'>示曄庵主再住庵法語</p><p>臥松蘿下。塊石枕頭。喚起來打。爛煨黃獨。不顧紫泥。養拙未尊。其餘皷破<span class='corr'>钁</span>活埋佛祖。竪麤拳勘驗龍蛇。總是無風帀帀之波。萬里望鄉關。日莫途遠。若是衲活僧。千聖頭邊。別行一路。爭肯臥松蘿埋身鬼窟。煨黃獨。把定死蛇。皷破<span class='corr'>钁</span>弄鬼精魂。竪麁拳呈醜伎倆。柴門掩月。茆舍鋪雲。磵水鳴琴。松風度曲。萬機休罷。一物不為。花鳥迷踪。聖凡絕迹。何天書可到。何佛眼可覰。任方來用盡神機。向甚處嗅佗氣息。</p>
<p>燁上人久諳此味。知有千聖向上不傳一路。盡情颺下。別立生涯。朅來法華。開粥共夏。正茲商略古人不恰好處。痛加針砭。故疾發作。犯禁抽單。炷香覔語。為庵中道伴。信筆示之。倘能深究東山出醬甕入虀甕。還丹點銕之語。摵南泉摩尼珠。百雜碎。白雲無文之印。奪歸掌握。回視從上住庵諸老。透關眼囓鏃機。當甚馬[序-予+氣]孛。雖然。再從覺城山下過。棒折也未放你在。若只數松窠揖強榦。辜負<span class='corr'>己</span>靈。甘為流俗。非獨望古人於九霄之外。枯樹生耳。不免少一番不得。上人其勉之。</p>
</div>
<div class='div-other'><a id='mulu13' />
<p class='h2'>重慶元東山。造經歸蜀。求語</p><p>錦官經論場。雖西竺聖師。奪外道赤幡。瀉懸河辯。未易彷彿。因是周金剛。奮不平之氣。肩擔疏鈔。誓掃南方魔子。未跨龍潭。過現未來心。一點百雜碎。吹滅紙燭。止啼之金。變為灰燼。老東山窮自知之理。發蓬蒿箭。鎻斷岷峨吳楚老宿㗋襟。會聖庵前。聞如來密語。生平礙膺。掃無踪迹。摵碎南泉摩尼珠。貫花之文。削無形影。蜀罹犬戎之厄。一大藏教。片文隻字。悉秘龍宮。使後進決志流通者。漠漠長河。舍舟亥濟。元公恍然興嘆。萬里南來。一肩擔荷。庶復見漢官威儀。踐立芳塵。殊途同歸。初無東西異轍之分矣。中流一壺。遇若千金。於教門豈小補哉。更能窮自知之要。飲水防咽。則古今東山。一夢兩覺。朅來玉乳峰前。夜雨青燈。細論委曲。其志可嘉。需語為途中道伴。予既跋群英餞行軸。茲不重贅。攄山偈以贈。五千黃葉止兒啼。不異渝江碧落碑。古篆分明無贋本。具看經眼不難窺。</p>
</div>
<div class='div-other'><a id='mulu14' />
<p class='h2'>示希革侍者。歸江陵省親</p><p>在昔東山多英傑。圓通訥却萬乘之詔。以大覺行。其尊法有體。卍庵顏脫身戈甲。嬰妙喜鋒。珊瑚枕上兩行泪。一轉語報佛祖恩足矣。要知斯文重寄。非眼生三角。力負萬鈞。鮮能荷擔。所以道。離心意識參。出聖凡路學。<span class='corr'>已</span>是畫影圖形。搜尋六賊。欲覔真贓。卒難入手。須向威音王<span class='corr'>已</span>前。生佛未具。一揑百雜碎。方有入作分。若慕臨際[病-丙+斯]兒。脫間漏架。跳籬驀墻。肋下[祝/土]拳。攔腮贈掌。斫額望鄉關。白雲千萬里。</p>
<p>革侍者髫齓出家。尋師訪道。奮志效圓通卍庵之作。每恨不逢樵子逕。未識葛洪家。朅來玉乳峰前。背法堂著草鞋。上門上戶眼如鈴。有麼有麼。機如電。不消山僧輕輕噴嚏。寒毛卓竪。緊捉烏藤。革轍二門。必期打透。頻呼小玉。認即非聲。扯破犀牛。見即非色。稍知蹊徑。痛欲加鞭。秋風裝衣。遽有江陵省親之舉。臨行需語。為途中道伴。因謂學道如初。成佛有餘。驊騮墮地。抱千里之志。不可半塗而息。大鵬展翅。乘九萬之風。豈戀槍榆之樂。當思圓通卍庵。一等喫花瑞菜。春陽姁嫗。霜雪憑陵。信口吐出。如優曇旃蔔。撲鼻馨香。原其所自。無非離心意出聖凡。項上生銕三百斤。打硬做成。任是古佛。也合低頭。甘聽處分。到者裏。森羅萬象。介甲昆虫。總是生身父母。春水滿澤。夏雲奇峰。秋月揚輝。冬松孤秀。時時順色。日日承顏。冷面相看。少曾間隔。豈不思。大義渡頭。放暮頋一著子。日月星辰。為之撲落。放一線道。緊繫草鞋。若到江陵。有問千丈巖前。切不得道。奉化到山四十里。興盡早回。革轍向上有事在。要汝東針西劄。予忍死而俟。</p>
</div>
<div class='div-other'><a id='mulu15' />
<p class='h2'>題圓正法。不屈韃寇。就座與寺俱焚。并與小師正受法語<span class='note-inline'>(丁酉燒成都府時)</span></p><p>達人大觀。視生死。如游戲園林。入佛入魔。盤珠坂丸。了無留影。豈威武可屈。諸塵可受耶。無相禪師。踞正法閫奧。善用此機。當羯胡虐焰亘天。志烈秋霜。義不受辱。談咲危坐。同須彌燈王。入無聲三昧。五熱炙身。懸若符契。古謂大冶精金無變色。信不誣矣。受禪人親承箴訓。終不向語脉轉却。須知聲色堆頭。別有通天活路。信脚錯踏翻。和光明藏解脫門。盡情掃却。受與不受。總非他物。爭肯閉目藏睛。耽小家活計。葬精靈鬼窟。雖然如是。且道乃師一期戲劇。向火焰上。轉大法輪。三世諸佛立地聽。是受耶。不受耶。咄清平世界。切忌訛言。</p>
</div>
<div class='div-other'><a id='mulu16' />
<p class='h2'>示日本平將軍法語</p><p>士大夫。處身富貴。不被富貴所籠罩。又能擘破娘生銕面皮。銘心此道。非夙具般若種智。何以臻此。所患不能[拚-ㄙ+ㄊ]死做真實工夫。多見思量計較。將心待悟。擬心休歇。喜人密證。欲人稱贊。才起此念。便是生死根本。況此事。一超直入如來地。不歷地位堦差。豈以輕心慢心。螢火之見。可擬議哉。須是撞个無面目漢。痛與打併。使胸次無元字脚。道佛一字。嗽口三年。方有少分相應。若打祖師門下過。喫痛棒有分。豈不見。李都尉參石門得道。乃云。參禪須是銕漢。著手心頭便判。直趣無上菩提。一切是非莫管。此是士大夫。參禪樣子。往往以思量計較。為窟它。聞恁麼說話。便道莫落空否。譬如過海。波濤怒作。舟未翻先自驚懼。忙跳下水去。此深可怜愍。閤下灼然欲究明此段大事。直須將從前思量計較。求證悟待休歇底心。盡情颺下。百不知百不會。致君澤民。游刃兒戲。驀地喚醒。如睡夢覺。如蓮花開。掀髯一咲。豈不快哉。然後以斯道覺斯民。引大地人。下成佛種。庶不負靈山付囑。亦不枉東南閻浮提。打一遭。佛法東流入海。因承大願力。隱菩薩相。示宰官身。為內外護。至祝至祝。山野生于西蜀。失脚南方。五十餘載。參見四十餘員。具大眼目。真實履踐。大名宗匠。恨未能究徹向上巴鼻。以此疾心。久聞鈞譽。穹護法城。時為舞蹈。遠隔滄溟。無由瞻見。惟切斗山之仰。</p>
<p>昨承建長鄉老禪師賜書。為閤下需語。三思前輩大老。與士大夫。交游未深。不知造蘊。不敢輕易通信。恐悞於人。況小僧耶。溫英二兄。裝軸懇言甚切。不獲<span class='corr'>已</span>。老草奉呈。萬丐目至。</p>
</div>
<div class='div-other'><a id='mulu17' />
<p class='h2'>示小師居簡住三大士廟庵</p><p>収書得知。與三大士共香火。始為之笑。又為之喜。</p>
<p>笑者衲僧家。千聖頂[寧*頁]。瞥轉玄樞。氣食萬牛。嫌佛不肯做。一旦緘封不密。被鬼神覰見。乃云。修行無力。大隋南泉。一狀領過。肯向精靈鬼窟。倚青蝦蟆定吉凶。惑亂人家男女。翫祭鬼神。殘羮餿飯。辜負<span class='corr'>己</span>靈。造無間業。</p>
<p>喜者古庿香爐。鬼家活計。灼然提點得。到死火寒灰。臭烟蓬㶿。乾坤聚墨。日月韜光。赴村齋避暴風卒雨。與老興化。把手共行。早是郎當不小。枕撈波。夜宿帋錢堆裏。踢出神前酒臺盤。將蜆子老乞兒。倒卓屎坑頭。未為獨脫漢。終日拈香擇火。不知身是道場。鬼面神頭。千變萬化。到這裏。却須盡底掀翻。向生佛未具。朕兆未分<span class='corr'>已</span>前。別立生涯。不行千聖閫域。方有自由分。若只循途守轍。未免依前。被三大士驅役。丈夫自有衝天志。寧不思之。</p>
</div></div>
<div class='div-other'><a id='mulu18' />
<p class='h1'>序說<span class='note-inline'>(卍姑入此目)</span></p>
<div class='div-xu'><a id='mulu19' />
<p class='h2'>坦講師求子直序</p><p>在昔老臊胡。踰海越漠。以直指人心之說。惑亂大唐人家男女。殊不知。未發足竺乾時。早<span class='corr'>已</span>迃曲了也。立雪斷臂。平地活埋。打牛打車。騰虵繞足。支分五派。置之勿論。天台智者。入思大室。橫飛捷出。志烈秋霜。於真精進。法供養中。克證旋陀羅三昧。窮直指之妙。一乘席上。宗通說通。心言直故。始終地位。無委曲相。繩繩數百年。履坦途由直徑。冒其氏者。不可以一二數。豈敬直內義方外。彷彿而語。坦上人以子直為字。切有慕焉。大象截流。由基神箭。發無不中。行無不到。稍涉遲回。鷂子<span class='corr'>已</span>過新羅國。</p>
</div>
<div class='div-other'><a id='mulu20' />
<p class='h2'>左上人逢源說</p><p>般若真源。純清絕代。濫觴西竺。滴水氷生。達磨大師。揚其波流入震旦。少室峰前。淵涵靈照。雪冷霜凝。飲者死心。攪之斷臂。<span class='corr'>已</span>是無風帀帀之波。曹溪決其正。肆其瀾。派列支分。盈塞湖海。欲究其源。無非自得。</p>
<p>左上人。以逢源為字。深有慕焉。求予剩語。因謂曰。參禪學道。須得其源。若得其源。則語默動靜。折旋俯仰。苦樂逆順。得失是非。等印妙心。處處逢渠。如影隨形。無毫髮間。始信孟軻氏。居安資深。左右逢源之言。不妄矣。如不逢源。撓撓勞生。坐化異類。吾無取諸。上人其審之。</p>
</div>
<div class='div-other'><a id='mulu21' />
<p class='h2'>三峰彪侍者求仲文說</p><p>霧豹澤毛。七日不下食。盖變其文也。若是石霜角虎。糙暴生獰。文<span class='corr'>采</span>未彰時。怒視耽耽。威。墮地千里。腥嘯生風萬木折。奚俟鞹文炳蔚。然後能噬物哉。</p>
<p>彪侍者妙年英發。負食牛之氣。以仲文為字。深有取焉。插翅出林。反目睨母。肆藂林無窮之害。文不在茲也。如其肉醉藍田。堅石沒羽。匪同日而語。上人其勉之。當刮目以待。</p>
</div>
<div class='div-other'><a id='mulu22' />
<p class='h2'>是上人求竹房語</p><p>清陰十畝。碧玉萬竿。瀟洒門庭。天然幽致。道人飽和羅飯。䔧床瓦枕。夢繞華胥。山鳥綿蠻。臨風喚醒。雲疏鏤月。簷角蒙烟。靜報平安。清無俗語。縷柏香燃古篆。約枯梅老檜。講歲寒之盟。橫琴膝上。三歎遺音。桂影半江。誦唐人僧在翠微之句。怡然神與境會。心與道融。視整整錦綳。森森玉節。鳳巢密葉。雪壓寒梢。揭示真如。闢開戶牖。雖香嚴一擊忘所知。多福三莖四莖曲。蕩盡家私。無以加此。</p>
<p>是上人取竹房為號。乞語於予。不覺醜露。倘姁嫗憑凌一其操。榮枯長短虗其心。閴爾六窗。空然一室。則坐臥經行。惟汝之適。如或摘葉尋枝。扶籬摸壁。未免此君有屈無雪處。</p>
</div>
<div class='div-other'><a id='mulu23' />
<p class='h2'>境上人太虗說</p><p>六合之外。聖人存而不論。三間茆屋隨緣住。十里松門獨自遊。六合之內。聖人論而不議。四五百條花柳巷。二三千座管絃樓。是皆桎身。蛙井未覩鯤溟。衲僧家。沒意智一著子。踞千聖頂。握萬化機。寂寥非內。寬廓非外。如太虗空。迥無邊表。森羅萬象。一印頓圓。心佛眾生。三輪普現。摩竭提國。法空為座。癩馬繫枯樁。嵩山少室。併息諸緣。黑牛臥死水。周金剛無心無事。虗而靈空而妙。黼黻太過。王老師。真達不疑。廓然寥豁。豈強是非度量不少。擲劒揮空。空輪無跡。揑目生花。太青受點。含生不來。望空啟告。真不思議境。非出頭天外。孰能睥睨哉。</p>
<p>境上人揭太虗為號。深有取焉。灼然。於一切境。如石女兒。心行處滅。虗徹靈明。金塵密透。則野色更無山隔斷。天光直與水相通。苟涉錙銖。六合雲生。笑破虗空口。</p>
</div>
<div class='div-xu'><a id='mulu24' />
<p class='h2'>西寺恭論師房寒泓序</p><p>灌谿漚麻池水。得臨際一杓。揚波皷浪。彌滿江湖。劈箭機先。孰探深淺。雪峰古磵寒泉。非趙州一疏。壅脉塞源。停含穢惡。瞪目見底。難辨濁清。世皆謂二老。得一十八灘。濫觴之正。愚竊觀之。一人力皷狂瀾。一人生淹死水。大寂源流。略覰涯涘。曾未知玉囦瑩徹。光透十虗。鏡水凝寒。影融萬象。攪無痕迹。放含沙毒。射人。湛不搖中。噀蒼龍氣。吞海。截流機。無以施其伎。犯牛斗。難以尋其源。烹雪乳者結咽喉。驟冰稜者竦毛骨。雖臨際趙州。有逆水之波。逗河之手。主丈生獰。靠壁有分。又應能濡其涓滴哉。</p>
<p>恭上人禪房虗僻。鑿方池於風簷之側。雅扁寒泓。清志乎澡心。淵意乎浴德。無事開窗卷箔。鑒止凝神。梅印月以影橫斜。竹弄風而陰瑣碎。崖洗秋而玉瘦。泉濺沫以珠跳。吟入鏤冰。觀空擲礫。塵無濯纓之染。名無洗耳之慚。洞見從上諸老肺腸。如[餤-火]倉公上池之水。無絲毫間。洋洋焉自樂乎天真。信鮫龍雲雨。非池中物也。求予剩語。因書以勉。如曰供宴逸之玩。雖東風解凍。於牣魚躍。同靈沼與民之樂。吾無取焉。上人其擇之。</p>
</div>
<div class='div-xu'><a id='mulu25' />
<p class='h2'>涓禪人碧磵序</p><p>湛如藍揭示法身。凝不流生淹死水。放開線道。便見滔滔聒聒。漱石穿崖。色後聲前。皷弄人家男女。雪峰瞪目不見底。坐在澄澄湛湛。至今未有出身之路。南堂靈光逐處精。認得昭昭靈靈。到底不知截流之機。雖云正脉流通。望曹溪一滴。猶隔雲泥在。餘波末流。窮其源。冐其氏者。不可以一二數。</p>
<p>涓禪人雅號碧磵。意有慕焉。求予剩語。不覺醜露。灼能聲不是聲。色不是色。眼耳互為佛事。則東西絕岸。花紅深淺。鳥語綿蠻。總是自家行履處。若夫透清波路。過獨木橋。切忌脚跟浮逼逼。</p>
</div>
<div class='div-other'><a id='mulu26' />
<p class='h2'>欽西堂號實泉求語</p><p>實際理地。不受一塵。線路放開。和泥合水。來源有自。豈可掠虗。在昔新州賣柴漢。眼不識橫畫。用質直心。折匾擔頭。撥開正脉。濫觴湖海。變化魚龍。浩浩湯湯。莫知紀極。若是蕩而忘返。力鼓狂瀾。執而不通。生淹死水。欲與同波。玄沙道底。</p>
<p>欽禪老以實泉為號。意在澡心浴德。一洗澆浮。劈箭機先。不容作偽。秋涵古磵。月印清溪。脚踏實地人。便請截流去。</p>
</div>
<div class='div-other'><a id='mulu27' />
<p class='h2'>㑃牛說。示普和侍者</p><p>祖父田園。荒廢日久。此職耕者。罪不勝誅。及詢所因。非農之過。乃牛不任用也。稟性悖㑃。蹊田亂群。大棒打不回。麤繩拽不轉。不喫欄邊草。剛要犯人苗。踏裂嶺上白雲。一片兩片三四片。觸倒溪邊牧竪。十人廿人千百人。雖懶安用盡神機。南泉搜窮智略。春風百草頭。不能收放得□□業風吹上玉乳峰來。眼光掣電。角力摧山。意在一口吸盡。飛雪亭前。斷崕瀑布水不消。半寸捩鼻木。調伏麤惡心。涓滴蒙汗湯。斷除邪僻性。力盡神疲。穩帖帖地。安眠石上。遊戲松根。耕以其時。行不由徑。顛騎亦得。倒騎亦得。淳乎又淳。良可愛矣。烏[木*鹽]角韵。羗笛聲幽。無象太平。人牛俱樂。風清萬壑。月朗千峰。影跡雙忘。乾坤晏肅。和侍者號㑃牛。需予剩語。因事以遺之。</p>
</div></div>
<p class='juan'>希叟和尚廣錄卷第四</p>
</div><!-- end of div[@id='body'] -->
</body></html>