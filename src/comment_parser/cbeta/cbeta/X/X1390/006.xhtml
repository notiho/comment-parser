<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>希叟紹曇禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu30' />希叟和尚廣錄卷第六</p>
<div class='div-other'><a id='mulu31' />
<p class='h1'>題</p>
<div class='div-other'><a id='mulu32' />
<p class='h2'>題樗寮書金剛經板</p><p>善現一生。向虗空裏作活計。引惹瞿曇。拏空撮空。妄生穿鑿。樗寮居士。覰見敗缺。展虗空紙。大書欵案。連累平人。板行末運。俾泥真空者。去其靜勝。守頑空者。脫其桎梏。如鳥飛空。不留眹迹。若知端的。空不生花。倘涉意思。又從序分。說大脫空去也。</p>
</div>
<div class='div-other'><a id='mulu33' />
<p class='h2'>題手軸羅漢</p><p>這一火落。極難描邈。類虎欠斑。似龍無角。從前惡跡是人知。活戾天台與南嶽。神通遊戲。野馬追風。習定觀空。困魚止爍。藂林規矩一星無。丘壑襟懷休舉著。石爛松枯。略無知覺。謾說親曾見佛來。悔不慎打頭一著。錯錯。</p>
</div>
<div class='div-other'><a id='mulu34' />
<p class='h2'>題燈首座送行軸後<span class='note-inline'>(天童堂司。梅僑首座。石皷受業)</span></p><p>無傳首座。爛游湖海。秋賦式微。羣公乘間。得肆其謗。或謂太白峰前。法戰不勝。罸錢出院。凌辱宗風。或謂惠雲堂上。機思遲鈍。觸瓢墮地。方解轉身。巧語無根。煞人可恕。謗則謗了也。但責情三十棒。至竟無人動著。待石皷一撾。惡聲遠播。藂林必有動心駭目者。為之賞音。</p>
</div>
<div class='div-other'><a id='mulu35' />
<p class='h2'>志侍者送行軸<span class='note-inline'>(用天童西湖三十景。為題)</span></p><p>衲僧家。折主丈頭。盡乾坤大地。不消一劄。瓦解氷消。何止西湖風月。太白烟雲。醯雞甕天。分甘桎梏。今觀此軸。雖善闢宏智古佛眼。返孤山處士魂。欲覔行踪白雲萬里。</p>
</div>
<div class='div-other'><a id='mulu36' />
<p class='h2'>題初上人。老融牛軸</p><p>善畫無規。真牧無迹。放開線路。柳烟披拂。汀草蒙茸。本地風光。一何欠少。若作境會。當仁徒費精神。具正眼看。老融無下手處。</p>
</div>
<div class='div-other'><a id='mulu37' />
<p class='h2'>題瑩淨頭賀頌。并和軸後</p><p>衲僧家。千聖頭邊。胡屙亂撒。玉山不能痛與掃除。隨後狼籍。求予助臂。垃圾轉多。使識者見之。寧免掩鼻而過。</p>
</div>
<div class='div-other'><a id='mulu38' />
<p class='h2'>題月巖頌軸後</p><p>平如鏡面。險似懸崖。拶透重關。猶存光影。機先有路。鶻眼迷踪。若是步步登高底人。終不向明白裏討。</p>
</div>
<div class='div-other'><a id='mulu39' />
<p class='h2'>題玉上人諸祖真蹟</p><p>先哲書問往來。字字句句。無非根道。縱涉世諦。細味之。如庖人趍市。於海岸漁家。巨口細麟。皆吾膾炙中物。然與實相。不相違背。故歷代寶之。以為大訓。豈似今時恣祝鮀佞。欺誑百端。習成魔業。玉上人。珍藏數帖。皆禪門負大名宗匠。筆力遒勁。辭語幽深。正眼觀之。起必死疾。計優波離室。必無晉人斥。兒輩賤雞為誚焉。秀峰其寶之。</p>
</div>
<div class='div-other'><a id='mulu40' />
<p class='h2'>為毒庵楊居土。題彭侍郎真蹟<span class='note-inline'>(諱大雅)</span></p><p style="margin-left:3em"><span class='note-inline'>(彭云。湛寂明妙。獨立不變。與太虗為體者。謂之性。混沌開先。造化後出。與太極為蒂者。謂之命。動靜闔闢。循環錯綜。與天地為機者。謂之心。見於四時。形於萬端。與性命為用者。謂之情)</span>。</p>
<p>性命心情。體蒂機用。待制彭公。為八面敵。故能綸巾羽扇。坐碧油幢。折千里遐衝。立萬世勛業。今觀妙畫。英氣逼人。死諸葛走生仲達。可以併案。非草書愈頭風。子彰髑髏血糢糊。<span class='corr'>祛</span>瘧鬼者。同日而語。毒庵其寶之。</p>
</div>
<div class='div-other'><a id='mulu41' />
<p class='h2'>題盧石屏。住護國送行軸後</p><p>群賢妙唱。字字句句。有活人眼。非石屏卒難承當。雖然碧桃洞口。春色烘人。大有人迷路在。遇指津時。寒拾風顛。隄防冷笑。</p>
</div>
<div class='div-other'><a id='mulu42' />
<p class='h2'>題王逸老草書心經</p><p>般若真空。語言道斷。心行處滅。不容擬議於其間。因甚有許多絡索。直饒四無礙辨。窮盡玄微。切莫草書謾我。</p>
</div>
<div class='div-other'><a id='mulu43' />
<p class='h2'>為石壁長老。題應庵諸祖真蹟後</p><p>鍋子大小。杓柄短長。諸老家私。盡情吐露。就中些子誵訛。渾動不著。若點檢得出。諸方知這一絡索。總是嚼飯餧兒。隔屏罵婦。不直一笑。其或未然。時難且與同香火。歲晚須知各戶門。</p>
</div>
<div class='div-other'><a id='mulu44' />
<p class='h2'>徑山悟侍者。求跋了庵頌軸</p><p>一句子。超百億。脚未跨門。參天荊棘。若更待菜葉隨流。泥牛入海。竪拳勘證。低頭而入。總成未了公案。要知不涉機思。直造大休歇地麼。悟侍者諾。到家了也。緊閉柴門。打一覺睡。</p>
</div>
<div class='div-other'><a id='mulu45' />
<p class='h2'>題大覺真蹟</p><p>大覺赴紫泥之詔。對使者焚龍腦鉢。法道愈尊。䇿勛僧史。真萬世鼎彝也。滿謂氣食萬牛。凜然有不可犯之態。今觀此帖。字畫端誠。語辭卑遜。略無一毫尊崇氣味。視今炙手權門。歃血盟里胥者。以位自驕。令人嘔穢。</p>
</div>
<div class='div-other'><a id='mulu46' />
<p class='h2'>為記行人。䟦書圓覺經後</p><p>大光明藏。墨聚萬重。圓覺妙場。泥深三尺。老瞿曇。出身無路。諸菩薩。沒脚重淵。口欵既招。欲隱彌露。記行人。從頭寫過。鋟板流通。俾不了義人。了此一段義。若於帋上推尋。連累行人。負鞍㗸鐵。離此別求。同黃面老兒。入犂泥獄。</p>
</div>
<div class='div-other'><a id='mulu47' />
<p class='h2'>題袁平叔畫鬼百戲圖　<span class='note-inline'>(墨魁)</span></p><p>瘦蹇不嘶。熊癡綬步。百樣喬䊋。千般社舞。獵獵旌旗蔽野雲。呦呦鼓笛填村路。不減朱陳嫁娶圖。中有些兒奇恠處。不是小道人。亦非假胡女。副墨子曲盡形容。中陰身終難共語。髑髏識盡喜猶存。陰風歷歷鳴神樹。敗缺了也。窮鬼子窮鬼子。</p>
</div>
<div class='div-other'><a id='mulu48' />
<p class='h2'>題李伯時。畫淨梵王抱太子。謁大自在廟天王。王見即禮拜圖</p><p>小[病-丙+斯]兒真捏怪。人見憎鬼見怕。累老爺懷抱不知。斷慈母恩情忒煞。<span class='note-inline'>(生七日。母死)</span>竺國威獰獨大天。名自在何甞自在。縱饒伊具三頭六臂。展盡神通。驀劄相逢。終不免五體翹勤。深深下拜。</p>
</div>
<div class='div-other'><a id='mulu49' />
<p class='h2'>題鬼踢弄圖</p><p>駕險凌危。曳弓放彈。弄鬼精魂。打喬雜絆。笛吹夢蕻竹喧轟。鼓打蝦蟇皮緊幔。虗空踢出脚尖頭。妙處不知誰解看。說與渠魁。請高著眼。</p>
</div>
<div class='div-other'><a id='mulu50' />
<p class='h2'>為昌州月上人。題草虫圖</p><p>草木精靈。羽毛群族。非翻身異類。會無情說法者。難邈其真。雖然。且道龍眠想入馬腹中。莊周夢為蝴蝶。是真耶非真耶。問褚先生管城子。</p>
</div>
<div class='div-other'><a id='mulu51' />
<p class='h2'>舜侍者請題蘭亭帖</p><p>唐臨蘭亭禊事帖。世取妙刻為貴。於死生亦大矣。少有味之者。故真贋所不分。嗚呼崇山峻嶺。茂林脩竹。心畫燦然。多作境會。使右軍更生。寧免一字三嘆。</p>
</div>
<div class='div-xu'><a id='mulu52' />
<p class='h2'>清虗和尚語錄序</p><p>石田去後。其道方行。盖其平日。以氣自負。縱霹靂火。鎔烹金爐。妙密鉗鎚。非繞指柔。不入煅煉。灰飛烟滅。癡絕校其書。拊几長嘆曰。噫世無碧眼胡。雖天衣不能施其巧。清虗善學柳下惠。剔錮疏泥。鈍鐵。脫胎換骨。火明文武。橐鼓風雷。清徹虗凝。色含百煉。頑銅鈍鐵。悉為改容。湖海咸知。不待錄其術。方鳴也。惜乎畢工太速。不克終其志。遺竈猶存。當有寒灰發燄。躍冶不祥者。以觀其續。止啼黃葉。予無取焉。</p>
</div>
<div class='div-other'><a id='mulu53' />
<p class='h2'>俊侍者。將別山四會語錄。歸日本板行。求予序引</p><p>圓照老人。佩臨濟正傳之印。五據要津。印破天下衲僧面門。如春雷啟蟄。飛龍昇天。驚蛇竄草。各適所安。別山深入閫奧。搭無文印。古篆分明。六合雲奔。千林氣肅。辨龍蛇眼。隱不容絲。唾結砒霜。語含鴆毒。天王為之竦骨。獅子聽之落威。寶公因之死心。長庚拱之失色。惡聲貫耳。充塞大唐。俊侍者。不能防身遠害。更將惡蘖。航海東歸。予恐日本國中。流殃肆毒。累及無辜。酖味喪軀。貽無窮恨。故作序引。以冠其首云。</p>
</div></div>
<div class='div-other'><a id='mulu54' />
<p class='h1'>䟦</p>
<div class='div-other'><a id='mulu55' />
<p class='h2'>䟦天童別山和尚語錄</p><p>別山四會語。如斷鰲立極。無一毫傾側處。貴令大地人。安家樂業。若知端的。坐致昇平。苟涉遲疑。未免被毗藍轉却。</p>
</div>
<div class='div-other'><a id='mulu56' />
<p class='h2'>䟦石橋寫圓悟心要</p><p>妙圓悟以之。毛錐頴悟石橋以之。熊掌與魚。二者兼得。上人宜以天厨禁臠。十襲珍藏。必有䑛鼎知味。三嚥三嘆。為之沃心。</p>
</div>
<div class='div-other'><a id='mulu57' />
<p class='h2'>䟦鈍庵密庵帖</p><p>老宿言。鈍庵與雲臥。歃血論盟。誓不應世。晚念法門衰替。戲伸怒臂。振頹綱於雲海亭前。鐵網漫空。麟鳳龜龍。皆歸籠絡。密庵以破沙盆。換正法眼。清廟之器。為之改色。大張佛日應庵之道。若揭日月。豈小補哉。諦觀二帖。丁寧不倦槌拂。善裁閫外威權。如臥龍劃苦肉計。使公瑾奏赤壁功。若合符契。德璉監寺。需予著語。明鏡繪像。染污清明。亟卷而還之。庶無誚焉。</p>
</div>
<div class='div-other'><a id='mulu58' />
<p class='h2'>䟦大慧帖</p><p>大慧以天縱之資。熏風南來。空華翳目。錯認諸佛出身處。後於海湧峰前。閱華嚴第七地。發明殃掘摩羅救產難因緣。峻機電卷。雄辯潮奔。世無嬰其鋒者。今觀妙帖。舉方山待時而鳴。激礪後人。勿求速效。如帝網交羅。重重攝入。真護法城。壁立萬仞。非不動步。徧遊十三華藏界。百億香水海者。所能睥睨。夜光可市。求此實難。了沂其寶之。</p>
</div>
<div class='div-other'><a id='mulu59' />
<p class='h2'>䟦禪會圖</p><p>禪既強名。會亦妄立。一火無知。打棚雜劇。百樣喬䊋誑世人。千般怪語瞞天日。若是本色行家。不打這般皷笛。畫影圖形轉弗堪。藂林千古成狼籍。不狼籍。留與仁禪遮破壁。</p>
</div>
<div class='div-other'><a id='mulu60' />
<p class='h2'>䟦枯山語錄後</p><p>每憶侍先師。與即庵於玉几涵秋。獲聽語秀巖時事。如金翅擘海。直取龍吞。不知滄溟之深淺。篆銘心腑。幾四十年。今觀枯山六會拈提。真克世其家。碧落碑無贋本。惜江湖掩明晦德。惟以中興漢業稱之。痛哉。死諸葛走生仲達。世豈無執董狐筆者。奮為直書。年月日䟦。</p>
</div>
<div class='div-other'><a id='mulu61' />
<p class='h2'>䟦天童淨和尚墨跡。諸老䟦後</p><p>太白死句中有活句。諸老活句中有死句。死活向上有事在。擬議尋思。吳元濟不待夜入蔡州城。<span class='corr'>已</span>被擒捉了也。具透關眼者。切忌掃雪求跡。年月日。</p>
</div>
<div class='div-other'><a id='mulu62' />
<p class='h2'>䟦破庵和尚墨跡<span class='note-inline'>(無準和尚䟦後)</span></p><p>鳳山攘羊。龍囦證之。<span class='corr'>已</span>是笑破他人口。更添乳竇竈倉。耳語鼎鼎。是什麼人家。年月日䟦。</p>
</div>
<div class='div-other'><a id='mulu63' />
<p class='h2'>䟦送元東山。造藏經。歸蜀頌軸</p><p>一生看經不識字。總十二部為一句。猶帶元字脚在。蜀罹羯胡肆酷。一大藏教。片帋不存。欲求元字脚。了不可得。東山未離文字相。赬肩萬里。一力擔回。意使蜀人。復見古道顏色。不減經歸白馬。僧到赤烏。群英著語。以旌其行。可謂助桀為虐。前途忽遇臭老婆點破。切不得向窮諸玄辯處。倒戈卸甲。</p>
</div>
<div class='div-other'><a id='mulu64' />
<p class='h2'>䟦新眾寮頌軸</p><p>山僧入院後。見眾寮頺<span class='corr'>圮</span>。難以安龍象。乙丑丁旱。鳩四山餘材。架數椽以庇風雨。初無奇特。群賢作偈褒美。何異與醜婦濃塗朱粉。菷畫蛾眉。非使効顰。反令成鬼。急卷還之。免貽識者之誚。</p>
</div>
<div class='div-other'><a id='mulu65' />
<p class='h2'>䟦北磵和尚自贊靈照頌<span class='note-inline'>(南康璋禪人請)</span></p><p>丹霞龐老總妖人。不減獰爭蠱毒神。靈照專行禁邪法。相逢便捋鬼頭巾。</p>
</div>
<div class='div-other'><a id='mulu66' />
<p class='h2'>䟦永明惟心訣<span class='note-inline'>(何山注)</span></p><p>心<span class='corr'>已</span>強名。訣從何來。永明剜肉作瘡。何山隔壁猜謎。急急將來付丙丁。大丈夫兒休擬議。如擬議。三級浪高魚化龍。癡人猶戽夜塘水。</p>
</div>
<div class='div-other'><a id='mulu67' />
<p class='h2'>舜首座書語錄。求䟦</p><p>鴉臭當風立。目之者掩鼻而過。舜首座蓄之何為。急丙丁。無貽我醜。</p>
</div>
<div class='div-other'><a id='mulu68' />
<p class='h2'>䟦正宗贊</p><p>庚戌歲。予首眾冷泉。有客携唐畫十六應真。請上方癡絕老人長贊。師命分作。因為效顰。蒙師褒美。以是柏庭友于。求贊祖像八九。後數年藏六靈鷲放山室。力疾續為之。如蟻撼樹。是不量其力也。一時消遣。豈謂江湖傳錄。顏汗沃襟。無著慚惶處。欲毀不能得。文質侍者。乳竇相從。詩吟小艶。扇破犀牛。頗禁磨琢。水流雲散。各天一涯。朅來巘雲深處。出示求䟦。野狐涎唾。視之惡心。急令屏棄。若於帋筆未形時。贊毀不及處。照見古人肝膽。方知此錄。鸚鵡喫煎茶。</p>
</div>
<div class='div-other'><a id='mulu69' />
<p class='h2'>䟦張魏公親書心經</p><p>紫巖先生。以經天緯地之材。羽扇綸巾。䇿勳帷幄。調鼎餘暇。侍母秦國太夫人。趍圓悟室。潛鞭密煉。真金繞指。汗血奏功。致使薰風南來。凉生殿閣。揭示諸佛出身處。拈花慧命。一縷繫千鈞。斷而復續。大功不宰。豈小補哉。慨想典彝。斗山仰止。今觀親書心經。妙畫龍翔鳳翥。英氣逼人。三沐三薰。不忍去手。倘非妙悟真空。洞萬物表。豈能照破空生敗闕。夜光可市。求此實難。上人其寶之。</p>
</div>
<div class='div-other'><a id='mulu70' />
<p class='h2'>䟦禪會圖</p><p>吾祖之道。得人即興。失人即亡。自昔聖賢。為內外護。譬如琵琶琴瑟。必資好手。乃發至音。鳳凰麒麟。出以其時。方為上瑞。今觀此軸。主法者皆僧中龍。問道者皆人中傑。至若翁嫗幼艾。提籃拄钁。茅舍團欒。說無生話。視死生為游戲。非真實履踐。安能及此。慨望風規。令人顙泚。亦不知其為畫也。豈雛道人。趍炎禆販。懸羊賣狗。戕賊法門者。同日而語。因各為之贊。敬題其上。如將五<span class='corr'>采</span>。黼黻太虗。叢林豈無具獲麟筆削重為。</p>
</div>
<div class='div-other'><a id='mulu71' />
<p class='h2'>䟦天宮可都正重刊辨正邪經</p><p>鏡重磨淨發光。金百煉柔繞指。黃面老人。無大人相。反累他人。傷鋒犯手。何不明窗下安排。何故。見怪不怪。其怪自壞。</p>
</div>
<div class='div-other'><a id='mulu72' />
<p class='h2'>清侍者。求䟦密庵與寧侍者法語</p><p>千聖頂[寧*頁]。父母未生。嚙鏃靈機。燭天光彩。若非智眼洞明。卒難透見。密庵當陽揭示。譬如禹門霹靂。桃花浪暖。變化魚龍。皆承燒尾之力。於中開遮縱奪。作活破家。邪法難扶。鬼門貼卦。清侍者莫惜淬倚天長劒。一洗祅氛。為寧侍者雪屈。善學柳下惠。叔世中流一壺。當刮目以俟。</p>
</div></div>
<div class='div-other'><a id='mulu73' />
<p class='h1'>頌</p>
<div class='div-other'><a id='mulu74' />
<p class='h2'>漩翁</p><p>和泥合水幾經春。只貴隨流轉得身。白浪堆頭深掘窖。老來偏解活埋人。</p>
</div>
<div class='div-other'><a id='mulu75' />
<p class='h2'>黑山</p><p>佛祖仰望不及處。暗昏昏地悄巍巍。放開閃電光中路。拶著全身陷銕圍。</p>
</div>
<div class='div-other'><a id='mulu76' />
<p class='h2'>雙溪</p><p>朝宗正派競分支。那箇源頭肯放低。堪咲截流人不薦。從東過了又從西。</p>
</div>
<div class='div-other'><a id='mulu77' />
<p class='h2'>雲溪</p><p>一從鎻斷清波路。密影重重布畫橋。著脚不知深淺處。定應攧折瞎驢腰。</p>
</div>
<div class='div-other'><a id='mulu78' />
<p class='h2'>兀庵</p><p>身同枯木倚寒巖。鑠盡玄微沒許般。只麼守些獃怛怛。從教壁倒與籬坍。</p>
</div>
<div class='div-other'><a id='mulu79' />
<p class='h2'>謙翁</p><p>具通方眼放<span class='corr'>眵</span>盲。爭肯先人一步行。窮四部洲求遜讓。看來不出老先生。</p>
</div>
<div class='div-other'><a id='mulu80' />
<p class='h2'>龍淵</p><p>未施爪距<span class='corr'>㸕</span>風雲。玉鑑光寒不染塵。昨夜寒濤輕蘸月。賺他無限抉珠人。</p>
</div>
<div class='div-other'><a id='mulu81' />
<p class='h2'>古岸</p><p>乾坤未剖立雄基。雪袞寒濤日打圍。脚下儘教浮逼逼。直通一路與人歸。</p>
</div>
<div class='div-other'><a id='mulu82' />
<p class='h2'>無見</p><p>色塵銷盡眼頭空。著得須彌山萬重。不似靈雲存鑑覺。被桃花換主人翁。</p>
</div>
<div class='div-other'><a id='mulu83' />
<p class='h2'>滸眼</p><p>萬派奔流觸斷崕。渦漩一竅絕安排。淵深徹見靈源底。裏許如何著得沙。</p>
</div>
<div class='div-other'><a id='mulu84' />
<p class='h2'>大用</p><p>二三四七惡機關。互逞辭鋒鬪熱瞞。不必山僧一彈指。盡情貶向銕圍山。</p>
</div>
<div class='div-other'><a id='mulu85' />
<p class='h2'>無盡</p><p>老胡移種覺園花。五葉聯芳次第來。惱亂春風沒休日。一枝開了一枝開。</p>
</div>
<div class='div-other'><a id='mulu86' />
<p class='h2'>樵隱</p><p>斫得塊柴擔不起。和雲颺下枕頭邊。夢魂不涉人間世。肯把黃梅破鉢傳。</p>
</div>
<div class='div-other'><a id='mulu87' />
<p class='h2'>石壁</p><p>一方峭峻絕安排。立處還同萬仞崖。盧老倩人書不得。春日濈濈長莓苔。</p>
</div>
<div class='div-other'><a id='mulu88' />
<p class='h2'>假菴</p><p>穿鑿虗空幻架或。從來共住不知名。笑他借位明功底。錯認簷頭雨滴聲。</p>
</div>
<div class='div-other'><a id='mulu89' />
<p class='h2'>瓢泉</p><p>當陽剖破劫壺來。見徹根源眼有沙。臨際爺爺得一杓。葛藤浸爛又萠芽。</p>
</div>
<div class='div-other'><a id='mulu90' />
<p class='h2'>栖巖</p><p>拗折瘦藤枝。靠倒險崖句。佛祖謾尋踪。無你湊泊處。</p>
</div>
<div class='div-other'><a id='mulu91' />
<p class='h2'>休征</p><p>擊碎軒轅鏡。焚燒黃石書。瘦笻春力徤。帶月訪樵漁。</p>
</div>
<div class='div-other'><a id='mulu92' />
<p class='h2'>雪崖　<span class='note-inline'>(二)</span></p><p>壁立千尋度玉風。絕捫摩處有行踪。草鞋踏出毗盧印。見得分明隔萬重。</p>
<p>空花翳眼沒根莖。平白誰知太險生。窮一色邊須撒手。且無玄路與人行。</p>
</div>
<div class='div-other'><a id='mulu93' />
<p class='h2'>西窻</p><p>格樣親傳鼻祖家。短簷時見夕陽斜。雖然巨闢通方眼。牛過依前露尾巴。</p>
</div>
<div class='div-other'><a id='mulu94' />
<p class='h2'>愚翁</p><p>聰明點盡若盲聾。沒變通時有變通。漏得黃梅無底鉢。笑開老眼醉春風。</p>
</div>
<div class='div-other'><a id='mulu95' />
<p class='h2'>鏡堂</p><p>非明非暗亦非臺。萬像從教影現來。剛被老胡書破壁。沒塵埃却有塵埃。</p>
</div>
<div class='div-other'><a id='mulu96' />
<p class='h2'>虗叟</p><p>千聖機塵一洗清。心淵絕滓自靈明。白頭謾說無功用。種得空花結菓成。</p>
</div>
<div class='div-other'><a id='mulu97' />
<p class='h2'>元叟</p><p>搆得先天那一機。胸中字脚沒星兒。直從千聖頭邊坐。不許兒孫取次知。</p>
</div>
<div class='div-other'><a id='mulu98' />
<p class='h2'>平山</p><p>一鏡面鋪非剗削。且無高下與人爭。擬從頂[寧*頁]尋玄路。著脚須防有賺阬。</p>
</div>
<div class='div-other'><a id='mulu99' />
<p class='h2'>滸眼</p><p>一生逐浪與隨流。未見根源未肯休。孔竅不知深幾許。臨崖看著使人愁。</p>
</div>
<div class='div-other'><a id='mulu100' />
<p class='h2'>疎山塔　<span class='note-inline'>(二)</span></p><p>衲僧毛病沒星星。剛被傍人授記成。萬壑松濤撼明月。隔溪誤認倒屙聲。</p>
<p>活被人埋汝水濆。新豐一曲杳無聞。可怜嬌舞曹家女。不嫁春風嫁白雲。</p>
</div>
<div class='div-other'><a id='mulu101' />
<p class='h2'>惺惺石</p><p>主人翁<span class='corr'>已</span>強安名。何待區區喚一聲。坐得石頭穿透底。依然打箇不惺惺。</p>
</div>
<div class='div-other'><a id='mulu102' />
<p class='h2'>古桃</p><p>仙苑春風幾奏名。三千年實結初成。曾將一點枝頭血。換却靈雲兩眼睛。</p>
</div>
<div class='div-other'><a id='mulu103' />
<p class='h2'>煨芋</p><p>糞火香凝午夢初。爛煨黃獨替春蔬。山童急把柴門掩。只恐閑雲引詔書。</p>
</div>
<div class='div-other'><a id='mulu104' />
<p class='h2'>送雪竇圓兄歸疎山</p><p>錦鏡濃粧蜀樣花。沒塵埃處惹塵埃。好歸說與曹家女。<span class='corr'>已</span>是當堂打破來。</p>
</div>
<div class='div-other'><a id='mulu105' />
<p class='h2'>送椿兄之蔣山<span class='note-inline'>(徑山法語。有賣虗空之說)</span></p><p>老倒凌霄徹骨窮。強書白契賣虗空。要將刀尺分長短。須向鍾山問寶公。</p>
</div>
<div class='div-other'><a id='mulu106' />
<p class='h2'>送如兄見枯椿</p><p>枯椿一語錯流傳。礙塞平人萬萬千。百雜碎時須跳出。莫教坐在法身邊。</p>
</div>
<div class='div-other'><a id='mulu107' />
<p class='h2'>送明兄之天童<span class='note-inline'>(徑山火後)</span></p><p>古蠻絲褁塊焦桐。色帶凌霄劫火紅。送與天童彈一操。風前月下滴丁東。</p>
</div>
<div class='div-other'><a id='mulu108' />
<p class='h2'>送清兄見天童。并扣石溪</p><p>前寶公兮後寶公。分身說法在玲瓏。訪尋不用論賓主。十二面門元一同。</p>
</div>
<div class='div-other'><a id='mulu109' />
<p class='h2'>送傑兄歸子雲墨池<span class='note-inline'>(徑山有東坡墨池)</span></p><p>凌風倒握瘦藤枝。來探坡僊浣墨池。染污一身難洗雪。到家莫使子雲知。</p>
</div>
<div class='div-other'><a id='mulu110' />
<p class='h2'>送悅兄歸篆江省母</p><p>萬疊穠陰襯落花。一江流水篆紋斜。娘生面目無遮護。見得分明始到家。</p>
</div>
<div class='div-other'><a id='mulu111' />
<p class='h2'>石溪自鴈宕避難。回天童巢雲</p><p>蒼鷹俊翼倦摩霄。巖下深雲穩寄巢。且放愁狐雙眼閉。恐驚群鷺宿寒梢。</p>
<p>鴈峰削玉鎻層陰。彷彿梅陽瘴面春。回首揭天撾毒皷。聲冤何止十三人<span class='note-inline'>(回)</span>。</p>
</div>
<div class='div-other'><a id='mulu112' />
<p class='h2'>賀阡辨山。退雙林赴金山</p><p>雙檮定起月三更。倒跨金鰲戲八紘。袖褁門槌惡剌剌。德雲不敢占先行。</p>
</div>
<div class='div-other'><a id='mulu113' />
<p class='h2'>賀天童心首座</p><p>懶織蒲鞋罷養親。入蟭螟眼鼓烟塵。只將打發雲門手。更與玲瓏接一人。</p>
</div>
<div class='div-other'><a id='mulu114' />
<p class='h2'>送東川本之太白<span class='note-inline'>(本鄉有低頭佛)</span></p><p>萬松關險路縈紆。門掩深雲窄有餘。佛過低頭不妨得。且圖人見額邊珠。</p>
</div>
<div class='div-other'><a id='mulu115' />
<p class='h2'>送人住雲臥接待菴</p><p>雲臥遺風仰正傳。接人全在钁頭邊。臨機不用閑忉怛。自有春山蕨竪拳。</p>
</div>
<div class='div-other'><a id='mulu116' />
<p class='h2'>送俊兄歸桃源省母</p><p>故國胡塵蔽不開。拏舟深入武陵家。野桃花映娘生面。莫學靈雲眼著沙。</p>
</div>
<div class='div-other'><a id='mulu117' />
<p class='h2'>疎山送道州如矮歸湘西<span class='note-inline'>(善寫真)</span></p><p>筆頭俊逸眼頭親。邈得疎山矮子真。落鴈圖邊輕展看。誰云不是道州人。</p>
</div>
<div class='div-other'><a id='mulu118' />
<p class='h2'>疎山送日兄歸玄沙</p><p>疎山覔得曹家女。嬌舞西風不解羞。歸與謝郎稱萬福。免教紅爛在漁舟。</p>
</div>
<div class='div-other'><a id='mulu119' />
<p class='h2'>悼時愚菴主</p><p>詔書颺在破床頭。高枕松根睡覺休。啼盡山禽驚不醒。蘿囪空鎻暮雲愁。</p>
</div>
<div class='div-other'><a id='mulu120' />
<p class='h2'>送鏡兄之虎丘</p><p>虎巖老虎太威獰。平地拏人死復生。背却西風行一轉。髭鬚倒捋兩三莖。</p>
</div>
<div class='div-other'><a id='mulu121' />
<p class='h2'><span class='corr'>采</span>蕨</p><p>撥雲尋蕨到層峰。荊棘林中有路通。拈起一拳全殺活。漏籃無底貯春風。</p>
</div>
<div class='div-other'><a id='mulu122' />
<p class='h2'>燒筍</p><p>稚子相呼脫錦衣。餉春不減首山蕨。翻身跳入爐中浴。透得山僧嚙鏃機。</p>
</div>
<div class='div-other'><a id='mulu123' />
<p class='h2'>刈茆</p><p>百草頭邊活路通。嶮崖機透幾千重。長長短短刪除了。収放全歸掌握中。</p>
</div>
<div class='div-other'><a id='mulu124' />
<p class='h2'>划柴</p><p>紛紛枝葉亂如麻。不惜從頭與一划。驚起銕蛇忙竄草。樵歌聲徹老盧家。</p>
</div>
<div class='div-other'><a id='mulu125' />
<p class='h2'>寄紫籜茶。與虎丘石溪</p><p>籜龍㗸味噀春英。香入蘿囪午夢清。笑汲新泉煩陸羽。責圖尊宿眼增明。</p>
</div>
<div class='div-other'><a id='mulu126' />
<p class='h2'>寄賀天童滅翁和尚　<span class='note-inline'>(二)</span></p><p>老饕八十再生牙。爛嚼虗空吐出滓。點檢玲瓏巖下草。枝枝葉葉是曇花。</p>
<p>接人籌室肯雷同。用活兵機不犯鋒。把定牢關輕放過。一人標記一株松。</p>
</div>
<div class='div-other'><a id='mulu127' />
<p class='h2'>寫華嚴求偈</p><p>衲僧用處得能乖。肯向龍宮鼻嗅來。黑墨濃磨塗白帋。重重無盡雜花開。</p>
</div>
<div class='div-other'><a id='mulu128' />
<p class='h2'>古樵</p><p>七佛<span class='corr'>已</span>前曾賣弄。分明一塊爛枯柴。老盧不解擔當得。火種只今無地埋。</p>
</div>
<div class='div-other'><a id='mulu129' />
<p class='h2'>無聞</p><p>缺齒胡僧戲劇多。打虗空皷唱巴歌。山河大地連聲咲。不柰聾人耳朵何。</p>
</div>
<div class='div-other'><a id='mulu130' />
<p class='h2'>天童送鑑少瞻之江心</p><p>東谷生涯徹骨貧。煩君說與了師兄。一從鳳宿龍巢後。寶殿無人步月明。</p>
</div>
<div class='div-other'><a id='mulu131' />
<p class='h2'>天童送深兄歸湖州</p><p><span class='corr'>采</span>樵深入萬松關。踏破烟雲幾朵山。擔折驀知柴束重。掉頭歸唱月彎彎。</p>
</div>
<div class='div-other'><a id='mulu132' />
<p class='h2'>送祐兄之仰山</p><p>仰山活業苦無多。畬片荒田種粟籮。去與一鋤翻到底。聽渠叉手道如何。</p>
</div>
<div class='div-other'><a id='mulu133' />
<p class='h2'>淨慈送拱侍者。之天童。參天目</p><p>無孔銕鎚三五百。<span class='note-inline'>(大川語)</span>烹金鑪裏鑄成來。就將一箇輕拋擲。擊得玲瓏竅子開。</p>
</div>
<div class='div-other'><a id='mulu134' />
<p class='h2'>明月谷血書華嚴。蒙恩宣入內庭</p><p>一回[祝/土]破娘生指。血染春風開雜花。香噴龍王宮殿滿。胡僧嗅得鼻頭喎。</p>
</div>
<div class='div-other'><a id='mulu135' />
<p class='h2'>平溪</p><p>一片寒光湛不流。古今誰解覔源頭。東西雖有地如掌。未許南泉閑牧牛。</p>
</div>
<div class='div-other'><a id='mulu136' />
<p class='h2'>古柏</p><p>不識威音劫外春。錯將西祖意瞞人。紛紛多是尋枝葉。誰向枯椿透法身。</p>
</div>
<div class='div-other'><a id='mulu137' />
<p class='h2'>湧溪</p><p>平地忽翻千尺浪。吞空沃日勢滔滔。截流機峻無人薦。謾說荼陵踏斷橋。</p>
</div>
<div class='div-other'><a id='mulu138' />
<p class='h2'>泉山</p><p>接得靈源正脉親。險崖機裏解翻身。莫教倒嶽傾湫去。浸殺茫茫大地人。</p>
</div>
<div class='div-other'><a id='mulu139' />
<p class='h2'>巨源</p><p>元無一滴皷波瀾。發得頭來海樣寬。舉棹迷踪知幾許。桃花誤作武陵看。</p>
</div>
<div class='div-other'><a id='mulu140' />
<p class='h2'>竹房</p><p>三莖曲與兩莖斜。徑直門風八字開。擬向翠微尋路入。知他賺却幾人來。</p>
</div>
<div class='div-other'><a id='mulu141' />
<p class='h2'>舜兄南山為僧。後歸東林</p><p>新生白額眼光搖。肯向南山戀舊巢。背踏西風行一轉。人驚不過虎溪橋。</p>
</div>
<div class='div-other'><a id='mulu142' />
<p class='h2'>緣兄求住不得。乞語</p><p>磬峰小小陷人坑。始道平夷又險生。不是不容輕插脚。要伊別討路頭行。</p>
</div>
<div class='div-other'><a id='mulu143' />
<p class='h2'>送老聞歸安公</p><p>樓至一雙麤脚踪。分明弄假却成真。去將鍬子從跟剗。免踏春泥惑亂人。</p>
</div>
<div class='div-other'><a id='mulu144' />
<p class='h2'>送悟侍者。歸天台葬父</p><p>不學那吒拆肉還。小沙彌有惡機關。一拳[祝/土]殺深埋了。倒卓天台作壽山<span class='note-inline'>(高沙彌同寺)</span>。</p>
</div>
<div class='div-other'><a id='mulu145' />
<p class='h2'>現上人字空甫求語</p><p>二十玄門盡掃除。太虗寥豁月輪孤。翻身直透威音外。著得狂花翳眼無。</p>
</div>
<div class='div-other'><a id='mulu146' />
<p class='h2'>蓬維那號鰲山。求語</p><p>掣斷任公子釣輪。波騰嶽立幾千尋。曾郎夢覺方驚險。撒手懸崖死却心。</p>
</div>
<div class='div-other'><a id='mulu147' />
<p class='h2'>安兄號不動。求語</p><p>萬牛挽不回。輪槌擊不破。者樣頑石頭。世間無兩箇。</p>
</div>
<div class='div-other'><a id='mulu148' />
<p class='h2'>破衲</p><p>通身百雜碎。誰解成褫得。鷄足緊収藏。當來問彌勒。</p>
</div>
<div class='div-other'><a id='mulu149' />
<p class='h2'>太虗</p><p>廓然寥豁絕邊垠。一點雲生翳眼塵。真達不疑融萬象。更須知有路翻身。</p>
</div>
<div class='div-other'><a id='mulu150' />
<p class='h2'>送僧歸嶽麓印傳燈</p><p>袖舞秋風尾瘦藤。南歸嶽麓看傳燈。先尋古殿經行處。喚醒當年喫攧僧。</p>
</div>
<div class='div-other'><a id='mulu151' />
<p class='h2'>古衲</p><p>半肩寒擁片殘雲。七佛相傳直至今。破碎不堪提掇得。朝陽正好下金針。</p>
</div>
<div class='div-other'><a id='mulu152' />
<p class='h2'>月翁</p><p>午夜光浮玉兔胎。行空無跡鏡奩開。老僧不在明白裏。向未生前相見來。</p>
</div>
<div class='div-other'><a id='mulu153' />
<p class='h2'>化冬菓</p><p>黃蘗樹頭生蜜菓。趂書雲節要拈提。舌頭具眼百雜碎。抹過龐翁向上機。</p>
</div>
<div class='div-other'><a id='mulu154' />
<p class='h2'>懶翁</p><p>口生白醭怕開言。幾度擡身又困眠。佛法從教陳爛却。權衡不在老夫邊。</p>
</div>
<div class='div-other'><a id='mulu155' />
<p class='h2'>老農</p><p>畬田擊壤樂年豐。不與兒曹戲劇同。問著羲皇<span class='corr'>已</span>前事。钁頭倒把舞春風。</p>
</div>
<div class='div-other'><a id='mulu156' />
<p class='h2'>行者智猷求偈。之天童</p><p>太白峰前古鏡臺。沒塵埃却惹塵埃。擔頭颺下爛柴橛。快與當堂打破來。</p>
</div>
<div class='div-other'><a id='mulu157' />
<p class='h2'>葛坡</p><p>滋蔓年來愈更深。一刀截斷了無因。不知大道陵遲處。絆倒幾多忙走人。</p>
</div>
<div class='div-other'><a id='mulu158' />
<p class='h2'>訥翁</p><p>縱懸河辯誑癡愚。理盡辭窮口囁嚅。卒急未能談吐得。相看摩捋白髭鬚。</p>
</div>
<div class='div-other'><a id='mulu159' />
<p class='h2'>送辯兄歸松江</p><p>聽清猿罷啼烟霞。聲色純真未到家。一曲吳歌歸棹穩。松江雪點白蘋花。</p>
</div>
<div class='div-other'><a id='mulu160' />
<p class='h2'>玄峰</p><p>極盡幽微裂萬差。天然鳥道絕安排。欲窮頂[寧*頁]翻身句。妙密中防有險崖。</p>
</div>
<div class='div-other'><a id='mulu161' />
<p class='h2'>題披雲亭</p><p>大地黑漫漫。日月久韜□。山藤聊一揮。神與境相會。八紘淨無塵。萬象鏡中翳。天外出頭看。笑擘闌干碎。</p>
</div>
<div class='div-other'><a id='mulu162' />
<p class='h2'>繼淨頭歸天衣故里</p><p>歸訪荊溪舊釣簑。看長空鴈影沉波。臨風一掃無踪跡。淨地豈容人放屙。</p>
</div>
<div class='div-other'><a id='mulu163' />
<p class='h2'>一翁</p><p>獨立坤維老作家。心無二用裂千差。自從行道威音外。見著枯椿幾度花。</p>
</div>
<div class='div-other'><a id='mulu164' />
<p class='h2'>節夫<span class='note-inline'>(忠論師求詩)</span></p><p>一生堅守居延操。歷盡間關見老成。菊噀晚香松傲雪。短笻扶瘦日尋盟。</p>
</div>
<div class='div-other'><a id='mulu165' />
<p class='h2'>延慶化禪觀地平</p><p>屏息諸緣入定時。脚跟下事爛如泥。睦州片板輕擔出。禪病蠲除不用醫。</p>
</div>
<div class='div-other'><a id='mulu166' />
<p class='h2'>山叟</p><p>不識紅塵有利名。閒聽幽鳥靜看雲。羲皇世上無窮樂。曝背茅簷䇿幾勛。</p>
</div>
<div class='div-other'><a id='mulu167' />
<p class='h2'>危峰</p><p>石頭機路難栖泊。險布還同萬仞崖。到頂方知天下小。草鞋跟斷更須挨。</p>
</div>
<div class='div-other'><a id='mulu168' />
<p class='h2'>鐵釘</p><p>惡鉗鎚下翻身去。箇箇當陽要出尖。釘得虗空無縫罅。有完全有不完全。</p>
</div>
<div class='div-other'><a id='mulu169' />
<p class='h2'>石灰</p><p>鑪鞴親從鍛鍊來。十分[石*肴]硬亦心灰。盖空王殿承渠力。合水和泥做一回。</p>
</div>
<div class='div-other'><a id='mulu170' />
<p class='h2'>磉石</p><p>鎚鑿工夫見十全。潤時知雨玉餘溫。看渠負載檠天柱。箇箇無非硬脚跟。</p>
</div>
<div class='div-other'><a id='mulu171' />
<p class='h2'>板黃</p><p>良工<span class='corr'>采</span>得木千章。如㭊旃檀片片香。黃面瞿曇承盖覆。拋磚打瓦又何妨。</p>
</div>
<div class='div-other'><a id='mulu172' />
<p class='h2'>瓦</p><p>脚尖踢出爛泥團。妙在陶輪轉處看。盖覆虗空無滲漏。從教頭上黑漫漫。</p>
</div>
<div class='div-other'><a id='mulu173' />
<p class='h2'>定庵</p><p>雲盡風休萬籟沈。柴門深鎻綠蘿春。石床晝靜跏趺穩。百鳥㗸花不見人。</p>
</div>
<div class='div-other'><a id='mulu174' />
<p class='h2'>筠溪</p><p>虗心中有箭鋒機。妙密誰云立處危。大道陵遲全勁節。香嚴一擊未忘知。</p>
</div>
<div class='div-other'><a id='mulu175' />
<p class='h2'>月巖</p><p>平如鏡面險如崖。光境俱忘裂萬差。這裡無伊蹲坐處。空生徒自惹天花。</p>
</div>
<div class='div-other'><a id='mulu176' />
<p class='h2'>愛山</p><p>酷將嗜好片閑心。散作千巖萬壑春。[拚-ㄙ+ㄊ]得一生看不足。險崖句裏要翻身。</p>
</div>
<div class='div-other'><a id='mulu177' />
<p class='h2'>見湖心老僧。暑夜發書。因成口占</p><p>八十山翁夜發書。援毫氣蹙汗流珠。自怜一把清閑骨。家火無端煉得枯。</p>
</div>
<div class='div-other'><a id='mulu178' />
<p class='h2'>朴庵</p><p>確實行藏與古儔。略無半點詐明頭。竪麤拳驗方來眼。未跨門時見便休。</p>
</div>
<div class='div-other'><a id='mulu179' />
<p class='h2'>因事書座右</p><p>促膝寒囪淡話時。告休說是與論非。須知世路風波惡。百帀千重設禍機。</p>
</div>
<div class='div-other'><a id='mulu180' />
<p class='h2'>雪牛</p><p>墮在虗凝一色邊。完全頭角不完全。溪東西岸難収放。純白何妨露地眠。</p>
</div>
<div class='div-other'><a id='mulu181' />
<p class='h2'>即翁<span class='note-inline'>(心上人)</span></p><p>萬象森羅等印心。了無一物可親疎。大梅坐此成窠窟。到老何曾解轉身。</p>
</div>
<div class='div-other'><a id='mulu182' />
<p class='h2'>石井</p><p>打硬工夫搆得深。方知水底有紅塵。放開一線路頭滑。落賺幾多明眼人。</p>
</div>
<div class='div-other'><a id='mulu183' />
<p class='h2'>照知客求無礙</p><p>捉得蓬蒿箭一枝。等閑射透五須彌。千重百帀機先路。破的初無抵滯時。</p>
</div>
<div class='div-other'><a id='mulu184' />
<p class='h2'>江西寶兄乞東際</p><p>當陽一路沒途程。剖破藩籬即覺成。震旦心宗凌滅盡。到家猶自隔重溟。</p>
</div>
<div class='div-other'><a id='mulu185' />
<p class='h2'>隱山</p><p>觸戰蠻征一掃空。和雲占斷最高峰。單提破钁頭邊事。佛祖當機不見踪。</p>
</div>
<div class='div-other'><a id='mulu186' />
<p class='h2'>契庵</p><p>語言道斷轉玄樞。千聖機關盡密符。接向上人通一路。拳頭竪起莫嫌麤。</p>
</div>
<div class='div-other'><a id='mulu187' />
<p class='h2'>維石</p><p>一路機先滑似苔。葛藤窠裏出頭來。等閑擊著火星迸。霍得大唐人眼開。</p>
</div>
<div class='div-other'><a id='mulu188' />
<p class='h2'>寄華嚴賾講師</p><p>半生不覩德雲翁。懸想經行在別峰。破一微塵相見了。揭翻華藏十三重。</p>
</div>
<div class='div-other'><a id='mulu189' />
<p class='h2'>送勉華嚴見本師</p><p>秦望山前撞老爺。一拳打得鼻頭喎。衲僧氣息都忘了。無復尋香嗅雜華。</p>
</div>
<div class='div-other'><a id='mulu190' />
<p class='h2'>一水鵲。獨立沙上縮頭。邊有烟草</p><p>衰草汀烟寂寞秋。忍寒孤立懶盟鷗。江湖風味駸駸惡。得縮頭時且縮頭。</p>
</div>
<div class='div-other'><a id='mulu191' />
<p class='h2'>㑃雲</p><p>出頭天外便縱橫。誰信無心箇樣生。捩調不從龍駕御。要渠西去却東行。</p>
</div>
<div class='div-other'><a id='mulu192' />
<p class='h2'>為月上人頌秋潭</p><p>白蘋香細桂華清。徹底無痕漾水晶。剛被寒山心點汙。至今照影欠分明。</p>
</div>
<div class='div-other'><a id='mulu193' />
<p class='h2'>丈亭道者幹緣。求頌</p><p>破钁頭邊用得親。入廛不撥萬機塵。牢關劄斷三江口。要被隨波逐浪人。</p>
</div>
<div class='div-other'><a id='mulu194' />
<p class='h2'>南橋</p><p>渡驢渡馬<span class='corr'>已</span>多時。踏斷何妨入水泥。瞻部洲人爭弄險。要渠知有截流機。</p>
</div>
<div class='div-other'><a id='mulu195' />
<p class='h2'>古巖</p><p>揭示先天那一機。孤危不立自孤危。懸崖撒手人無數。石爛松枯總不知。</p>
</div>
<div class='div-other'><a id='mulu196' />
<p class='h2'>璞庵</p><p>含藏一片玉連城。三度親曾献楚庭。未跨門時琢雕了。春風深鎻綠蘿扄。</p>
</div>
<div class='div-other'><a id='mulu197' />
<p class='h2'>哭柵石壁</p><p>心鏡交光十四年。誰知失照髑髏前。春風夢繞福城路。忍聽亂啼花塢䳌。</p>
</div>
<div class='div-other'><a id='mulu198' />
<p class='h2'>湧泉閣</p><p>肆無礙辯若懸河。尺水能興萬丈波。平地無端立層級。登高人少逐流多。</p>
</div>
<div class='div-other'><a id='mulu199' />
<p class='h2'>送載上人往天童更依</p><p>教眼年深似拍盲。金篦刮了膜重生。說天童有翳睛藥。妙手輕輕點即明。</p>
</div>
<div class='div-other'><a id='mulu200' />
<p class='h2'>天童德大師。火後粧五百羅漢畫。五十三參。建淨髮庫。砌松行。求紀其實。二偈贈之</p><p>南詢五十三知識。輥入天台五百牛。總被東山塗污了。驢腮馬頷得人羞。</p>
<p>剃得頭光快活生。萬松影裏唱歌行。脚頭脚底通霄路。平處孤危險處平。</p>
</div>
<div class='div-other'><a id='mulu201' />
<p class='h2'>塚間</p><p>湖山倒影水吞空。鷗鷺忘機萬境融。不用深深埋暗箭。活人全在死人中。</p>
</div>
<div class='div-other'><a id='mulu202' />
<p class='h2'>古源</p><p>七佛相承壽脉深。只圖入水見長人。截流機有青波路。天下滔滔誰問津。</p>
</div>
<div class='div-other'><a id='mulu203' />
<p class='h2'>夢庵</p><p>肱枕蘿囪飽黑甜。華胥遊徧鶴蹁蹮。不思議境全機路。何待逢人竪起拳。</p>
</div>
<div class='div-other'><a id='mulu204' />
<p class='h2'>自得</p><p>寶山有寶費搜尋。何似形山寶最親。左右逢原好収取。絲毫全不假他人。</p>
</div>
<div class='div-other'><a id='mulu205' />
<p class='h2'>無庵</p><p>銷鑠玄微萬境空。㗸花百鳥謾尋踪。莫教頑坐精靈窟。門鎻亂雲千萬重。</p>
</div>
<div class='div-other'><a id='mulu206' />
<p class='h2'>北山</p><p>占斷幽都立孤危。周遭密布險崖機。翻身斗裏深藏穩。斫額人多到頂稀。</p>
</div>
<div class='div-other'><a id='mulu207' />
<p class='h2'>竹囪</p><p>密葉篩金點碧沙。月和梅影冷移來。香嚴瓦礫徒拋擲。門鎻重陰擊不開。</p>
</div>
<div class='div-other'><a id='mulu208' />
<p class='h2'>返照軒</p><p>靈根豁達絕纖塵。只貴回光見得親。日斜半囪梅弄影。客程猶有未歸人。</p>
</div>
<div class='div-other'><a id='mulu209' />
<p class='h2'>石庵<span class='note-inline'>(永上人)</span></p><p>[石*肴]硬工夫做十全。牢關深鎻綠蘿烟。嶮崖機峻無人透。幾見春山蕨竪拳。</p>
</div>
<div class='div-other'><a id='mulu210' />
<p class='h2'>送舜侍者見萬壽退耕和尚</p><p>湖山深處侍巾瓶。錯認頻呼小玉聲。急掩耳待尋活路。司南車在闔閭城。</p>
</div>
<div class='div-other'><a id='mulu211' />
<p class='h2'>放山室。送芳上人。見淨慈偃溪和尚</p><p>南山鱉鼻雖無毒。觸著依前解喪身。不信當頭揩痒看。渾鋼底也沒全人。</p>
</div>
<div class='div-other'><a id='mulu212' />
<p class='h2'>淨妙室。為竹院可都正說</p><p>一塵不立所依亡。脫體靈明自放光。巨闢三玄三要語。接人無力下禪床。</p>
</div>
<div class='div-other'><a id='mulu213' />
<p class='h2'>賢首燈侍者。求無盡</p><p>燦發心燈耿夜臺。一花開了一花開。普光明殿重重見。端的傳從七佛來。</p>
</div>
<div class='div-other'><a id='mulu214' />
<p class='h2'>松上人求古林</p><p>秀擢威音劫外春。靈根盤結幾何深。挺生臨濟清凉樹。盡大地人來息陰。</p>
</div>
<div class='div-other'><a id='mulu215' />
<p class='h2'>松州</p><p>一道陰凉自古來。依稀臨濟手親㘽。枝枝葉葉垂清露。點得一城人眼開。</p>
</div>
<div class='div-other'><a id='mulu216' />
<p class='h2'>別源<span class='note-inline'>(賢首傳上人)</span></p><p>不續曹溪正脉。支分一派朝宗。弘滿清凉窟宅。春雷變化魚龍。</p>
</div>
<div class='div-other'><a id='mulu217' />
<p class='h2'>月磵</p><p>即虗明處發靈源。坐在沉沉湛湛邊。勇退截流機路活。揭翻光影未生前。</p>
</div>
<div class='div-other'><a id='mulu218' />
<p class='h2'>昌侍者求斯道</p><p>一念平常裂萬差。覺斯民處貴無邪。古今錯透長安路。狼藉春風一徑花。</p>
</div>
<div class='div-other'><a id='mulu219' />
<p class='h2'>空華嚴號明海</p><p>一片虗凝鑑古今。持蠡難測幾何深。十三華藏重重現。照徹微塵古佛心。</p>
</div>
<div class='div-other'><a id='mulu220' />
<p class='h2'>蓬州如行圖僧。求偈</p><p>懶受神仙不死方。棄蓬萊入野僧房。莫教錯下風幡語。頭被傍人剃得光。</p>
</div>
<div class='div-other'><a id='mulu221' />
<p class='h2'>贈淨書狀</p><p>不學寒山落韻詩。翻身來透祖師機。碓頭舂出非臺鏡。錯受黃梅半夜衣。</p>
</div>
<div class='div-other'><a id='mulu222' />
<p class='h2'>禪房十事</p>
<div class='div-other'><a id='mulu223' />
<p class='h3'>蒲龕</p><p>百帀千重包褁。未免黑山裏坐。古今多少生盲。引得全身入草。</p>
</div>
<div class='div-other'><a id='mulu224' />
<p class='h3'>紙被</p><p>通身不挂寸絲。單明一色邊事。要知結角羅紋。徑問床分枕子。</p>
</div>
<div class='div-other'><a id='mulu225' />
<p class='h3'>禪板</p><p>要成片段工夫。須是全身倚靠。雖然只見一邊。未許睦州擔荷。</p>
</div>
<div class='div-other'><a id='mulu226' />
<p class='h3'>蒲團</p><p>百草頭邊薦得。何妨打塊成團。直下千差坐斷。無心猶隔重關。</p>
</div>
<div class='div-other'><a id='mulu227' />
<p class='h3'>拄杖</p><p>格外藂林選出。生緣不在天台。雖然烏律卒地。力扶多少人來。</p>
</div>
<div class='div-other'><a id='mulu228' />
<p class='h3'>拂子</p><p>才得柄覇入手。便要呵佛罵祖。還他本色真㯶。不比尋常談麈。</p>
</div>
<div class='div-other'><a id='mulu229' />
<p class='h3'>鉢盂</p><p>做處全無滲漏。用時開口向天。盡大地人飫飽。只圖个不知恩。</p>
</div>
<div class='div-other'><a id='mulu230' />
<p class='h3'>戒刀</p><p>惡鉗鎚下番身。未必鋒芒發露。不惟斬得猫兒。也解煞佛煞祖。</p>
</div>
<div class='div-other'><a id='mulu231' />
<p class='h3'>香印</p><p>要識分明古篆。一槌打得完全。燒炷旃檀牛糞。衲僧鼻孔[木*?]穿。</p>
</div>
<div class='div-other'><a id='mulu232' />
<p class='h3'>癢和子</p><p>既就良工雕琢。何妨出手扶持。抓著衲僧痒處。賞伊一枚茘枝。</p>
</div></div>
<div class='div-other'><a id='mulu233' />
<p class='h2'>橫江<span class='note-inline'>(回向徹上人)</span></p><p>素練翻花浪拍堤。聲前聲後截流機。青波路險無人透。蘆葦風生白鳥飛。</p>
</div>
<div class='div-other'><a id='mulu234' />
<p class='h2'>南山<span class='note-inline'>(平江南知客)</span></p><p>壽嶽名標自古今。萬年松矮翠成陰。東籬<span class='corr'>采</span>菊悠然見。珍重淵明眼有筋。</p>
</div>
<div class='div-other'><a id='mulu235' />
<p class='h2'>賀洪錦溪出世鴈山能仁</p><p>諸方口裏水漉漉。一滴何如龍鼻頭。漲起春溪新濯錦。觸崖翻瀑浪花浮。</p>
<p>冷泉二月雷驚蟄。燒尾金鱗化作龍。拖去鼻頭涓滴水。洗清鴈宕幾千峰。</p>
</div>
<div class='div-other'><a id='mulu236' />
<p class='h2'>團垸俞大夫</p><p>結鳳團花巧施設。黑漫漫地轉希奇。做教底板堅牢著。自有傍人彩畫伊。</p>
</div>
<div class='div-other'><a id='mulu237' />
<p class='h2'>王鞔皷</p><p>鼓兩片皮謾自<span class='corr'>己</span>。一回拈出一回新。揭天聲響疑塗毒。自有臨風側耳人。</p>
</div>
<div class='div-other'><a id='mulu238' />
<p class='h2'>矮道者</p><p>身如椰子口宏開。看盡諸方鬼戲來。放一頭低人不識。疎山師叔是同胎。</p>
</div>
<div class='div-other'><a id='mulu239' />
<p class='h2'>隣峰艮上人</p><p>四十餘年別故鄉。夢魂時復到藏王。春風九曲溪頭寺。花飜霞柳弄黃。</p>
<p>短笻扶瘦扣烟蘿。欵問東山瓦皷歌。老倦不能謳唱得。隔窗幽鳥語尤多。</p>
</div>
<div class='div-other'><a id='mulu240' />
<p class='h2'>璉監寺</p><p>烹金爐裏脫胚腪。妙斵初無斧鑿痕。汝質自成瑚璉噐。我儂甘作破沙盆。</p>
<p>曾把楊岐破屋撑。閑騎驢子弄蹄行。犯寒踏月慈溪上。冷笑梅兄太瘦生。</p>
</div>
<div class='div-other'><a id='mulu241' />
<p class='h2'>日本澄上人</p><p>掃盡機緣萬法空。澄潭不許臥蒼龍。翻身踏斷來時路。家在海山雲外峰。</p>
</div>
<div class='div-other'><a id='mulu242' />
<p class='h2'>日本然上人</p><p>橫擔楖[木*栗]走諸方。佛祖玄關路轉長。放下身心歸故隱。金烏依舊出扶桑。</p>
<p>奔趍客路困塵泥。蟻夢方酣蝶夢飛。賴有啼䳌知此意。一聲聲勸不如歸。</p>
</div>
<div class='div-other'><a id='mulu243' />
<p class='h2'>化城山主化田</p><p>古柳堤邊展化機。要人一飽便忘飢。誰將奪食驅耕手。[拚-ㄙ+ㄊ]却良田種蒺藜。</p>
</div>
<div class='div-other'><a id='mulu244' />
<p class='h2'>人我擔</p><p>骨露皮穿未肯休。冥機蠻觸戰蝸牛。一肩人我都擔了。遍界從教是髑髏。</p>
</div>
<div class='div-other'><a id='mulu245' />
<p class='h2'>慧禪人</p><p>翠織岷峨錦綉春。堪嗟撲撲蔽胡塵。金鷄㗸粟餘殃在。誰繼神駒踏殺人。</p>
</div>
<div class='div-other'><a id='mulu246' />
<p class='h2'>從禪人</p><p>臨濟陰凉樹<span class='corr'>已</span>枯。片無霜葉擁禪趺。兒孫不解澆培得。翫作山門境致圖。</p>
</div>
<div class='div-other'><a id='mulu247' />
<p class='h2'>寧藏主省師兄。求語<span class='note-inline'>(橘州石橋親鄉人)</span></p><p>橘州文學石橋書。妙畫雄才舉世無。宗說俱通心眼活。奇哉老蚌出雙珠。百年凜有遺風烈。行處同途不同轍。癡翁真得虎頭癡。月峰清照峩嵋月。分飛鴈影各東西。幾對秋風歎離別。去去吳天淨如洗。淡墨聯書形字義。且教人道渠儂。好對難兄與難弟。</p>
</div>
<div class='div-other'><a id='mulu248' />
<p class='h2'>緣侍者之淛右</p><p>一本潼川花瑞菜。全蜀知名誰不愛。夜雨叢凝色染藍。春風花噀香如麝。不知何處得靈根。㘽遍牛頭山後前。古佛低頭看不厭。聲聞鼻孔被渠穿。上人携種游江淛。味與首陽薇不別。伏虎巖前清客甞。老饕嚼斷娘生舌。餘香分餉老芝峰。彷彿家園小摘同。此去零星休賣弄。珍藏大作蘇陀供。</p>
</div>
<div class='div-other'><a id='mulu249' />
<p class='h2'>觀知客歸葬親。求語</p><p>道人觀方知彼去。入門要驗賓中主。喫一杯茶即轉身。誰能掉舌論今古。危機俊逸旱雷轟。蒼鷹折翅獵狗烹。老明覺舉手加額。韓大伯敢攙先行。秋深撥草天台路。靈骨要尋親父母。破<span class='corr'>钁</span>頭邊掘窖埋。斷猿哭月風號樹。</p>
</div>
<div class='div-other'><a id='mulu250' />
<p class='h2'>律宗玉維那三人。禮石佛求語</p><p>老倒南山犯真律。三生鑿破寒巖石。不立名中強立名。弗狼籍處成狼籍。兒孫膝下有黃金。撥草瞻風遠訪尋。三拜起來發一嘆。方知老子錯留心。天真自性佛不管。頑石頭邊討甚椀。費盡鉗鎚多破綻。烏藤緊捉從頭看。</p>
</div>
<div class='div-other'><a id='mulu251' />
<p class='h2'>妙恩侍者求語</p><p>一奩春錦闘鮮明。較古菱花越樣清。照影不應呼小玉。至今湖海客關情。</p>
</div>
<div class='div-other'><a id='mulu252' />
<p class='h2'>又省師</p><p>逴得諸方惡毒些。歸尋刻骨舊冤家。深深掘窖都埋了。翻銕面皮誰識爺。</p>
</div>
<div class='div-other'><a id='mulu253' />
<p class='h2'>鄱陽恭上人求語</p><p>番陽風鼓浪千尋。徹底探窮不顧身。塔主連聲呼莫莫。截流機峻恐驚人。</p>
</div>
<div class='div-other'><a id='mulu254' />
<p class='h2'>靈叟小師。悟垓侍者。求語</p><p>碧落一碑無贋本。非草非真非隷篆。鏡㨾渝江徹底清。字義炳然人少見。靈叟珍藏歲月深。南來吳越人爭尋。<span class='corr'>瘞</span>鶴銘辭匪同調。寒山詩句非知音。紛紛問字誰親切。勾不成勾丿不丿。爭得盧公賽子雲。一肩擔荷柴衝折。臨行密付阿誰邊。妙處休云子不傳。索性掃除元字脚。義天雲淨月孤玄。</p>
</div>
<div class='div-other'><a id='mulu255' />
<p class='h2'>簡州性上人求語</p><p>春山杜䳌啼。苦勸人歸去。聲碎竹林風。血染花梢雨。我老無家可得歸。蘿窓睡飽雲黏衣。山童推枕破殘夢。報道有僧開竹扉。何方聖者來尋討。解包颺下青龍鈔。便欲庭前縱火焚。淨地豈容狼藉了。問渠何日離飛來。兩月奔馳未到家。好勸急歸休歇去。春風落盡武林花。</p>
</div>
<div class='div-other'><a id='mulu256' />
<p class='h2'>周上人求語<span class='note-inline'>(簡州)</span></p><p>憶昔周當仁。手握金剛杵。憤氣向南方。誓滅諸魔子。老婆驀劄點三心。走入龍潭恨轉深。掃蕩家私無一窖。胡揮白棒到平人。牧閒冷坐思高躅。斷絃爭得鸞膠續。扣門聽得簡州人。倒屐相迎幾折足。略寒溫外問來端。叉手丁寧覔指南。未舉帋燈明說了。隔窗春鳥語綿蠻。</p>
</div>
<div class='div-other'><a id='mulu257' />
<p class='h2'>西山淨土庵。奉寄具足孤松老師</p><p>聞道虗空曾解講。信疑往決西山亮。烟雨溟濛蘚石溫。六藏影跡難尋訪。小徑披榛扣竹扉。道人一見笑掀眉。布衲橫肩瘦如削。口持密語沒停時。雲櫩掃榻延居夏。白蓮香散東林社。㵎水松風說苦空。不資中有生清泰。殷勤寄問老孤松。具足門中有正宗。灼然嫌佛不肯做。鳳栖不在梧桐樹。</p>
<p>　　戊辰四月初五。辭東臯。</p>
</div></div>
<p class='juan'>希叟和尚廣錄卷第六</p>
</div><!-- end of div[@id='body'] -->
</body></html>