<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經授手</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 623
<p class='juan'><a id='mulu1' />妙法蓮華經授手卷第一</p><p class="byline">楚衡雲峯沙門　智祥　集</p>
<div class='div-other'><a id='mulu2' /><p style="margin-left:1em">塵點劫佛。與現坐道場之十方佛。各證而默同者妙法也。妙法者何。即佛與生。靈靈共稟。歷歷孤明。無聲無色。不得以相相。無相而求者也。然此妙法。本無古今。無生滅。曷諸如來皆有出生現相轉法輪般涅槃之古今生滅耶。葢諸佛證此無古今無生滅法時。即願一切人。與未來際人。齊證乎此。眾生一日不證。諸佛一日不安。眾生積劫不證。諸佛亦積劫不安。所以不得不於無古今生滅中。示古今生滅。以濟此不證乎無古今生滅人耳。即我本師世尊。以不自安之心。來生堪忍。向本無古今生滅中。而突爾幻出不可窮盡之古今生滅。謂我以佛眼觀見六道眾生。貧窮無福慧。相續苦不斷。為是眾生故。而起大悲心。夫佛果見六道眾生貧窮。實有福慧。實無佛。即具有神力。亦不過如國王之用赦出人於苦<span class='corr'>已</span>矣。安能使人人皆獲國王位哉。是佛抱此不安。亦與世之憫物不自安者。無以異也。亦非佛出現本懷也。要知盡無古今。盡無生滅。必在無盡古今。無盡生滅中。翻出古今生滅。到無盡極處。則盡無古今。盡無生滅。始現前矣。所以示生無非要人證此無生。示相無非要人證此無相。無何眾生著相深。著生又深。既沒於古今生滅中。非著有即著空。於佛無古今生滅義。有若相背而馳。愈趨愈遠。殆相遇無期也<span class='corr'>已</span>。是以如來於此。遠則數百千劫往返。近則四十餘年誘引。曲盡無限血腸。磨盡無窮心髓。將人人所有之歷歷孤明者。左盤右旋。多方陶鑄。迨至以白毫光。媚牽心眼。靈運方甦。乃得令一切人。心頭眼底。搖搖動動。轆轤欲轉於空靈靈地。幾欲伸手捫摩。而又無從。故如來得此一機。本懷始暢滿。將出世來一大事。無古今生滅之因緣。開襟傾倒。權實會融。舉靈靈共稟之宗。班班委付。直至盡會中人。悉能契悟自心。實無古今。實無生滅。信知將來即此畢竟成佛。即此當度無量眾生。即此得還心佛眾生三無差別之源。即此與諸佛世尊。共一鼻孔吐氣。而佛為此一事。常不自安之鬱膈。乃得一慰。乃為我世尊出現。一翻得得。說此妙法華經。教諸菩薩。同與諸佛所最護念之本志也。</p>
<p style="margin-left:1em">將釋此經。先分四段。</p>
</div>
<div class='div-other'><a id='mulu3' />
<div class='div-commentary'><p style="margin-left:1em">△一略釋經題。</p>
<p style="margin-left:1em">妙法蓮華經者。法即一真如心法。乃世出世間。最妙最玄之第一義也。何謂真如心法。以其物物具足。原無增減也。葢大地含生。不論僧俗男女。老少智愚。天仙神鬼。白牯黧奴。俱一一天然。一一成現。儞若要去摸索他。尋究他。取證他。了辦他。他便無不赴心滿願。無有不得。無有不證。非物物具足而何。且一切僧俗男女。老少智愚。天仙神鬼。白牯黧奴。以至鰕蜆蛤蜊。草芥纖雞。咸有無量智慧而不自用。無量解脫而不自證。無量三昧而不自入。無量神通而不自取。積劫累生顛倒。於聲色人我場中。聽貪嗔嫉妬所使。任恩愛無明所驅。或走驢胎。或住馬腹。一來一往。萬死萬生。而者個依然不離。謂有增減否耶。惟其物物具足。無有增減。故四聖六凡。皆倚之為根為本。捨此則更無有能為根本者。此所以謂之最妙最玄之第一義也。我世尊從曠劫自證以來。於三七日。向無盡香水海中。坐大蓮華。說圓滿修多羅大華嚴。<span class='corr'>已</span>為利生。出現於世。其間雲重雲起。浪復浪生。此唯毗盧遮那。與微塵數等諸菩薩。作是主伴。如是盡微塵剎海。有微塵主伴。乃至于一極微微塵中。有如是微塵主伴。如是主伴。演如是法門。又豈別有所謂法哉。然世尊不離菩提樹。而現法界身雲。徧坐道場。稱法界性。以闡普徧圓融無礙大解脫法門者。只緣著相眾生。根機暗鈍。視聽俱昏。又不得<span class='corr'>已</span>垂二相。而二始同時。將此妙法。於不可分中。為頓漸秘密。三一小大。作差別顯示。則成四十年舌沸寒濤矣。葢此法<span class='corr'>斂</span>之則無以窺其迹。散之則無以竟其名。所以在楞嚴曰如來藏性。曰常住真心。在金剛名甚深般若。名實相真宗。在圓覺名無碍伽藍。在楞伽為佛語心宗。至於涅槃中。無滅無生。非常非斷。曰摩醯眼。日塗毒皷。乃至靈山最後拈華。曰實相無相。教外別傳。其實皆此法也。乃此法即則凡聖俱容。離則聖凡俱泯。深無容測。密無容透。與乎其觚而不堅。張乎其虗而不華。非思思議議可得。故將一妙字稱之。夫所謂妙者。由其體不變。而用隨緣也。語乎體。名不得。狀不得。染不得。淨不得。復何聖凡迷悟之可指。儼如澄渟之水。圓瑩之珠。雖寂寂而光吞影落。不可得而昧者也。約其用。則聖凡迷悟。隨之而轉。設使不轉。一定為聖凡迷悟。何妙之有。且聖不增。凡不減。妙無損益也。若聖有些增。凡有少減妙安在哉。有情得而萬事通。無情得而庶物長。若有情獨得。無情不得。亦不為妙。惟其天得以清。地得以寧。鬼神得以靈。聖人得以開迷拯溺。愚夫得以忠君愛親。取之不竭。用之不竟。莫存其故。莫究其新。玅矣。然而未盡得之之妙也。苟得不變之體。神凝千古。一念萬年。如碧落長空。如寒潭皎月。竪不止三際。橫豈獨十方。放之則沙界俱含。收之而毛端有剩。原厥始而無始。朕兆誰分審乎。終而不終。蒼茫曷極。斯殆不變之妙也。能運隨緣之用者。應機隨類。格物無方。如空谷隨聲。如摩尼現色。毛端現剎塵。內轉輪語。其實而非實。鎔萬有於一無論乎。空而不空。散一無於萬有。斯又隨緣之妙也。我如來不忍此法獨自受用。故云。我本立誓願。欲令一切眾。如我等無異故爾。放光現瑞。急欲將此妙法。渾全托出。意在顯露十界十如本迹權實之理。使一切人。覩如是希有事。必生如是希有心。心生而法可證矣。然經名妙法蓮華。過去諸佛。久有斯名。大通智勝如來。於塵點劫前。受十方諸梵天王。及十六王子請。便謂說大乘經。名妙法蓮華。又遠如世尊為菩薩時。曾於無量無邊不可思議阿僧祇劫前。事阿私仙人。聞妙法華經。又於威音王佛時。於虗空中。具聞彼佛所說妙法華經。則是妙法蓮華。豈獨文殊於日月燈明。始聞之耶。又豈但今日現在十方恒沙如來。宣此玅蓮華耶。去未來無量諸佛。應如是說。故知。此妙法蓮華。三際十方塵塵剎剎。無不俱是。苟一時或斷。一處不徧。一佛不說。一事不具。則弗妙矣。故云。如是妙法。諸佛如來。時乃說之。須知。此時字。遍塵剎而不盡。亘古今而常存。非此時彼時。可得間斷。可得限量也。妙法之下。著蓮華兩字者何。因此法微玅難明。故借蓮華喻之。夫喻所以表法也。喻不切。即法不妙。如繪像者。其靈在神。畵月者。其妙在雲。神到而像自活。雲奇而月自吐。然則所謂蓮華。豈可執天上人間青紅赤白之形。而擬議之耶。使執形而擬。縱靈瑞大寶。三千年一開。開則金輪應世。要不過三千年而應一輪王。是豈神到雲奇之妙耶。即大經所演。香水海下。有大蓮華。名種種光明蕋香幢。而持無盡華藏世界。雖則世界無盡華藏無盡。畢竟終有限量。總之境不忘而量有限。量有限而法即黏滯。又豈無相無名之妙喻耶。今所以喻蓮華者。乃明人人本有之妙蓮華藏也。謂此蓮華因即具果。而果復含因。以今因繼果。則後果之因<span class='corr'>已</span>植。由今果含因。故先因之果元成。正明眾生心內。早具<span class='corr'>已</span>成之佛。諸佛心中。又孕未來之生也。以懷佛之心為因。佛終無盡。以孕生之念證果。生亦曷終。以劫劫之佛。度生生之生。以生生之生。成劫劫之佛。如天河之不息似孤月。以常輪古今如是。諸佛古今如是。眾生無不具此蓮華。能悟此蓮華。即得自<span class='corr'>己</span>妙法。故以妙法蓮華。為此經名也。經者。徑也。古今不易之常道也。梵語修多羅。此云契經。謂上契諸佛之理。下契眾生之機。契理契機。故名契經。又經者。法也。常也。十界同軌。謂之法。三世不易。謂之常。乃十方三世佛佛所演之常法。故通名曰經。此經題之略義也。略釋經題<span class='corr'>已</span>竟。</p>
</div></div>
<div class='div-other'><a id='mulu4' />
<div class='div-commentary'><p style="margin-left:1em">△二特標譯主。</p>
</div>
<div class='div-orig'><p>姚秦三藏法師鳩摩羅什奉詔譯</p>
</div>
<div class='div-commentary'><p style="margin-left:1em">姚秦者。前後三秦。此明非嬴秦符秦之時也。三藏者。即經律論。謂此師三學俱通故。法師。有二意。一法身長養。全藉於法。是以法為<span class='corr'>己</span>師也。二將自所證之法。展轉傳授。使一切人。開通正眼。則為人之師也。鳩摩羅什。譯主名也。此云童壽。出處氏族。及譯經始末。備載弘傳序解。譯者。翻譯也。謂翻梵音為華音。翻梵字為華字。翻梵語為華言。皆此師力也。</p>
</div></div>
<div class='div-other'><a id='mulu5' />
<div class='div-commentary'><p style="margin-left:1em">△三別譯品名。品有二十八名。各隨本品。釋義科名。總標於此。</p>
</div>
<div class='div-orig'><p>序品第一</p>
</div>
<div class='div-commentary'><p style="margin-left:1em">品節云。此品總顯一真平等法界。以彰如來出世始終不出普光明智。剎那際三昧。欲令眾生了此實相真境。以為成佛真因也。如來出世本懷。先說無量義經。入無量義處三昧者。正顯如來語默隨機。皆非心識思量境界。然於定中。天雨四華。地搖六震者。意顯如來以無作玅力。掀翻眾生無明窠窟。以撤六根四大之障礙也。放眉間白毫相光。照東方萬八千世界者。直顯眾生動用根塵識界不離普光明智也。光中圓現法界事相。生佛始終。顯眾生諸佛平等無二也。葢此光中實相真境。即眾生日用現證境界。但能當下知歸。了此即為成佛真因矣。如來出世。特為此事。四十年中。未顯發者。何也。根機未熟。待時故耳。且以彌勒騰疑者。顯此境非心識可知。啟問文殊。葢非智不能入也。引燈明之本始。證今佛之瑞相。顯古今一道耳。四十年中所談。不盡火中之事。故判此品。為總顯如來出世為一大事因緣之象。天台云。序義有三。次也由也述也。如是我聞等。冠於經首。次序也。放光六瑞。發起之端。由序也。問答釋疑。正說弄引。敘述也。具此三義。故稱為序。義類同者。敘為一段。故名曰品。唯藥王品與提婆達多品。是佛親唱。餘皆結集所置。或譯人添足。此品居諸品之始。故云第一。又序有通別二義。從如是我聞。至退坐一面。是通序。謂通諸經皆然也。從爾時世尊下。至品盡。是別序。與眾經不同。乃別序一經教啟之因也。</p>
<p style="margin-left:1em">△四正解文義。大科分三。一序分。夫序正流通三分。始於道安法師。而證於親光菩薩。解家無不依之分釋其文。此古今不易之定論也。又分二科。一六種證信序。六種者。即信。聞。時。主。處。眾六成就也。謂此六種。闕一不可。證信者。佛將入滅時。阿難請問。一切經首。當置何語。佛命置如是我聞一時佛在某處與大眾俱。使天下後世。知佛法皆有源本。非世人可妄作也。置此有三意。一以斷疑。二以息爭。三以簡邪。斷疑者。阿難始結集登座時。相好如佛。眾起三疑。一疑佛重起。二疑他方佛來。三疑阿難成佛。及舉如是我聞等。則三疑頓息矣。息爭者。如不言如是之法。從我佛聞。是自有制作。則爭論便起。故舉如是我聞等。則爭論不生也。簡邪者。外道邪法。經首皆置阿憂二字。謂阿者言無。憂者言有。外道妄計萬法雖多。不出有無為吉。故佛經首置如是我聞等。使邪正攸分也。就此分三。一標信與聞。</p>
</div>
<div class='div-orig'><p>如是我聞。</p>
</div>
<div class='div-commentary'><p style="margin-left:1em">如是。乃指法也。我聞。明授受也。謂如是之法。我從佛聞。六成就中。如是二字。即信成就也。謂信者言如是。不信者言不如是。約理。謂聖人說法。但顯真如。唯如為是耳。故曰信成就。我聞。第二聞成就也。我乃結集經主也。本隨世假我。及法身真我。言非同凡夫外道所計之我也。我聞者。謂親見親聞。非展轉傳聞。經云。此方真教體。清淨在音聞。不假音聞。教體何立。約理以無我之真我。不聞而自聞。故曰聞成就。</p>
<p style="margin-left:1em">△二時主及處。</p>
</div>
<div class='div-orig'><p>一時佛住王舍城耆闍崛山中。</p>
</div>
<div class='div-commentary'><p style="margin-left:1em">一時。第三時成就也。取其師資道合始終說聽之一時。葢佛說法。聖境難齊。豈可定以時節。故但言一時。約理則心境理智。凡聖本始一如之時。故曰時成就。佛。即第四主成就也。梵語佛陀。此云覺。謂始覺與本覺證齊而成究竟覺。此約自覺言也。又云。自覺覺他。覺行圓滿。此兼利他。自覺揀凡。覺他揀小。圓滿揀因。葢指娑婆教主釋迦牟尼佛也。非此大聖孰能演斯大法。故曰主成就。住王舍等。第五處成就也。王舍城者。駁足王與千王。共立舍城。都五山中。為大國。此城名也耆闍崛乃山名。此云靈鷲。以峰形如鷲故。此中有五精舍。一名天主穴。一名七葉穴。一名蛇形穴。一名少獨力山。一名耆闍崛。前佛今佛。皆居此山。佛滅後羅漢住。次第有辟支佛及鬼神。相續住。住皆聖靈。故曰靈鷲。約理住者。以能住之智。居所住之理。不落二邊。咸歸中道。斯一乘妙典。非此勝地。何以說之。故曰處成就。</p>
<p style="margin-left:1em">△三詳列聽眾。乃第六眾成就。座無知音。說將誰聽。今淘汰<span class='corr'>已</span>成。不得不說。故於列眾。粗分為二。一詳列聖凡。又三。一聲聞眾。分二。先比丘又二。一出無學以明德。又復分四。一舉類標數。</p>
</div>
<div class='div-orig'><p>與大比丘眾萬二千人俱。</p>
</div>
<div class='div-commentary'><p style="margin-left:1em">此但舉迹。與者共也。大有三義。一數多。二名重。三德隆。比丘梵語。此翻亦三。一乞士。謂內乞佛法。以資慧命。外乞信施。以資色身。二破惡。謂能破見思之惡。三怖魔。謂既能破見思之惑。而魔羅恐怖。以其能出三界。必化餘人。則魔類減損。所以怖也。眾梵語僧伽耶。此云和合眾。有六義。戒和同修。見和同解。身和同住。利和同均。口和無諍。意和同悅。萬二千標數。略言之也。廣則二十八品內。他方此土。凡在會者。悉皆為眾。又十方十二類眾生。及三變淨土。從地湧出者。亦皆此曾眾。故此但略言。俱者具也。謂此大眾。皆集此處。</p>
<p style="margin-left:1em">△二明位嘆德。</p>
</div>
<div class='div-orig'><p>皆是阿羅漢<span class='note-inline'>(至)</span>盡諸有結心得自在。</p>
</div>
<div class='div-commentary'><p style="margin-left:1em">此則顯本迹。雖比丘而本皆大阿羅漢。凡此聖眾無非輔化。如來出世利生。豈僅實行聲聞。佛云我弟子。如是方便度眾生。可悉知其遠本。皆不思議。梵語阿羅漢。名含三義。一無生既得出離三界。則分段變易俱離。不受後有。非但僅能破惡。二殺賊。一切煩惱盡除無餘。不但僅能怖魔。三應供。具智斷功德。堪受人天供養。天台云。諸漏盡兩句。歎殺賊。諸漏有三。一欲漏。二有漏。三無明漏。謂三界因果。起惑造業。致生死。忘法身。失慧命。喪重寶。皆是賊義。煩惱。謂昏煩之法。惱亂心神。即九十八使。今諸漏既盡。則煩惱永忘。所以能殺賊也。逮得<span class='corr'>己</span>利一句。歎應供。三界因果。皆名為他智斷功德。方名<span class='corr'>己</span>利。<span class='corr'>己</span>利具足。所以能應供也。盡諸有結兩句。歎無生。諸有。即二十五有生處。結。即二十五有生因。今因果都忘。則有結盡矣。心得自在者。即定慧具足。定慧既具。何生之有。所以得不生也。</p>
<p style="margin-left:1em">△三略舉首眾。於萬二千中。略舉上首二十一位。</p>
</div>
<div class='div-orig'><p>其名曰阿若憍陳如<span class='note-inline'>(至)</span>須菩提阿難羅睺羅。</p>
</div>
<div class='div-commentary'><p style="margin-left:1em">此列名也。阿若名也。此翻無知。以無知名者。非無所知。乃知無耳。憍陳如姓也。此云火器。婆羅門種。其先事火。從此名族。又名摩訶男。以其聞法得道。最在一切人天羅漢之前。如云佛最長子。阿含云。我佛法中。寬仁博識。初受法味者。拘鄰如比丘第一。</p>
<p style="margin-left:1em">○摩訶迦葉。此云大龜氏。其先代學道。靈龜負仙圖而應從德命族。名畢鉢羅。父母禱樹神而生亦名飲光。以其身光能飲日月故。佛弟子中。名迦葉者多。於同姓中最長。故名摩訶迦葉。摩訶含大多勝三義。如來以法付之。乃傳金縷僧伽黎。住鷄足山。待彌勒出世。付法授衣竟。然後入滅。阿含云。我佛法中。行頭陀行。大迦葉第一。優樓頻螺。此云木爪林。依林住故。伽耶此云城。那提此云河。兄弟三人皆事火。當毗婆尸佛時。共竪剎柱。故報為兄弟。兄為瓶沙王師。有五百弟子。兩弟各二百五十。皆行兄法。不肯歸佛。佛作十種神變度之。謂毒龍不中。龍火不燒。恒水不溺。三方取果。北取粳糧。忉利取甘露。知嫌隱去。知念現來。火滅還然。斧舉不下。廣如瑞應經說。雖覩眾變。邪執不歸。復云。瞿曇雖神。不如我道為真。佛云。汝非羅漢。亦不得道。三人皆契悟。同歸於佛。阿含云。優樓那比丘。能將護。四眾。供給四事。令無所乏。最為第一。那提比丘。心意寂然。降伏諸結。精進第一。伽耶比丘。觀了諸法。都無所著。善能教化。最為第一。</p>
<p style="margin-left:1em">○舍利弗。此云鶖。水鳥也。弗此云子。大論云。婆陀羅王婦生一女。眼似舍利鳥。因名舍利。以其是女所生故。名舍利弗。又名身子。以母好形身故。阿含云。我佛法中。智慧無窮。決了諸疑。舍利弗第一。</p>
<p style="margin-left:1em">○大目犍連。此云萊茯根。婆羅門姓也。名拘律陀。因禱樹神而生。故以命名。阿含云。我弟子中。神通輕舉。飛到十方者。目犍連第一。</p>
<p style="margin-left:1em">○摩訶迦旃延。婆羅門姓也。此云文飾。善議論故。阿含云。善分別義。敷演道法。迦旃延第一。</p>
<p style="margin-left:1em">○阿㝹樓䭾。或云阿那律陀。此云無貧。或云阿泥盧豆。此云如意。賢愚經云。弗沙佛法末時饑饉。有辟支佛名利吒。行乞空鉢。有貧人。見而悲愍曰。聖士能受稗否。答云。可耳。即以所噉奉之。食<span class='corr'>已</span>現十八變而去。其人悲感愈切。故感九十一劫天上人間。受如意樂。及投佛出家。以昏睡受佛呵責。七日不眠。遂失雙明。佛令修樂見照明金剛三昧。得半頭天眼。見大千界。如觀掌果。阿含云。我佛法中。天眼徹視者。阿那律比丘第一。即斛飯王次子也。</p>
<p style="margin-left:1em">○劫賓那。此云房宿。父母禱房宿而生。故以為名。又云。初出家時。因往見佛。偶值雨。夜宿陶師房。以艸為座。後一比丘亦來投宿。賓那即推艸與之。至中夜後。比丘問何往。云我欲見佛。比丘遂為說法。豁然得道。後比丘即佛也。以共佛宿得道。故名房宿。阿含云。我佛法中。善知星宿日月。明識圖像者。劫賓那比丘第一。</p>
<p style="margin-left:1em">○憍梵波提。此云牛呞。亦云牛迹。前五百世時。曾為牛王。以牛食後。常事虛哨。餘報未除。唼唼常嚼。故時人稱為牛呞。以避人輕咲。恐其得罪。常居天上。佛滅度時。迦葉集千羅漢。遣下座僧。追憍梵至。梵問佛。答云<span class='corr'>已</span>滅。梵云。佛出我出。佛住我住。佛既入滅。吾亦滅矣。遂入滅。阿含云。樂在天上。不樂人間。牛跡比丘第一。</p>
<p style="margin-left:1em">○離婆多。亦名離越。此云星宿。父母從星乞生。因以得名。雖得出家。猶隨本字。阿含云。坐禪入定。心不倒亂。離越比丘第一。</p>
<p style="margin-left:1em">○畢陵伽婆蹉。此云餘習。五百世為婆羅門。雖得道果。餘習尚猶高慢。過恒河水叱河神曰。小婢駐流。河神分為兩派。其神被叱。遂往訴佛。佛令伊悔謝。即對眾合掌云。小婢莫嗔。大眾咲之。河神云。悔而更罵。佛云。本習如此。實無高心。阿含云。樹下苦坐。不避風雨。婆蹉比丘第一。</p>
<p style="margin-left:1em">○薄拘羅。此云善容。容貌端正故。年一百六十歲。無病無夭。由昔持不殺戒故。九十一劫。命不中夭。毗婆尸佛時。一比丘患頭痛。以一阿勒果施之。病愈。感劫劫生生身常無病。阿含云。壽命最長。愛樂閑靜。薄拘羅第一。</p>
<p style="margin-left:1em">○摩訶拘絺羅。此云大膝。即舍利弗舅也。由來論常勝姊。姊孕。論則不勝。知懷智人。寄辨尚爾。況出生耶。乃棄家往南天竺。讀十八經。時眾咲之曰。累世難通。一生豈冀。乃喟然歎曰。在家為姊所勝。出外為他所輕。誓願不休。無暇剪爪。時人呼為長爪梵志。後投佛出家。得法眼淨。阿含云。得四辯才。觸難能答。拘絺羅第一。</p>
<p style="margin-left:1em">○難陀。亦云放牛難陀。此云善歡喜。妙樂云。從初慕道為名。歡喜中勝。故云善也。淨飯王偪十萬釋出家。即其一也。</p>
<p style="margin-left:1em">○孫陀羅難陀。孫陀羅。此云好愛。妻名也。難陀。此云歡喜。<span class='corr'>己</span>號也。揀異眾難陀名。故標妻名。以別之也。是佛親弟。四月九日生。短佛四指。容儀挺特。與世殊異。後為佛引令出家。證羅漢果。</p>
<p style="margin-left:1em">○富樓那彌多羅尼子。富樓。此云滿。父名。彌多羅。此云慈。母名西域稱男為那。女為尼。從父母得名。故名滿慈子。阿含云。善能廣說。分別義理。滿慈子第一。</p>
<p style="margin-left:1em">○須菩提。此云空生。其生之日。家中庫藏。一切皆空故曰空生。父母驚異以占。相者曰。吉。又名善吉。及其出家。見空得道兼修慈心。得無諍三昧。善說空法。佛從忉利天下。率土輻輳。爭先頂禮。惟須菩提。端坐石室。念諸法空。豁然開悟。故為解空第一。</p>
<p style="margin-left:1em">○阿難。此云歡喜。或云慶喜。或云無染。佛成道日生。舉國欣慶。故以得名。凡隨佛入天人龍宮。見諸女眾。心無染著。故名無染。為佛侍二十五年。所聞八千。犍陀皆誦不遺。不重問一句。佛滅後。大眾請結集諸經。登師子床。相好如佛。迦葉讚云。面如淨滿月。眼若青蓮華。佛法大海水。流入阿難心。而如來寶藏。今得流通天上人間者。皆尊者力耳。其入滅時。於恒河中。入風奮迅三昧。分身為四分。一與天上。一與龍宮。一與毗舍離國。一與阿闍世王。阿含云。知時明物。所至無疑。所憶不忘。多聞廣達。堪任奉持。阿難陀第一。</p>
<p style="margin-left:1em">○羅睺羅。此云覆障。是佛親子。往昔因塞鼠穴。又不看侍婆羅門六日。故處胎六年。因名覆障。佛為太子。時。欲求出家。父王不許。乃曰。汝若有子。聽汝出家。太子即以手指妃腹曰。過後六年。汝當有孕。既出家<span class='corr'>已</span>。耶輸有娠。諸釋咸瞋。疑其非正。耶輸遂設火坑。誓曰。我若為非。母子俱滅。若真遺體。天當為證。因抱子投坑。坑變為池。蓮華捧體。於是父王歡喜。雖失其子。而獲其孫。孫為金輪。吾亦何恨。後長大<span class='corr'>已</span>。佛索出家。父王不許。耶輸將上高樓。目連飛空取之。佛度出家。為舍利弗弟子。於大眾中。密行第一。</p>
<p style="margin-left:1em">△四總結眾集。</p>
</div>
<div class='div-orig'><p>如是眾所知識大阿羅漢等。</p>
</div>
<div class='div-commentary'><p style="margin-left:1em">此統攝餘眾也。如是二字。指上二十一位。其餘萬二千中。未舉者。以等字該之。統文也。聞名曰知。見形曰識。又見形為知。見心為識。眾所知識者。言此皆人天大眾所共見。所共知之大阿羅漢也。</p>
<p style="margin-left:1em">△二標有學。以該廣該。廣者。謂舉有學則初二果人。攝無不盡也。</p>
</div>
<div class='div-orig'><p>復有學無學二千人。</p>
</div>
<div class='div-commentary'><p style="margin-left:1em">此盡諸學眾也。前萬二千。乃真窮惑盡無學者也。此二千有學者。將研真斷惑。希證四果。是學彼無學之人。但舉位數。而不歎德者。以與前諸知識差等。若證入四果。則德業無二無別。故此不復重歎。</p>
<p style="margin-left:1em">△二比丘尼眾。</p>
</div>
<div class='div-orig'><p>摩訶波闍波提比丘尼與眷屬六千人俱。</p>
</div>
<div class='div-commentary'><p style="margin-left:1em">此復標尼眾。以見法會之必有也。波提。此云大愛道。以有智故名。又云憍曇彌。此云尼眾主。即佛之姨母也。佛成道十四年。母求出家。佛不許。阿難為陳三請。佛令阿難傳八敬法。若能行。則聽出家。一百歲比丘尼。見初受戒比丘。當迎拜請坐。二不得罵比丘。三不得舉比丘過。比丘得說尼過。四於僧中。求受大戒。五若犯僧殘罪。應半月向僧中行摩那埵行。六當於僧中。求教授人。七不應在無比丘處結夏安居。八夏訖詣僧中。求自恣人。母一一如教。遂度出家。共眷屬數有六千。</p>
</div>
<div class='div-orig'><p>羅[目*候]羅母耶輸陀羅比丘尼亦與眷屬俱。</p>
</div>
<div class='div-commentary'><p style="margin-left:1em">耶輸陀羅。此云華色。亦云名聞。在家為菩薩之妻。天人知識。出家為尼眾之主。位居無學。即名聞也。亦與眷屬俱。直指云。以上三種二乘。應歸阿含方等般若羊鹿牛車。為後三周得記者伏案。約用屬當人權智。</p>
<p style="margin-left:1em">△二菩薩眾。分四。一舉類數。</p>
</div>
<div class='div-orig'><p>菩薩摩訶薩八萬人。</p>
</div>
<div class='div-commentary'><p style="margin-left:1em">此標上位。以明法會之輔佐也。菩薩乃梵語。具足應云菩提薩埵。此翻覺有情。<span class='corr'>已</span>能自覺。而覺他也。摩訶薩。此翻有大多勝三義。亦名大道心眾生也。謂具大慈。得大智。修大因。證大果。故得是名。此常隨眾。數有八萬。</p>
<p style="margin-left:1em">△二明德位。</p>
</div>
<div class='div-orig'><p>皆於阿耨多羅三藐三菩提不退轉。</p>
</div>
<div class='div-commentary'><p style="margin-left:1em">阿翻無。耨多羅翻上。三藐翻正。三菩提翻覺。通云無上正等覺也。梵語阿鞞䟦致。此云不退轉。有三不退。一位。二行。三念。從初住位。分具三德。得般若是位不退。離二死故。得解脫。是行不退。諸行具故。得法身。是念不退。證實境故。此一句是總歎八萬大士正因。<span class='corr'>已</span>植下十二句。別歎所修諸功德門。然修雖萬行。要不出十波羅蜜。當以十度合之。</p>
</div>
<div class='div-orig'><p>皆得陀羅尼。</p>
</div>
<div class='div-commentary'><p style="margin-left:1em">上就人依法。人眾法一。故曰皆於。此以法品人。人眾法十。故曰皆得。貫下一十二句。謂此八萬人。皆得十度皆得名稱普聞。皆能度脫無數眾生也。陀羅尼。梵語。此云總持。謂總一切法。持無量義。愚謂即戒度也。戒有止作二義。止者。諸惡不作。既能止于眾止。萬妄永息。妄既息而群靈畢具。豈非總一切法耶。一切法即染淨因果世出世法。作者。眾善奉行。既能作於所作。無行不修。行既修而諸智恒存。豈非持無量義耶。無量義即十界十如本迹權實之義。如是凡聖因果。唯戒波羅蜜。總持不失。始名最勝無上大陀羅尼。故以之攝戒也。</p>
</div>
<div class='div-orig'><p>樂說辯才。</p>
</div>
<div class='div-commentary'><p style="margin-left:1em">即願度也。辯才有四。一法無礙。二辭無礙。三義無礙。四樂說無礙。菩薩至九地。斷一障二愚。始能證此。樂說者。統前三而成。晝夜恒說。熾然靡間。人不分利鈍。處不論苦樂。塵剎俱徧。劫量匪窮。若弘願不深。曷堪至是。故以之攝願也。</p>
</div>
<div class='div-orig'><p>轉不退轉法輪。</p>
</div>
<div class='div-commentary'><p style="margin-left:1em">即進度也。等覺位中。證此法<span class='corr'>已</span>。即能以普現色身徧入塵剎。廣運十二類生。咸躋寶所。輪終不滯。乃至無有一念生滿足證。所謂虗空界盡。眾生界盡。我此修行究竟無盡。此精進輪。豈有終窮。故以之攝進也。</p>
</div>
<div class='div-orig'><p>供養無量百千諸佛。</p>
</div>
<div class='div-commentary'><p style="margin-left:1em">即施度也。葢能供養者。必發喜捨心。惟喜捨故。不獨能捨身外諸珍寶物妻子眷屬。即<span class='corr'>己</span>身頭目手足。無不以欣心供養。況所奉非一佛二佛也。動以無量百千言。其供佛所具之珍寶。及自他身分。寧有量哉。準華嚴經說。菩薩所奉。有無量衣服雲無量傘葢雲。乃至歌詠讚歎。一一皆云無量。然此皆財施也。行願云。諸供養中。法供養最。而諸菩薩上求下化。行所難行。示法界身。應微塵國。又是何等施力。故以之攝施也。</p>
</div>
<div class='div-orig'><p>於諸佛所植眾德本。</p>
</div>
<div class='div-commentary'><p style="margin-left:1em">即禪度也。諸佛所。即微塵剎土也。植眾德。即自淨佛土也。欲淨佛土。無越乎定。定深而德本建矣。今菩薩欲圓滿二利之果。植真因。惟佛可憑。福智雙嚴。大用繁興。方堪濟物。然所以修定慧。即自淨佛土也。維摩云。心淨則佛士淨。故以之攝禪也。</p>
</div>
<div class='div-orig'><p>常為諸佛之所稱歎。</p>
</div>
<div class='div-commentary'><p style="margin-left:1em">即慧度也。菩薩上求下化。益<span class='corr'>己</span>益人者。皆慧也。如九地菩薩。建立世出世間工巧技藝種種差別門。種種出離門。乃至無量神通三昧。罔不通達。能為諸佛之所稱歎。故以之攝慧也。</p>
</div>
<div class='div-orig'><p>以慈修身。</p>
</div>
<div class='div-commentary'><p style="margin-left:1em">即忍度也。慈。乃徧濟群靈也。而曰修身者。須知慈量未充。即修身有欠。故慈深則忍亦深。如不休息。菩薩為一眾生。于極苦地獄。經無量劫。尚不捨離。其慈心忍力。何等廣大。故以之攝忍也。</p>
</div>
<div class='div-orig'><p>善入佛慧。</p>
</div>
<div class='div-commentary'><p style="margin-left:1em">即方便度也。佛慧者。即一乘實相。所謂甚深無量。難解難入。除佛與佛。無能入者。今菩薩之根本大智<span class='corr'>已</span>植。則能以方便智。妙徹本源。盡真如際。得百萬阿僧祇神通。具百萬阿僧祇三昧。見如是世界。興如是供養。放如是光明。演如是法義。豈非善入佛慧者耶。故以之攝方便也。</p>
</div>
<div class='div-orig'><p>通達大智。</p>
</div>
<div class='div-commentary'><p style="margin-left:1em">即智度也。大智者。乃無上菩提圓照法界之智也推而行之。謂之通。足此及彼。謂之達。菩薩既至不退轉地。則能置一心于萬有。融萬有于一心。所謂森羅萬象。海印發光。心佛眾生。三無差別。其智印何等圓滿。故以之攝智也。</p>
</div>
<div class='div-orig'><p>到於彼岸。</p>
</div>
<div class='div-commentary'><p style="margin-left:1em">即力度也。彼岸乃涅槃城。非大力不能到。其所以不到者。由無量生死因。無量煩惱果。繫著此岸。今菩薩以金剛妙慧。一齊斬斷。則因忘果喪。故得五住盡二死忘。即乘此寶乘。直至道場。力何銳也。故以之攝力度耳。</p>
</div>
<div class='div-orig'><p>名稱普聞無量世界。</p>
</div>
<div class='div-commentary'><p style="margin-left:1em">此總束前十度也。名者。實之著。菩薩內智悉充。外行畢具。到此地位。則無量世界。咸聞其名。所固然也。稱者。相等也。無量世界。則周徧無盡。名既遠聞如是世界。而實豈輕易量哉。</p>
</div>
<div class='div-orig'><p>能度無數百千眾生。</p>
</div>
<div class='div-commentary'><p style="margin-left:1em">前數段。皆明自利。此節方舉利他。葢有其行者。必有其能。今菩薩萬行無遺。權實具足。自能分身塵剎。隨機隨數。現一一形。說一一法。故曰能度。無數百千云者。統括無盡之詞也。</p>
<p style="margin-left:1em">△三略標名。</p>
</div>
<div class='div-orig'><p>其名曰文殊師利<span class='note-inline'>(至)</span>寶積菩薩導師菩薩。</p>
</div>
<div class='div-commentary'><p style="margin-left:1em">此一十八位。據理皆如來自具權智之名。可以意領。不繁述也。文殊師利。此云妙德。又名曼殊師利。此云妙吉祥。過去作佛。號龍種上尊王。本經自敘。為妙光法師。於此曾為根本大智。隱勝現劣。輔揚法化<span class='corr'>已</span>。與如來同。為有情模範。故此品如來以光說。而文殊以言顯。如印與文。曾無主從之分也。</p>
<p style="margin-left:1em">○觀世音。梵語婆盧吉低稅。此云觀世音。然觀為能智也。世音為所境也。至後本品詳釋。菩薩以大悲心運。普門示現。神通三昧。化他流通。意欲令此妙法。源源不絕。對文殊為智悲并運。共力助成出世本懷。則與如來。皆無二無別也。</p>
<p style="margin-left:1em">○得大勢。梵語摩訶那鉢。此云大勢至。凡舉足下足。動三千界。壞魔宮殿。故名。與觀世音。共輔阿彌陀佛。次第受記。寶藏佛言。由汝願取大千世界。今當字汝為大勢至。</p>
<p style="margin-left:1em">○常精進。寶積經云。是菩薩為一眾生。經無量劫。隨逐不捨。猶不受化。無一念棄捨。以身心精進故。</p>
<p style="margin-left:1em">○不休息。思益經云。恒河沙劫。為一日一夜。三十日為一月。十二月為一歲。過百千萬億劫。得值一佛。如是值恒河沙佛。行諸梵行。修習功德。然後受記。必不休息故。</p>
<p style="margin-left:1em">○寶掌。寶積經云。以何義故。名為寶掌。謂菩薩於諸佛土。化眾生時。欲以右手徧捫若干諸佛世界。即隨所欲而能成辦。從其手。出佛法僧聲。乃至慈悲喜捨之聲故。</p>
<p style="margin-left:1em">○藥王。由曾以雪山上藥。供佛及僧。願於未來。能治眾生身心二病舉世歡喜故。</p>
<p style="margin-left:1em">○勇施。謂能以出世法寶。徧施眾生。而無疲厭故。</p>
<p style="margin-left:1em">○寶月。謂所證三諦。可尊如寶。能證三智。圓照如月故。思益云。菩薩常修童子梵行。乃至不以心念五欲。何況身受。故名寶月。</p>
<p style="margin-left:1em">○月光。謂圓妙三智。能除昏煩熱惱。猶如月光清涼破暗故。</p>
<p style="margin-left:1em">○滿月。謂三智圓明。無有缺減。如滿月故。</p>
<p style="margin-left:1em">○大力。謂智境冥合。有大力用故。</p>
<p style="margin-left:1em">○無量力。以大力用。徧應眾緣。徧拔眾苦故。</p>
<p style="margin-left:1em">○越三界。超越分段變易二種生死故。</p>
<p style="margin-left:1em">○䟦陀婆羅。此云善守。若有眾生聞名者。必定得三菩提故。又名賢首。以位居等覺。為眾賢之首故。</p>
<p style="margin-left:1em">○彌勒。此云慈氏。思益經云。若眾生見者。即得慈心三昧故。又名阿逸多。此云無能勝。</p>
<p style="margin-left:1em">○寶積。謂積聚智寶故。</p>
<p style="margin-left:1em">○導師。思益經云。於墮邪道眾生。生大悲心。令入正道。不求恩報故。</p>
<p style="margin-left:1em">△四結餘眾。</p>
</div>
<div class='div-orig'><p>如是等菩薩摩訶薩八萬人俱。</p>
</div>
<div class='div-commentary'><p style="margin-left:1em">此統攝餘眾也。如是者。指上一十八位。以等餘未舉之眾。直指云。此應判歸大白牛車一乘上位。約理即屬當人實智。知音云。聲聞形出俗網。迹近如來。聞法為親。故列于前。人天形乖服異。迹非侍奉。聞法為疎。故列於後。菩薩形不撿節。迹無定處。即不同俗。復異於僧。故置於中。</p>
<p style="margin-left:1em">△然此更有說焉。本經開權顯實。及廢權立實所為者。聲聞也。焉不首列。菩薩為輔化之眾。而後諸品中。騰疑置請。皆此眾也。故隨即列名焉。至於人天八部。乃法會必有之眾。勢必一一具陳于後。</p>
<p style="margin-left:1em">△問。聖列中。獨不開緣覺。豈法華一會。無此眾耶。曰。<span class='corr'>已</span>攝入聲聞菩薩之間。文省故耳。然聲聞與諸菩薩。皆為後文各品當機之伏案。故此標也。</p>
<p style="margin-left:1em">△三天人眾。分三。一諸天眾。又二。初欲界。</p>
</div>
<div class='div-orig'><p>爾時釋提桓因與其眷屬二萬天子俱。</p>
</div>
<div class='div-commentary'><p style="margin-left:1em">前舉聖眾。此列天人。見此會聖凡畢集也。釋提桓因。此云能天主。能作忉利三十三天主故也。瓔珞經云。過賢劫二千二十四劫作佛。號無著世尊。眷屬二萬者。舉非臣民。乃帝釋親因也。後皆準此。</p>
</div>
<div class='div-orig'><p>復有明月天子<span class='note-inline'>(至)</span>與其眷屬萬天子俱。</p>
</div>
<div class='div-commentary'><p style="margin-left:1em">此舉臣也。前三乃內臣。如卿相。即三光天子。明月。乃寶吉祥月天子也。居以頗胝迦寶水晶所成。能泠能照故。普香星天子也。寶光。即寶意日天子也。居以俱胝迦寶火珠所成。能熱能照故。四天王。乃外臣。如武將。居須彌山腰。東提頭賴吒。此云持國。護持國土故。居黃金埵。領乾闥婆富單那眾。南毗留勒叉。此云增長。令他善根增長故。居琉璃埵。領薜茘多鳩槃茶。西毗留博叉。此云廣目。亦云雜語。能作種種語言故。居白銀埵。領毒龍毗舍闍。北毗沙門。此云多聞。福德之名。聞四方故。居水晶埵。領羅剎夜叉。此四天王。各領二鬼。不令惱人。故稱護世。</p>
</div>
<div class='div-orig'><p>自在天子大自在天子與其眷屬三萬天子俱。</p>
</div>
<div class='div-commentary'><p style="margin-left:1em">自在。即第五化樂天。謂化諸人。而自樂也。又於五欲境。變化自娛故。大自在。即第六他化自在天。謂化諸他。而自得自在也。又欲得五欲境時。餘天為化假他所作。以成<span class='corr'>己</span>樂。即魔宮也。欲界中唯第二夜摩。第三兜率不列。文略故也。然此六天。俱未離欲。以次第分輕重。故名欲界。</p>
<p style="margin-left:1em">△二色界。</p>
</div>
<div class='div-orig'><p>娑婆世界主梵天王<span class='note-inline'>(至)</span>與其眷屬萬二千子俱。</p>
</div>
<div class='div-commentary'><p style="margin-left:1em">此總明色界諸天也。正云索訶。此翻忍。其中眾生。忍受三毒。及諸煩惱故。梵是西竺音。此云離欲。除下地繫。上升色界故。由不忘形色。故云色界。又曰。禪天以愛樂禪定故。內有四禪。初曰離生喜樂。二曰定生喜樂。三曰離喜妙樂。四日捨念清淨。梵天王。乃總舉色界主。尸棄。此云頂髻。即初禪天主。光明。即二禪天主。三四二天不列。亦文略也。據惟識。謂二禪以上。不分王臣。此中云光明大梵等。以等字。猶有多位也。再俟參考。無色界亦有四天。雖無實形色。而有定果色。如來光中。映令暫現。而此會亦有之也。由無色故。不別列。皆攝於等字中也。</p>
<p style="margin-left:1em">△二雜䫫眾分五。一龍王眾。</p>
</div>
<div class='div-orig'><p>有八龍王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">難陀。此云歡喜。䟦。此云善。此兄弟二龍。常護摩羯提國。雨澤以時。國無饑年。瓶沙王令年為一曾以報。百姓聞皆歡喜。從此得名。即目連所降者也。娑伽羅。此云醎海。從所居得名。於大海中。此為最勝。和修吉。此云多頭。亦名寶稱。德叉迦。此云多舌。亦名現毒。謂嗔時噓氣。人畜皆死故。阿那婆。亦名阿耨達。此云無惱。凡龍俱有三難。一熱沙。二惡風。三金翅鳥。唯此俱免。故云無惱。又雪山有池。名阿耨達。池中有五柱堂。龍常居此。故從池名。摩那斯。此云大身。亦云大力。修羅排水。淹善見城。此龍縈身。以遏海水。優鉢羅。亦云漚䟦羅。此云青蓮華。從池得名。等者。以等其餘龍王。王既臨則眷屬隨至。故云與若干也。龍是一類。而亦隨福業報處不同。靈蠢亦別。眷屬宮殿。衣服莊嚴。一一具足。唯飲食最後一口化為蝦蟆。穢污不堪。故異人天也。</p>
<p style="margin-left:1em">△二緊那羅眾。</p>
</div>
<div class='div-orig'><p>有四緊那羅王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">此云疑神。似人而有一角。乃天帝法樂神也。居十寶山。身有異相。即上奏樂。佛說法時。諸天弦歌。而頌法門。即此神也。舊云。法奏四諦。妙法奏十二緣。大法奏六度。持法總奏前三。迹寄弦管。本即不可思議。眷屬莊嚴等。如前釋。</p>
<p style="margin-left:1em">△三乾闥婆眾。</p>
</div>
<div class='div-orig'><p>有四乾闥婆王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">乾闥婆。此云嗅香。以香為食。亦云香陰。其身出香。乃天帝俗樂神也。樂者。緣幢倒擲之伎也。樂音者。皷節弦管也。美者。幢倒之勝也。美音者。弦管之勝也。</p>
<p style="margin-left:1em">△四阿修羅眾。</p>
</div>
<div class='div-orig'><p>有四阿修羅王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">正云阿索洛。此云無端正。以男醜女正故。又云非天。由神果報。隣次諸天。為修行懷嗔。而無天德。故云非天。又云無酒。於四天下採華。釀於大海。魚龍業力。其味不變故。據楞嚴。有胎卵濕化之四。約天人鬼畜。各攝一類也。婆稚。此云團圓。與天帝戰時被縛。因誓得脫。故以名焉。佉羅騫䭾。此云廣肩。即擁海水者也。毗摩質多羅。此云淨心。亦云種種疑謂能以一絲幻。作種種事故。索乾闥婆女。生舍脂。帝釋業力。令其父居七葉殿。遂納為妻。後讒其父。遂交兵。脚波海水。手攻善見。帝釋以般若力。不能為害。羅睺。此云障持。又云攝惱。因日光照眼。不能見故。將手隱攝日月。令天惱故。身長八萬四千由旬。口廣千由旬。與天戰時。手撼須彌。敗匿藕[糸*系]孔者。然眷屬宮殿衣服莊嚴。亦與天等。唯飲食最後。一口化為青泥。不同天也。騫<span class='note-inline'>(音牽)</span>。</p>
<p style="margin-left:1em">△五迦樓羅眾。</p>
</div>
<div class='div-orig'><p>有四迦樓羅王<span class='note-inline'>(至)</span>各與若干百千眷屬俱。</p>
</div>
<div class='div-commentary'><p style="margin-left:1em">迦樓羅。此云金翅。以翅作金色故。居四天王大樹上。兩翅相去三百三十六萬里。頸有如意珠。以龍為食。大威德者。威勝群輩。又威攝諸龍故。大身者。身超群類故。大滿者。所噉之龍。常飽滿故。如意者以頸有此珠故。此鳥亦有神力。能化為天子天女。住處宮殿。食亦百味。日於東方。噉一龍王。五百小龍。三方亦爾。壽八千歲。臨終失勢。不得龍食。即嗔從金剛山。逶海穿地。但不能直過風輪。仍從故孔。上金剛山。如是七返。還山頂命終。此類亦有勝劣雜類科。唯缺夜叉摩呼羅伽二類。理應有之。</p>
<p style="margin-left:1em">△三人王眾。</p>
</div>
<div class='div-orig'><p>韋提希子阿闍世王與若干百千眷屬俱。</p>
</div>
<div class='div-commentary'><p style="margin-left:1em">此明國主攝臣民也。韋提希。此云思惟。瓶沙王夫人。闍王母也。佛因之說十六觀經。阿闍世。此云未生怨。相師占云此兒生。則定當害父。母懷之曰。<span class='corr'>已</span>有惡心於瓶沙王。未生<span class='corr'>已</span>惡。故名。生<span class='corr'>已</span>。王令升樓撲之。不死。但損一指。又名無指。王舍城主也。因害父母。向文殊求悔。得柔順忍。命終入吒羅地獄。即入即出。生上方佛土。得無生忍。彌勒世復生此界。名不動菩薩。後當作佛。號淨界如來。又此節缺人非人。亦文略故。如來說此妙法。欲暢出世本懷。將令佛剎微塵數世界眾生。無不鳩集。此特于無量眾中。列其大槩。廣如華嚴經說詳。列聖凡<span class='corr'>已</span>竟。</p>
<p style="margin-left:1em">△二總結眾集。</p>
</div>
<div class='div-orig'><p>各禮佛足退坐一面。</p>
</div>
<div class='div-commentary'><p style="margin-left:1em">此明入會之禮儀也。以最尊頂。禮最卑足。表誠敬之切。在會聖凡。無不盡誠。致敬禮畢。則各安方面也。然既誠求妙法。豈安然坐受耶。是亦為佛所命。坐則身心不動。而大法可納。慧緣斯進矣。退。歸藏也。各攝異緣。令心境寂。抑經家序會眾鳩集之儀式如此。六種證信序<span class='corr'>已</span>竟。</p>
<p style="margin-left:1em">△二放光發起序。又名別序。謂於眾經不同。別別發起也。分五。一眾集供養而興讚嘆。</p>
</div>
<div class='div-orig'><p>爾時世尊四眾圍遶供養恭敬尊重讚嘆。</p>
</div>
<div class='div-commentary'><p style="margin-left:1em">此明會眾虔懇。有所欲聞也。爾時者。會眾畢集。說聽一如之時也。世尊。乃十號之一。九界罕覯。為世出世間所尊敬故。四眾者。即出家在家各二眾也。天台云。據此猶名局意狹。各開一一有四。謂發起。當機。影響。結緣。發起者。權謀智鑑。知機知時。而引發大教也。當機者。宿植德本。緣合時熟。聞即得道也。影響者。古往佛聖。隱其圓極。輔佐法王。如形影相依也。結緣者。過去根淺。雖見佛聞法。不能頓證。但作未來得度因緣也。圍遶者。既禮畢退坐。則周旋圍遶。翹勤瞻仰。欲冀如來有所宣示。供養總表三業。恭敬必卑謹處禮屬身。尊重必至念專注屬意。讚歎乃發言稱美屬口。正此之時。如來欲舉揚妙法。而會眾傾誠如此。可謂機教相扣。必至利益無量也。</p>
<p style="margin-left:1em">△二如來現瑞。以為發起。此為如來以無緣大悲。引發大教。放斯光明。先動出格丈夫疑問者也。又分二。一此土六瑞。分六一說法。</p>
</div>
<div class='div-orig'><p>為諸菩薩說大乘經名無量義教菩薩法佛所護念。</p>
</div>
<div class='div-commentary'><p style="margin-left:1em">此明說經入定。為現諸瑞相之由也。如來今欲開權顯實。則所為之眾。必非權小。故曰為諸菩薩。機既純圓。教非不了。故經云。佛自住大乘。於其所得法。定慧力莊嚴。以此度眾生。則所說者。乃如如理。實相一乘。故曰大乘。即此一乘實相。平等廣大。則世出世間聖凡染淨。權實因果。無不包容。以此一義。出無量義。收無量義。還歸一義。故名曰無量義也。若人不豫先透此無量義經。必不能堪任一乘妙法。故如來於妙法未開顯<span class='corr'>已</span>前。必說此經。非教二乘。故曰教菩薩法。一乘妙法。既為佛所護念。則無量義經。為入法華之捷徑。亦即為佛所護念。是不輕宣傳者也。人其可不深生向慕。進趨有分地哉。</p>
<p style="margin-left:1em">△二入定。</p>
</div>
<div class='div-orig'><p>佛說此經<span class='corr'>已</span>結跏趺坐<span class='note-inline'>(至)</span>身心不動。</p>
</div>
<div class='div-commentary'><p style="margin-left:1em">說經。是如如智。入定。是如如境。境智圓融。始成妙法。若不入此妙定。則所說何歸。光從何發。是知由入此定。則能致動地雨華。亦能十界圓現也。今謂說此經<span class='corr'>已</span>。是經家敘佛說中默旨。然既曰無量義。說豈終窮。既曰教菩薩法。豈容意擬。則佛入定。正所以入說中之無量義。故定亦名無量義也。跏趺。乃佛坐之儀軌。三昧。此云正定。亦名正受。以不受一切諸受故。定言處者。乃說到行到。理智相融。凡聖一如。自他無礙等。處。即一真寂滅場地。既至此處。則真俗雙超。寂照不二。四智三身。當體如如。故曰身心不動。要知說經入定兩段。為法華開張大本。幸細心體會。</p>
<p style="margin-left:1em">△三雨華。</p>
</div>
<div class='div-orig'><p>是時天雨曼陀羅華<span class='note-inline'>(至)</span>而散佛上及諸大眾。</p>
</div>
<div class='div-commentary'><p style="margin-left:1em">此明天華散。佛亦有所雨也。曼陀羅。此云適意。又云白華。曼殊沙。此云柔軟。又云赤華。華以表因。應如如智而雨。以之散佛。表以因徹果。及諸大眾。是以因成因。而因因增長。始契無上妙果也。必以四華散者。表其當獲佛因。佛因者。即住行向地。乃圓因也。小白表習種性十住。開佛知見也。大白表性種性十行。示佛知見也。小赤表道種性十回向。悟佛知見也。大赤表聖種性十地。入佛知見也。</p>
<p style="margin-left:1em">△四動地。</p>
</div>
<div class='div-orig'><p>普佛世界六種震動。</p>
</div>
<div class='div-commentary'><p style="margin-left:1em">此以地震。表法不妄動也。光明記云。動踊起三。是形。震吼擊三。是聲。又搖颺不安。名動。[嶙-山+土]壟凹凸。名踊。自下升高。名起。隱隱有聲。名震。砰磕發響。名吼。令物覺悟。名擊。經言震動。於形聲各標一也。於六種中。又各有三。謂動。徧動。等徧動。直動。為動四。天下動為徧動。大千俱動為等徧動。餘五亦然。合則成十八種動也。此表如來將欲開顯無上妙法。必須翻破一切眾生根塵識三。堅固無明之十八窩臼。無明破除。正覺可成矣。必謂普佛世界者。世界乃依報。亦即眾生惑業共成之色法也。無明既破。當體全空。空色銷忘。妙法斯證。故必令大千俱轉也。[嶙-山+土]<span class='note-inline'>(□□)</span>。壟<span class='note-inline'>(□□)</span>。凹<span class='note-inline'>(音坳)</span>。凸<span class='note-inline'>(音突)</span>。砰<span class='note-inline'>(音烹)</span>。磕<span class='note-inline'>(音榼)</span>。</p>
<p style="margin-left:1em">△五眾喜。</p>
</div>
<div class='div-orig'><p>爾時會中比丘比丘尼<span class='note-inline'>(至)</span>歡喜合掌一心觀佛。</p>
</div>
<div class='div-commentary'><p style="margin-left:1em">此明會眾喜。見諸瑞謹仰欲知也。比丘義。<span class='corr'>已</span>見前。優婆塞。正云鄔婆索迦。此云近事男。謂親承近事比丘僧故。優婆夷。正云鄔婆斯迦。此云近事女。謂近事比丘尼故。夜叉。正云藥叉。此云捷疾。摩睺。亦名摩呼羅伽。此云腹行。即地龍也。人非人。是該無不盡。小王。乃粟散王。轉輪者。人壽八萬歲出。曰金輪王。治四天下。自然千子。七寶隨身。有金輪忽然湧現。王乘之巡四天下。故稱聖王。此不標菩薩眾者。以今放光現瑞。乃為諸小乘。顯示妙蓮華藏之本有也。且人天大眾。幸聞此無量義<span class='corr'>已</span>。而忽見雨華動地。甚是奇特。便謂得未曾有。既見佛非常之相。必欲得佛非常之理。故咸生歡喜咸共合掌。但只一心觀佛而<span class='corr'>已</span>。要知會眾合掌。時節五官。俱不妄及。只有一佛在前。瞻之仰之。肅然不亂。故曰一心觀佛。此一心觀。與世尊之無量義處三昧。其境界亦不甚遠。但欠不能證入也。約理各各住自性本定。即一心觀佛義。</p>
<p style="margin-left:1em">△六放光。</p>
</div>
<div class='div-orig'><p>爾時佛放眉間白毫相光。</p>
</div>
<div class='div-commentary'><p style="margin-left:1em">此以放光。顯智性之本有也。諸佛本有常光。無時不照。今曰放光。乃有所為而放也。然光以表智。從毫出者。乃中道第一義智。但此等光。人人本具。惟積劫不肯發如來心。行如來事。所以如是光明等閑。被塵埋却。雖佛于華嚴。及諸會中。累放此光。機未熟者。渾如不見。故亦無所疑。今眾既聞無量義。而妙法可投。是以如來特放是光。而表是法。令人人于此有所證也。然則此光。又豈可作尋常放光視耶。</p>
<p style="margin-left:1em">△二他土眾瑞。分二。一舉能照之智。</p>
</div>
<div class='div-orig'><p>照東方萬八千世界靡不周徧。</p>
</div>
<div class='div-commentary'><p style="margin-left:1em">此明因光照能見他土諸相也。照者。如日月燈。萬物等類。無不覩也。佛光所照。南西北方。四維上下。無不明也。然獨照東方者。東為群動之首。以表眾生動用中。有此境界也。萬八千者。極其廣遠。如一世界中。有百億日月。百億四天下。若以眾生見量。尚弗能盡知一部洲事。況于三有。況一佛土。又況萬八千土邪。今因佛光一照。使一切眾生。盡見萬八千世界罪福智愚。了然在目。豈非直顯當人智境。則此萬八千。覿體顯彰。十八界相。翻染成淨。今所見世界。既有六趣聖凡。于四土中。見同居土。更復何疑。靡不周徧者。如燈照一室。以內無纖芥蒙昧。況白毫光洞徹無礙。又超彼日月威光萬萬倍也。萬八千土。不過一方。又安有不悉周悉徧哉。</p>
<p style="margin-left:1em">△二明所照之境分。七。一見六趣。</p>
</div>
<div class='div-orig'><p>下至阿鼻地獄<span class='note-inline'>(至)</span>盡見彼土六趣眾生。</p>
</div>
<div class='div-commentary'><p style="margin-left:1em">此下總明見聖凡境界也。阿鼻。此云無間。有五種無間。極苦極下處也。阿迦尼。此云質礙。即色究竟。極善極高處也。舉上下竪言。世界橫論。謂一世界有百億日月四天下。為一佛土。中有極苦極卑。曰阿鼻獄。有極善極高。曰有頂天。中間善惡因果。或智或愚。苦樂久暫。于六趣中。數數受生。曰六趣眾生。一切眾生。既為三有所被莫能出離。皆不能自知。我于此土。蒙光所燭。無不明了。一世界如是。百世界亦如是。乃至萬八千世界。亦復如是。故曰盡見。正此之際。全心即境。全境即心。心佛眾生。渾然匪間。總一光也。</p>
<p style="margin-left:1em">△二見諸佛。</p>
</div>
<div class='div-orig'><p>又見彼土現在諸佛。</p>
</div>
<div class='div-commentary'><p style="margin-left:1em">乘此一光。不但見彼六凡。又見彼土現在無量諸佛。降生出家。成等正覺。無不明了也。</p>
<p style="margin-left:1em">△三聞說法。</p>
</div>
<div class='div-orig'><p>及聞諸佛所說經法。</p>
</div>
<div class='div-commentary'><p style="margin-left:1em">又從此光中。聞彼諸佛說法。利彼人天十二等類。</p>
<p style="margin-left:1em">△四見得道。</p>
</div>
<div class='div-orig'><p>并見彼諸比丘比丘尼<span class='note-inline'>(至)</span>諸修行得道者。</p>
</div>
<div class='div-commentary'><p style="margin-left:1em">不但見彼土現在諸佛。并見彼土聲聞四眾也。修行者。即四諦十二因緣之行。得道。即得見道修道。亦與今會同。</p>
<p style="margin-left:1em">△五見行行。</p>
</div>
<div class='div-orig'><p>復見諸菩薩摩訶薩<span class='note-inline'>(至)</span>種種相貌行菩薩道。</p>
</div>
<div class='div-commentary'><p style="margin-left:1em">復見彼土諸菩薩眾。於因中修行。自覺覺他增進。不厭不倦等。諸菩薩。即三賢十聖。因緣等皆稱種種者。如後彌勒偈中詳明。</p>
<p style="margin-left:1em">△六見涅槃。</p>
</div>
<div class='div-orig'><p>復見諸佛般涅槃者。</p>
</div>
<div class='div-commentary'><p style="margin-left:1em">復見彼土諸佛利生事<span class='corr'>已</span>。示涅槃等。涅槃。此云圓寂。亦云滅度。即三德秘藏。</p>
<p style="margin-left:1em">△七見起塔。</p>
</div>
<div class='div-orig'><p>復見諸佛般涅槃後以佛舍利起七寶塔。</p>
</div>
<div class='div-commentary'><p style="margin-left:1em">復見彼土佛滅度後。復遺舍利。令後學因舍利作眾多佛事。使法久住等。舍利。此云靈骨。梵語塔婆。或云窣堵波。此云方墳。亦名圓塚。如上所見。四聖六凡。但約一東方。雖曰萬八千。理實無盡。此亦就今。因佛光所見。有如是也。如來現瑞。以為發起竟。</p>
<p style="margin-left:1em">△三會眾疑念是何因緣。分二。一彌勒疑念。分三。一正疑念。</p>
</div>
<div class='div-orig'><p>爾時彌勒菩薩作是念<span class='note-inline'>(至)</span>以何因緣而有此瑞。</p>
</div>
<div class='div-commentary'><p style="margin-left:1em">上是如來以光。引發眾疑。此是彌勒以疑。增長眾疑也。爾時者。即放光現瑞之時。彌勒作念。謂此光何因而放。此瑞何緣而現也。神者。威靈不測。變者。隱顯難知。神變相即光中所見者也。因緣者。本起為因。外助為緣。即今日所有機教相扣之因緣也。如來見諸二乘淘汰<span class='corr'>已</span>成。將欲顯發一大事為因。以至放光現瑞。為引起大教之緣故也。此因緣若非彌勒疑問。則此殊勝利益。從何顯發。故彌勒此番作用。亦非小小。</p>
<p style="margin-left:1em">△問。會中八萬大士。何故獨彌勒致疑發問。而忖答獨念文殊。豈此外諸大士。獨不能問答邪。答。若以事論。兩大士同于燈明佛時。共見此瑞。共聞此法。則今之問答。無不響應。約理。彌勒主識。即人人之彌勒也。顯此妙法斷非識識。故托彌勒騰疑而問也。文殊即大智。亦乃人人之文殊也。而此妙法唯智能了。故獨念文殊能答也。更知此段文詞。乃集經者。以意逆志。詳明之耳。</p>
<p style="margin-left:1em">△二當問誰。</p>
</div>
<div class='div-orig'><p>今佛世尊入於三昧<span class='note-inline'>(至)</span>當以問誰誰能答者。</p>
</div>
<div class='div-commentary'><p style="margin-left:1em">彌勒欲為會眾發明此光所為因緣事。必形言致問。然所見事。既希有難思。而能曉之人。唯佛可答。佛今<span class='corr'>已</span>入三昧。吾將欲問誰。誰復能曉此不思議事邪。此為結集人。冥揣彌勒有如是意。</p>
<p style="margin-left:1em">[△@△]此處疑議。妙在有佛不得問。有境不能說。往復籌量。吞吐不得。正是會眾于妙法。有豁然之機也。</p>
<p style="margin-left:1em">△三憶文殊。</p>
</div>
<div class='div-orig'><p>復作此念<span class='note-inline'>(至)</span>必應見此希有之相我今當問。</p>
</div>
<div class='div-commentary'><p style="margin-left:1em">文殊在會。智超群眾。<span class='corr'>已</span>得稱為法王子矣。況歷侍諸佛。<span class='corr'>已</span>經無量。此不思議希有之相。必應見之。可當吾問也。</p>
<p style="margin-left:1em">△智乃轉識之名。其體不二。若彌勒文殊。判然有間。焉知曾近無量佛。又焉知曾見希有事。此又妙在復作念一句。若不作此念。必待定中人。幾何時也。</p>
<p style="margin-left:1em">△二會眾疑念。</p>
</div>
<div class='div-orig'><p>爾時比丘比丘尼<span class='note-inline'>(至)</span>是佛光明神通之相今當問誰。</p>
</div>
<div class='div-commentary'><p style="margin-left:1em">見聞既同。而疑念亦等。既見非常之相。必有非常之想。想極而相自明。相明而智自朗。所以有疑必悟。即得佛知見矣。自爾時彌勒下至此。皆集經人懸敘。靈山會裡。比時有如是境界。如是見聞。如是疑念。使後人覩此。煥然在目。</p>
<p style="margin-left:1em">△四彌勒因眾而伸請問。分二一長行。又二。一經家敘。</p>
</div>
<div class='div-orig'><p>爾時彌勒菩薩<span class='note-inline'>(至)</span>及諸天龍鬼神等眾會之心。</p>
</div>
<div class='div-commentary'><p style="margin-left:1em">彌勒疑與會眾疑。二疑有間。所謂同行不同步也。彌勒記當補處。而引發大教。任所當施。迷態當似。故作此疑也。然而會眾之疑。實所未達。故此雙敘。一云欲自決。又云觀眾心。須知觀眾心。句為切當。則聖教顯彰。源案于此。</p>
<p style="margin-left:1em">△二彌勒問。</p>
</div>
<div class='div-orig'><p>而問文殊師利言<span class='note-inline'>(至)</span>悉見彼佛國界莊嚴。</p>
</div>
<div class='div-commentary'><p style="margin-left:1em">此略舉所見。而陳所疑也。詳敘在下頌文。彌勒開口。便曰。以何因緣。而有此瑞。意在為人發明此瑞之所為因緣也。究文殊答處。但曰。曾見此瑞。放斯光<span class='corr'>已</span>。即說大法。亦未明言何等因緣。必待如來出定。始明示曰。我為一大事因緣。則知放光現瑞。原為此作因緣也。然而彌勒必欲問文殊者。意在引起曾見。出陳二家遠本。以為今會之先聲。若以表法。即是始本冥契。將證究竟妙覺時。故有此翻酬酢。</p>
<p style="margin-left:1em">△二偈頌。分二。一頌問。又二。一問此土六瑞。</p>
</div>
<div class='div-orig'><p>於是彌勒菩薩欲重宣此義以偈問曰。</p>
</div>
<div class='div-commentary'><p style="margin-left:1em">梵語伽陀。此云頌。亦云祇夜。伽陀頌前。祇夜起後。天竺有散花貫花之說。如此土序後銘也。又隨樂欲不同。有樂散說。有樂章句者。再之隨生解不同。或于散說得解。或於章句得解者。亦是隨利鈍不同。利者一聞即解。鈍者再說方知也。以表殷勤重說。為眾集前後不一故耳。</p>
</div>
<div class='div-orig'><p>文殊師利導師何故<span class='note-inline'>(至)</span>身意快然得未曾有。</p>
</div>
<div class='div-commentary'><p style="margin-left:1em">此頌問近見本會妙事。于六瑞中。而不問說經入定者。乃現相之本。而非相故。今但問有相瑞也。導師者。如來以法。導利群生。引疲極而歸寶所也。何故。謂如來是何等緣故。今放是光。而現是瑞耶。旃檀香風者。由花雨種種。則風亦成香。以是可悅眾心也。花既飄搖。雨必無盡。則地亦以此因緣。而嚴淨之也。身意快然者。此時會眾。眼見聖境。耳聞殊音。鼻嗅異香。身班聖例。意念妙法。所以咸皆歡喜得未曾有也。餘皆如前釋。</p>
<p style="margin-left:1em">△二問他土眾瑞。分六。一頌見六趣眾。</p>
</div>
<div class='div-orig'><p>眉間光明照於東方<span class='note-inline'>(至)</span>受報好醜於此悉見。</p>
</div>
<div class='div-commentary'><p style="margin-left:1em">此頌問遠見他土妙事。以圓見諸土上下好醜。所以奇特此一瑞也。眾生。是能趣之人。生死。是所趣之處。善惡。是能趣之因。受報。是所趣之果。土如金色者。長行隱而頌彰也。光從毫現。是中道智。故色黃也。既曰六道。曰生死。曰善惡。即是凡聖交參土。而佛亦必說三乘矣。然此土此眾生。豈分外別有如來。不過將現成心佛眾生。特為顯彰。故曰於此悉見。此字最重。</p>
<p style="margin-left:1em">△二頌聞佛說法。</p>
</div>
<div class='div-orig'><p>又覩諸佛聖主師子<span class='note-inline'>(至)</span>照明佛法開悟眾生。</p>
</div>
<div class='div-commentary'><p style="margin-left:1em">此頌見佛聞法瑞。諸佛。即萬八千土之諸佛也。三賢十聖。皆主於佛。故曰聖主。師子。乃獸中王。吼時象王失威。群獸腦裂。表佛說法。魔外驚怖。示眾十力得無畏故。演說經典。微妙第一。如今佛說華嚴也。故曰教諸菩薩等。雙超真俗。曰清淨。純談實相。曰柔輭。其義難解。曰深妙。九界同益。曰樂聞。言各於世界講說正法者。如今佛現劣應身。說三乘法。故說種種。說照明。說開悟。乃隨機教也。</p>
<p style="margin-left:1em">△三頌他土三乘。分三。一聲聞。</p>
</div>
<div class='div-orig'><p>若人遭苦厭老病死為說涅槃盡諸苦際。</p>
</div>
<div class='div-commentary'><p style="margin-left:1em">此頌見為三乘說法也。文具四諦。遭苦者。苦含因果。集諦具矣。厭老死即道諦。涅槃即滅諦。遭苦者必究其集。知因集有。深厭自生。故不集也。況老病死。是真苦。皆屬身根。既厭苦慕滅。故如來為說真空涅槃。令苦際盡。依此修行。如後所謂求羊車出火宅也。</p>
<p style="margin-left:1em">△二緣覺。</p>
</div>
<div class='div-orig'><p>若人有福曾供養佛志求勝法為說緣覺。</p>
</div>
<div class='div-commentary'><p style="margin-left:1em">有福者。辟支百劫種福。較聲聞。則曰有福。求勝法者。謂深求勝妙之理。於聲聞思增進也。為說者。即佛為說十二因緣。依此修行。如求鹿車出火宅也。梵語辟支迦。此云緣覺。出有佛世。觀十二因緣。覺真諦理者。是也。亦名獨覺。出無佛世。觀化自悟者也。</p>
<p style="margin-left:1em">△三菩薩。</p>
</div>
<div class='div-orig'><p>若有佛子修種種行求無上慧為淨道。</p>
</div>
<div class='div-commentary'><p style="margin-left:1em">菩薩有上求下化之心。而又能從佛轉輪。紹佛家業。故有子義。前曰若人。此曰佛子。則品類別矣。種種行者。謂求佛果時。修種種行。自利也。化眾生時。行種種行。利人也。則二利之間。六度齊修。萬行畢。具。佛即為說無上慧。令證斯道。如後所謂求牛車出火宅也。淨道者。不着有也。如度盡十二類。不見有生可度。乃修而無修之妙道也。</p>
<p style="margin-left:1em">△四頌結前開後。</p>
</div>
<div class='div-orig'><p>文殊師利我住於此<span class='note-inline'>(至)</span>如是眾多今當略說。</p>
</div>
<div class='div-commentary'><p style="margin-left:1em">此字事。即靈鷲山。理即入無量義處也。見聞等句結前生後之詞。若斯二字。結前所告也。及千億等。發後所陳也。謂我於光中。見聞聖凡之境。不止如是。則有千萬億種。今試略言之也。</p>
<p style="margin-left:1em">△五頌他土修行。分三。一總問。</p>
</div>
<div class='div-orig'><p>我見彼土恒沙菩薩種種因緣而求佛道。</p>
</div>
<div class='div-commentary'><p style="margin-left:1em">此總為發問之端。謂我于光中。見彼土有無數菩薩。各有所行。無限因緣。而各欲求成正等覺也。</p>
<p style="margin-left:1em">△問。此言見恒沙菩薩者。然恒河橫四十里。沙細如麵。今之所見。光中見。光外見耶。同時見。異時見耶。若謂光中一時俱見。恒沙明數。不可計。種種明事。不可盡。如是多人行種種事。無非欲求佛道也。萬八千土。境量非細。豈一目能見遠大眾多之人。而一一事事。能分明不謬耶。答。井蛙不可語于海也。凡情豈可測聖量哉。經不云乎。非思量分別之所能解。唯佛與佛。乃能究盡。彌勒既居補處。豈有虗妄。殊不知。此猶為少近言耳。彌勒此處。不免一翻漏逗。具眼者辯之。</p>
<p style="margin-left:1em">△二別問。分六。一問施。又二。一捨外財。</p>
</div>
<div class='div-orig'><p>或有行施金銀珊瑚<span class='note-inline'>(至)</span>欄楯華葢軒飾布施。</p>
</div>
<div class='div-commentary'><p style="margin-left:1em">此論施財。金銀等世之所寶。寶既能施。餘可知矣。車。大夫所乘也。輦。天子之與也。奴婢。為駕御之人。今皆以歡喜施者。是欲別求上乘。為佛所歎也。駟馬等句。當居回向佛道之上。以文皆為施車乘故。</p>
<p style="margin-left:1em">△二捨身命。</p>
</div>
<div class='div-orig'><p>復見菩薩身肉手足<span class='note-inline'>(至)</span>欣樂施與求佛智慧。</p>
</div>
<div class='div-commentary'><p style="margin-left:1em">此論施身命。世人所重者身。而不捨者命也。今一一捨之不悋。而復曰欣樂施。是知佛道重于身。而智慧勝于命。如此行人。若非我執破除。不能為也。以妻子。列于身肉中者。見此亦是不易捨者。前謂因緣相貌及信解。俱言種種者。由諸度皆通具也。如布施。以捨心為因。內外財施為緣。是為布施中因緣也。然能施之人。若不信不解。豈堪以內外財。徧施一切。則能施者。即具種種信解矣。正行施時。所求者不一。而能施者。必隨處隨時。方便成就。是則有種種相貌矣。施度如是。則諸度亦然。故曰種種等。行菩薩道。</p>
<p style="margin-left:1em">△二問戒。</p>
</div>
<div class='div-orig'><p>文殊師利我見諸王<span class='note-inline'>(至)</span>剃除鬚髮而被法服。</p>
</div>
<div class='div-commentary'><p style="margin-left:1em">天台云。在家施易戒難。出家施難戒易。故約比丘明戒也。</p>
<p style="margin-left:1em">△王最尊也。求出家。知復有尊于<span class='corr'>己</span>者也。詣佛問道。即發大心。為趣佛果之真因。因真則至樂可捨。故云捨宮殿等。剃髮被衣。使身心不二。可易入道。妙莊王案於此。凡光中所見。菩薩修行。與後文符合者多。葢此是見處。後即行處也。餘皆準此。</p>
<p style="margin-left:1em">△三問忍。</p>
</div>
<div class='div-orig'><p>或見菩薩而作比丘獨處閑靜樂誦經典。</p>
</div>
<div class='div-commentary'><p style="margin-left:1em">天台云。忍有三種。作比丘是苦行忍。處閑靜是生忍。樂誦經是第一義忍。</p>
<p style="margin-left:1em">[△@△]既曰見菩薩。而又曰作比丘。此正見種種相貌行菩薩道之實處。閑靜為修忍之因緣。樂誦經。即忍門中信解也。則從地湧出者。謂志樂於靜處。捨大眾憒閙。案於此。</p>
<p style="margin-left:1em">△四問精進。</p>
</div>
<div class='div-orig'><p>又見菩薩勇猛精進入於深山思惟佛道。</p>
</div>
<div class='div-commentary'><p style="margin-left:1em">天台云。深山可畏。非窳怯者所居。唯勇進能安之。傍若無物。思惟實相。念念不休。求佛道也。</p>
<p style="margin-left:1em">△勇猛。是精進中相貌。入深山。為行精進之因緣。思惟佛道。始是信解。提婆達多品云。採果汲水。拾薪設食。勤求妙法。無有懈倦。案於此。</p>
<p style="margin-left:1em">△五問禪定。</p>
</div>
<div class='div-orig'><p>又見離欲常處空閑深修禪定得五神通。</p>
</div>
<div class='div-commentary'><p style="margin-left:1em">禪名正受。以不受一切諸受故。離欲者。正受也。處空閑。境寂也。修深禪。心空也。境寂心空。而神通自得。故曰。深修禪定得五神通。離欲。即禪定中信解。處空閑。是修定之因緣。得通。乃相貌也。通有六。一天眼。二天耳。三他心。四宿命。五神境。六漏盡。今言五通。由菩薩漏未盡故。</p>
</div>
<div class='div-orig'><p>又見菩薩安禪合掌以千萬偈讚諸法王。</p>
</div>
<div class='div-commentary'><p style="margin-left:1em">此所謂不起滅定。現諸威儀。安禪。內心<span class='corr'>已</span>寂。合掌。外貌必謹。復以偈讚法王。亦定深成就也。分別功德品中。諸菩薩以妙音聲。歌無量頌。讚嘆諸佛。案于此。</p>
<p style="margin-left:1em">△六問般若。</p>
</div>
<div class='div-orig'><p>復見<span class='corr'>菩</span>薩智深志固能問諸佛聞悉受持。</p>
</div>
<div class='div-commentary'><p style="margin-left:1em">天台云。智深者。慧窮理本也。志固者。誓願廣大也。此即二種莊嚴。能問能持。</p>
<p style="margin-left:1em">△問。而能受。足見智深。受而能持。由其志固。此又見彌勒見之明知之切也。</p>
</div>
<div class='div-orig'><p>又見佛子定慧具足<span class='note-inline'>(至)</span>破魔兵眾而擊法皷。</p>
</div>
<div class='div-commentary'><p style="margin-left:1em">定慧二種。別圓地住。方乃具足。無量喻。即以種種方便。於諸教中。引無量譬喻。助顯第一義也。化諸菩薩。展轉化他也。魔羅。此云殺者。有煩惱魔五陰魔天魔死魔。而菩薩以智慧利劍。一一能破魔退。而法論可轉。故曰擊法皷也。又菩薩說法。以梵音聲。警悟一切。有擊皷義。前是自利。此屬利他。智深志固。是說法因緣。聞悉受持。即信解也。破魔擊皷。是相貌也。持品中。諸菩薩發願弘經。謂我等敬信佛。當着忍辱鎧。為說此經故。案於此。</p>
<p style="margin-left:1em">△三雜問。分七。一問禪定。</p>
</div>
<div class='div-orig'><p>又見菩薩寂然晏默天龍恭敬不以為喜。</p>
</div>
<div class='div-commentary'><p style="margin-left:1em">前以六度次第致問。弗克盡吾所見也。吾又見有種種人。行種種事。如有寂然入定。天龍致敬。而不為喜者。</p>
<p style="margin-left:1em">△正居此時。尚不見有我。焉復知有天龍恭敬耶。尚不循乎真。焉復有以恭敬我者為喜哉。如此深定。可為妙法之真宅也。</p>
</div>
<div class='div-orig'><p>又見菩薩處林放光濟地獄苦令入佛道。</p>
</div>
<div class='div-commentary'><p style="margin-left:1em">此又見深禪濟世。處林者。明定處也。放光者。定深融洩也。濟地獄。乃心細境融。苦動悲應也。令入佛道。即轉苦樂于無間。攝彼歸真也。此與上節。俱屬禪定。上是定體。此為定中妙應。</p>
<p style="margin-left:1em">△二問精進。</p>
</div>
<div class='div-orig'><p>又見佛子未嘗睢眠經行林中勤求佛道。</p>
</div>
<div class='div-commentary'><p style="margin-left:1em">睡人之所欲。不睡則品格異矣。經行。非遣睡也。志在佛道。可謂精勤不倦矣。心神昏昧。為睡。六識暗塞。為眠。不睡而但經行。即與般舟念佛三昧同。</p>
<p style="margin-left:1em">△三問淨戒。</p>
</div>
<div class='div-orig'><p>又見具戒威儀無缺淨如寶珠以求佛道。</p>
</div>
<div class='div-commentary'><p style="margin-left:1em">大論明十戒。一不缺。二不破。三不穿。四不雜。五隨道。六無着。七智所讚。八自在。九隨定。十具足。即究竟也。今言不缺。是首戒。淨如寶珠。是第十。舉始終以攝餘也。菩薩以此嚴護威儀。求佛道也。</p>
<p style="margin-left:1em">△四問忍辱。</p>
</div>
<div class='div-orig'><p>又見佛子住忍辱力<span class='note-inline'>(至)</span>皆悉能忍以求佛道。</p>
</div>
<div class='div-commentary'><p style="margin-left:1em">天台云。內心能安。忍外所辱。故名忍辱。有二種。一者生忍。又二。謂於恭敬供養中。能忍不着。則不生憍逸。二於嗔打罵詈。及蚊蚋等能忍。則不生嗔惱。二者法忍。亦二。一者非心法。即寒熱風雨饑渴老病等。二者心法。即嗔欲慢諸邪見等。於此二法。能忍不動。是名法忍。言忍力者。力即量也。非寬宏濶達志力精銳者難忍。初句是能忍之人。下是所忍之境。常不輕案於此。</p>
<p style="margin-left:1em">△五復問禪。</p>
</div>
<div class='div-orig'><p>又見菩薩離諸戲咲<span class='note-inline'>(至)</span>億千萬歲以求佛道。</p>
</div>
<div class='div-commentary'><p style="margin-left:1em">天台云。離戲。即却掉悔葢。離痴除嗔葢。近智除疑葢。除亂却貪葢。攝念除睡葢。此為除五葢也。億千萬歲。明定深。以此深定。而求佛道。其志力何等勇銳。</p>
<p style="margin-left:1em">△問。彌勒因光覩瑞。見在一時。何言億千萬歲邪。答。此諸行相。皆彌勒舊時行徑。一見即通。何疑礙之有。</p>
<p style="margin-left:1em">△六問檀度。</p>
</div>
<div class='div-orig'><p>或見菩薩肴膳飲食<span class='note-inline'>(至)</span>歡喜無厭求無上道。</p>
</div>
<div class='div-commentary'><p style="margin-left:1em">此又見行施者。所作種種。初施飲食湯藥。既曰百種。是無所不具也。曰。名衣猶為有價。甚至有無價者。亦以之供佛施僧。再之房舍。日千萬億。可謂廣矣。皆以旃檀眾寶為嚴飾。可謂美麗極矣。一一舍中。皆有眾妙臥具。亦可謂周足盡矣。加之。有花果園林流泉浴池。則舉止無不如意矣。如是四事。皆微而不粗。妙而不染。一以歡喜無厭施之。無非欲祈滿足菩提道也。</p>
<p style="margin-left:1em">△七問般若。</p>
</div>
<div class='div-orig'><p>或有菩薩說寂滅法種種教詔無數眾生。</p>
</div>
<div class='div-commentary'><p style="margin-left:1em">此又見行般若人。種種方便求佛道者。寂滅法中。言語道斷。復有何說。今謂種種教詔。又曰無數眾生。是以方便慧。無說示說。巧逗群機。可謂善說法要者也。</p>
</div>
<div class='div-orig'><p>或見菩薩觀諸法性無有二相猶如虗空。</p>
</div>
<div class='div-commentary'><p style="margin-left:1em">諸法性。即妙性也。無二相。即實相也。以此性觀此相。可謂融二諦於真空。故曰如虗空。</p>
</div>
<div class='div-orig'><p>又見佛子心無所着以此妙慧求無上道。</p>
</div>
<div class='div-commentary'><p style="margin-left:1em">無着者。空有二俱離也。既不着於空有。則是心無住。無住之心。方為妙慧。以此慧求佛妙智。可謂水投水矣。</p>
<p style="margin-left:1em">△六頌佛入涅槃。分二。一明起塔供養。</p>
</div>
<div class='div-orig'><p>文殊師利又有菩薩佛滅度後供養舍利。</p>
</div>
<div class='div-commentary'><p style="margin-left:1em">前來見諸菩薩。雖有種種因緣等。廣行六度萬行。是佛住世時。依佛化儀。猛力修習。求無上道者。此又見佛滅後。念報佛恩。為供舍利。則又見一翻行徑。故此重呼文殊而問之也。</p>
</div>
<div class='div-orig'><p>又見佛子造諸塔廟<span class='note-inline'>(至)</span>香華伎樂常以供養。</p>
</div>
<div class='div-commentary'><p style="margin-left:1em">塔以供養舍利。而廟以供形像也。以無數恒沙記。則萬八千土中。諸佛舍利。亦應無數。嚴飾國界者。由塔多則國土自嚴。而其量縱廣可知也。一塔有千幢幡。皆貫珠作幔。露幔者。即塔外張施也。鈴和鳴者。塔既無數。鈴多可知。風動齊聲。故曰和鳴。此皆明塔廟莊嚴。為菩薩之所供養也。諸天下。又明人天八部亦如是供養。</p>
<p style="margin-left:1em">△二明塔嚴國界。</p>
</div>
<div class='div-orig'><p>文殊師利諸佛子等<span class='note-inline'>(至)</span>如天樹王其華開敷。</p>
</div>
<div class='div-commentary'><p style="margin-left:1em">嚴飾塔廟。本為供舍利也。由塔廟奇麗。故國界殊妙。此不嚴而嚴也。天樹者。名波利質多羅。此云圓生。高五百由旬。枝葉布五十由旬。華香亦徧五十由旬。其根莖華果等生時。閻浮提樹。一切俱生。故曰樹王。今謂塔嚴國土。如樹華之開敷。極周極徧。為殊為妙也。頌問<span class='corr'>已</span>竟。</p>
<p style="margin-left:1em">△二請答。分二一。舉疑事以述請。</p>
</div>
<div class='div-orig'><p>佛放一光我及眾會見此國界種種殊妙。</p>
</div>
<div class='div-commentary'><p style="margin-left:1em">此頌謂因所見而有所疑也。佛未放光。我等所見。皆尋常也。今由于此光中見皆奇特殊勝。而眾疑似不容<span class='corr'>己</span>也。此界即本土。種種殊妙。即本土六瑞。</p>
</div>
<div class='div-orig'><p>諸佛神力智慧希有<span class='note-inline'>(至)</span>我等見此得未曾有。</p>
</div>
<div class='div-commentary'><p style="margin-left:1em">此方頌見他土諸佛神力兩句。該在我等見此下。照上。應云放一淨光。照無量國。我及眾會。見彼佛土。諸佛神力。智慧希有。其意自顯。前日萬八千。約眾生現量。不出十八界境。此由諸佛神力。故曰無量。謂我于此光中。所見十法界相。并見諸菩薩。行種種行。及見諸佛神力。智慧希有。皆見所未見也。</p>
</div>
<div class='div-orig'><p>佛子文殊願決眾疑。</p>
</div>
<div class='div-commentary'><p style="margin-left:1em">前皆問意。此文請答。謂如上所見兩土之相。誠不可思議。非尊力不能答也。惟願速說。以決眾疑。</p>
<p style="margin-left:1em">△二釋伏難以明意。伏難者。天台謂。文殊雖居大智。以彌勒乃補處之尊。豈容遽爾有答。況會中知此事者不少。故擬四難推遜。以盡賓主之道。且文殊躊蹰不對。乃欲啟會眾之誠求耳。第一伏難。因彌勒謂。願決眾疑。文殊意謂。眾若有疑。自當發問。今眾既不問。我何所決。彌勒潛知文殊有如此意。故以偈請曰。</p>
</div>
<div class='div-orig'><p>四眾欣仰瞻仁及我世尊何故放斯光明。</p>
</div>
<div class='div-commentary'><p style="margin-left:1em">今四眾不問者。意所欣瞻。唯仁與我也。彼眾意謂。世尊何故。今於眉間。放大光明。徧照東方萬八千土耶。此是彌勒潛知眾心處。代此問也。文殊因而又難云。眾既同疑。我豈能答。待佛出定。自有分曉。彌勒又請曰。</p>
</div>
<div class='div-orig'><p>佛子時答決疑令喜何所饒益演光明。</p>
</div>
<div class='div-commentary'><p style="margin-left:1em">時答者。及時而答也。謂會眾正當篤疑欲決。實可發藥。幸勿推延失斯時節。此是彌勒急欲為人吐露處。今眾意謂。光既放<span class='corr'>已</span>。必有所演。但不知演斯光時。令我等得何饒益。文殊難云。我與仁者。同居學地。仁亦不妨共酌此事。何獨推我。仁試謂之。是何意也。故彌勒復曰。</p>
</div>
<div class='div-orig'><p>佛坐道場所得妙法為欲說此為當授記。</p>
</div>
<div class='div-commentary'><p style="margin-left:1em">坐道場。即菩提樹下。成最正覺也。彌勒謂。我意正在躊蹰忖量。莫是欲說道場所得法耶。莫是化機<span class='corr'>已</span>成。囑付妙法。而授記耶。文殊因此復為難云。據仁所說。如來之意。得<span class='corr'>已</span>明矣。而眾疑可釋。又何須繁辭復演耶。彌勒再請云。</p>
</div>
<div class='div-orig'><p>示諸佛土眾寶嚴淨及見諸佛此非小緣。</p>
</div>
<div class='div-commentary'><p style="margin-left:1em">然如來今放此光。而示此相。皆不思議境也。不唯見妙莊嚴土。而又見佛聞法。此豈小因緣耶。焉得以我猶豫之心。判決大事。文殊隱意。而彌勒顯之。此可謂賓主歷然。</p>
</div>
<div class='div-orig'><p>文殊當知四眾龍神瞻察仁者為說何等。</p>
</div>
<div class='div-commentary'><p style="margin-left:1em">此方結成請意。如謂仁不必過讓。當知今會大眾。所瞻察者。唯仁而<span class='corr'>已</span>。仁當實說如來所為因緣。果說妙法耶。果為授記耶。故曰為說何等。</p>
<p style="margin-left:1em">[△@△]問。彌勒頌中。於六凡佛果。何期甚略。於菩薩萬行。何故其詳若此。答。今此一會。本為䇿進二乘。歸於寶所。況二乘疲怠。樂於三三昧久矣。懼道行難行。終不能至一乘實境。且六凡<span class='corr'>已</span>為二乘厭棄之經。況佛果尚遠。何必詳陳。但將光中所見之相。一一分明剖露。曰佛子。曰菩薩。曰求佛道。求無上道。皆是傍敲正擊。意欲興起二乘慕大之志。故如來出定。便語舍利弗云。諸佛智慧。甚深無量。一切聲聞辟支佛。所不能知。則彌勒傍提。而如來正挈。師資同一密機。意在此也。又須知光中所現之相。皆不外釋迦牟尼。地獄三途中。是釋迦牟尼。人天八部裏。是釋迦牟尼。聲聞緣覺。并六度行中。種種相貌者。皆釋迦牟尼。若有一事一人非釋迦牟尼者。此光即不能現。是知如來於東方一處。親近供養一切諸佛。行菩薩道。有如此者。則餘九方。無不如是。故謂娑婆世界。無一芥子許。不是我捨身命處。則世尊從因至果。始終皆現於白毫中明矣。</p>
<p style="margin-left:1em">△五文殊擬古。以致答問。分二。一長行。分四。一正惟忖答。</p>
</div>
<div class='div-orig'><p>爾時文殊師利<span class='note-inline'>(至)</span>吹大法螺擊大法皷演大法義。</p>
</div>
<div class='div-commentary'><p style="margin-left:1em">此是文殊擬古明今必說大法。必授聖記也。惟思惟。忖忖量。意謂。昔佛曾說是經。曾入是定。亦曾放如是光。現如是瑞。後即說大法。顯實開權。以昔較今。必無二也。故出言明告之曰。如我惟忖。今日如來。定非如前說三乘法也。定必欲說大法。雨大雨等。法雨者。四十年前。隨時灌溉。今必雨平等一味。如後云。其雲所出一味之雨。是也。法螺者。乃號令人天。前來以種種譬喻。誘引獎導。今必以一音普告。如後云。我是如來應供等。是也。法皷者。有警誡義。從前擊皷。警令入方便城。破有漏惑。今必警入寶所。攻破無明。如云今為汝等說最實事。是也。法義者。前所演法。不是了義。今必演唱大法。如云唯此一事實餘二則非真。是也。</p>
<p style="margin-left:1em">[△@△]問。文殊本屬大智。然智無擬議。曷有惟忖。答。此亦賓主謙卑語也。二大士既為唱導之首。所有言論。須各盡其態。不然。則不成問答體度。若論智鑑。請觀後答處自明。</p>
<p style="margin-left:1em">△二略曾見答。</p>
</div>
<div class='div-orig'><p>諸善男子我於過去<span class='note-inline'>(至)</span>難信之法故現斯瑞。</p>
</div>
<div class='div-commentary'><p style="margin-left:1em">前以<span class='corr'>己</span>智惟忖。今以略曾見答。咸得聞知者。聞即聞慧。知即思慧。難信者。即所修之第一義也。謂如來欲。令一切人圓融三慧。故現斯瑞。</p>
<p style="margin-left:1em">△三廣曾見答。分三。一引一佛同。又三。一明時。</p>
</div>
<div class='div-orig'><p>諸善男子如過去無量無邊不可思議阿僧祇劫。</p>
</div>
<div class='div-commentary'><p style="margin-left:1em">此正引古。以證今所見。是必說大法也。梵語阿僧祇。此云無數。言無量無邊。即遠大劫。明時極遠。以大智觀之。猶一日也。要解云。欲原光瑞。而推於無數不思議劫者。此光此法。固始於無始。超乎數量也。</p>
<p style="margin-left:1em">△前謂於過去諸佛曾見。乃泛言也。今的指日月燈時所見之實。故知文殊彌勒之所積。亦經如是之無數劫矣。</p>
<p style="margin-left:1em">△二標名。</p>
</div>
<div class='div-orig'><p>爾時有佛號日月燈明<span class='note-inline'>(至)</span>天人師佛世尊。</p>
</div>
<div class='div-commentary'><p style="margin-left:1em">此引最初燈明先權後實之儀。日月燈是別號。正智如如曰日。大悲普陰為月。隨機破惑曰燈。如來等十種。是通號。佛佛皆具。今總略釋。如來。無處妄故。倣同先德號。應供。良福田故。堪為福田號。正徧知。知法界故。徧知一切號。明行足。具三明故。果顯因德號。善逝。不還來故。妙住菩提號。世間解。知三世間故。達偏通真號。無上士。無與等故。調御丈夫。調他心故。攝化從道號。天人師。為眾生眼故。應機授法號。佛。三覺圓滿故。覺悟歸真號。世尊。具上十德故。三界獨覺號。</p>
<p style="margin-left:1em">△三說法。又三。一說頓教同。</p>
</div>
<div class='div-orig'><p>演說正法初善中善後善<span class='note-inline'>(至)</span>具足清白梵行之相。</p>
</div>
<div class='div-commentary'><p style="margin-left:1em">上是名字同。此則說法同。演說正法。是總標。初中後三皆曰善。即下所謂深遠巧妙等意。善即美妙也。即事含理。曰深達。即相會性。曰巧妙。理絕是非。曰純一。權實齊備。曰具足。能所不涉。曰清白。修證不染。曰梵行。然初中後三。法法皆具也。隨舉一事必有三時。則佛五時施教。各教皆有三時也。此正如來說華嚴時。三七頓演。初中後三。一一所說。皆稱真妙性。隨理隨機。無不融入薩婆若海。故皆曰善。是以義則深遠。難測難知。語則巧妙。難聞難信也。</p>
<p style="margin-left:1em">△二開漸法同。</p>
</div>
<div class='div-orig'><p>為求聲聞者<span class='note-inline'>(至)</span>為諸菩薩說應六波羅蜜。</p>
</div>
<div class='div-commentary'><p style="margin-left:1em">此為三乘說不了義權法也。聲聞者。聞佛聲教。得道者也。四諦。即苦集滅道。四皆不虗。故曰諦。苦以逼迫為性。三界上下。無不是苦。有三苦八苦。即世間果也。集以招感為性。即十結使。并本隨煩惱聚集。能招感苦果。即世間因也。滅即有餘涅槃。可證為性。出三界。離分段生死。是出世間果也。道即三十七品助道法。可修為性。能成滅諦之果。乃出世間之因也。度生死等。即脫苦也。究竟等。即得樂也。涅槃即三三昧。有餘涅槃。支佛。此云緣覺。觀十二緣。覺真諦理。故得此名。十二緣者。一無明。即最初痴相。無所明了故。二行。造作名行。即前陰也。此為過去二支因。三日識。即投胎八識。乃中陰位。四曰名色。即在胎五陰。名即受想行識。色即色陰。五曰六入。即出胎六根。乃現陰也。六曰觸。六根初能觸境。未起欣厭時也。七曰受。即對境起欣厭時也。自識至此。名現在五支果。八曰愛。指說諸欲境。未起追求之時也。九曰取。即追求欲境之時也。十曰有。即求之<span class='corr'>已</span>得也。自愛至此。為未來三支因。十一曰生。即後陰出胎為生也。十二曰老死。生死乃未來二支果。憂悲苦惱。總為生死中苦相。是為十二因緣。此即流轉門。從無明滅。乃至憂悲苦惱滅。名還滅門。即緣覺所修法也。菩薩修六度法。梵語波羅蜜。此云到彼岸。一布施。有三。謂財法無畏也。二持戒。亦三。謂律儀善法眾生也。三忍辱。有六。一力忍。不能忘嗔。而但不報也。二忘忍雅量容物。處辱如無也。三反忍。反<span class='corr'>己</span>自責。不猶人也。此三未必得理。屬事忍。四觀忍。外人內身。皆達如夢也。五喜忍。喜其辱者。成<span class='corr'>己</span>忍力。如力士試力而喜也。六慈忍。憐彼辱者。愚痴所覆。發願欲度也。後三者皆屬理忍。四精進。謂專而不雜曰精。勇而不遇曰進。五禪定。此云靜慮。有大小權實偏圓等禪。茲不繁引。六智慧。有三。謂文字實相觀照。此六為能趨之行。波羅蜜。是所趨之理。菩薩主此。而廣行萬行也。</p>
<p style="margin-left:1em">△三歸圓教同。</p>
</div>
<div class='div-orig'><p>令得阿耨多羅三藐三菩提成一切種智。</p>
</div>
<div class='div-commentary'><p style="margin-left:1em">天台謂。能於一相寂滅相種種行相。能知能解。名一切種智。即佛智也。古謂十因者。自爾時有佛至此。即示生降迹名法相同因。</p>
<p style="margin-left:1em">△二二萬佛同。</p>
</div>
<div class='div-orig'><p>次復有佛亦名日月燈明<span class='note-inline'>(至)</span>所可說法初中後善。</p>
</div>
<div class='div-commentary'><p style="margin-left:1em">初引一佛。備舉頓漸。說法與今同。中間引二萬佛。但舉說頓。故言所可說法。後引一佛。但舉開漸。與今同。故言說無量義等。此文殊巧說。避繁文耳。要知佛佛垂範無二無別也。頗羅墮。此云利根。直指云。約理。二萬者。謂聖凡本體。各具萬法。今以真妄雙收。為此經實相之體。故曰二萬。此處若作過去見。後來三根得記。作未來見。則三世之相宛然。何以為一乘之相耶。文殊恐人作過去佛會。故連忙呼云。彌勒當知。初佛後佛。皆同一字也。又同一姓。總曰利根者。非利根。何以得佛。甚有旨焉。此即第二佛佛道同意非偶然因。</p>
<p style="margin-left:1em">△三最後佛同。分三。一出家同。</p>
</div>
<div class='div-orig'><p>其最後佛未出家時<span class='note-inline'>(至)</span>威德自在各領四天下。</p>
</div>
<div class='div-commentary'><p style="margin-left:1em">引一佛。不過一見一聞。未始無議也。今引二萬佛。示說不異。故知今佛之示說。亦不異也。復引最後佛有八子。今佛只一子。所以名不同。而體無二也。然所謂家者。即三界六道也。亦即五陰十八界諸煩惱也。言未出家。即所以未越諸塵也。八子表八識。皆以意名。是不離識也。直指云。世間萬法。皆從賴耶建立。則一切種子。無不俱含。故名有意。七識善巧執持。名善意。意識分別善惡。念念不定。名無量意。身識是六道所愛相分。名寶意。舌識了味。又能善說法要。名增意。鼻識能別香臭。名除疑意。耳識能隨聲應響。名響意。眼識能明諸法相。名法意。位位皆有功能。故曰威德。皆能從體起用。故曰自在。位位各有我人等四相。故曰各領四天下也。</p>
</div>
<div class='div-orig'><p>是諸王子聞父出家<span class='note-inline'>(至)</span><span class='corr'>已</span>於千萬佛所植諸善本。</p>
</div>
<div class='div-commentary'><p style="margin-left:1em">此又明諸王子皆宿學也。出家者。即當人以無作功勳。一念相應。契如如理。頓破無明。故曰出家。聞父出家者。即事得理融。一轉一切轉。捨王位隨出家者。即捨俗入真。則全體顯露。故曰發大乘意。直指云。從初住至八地。皆屬功勳修習。故曰發大乘意。從初住至九地。不守寂境。不失修習。故曰常行梵行。十地津梁法界。故曰皆為法師。念念心光獨露。真俗一如。故曰<span class='corr'>已</span>於千萬佛所植諸善本。若論今佛一子。當表一八識也。以八識能攝彼七故。羅[目*候]羅名覆障者。乃未轉業識之名也。此即第三捨俗出家得果相同因。</p>
</div>
<div class='div-orig'><p>是時日月燈明佛<span class='note-inline'>(至)</span>如今所見諸佛土。</p>
</div>
<div class='div-commentary'><p style="margin-left:1em">此明昔佛現本土六瑞與今同。天台云。文殊舉昔所見之說經同。入定同。雨華同。地震同。會眾得意同。如來放光同。意皆準前可知。如今所見兩句。該盡他土六瑞。則以一言蔽之。乃今會所見者。故不繁敘。即第四未說妙法先示瑞相因。</p>
</div>
<div class='div-orig'><p>彌勒當知爾時會中<span class='note-inline'>(至)</span>欲知此光所為因緣。</p>
</div>
<div class='div-commentary'><p style="margin-left:1em">此是會眾疑念與今同。此處又教人。當知二十億菩薩。即當人稱性妙智。但未能三際普融。不及正等正覺。故曰欲知此光所為因緣也。第五見相生疑欲知所為因。</p>
<p style="margin-left:1em">△二說法同。分二。一經名不異。</p>
</div>
<div class='div-orig'><p>時有菩薩名曰妙光<span class='note-inline'>(至)</span>教菩薩法佛所護念。</p>
</div>
<div class='div-commentary'><p style="margin-left:1em">此益見古今不二也。天台云。昔佛定起。告妙光而以八子師之。又以法付之。今佛定起。告身子。以羅雲師之。而亦以法付之。是古今無二道也。直指云。妙光即文殊之前身。義攝日月燈。故曰妙。八百弟子者。據因中以心王言。但曰八王子。今以果稱。轉諸心所。故曰八百。</p>
<p style="margin-left:1em">[△@△]因妙光而說妙法者。見法有所因也。因字當著眼。若日月燈明。不因妙光。雖有妙法。何從可說。故直指謂。義攝日月燈。良有見矣。經名妙法蓮華者。則此經於百千萬億阿僧祇劫<span class='corr'>已</span>前。早有此名。則今日之名。<span class='corr'>已</span>為成言。然更須知。日月燈猶有所從而得也。學者若能向日月燈所從得處體究。始可謂與古佛同參。即知此為教菩薩法。佛所護念。</p>
<p style="margin-left:1em">△二時節不異。</p>
</div>
<div class='div-orig'><p>六十小劫不起於座<span class='note-inline'>(至)</span>若身若心而生懈倦。</p>
</div>
<div class='div-commentary'><p style="margin-left:1em">此明說經時節。六十劫不起座。不難于說。而難于聽也。今謂身心不動。又云不生懈倦。則知<span class='corr'>已</span>得法自在矣。故曰如食頃。不然。焉得六十劫身心不動。又焉得六十劫如食頃耶。</p>
<p style="margin-left:1em">[△@△]問。世尊說華嚴。只三七日。昔佛說此經六十劫。今佛亦曾經五十劫。何其說華嚴之促。說法華之長也。若此。答。華嚴所對之機。皆是登地與等覺位人。智與理冥。說聽一如。則三七猶為長也。此經將欲翻破三乘舊習。則六十劫。對六根言。五十劫。對五陰言。五陰六根。乃開合色心之名。由眾生久被五蘊籠罩。妄見長短。故二佛先以定動。後以智拔。令隨座者。亦以六十劫如食頃。以五十劫如半日。皆依佛之驗也。此即第六起定因機為說妙法因。</p>
<p style="margin-left:1em">△三唱滅同。分二。一唱滅授記不別。</p>
</div>
<div class='div-orig'><p>日月燈明佛於六十小劫<span class='note-inline'>(至)</span>當入無餘涅槃。</p>
</div>
<div class='div-commentary'><p style="margin-left:1em">經既說<span class='corr'>已</span>。則出世之能事<span class='corr'>已</span>畢。於人天眾前唱滅。乃警悟無常也。梵。即色界主。魔。即欲界主。沙門。此云勤息。婆羅門。此云淨行。即外道中出家者。中夜者。取其半。表事盡而歸理也。又表中道。如來所作皆順中。而不處二邊也。無餘涅槃名究竟者。取五住盡。二死忘。具足常樂我淨。即無量義定也。初說經。於此定出。是從一出無量也。經畢。還歸此定。是攝無量歸一也。故曰入無餘涅槃。則與今唱滅。亦不別也。即第七能事既畢即唱涅槃因。</p>
</div>
<div class='div-orig'><p>時有菩薩名曰德藏<span class='note-inline'>(至)</span>便於中夜入無餘涅槃。</p>
</div>
<div class='div-commentary'><p style="margin-left:1em">此正說授記也。聖言說與曰授。果與心期曰記。直指謂。法華既說三乘事畢。遂有授記之事。今佛說法一周。先記身子。轉眼識也。彼佛<span class='corr'>但</span>記德藏。乃轉藏識。故至果上。便曰淨身。多陀阿伽度。此云如來阿羅訶。此云應供。三藐三佛陀。此云正徧知。十號之三也。</p>
<p style="margin-left:1em">[△@△]問。昔所授記者菩薩。今記皆聲聞。何謂不別。答。文殊今日所敘者。遠事也。以今望昔。故曰菩薩。今經既授以佛記。豈後會不稱菩薩耶。此即第八機教相投為作授記因。言便入涅槃者。法<span class='corr'>已</span>說。記<span class='corr'>已</span>授。則日月燈之明<span class='corr'>已</span>續。即入理無餘。是涅槃義。此是第九化緣<span class='corr'>已</span>竟夜入涅槃因。</p>
<p style="margin-left:1em">△二滅後通經不別。分三。明持經時節。</p>
</div>
<div class='div-orig'><p>佛滅度後妙光菩薩<span class='note-inline'>(至)</span>滿八十小劫為人演說。</p>
</div>
<div class='div-commentary'><p style="margin-left:1em">此明古佛滅後流通得人也。佛滅而妙光持法者。持字當味。佛即如如理。妙光即如如智。況法因佛說。法存而佛即隱。故有佛滅度義。必以妙光持法者。佛滅即理融。理融而智無盡。以此智持此法。則亘萬古而常持者也。八十小劫。乃持法時分。滿者。即滿足自利之智。具八妙音。顯八妙智。然後始可為人演說。則二利之功。始圓具矣。</p>
<p style="margin-left:1em">[△@△]問。授記何故不及妙光。持法何以不言德藏。答。理有所在也。前謂妙光。即日月燈因之而說妙法者。況理本不分。何記可授。法因而說。持必在彼。故法非妙光。不能持也。德藏雖<span class='corr'>已</span>受記。藏德未融。只可自利。故流通暫不囑耳。</p>
<p style="margin-left:1em">△二明流通得人。</p>
</div>
<div class='div-orig'><p>日月燈明佛八子<span class='note-inline'>(至)</span>供養恭敬尊重讚歎。</p>
</div>
<div class='div-commentary'><p style="margin-left:1em">八子皆以妙光為師。則文殊為根本實智。亦明矣。非根本智。無以模範後學。八子既得妙光教化。定於菩提堅固。既受教化。於菩提堅固。當不應復稱王子。葢俗諦未融耳。及至供養無量諸佛。始得福智圓滿。方稱為佛。行人念念奉重。保惜聖胎。是供養諸佛。意成佛道。乃是滿足一真心也。最後成佛名然燈者。即表賴耶識。於果上方轉。號然燈者。乃繼妙光燈明之大智也。八百中。有號求名者。即六識也。直指云。利屬三賢利生之法執。養屬十地自證之理境。故曰貪著。讀眾經而不悟法華。如敲水取火。豈能通利哉。既向外面搬來。是故多所忘失。然因持經。而值無量諸佛。是因文字而證實相也。真俗一如。心心不昧。故曰供養恭敬。事到理到。無非妙法。故曰尊重讚歎。</p>
<p style="margin-left:1em">[△@△]然彌勒雖今為補處。而往昔貪名。亦宿習也。因妙法薰修。故至成佛。即貪求名利。亦因中實事。何必迴互。此即第十佛滅度後持經得益因。</p>
<p style="margin-left:1em">[△@△]問。論八識。即<span class='corr'>已</span>攝八王子也。謂八王子。轉次授記。至最後者。曰然燈。據此則皆成佛矣。而相宗亦謂六七因中轉。今以八百中之求名即六識。義恐不合。答。此皆文殊舉往古因中之事。然八王子。因受妙光教化。後始有次第授記之言。則次第授記。與六七因中轉。乃因中之後相也。八百中有求名者。因中之前相也。雖因中前後事相不同。其實一體。何復疑諸。謂廣求名聞。乃謂不專注妙法也。</p>
<p style="margin-left:1em">△三結會古今。</p>
</div>
<div class='div-orig'><p>彌勒當知爾時妙光菩薩<span class='note-inline'>(至)</span>求名菩薩汝身是也。</p>
</div>
<div class='div-commentary'><p style="margin-left:1em">時分古今。汝我不異。爾時妙光。即今之妙吉祥我也。爾時求名。即今日之慈氏汝也。豈復有異人乎。人既等而見聞又等。則古佛今佛。實豈二哉。故彌勒前謂佛坐道場所得妙法。為欲說此。為當授記。即<span class='corr'>已</span>言其大槩。豈實所不知者邪。廣曾見答<span class='corr'>已</span>竟。</p>
<p style="margin-left:1em">△四分明判答。</p>
</div>
<div class='div-orig'><p>今見此瑞與本無異<span class='note-inline'>(至)</span>教菩薩法佛所護念。</p>
</div>
<div class='div-commentary'><p style="margin-left:1em">此即分明顯說。今日如來定說妙法華經矣。何也。以今較昔。纖毫不異。如我惟忖。古今見聞既一。古今說豈有二。是故如來定當說大乘教諸菩薩授記作佛也。</p>
<p style="margin-left:1em">[△@△]與本無異句。須別著眼。上句謂今見者。<span class='corr'>已</span>兆<span class='corr'>已</span>形也。本則當于形與未質<span class='corr'>已</span>前求之。然此妙法。本於無量劫前。<span class='corr'>已</span>通上徹下。無蘊積矣。由眾生述斯本故。所以盲然。如痴如醉。故如來以光瑞。為之顯露。而彌勒問發。欲文殊分明指點。以先彰如來出世。為一大事因緣。開示此妙蓮華藏也。要解云。夫引瑞事。同今所忖。唯此且又廣引三昧唱滅等者。意在冥敘一經本末。故廣引之事。皆契後文。</p>
<p style="margin-left:1em">△二偈頌。分三。一頌廣曾見。</p>
</div>
<div class='div-orig'><p>爾時文殊師利於大眾中欲重宣此義而說偈言。</p>
</div>
<div class='div-commentary'><p style="margin-left:1em">長行與偈文。詳略互具。至文自見。</p>
</div>
<div class='div-orig'><p>我念過去世無量無數劫<span class='note-inline'>(至)</span>令入佛智慧。</p>
</div>
<div class='div-commentary'><p style="margin-left:1em">此頌直敘古佛先權後實。以明今古無二道也。天台云。演法度生。屬權智。令入佛慧。屬實智。長行惟說三乘法。令成一切種智。頌中有無數菩薩。令入佛慧。則與今佛同也。</p>
<p style="margin-left:1em">△二頌最後佛。分三一頌出家同。</p>
</div>
<div class='div-orig'><p>佛未出家時所生八王子見大聖出家亦隨修梵行。</p>
</div>
<div class='div-commentary'><p style="margin-left:1em">△二頌說法同。又二。一頌彼此眾瑞。又二。一頌此土瑞。</p>
</div>
<div class='div-orig'><p>時佛說大乘經名無量義<span class='note-inline'>(至)</span>現諸希有事。</p>
</div>
<div class='div-commentary'><p style="margin-left:1em">此頌最後日月燈明出家。及現瑞等相。義準長行可知。但天皷自鳴。乃顯無情說法。表世尊無問自說也。現諸希有事。總束六瑞。</p>
<p style="margin-left:1em">△二頌他土瑞。分五一頌見六趣同。</p>
</div>
<div class='div-orig'><p>此光照東方萬八千佛土<span class='note-inline'>(至)</span>各供養其佛。</p>
</div>
<div class='div-commentary'><p style="margin-left:1em">此頌光中所見他土之相亦與今同。但補出佛土光色。應是實報莊嚴。如琉璃等。是不思議境。又補八部供佛。是不思議行。皆長行所未敘者。玻黎即水晶。具云吠琉璃。此云青色寶。</p>
<p style="margin-left:1em">△二見諸佛同。</p>
</div>
<div class='div-orig'><p>又見諸如來自然成佛道<span class='note-inline'>(至)</span>內現真金像。</p>
</div>
<div class='div-commentary'><p style="margin-left:1em">要解云。自然成佛道者。成就慧身。不由他悟也。</p>
<p style="margin-left:1em">[△@△]又補佛身如金山等。足長文也。自然成道。即見法身。身如金山等。即報身。如淨琉璃等。即應身。</p>
<p style="margin-left:1em">△三頌頓法同。</p>
</div>
<div class='div-orig'><p>世尊在大眾敷演深法義。</p>
</div>
<div class='div-commentary'><p style="margin-left:1em">此以法約人。法既深玄。定為諸菩薩。演頓法也。</p>
<p style="margin-left:1em">△四頌聞權教同。</p>
</div>
<div class='div-orig'><p>一一諸佛土聲聞眾無數<span class='note-inline'>(至)</span>斯由佛光照。</p>
</div>
<div class='div-commentary'><p style="margin-left:1em">此以人約法。人既三乘。則知法亦三藏也。天台云。聲聞無數。即四諦。比丘持戒。即緣覺。菩薩行施忍等。即六度。聲聞曰無數。菩薩曰恒沙。則緣覺之多。可以意領。此皆足長行意。</p>
<p style="margin-left:1em">△五頌聞大乘同。</p>
</div>
<div class='div-orig'><p>又見諸菩薩深入諸禪定<span class='note-inline'>(至)</span>說法求佛道。</p>
</div>
<div class='div-commentary'><p style="margin-left:1em">此正與今會同旨。前四句屬禪定。知寂滅相。屬智慧。是以後二攝前四也。</p>
<p style="margin-left:1em">△問。前既言菩薩行六度<span class='corr'>已</span>。此何再論。答。前多是三賢權漸。言數如恒沙。則所行六度。猶涉事相。此曰求佛道。求無上道。定是大乘十地也。又或以六度分頌。前說施忍諸度。此即說後二度也。</p>
<p style="margin-left:1em">△二頌四眾疑念。</p>
</div>
<div class='div-orig'><p>爾時四部眾見日月燈佛<span class='note-inline'>(至)</span>是事何因緣。</p>
</div>
<div class='div-commentary'><p style="margin-left:1em">各自相問。乃為進趨大乘之徑路也。當時會眾見此。喜心頓發。而各自忖。則因緣可明。大法可待也。與今會疑念不別。</p>
<p style="margin-left:1em">△三頌唱滅同。分五。一人法同。</p>
</div>
<div class='div-orig'><p>天人所奉尊適從三昧起<span class='note-inline'>(至)</span>說是法華經。</p>
</div>
<div class='div-commentary'><p style="margin-left:1em">世間有三種。此言有情世間也。眼有照了義。謂眾生智境不開。如生盲之無所見。因菩薩說法開導智性洞明。使人人徹見本源。故為世間眼也。智能總攝一切。故言一切所歸。信智為載道之器。故曰能持。理智一如。故曰我說。唯汝能證也。讚歎令喜一是師資道合。一是令法流通。故下言說是法華經。</p>
<p style="margin-left:1em">△二時節同。</p>
</div>
<div class='div-orig'><p>滿六十小劫不起於此座<span class='note-inline'>(至)</span>悉皆受持。</p>
</div>
<div class='div-commentary'><p style="margin-left:1em">六十小劫。妙在不起此座。如來處此說法。妙光處此受持。誠謂十世古今始終不離也。</p>
<p style="margin-left:1em">△三唱滅同。</p>
</div>
<div class='div-orig'><p>佛說是法華令眾歡喜<span class='corr'>已</span><span class='note-inline'>(至)</span>當入於涅槃。</p>
</div>
<div class='div-commentary'><p style="margin-left:1em">前言令妙光歡喜。此言令眾歡喜。是聞經得益也。是曰。即理與智冥之時。諸法實相者。則實相為諸法之本。即法華三昧。</p>
</div>
<div class='div-orig'><p>汝一心精進當離於放逸諸佛甚難值億劫時一遇。</p>
</div>
<div class='div-commentary'><p style="margin-left:1em">汝字。乃日月燈告諸會眾也。如來所以示入涅槃。亦不過要人離放逸。而勤精進也。說諸佛難值。說億劫始遇。是何等警悌。今遇難遇之尊。而不勤求是道。誰之過歟。</p>
</div>
<div class='div-orig'><p>世尊諸子等聞佛入涅槃各各懷悲惱佛滅一何速。</p>
</div>
<div class='div-commentary'><p style="margin-left:1em">此見示滅之機。發必中矣。聞說涅槃。便懷憂惱。信知後不復遇。豈更有不精進而放逸者哉。約理。佛滅者。正是理境將盡未盡之際。未免一翻迷悶。及至豁然開發。始得大快速者。即畫然得解也。</p>
</div>
<div class='div-orig'><p>聖主法之王安慰無量眾我若滅度時汝等勿憂怖。</p>
</div>
<div class='div-commentary'><p style="margin-left:1em">向聞警欲精進。又聞億劫難遇。不由不悲感過分也。當時有過於悲泣者。徧體血流。如波羅奢華。故佛愍而安慰曰。我雖滅度。持法有人。法在則吾在矣。何悲之有。</p>
<p style="margin-left:1em">△四授記同。</p>
</div>
<div class='div-orig'><p>是德藏菩薩於無漏實相<span class='note-inline'>(至)</span>亦度無量眾。</p>
</div>
<div class='div-commentary'><p style="margin-left:1em">無漏者。收攝三諦。無漏失也。實相者。離虗妄分別。即無相之相也。德藏而通達實相。則可為模範矣。況將成佛度生。得號淨身。豈不為人所賴耶。此雖安慰會眾。而意即為德藏作授記矣。</p>
<p style="margin-left:1em">△五通經同。分四。一頌滅度時節。</p>
</div>
<div class='div-orig'><p>佛此夜滅度如薪盡火滅<span class='note-inline'>(至)</span>以求無上道。</p>
</div>
<div class='div-commentary'><p style="margin-left:1em">天台云。小乘佛以果報身為薪。智慧為火。身滅智亡。故曰薪盡火滅。大乘以機為薪。逗應為火。機盡教亡。故云。薪盡火滅。</p>
<p style="margin-left:1em">[△@△]薪盡火滅。迹泯情忘。脫然無繫也。要和如來示生如幻。度人如幻。轉法輪如幻。般涅槃亦如幻也。其實所謂指窮於薪火傳也。不知其盡也。而法身常住世間。但四眾見佛示滅。感昔深恩。故有分舍利起塔供養等。而後文醫子一喻。<span class='corr'>已</span>案於此。</p>
<p style="margin-left:1em">△二頌弘經時節。</p>
</div>
<div class='div-orig'><p>是妙光法師奉持佛法藏八十小劫中廣宣法華經。</p>
</div>
<div class='div-commentary'><p style="margin-left:1em">佛滅後。妙光易菩薩之名。而曰法師者。足見佛滅之後。定當以法為師。使法流通。顯智身常住也。八十劫中廣宣者。是無間道。則八王子。成熟妙法。正在於此。</p>
<p style="margin-left:1em">△三頌所益弟子。</p>
</div>
<div class='div-orig'><p>是諸八王子妙光所開化<span class='note-inline'>(至)</span>度脫無量眾。</p>
</div>
<div class='div-commentary'><p style="margin-left:1em">此明聞經得益之人。謂八王子。於八十劫中。受妙光教化。當見無數諸佛。作諸供養。隨順行道。始得福智圓滿。而後相華成佛。展轉授記也。最後出然燈之名者。是發今佛之本源故。梵語釋迦。此云日種。所以從日月燈而至然燈。皆是光光相然。照耀無盡之意。天中天者。一曰世間天。二曰生天。三曰淨天。四曰義天。如來出于四天之上。故云爾也。</p>
</div>
<div class='div-orig'><p>是妙光法師時有一弟子<span class='note-inline'>(至)</span>其數無有量。</p>
</div>
<div class='div-commentary'><p style="margin-left:1em">燈明處懈怠。而後於諸如來處。則又精進矣。亦行眾善。乃是密行。由此行眾善故。即得見無數佛也。不然。豈行大道。具六度者。而復懈怠乎。釋師子。即今釋迦牟尼。為聖中之聖。故以師子表之。餘意如前釋。</p>
<p style="margin-left:1em">△四頌結會古今。</p>
</div>
<div class='div-orig'><p>彼佛滅度後懈怠者汝是妙光法師者今則我身是。</p>
</div>
<div class='div-commentary'><p style="margin-left:1em">△三頌分明判答。分三。一頌說大乘經。</p>
</div>
<div class='div-orig'><p>我見燈明佛本光瑞如此以是知今佛欲說法華經。</p>
</div>
<div class='div-commentary'><p style="margin-left:1em">天台於此又立彌勒四種伏疑。初謂。文殊廣引先佛放光之後。定說法華。況諸佛說法。人時各異。但未審今日如來作何等說。文殊潛知彌勒疑意。故日我見等。</p>
<p style="margin-left:1em">[△@△]本光瑞如此。本字與如此字。俱有關要。即是文殊為人覿體顯彰處。要當細審。又於五重玄義中。此答法喻為名。</p>
<p style="margin-left:1em">△二頌教菩薩法。</p>
</div>
<div class='div-orig'><p>今相如本瑞是諸佛方便今佛放光明助發實相義。</p>
</div>
<div class='div-commentary'><p style="margin-left:1em">彌勒又疑謂。自有名義同者。有名義不同者。今雖同名。而義未必同。故文殊云。今相如本瑞等。此答實相為體。</p>
</div>
<div class='div-orig'><p>諸人今當知合掌一心待佛當雨法雨充足求道者。</p>
</div>
<div class='div-commentary'><p style="margin-left:1em">彌勒因實相義。又疑謂。實相無相。何人會之。文殊。云。但一心待。佛當與說也。此答一乘因果為宗。</p>
<p style="margin-left:1em">△三頌佛所護念。</p>
</div>
<div class='div-orig'><p>諸求三乘人若有疑悔者佛當為除斷令盡無有餘。</p>
</div>
<div class='div-commentary'><p style="margin-left:1em">彌勒疑謂。佛雨法雨。止洽菩薩。亦能澤及二乘乎。文殊云。諸求三乘人等。此答斷疑生信為用。此中缺第五教相無配。而義攝前四。直指云。此品遠序三世宗旨。近序生佛本因。於中序人事。序心境序悟迷。序本迹。序權寔。序體用。無不備悉。文簡而義周。演長文則次第布置。述應頌則前後互顯。總之顯圓機無礙大解脫門。所謂無不從此法界流。究竟還歸此法界也。以下二十七品。悉為此品註脚。觀者幸研究焉。</p>
</div></div>
<p class='juan'>妙法蓮華經授手卷第一</p>
</div><!-- end of div[@id='body'] -->
</body></html>