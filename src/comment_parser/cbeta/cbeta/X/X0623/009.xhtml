<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經授手</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu32' />妙法蓮華經授手卷第九</p><p class="byline">楚衡雲峯沙門　智祥　集</p>
<div class='div-other'><a id='mulu33' />
<div class='div-orig'><p>如來神力品第二十一</p>
</div>
<div class='div-commentary'><p style="margin-left:1em">品節云。此品由前廣說持經之功。復示自持之行。則當機圓悟<span class='corr'>已</span>極。<span class='corr'>已</span>遂如來出世本懷。且又得地涌持經之眾。故如來歡喜。乃極盡神力而印證之也。且欲令當機達平等法界。直令覩佛境於目前。見淨土於當下。法利既圓。法王之家業可付。然品初必以地涌之眾而發起者。正顯自心性德滿足。乃為法華全體。故如來即現神力。遍身毛孔。皆放光明。舌至梵天。地皆震動。所謂通身吐露。徹底掀翻也。諸佛同放光明。以顯佛佛道同。十方諸佛同坐光中。空中出聲。遙讚釋迦說法華經者。顯十方諸佛心心相應也。十方世界通達無礙。如一佛土。乃昭廓法身真境。以消二乘限量之心。世尊至此極盡神力。發揚此經功德不盡者。由如來所有一切之法。一切自在神力。一切秘密之藏。一切甚深之事。皆於此經宣示顯說故。久默斯要。今乃說之。以其難信難解者。今<span class='corr'>已</span>信解。所謂悟佛知見。而奉持之功德。亦非思量可及。開示至此。顯理<span class='corr'>已</span>圓。故盡佛神力。以印證之。所以判此品為顯理之極也。顯理既圓。故次囑累。舊判自此<span class='corr'>已</span>下。俱屬流通。直指云。自從地涌出品至此七品。皆是顯本門事業。涌出品顯本門大用。壽量品顯本大體。分別隨喜法師三品顯本大功。不輕品顯本大行。今神力品顯本大果。言大果者。應譬喻品云。如來成就無量知見力無所畏。有大神力。及智慧力。具足方便智慧波羅蜜等。此皆是大果所攝。葢迹門一十四品。通屬如來智慧。自本門至此七品。又屬如來神力。但前六品。是神力與智慧並行。惟此品。是終本門大全之旨。而欲掃蕩慧力之跡。故獨現十種神力於剎那頃。直使十方世界。通為一土。九界眾生。齊登佛地。以完長者身手有力之案也。天台云。如來義如前釋。神力者。神名不測。力名幹用不測則天然之體深。幹用則轉變之力大。為欲付囑深法。現十種神用。故名神力品。</p>
<p style="margin-left:1em">△此去八品。總明付囑流通。分為三段。一此與囑累二品。明囑累流通。分二。一明菩薩受命弘經。又二。一長行。分三。一菩薩受命。又二。一經家敘儀。</p>
</div>
<div class='div-orig'><p>爾時千世界微塵等<span class='note-inline'>(至)</span>一心合掌瞻仰尊顏。</p>
</div>
<div class='div-commentary'><p style="margin-left:1em">地涌之眾。本為弘通大法而來。當時由會眾陳疑請問。佛為顯本門大事。開導未畢。故不暇陳來意而發願也。然迹本二門流通之機。各有兩層。如迹門如來唱募流通。而新記皆<span class='corr'>已</span>發願此方他方。實未恰佛本意。但顧視八十萬億菩薩。始有持品及安樂行。而成如法流通也。今本門亦有兩層。前囑累隨喜法師三品。亦不盡如來本意。今得涌出大眾各陳本念。則如來懸懷可罄。而此心無慮矣。須知二門流通之眾。前位僅可自利。而後位得真如大用。全身擔荷。故使如來雪釋所懷。現神喜幸。為付囑耳。</p>
<p style="margin-left:1em">△二發誓弘經。</p>
</div>
<div class='div-orig'><p>而白佛言世尊<span class='note-inline'>(至)</span>解說書寫而供養之。</p>
</div>
<div class='div-commentary'><p style="margin-left:1em">知音云。究其語意。于處之廣狹。心之緩急。較前有兩不同。於持品諸發願者。何故。藥王等雖各發願此方他方周旋往返十方持經。然但奉佛命。不得佛心。故佛不放心瞑目而付囑也。惟此千世界塵眾發願。舉其處則曰。於佛滅後世尊分身所在國土滅度之處。是持經之處。無量擴乎。其不止於周旋往返一佛滅後之十方世界也。以佛分身無量。世界亦無量故。舉其心則曰。我等亦自欲得是真淨大法。是持經之心。無倦恢乎。其不同於八十萬億那由他菩薩言。我等敬信佛悉忍是諸惡。惟願世尊在於他方遙見守護。以畏惡求護。終是賴佛行事。今此大眾。自欲得真淨法。則上不恃佛。下不畏惡。故得佛命。而愜佛心。即現神力而囑累也。</p>
<p style="margin-left:1em">△二佛現神力。分二。一所對之眾。</p>
</div>
<div class='div-orig'><p>爾時世尊於文殊師利等<span class='note-inline'>(至)</span>人非人等一切眾前。</p>
</div>
<div class='div-commentary'><p style="margin-left:1em">此去皆經家敘置。佛以十種神力。為囑累也。知音言。文殊等為舊住。顯上行等為新住。況文殊在過去日月燈佛。為妙光法師。教八王子。其第八曰燃燈。則釋迦於燃燈。始發大心。故稱文殊為舊住娑婆之耆宿也。今對此眾前。現大神力。是欲將此經付囑本土也。</p>
<p style="margin-left:1em">△二正現神力。分為十科。一出舌表真。</p>
</div>
<div class='div-orig'><p>現大神力出廣長舌上至梵世。</p>
</div>
<div class='div-commentary'><p style="margin-left:1em">此如來以廣長舌。現超世間。徧覆一切大神力也。天台云。現大神力一句為總。下十種是別。吐舌相者。顯今經所演開三顯一權實本迹授記聲聞因緣譬喻等。一皆誠諦不虗。不然。胡能現此廣長舌相耶。三世不妄語。舌能至鼻。三藏佛舌至髮際。今至梵天。出過凡聖之外。極於淨天之頂。相既殊常。說彌可信。</p>
<p style="margin-left:1em">△二放光顯妙。</p>
</div>
<div class='div-orig'><p>一切毛孔放於無量<span class='note-inline'>(至)</span>出廣長舌放無量光。</p>
</div>
<div class='div-commentary'><p style="margin-left:1em">此如來以毛孔光現。充周十方無遮障大神力也。經凡三會放光。最初於眉間白毫放光。但照東方萬八千土者。特於淺近中。示現此境。為一切未知者。令其知且識也。次於三變土處。亦放是光。照東方五百萬億那由他恒河沙國。如是次第。遍照八方。較前方土增勝。是擴充前境。令其知識深增廣達耳。前但一毛。今則一切毛。前只一色。今無數色前照少方。今則十方。此所謂以無數方便。漸令入佛智。先則曰甚深無量難解難入。至此則透頂透底。無餘蘊矣。天台云。通身毛孔。遍體放光。周遍十方。無處不明。表二門理一。智境究竟也。上迹門白毫吐耀。始在東方。表七方便。初見一理。今本門既竟。放一切光。照一切土。能令初心因位。終於等覺究竟佛慧。分身諸佛。亦復如是。此相既同。各於其土利益亦然。</p>
<p style="margin-left:1em">△三延促同時。</p>
</div>
<div class='div-orig'><p>釋迦牟尼佛及寶樹下<span class='note-inline'>(至)</span>然後還攝舌相。</p>
</div>
<div class='div-commentary'><p style="margin-left:1em">此如來以暫作久。幻變三際。現延促同時大力也。一時吐舌。延百千歲。非大神力。而何攝收也。還攝。對上出舌言。直指云。諸佛證得三際平等真俗一如。乃能延剎那為一劫。促一劫為剎那。以其心量不存。則法界量滅。法界無量。而延促如幻。是佛尋常受用三昧。但對新機。故曰神力。</p>
<p style="margin-left:1em">△四謦欬彈指。</p>
</div>
<div class='div-orig'><p>一時謦欬俱共彈指是二音聲遍至十方。</p>
</div>
<div class='div-commentary'><p style="margin-left:1em">此如來以彈欬聲。現普徧十方無隔礙大神力也。攝舌相後。將欲發聲。故曰謦欬。謦欬彈指。何言神力。神力在一時俱共四字中見得。葢三變土中之分身佛。數量無際。如是多佛。俱共一時謦欬彈指。釋迦不先。分身不後。二種音聲齊遍十方。此非大神力耶。要知我如來以全體大用。直顯本地風光。使一切人。透脫玄關金鎻。具頂門眼。所謂咳吐掉臂。皆向上機。此正涅槃會上拈華旨也。前此四大神力。係佛身自出。諸分身佛亦然。以下六神力。乃佛聲光之力。及被佛聲光之力。轉次所現也。謦<span class='note-inline'>(輕上聲)</span>。欬<span class='note-inline'>(音慨)</span>。</p>
<p style="margin-left:1em">△五地六種動。</p>
</div>
<div class='div-orig'><p>諸佛世界地皆六種震動。</p>
</div>
<div class='div-commentary'><p style="margin-left:1em">此佛聲光威神之力。動彼十方諸地相也。神力不在震動。而在諸佛世界地皆六種八字上見。如來出世大事本迹二門開彰<span class='corr'>已</span>畢。故出舌相。以表真實。會眾見相。<span class='corr'>已</span>信如來言無虗妄。佛復欲完白毫中圓具十界之相。使人更知不唯一毫如是。則毛毛孔孔無不皆然。如此者。則色遍十方矣。色既如是。聲亦皆然。所以有謦欬彈指俱遍十方之聲也。且色聲但屬眼耳。而鼻舌身意未嘗顯示。故于此又現大神力。致諸佛世界此感彼應。以至六種震動。則是六種震動。正顯六根大用全彰。使會眾因知自<span class='corr'>己</span>根根塵塵周遍法界。始不疑諸佛智慧何故甚深無量難解難入也。</p>
<p style="margin-left:1em">△六普見大會。</p>
</div>
<div class='div-orig'><p>其中眾生天龍夜叉<span class='note-inline'>(至)</span>皆大歡喜得未曾有。</p>
</div>
<div class='div-commentary'><p style="margin-left:1em">此佛聲光不思議之力。開彼十方眾生。見勝相也。眾生。即指前所震動之十方普佛世界中所有一切眾生也。眾生何由得見娑婆世界無量諸佛及菩薩四眾等。以佛神力故也。惟佛以神力現示。故頓使一切眾生。同於一時。齊成正覺。開佛知見。知見既開。則無所不見。雖世界如是廣遠。諸聖如是眾多。無不分明顯現。圓見無移。那得不大歡喜。得未曾有耶。</p>
<p style="margin-left:1em">△七空中出聲。</p>
</div>
<div class='div-orig'><p>即時諸天於虗空中<span class='note-inline'>(至)</span>亦當禮拜供養釋迦牟尼佛。</p>
</div>
<div class='div-commentary'><p style="margin-left:1em">此佛聲光不思議力。令彼十方諸天。見勝勸供相也。諸天何由得聞娑婆世界有釋迦牟尼。為諸菩薩說此大法。亦以佛神力故也。惟佛以神力現示。故於真俗圓融中。有此聲作此語。知此三寶。告此眾生。教令深心隨喜。則知如此深境。非此深心。不能契會。此禮拜供養。所以不容<span class='corr'>己</span>也。</p>
<p style="margin-left:1em">△八聞聲至敬。</p>
</div>
<div class='div-orig'><p>彼諸眾生聞虗空中聲<span class='corr'>已</span><span class='note-inline'>(至)</span>皆共遙散娑婆世界。</p>
</div>
<div class='div-commentary'><p style="margin-left:1em">此十方眾生。藉佛光被。聞虗空之音。遂知于佛興供相也。彼諸眾生。一聞空中之聲。何以便合掌稱名。且遙呈種種寶物。共散娑婆。亦以佛神力故也。惟佛以神力現示。故於盡十方法界。若<span class='corr'>己</span>若人。總得開佛知見。彼此不分。故各於自所住處。作諸供養也。若論此中本始二覺。則一切人。於第六神力中。<span class='corr'>已</span>見釋迦與多寶同居一塔。至於分身諸佛一切菩薩。皆<span class='corr'>已</span>明見。又何用天人再告。須知由聞此聲。又得一翻親切。所以說向娑婆。於處親切。稱如來名。於理親切。既有所向有所尊。則知無不明。此可謂真得佛知矣。</p>
<p style="margin-left:1em">△九供物成葢。</p>
</div>
<div class='div-orig'><p>所散諸物從十方來<span class='note-inline'>(至)</span>遍覆此間諸佛之上。</p>
</div>
<div class='div-commentary'><p style="margin-left:1em">此娑婆眾生。亦因佛神力故。遂得見于十方各各興供變現之相也。彼華香瓔珞等。來如雲集。何由變成寶帳。覆我諸佛。此非佛神力。斷不能也。要知諸物來從十方。是攝大用於一處。變成寶葢。是散而復聚。正應如來說無量義經<span class='corr'>已</span>。又入無量義定。此間諸佛即全體也。徧覆者。無佛不俱也。徧覆此間諸佛之上。始是攝大用歸全體。所作<span class='corr'>已</span>辦。知見<span class='corr'>已</span>圓。所謂慈蔭妙雲。覆涅槃海。</p>
<p style="margin-left:1em">△十通一佛土。</p>
</div>
<div class='div-orig'><p>於時十方世界通達無礙如一佛土。</p>
</div>
<div class='div-commentary'><p style="margin-left:1em">此總繳由佛神力。十方世界與娑婆世界。皆悉融通。為一佛土相也。世界。是依正二報之總名。且器界本無分限疆域。皆是強名。而正報眾生。固為一理。由知見妄生。致令眾塵隔越。所謂無同異中。熾然成異者。皆妄也。虗妄既立。知見妄分。所以在眼分為見。在耳隔為聞。故謂元以一精明。分成六和合也。世尊於無量劫。證此無礙妙理。觀一切人大夜難曉。故特為此大事因緣出世。開示之也。今既開示<span class='corr'>已</span>極。而一切人知見亦極。是翻前迷境。為大覺場。故于十方世界。昔所不通不達最滯最礙之所。而今豁然貫徹。故曰通達無礙如一佛土也。如來始自放光現瑞。出定歎德開權顯實。廢迹顯本。共二十品經文。妙法深談。至此神力妙現。至此本迹融會。至此生佛同證。至此轉虗妄知見成諸佛知見。至此無一針鋒處不是佛知。無一微塵裡不是佛見。始完如來出世為一大事因緣開示悟入之本心本願也。按經意。本門正宗。當終於此。佛現神力<span class='corr'>已</span>竟。</p>
<p style="margin-left:1em">△三結要勸持。分四。一稱歎付囑。</p>
</div>
<div class='div-orig'><p>爾時佛告上行等<span class='note-inline'>(至)</span>說此經功德猶不能盡。</p>
</div>
<div class='div-commentary'><p style="margin-left:1em">從前既將出世本懷顯發<span class='corr'>已</span>竟。而會眾亦一一圓證<span class='corr'>已</span>竟。故但召下方弟子而付囑也。且現神力時。於文殊眾前者。由文殊於日月燈明時。<span class='corr'>已</span>領命流通。藥王於日月淨明德佛前。亦<span class='corr'>已</span>受命流通矣。但於此諸菩薩前。現如是神力。以彼皆耆宿。曾見先佛亦如是現。今復覩相。而流通之意復新。上行等。昔所未見。今一見如是神力。則受命流通之念轉切。必祈滿足菩提而後<span class='corr'>已</span>。亦使新記聲聞。安心萬行。更無餘想。故告云諸佛神力。此其少分。尚有不思議者存焉。此結證本門正宗大業也。若我以是神力下。方起付囑流通。謂若我以此神力。現於無量劫中。劫劫為囑累故。宣說此經功德。猶不能盡。是知前段結上。後節起下。則於正宗流通兩楹之中。始有分結。若作一氣解釋。則此神力獨為流通而舉也。看者當須斟別。且諸佛如來。凡現神變相。皆有大因緣。故最初欲開權顯實授三根人記。但略放一光。迹門將畢。而復欲開顯本門大事。則又廣放斯光。今正宗事畢。故現如是十種神力。則興起流通之意。有在於茲。</p>
<p style="margin-left:1em">△二結要付囑。</p>
</div>
<div class='div-orig'><p>以要言之如來一切<span class='note-inline'>(至)</span>皆於此經宣示顯說。</p>
</div>
<div class='div-commentary'><p style="margin-left:1em">此總束前正宗權實本迹所說過者。今皆並舉。總結一經大要。以付囑地湧菩薩。使之得其關要。以便處處流通也。故曰以要言之。如來乃通舉十方三世所有之佛。法即諸佛如來各各於道場所證之法。而言一切所有者。即指前正宗最初出定歎德。十界十如。大小權實。三周開顯。授聲聞記。以至歎美法師。說安樂行。地涌因緣。壽量長遠等。皆是如來所有一切法也。此屬佛之智慧。自在神力者。即前放光動地。延促同時。八十小劫謂如半日。接大眾於虗空。變娑婆於頃刻。以至如上十種神用。皆是如來一切神力也。此屬佛之神通。秘要藏者。為諸佛守護。秘即秘密。要乃緊要。如前光中所現十法界相。豈非秘要。地中所涌多寶妙塔。豈非秘要。下方所出一一菩薩。豈非秘要。龍宮涌出無量化眾等。此皆向所未現者。今於法華。一一顯露。令見聞者。畢到菩提。皆是如來秘要之藏。故謂久默斯要也。此屬如來三昧。甚深之事者。即如文殊明日月燈佛之事。世尊說大通智勝事。提婆達多事。龍女成佛事。化地涌眾事。常不輕行事。開權顯實事。廢迹顯本事。皆為難測難知。是如來甚深事也。此屬如來知見。故譬喻品云。有無量三昧智慧神通知見波羅蜜皆<span class='corr'>已</span>具足。今欲付囑諸菩薩如此四法。但撮要而言。故云皆於此經宣示顯說。更須知此四法。即五重玄義所建立者。一切法。即妙法名也。自在神通既<span class='corr'>已</span>明見。則疑斷信生用也。秘要之藏。即融萬有。而歸一實相體也。甚深之事。因果該徹。一乘所尚宗也。唯此四句。攝盡一經全旨。斯可見經意。完正宗而總要義。以付囑諸菩薩。始是流通。</p>
<p style="margin-left:1em">△三勸獎付囑。</p>
</div>
<div class='div-orig'><p>是故汝等於如來滅後<span class='note-inline'>(至)</span>是中皆應起塔供養。</p>
</div>
<div class='div-commentary'><p style="margin-left:1em">是故汝等下。召上行等守護流通。然流通。畢竟要一心受持讀誦解說書寫如說修行。具此六事。堪當責任。所在國土下。謂凡有此經之處。凡有修行此經之人。逐一命上行等。皆應起塔供養。此是應上。四殊勝力。悉屬此經。咸在此人。而繼起慧命也。故當恭敬。</p>
<p style="margin-left:1em">△四釋成付囑。</p>
</div>
<div class='div-orig'><p>所以者何當知是處<span class='note-inline'>(至)</span>諸佛於此而般涅槃。</p>
</div>
<div class='div-commentary'><p style="margin-left:1em">此正釋其意。上云經卷所在之處。便應起塔者。以經中要說。要在四事。是處者。天台云。即經在處。以道場釋上甚深之事。得菩提釋上秘藏。轉法輪釋上一切法。入涅槃釋上神力。此之四要。攝經文盡。故皆應起塔也。所言要者。得菩提是法身。轉法輪是般若。入涅槃是解脫。三法成秘密藏。佛住其中。即是塔義。</p>
<p style="margin-left:1em">△二偈頌。分二。一頌十種神力。</p>
</div>
<div class='div-orig'><p>爾時世尊欲重宣此義而說偈言。</p>
<p>諸佛救世者住於大神通<span class='note-inline'>(至)</span>現無量神力。</p>
</div>
<div class='div-commentary'><p style="margin-left:1em">前四句總頌。諸佛當其出世。住大神通。無非為救此未聞佛道者。其所以顯現神力。不止於此有無量也。亦不過悅樂眾生令其深造耳。舌相等四句。頌色徧十方。今新舊住娑婆。以及他方雲集九界眾生。咸得聞此正宗大業。各發二利之心。其求是道。何等諄切。故為之吐舌放光。現此希有。以結證前文之所受也。謦欬等。頌聲徧十方。普諭此界他方。令知佛滅度後流通得人。如來出世本懷。不大慰耶。所以現無量神力。以起後付囑流通也。於前十種神力中。但出此四。餘皆攝於無量二字中。</p>
<p style="margin-left:1em">△二頌結要付囑。分三。一總頌四法。</p>
</div>
<div class='div-orig'><p>囑累是經故讚美受持者<span class='note-inline'>(至)</span>不可得邊際。</p>
</div>
<div class='div-commentary'><p style="margin-left:1em">此總頌四法。但云囑累是經故。以至不可得邊際。具含四義。義既無邊。則受持之人功德。亦無邊也。</p>
<p style="margin-left:1em">△二別頌四法。分四。一頌一切之法。</p>
</div>
<div class='div-orig'><p>能持是經者則為<span class='corr'>已</span>見我<span class='note-inline'>(至)</span>教化諸菩薩。</p>
</div>
<div class='div-commentary'><p style="margin-left:1em">此頌如來一切所有之法。天台云。持法即持佛身。一切法不出能化能證及所化所證故也。</p>
<p style="margin-left:1em">△二頌自在神力。</p>
</div>
<div class='div-orig'><p>能持是經者令我及分身<span class='note-inline'>(至)</span>亦令得歡喜。</p>
</div>
<div class='div-commentary'><p style="margin-left:1em">神力動相。從歡喜中生。若有能持此經。不唯即今諸佛現神稱讚。使三世十方如來。無不如是現神稱讚也。</p>
<p style="margin-left:1em">△三頌秘要之藏。</p>
</div>
<div class='div-orig'><p>諸佛坐道場所得秘要法能持是經者不久亦當得。</p>
</div>
<div class='div-commentary'><p style="margin-left:1em">諸佛於菩提道場。所得秘密微妙難解之法。唯佛與佛乃能知之。今若能持誦此經。則去道場不遠。不久亦當得此妙法矣。</p>
<p style="margin-left:1em">△四頌甚深之事。</p>
</div>
<div class='div-orig'><p>能持是經者於諸法之義<span class='note-inline'>(至)</span>畢竟住一乘。</p>
</div>
<div class='div-commentary'><p style="margin-left:1em">上言不久當得此法。是自利。此言樂說無窮盡方。是利他。謂若能持誦此經。則得於法於義言詞樂說。以成四無礙辯。說法無滯。如風入空。了無障礙既得如是辯才。於如來滅後。凡佛所說一切經法。隨其次第。亦能如佛。以種種因緣譬喻言詞。而為眾生。說此實相妙法也。自覺覺他。破愚痴暗。喻如日月光明。無所不燭。故能教化無量菩薩。究竟一乘妙果。豈非如來甚深之事耶。</p>
<p style="margin-left:1em">△三頌總結勸。</p>
</div>
<div class='div-orig'><p>是故有智者聞此功德利<span class='note-inline'>(至)</span>決定無有疑。</p>
</div>
<div class='div-commentary'><p style="margin-left:1em">此頌總結四法。言若能持此四法。信受斯經。畢竟成佛無疑也。從現神力之後。如來正說流通。故告上行等諸菩薩。總一經要義。不出四法。而重疊發明。本為囑累。故此結云。是人於佛道決定無有疑。則此段長文並頌。在囑累流通之前。亦是結前起後。盡此之後。立囑累品也。</p>
</div></div>
<div class='div-other'><a id='mulu34' />
<div class='div-orig'><p>囑累品第二十二</p>
</div>
<div class='div-commentary'><p style="margin-left:1em">品節云。此品因前開示顯理<span class='corr'>已</span>圓。當機悟心<span class='corr'>已</span>徹。信解<span class='corr'>已</span>真。而成佛之正因<span class='corr'>已</span>具。則如來出世之本懷<span class='corr'>已</span>滿。正若長者父子情忘。即當委付家業。故說囑累。以終諸弟子之信解也。</p>
<p style="margin-left:1em">○自提婆達多至此。十一品經。總為悟佛知見。合前二十二品。通為信解。總屬顯理為因。下六品顯行。以明證入為果。要解云。以言托之曰囑。以法系之曰累。欲使傳續妙法。利達無窮。故曰囑累。而為付授流通也。然法會未終。遽說囑累者。此經以智立體。以行成德。前之開佛知見。明一大事。立體之法既備。故說囑累。以明佛佛授手之要止此而<span class='corr'>已</span>。後之以行成德者。唯體前法。推而行之。更無別法。既無別法。則於此囑累宜矣。</p>
<p style="margin-left:1em">△二明如來摩頂付囑。分二。一特明付囑。又三。一如來付囑。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>令一切眾生普得聞知。</p>
</div>
<div class='div-commentary'><p style="margin-left:1em">前品神力。是慶悅眾生。以成法喜。故就座而現。以顯果體自在。今為付囑流通。雖是成就菩薩自行。然佛為續慧命。是佛<span class='corr'>己</span>事。故從座起立。而復現神力也。直指云。舉手表權。摩頂表實。藉諸佛之權。顯自性之實。始契流通之旨。舉一手而普摩無量諸菩薩頂。是大神力。此如來以身業加持也。<span class='corr'>已</span>上是經家敘置。結證法師品則為如來手摩其頭之案。二曰。我於無量劫。修習是難得法。今以付汝等。是以口業加持也。三曰。汝等應當一心流布此法。廣令增益。是意業加持也。此結證法師品則為如來所遣行如來事之案。即此三處加被。見如來大展慈悲。無恡無畏顯矣。</p>
<p style="margin-left:1em">[△@△]細玩付囑之詞。曰我於無量劫。修習是難得之法。此中勤苦有不忍具說者。豈獨於阿私仙處。千歲忍苦。為常不輕時。億劫行道耶。須知歷塵點劫之捨身命。又豈止一娑婆而無芥子許空處耶。總為得此法之難耳。今以此難得之法。付囑汝等。汝等但憶<span class='corr'>己</span>之勤苦難得。當思吾之勤苦難得。豈不盡力流通哉。此為佛囑上行等之苦切至矣。再觀初曰廣令增益。後曰令一切眾生普得聞知。此又為吾佛不捨一眾生之苦切至矣。讀者當深生慚愧。</p>
</div>
<div class='div-orig'><p>所以者何如來有大慈悲<span class='note-inline'>(至)</span>勿生慳恡。</p>
</div>
<div class='div-commentary'><p style="margin-left:1em">此正出囑累之意。所以者何下。至大施主。是佛自舉大體為宗。教上行等効法而行也。直指云。大慈悲。即如來室。應安樂品生二種心。無慳恡。即如來衣。應方便品若以小乘化我則墮慳貪。無所畏。即如來座。應前以無畏心說是經典。天台云。佛智慧。即一切智。如來智慧。即道種智。自然智慧。即一切種智。於如來室中。能施眾生三種智慧。乃至座中亦復知是。此即衣座室中。各具三智。以此三事。弘經益他。令他各得果地三智之用也。汝等下。是囑累上行等効之而普利也。一曰應學。又曰勿悋。如此囑累。可謂諄諄矣。</p>
</div>
<div class='div-orig'><p>於未來世若有善男子<span class='note-inline'>(至)</span>則為<span class='corr'>已</span>報諸佛之恩。</p>
</div>
<div class='div-commentary'><p style="margin-left:1em">此正囑於未來世而流通也。天台云。若根深智利。直說佛慧。若不堪者。於餘深法中。示教利喜。佛慧是深而非餘。方便是餘而非深。別教次第。是餘亦深。汝能以餘深之法。助申佛慧。即善巧報佛之恩也。此名誡付。始完寶塔品中付囑有在之案。</p>
<p style="margin-left:1em">△二菩薩領受。</p>
</div>
<div class='div-orig'><p>時諸菩薩摩訶薩<span class='note-inline'>(至)</span>唯然世尊願不有慮。</p>
</div>
<div class='div-commentary'><p style="margin-left:1em">天台云。佛既三業付囑。菩薩亦三業領受。俱發聲是口領。曲躬等是身領。歡喜是意領。如世尊勅者。領受如來是大施主。即入室也。當具奉行者領教無諸慳恡。即著衣也。願不有慮者。領教無所畏。即坐座也。</p>
<p style="margin-left:1em">[△@△]此經本迹二門。如來屢屢教人發願通經。意在大法難行。人亦難信。誰能悟此妙法。徹古通今。誰能以此妙法。益人自益。四十年中。血心苦口。到法華會上。始有回心向此法門者。既能信受。即與記成佛。而急急乎使之流通。會中諸菩薩聲聞亦疊疊發願受持。於中或抑或揚。皆是大權方便。䇿進新行。其實一往尚未決定。至此始摩頂安慰。而再三付囑矣。況摩頂。是上愛下之意。曲躬低頭。乃下敬上之儀。上行等至此喜徧通身。益加恭敬。是何等慶快。故亦三番承任。可謂全身擔荷矣。此方結完如來不許他方菩薩弘經之案。</p>
<p style="margin-left:1em">△三事畢唱散。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>多寶佛塔還可如故。</p>
</div>
<div class='div-commentary'><p style="margin-left:1em">此見能事既周。則各安所安也。直指云。初為三周召集。以表圓行圓證。自變土以來。分座而坐。共助法化。至神力品。與佛同放寶光。同現舌相。以表主伴體用一如。由此迹本兩門。一切大會。同見同聞。佛知佛見無不了了。大功佐畢。故命各還本土。導利本土眾生。多寶是本覺之理。理無來去。故曰還可如故。</p>
<p style="margin-left:1em">[△@△]分身諸佛向從十方來者。為利眾生。從無去來中。示諸來相。今既大功告竣。則退藏於密矣。多寶佛塔向出現時。但曰爾時佛前有七寶塔。竟不言從何所來。昔既不來。今亦何往。所以云還可如故。此一故字。當須著眼。向如來未放光出定時看。向彌勒文殊未問答時看。向分身諸佛未動步時看。向寶塔未涌現<span class='corr'>已</span>前看。於此等處。看得親切。始知還可如故的境界。甚不可思議也。</p>
<p style="margin-left:1em">△二時眾歡喜。</p>
</div>
<div class='div-orig'><p>說是語時十方無量<span class='note-inline'>(至)</span>聞佛所說皆大歡喜。</p>
</div>
<div class='div-commentary'><p style="margin-left:1em">世尊為大事出世。開示眾生本覺妙明。自放光出定<span class='corr'>已</span>來。若聖若凡。是依是正。無不從頭變弄一過。至令三根同證。十界普圓。生界既空。世界相滅。總為一真法界。而復流通有托。慧燄繼於將來克紹得人。道種遍於沙界。出世本懷。於斯<span class='corr'>已</span>畢。故至諸佛同慶。海會共歡。當此之時正是諸佛演圓滿修多羅教。共入普光明殿天台云。昔慈恩基師。安國涉師。並移此品於勸發品後。若在於此。有八相違十不可之說。荊溪尊者。於記文中。一一敘破。文繁不錄。知音問。何不命多寶塔還歸下方。答。尚欲留證宿王華之請藥王本事。教妙音來見文殊。受觀音之分瓔珞。成無盡意之福田故也。又云。本分流通於此<span class='corr'>已</span>訖支別流通更有六品。首置藥王本事者。藥王持此經。為一切眾生所喜見。不惜燒身然臂。見法師品之所因。及持品之發願也。藥王持經。於此方之行則苦矣。於他方之音則未妙。故受之以妙音來往品。見八十萬億那由眾周旋往返之軌範矣。周旋於世界。為人雖妙。往返於自身。為<span class='corr'>己</span>則不自在。故受之以觀音普門品。見上行等六萬恒沙之眾。自欲得真淨大法。無非普門自在之業矣。流通至普門自在。則可謂總一切法持無量義。故受之以陀羅尼品。流通既至總持。則上合十方諸佛本妙覺心。下合六道眾生同體悲仰。莊嚴妙覺王剎之行至矣。而無以加矣。故受之莊王本事品。妙莊嚴王。乃成佛之果。普賢勸發。為成佛之因欲明此經因該果海果徹因源。則無越乎內樹四德外全萬行。不捨寶威德上王佛國。而來遊戲於娑婆世界。故受之以普賢勸發品。而告終焉。然此六品。於本經各為一支。別明一行。故名支別流通也。</p>
</div></div>
<div class='div-other'><a id='mulu35' />
<div class='div-orig'><p>藥王菩薩本事品第二十三</p>
</div>
<div class='div-commentary'><p style="margin-left:1em">品節云。此品來意。前既顯理<span class='corr'>已</span>圓。今當顯行以明入佛知見也。以藥王明行者。意謂雖悟圓理。然於俗諦利生。必資止觀之藥調治之方。淨治無明煩惱。以破我法二執。方為妙行。而可證入妙果矣。故首問藥王云何遊於娑婆世界。而行百千萬億難行苦行者。正示二乘初涉生死險道。全仗止觀之力故。以藥王因昔聞妙法華經。得現一切色身三昧。破我法二執。乃能以神力供佛。得受付囑也。然以身供佛。表破我執。。臂供塔。表破法執二執全空。皆因法華三昧之力。顯持經之功。見妙法最勝。故廣讚經功。凡有修者。無不獲益也。執有分別俱生二種。初破分別二執。即登初地。破俱生二執。即登佛地。今明破二執。而登地之行。至此乃顯。故判為入佛知見明矣。楞伽明菩薩以止觀力。進破二障。實證真理。從初地至第七地。頓捨藏識。乃入八地。自此即得三種意生身。一者。謂三昧樂意生身。二者覺法自性意生身。三者種類俱生無作意生身。此當八地得現一切色身三昧。正三昧樂意生身也妙音觀音二品。如次配二種身。以得此身。乃實證之騐也。然此意生身。入定則有。出定則無。故云三昧樂。天台云。藥王本事者。觀經云。昔名星光。從尊者日藏。聞說佛慧。以雪山上藥。供養眾僧。願我未來能治眾生身心兩病。舉世歡喜。號曰藥王。今此經云。名一切眾生喜見。頓捨一身。復燒兩臂。輕生重法。命殞道存。舉昔顯今。故言本事品也。</p>
<p style="margin-left:1em">△二後五品約化他流通。分五。一出藥王本事。勗弘經法師。以勸流通。分四。一請問。</p>
</div>
<div class='div-orig'><p>爾時宿王華菩薩<span class='note-inline'>(至)</span>云何遊於娑婆世界。</p>
</div>
<div class='div-commentary'><p style="margin-left:1em">理既圓而行必彰。故有宿王華出請妙行也。直指云。宿即如如理。是真諦。華即如如智。是俗諦。王即理智互融。是中道。以三諦一心為理事無礙之妙行。與本迹兩門會眾。發藥王本事。以啟大行關鍵故如此問也。知音云。當機意謂。娑婆為五濁惡世。人所畏憚。而藥王於持品。獨發願遊於此土者。未審有何本事。妙樂云。通問遊者。遊必具足十法界身。並如妙音觀音。但別舉苦行。以逗所宜。故請答之言。意在苦行也。</p>
</div>
<div class='div-orig'><p>世尊是藥王菩薩<span class='note-inline'>(至)</span>及此聲聞眾聞皆歡喜。</p>
</div>
<div class='div-commentary'><p style="margin-left:1em">據當機請詞。<span class='corr'>已</span>知藥王有若干苦行。必難具說。今請世尊。於難說中。說其少分。使此方他方一切會眾。聞而歡喜必倣風行之。以持此經也。</p>
<p style="margin-left:1em">△二對答。分二。一答苦行。又二。一明事本。</p>
</div>
<div class='div-orig'><p>爾時佛告宿王華菩薩<span class='note-inline'>(至)</span>天人師佛世尊。</p>
</div>
<div class='div-commentary'><p style="margin-left:1em">此舉藥王本事之始也。直指云。一悟圓教初住之時。定證心佛眾生三無差別之理。是以所師之佛號日月淨明德。表三身不住我法雙忘之相。即此佛號謂之藥也。</p>
</div>
<div class='div-orig'><p>其佛有八十億大菩薩<span class='note-inline'>(至)</span>菩薩壽命亦等。</p>
</div>
<div class='div-commentary'><p style="margin-left:1em">此敘大小乘法屬。然壽等如來。而獨謂菩薩者。要知皆是補處位人。其日月淨明之德。亦具矣。</p>
</div>
<div class='div-orig'><p>彼國無有女人<span class='note-inline'>(至)</span>歌歎於佛以為供養。</p>
</div>
<div class='div-commentary'><p style="margin-left:1em">此敘依報莊嚴。女人為污染之緣。佛既名淨明宜其無女人也。三途為愚痴覆慧。佛既名日月淨。故無三途苦處也。修羅等以嗔毒為因。佛既名淨德。所以無修羅與諸難也。地以琉璃。而平如掌者。為淨德而成也。樹即智行。臺即理觀。寶帳以表慈悲。華幡以喻弘辯。瓶爐周遍。乃眾德畢具。樹臺間隔。乃理智互嚴。樹坐菩薩聲聞。臺作歌讚伎樂。此皆以明如來妙德。依不出正。故一一皆從日月淨明德所建立也。天台問。文無修羅。而下何言修羅等見其無臂耶。答。國中無實報修羅。權現容亦有之。</p>
<p style="margin-left:1em">○補註引嘉祥云。箭道二里也。或取射垜一百二十步。一百三十步。一百五十步者。</p>
<p style="margin-left:1em">△二明本事。分三。一明佛說法。</p>
</div>
<div class='div-orig'><p>爾時彼佛為一切眾生喜見菩薩<span class='note-inline'>(至)</span>說法華經。</p>
</div>
<div class='div-commentary'><p style="margin-left:1em">藥王往劫。受此妙法薰心。而致德潤其身。故為一切眾生之所喜見。所以說此經者。其聲清雅。令人樂聞。持此經者。其相端嚴。令人樂見。古佛為大會說法華經。乃喜見為之當機也。</p>
<p style="margin-left:1em">△二喜見修供。分二。一現在。又二。一修行得法。</p>
</div>
<div class='div-orig'><p>是一切眾生喜見菩薩<span class='note-inline'>(至)</span>得現一切色身三昧。</p>
</div>
<div class='div-commentary'><p style="margin-left:1em">此初敘藥王本事也。喜見得聞經<span class='corr'>已</span>。即能如說修行。言精進經行一心求佛。即修禪定。而兼五度。滿萬二千歲者。大窾云。違現業而根塵清淨也。現一切色身三昧者。此精進求佛之騐也。補註云。現一切色身三昧。即普現色身三昧也。有三義。一者內現。如今經說身根清淨。十界依正於身中現。如淨明鏡現諸色相也。二者外現。如妙音觀音。隨機示現十法界色身。三內外現。如大集經。觀於<span class='corr'>己</span>身眾生身諸佛身。悉於<span class='corr'>己</span>身中現。又見<span class='corr'>己</span>身眾生身。現於佛身中。眾生身中亦如是現。</p>
<p style="margin-left:1em">△二作念報恩分二。一用法身力。</p>
</div>
<div class='div-orig'><p>得此三昧<span class='corr'>已</span>心大歡喜<span class='note-inline'>(至)</span>日月淨明德佛及法華經。</p>
</div>
<div class='div-commentary'><p style="margin-left:1em">此是喜見修行得證。知恩報恩也。三昧非聞法無以得證。法華非佛說何以得聞。今正作念供佛及法。是所以報恩也。</p>
</div>
<div class='div-orig'><p>即時入是三昧<span class='note-inline'>(至)</span>價直娑婆世界以供養佛。</p>
</div>
<div class='div-commentary'><p style="margin-left:1em">此敘以神力供養也。前言得三昧。乃妙用初發之時。今言入三昧。正運用無礙之時也。於虗空中。雨華香供養。顯此供物不假外緣。於定中運用自然而有。補註云。海此岸者。妙高山海南岸。有旃檀香。此為最貴。六銖者。二十四銖為一兩。六銖只重二錢五分。乃四分之一也。銖<span class='note-inline'>(音殊)</span>。</p>
<p style="margin-left:1em">△二用報身力。分三。一以神力燃身。</p>
</div>
<div class='div-orig'><p>作是供養<span class='corr'>已</span>從三昧起<span class='note-inline'>(至)</span>八十億恒河沙世界。</p>
</div>
<div class='div-commentary'><p style="margin-left:1em">前以三昧力運心供養。但盡於理。事則未全。故今以身作供養也。服諸香。所以淨諸穢也。飲諸油。所以益諸火也。以神通力願者。妙樂云。不以世火。還依所得三昧。起利他願。以智觀火。焚難思境。故使光明起斯照彼。補註云。薰陸云乳香。出大乘國。葉似棠梨。兜樓婆云草香。出鬼神國。舊云白茅香。畢力迦云丁香。沉水出阿那婆達多池邊。名蓮華藏。然如麻子許。普熏閻浮世界。膠香即白膠香。云即松香。</p>
<p style="margin-left:1em">△二恒沙佛共讚。</p>
</div>
<div class='div-orig'><p>其中諸佛同時讚言<span class='note-inline'>(至)</span>作是語<span class='corr'>已</span>而各默然。</p>
</div>
<div class='div-commentary'><p style="margin-left:1em">其中諸佛即八十億恒河沙世界中之諸佛也。同時者。見無先後。異口同音也。由喜見我執破後。則法身當體顯現。親見佛身。親聞佛語。盡十方世界無不是佛。斯所謂同時也。真精進者。由喜見聞經之後。精進經行。一心求佛。滿萬二千歲。至此行德圓成親見諸佛。故諸佛讚言。如此修行。是可謂真精進矣。真法供養者。證上神力供養。不如以身供養之言。況神力所現者。亦不過香華等之事相。今以身然。則捨心成就。不執有我也。我既空而慧自具。慧具而法真矣。故曰真法供養。然彼華香繒幡之勝。特外物耳。國城妻子之重。特愛緣耳。皆非真法。故所不及。善男子下。結證然身為第一之施。最尊最上。既稱讚<span class='corr'>已</span>。而各默然者。一是證得真法供養。亦是諸佛神用加被。而各默然受此法供養也。欲顯真際之理離言說相。要解云。夫為法不顧其身。非特佛世也。至人得道。皆能外形骸。忘死生。或喪之若遺土。或喜之如決疣。若楊雄不羨久生。孔聖甘於夕死。凡以達本知常。恃有不忘者存。而蘄脫乎塵垢患累也。且大聖人。又能固以悲願。濟以神力。故燒身然臂。曾無憂恡。世俗或駭其所為。而至人與遺土決疣一而<span class='corr'>已</span>矣。若識見未忘。諸蘊違礙。不達法行。空慕其迹者。是徒增業苦。為妄作之㐫矣。</p>
<p style="margin-left:1em">○天台別傳云。智者大師初見南嶽思大禪師於光州大蘇山。思授以普賢道場。令修法華三昧。誦經。至此是真精進是名真法供養如來。寂而入定。見靈山一會儼然未散。豁然大悟。獲旋陀羅尼。</p>
<p style="margin-left:1em">○問。律制燒身得偷蘭遮罪。燒指得突吉羅罪。此經讚燒何也。答。大小開制。教法不同。如梵網經云。若不燒身臂指供養諸佛。非出家菩薩。故知順小行易。從大誠難也。</p>
<p style="margin-left:1em">△三明身然時節。</p>
</div>
<div class='div-orig'><p>其身火然千二百歲過是以後其身乃盡。</p>
</div>
<div class='div-commentary'><p style="margin-left:1em">此明身然所歷之時節也。知音謂。所然之身。隨所服香油之力盡而盡也。要解謂。直使六根六塵一切洞徹。故千二百歲其身乃盡。</p>
<p style="margin-left:1em">△二未來分五。一生王家。</p>
</div>
<div class='div-orig'><p>一切眾生喜見菩薩<span class='note-inline'>(至)</span>結加趺坐忽然化生。</p>
</div>
<div class='div-commentary'><p style="margin-left:1em">此又明然身之後轉生化生也。知音云。依晉譯。先云忽然化生。後云結加趺坐。其文乃順。化生者。照前彼國無有女人之案。</p>
<p style="margin-left:1em">[△@△]喜見既得真法。以供如來。是生佛<span class='corr'>已</span>泯。故曰命終。法執尚未極忘。故又生日月淨明國中淨德王家也。由此淨明之相未窮。淨德之念未了。故又興然臂之舉。表忘法執也。</p>
<p style="margin-left:1em">△二說本事。</p>
</div>
<div class='div-orig'><p>即為其父而說偈言。</p>
<p>大王今當知我經行彼處<span class='note-inline'>(至)</span>捨所愛之身。</p>
</div>
<div class='div-commentary'><p style="margin-left:1em">箋難云。有本於此偈後。更添供養於世尊以求無上慧兩句。乃後人擅加耳。笈多所譯。亦但六句。法護譯只四句。</p>
<p style="margin-left:1em">[△@△]前云於日月淨明德佛法中精進經行。今既生此國。而言經行彼處者。即捨身處也。我執是其故居。今執破智現。以此望先。為彼處也下皆敘於彼行成之相。</p>
</div>
<div class='div-orig'><p>說是偈<span class='corr'>已</span>而白父言<span class='note-inline'>(至)</span>我今當還供養此佛。</p>
</div>
<div class='div-commentary'><p style="margin-left:1em">此以昔所行者。歸功於佛法也。知音云。晉譯偈後有父王讚善欲同詣佛之文。有此義更足也。一切眾生。即十二類。語言最難曉解。補註引寶積經云。得此三昧者。善能宣說一切語言。於一字中。說一切字。一切字同於一字。俱舍論云。甄迦羅。亦云矜羯羅。五十二數中。即第十六數也。頻婆羅。即第十八數也。阿閦婆。即第二十數也。或云那由他。是百百萬億。甄迦羅。是千千萬億。頻婆羅。是百千千萬億。阿閦婆。是萬千千萬億。</p>
<p style="margin-left:1em">[△@△]再生佛處而再欲興供養者。由念未盡故也。念未盡。即法執未忘。故云今故現在。而復聞經八百千萬億偈。正是俱生法執現前之相。今復興供。宜其與父同行也。甄<span class='note-inline'>(音真)</span>。</p>
<p style="margin-left:1em">△三往佛所。</p>
</div>
<div class='div-orig'><p>白<span class='corr'>已</span>即坐七寶之臺<span class='note-inline'>(至)</span>合十指爪以偈讚佛。</p>
<p>容顏甚奇妙光明照十方我適曾供養今復還親覲。</p>
<p>爾時一切眾生喜見菩薩<span class='note-inline'>(至)</span>世尊猶故在世。</p>
</div>
<div class='div-commentary'><p style="margin-left:1em">此明復見前佛之禮讚也。白父是將斷法執之相。臺表行德。乘臺處空而見佛。即行與理冥。讚佛奇妙。而光照十方。是理與智合。昔供而今復覲。亦明由功勳力也。次言世尊今故現在。正是斷法執之時。故下佛即唱滅。</p>
<p style="margin-left:1em">△四佛付囑。</p>
</div>
<div class='div-orig'><p>爾時日月淨明德佛<span class='note-inline'>(至)</span>於夜後分入於涅槃。</p>
</div>
<div class='div-commentary'><p style="margin-left:1em">唱言時至。而命敷床座。正顯法執將亡開敷如如正寢之理。夜即正位。涅槃乃大寂滅一真法界之境。又勅下。明付囑大法。總依正二事並舍利流通分明交閣。所以夜後分入涅槃也。故後文起塔燃臂。皆是不違師囑。此處文雖日月淨明唱入涅槃之語。其實是教喜見破法執之軌也。夜後分。乃最後一念執盡真顯之時。一真獨露。故言入。如此境界。全是一段工夫。若未得實履。終不親切。</p>
<p style="margin-left:1em">△五專任持。分四。一起塔。</p>
</div>
<div class='div-orig'><p>爾時一切眾生喜見菩薩<span class='note-inline'>(至)</span>垂諸幡葢懸眾寶鈴。</p>
</div>
<div class='div-commentary'><p style="margin-left:1em">此喜見依命奉行也。而生悲感戀慕者。由法難捨故。以栴檀為闍維。具見法之至重。而未能易融故以至重之功。融至重之法也。火以表智。今破法執。乃重空智。火滅煙消。是理智俱忘。收取舍利者。即法身顯露也。作八萬四千建立。乃圓具八萬四千法門。使法性周徧於一切處也。補註云。高三世界者。即三千世界也。小千至初禪。中千至二禪。大千至三禪。云高三者。至四禪也。</p>
<p style="margin-left:1em">○此正表法身高出三界之上。下所明一切莊嚴。乃眾德具足之義。[卄/積]<span class='note-inline'>(音恣)</span>。</p>
<p style="margin-left:1em">△二燒臂。</p>
</div>
<div class='div-orig'><p>爾時一切眾生喜見菩薩<span class='note-inline'>(至)</span>七萬二千歲而以供養。</p>
</div>
<div class='div-commentary'><p style="margin-left:1em">前云見佛滅而生悲感。以火盡而收舍利。乃喜見頓忘法執之時。今對眾然却百福莊嚴之手。借事以表。欲引諸未得者得。故曰汝等當一心念。此便是受付囑。以法利九界人天也。然我執重而法執輕。本是一翻麤細。二執中各有分別俱生。而又各具一重麤細。故假藥王苦行而表破除之。前以喜見於淨明法中。精進修行。滿萬二千歲。得現一切色身三昧者。乃是分別我執<span class='corr'>已</span>盡。而俱生我執現前。故云得現一切色身。須知色身即我也。及至飲諸華香等。又滿千二百歲。以神通而自然身。始得我執俱生盡矣。至此便曰命終。命終則我無存。次曰復生。以法執猶在故也。所以又近淨明德。又聞妙法華。及至淨明亦滅。而亦燒之。佛既不存。而分別法執乃盡。喜見至此云心猶未足者。則知俱生法執未盡。故不免將百福莊嚴之妙手。一齊燒却。始得執盡情忘。安家樂業矣。但文字舖張。處處言破我執法執等。其實證斷之時。功窮力極。只一念間耳。</p>
<p style="margin-left:1em">[△@△]問。上燒身但經千二百歲。今燒臂何故七萬二千歲耶。答。我執麤而法執極細。麤者易融。故只千二百歲。細者難盡。故經時久而融煉深也。況前為自行。此屬受付囑而利一切。所以有無量人得現身三昧也。</p>
<p style="margin-left:1em">△三利益。</p>
</div>
<div class='div-orig'><p>令無數求聲聞眾<span class='note-inline'>(至)</span>皆使得住現一切色身三昧。</p>
</div>
<div class='div-commentary'><p style="margin-left:1em">法執既盡。則可以繁興大用。一了一切了。一證一切證。故使會眾皆得我盡。而現一切色身。照上汝等一心念。語不虗發也。</p>
<p style="margin-left:1em">△四現報。</p>
</div>
<div class='div-orig'><p>爾時諸菩薩天人阿脩羅等<span class='note-inline'>(至)</span>而今燒臂身不具足。</p>
</div>
<div class='div-commentary'><p style="margin-left:1em">此是大眾示同憂患。以啟喜見之立誓也。學道人。如此憂惱悲哀。不得不生。前喜見聞佛欲滅。而生悲感。故得然身身復。然臂臂生。所以不捨不得。今人天大眾。亦有如是悲感。焉知異日不得如是妙證耶。</p>
</div>
<div class='div-orig'><p>於是一切眾生喜見菩薩<span class='note-inline'>(至)</span>福德智慧淳厚所致。</p>
</div>
<div class='div-commentary'><p style="margin-left:1em">要解云。兩臂。表我執法執根本也。我執能生煩惱。續生死。法執能生所知。礙正見。捨一存一。則為二乘。故捨兩臂必當得佛身也。還復如故者。若果得佛。即無所捨矣。此非淺薄所能知。故稱淳厚所致。</p>
</div>
<div class='div-orig'><p>當爾之時三千大千世界<span class='note-inline'>(至)</span>一切人天得未曾有。</p>
</div>
<div class='div-commentary'><p style="margin-left:1em">以非常之事。感非常之瑞。人天因是得大法利也。知音云。此雖敘藥王本有之事。實欲佛滅後諸持經者取法之然。自佛滅度後。誰行精進哉。唯二祖立雪斷臂。堪彷彿耳。特修供養<span class='corr'>已</span>竟。</p>
<p style="margin-left:1em">△三結會古今。分二。一結會。</p>
</div>
<div class='div-orig'><p>佛告宿王華菩薩<span class='note-inline'>(至)</span>百千萬億那由他數。</p>
</div>
<div class='div-commentary'><p style="margin-left:1em">此結酬所問也。直指云。當機初問云何遊此。二問若干苦行。佛答不舉藥王果號。而惟舉因名。至此結會處。始見古今原一人也。又欲結完本事二字。亦欲使之効法而行也。次云。其所捨身等言。此尚為一時。而藥王累劫之行。則有無量。此亦結若干難行苦行之問也。</p>
<p style="margin-left:1em">△二勸修。</p>
</div>
<div class='div-orig'><p>宿王華若有發心<span class='note-inline'>(至)</span>諸珍寶物而供養者。</p>
</div>
<div class='div-commentary'><p style="margin-left:1em">此勸信處。以內外較量。必見所重也。天台云。一指。內身也。妻子。外身也。國城等。外財也。外輕內重。故功福有異。補註云。一指有三節。足一指者。三節俱燒也。故知能燃手指。是燒一節也。楞嚴云。我滅度後。其有比丘。身燃一燈。燒一指節等。與此勸修不異。要解云。夫聖人言行。動必有法。非徒教末代燃身手以求福也。苟不明此。殘形焚穢。竟何益耶。故藥王將欲燃身。且以法行淨治根塵。使功行滿足。然後以神通力。化火自焚。其光能照河沙佛界。後人欲睎其迹。如斯可矣。答苦行竟。</p>
<p style="margin-left:1em">△二正嘆經。分三。一歎能持之人。</p>
</div>
<div class='div-orig'><p>若復有人以七寶<span class='note-inline'>(至)</span>乃至一四句偈其福最多。</p>
</div>
<div class='div-commentary'><p style="margin-left:1em">此雖歎人。其實人因法勝。亦即歎法也。天台云。七寶奉四聖。不如持一偈。此以財況法也。葢法是聖師。能生能養。能成能榮。故人輕而法重也。</p>
<p style="margin-left:1em">○四句偈者。凡長文名散華偈。四五言名貫華偈。云一四句者。以少況多也。</p>
<p style="margin-left:1em">△二歎所持之法。分二。一歎法體。</p>
</div>
<div class='div-orig'><p>宿王華譬如一切川流<span class='note-inline'>(至)</span>所說經中最為深大。</p>
</div>
<div class='div-commentary'><p style="margin-left:1em">天台云。無量義經云。川流河海四水。譬教藥艸喻中一雲能雨。譬說。今別舉四者。譬乳酪生酥熟酥四味教法。此法華教。譬醍醐海也。說窮本地為深。徧一切處為大。純明佛法不說餘法。譬如大海同一醎味。最為深大也。</p>
<p style="margin-left:1em">[△@△]海之深廣。容眾流而得大名。經之殊勝。攝群教而成妙法。然諸經所說。未必不深。雖深而未廣也。此經所談妙法。推過去無始。一切如來無一不說。照未來無窮。所有諸佛無一不演。則竪窮橫徧。佛佛共演。可謂最深最廣矣。至於諸根品類。總攝一乘。十界聖凡。總成圓解。授成佛之廣記。發本迹之玄宗。皆無越於此經。故曰最為深大。</p>
</div>
<div class='div-orig'><p>又如土山黑山<span class='note-inline'>(至)</span>於諸經中最為其上。</p>
</div>
<div class='div-commentary'><p style="margin-left:1em">○土山者。土石諸山也。黑山者。俱舍論云。南洲從中向北。各有三重黑山。鐵圍山遶小千界。名小鐵圍。遶中千名大鐵圍。十寶山者。華嚴云。一雪山。二香山。三柯利羅山。四仙聖山。五乾陀山。此云持雙。六溫縛拏。此云馬耳。七尼民陀。此云持邊。謂護持七金山邊。八斫迦羅山。應法師云。即輪圍也。九宿慧山。十須彌山。土黑鐵圍。故非是寶。十山雖寶。或一或二。神與龍雜居。譬餘教說能依之人。即十地四十心。或凡或賢或聖。說所依之理。或俗或真或中。是為卑下。須彌乃四寶所成。純天所住。譬此法華所說諦理常樂我淨。如四寶所成。開示悟入者之所依。是故此義最為高上。</p>
<p style="margin-left:1em">[△@△]前明深廣。此言高上。見此經是諸佛守護教菩薩法。非餘經所仰望也。</p>
</div>
<div class='div-orig'><p>又如眾星之中月天子<span class='note-inline'>(至)</span>諸經法中最為照明。</p>
</div>
<div class='div-commentary'><p style="margin-left:1em">○星月同是陰精。俱於夜現。星無虧盈不及於月。譬諸教說於權智。權不即實。不得自在。此經明權即實。實亦即權。如月能盈虧相指不二而二。如此即權即實之法。故勝餘教也。</p>
<p style="margin-left:1em">○月能照夜。明踰眾星。此經照無明長夜。踰於眾經也。</p>
</div>
<div class='div-orig'><p>又如日天子能除諸暗<span class='note-inline'>(至)</span>能破一切不善之暗。</p>
</div>
<div class='div-commentary'><p style="margin-left:1em">○日是陽精。獨能破暗。以譬諸經明實智破惑。並是權外之實。破疑不徧。不及此經說施權之意。是即實而權。<span class='corr'>已</span>破諸疑。所以權實之語。非獨今經。相即之言。出自於此。知音云。日能照晝。明破諸暗。此經破一切不善之暗。比眾經不同。以眾經破暗乃費修證。此經不特修證。但知舉手低頭皆<span class='corr'>已</span>成佛。則一切惡業黑暗。舉着皆化成佛知見矣。</p>
</div>
<div class='div-orig'><p>又如諸小王中轉輪聖王<span class='note-inline'>(至)</span>及發菩薩心者之父。</p>
</div>
<div class='div-commentary'><p style="margin-left:1em">○輪王號令止在四域。帝釋號令齊三十三天。梵王號令統上冠下。譬餘經說三諦三昧。各不相收。不得自在。此經所說。以實相入真。決了聲聞法。是諸經之王。實相入俗。一切治生產業不相違背。實相入中。一切諸法無非佛法。故云一切學無學及發菩薩心者之父。妙樂云。三教菩薩。為發心者。今經為彼父。能生彼故。昔謂非子。至此方知。</p>
</div>
<div class='div-orig'><p>又如一切凡夫人中<span class='note-inline'>(至)</span>諸經法中最為第一。</p>
</div>
<div class='div-commentary'><p style="margin-left:1em">○一切凡夫四果。皆以支佛為第一者。以明任運無功用意也。餘經要因功用乃得入流。如四果人因聞思修方乃得悟。此經明無作四諦。不雜方便。自然入於薩婆若海如辟支佛無師自悟。不立分果斷結成聖也。</p>
</div>
<div class='div-orig'><p>有能受持是經典者<span class='note-inline'>(至)</span>於一切眾生中亦為第一。</p>
</div>
<div class='div-commentary'><p style="margin-left:1em">此標於六凡四果之後者。以能持者為勝。明此經不思議力也。六凡於此經。故不足論而四果雖聖尚是小乘。為化城悶守之流。亦不足校也。</p>
</div>
<div class='div-orig'><p>一切聲聞辟支佛中<span class='note-inline'>(至)</span>此經亦復如是諸經中王。</p>
</div>
<div class='div-commentary'><p style="margin-left:1em">○菩薩為第一者。此明因第一也。餘經明因是七方便。今經明因。出方便外。故云最為第一。如佛為法王。此方言果第一也。餘經明果。近在寂場。此經明果。遠指本地故最第一也。</p>
<p style="margin-left:1em">△二歎法用。分三。一歎拔苦用。</p>
</div>
<div class='div-orig'><p>宿王華此經能救<span class='note-inline'>(至)</span>一切眾生離諸苦惱。</p>
</div>
<div class='div-commentary'><p style="margin-left:1em">○一切眾生。該九界。離苦惱者。離分段變易二種苦也。</p>
<p style="margin-left:1em">[△@△]前歎法體殊勝。言極於佛。則無可踰。是謂尊之極矣。今歎其用。則亦知其無可能踰。以此經大悲無盡。葢在佛知見也。知見既開。何苦不離。非唯以凡情麤垢。即微細變易生死塵垢。亦無所不盡也。</p>
<p style="margin-left:1em">△二歎與樂同。</p>
</div>
<div class='div-orig'><p>此經能大饒益一切眾生<span class='note-inline'>(至)</span>如賈客得海如炬除暗。</p>
</div>
<div class='div-commentary'><p style="margin-left:1em">大窾云。此經是無盡藏。故能饒益一切眾生。此經如清涼池。令渴乏者皆得甘露醍醐上味。遍體清涼故。此經如火。能令寒灰枯木者發智慧燄故。此經如衣。能令無功德莊嚴者著如來衣故。此經如主。能令無依怙者識真主故。此經如母。能令弱喪他鄉不知歸者得慈母故。此經如舡。能載眾生到彼岸故。此經如醫。能療眾生身心病故。此經如燈。能破生死長夜暗故。此經如寶。能令窮子所須如意故。此經如王。生死苦中得附大願王故。此經如海。煩惱海中得大智寶故。此經如炬。慧燄一發無明頓盡故。</p>
<p style="margin-left:1em">[△@△]葢此經大慈無盡。亦在佛知見也。知見既開。何樂不具。不唯凡情得解脫樂。亦令諸聖得佛果無上妙樂也。</p>
<p style="margin-left:1em">△三總結脫苦。</p>
</div>
<div class='div-orig'><p>此法華經亦復如是<span class='note-inline'>(至)</span>能解一切生死之縛。</p>
</div>
<div class='div-commentary'><p style="margin-left:1em">此總結拔苦與樂二妙用也。大窾云。一切苦者。五衰八苦也。一切病即身心二病也。生死縛。即分段變易也。<span class='corr'>已</span>上雖說種種譬喻以明此法。然畢竟比類不及。故大經云。佛子如來以一切譬喻。說種種事。無有譬喻能喻此法。何以故。心智路絕。不思議故。</p>
<p style="margin-left:1em">[△@△]此雖結拔苦。苦盡而樂自生。則與樂之義。在其間矣。</p>
<p style="margin-left:1em">△三明持經福深。分二。一舉聞全經得福。</p>
</div>
<div class='div-orig'><p>若人得聞此法華經<span class='note-inline'>(至)</span>所得功德亦復無量。</p>
</div>
<div class='div-commentary'><p style="margin-left:1em">此處雖舉聞經書寫。其實具足六種法師十種供養。是勸修持此經者。福德無量也。言以佛智籌量不得其邊者。無非極顯經功難量。非謂佛智見之不到也。薝蔔云金色華。又云黃華。須曼云善攝意華。波羅羅云重生華。婆利斯迦云雨華。雨時方生故。又云夏生華。那婆云雜華。摩利云奈華。又云鬘。以其華可作鬘故。以華薰油取其香故。</p>
<p style="margin-left:1em">△二舉聞本品得福。分二。一格量。</p>
</div>
<div class='div-orig'><p>宿王華若有人聞<span class='note-inline'>(至)</span>生蓮華中寶座之上。</p>
</div>
<div class='div-commentary'><p style="margin-left:1em">上明受持書寫供養全經功德此又獨顯聞持一品功德。亦無有量。以此一品。亦該全經故。不但一品該攝全經即藥王二字。亦該攝全經也。大窾云。若有人聞下。乃通舉一切人。次獨約女人顯。女人智劣。能信能持者。便即轉女成男矣。何以故。況捨身捨臂。非空我空法之大丈夫。不能為也。後五百歲者。大集經云。佛滅後初五百歲。解脫堅固。二五百歲。禪定堅固。三五百歲。多聞堅固。四福德堅固。五鬪諍堅固。即後五百歲也。唯此之時。善根鮮少。若女人能持。即大丈夫故得福殊勝。命終生極樂者。以能捨娑婆之極愛故。</p>
</div>
<div class='div-orig'><p>不復為貪欲所惱<span class='note-inline'>(至)</span>諸餘怨敵皆悉摧滅。</p>
</div>
<div class='div-commentary'><p style="margin-left:1em">因得生佛國則遠離三界生因也。得菩薩神通。顯非小果神通也。無生忍即八地。眼根淨者。以佛知見開發明了故也。言見諸佛聞諸音。皆持說此經功德力也。然則法力如此難思者非他。由體踰金剛。水火不能渝其德也。惟能破諸魔殺諸賊。壞諸軍除諸怨。故致千佛共歎。不能令盡也。</p>
</div>
<div class='div-orig'><p>善男子百千諸佛<span class='note-inline'>(至)</span>智慧禪定無有與汝等者。</p>
</div>
<div class='div-commentary'><p style="margin-left:1em">持經者入如來室。坐如來座為佛真子。故十方諸佛共守護也。斯人智慧出過三界。故世智不如。權實並融則二乘不及。得最上乘。致使權教菩薩無能與等也。如此者。由持經功力。為佛所護。故唯除如來也。</p>
</div>
<div class='div-orig'><p>宿王華此菩薩<span class='note-inline'>(至)</span>所得功德如上所說。</p>
</div>
<div class='div-commentary'><p style="margin-left:1em">此菩薩即指藥王。成就如是功德者。結證前受持此品功德無盡之意。良以藥王不惜身命。原為流通此經。人能隨喜讚善者。則妙蓮開敷。故香從口出矣。人能聞此品而隨喜者。則通身慶快。如牛頭栴檀之罕遇也。人能生心隨喜。則難得之法俱得。而身毛孔中。生如是香矣。然此身不淨。今能生香。亦是菩薩輕身重法。破執之騐。且不唯生香。而亦得菩薩如上所有一切諸功德也。補註云。育王經言阿育王請僧供養。有一比丘。名優鉢羅。口中作鉢羅華香。王疑比丘年少含香。即勅以水洗口。洗<span class='corr'>已</span>倍香。王云。久近含此香耶。答。非含香也。吾於過去迦葉佛時人壽二萬歲。我為高座法師。讚歎佛法。故四十九億歲。生人天中。口中常出此香。王聞是<span class='corr'>已</span>。益加恭敬。今言隨喜讚善者口出其香。乃現報也。</p>
<p style="margin-left:1em">△二囑累。</p>
</div>
<div class='div-orig'><p>是故宿王華<span class='note-inline'>(至)</span>鳩槃茶等得其便也。</p>
</div>
<div class='div-commentary'><p style="margin-left:1em">如來獨以此品囑當機者。末法中。唯苦行可以全正命。而致信樂。後五百歲。時極惡矣。南閻浮提。人極苦矣。唯此動佛深慈。故專囑也。惡魔魔民上。該有亦不欲令一句方順。惡魔鬼神。多不欲正。恐有行苦行而流通正法者。一為魔鬼所著。其害非淺。故又特以此為囑也。</p>
</div>
<div class='div-orig'><p>宿王華汝當以神通之力<span class='note-inline'>(至)</span>病即消滅不老不死。</p>
</div>
<div class='div-commentary'><p style="margin-left:1em">前囑以一品。此囑以全經。言以神力護者。令彼行人。不覺不知其所以成就也。然末世惡魔鬼等。非菩薩神力加持。亦難使行人無諸留難也。獨謂此經為閻浮提人病之良藥者。以閻浮提人病在不信。而此經能斷諸疑。生諸信也。病在無智。而此經能使悟入佛知見也。病在剛強。而此經教人著忍辱衣也。病在躭諸欲境。而此經能拔眾生處處貪著也。凡有諸病者。一聞此經。無不消除。病除而法身長養。故曰不老不死。</p>
</div>
<div class='div-orig'><p>宿王華汝若見有受持是經<span class='note-inline'>(至)</span>盛滿末香供散其上。</p>
</div>
<div class='div-commentary'><p style="margin-left:1em">前教當機尊重此經。今教供養持經之人。重人實所以重法也。華以表因。香以表德。以華盛香而供散者。表慶持經者因德芬芳也。</p>
</div>
<div class='div-orig'><p>散<span class='corr'>已</span>作是念言<span class='note-inline'>(至)</span>度脫一切眾生老病死海。</p>
</div>
<div class='div-commentary'><p style="margin-left:1em">教當機作供。必應內外具潔也。外獻香華。內存妙解。幸勿以<span class='corr'>己</span>為聖。彼為凡也。當知持經者。於不久間。可以入聖流矣。可以證菩提矣。言取草等。不唯理到。亦即依事而成等正覺也。如世尊於菩提樹下。坐吉祥草座而成佛道。破魔軍。乃成道前事。轉法輪。乃成道後事。吹螺擊鼓。即召集九界眾生。說法利益也。</p>
</div>
<div class='div-orig'><p>是故求佛道者<span class='note-inline'>(至)</span>應當如是生恭敬心。</p>
</div>
<div class='div-commentary'><p style="margin-left:1em">此總結勸持。前囑當機一人。如是尊重流通。今普囑凡有求佛道者。若見有受持是經典人。當如上所說生恭敬心也。正答<span class='corr'>已</span>竟。</p>
<p style="margin-left:1em">△三利益。</p>
</div>
<div class='div-orig'><p>說是藥王菩薩本事品時<span class='note-inline'>(至)</span>一切眾生語言陀羅尼。</p>
</div>
<div class='div-commentary'><p style="margin-left:1em">要解云。喜見聞經。即得現身三昧。及然身之後。即得語言總持。為證得法身。離諸相見。而洞契妙圓。故至其然臂。則令聲聞得住現色身三昧也。今說本事。則菩薩得解語言總持者。葢由悟其然身然臂之事。可能離諸見執。洞契妙圓。此所謂以苦行成圓通也。然皆得三昧。又得總持者現身三昧。隨類分形。語言總持。隨類說法。二者葢常相需。而皆由妙法所證。故說妙音品時。菩薩眾亦得是三昧及陀羅尼。</p>
<p style="margin-left:1em">△四多寶結讚。</p>
</div>
<div class='div-orig'><p>多寶如來於寶塔中<span class='note-inline'>(至)</span>利益無量一切眾生。</p>
</div>
<div class='div-commentary'><p style="margin-left:1em">末世中人。以有為為上。如來欲此妙法流通五濁。唯苦行易起其心。唯苦行易堅其事故。宿王亦知唯此可以行閻浮提。可以驅有為習。特請如來。說藥王本事。所以欲堅固新記之流通也。多寶如來原為證經而至。今見宿王作如是請。世尊作如是對。兼讚經殊勝。囑付流通。故至八萬四千菩薩得藥王之得者。是皆宿王功德所成就也。故稱其善。明其德。非久修實證。豈能作如是問。致如是益哉。</p>
</div></div>
<div class='div-other'><a id='mulu36' />
<div class='div-orig'><p>妙音菩薩品第二十四</p>
</div>
<div class='div-commentary'><p style="margin-left:1em">品節云。此品正顯法華三昧。實證八地。平地真如。<span class='corr'>已</span>從此得。進證九地。發真如大用。色心自在。得如幻三昧。居法師位。至等覺。則分身說法。故特以妙音名也。如來於此放肉髻白毫二光者。髻乃頂相表果。毫以表因。由今因果契證。故以二光表之也。藏識盡淨。故國名淨光。淨智契果。故佛號淨華宿王智也。況此地菩薩。妙契佛心。因供佛而得恒沙三昧。以果會因。所以釋迦光照其身。從體起用。故願往娑婆。以無作妙力。作諸佛事。故不起於座以三昧力。化作眾寶蓮華。意顯復作真因也。由此地菩薩淨智妙圓。能轉塵勞。而為妙行。故與八萬四千菩薩圍遶而來。以因契果。故問訊世尊。妙契法身。故相見多寶。然此經以智立體。初因文殊發起。是以果覺為本因心。今既證真如。而復見文殊。乃始本契合。而因果冥符。所以能現身說法也。宜矣。更須知所現之身。乃覺法自性意生身也。與後觀音應身不同。此由出入三昧。故有往來之象。若夫觀音普門示現。則靡不周徧。觀者應須知此。要解云妙音者。深體妙法能以妙音。隨應演說。而流通是道者也。名雖妙音。實彰妙行。觀其往昔植因於雲雷音王佛所。獻樂奉鉢。蘄在妙音說法。妙行隨應。故報生宿王智佛國。果能有是神力。今使學者體其妙行。而隨應說法。闡揚斯道。故說妙音品。為妙行流通。夫體妙音。則不滯言詮。能隨應。則不局心迹。不滯不局。所以為妙行也。繼此復有圓行常行。而次前苦行者。將欲以行成德。必精心苦志。然後造妙。造妙然後能圓。能圓然後真契也。</p>
<p style="margin-left:1em">△二明妙音來往。勵受學弟子。以廣流通。分六。一放光東召。</p>
</div>
<div class='div-orig'><p>爾時釋迦牟尼佛放大人相<span class='note-inline'>(至)</span>白毫光明徧照其國。</p>
</div>
<div class='div-commentary'><p style="margin-left:1em">爾時者。如來說藥王本事之後。欲召妙音來此之時。從此至文殊問佛是何因緣先現此瑞止。皆是經家結集之文。佛於此特放肉髻光者。以彼淨光莊嚴國中。佛身六百八十萬由旬。菩薩之身四萬二千由旬。雖身量如此。總不出如來大人相光。又是佛欲以菩薩所證大果而示於人也。放眉間光者。欲以菩薩所修大因而示人也。前一光照東方萬八千世界。是欲使守寂聲聞。破陰界也。今此二光照東方百八萬億那由他恒河沙等諸佛國土是欲持經菩薩。破盡塵沙無明。方得到淨光莊嚴世界。成一真法界也。佛號淨華宿王智者。乃是淨除法愛。方得行無所染。智無所著。成法身智佛也。釋迦牟尼光照其國。一是表極果同證。一是顯世尊之光遠大不可思議。天台云。大人相者。大相海也。遍體毛功德。不及一好功德。眾好功德。不及一相功德。諸相從下向上。展轉相勝。不及白毫功德。白毫不及肉髻功德。今放最上頂光。召本弟子。以明最極妙法也。此肉髻相。從孝順師長而得。白毫從一道清淨而得。今放此光。所以令弘此法也。問。佛有弟子。布滿十方。何故但放光。召東方妙音。說西方觀音。而不論八方耶。答此有所表。淨名云。日月何意行閻浮提。欲以光明除眾暗暝。東是光始。西是其終。有始有終者。其唯聖人乎。未發心者。令其發心。未究竟者。令其究竟。一菩薩既爾。諸眾亦然。一方既爾。諸方亦然。聖不煩文。舉一蔽諸。故但言東西耳。</p>
<p style="margin-left:1em">△二奉命西來。分二。一發來緣。又五。一經家敘福慧。</p>
</div>
<div class='div-orig'><p>爾時一切淨光莊嚴國中<span class='note-inline'>(至)</span>而悉成就甚深智慧。</p>
</div>
<div class='div-commentary'><p style="margin-left:1em">爾時下。敘淨光莊嚴之佛國無數。故曰一切。有一下。謂彼一切國中。皆有一妙音身。為當機也。前段但敘妙音所居之國。所事之師。此處正敘妙音也。植德既久。供佛既多。則其福備可知。福既備。而慧斯廣。故曰成就甚深智慧也。</p>
</div>
<div class='div-orig'><p>得玅幢相三昧<span class='note-inline'>(至)</span>恒河沙等諸大三昧。</p>
</div>
<div class='div-commentary'><p style="margin-left:1em">妙樂云。三昧屬定。對慧名福。尚異三教。豈同世有。又此十六。並是法華三昧異名。得字通冠一十六句。即證得也。知音云。此亦福慧兩足所致。下經文自有一十六節。而解俾見三昧之實。不然。此中徒訓字面。於義無涉。此十六為首。其餘三昧尚多。故以等字言也。要解云。三昧。此云正定。亦名正受。謂正定中受用之法也。妙幢相者。摧邪表正。而不住相也。補註云。三千體寂。竪超一切。無相而相。名妙幢相。法華三昧者深。入一乘。證諸實相也。淨德三昧者。眾德真淨。物莫能染也。宿王戲者。本智自在。無所滯著。宿王乃月之異名。權智照機。善巧逗會。故無緣則照而常寂。不緣生法偏小之慈。不緣而緣。緣於平等大慈故。智印則參合萬法。一心三智。印一切法故。解一切語言者。謂了皆真說。集一切功德者。謂萬德圓備大品經云。住是三昧。能集諸三昧功德故。清淨三昧者。纖塵不立也。六根無染。互用自在故。神通遊戲者。變現自在也。化物自在。遊諸世間。猶如兒戲故。慧炬以能破痴暗。平等大慧。如炬除暗故。莊嚴王以總攝妙行。性具萬德。緣了莊嚴。融通自在故。淨光明者。得妙智明。大品經云。住是三昧。不得諸三昧垢。又悲華經云。於諸法中。不見有垢故。淨藏者。得法眼藏。一念淨心。具足權實功德。含攝一切故。不共者。謂二乘不及也。日旋者。則大千圓照。實智依空而不住空故。得如是等恒沙三昧。謂交徹融攝。重重無盡。皆妙音所具也。由具此故。能成玅行。而流通妙法也。</p>
<p style="margin-left:1em">△二被照辭本師。</p>
</div>
<div class='div-orig'><p>釋迦牟尼佛光照其身<span class='note-inline'>(至)</span>莊嚴王菩薩藥上菩薩。</p>
</div>
<div class='div-commentary'><p style="margin-left:1em">妙音之來。爰佛所命。若非如來光及。則娑婆無從往矣。故知妙音來往。咸在光中。雖曰過百八萬億那由他恒河沙世界。而實不出此一光。則妙音乃一光中之本有也。此中提出釋迦牟尼光照其身一句。正使人知有所本。而人多忽之。其誰咎歟。妙音既作而白主。乃妙行將興。從體作用也。既曰往詣。曰親近。是不動而動。曰供養釋迦。是行復歸體也。妙音之來。圓行<span class='corr'>已</span>成。而又曰見文殊者。乃智行成就也。藥王見行能徧治。勇施表萬行繁興。宿王華即如如之體用。莊嚴王乃妙行之真修。以無上行。徧濟眾生。其藥上矣。此妙音辭主之本志也。</p>
<p style="margin-left:1em">△三師誡勿輕想。</p>
</div>
<div class='div-orig'><p>爾時淨華宿王智佛<span class='note-inline'>(至)</span>若佛菩薩及國土生下劣想。</p>
</div>
<div class='div-commentary'><p style="margin-left:1em">此本師誡命。乃勵行專精也。天台云。然妙音乃法身大士。故不肅而成。至此見穢。寧生劣想。或恐未達者。故寄彼而規此耳。夫佛身與理相稱。不得見卑小而忘尊嚴。此約如來座為誡也。且師及弟子智斷具足。師既施權。資當隱實。此約如來衣為誡也。然依報為正報所感。如來慈臨大千。宜須高須下。勿觀依而忽正。此約如來室為誡也。</p>
<p style="margin-left:1em">[△@△]動相既興。事作無際。故臨行而本師誡重也。況如來放光。本為勵弟子之真修。懸發妙音。以唱流通。而流通妙法。則人不可簡尊卑。而處不可言高下。淨穢之情不忘。人我之心便起。自行不圓。焉能廣益。故智佛誡曰莫輕。善男子下。別釋莫輕依報。佛身下。別釋莫輕正報。而汝身下。用彼顯此。是故如來現大人相。智佛說大人相。總欲大小俱忘。而流通始克也。</p>
<p style="margin-left:1em">△四受旨承師力。</p>
</div>
<div class='div-orig'><p>妙音菩薩白其佛言<span class='note-inline'>(至)</span>如來功德智慧莊嚴。</p>
</div>
<div class='div-commentary'><p style="margin-left:1em">本師以莫輕依正為示。而妙音謂。我今詣娑婆近釋迦見文殊等。非我之力。乃如來力也。是我今日之行。無非承如來神通遊戲而行。既得佛遊戲。何高下不平之入吾目。即我身四萬二千由旬。亦皆如來功德智慧所莊嚴也。既得佛智慧莊嚴。又何彼佛菩薩形相卑小之翳我心哉。須知此如來二字。乃妙音能入娑婆之本領。所以現種種形說種種法。亦皆不離此如實中事也。</p>
<p style="margin-left:1em">△五正現發來相。分六。一遣蓮華至。</p>
</div>
<div class='div-orig'><p>於是妙音菩薩不起於座<span class='note-inline'>(至)</span>甄叔迦寶以為其臺。</p>
</div>
<div class='div-commentary'><p style="margin-left:1em">知音云。此節敘妙音來儀。釋第一妙幢相三昧也。以妙即妙心。幢有催邪輔正功能。故以蓮華而表相也。於是下。標起入三昧之式。明妙音與釋迦以法身相見。所謂不動而昇。塵剎俱徧也。故華嚴云。菩薩在一佛國。聞法受持。其身不動。以三昧力。於不可說佛會中。在在現身。亦不起定。各各出生不可說三昧身。如是次第。一切諸剎不可窮盡。是也。以三昧下。謂妙幢相三昧之力。能即遠而近。故隔百八萬億那由他恒沙界外。於靈鷲法座不遠。而能現寶蓮華也。華以八萬四千言者。一則擴此心之量。而合法門之數。一則見玅音法屬如是之多也。閻浮下。敘其華相。西域閻浮河畔。有此檀樹。滴水入地。土成金色。他金入類。失色如墨。此其最勝者。金剛者。以金成剛。具堅利二義。堅則物不能壞。利則能壞一切也。甄叔迦。此云鸚鵡嘴。西域記云。有甄叔迦樹。其華赤色。大如手。此寶似之。臺即蓮華中臺也。然妙音將來。先現此相。正相應此經也。故下節文殊問何緣而有此瑞。佛答以聽法華故。其旨可了。</p>
<p style="margin-left:1em">△二文殊問瑞。</p>
</div>
<div class='div-orig'><p>爾時文殊師利法王子<span class='note-inline'>(至)</span>甄叔迦寶以為其臺。</p>
</div>
<div class='div-commentary'><p style="margin-left:1em">文殊見相發問。所以啟妙音之來意。以便發妙音之所蓄也。</p>
<p style="margin-left:1em">△三如來酬答。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>亦欲供養聽法華經。</p>
</div>
<div class='div-commentary'><p style="margin-left:1em">知音云。此節雖問答上節。其實即以妙幢相三昧。而示法華三昧也。</p>
<p style="margin-left:1em">[△@△]然文殊為諸人。顯示以發問者。明法華三昧非根本智不能究竟。</p>
<p style="margin-left:1em">△四文殊請見。</p>
</div>
<div class='div-orig'><p>文殊師利白佛言<span class='note-inline'>(至)</span>彼菩薩來令我得見。</p>
</div>
<div class='div-commentary'><p style="margin-left:1em">○此節即法華三昧致申問答。示第三淨德三昧也。然淨即法身本來無染。德即報化。且色相威儀。皆法身中本具之功德也。文殊問種何善本者。欲為人顯出法身清淨即諸善之本也。問修何功德者。亦不離此淨法身所起之行。而成功德也。而能有是神通者。即具如上善根功德。始能即遠而近。即無而有。現諸蓮華。而成此神通也。文殊又問三昧名字。示<span class='corr'>己</span>欲從淨德之名。入淨德之實而修行之。庶同聲相應。乃能見妙音之報化身也。以色相等屬報化故。惟願下。謂即菩薩之身。自非佛力加被。亦不能見也。古云。彩雲影裏仙人現。手把紅羅扇遮面。急須著眼看仙人。莫看仙人手中扇。今文殊求見妙音。而兼色相大小者。是不唯見仙人。而扇亦欲見之者也。</p>
<p style="margin-left:1em">[△@△]文殊非謂<span class='corr'>己</span>不見。而必欲求見。意在警覺未證此理者。而進趨也。言種何善根修何功德行何三昧。意中多少趣向。而能有是大神通力。多少謹仰。我等意欲勤修行之。多少興致。此豈文殊自明所求耶。</p>
<p style="margin-left:1em">△五推功多寶。</p>
</div>
<div class='div-orig'><p>爾時釋迦牟尼佛<span class='note-inline'>(至)</span>當為汝等而現其相。</p>
</div>
<div class='div-commentary'><p style="margin-left:1em">○文殊求佛示相。佛不親命。而推重多寶佛者。示第四宿王戲三昧也。</p>
<p style="margin-left:1em">△六古佛促行。</p>
</div>
<div class='div-orig'><p>時多寶佛告彼菩薩<span class='note-inline'>(至)</span>文殊師利法王子欲見汝身。</p>
</div>
<div class='div-commentary'><p style="margin-left:1em">○淨光莊嚴。與娑婆遙隔百八萬億那由他恒河沙國。妙音既入定於彼。此以一音召來何其易且近哉。非宿王戲三昧而何。</p>
<p style="margin-left:1em">[△@△]此更有說。世尊不自召行者。前以光召。而蓮華俱現。則妙音<span class='corr'>已</span>至矣。今文殊欲令更見色身。若非古佛召行。則色身何從可見。故曰文殊師利欲見汝身。然文殊欲見妙音。是智非行不顯。妙音欲見文殊。是行非智不行也。</p>
<p style="margin-left:1em">△二正發來。分六。一主伴同至。</p>
</div>
<div class='div-orig'><p>於時妙音菩薩於彼國沒<span class='note-inline'>(至)</span>百千天樂不皷自鳴。</p>
</div>
<div class='div-commentary'><p style="margin-left:1em">○此示第五無緣三昧也。</p>
<p style="margin-left:1em">[△@△]無緣者。不緣一切諸所緣故。若有所緣。何能沒彼出此。又何能使諸菩薩俱共發來。又何能令華自雨地自動而眾樂自鳴耶。始知無緣慈力覆群生。如月影臨千㵎水也。</p>
<p style="margin-left:1em">△二敘相登臺。</p>
</div>
<div class='div-orig'><p>是菩薩目如廣大青蓮華葉<span class='note-inline'>(至)</span>頭面禮足奉上瓔珞。</p>
</div>
<div class='div-commentary'><p style="margin-left:1em">○此示第六智印三昧也。智即妙音成所作智。與佛妙觀察智也。印謂佛菩薩二智相印。而不改易也。</p>
<p style="margin-left:1em">[△@△]又智印者。即妙音欲來娑婆。現蓮華。奉瓔珞。示種種身。說種種法。<span class='corr'>已</span>至令八萬四千來者。俱得現一切色身三昧此界無量菩薩。亦得是三昧及陀羅尼者。是也。所謂森羅及萬象。一法之所印。是菩薩下。正應文殊欲見色相大小也。有八種。一目如青蓮。天竺有青蓮。其葉修長。青白分明。如眼之狀故也。二面逾多月。文語似倒。宜云其面貌端正。正使和合百千萬月復過於此。乃為正。以百千萬月。合為一月。可謂大矣。而云復過於此。則妙音來此。四萬二千由旬之身未隱。益知文殊所問色相大小。豈不知之問耶。三身皆金色。然金色之身。唯佛乃具。今菩薩有此。正所以得智印三昧也。四身具莊嚴。此莊嚴非瓔珞等外相莊嚴。乃過去所修報。具無量百千功德之所莊嚴。如佛莊嚴也。五威德熾盛。謂此菩薩慈嚴并攝。如所經之國地皆震動者。威也。天雨寶華眾樂自鳴者。德也。舉此餘可類推。六光明照曜。此非放光。乃紫金身中所有之常光也。七諸相具足。既曰諸相。又曰具足。則應有三十二相八十種好。不然。何謂具足。八色身堅固。凡色身多皆敗壞。而此菩薩之身。如那羅延。肇法師云。那羅延天力士名。端正殊妙。勇徤無比。而身極堅固也。入七寶臺下。觀而來詣此等三句。此臺非向所現八萬四千之蓮華臺也。況前曰甄叔迦。此言七寶。或妙音於彼國沒與諸菩薩所乘之七寶臺。故曰詣此娑婆也。前曰入臺。後曰下臺。足見文殊問威儀進止。益明矣。以價下。明以至重之寶。而供至尊之佛。即表以法寶嚴法身也。正應世尊答文殊語。謂供養親近禮拜於我也。凡此所有。皆不出妙智一法所印。故曰示智印三昧也。</p>
<p style="margin-left:1em">△三問訊傳旨。</p>
</div>
<div class='div-orig'><p>而白佛言世尊<span class='note-inline'>(至)</span>安隱少惱堪忍久住不。</p>
</div>
<div class='div-commentary'><p style="margin-left:1em">○此示第七解一切語言三昧也。傳彼土之言問此土之佛。而問訊之辭。皆眾生語言。唯妙音能解。故少病約身問。少惱約心問。起居下。問身之少病。世事下。問心之少惱。<span class='corr'>已</span>上問能教化主。無多下。問所化機宜。能不具大小。隨眠諸惑不。無不孝下。問眾生俗諦事。不敬下。問眾生出俗事。能降伏下。問眾生真俗修行魔障有無事。皆問現在生佛也。久滅度下。問過去佛往來事。又問訊下。亦問過去佛身心事。天台云。今經三處。問訊病惱。先達以三義通之。一順同居施化。本境生身。示同人法故。二約禮儀。法爾而然故。三約三身。通大小故。如涅槃疏云華嚴是大乘生相。涅槃是大乘滅相。安樂行下。諸不字除不孝不敬外。餘皆否音。無多貪欲至無慳慢否句上無字。通貫於下。謂無貪欲乃至無慳無慢否。無不孝至邪見否三句。其無字。亦貫讀之。謂無不孝乃至無邪見否。善心不一句。攝五情不一句。能攝即意。所攝即眼等五情之根。謂攝令寂靜不放逸也。安樂行行字平聲。</p>
<p style="margin-left:1em">[△@△]眾生易度以下。皆妙音藉問訊之言。為會眾說法也。以貪嗔痴慢。鈍使之四。嫉慳。隨煩惱之二。邪見。利使之一。諸魔。即煩惱與陰魔也。此皆二乘所不能疾斷者。有此諸障。則眾生不易度矣。又貪欲至慳慢等十字。是總。謂不孝即瞋恚。亦即是不善心也。不敬即愚痴。亦即邪見所使也。攝五情。即貪欲多。不伏諸魔。乃慳嫉盛。此皆堪忍界中人所熟習。故妙音借如來鼻孔。為他出氣也。又問訊多寶聽法。乃警人切聽。堪忍久住。是伐人疲勞。藉此發彼。使一切眾生各聽妙音。各解妙語。始見菩薩得解眾生語言之實證耳。不然。妙音辭本師時。彼佛曾無寄言問訊也。倘有此語。必譯人避繁。影略其言也。</p>
<p style="margin-left:1em">△四請見多寶。</p>
</div>
<div class='div-orig'><p>世尊我今欲見多寶佛身惟願世尊示我令見。</p>
</div>
<div class='div-commentary'><p style="margin-left:1em">○此示第八集一切功德三昧也。</p>
<p style="margin-left:1em">[△@△]妙音既出於淨華宿王智中。普利群機。凡所經到處。無不天搖地震。及至娑婆。以瓔珞上佛。可謂功德集矣。若不親見古佛。不為古佛稱善。又何以名集一切功德耶。</p>
<p style="margin-left:1em">△五世尊通致。</p>
</div>
<div class='div-orig'><p>爾時釋迦牟尼佛語多寶佛是妙音菩薩欲得相見。</p>
</div>
<div class='div-commentary'><p style="margin-left:1em">妙音欲見古佛。若不假釋迦通致。又何由得見。則相見二字。正是始本圓融。妙音顯露。而得一切功德集聚之時。看教人須好生體認。所謂鴛鴦繡出從君看也。</p>
<p style="margin-left:1em">△六塔中稱善。</p>
</div>
<div class='div-orig'><p>時多寶佛告妙音言<span class='note-inline'>(至)</span>并見文殊師利等故來至此。</p>
</div>
<div class='div-commentary'><p style="margin-left:1em">古佛謂供佛聞經。并見文殊。可謂三寶并集。正此之時。塔戶未開。而弘音<span class='corr'>已</span>震。且道妙音果有見耶。果無見耶。但得皇風成一片。不知何處有封疆。妙哉是法。真不可思議者也。問。妙音未發足時。則<span class='corr'>已</span>為古佛召發。及至到此。為何不見。而必欲如來通致耶。答。妙音始作。若不因古佛。何由得起。及至舉作之時。用既彰。而體似隱。今欲假如來契證。使新記人。不忘所自。始見妙音有在。要知故來至此四字。字字皆有隱意。正是體用俱到全彰聖化之時也。奉命西來<span class='corr'>已</span>竟。</p>
<p style="margin-left:1em">△三十方弘經。分二。一問答善根神力。又二。一問。</p>
</div>
<div class='div-orig'><p>爾時華德菩薩白佛言<span class='note-inline'>(至)</span>修何功德有是神力。</p>
</div>
<div class='div-commentary'><p style="margin-left:1em">○此示第九清淨三昧也。前文殊見蓮華。興起二問。一問種何德本。有大神力。二問行何三昧。<span class='corr'>己</span>欲効之。三欲求佛加被。見彼色相。逮妙音來。直完第三請。前兩問猶未結案。故華德復請垂示善根功德也。</p>
<p style="margin-left:1em">[△@△]問意有二。一問始先種何等善根。二問中間修何等功德。以至今日。有是神通力用也。然此問意。本文殊所發。而文殊及見色相大小威儀進止。便擲之不完所問。必假華德重請。復何意耶。曰文殊之請。本欲顯發妙音。故釋迦不召。而推功古佛。是益見妙音難發也。今既古佛宣召。使妙音遐唱。<span class='corr'>已</span>得妙音宣揚。即可以完妙吉祥之本智也。至於華德。本居因位。雖見妙音。未證妙智。是必欲尋因求證。又不得不再請垂示耳。</p>
<p style="margin-left:1em">△二答。又二。一答善根。</p>
</div>
<div class='div-orig'><p>佛告華德菩薩<span class='note-inline'>(至)</span>今生淨華宿王智佛國有是神力。</p>
</div>
<div class='div-commentary'><p style="margin-left:1em">前是文殊問妙音行體。故佛推多寶。今華德故問行因。因行屬權。所以佛自說也。言過去者。直指云。以妙覺望九地而言。其佛號雲雷音。正九地十地善慧法雲之相。與不輕命終之後。值二千億佛同號雲自在燈同旨國號現一切世間。劫名喜見。二俱是法雲善慧實報之境。以法雲周徧十方說法。所謂現一切世間也。以法施一切。無不喜見也。萬二千歲下。正示妙行之因。按藥王燃身火然千二百歲。過是<span class='corr'>已</span>後。其身乃盡。是破俱生法執。能所兩忘。便入九地。今云於萬二千歲。亦是表俱生法執能所俱盡。乃入九地。然九地名善慧。故以伎樂供佛。表善慧之法音也。十萬種。表十波羅蜜門。雲雷音者。謂九地證百萬種三昧。十方諸佛所說世界海法門。皆悉領納不失。所以周旋法界。吼震十方。故借師而表其資也。此是九地因行之相。復供八萬四千七寶鉢。此表十地之行相也。至十地時。八萬四千煩惱習氣。盡成真如大用。故以法器表之。由此二事因緣故。生淨華宿王智佛國。此表<span class='corr'>已</span>入等覺地也。末句結云。如是大因。今生佛家。獲如是大神通也。引此一段。俾本迹兩門。知其九地十地功勳不凡。應宜効之。</p>
</div>
<div class='div-orig'><p>華德於汝意云何<span class='note-inline'>(至)</span>今此妙音菩薩摩訶薩是。</p>
</div>
<div class='div-commentary'><p style="margin-left:1em">此結會古今。所種善根。所修功德。因果如是。下則廣推因行。</p>
</div>
<div class='div-orig'><p>華德是妙音菩薩<span class='note-inline'>(至)</span>百千萬億那由他佛。</p>
</div>
<div class='div-commentary'><p style="margin-left:1em">直指云。此段作兩節看。<span class='corr'>已</span>曾下。是佛敘妙音從七地逆至初地因行止。故曰<span class='corr'>已</span>曾供養無量諸佛久植德本也。又值下。是追敘向行住信四十位因行。故曰又值恒河沙等諸佛也。舉所侍佛。定見能行之行。校本經藥王與常不輕。三處十地及等玅因行。或以行顯。或以所侍之佛而顯。或以所經劫量。而顯。前後照應。互見可知。</p>
<p style="margin-left:1em">[△@△]此節所示妙音善根功德。如是之多。所歷之劫。所侍之佛。如是之廣。始見所證清淨三昧如是之妙也。</p>
<p style="margin-left:1em">△二答神力。</p>
</div>
<div class='div-orig'><p>華德汝但見妙音菩薩<span class='note-inline'>(至)</span>或現毗沙門天王身。</p>
</div>
<div class='div-commentary'><p style="margin-left:1em">○此下皆示第十神通遊戲三昧也。以所現身皆神通遊戲故。謂華德汝但見妙音菩薩一身。而不知彼於種種類中。皆能現身說法也。欲界舉帝釋自在二天。則夜摩兜率化樂。攝入其中矣。色界舉梵王大自在。餘皆攝盡。不敘空界者。以無形色故。天大將軍者。天台釋。散脂修摩為天大將軍。其形八臂。騎孔雀擎鷄。持鐸捉赤幡。統轄三十八部。巡遊世界。賞善罰惡。故稱天大將軍也。此或統欲色諸天。有此勇徤之軍。以天大二字。揀異毗沙門諸小將軍也。毗沙門者。智論謂。福德之名。多聞四方。乃北方天王也。攝東南西等三軍。此明妙音示現於三界二十八天。現一一形。說此妙法也。</p>
</div>
<div class='div-orig'><p>或現轉輪聖王身<span class='note-inline'>(至)</span>或現童男童女身。</p>
</div>
<div class='div-commentary'><p style="margin-left:1em">輪王以聖言者。揀諸小為凡也。小王者。對輪王稱之也。名粟散王。又中國名大。附庸名小。傳傳相望。小大自異。長者。有長人之德。備說有十。故稱長者。詳見譬喻品。居士。乃愛談名言清淨自居者。宰官者謂三台。以功能宰政。於主郡縣。亦稱宰官。宰即主義。官乃功能義也。婆羅門云淨行。此上皆現世間男子身。下明僧俗四眾身。或現長者居士婦女等。單明現女子身。<span class='corr'>已</span>上明妙音於人道中示種種身說此妙法也。</p>
</div>
<div class='div-orig'><p>或現天龍夜叉乾闥婆<span class='note-inline'>(至)</span>人非人等身而說是經。</p>
</div>
<div class='div-commentary'><p style="margin-left:1em">釋文皆見序品。然前<span class='corr'>已</span>敘現天身。此復言天者。乃現一切天眾身也。故列於八部之前。是見菩薩無類不現無處不說也。</p>
</div>
<div class='div-orig'><p>諸有地獄餓鬼畜生及眾難處皆能救濟。</p>
</div>
<div class='div-commentary'><p style="margin-left:1em">要解云。諸應皆言現身說經。獨於惡趣不言者。惡趣方沉幽昏。無由聞經。但以神力救濟而<span class='corr'>已</span>。</p>
</div>
<div class='div-orig'><p>乃至於王後宮變為女身而說是經。</p>
</div>
<div class='div-commentary'><p style="margin-left:1em">知音云。此應譯著現長者婦女之前。而置於末者。以王宮禁制。不便遊化故也。</p>
<p style="margin-left:1em">[△@△]天人最樂之地。三途極苦之場。而菩薩一一皆能現身說法。豈王宮返不能令此法流通耶。但王宮嚴禁之所。非泛泛可得而行。唯菩薩能現女身。乃可說法。故加乃至二字。及變為女身句。以見難說。而能說者妙音力也。直指云。<span class='corr'>已</span>上皆是九地十地證法華三昧。能於六道周旋往返。以此法華。普接十類眾生。至如來地。故名為妙。然此二地。於機不擇者。乃悟眾生平等。於法則有所擇。而獨說大乘。所謂一相一味三昧也。至普門品。則隨位隨機。即俗而真。故為妙行。</p>
</div>
<div class='div-orig'><p>華德是妙音菩薩<span class='note-inline'>(至)</span>於神通變化智慧無所損減。</p>
</div>
<div class='div-commentary'><p style="margin-left:1em">○此去皆示第十一慧炬三昧也。以下有若干智慧。照明娑婆世界等語。</p>
<p style="margin-left:1em">[△@△]前兩句明妙音實為娑婆眾生之恃怙也。救護眾生者者字最重。即指妙音能為現形說法之主。是妙音下。謂華德汝但知妙音現種種身在此娑婆處處說經。而不知彼一切淨光莊嚴國中亦如是現身說法神通智慧亦無所損減也。若於說是經典下。加一切淨光莊嚴國中八字。其義更顯。</p>
</div>
<div class='div-orig'><p>是菩薩以若干智慧<span class='note-inline'>(至)</span>恒河沙世界中亦復如是。</p>
</div>
<div class='div-commentary'><p style="margin-left:1em">前言救護。是隨類說法。令其脫苦。此言各得所知。是隨類各解。使其得樂。謂菩薩慈悲普及也。若干智慧明照者。顯菩薩方便之多。於十方恒沙下。推廣其益。又不止娑婆與淨光莊嚴中。使一切眾生離苦得樂。更於十方恒河沙世界中。而神通智慧。亦無所損也。足見以神通遊戲。現種種身以智慧照明。說此妙法。其三昧威神。真不可思議者也。</p>
</div>
<div class='div-orig'><p>若應以聲聞形得度者<span class='note-inline'>(至)</span>隨所應度而為現形。</p>
</div>
<div class='div-commentary'><p style="margin-left:1em">知音云。前敘六凡。重所應機。說世間人天乘五戒十善之妙法也。此敘四聖。重能應教。說出世間小中大頓圓之妙法也。為欲得小乘者。則法身應機。作聲聞形。說四諦法。欲得中乘者。則法身應機。作辟支形。說十二緣法。欲得大乘者。則法身應機。作三賢十地菩薩形。說諸度法。欲得最上一乘。不涉階漸。頓作佛者。則法身應機。作報化佛形。說十力無畏等法也。此土彼土十方恒河沙土。同時遍應。無不皆然。故曰如是種種等也。問。菩薩何以能現佛身。答。初住尚能分身百界。況妙音之深位耶。須知佛界有三教果頭佛。有圓教分證佛究竟佛。今所現者。或果頭與分證佛。似非究竟佛也。</p>
<p style="margin-left:1em">[△@△]前段明菩薩現六凡身。為說妙法。於此界他方。<span class='corr'>已</span>見神通遊戲之不可思議也。今於四聖人中。亦能現身說法。則慧炬照明。猶不可思議也。若但現凡。而聖不能現。又何以當妙音之稱。</p>
</div>
<div class='div-orig'><p>乃至應以滅度而得度者示現滅度。</p>
</div>
<div class='div-commentary'><p style="margin-left:1em">知音云。上明妙音證獲法身般若。此方明證獲解脫德也。謂菩薩不唯現身在此。即應以涅槃得度者。亦於無生滅中。示生滅也。此如本會如來唱滅。大眾感悟同意。</p>
</div>
<div class='div-orig'><p>華德妙音菩薩摩訶薩<span class='note-inline'>(至)</span>智慧之力其事如是。</p>
</div>
<div class='div-commentary'><p style="margin-left:1em">此以結成所問善根功德也。謂如汝所問。而妙音所修所種成就如是大神通遊戲如是。大慧炬照明普益有情。其事如是也。</p>
<p style="margin-left:1em">△二問答今住何定。又二。一問。</p>
</div>
<div class='div-orig'><p>爾時華德菩薩白佛言<span class='note-inline'>(至)</span>在所變現度脫眾生。</p>
</div>
<div class='div-commentary'><p style="margin-left:1em">此問今果德住何三昧也。謂如妙音菩薩之善根功德及神通之相。我<span class='corr'>已</span>悉知。但未審即今住於何定。能如是自在變現於十方剎海。利益眾生也。但因果乃二利之要關。故當細問。</p>
<p style="margin-left:1em">△二答。</p>
</div>
<div class='div-orig'><p>佛告華德菩薩<span class='note-inline'>(至)</span>能如是饒益無量眾生。</p>
</div>
<div class='div-commentary'><p style="margin-left:1em">○此示第十二莊嚴王三昧。一切色身為所現。即前十法界身是也。法身為能現。即前不起於座。身不動搖者是也。然法身為一切色身之主。一切色身為法身之莊嚴。故此問答。明莊嚴王三昧。雖酬華德。亦是答文殊所問行何三昧。願為我等說是三昧名字也。明十方弘經<span class='corr'>已</span>竟。</p>
<p style="margin-left:1em">△四二土得益。</p>
</div>
<div class='div-orig'><p>說是妙音菩薩品時<span class='note-inline'>(至)</span>亦得是三昧及陀羅尼。</p>
</div>
<div class='div-commentary'><p style="margin-left:1em">○此雖敘兩土大眾聞法得益。其實示第十三淨光明三昧也。自住法身曰淨。普照眾生曰光明。今一說妙音神智。即令人同得。豈非三昧及總持乎。並結訖文殊云我等亦欲勤修行之之案。天台云。三昧與陀羅尼。用異而體同也。寂用名三昧。持用為陀羅尼。又色身變現名三昧。音聲辯說為陀羅尼。又舌根清淨名陀羅尼。餘根清淨名三昧。俱是六根清淨法門耳。妙樂云。現色身名三昧音聲名陀羅尼者。語言與色身。但是身口之異耳。豈現身不能說法耶。從事雖別。其理必同。三昧從定。陀羅尼從慧。即不思議定慧。故得互用耳。</p>
<p style="margin-left:1em">△五還歸本國。</p>
</div>
<div class='div-orig'><p>爾時妙音菩薩摩訶薩<span class='note-inline'>(至)</span>作百千萬億種種伎樂。</p>
</div>
<div class='div-commentary'><p style="margin-left:1em">○此示第十四淨藏三昧也。以還歸本土。表一切色身神智變現。皆藏於淨法界身之藏海故。問。妙音既彼此二土。及十方恒河沙世界。皆同時徧在。又奚重煩來往。答。菩薩本具三身。應化身則隨十法界現。有大有小。報應身則見有往來。法身則遍一切處。而無往無不往。無來無不來也。妙音於諸土隨類現者。應化身也。彼此往來者。報身也。</p>
</div>
<div class='div-orig'><p>既到本國與八萬四千菩薩<span class='note-inline'>(至)</span>得現一切色身三昧。</p>
</div>
<div class='div-commentary'><p style="margin-left:1em">○此雖敘復命之辭。其實示第十五不共三昧。以復命之辭。不敘共二乘人得益故。所以然者。一則二乘人皆<span class='corr'>已</span>受大乘記。無非菩薩也。一則明妙音來往。智慧神通。皆是化菩薩法。不與一切二乘人共也。經文其深玄哉。</p>
<p style="margin-left:1em">[△@△]妙音作此舉止。其二利功德甚深。到本國者。即究竟還歸也。八萬四千圍繞者。乃體用兼到也。下敘白本師得利益。謂我到娑婆使無量眾生得三昧總持。證不思議定慧。可謂饒益無量也。見釋迦即始覺顯露。於多寶而言見塔。乃本覺無相。但言禮拜供養而<span class='corr'>已</span>。見文殊即得大智。見藥王即得大行。如此行智。非勤精進力。不能作大勇施。由此智行進勇。一切具足。故八萬四千妙用法門。無不備彰。使化功歸<span class='corr'>己</span>。無不圓滿。如此運為。豈徒然哉。</p>
<p style="margin-left:1em">△六聞品進道。</p>
</div>
<div class='div-orig'><p>說是妙音菩薩來往品時<span class='note-inline'>(至)</span>華德菩薩得法華三昧。</p>
</div>
<div class='div-commentary'><p style="margin-left:1em">○此雖通結一品之文。其實示第十六日旋三昧也。以娑婆去一切淨光莊嚴佛國。有百八萬億那由他恒河沙等世界之遙。而妙音來往。可謂如杲日麗中天也。吾人能得此品妙義者。亦如日麗中天。有目有趾者。無不待是而成功也。故敘得益。以四萬二千天子得法忍言。明菩薩報應身之日。雖有往來而法身之天。曾無生滅也。法華三昧其體相如是。故華德問此。而亦證此也。問。前<span class='corr'>已</span>敘得益。此奚復敘。答。前敘兩土菩薩。是深位有益也。今敘天子及當機。則知見聞之益亦廣矣。三昧之名亦異矣。明妙音往來<span class='corr'>已</span>竟。</p>
</div></div>
<p class='juan'>妙法蓮華經授手卷第九</p>
</div><!-- end of div[@id='body'] -->
</body></html>