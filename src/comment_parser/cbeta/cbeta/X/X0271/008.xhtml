<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經箋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu19' />大佛頂如來密因修證了義諸菩薩萬行首楞嚴經卷第八<span class='note-inline'>(之上)</span></p><p class="byline">天竺沙門　般剌密帝　譯</p><p class="byline">烏長國沙門　彌伽釋迦　譯語</p><p class="byline">菩薩戒弟子　房融　筆受</p><p class="byline">西京大興福寺沙門　惟慤　科</p><p class="byline">皇宋首楞大師　可度　箋</p>
<div class='div-orig'><p>阿難。如是眾生。一一類中。亦各各具十二顛倒。</p>
</div>
<div class='div-commentary'><p style="margin-left:1em">後約斷申階文二。初從微制漸文二。初乘□總立文四。初生含異□文三。初述。</p>
<p style="margin-left:1em">箋云。此十二類中。但向一類上。便能熏得十二種類。謂第七經。得十二類生生起之義。後立三漸次。約治斷義。除其妄今。然後向一念上。具足六十聖位。六十聖位。不離一念。十二顛倒者。卵。是動顛倒。乃至非無想。是殺顛倒也。</p>
</div>
<div class='div-orig'><p>猶如揑目亂花發生。</p>
</div>
<div class='div-commentary'><p style="margin-left:1em">次喻。</p>
<p style="margin-left:1em">箋云。清淨目。是真如智。揑目。則強生覺照。亂花。則十二類生。</p>
</div>
<div class='div-orig'><p>顛倒妙圓真淨明心。具足如斯虗妄亂想。</p>
</div>
<div class='div-commentary'><p style="margin-left:1em">後合。</p>
<p style="margin-left:1em">箋云。眾生迷時。菩提為煩惱。便成顛倒妙圓也。為此妄。全真如海上漚。漚即是海。</p>
</div>
<div class='div-orig'><p>汝今修證佛三摩提。</p>
</div>
<div class='div-commentary'><p style="margin-left:1em">二立漸除因文二。初迷。</p>
</div>
<div class='div-orig'><p>於是本因。元所亂想。立三漸次。方得除滅。</p>
</div>
<div class='div-commentary'><p style="margin-left:1em">箋云。於無明本因。為能亂想。十二類生。為所亂想。於此能所想。須起三漸次。除之。</p>
</div>
<div class='div-orig'><p>如淨器中。除去毒蜜。以諸湯水。并雜灰香。洗滌其器。後貯甘露。</p>
</div>
<div class='div-commentary'><p style="margin-left:1em">後喻。</p>
<p style="margin-left:1em">箋云。淨器。喻一切眾生真體。本來清淨。為向人天。求少有漏善業。如毒蜜貯於淨器。然有漏善業。雖為善矣。其奈能壞無漏。今除之。</p>
</div>
<div class='div-orig'><p>云何名為三種漸次。</p>
</div>
<div class='div-commentary'><p style="margin-left:1em">三徵漸名。</p>
<p style="margin-left:1em">箋云。漸為由漸。次為次序。</p>
</div>
<div class='div-orig'><p>一者。修習除其助因。</p>
</div>
<div class='div-commentary'><p style="margin-left:1em">四列漸號。</p>
<p style="margin-left:1em">箋云。貪嗔癡為因。殺盜婬為果。此因食其五辛乃助之轉生染著。今除之。是真修習。或此五辛。能助貪嗔癡。為發婬之因。</p>
</div>
<div class='div-orig'><p>二者。真修刳其正性。</p>
</div>
<div class='div-commentary'><p style="margin-left:1em">箋云。刳開也。二者。真正修行。開其正性。則持佛淨戒。謹潔無犯。</p>
</div>
<div class='div-orig'><p>三者。增進違其現業。</p>
</div>
<div class='div-commentary'><p style="margin-left:1em">箋云。三者。增進無上菩提。違背其現業。現業是第六與五同緣。今當違背之。</p>
</div>
<div class='div-orig'><p>云何助因。</p>
</div>
<div class='div-commentary'><p style="margin-left:1em">後釋漸方文三。初勸斷五辛文三。初徵。</p>
<p style="margin-left:1em">箋云。如前文云。於是本因。元所亂想。立三漸次。此徵云何助因。</p>
</div>
<div class='div-orig'><p>阿難。如是世界十二類生。不能自全。依四食住。</p>
</div>
<div class='div-commentary'><p style="margin-left:1em">次釋文三。初明助因文四。初生依食住。</p>
</div>
<div class='div-orig'><p>所謂段食。</p>
</div>
<div class='div-commentary'><p style="margin-left:1em">二廣列食名。</p>
<p style="margin-left:1em">箋云。舊云摶食。有可摶聚故。香味觸三為體。變壞為相。香味觸三。初入腹時。未有變。不能資益諸根四大。而無食義。若入腹銷化變壞<span class='corr'>已</span>。有資益義。得名食。段者是一分一段。三塵為體。向此體上。有資益諸根義。用攝食義。歸段體。上來持業釋。於三界中。<span class='corr'>但</span>唯欲界四生之中。悉皆具有。問。上界亦有觸塵。何無段食。答。色香二種。望於自根。是離中知。疎遠故。不能現資益。故非食體。問。香味等。對自根。及對他根。若為名於食體。答。於變壞時。先資益自根。然後亦能資益諸根。令發識明利能為食體。問。定果色中三塵。得為食否。答。亦食義。如飢饉劫中。定果魚米故。上界既有定果色中香味觸。中應有段食否。答。雖有香味觸三。而無入腹變壞。資益諸根義故。</p>
</div>
<div class='div-orig'><p>觸食。</p>
</div>
<div class='div-commentary'><p style="margin-left:1em">箋云。即心中觸數為體。即觸境為於有漏觸。觸對可意境時。能生喜樂二受。及順益捨受。皆有資益義。能為食事。此通三界故。觸者。心中觸為體。向此體上。對前境資益諸根之義。用攝食用歸觸體。上來持業。問。喜樂二受。能資益身心。何不名食義。答。取境疎遠故。由前可意觸。先取根本境。等生喜樂食故。問。取何識中觸。而為食義。答。此觸雖與諸識相應。前五識者。食義偏勝。觸麤顯境。能生喜樂。及順益捨受。資益勝。勝故。七八二識相觸數。取境微細。不能生喜樂二受。不為食體故。</p>
</div>
<div class='div-orig'><p>思食。</p>
</div>
<div class='div-commentary'><p style="margin-left:1em">箋云。即徧行五內。思之一法為體。故以希望為相。謂有漏與欲俱。希望可愛境時。有資益義。能為食事。亦通三界。及三性。思之一法。是徧行中思。是體。向此體上。有希望可意境。便有資益之用為食。如懸沙指梅。根食用。歸思體。上來持業釋。問。是何識思。答。是意識思。謂意識有分別。可意境希望勝故。問。何不取無漏思為食體。答。無漏不能資益有漏故。</p>
</div>
<div class='div-orig'><p>識食。</p>
</div>
<div class='div-commentary'><p style="margin-left:1em">箋云。即八識為體。以執持為相。謂有漏識。由前三食。勢力益故。識食方能增長。偏能執持諸根大種。為資益義。說名為食。識之一字。是第八識。是體。向此體上。有連持資益之用為食。食是用。攝食用歸識體。上來持業釋。問。何不取餘識。答。前六有間斷故。第七不執受故。若第八識。有三義故。真識食。一者。一類無記。二。常不間斷。三。徧通三界。故論云。由此是知。異於轉議。有異□識。一類常徧。執持身命。令不斷壞。世尊於此作是說。一切眾生。皆依食住。言喜樂二受。取境疎遠者。有順益。方有喜樂。故疎遠。今但取順益。未入腹未有資益義。云何喚作食。答。從因呼果。</p>
</div>
<div class='div-orig'><p>是故。佛說一切眾生皆依食住。</p>
</div>
<div class='div-commentary'><p style="margin-left:1em">三述常宣。</p>
</div>
<div class='div-orig'><p>阿難。一切眾生。食甘故生。</p>
</div>
<div class='div-commentary'><p style="margin-left:1em">四分甘毒。</p>
<p style="margin-left:1em">箋云。食甘。如食稻梁等。或如斷其五辛。</p>
</div>
<div class='div-orig'><p>食毒故死。</p>
</div>
<div class='div-commentary'><p style="margin-left:1em">箋云。食毒。如食蠱妄野葛等。或如食其五辛。</p>
</div>
<div class='div-orig'><p>是諸眾生。求三摩提。當斷世間五種辛菜。</p>
</div>
<div class='div-commentary'><p style="margin-left:1em">次簡辛令斷。</p>
<p style="margin-left:1em">箋云。五種者。革葱。蘭葱。慈葱。大蒜。興渠。音義云。興渠阿魏是。又云□菜也。</p>
</div>
<div class='div-orig'><p>是五種辛。熟食發婬。生啖增恚。</p>
</div>
<div class='div-commentary'><p style="margin-left:1em">後述餐生過文二。初說法文三。初明發生嗔慾。</p>
</div>
<div class='div-orig'><p>如是世界食辛之人。縱能宣說十二部經。十方天仙。嫌其臭穢。咸皆遠離。</p>
</div>
<div class='div-commentary'><p style="margin-left:1em">次天仙遠棄。</p>
</div>
<div class='div-orig'><p>諸餓鬼等。因彼食次。䑛其唇吻。常與鬼住。福德日銷。長無利益。</p>
</div>
<div class='div-commentary'><p style="margin-left:1em">後與鬼同居。</p>
<p style="margin-left:1em">箋云。餓鬼。則無飲食者。造上品貪嗔癡。上曰唇。下曰吻。長無利益者。言不長有利益也。</p>
</div>
<div class='div-orig'><p>是食辛人。修三摩提。菩薩天仙。十方善神。不來守護。</p>
</div>
<div class='div-commentary'><p style="margin-left:1em">後修定文四。初賢聖□護。</p>
</div>
<div class='div-orig'><p>大力魔王。得其方便。現作佛身。來為說法。</p>
</div>
<div class='div-commentary'><p style="margin-left:1em">二魔王惑說。</p>
<p style="margin-left:1em">箋云。他化自在天魔。得其行人方法巧便。</p>
</div>
<div class='div-orig'><p>非<span class='corr'>毀</span>禁戒。讚婬怒癡。</p>
</div>
<div class='div-commentary'><p style="margin-left:1em">箋云。言持戒比丘。為小乘道。菩薩之人。有何持犯。將諸邪法。以為傳化。</p>
</div>
<div class='div-orig'><p>命終自為魔王眷屬。</p>
</div>
<div class='div-commentary'><p style="margin-left:1em">三死為邪眾。</p>
<p style="margin-left:1em">箋云。眷屬。則魔民魔女。</p>
</div>
<div class='div-orig'><p>受魔福盡。墮無間獄。</p>
</div>
<div class='div-commentary'><p style="margin-left:1em">四福□墮獄。又顯可知。</p>
</div>
<div class='div-orig'><p>阿難。修菩提者。永斷五辛。是則名為第一增進修行漸次。</p>
</div>
<div class='div-commentary'><p style="margin-left:1em">後結勸如□。</p>
</div>
<div class='div-orig'><p>云何正性。</p>
</div>
<div class='div-commentary'><p style="margin-left:1em">次勗除三業文三。初徵。</p>
</div>
<div class='div-orig'><p>阿難。如是眾生。入三摩地。要先嚴持清淨戒律。</p>
</div>
<div class='div-commentary'><p style="margin-left:1em">次述。又六。初勸除迷業。</p>
<p style="margin-left:1em">箋云。入是能入。三摩鉢提是所入。嚴潔不犯。戒者。防非□惡義。</p>
</div>
<div class='div-orig'><p>永斷婬心。不餐酒肉。以火淨食。無啖生氣。</p>
</div>
<div class='div-commentary'><p style="margin-left:1em">箋云。律云。刀淨相。火淨種。言以刀指破。是淨其相。火上薰過。是淨其種。又云。凡持戒人。不得生食。</p>
</div>
<div class='div-orig'><p>阿難。是修行人。若不斷婬及與殺生。出三界者。無有是處。</p>
</div>
<div class='div-commentary'><p style="margin-left:1em">二彰不斷<span class='corr'>殺</span>生。</p>
<p style="margin-left:1em">箋云。若乃斷婬及與殺生。出三界者。斯有是處。</p>
</div>
<div class='div-orig'><p>當觀婬欲。猶如毒蛇。如見怨賊。</p>
</div>
<div class='div-commentary'><p style="margin-left:1em">三勸厭欲對治。</p>
<p style="margin-left:1em">箋云。永嘉云。如捉花莖。不悟毒蛇。唯貪女色不知死苦。毒蛇殺人。一死一生。女色繫人。千生萬劫。</p>
</div>
<div class='div-orig'><p>先持聲聞四棄八棄。</p>
</div>
<div class='div-commentary'><p style="margin-left:1em">四勸雙持二律。</p>
<p style="margin-left:1em">箋云。四則殺盜染大妄語并前四與觸<span class='corr'>八</span>覆隨成八也。</p>
</div>
<div class='div-orig'><p>執身不動。後行菩薩清淨律儀。執心不起。禁戒成就。</p>
</div>
<div class='div-commentary'><p style="margin-left:1em">箋云。執身。不與境交。執心。隔壁纔聞釵釧之聲。分別是男是女。即犯根本罪。禁戒。則大小二戒圓滿。</p>
</div>
<div class='div-orig'><p>則諸世間。永無相生相殺之業。</p>
</div>
<div class='div-commentary'><p style="margin-left:1em">五永無輪業。</p>
<p style="margin-left:1em">箋云。相生。父父子子。此等即以貪欲為本。相殺。汝說欠我命。我還汝債。此等即以盜貪為本。</p>
</div>
<div class='div-orig'><p>偷劫不行。無相負累。</p>
</div>
<div class='div-commentary'><p style="margin-left:1em">箋云。無殺故。無負命。無染故。無業累。</p>
</div>
<div class='div-orig'><p>亦於世間。不還宿債。</p>
</div>
<div class='div-commentary'><p style="margin-left:1em">箋云。不盜故不還債。</p>
</div>
<div class='div-orig'><p>是清淨人。修三摩地。父母肉身。不須天眼。自然觀見十方世界。覩佛聞法。親奉聖旨。得大神通。遊十方界。宿命清淨。得無艱險。</p>
</div>
<div class='div-commentary'><p style="margin-left:1em">六現證神通。</p>
<p style="margin-left:1em">箋云。遊十方界者。得宿住智通也。</p>
</div>
<div class='div-orig'><p>是則名為第二增進修行漸次。</p>
</div>
<div class='div-commentary'><p style="margin-left:1em">後結。</p>
</div>
<div class='div-orig'><p>云何現業。</p>
</div>
<div class='div-commentary'><p style="margin-left:1em">後息緣族淨文三。初徵。</p>
</div>
<div class='div-orig'><p>阿難。如是清淨持禁戒人。</p>
</div>
<div class='div-commentary'><p style="margin-left:1em">次迷文二。初息緣金淨文三。初奉戒心澄。</p>
<p style="margin-left:1em">箋云。牒前刳正性之人。</p>
</div>
<div class='div-orig'><p>心無貪婬。於外六塵不多流逸。</p>
</div>
<div class='div-commentary'><p style="margin-left:1em">箋云。第六識心。不與五同緣。向六塵境上。不馳流□□。</p>
</div>
<div class='div-orig'><p>因不流逸。</p>
</div>
<div class='div-commentary'><p style="margin-left:1em">次根無偶境。</p>
<p style="margin-left:1em">箋云。躡上文入流亡所也。</p>
</div>
<div class='div-orig'><p>旋元自歸。</p>
</div>
<div class='div-commentary'><p style="margin-left:1em">箋云。旋還妄識。歸真如本元。</p>
</div>
<div class='div-orig'><p>塵既不緣。根無所偶。</p>
</div>
<div class='div-commentary'><p style="margin-left:1em">箋云。偶對也。言六根無境可對。</p>
</div>
<div class='div-orig'><p>返流全一。</p>
</div>
<div class='div-commentary'><p style="margin-left:1em">後心□清承。</p>
<p style="margin-left:1em">箋云。逆流歸本。全是一真之性。</p>
</div>
<div class='div-orig'><p>六用不行。</p>
</div>
<div class='div-commentary'><p style="margin-left:1em">箋云。眼受用色塵境等。合六根門頭。更不作用。是妄識不起。轉識□智也。</p>
</div>
<div class='div-orig'><p>十方國土。皎然清淨。</p>
</div>
<div class='div-commentary'><p style="margin-left:1em">箋云。六用不行。是正報。十方國土。是依報。依正二報。身土交參。內身外器。悉皆清淨。</p>
</div>
<div class='div-orig'><p>譬如琉璃內懸明月。</p>
</div>
<div class='div-commentary'><p style="margin-left:1em">後現證無生文五。初舉喻雙明。</p>
<p style="margin-left:1em">箋云。真如之體。元明無瑕。如□琉璃內懸寶月。則起始覺智。□本覺真理。根本後得。□悉無相故。</p>
</div>
<div class='div-orig'><p>身心快然。</p>
</div>
<div class='div-commentary'><p style="margin-left:1em">二比塵安□。</p>
<p style="margin-left:1em">箋云。身是法身。心是堅實心。快樂安然。</p>
</div>
<div class='div-orig'><p>妙圓平等。獲大安隱。</p>
</div>
<div class='div-commentary'><p style="margin-left:1em">箋云。言行人。悟此微妙圓明。真心平等無二。是證法身真理。</p>
</div>
<div class='div-orig'><p>一切如來密圓淨妙。皆現其中。</p>
</div>
<div class='div-commentary'><p style="margin-left:1em">三佛身含現。</p>
<p style="margin-left:1em">箋云。一切如來法身。皆於行人心中顯現。行人心如鏡。諸佛身如像。諸佛法身。入我性。我性還與如來合。</p>
</div>
<div class='div-orig'><p>是人即獲無生法忍。</p>
</div>
<div class='div-commentary'><p style="margin-left:1em">四尅證修階。</p>
</div>
<div class='div-orig'><p>從是漸修。</p>
</div>
<div class='div-commentary'><p style="margin-left:1em">五漸昇修位。漸位如文。</p>
</div>
<div class='div-orig'><p>隨所發行。</p>
</div>
<div class='div-commentary'><p style="margin-left:1em">箋云。發得十信十住乃至十地等行。</p>
</div>
<div class='div-orig'><p>安立聖位。</p>
</div>
<div class='div-commentary'><p style="margin-left:1em">箋云。安立六十聖位。或隨所發行。是起始覺智。安立聖位。是合本覺理。通此三漸次。便得無生忍。然此經。向一念法界理上。安立六十聖位。但向此漸次心。便明無生法忍。到七地方得無生忍。此約漸論。</p>
</div>
<div class='div-orig'><p>是則名為第三增進修行漸次。</p>
</div>
<div class='div-commentary'><p style="margin-left:1em">後結。</p>
</div>
<div class='div-orig'><p>阿難。是善男子。欲愛乾枯。</p>
</div>
<div class='div-commentary'><p style="margin-left:1em">後圓設修階文六。初開基顯理文二。初明乾慧文三。初言純慧簡盡餘心。</p>
<p style="margin-left:1em">箋云。牒前三漸次。違其現業。心不貪婬。是識不起也。</p>
</div>
<div class='div-orig'><p>根境不偶。</p>
</div>
<div class='div-commentary'><p style="margin-left:1em">箋云。偶期也。言識既不起。根何所期。</p>
</div>
<div class='div-orig'><p>現前殘質不復續生。</p>
</div>
<div class='div-commentary'><p style="margin-left:1em">箋云。即此父母所生之身。餘殘之質。後念更不生起。</p>
</div>
<div class='div-orig'><p>執心虗明。純是智慧。</p>
</div>
<div class='div-commentary'><p style="margin-left:1em">箋云。此妄執亡。自然虗通明白。當體轉識成智。</p>
</div>
<div class='div-orig'><p>慧性圓明。瑩十方界。乾有其慧。名乾慧地。</p>
</div>
<div class='div-commentary'><p style="margin-left:1em">次欲習將乾。愛情亡竭。</p>
</div>
<div class='div-orig'><p>欲習初乾。</p>
</div>
<div class='div-commentary'><p style="margin-left:1em">後陳未接顯未通真。</p>
<p style="margin-left:1em">箋云。釋乾慧也。</p>
</div>
<div class='div-orig'><p>未與如來法流水接。</p>
</div>
<div class='div-commentary'><p style="margin-left:1em">箋云。緣未入十信初心。入流亡所故。向下五十位者。為此經。唯向一念心上入聖。安布五十位。非離一念。心不離法界體。如畫空為五十畫也。不得作時分前後而言。故華嚴疏云。故得十身歷然而相作。六位不亂而更收。廣大出入於無間。塵毛包納而無外。炳然齊現。猶彼芥瓶具足同時方之海滴。又云。啟明東廟。智滿不異於初心。寄位南求。因圓不逾於毛孔。是經之意也。如此。</p>
</div>
<div class='div-orig'><p>即以此心。</p>
</div>
<div class='div-commentary'><p style="margin-left:1em">後明十信。文十。初明信心表用乾慧。</p>
</div>
<div class='div-orig'><p>中中流入。</p>
</div>
<div class='div-commentary'><p style="margin-left:1em">上中。即乾慧。下中。入中道真理。心了一真。離其中相。無中相。內了證圓中。念念流入真如理故。</p>
</div>
<div class='div-orig'><p>圓妙開敷。</p>
</div>
<div class='div-commentary'><p style="margin-left:1em">悟如蓮啟。</p>
</div>
<div class='div-orig'><p>從真妙圓。</p>
</div>
<div class='div-commentary'><p style="margin-left:1em">箋云。真。本來真妙。本來妙。即法界理體也。</p>
</div>
<div class='div-orig'><p>重發真妙。</p>
</div>
<div class='div-commentary'><p style="margin-left:1em">智顯如深。</p>
<p style="margin-left:1em">箋云。重重顯發真精微妙無漏智也。</p>
</div>
<div class='div-orig'><p>妙信常住。</p>
</div>
<div class='div-commentary'><p style="margin-left:1em">箋云。心自信心。不起緣念。住信心也。</p>
</div>
<div class='div-orig'><p>一切妄想。滅盡無餘。</p>
</div>
<div class='div-commentary'><p style="margin-left:1em">箋云。妄盡也。</p>
</div>
<div class='div-orig'><p>中道純真。</p>
</div>
<div class='div-commentary'><p style="margin-left:1em">箋云。明中道之理。絕二邊故。</p>
</div>
<div class='div-orig'><p>名信心住。</p>
</div>
<div class='div-commentary'><p style="margin-left:1em">箋云。依信而住。名信心住。</p>
</div>
<div class='div-orig'><p>真信明了。</p>
</div>
<div class='div-commentary'><p style="margin-left:1em">二念心。</p>
<p style="margin-left:1em">箋云。躡前信心。</p>
</div>
<div class='div-orig'><p>一切圓通。</p>
</div>
<div class='div-commentary'><p style="margin-left:1em">箋云。得圓徧通達之理。</p>
</div>
<div class='div-orig'><p>陰處界三。</p>
</div>
<div class='div-commentary'><p style="margin-left:1em">箋云。明根塵識三。</p>
</div>
<div class='div-orig'><p>不能為礙。</p>
</div>
<div class='div-commentary'><p style="margin-left:1em">箋云。了蘊處界等空。</p>
</div>
<div class='div-orig'><p>如是乃至。過去未來。無數却中。捨身受身。一切習氣。皆現在前。</p>
</div>
<div class='div-commentary'><p style="margin-left:1em">箋云。既得圓通之性。現前。了知無始慣習氣分。顯現分明。</p>
</div>
<div class='div-orig'><p>是善男子。皆能憶念。得無遺忘。名念心住。</p>
</div>
<div class='div-commentary'><p style="margin-left:1em">箋云。念者。冥記為性。依念而住。名念心住。</p>
</div>
<div class='div-orig'><p>妙圓純真。</p>
</div>
<div class='div-commentary'><p style="margin-left:1em">三精進心。</p>
<p style="margin-left:1em">箋云。真體現前。</p>
</div>
<div class='div-orig'><p>真精發化。</p>
</div>
<div class='div-commentary'><p style="margin-left:1em">箋云。從體起智。</p>
</div>
<div class='div-orig'><p>無始習氣。通一精明。</p>
</div>
<div class='div-commentary'><p style="margin-left:1em">箋云。了習氣無實。智性通達。</p>
</div>
<div class='div-orig'><p>唯以精明。進趣真淨。名精進心。</p>
</div>
<div class='div-commentary'><p style="margin-left:1em">箋云。無名無分別心。是理。進趣真淨。是功用。然此心進趣無上菩提。</p>
</div>
<div class='div-orig'><p>心精現前。</p>
</div>
<div class='div-commentary'><p style="margin-left:1em">四慧心。</p>
<p style="margin-left:1em">箋云。躡前實相體也。</p>
</div>
<div class='div-orig'><p>純以智慧。名慧心住。</p>
</div>
<div class='div-commentary'><p style="margin-left:1em">箋云。無漏智也。依慧而住。名慧心住。</p>
</div>
<div class='div-orig'><p>執持智明。</p>
</div>
<div class='div-commentary'><p style="margin-left:1em">五定心。</p>
<p style="margin-left:1em">箋云。確觀真智。</p>
</div>
<div class='div-orig'><p>周徧寂湛。</p>
</div>
<div class='div-commentary'><p style="margin-left:1em">箋云。一如理體。</p>
</div>
<div class='div-orig'><p>寂妙常凝。名定心住。</p>
</div>
<div class='div-commentary'><p style="margin-left:1em">箋云。定性現前。名定心住。</p>
</div>
<div class='div-orig'><p>定光發明。</p>
</div>
<div class='div-commentary'><p style="margin-left:1em">六不退。</p>
<p style="margin-left:1em">箋云。寂而常用。</p>
</div>
<div class='div-orig'><p>明性深入。</p>
</div>
<div class='div-commentary'><p style="margin-left:1em">箋云。其智轉深。</p>
</div>
<div class='div-orig'><p>唯進無退。名不退心。</p>
</div>
<div class='div-commentary'><p style="margin-left:1em">箋云。進趣無上菩提。更無退轉。</p>
</div>
<div class='div-orig'><p>心進安然。</p>
</div>
<div class='div-commentary'><p style="margin-left:1em">七護法心。</p>
<p style="margin-left:1em">箋云。進趣無上菩提之心。安然不動。</p>
</div>
<div class='div-orig'><p>保持不失。</p>
</div>
<div class='div-commentary'><p style="margin-left:1em">箋云。常守其照。不令散失。</p>
</div>
<div class='div-orig'><p>十方如來氣分交接。名護法心。</p>
</div>
<div class='div-commentary'><p style="margin-left:1em">因通果體。</p>
<p style="margin-left:1em">箋云。前佛後佛理智無別。</p>
</div>
<div class='div-orig'><p>覺明保持。</p>
</div>
<div class='div-commentary'><p style="margin-left:1em">八迴向心。守照真位。</p>
</div>
<div class='div-orig'><p>能以妙力。</p>
</div>
<div class='div-commentary'><p style="margin-left:1em">不動照心。</p>
</div>
<div class='div-orig'><p>迴佛慈光。</p>
</div>
<div class='div-commentary'><p style="margin-left:1em">密引源性。</p>
</div>
<div class='div-orig'><p>向佛安住。</p>
</div>
<div class='div-commentary'><p style="margin-left:1em">恒就本如。</p>
</div>
<div class='div-orig'><p>猶如雙鏡光明相對。</p>
</div>
<div class='div-commentary'><p style="margin-left:1em">本始通照。</p>
</div>
<div class='div-orig'><p>其中妙影。重重相入。</p>
</div>
<div class='div-commentary'><p style="margin-left:1em">本體之妙理。現始心。始覺照真。智通真體。體中含智。智住真源。理現始心。理生於始。始生之理。返顯本真。本真之智。智含生理。理為本。返顯於本。智為始。迴現始心。</p>
</div>
<div class='div-orig'><p>名迴向心。</p>
</div>
<div class='div-commentary'><p style="margin-left:1em">箋云。迴心趣向無上菩提。迴功就理。</p>
</div>
<div class='div-orig'><p>心光密迴。</p>
</div>
<div class='div-commentary'><p style="margin-left:1em">九戒心。</p>
<p style="margin-left:1em">箋云。真照之性。</p>
</div>
<div class='div-orig'><p>獲佛常凝。</p>
</div>
<div class='div-commentary'><p style="margin-left:1em">箋云。始覺智。引起本覺理。</p>
</div>
<div class='div-orig'><p>無上妙淨。</p>
</div>
<div class='div-commentary'><p style="margin-left:1em">箋云。始覺智。</p>
</div>
<div class='div-orig'><p>安住無漏。</p>
</div>
<div class='div-commentary'><p style="margin-left:1em">箋云。本覺理。</p>
</div>
<div class='div-orig'><p>得無遺失。</p>
</div>
<div class='div-commentary'><p style="margin-left:1em">箋云。既獲此理。乃無遺忘散失。</p>
</div>
<div class='div-orig'><p>名戒心住。</p>
</div>
<div class='div-commentary'><p style="margin-left:1em">箋云。向此理體上。有防非止惡之義。約性戒。</p>
</div>
<div class='div-orig'><p>住戒自在。</p>
</div>
<div class='div-commentary'><p style="margin-left:1em">十願心。性戒自然。</p>
</div>
<div class='div-orig'><p>能遊十方。</p>
</div>
<div class='div-commentary'><p style="margin-left:1em">法界無礙。</p>
</div>
<div class='div-orig'><p>所去隨願。</p>
</div>
<div class='div-commentary'><p style="margin-left:1em">表遂其心。</p>
<p style="margin-left:1em">箋云。為諸有情。若聞此十信。不悟全性。世尊。更宜說下十住。經文<span class='corr'>已</span>上。十信皆頓入法界。如疏云。俯十地於初心。促三祇於一念。</p>
</div>
<div class='div-orig'><p>名願心住。</p>
<p>阿難。是善男子。以真方便。發此十心。</p>
</div>
<div class='div-commentary'><p style="margin-left:1em">二鎔鍊求其文十。初發心住。</p>
<p style="margin-left:1em">箋云。牒前十信是真方法巧便。經云。發心畢竟二不別。是故稽首先心難。乃十信心也。鎔鍊求真者。言此十住。如將金鑛。向爐冶之。中鎔鍊。鑛盡金現。喻此十住。妄盡真現。</p>
</div>
<div class='div-orig'><p>心精發輝。十用涉入。</p>
</div>
<div class='div-commentary'><p style="margin-left:1em">箋云。心精則理。發輝則慧。下引十住。但一住具足一切住。</p>
</div>
<div class='div-orig'><p>圓成一心。名發心住。</p>
</div>
<div class='div-commentary'><p style="margin-left:1em">箋云。發十住初心。</p>
</div>
<div class='div-orig'><p>心中發明。如淨琉璃。</p>
</div>
<div class='div-commentary'><p style="margin-left:1em">二治地住顯融圓淨。</p>
</div>
<div class='div-orig'><p>內現精金。</p>
</div>
<div class='div-commentary'><p style="margin-left:1em">轉證精明。</p>
</div>
<div class='div-orig'><p>以前妙心。履以成地。</p>
</div>
<div class='div-commentary'><p style="margin-left:1em">履前圓淨之心。總為觀照之地。</p>
</div>
<div class='div-orig'><p>名治地住。</p>
</div>
<div class='div-commentary'><p style="margin-left:1em">箋云。平治心地。曰治地住。</p>
</div>
<div class='div-orig'><p>心地涉知。</p>
</div>
<div class='div-commentary'><p style="margin-left:1em">三修行住。</p>
<p style="margin-left:1em">箋云。心則前妙心。是智。地則實際理地。是理。言涉知則理智冥合。無二無別也。</p>
</div>
<div class='div-orig'><p>俱得明了。</p>
</div>
<div class='div-commentary'><p style="margin-left:1em">箋云。皆得圓明顯了。</p>
</div>
<div class='div-orig'><p>遊履十方。得無留礙。</p>
</div>
<div class='div-commentary'><p style="margin-left:1em">箋云。理智既一。十方世界。悉皆一如。故無繫罣礙。</p>
</div>
<div class='div-orig'><p>名修行住。</p>
</div>
<div class='div-commentary'><p style="margin-left:1em">箋云。修是能修。行是所行。住於能住所行之處。曰修行住。</p>
</div>
<div class='div-orig'><p>行與佛同。受佛氣分。</p>
</div>
<div class='div-commentary'><p style="margin-left:1em">四生貴住。</p>
<p style="margin-left:1em">箋云。言行人所行之行。與佛齊等。行人乃因。諸佛乃果。因果同體也。</p>
</div>
<div class='div-orig'><p>如中陰身自求父母。</p>
</div>
<div class='div-commentary'><p style="margin-left:1em">箋云。二有之中。名曰中蘊。則此身<span class='corr'>已</span>謝。未受佗質。在生死二有中間。伺候父母緣會。入識趣生。</p>
</div>
<div class='div-orig'><p>陰信冥通。</p>
</div>
<div class='div-commentary'><p style="margin-left:1em">嘿會玄旨。</p>
</div>
<div class='div-orig'><p>入如來種。</p>
</div>
<div class='div-commentary'><p style="margin-left:1em">體智相應。</p>
</div>
<div class='div-orig'><p>名生貴住。</p>
</div>
<div class='div-commentary'><p style="margin-left:1em">箋云。生尊貴家為人子。喻行人趣道之心。要假理智冥合。然後方入諸佛法身。氣分生如來家。為佛種子。</p>
</div>
<div class='div-orig'><p>既遊道胎。</p>
</div>
<div class='div-commentary'><p style="margin-left:1em">五方便具足住。表契真體。</p>
</div>
<div class='div-orig'><p>親奉覺胤。</p>
</div>
<div class='div-commentary'><p style="margin-left:1em">佛子義生。</p>
</div>
<div class='div-orig'><p>如胎<span class='corr'>已</span>成。</p>
</div>
<div class='div-commentary'><p style="margin-left:1em">記本功立。</p>
</div>
<div class='div-orig'><p>人相不缺。名方便具足住。</p>
</div>
<div class='div-commentary'><p style="margin-left:1em">分證如圓。</p>
<p style="margin-left:1em">箋云。分證。言此六十二位。是漸證有分劑。雖漸亦不離圓。故曰如圓。</p>
</div>
<div class='div-orig'><p>容貌如佛。</p>
</div>
<div class='div-commentary'><p style="margin-left:1em">六正心住。寂靜相同。</p>
</div>
<div class='div-orig'><p>心相亦同。</p>
</div>
<div class='div-commentary'><p style="margin-left:1em">理齊於一。</p>
</div>
<div class='div-orig'><p>名正心住。</p>
</div>
<div class='div-commentary'><p style="margin-left:1em">箋云。彼此法身。㸦相齊等。</p>
</div>
<div class='div-orig'><p>身心合成。</p>
</div>
<div class='div-commentary'><p style="margin-left:1em">七不退住。</p>
<p style="margin-left:1em">箋云。言身合成容貌。如佛心合成心相體同。</p>
</div>
<div class='div-orig'><p>日益增長。</p>
</div>
<div class='div-commentary'><p style="margin-left:1em">任運進修。</p>
</div>
<div class='div-orig'><p>名不退住。</p>
</div>
<div class='div-commentary'><p style="margin-left:1em">箋云。為學日益。更不退轉。名不退住。</p>
</div>
<div class='div-orig'><p>十身靈相。一時具足。名童真住。</p>
</div>
<div class='div-commentary'><p style="margin-left:1em">八童真住。</p>
<p style="margin-left:1em">箋云。十身有二。一如前。又勝天王般若云。平等清淨無盡。善修法性。離尋伺不思議寂靜。虗空妙智。約十地說。</p>
</div>
<div class='div-orig'><p>形成出胎。親為佛子。名法王子住。</p>
</div>
<div class='div-commentary'><p style="margin-left:1em">九法王子住。</p>
<p style="margin-left:1em">形成出胎顯其用自在。親為佛子。紹繼義。</p>
</div>
<div class='div-orig'><p>表以成人。</p>
</div>
<div class='div-commentary'><p style="margin-left:1em">十灌頂住。</p>
<p style="margin-left:1em">堪行佛事。</p>
</div>
<div class='div-orig'><p>如國大王。以諸國事。分委太子。彼剎利王世子長成。陳列灌頂。名灌頂住。</p>
</div>
<div class='div-commentary'><p style="margin-left:1em">況委任也。且如剎利王子。將紹王時。正殿端居。先陳灌頂。取白牛角。盛諸種子。以大名象。取四海水。先敷吉祥草。次置牛角。然以海水。溉灌角中。潤種流身。朝臣拜賀。且菩薩為法王子。況亦如然。十方如來。以悲智行願四大海水。激發行人。清淨本覺。一切種智。一時發生。吉祥草者。表淨行也。朝臣賀拜。則人天二乘。莫不欽歎。然行人功立。理宜順佛慈悲。所證所談。亦合標其妙行。</p>
<p style="margin-left:1em">箋云。剎剎。唐言田主。則西土上姓。是國王種向者眾色之上。表國太子為人之尊。百穀種。表王為百穀之主。以大名象。表王有大力量。四海水。表四海來朝。灌頂。表王最為高上。灌頂乃法天行令能潤生一切。言世子者。一世之子也。</p>
</div>
<div class='div-orig'><p>阿難。是善男子。成佛子<span class='corr'>已</span>。</p>
</div>
<div class='div-commentary'><p style="margin-left:1em">三妙行圓資文十。初歡喜行舉位將成。</p>
</div>
<div class='div-orig'><p>具足無量如來妙德。</p>
</div>
<div class='div-commentary'><p style="margin-left:1em">顯德成就。</p>
<p style="margin-left:1em">箋云。塵沙妙德。悉皆圓滿。</p>
</div>
<div class='div-orig'><p>十方隨順。</p>
</div>
<div class='div-commentary'><p style="margin-left:1em">佛許化緣。</p>
</div>
<div class='div-orig'><p>名歡喜行。</p>
</div>
<div class='div-commentary'><p style="margin-left:1em">箋云。所往十方世界。隨順化一切眾生。問。夫行門不一。何以立歡喜。為初行。答。然創開迷眾理。宜善逗人機。欲誘歸真。且合先行歡喜。喜生則恭敬也。</p>
</div>
<div class='div-orig'><p>善能利益一切眾生。名饒益行。</p>
</div>
<div class='div-commentary'><p style="margin-left:1em">二饒益行。善能利益者。夫開人化物。必宜善行。前心就習利益。無施不可。則菩薩四攝。該括異生。隨其所須。故曰善能饒益。</p>
<p style="margin-left:1em">箋云。四攝者。布施愛語。利行。同事。</p>
</div>
<div class='div-orig'><p>自覺覺佗。得無違拒。名無嗔恨行。</p>
</div>
<div class='div-commentary'><p style="margin-left:1em">三無嗔恨行。</p>
<p style="margin-left:1em">箋云。自覺則根本。覺佗則後得智。無嗔行者。自既不嗔。令佗亦無嫌恨。</p>
</div>
<div class='div-orig'><p>種類出生。</p>
</div>
<div class='div-commentary'><p style="margin-left:1em">四無盡行。述生因果。</p>
</div>
<div class='div-orig'><p>窮未來際。</p>
</div>
<div class='div-commentary'><p style="margin-left:1em">比現知來。</p>
</div>
<div class='div-orig'><p>三世平等。</p>
</div>
<div class='div-commentary'><p style="margin-left:1em">驗因知果。</p>
</div>
<div class='div-orig'><p>十方通達。</p>
</div>
<div class='div-commentary'><p style="margin-left:1em">舉一類餘。</p>
</div>
<div class='div-orig'><p>名無盡行。</p>
</div>
<div class='div-commentary'><p style="margin-left:1em">問。何以言無盡行。答。然眾生無盡。一一心差。菩薩利人。隨心豈盡。故云無盡行。</p>
</div>
<div class='div-orig'><p>一切合同種種法門。得無差誤。</p>
</div>
<div class='div-commentary'><p style="margin-left:1em">五離癡亂行則為善不同同歸干理。</p>
</div>
<div class='div-orig'><p>名離癡亂行。</p>
</div>
<div class='div-commentary'><p style="margin-left:1em">箋云。癡則執異不通。既了種種法門。皆一理故。即無癡亂也。</p>
</div>
<div class='div-orig'><p>則於同中。</p>
</div>
<div class='div-commentary'><p style="margin-left:1em">六善現行。</p>
<p style="margin-left:1em">箋云。是理。</p>
</div>
<div class='div-orig'><p>顯現群異。</p>
</div>
<div class='div-commentary'><p style="margin-left:1em">箋云。是事。</p>
</div>
<div class='div-orig'><p>一一異相。各各現同。名善現行。</p>
</div>
<div class='div-commentary'><p style="margin-left:1em">箋云。從現起行。攝行歸本。與華嚴經。同中現異。意別。</p>
</div>
<div class='div-orig'><p>如是乃至。十方虗空。滿足微塵。一一塵中。現十方界。</p>
</div>
<div class='div-commentary'><p style="margin-left:1em">七無著行。小中現大。</p>
<p style="margin-left:1em">箋云。小無小相。大無大相。</p>
</div>
<div class='div-orig'><p>現塵現界。不相留礙。名無著行。</p>
</div>
<div class='div-commentary'><p style="margin-left:1em">箋云。此則證理。大小宛然。則事事無礙法界也。</p>
</div>
<div class='div-orig'><p>種種現前。</p>
</div>
<div class='div-commentary'><p style="margin-left:1em">八尊重行。行門差別。</p>
</div>
<div class='div-orig'><p>咸是第一波羅密多。名尊重行。</p>
</div>
<div class='div-commentary'><p style="margin-left:1em">智慧為宗。同一佛心。名尊重行。</p>
</div>
<div class='div-orig'><p>如是圓融。能成十方諸佛軌則。名善法行。</p>
</div>
<div class='div-commentary'><p style="margin-left:1em">九善法行。般若妙用。善應佛心。建立施為。皆成聖軌。</p>
</div>
<div class='div-orig'><p>一一皆是清淨無漏。一真無為。性本然故。名真實行。</p>
</div>
<div class='div-commentary'><p style="margin-left:1em">十真實行。一真圓慧妙用凝然。行合真源。名真實行。向來十行大理通三。初三對物順行。次三開權恣妙。後三彰其體用。唯七。顯證神通行門。雖<span class='corr'>已</span>克充。理合迴功就體。</p>
<p style="margin-left:1em">箋云。向來下重料簡也。初三對物順行。一歡喜行。二饒益行。三無嗔恨行。次三開權恣妙。四無盡行。五離癡亂行。六善現行。後三彰其體用。八尊重行。九善法行。卜真實行。唯七無著行。是神通。</p>
</div>
<div class='div-orig'><p>阿難。是善男子。滿足神通。</p>
</div>
<div class='div-commentary'><p style="margin-left:1em">四迴功就體文十。初離眾生相。結前通行。</p>
</div>
<div class='div-orig'><p>成佛事<span class='corr'>已</span>。</p>
</div>
<div class='div-commentary'><p style="margin-left:1em">舉度生功。</p>
</div>
<div class='div-orig'><p>純潔精真。</p>
</div>
<div class='div-commentary'><p style="margin-left:1em">自居真理。</p>
</div>
<div class='div-orig'><p>遠諸留患。</p>
</div>
<div class='div-commentary'><p style="margin-left:1em">不立自佗。</p>
</div>
<div class='div-orig'><p>當度眾生。滅除度相。</p>
</div>
<div class='div-commentary'><p style="margin-left:1em">拂子能所。</p>
<p style="margin-left:1em">箋云。為終日度生。不見生之可度。如金剛三昧經云。欲化於生無生於化不化於化。其化大焉。</p>
</div>
<div class='div-orig'><p>迴無為心。</p>
</div>
<div class='div-commentary'><p style="margin-left:1em">迴無作心。</p>
<p style="margin-left:1em">箋云。有作之功。功歸無常。無作之功。功不虗棄。</p>
</div>
<div class='div-orig'><p>向涅槃路。</p>
</div>
<div class='div-commentary'><p style="margin-left:1em">亡功證理。</p>
</div>
<div class='div-orig'><p>名救護一切眾生離眾生相迴向。壞其可壞。</p>
</div>
<div class='div-commentary'><p style="margin-left:1em">二壞其可壞。</p>
<p style="margin-left:1em">箋云。壞是能壞智。可壞是所壞煩惱。</p>
</div>
<div class='div-orig'><p>遠離諸離。名不壞迴向。</p>
</div>
<div class='div-commentary'><p style="margin-left:1em">箋云。遠離則能遠離。是智諸離是所離。諸煩惱。</p>
</div>
<div class='div-orig'><p>本覺湛然。</p>
</div>
<div class='div-commentary'><p style="margin-left:1em">三本覺湛然。</p>
<p style="margin-left:1em">箋云。即本覺理。</p>
</div>
<div class='div-orig'><p>覺齊佛覺。名等一切佛迴向。</p>
</div>
<div class='div-commentary'><p style="margin-left:1em">箋云。覺即性也。言眾生性。與佛性無別。表因與果同。</p>
</div>
<div class='div-orig'><p>精真發明。</p>
</div>
<div class='div-commentary'><p style="margin-left:1em">四精真發明。</p>
<p style="margin-left:1em">箋云。是智。</p>
</div>
<div class='div-orig'><p>地如佛地。</p>
</div>
<div class='div-commentary'><p style="margin-left:1em">箋云。是理。則行人證理。</p>
</div>
<div class='div-orig'><p>名至一切處迴向。</p>
</div>
<div class='div-commentary'><p style="margin-left:1em">箋云。至。是周徧義。言周徧一切處。不見一切處。</p>
</div>
<div class='div-orig'><p>世界如來。</p>
</div>
<div class='div-commentary'><p style="margin-left:1em">五世界如來㸦相涉入。</p>
<p style="margin-left:1em">箋云。世界是依報。如來是正報。</p>
</div>
<div class='div-orig'><p>㸦相涉入。</p>
</div>
<div class='div-commentary'><p style="margin-left:1em">無礙體通。</p>
<p style="margin-left:1em">箋云。依正二報。身土交參。</p>
</div>
<div class='div-orig'><p>得無罣礙。</p>
</div>
<div class='div-commentary'><p style="margin-left:1em">顯齊虗妙。</p>
</div>
<div class='div-orig'><p>名無盡功德藏迴向。</p>
</div>
<div class='div-commentary'><p style="margin-left:1em">一珠含眾鏡。眾鏡德無邊。眾鏡各現珠。現珠功無盡。無量通無量。不離一中。含一體。示無邊。故云無盡功德藏。且一心。含法界塵沙諸佛。一心中一一諸佛體無邊。一心徧入塵沙土諸佛。分我無邊體。我還徧裹諸佛身。自佗交徧。德無邊。故云無盡功德藏。</p>
</div>
<div class='div-orig'><p>於同佛地。</p>
</div>
<div class='div-commentary'><p style="margin-left:1em">六於同佛地。顯前同體。</p>
</div>
<div class='div-orig'><p>地中。各各生清淨因。</p>
</div>
<div class='div-commentary'><p style="margin-left:1em">則性徧諸佛。佛佛為因。</p>
</div>
<div class='div-orig'><p>依因發揮。</p>
</div>
<div class='div-commentary'><p style="margin-left:1em">顯平等理。</p>
<p style="margin-left:1em">箋云。揮猶用也。依理為因。然後發其智用。</p>
</div>
<div class='div-orig'><p>取涅槃道。</p>
</div>
<div class='div-commentary'><p style="margin-left:1em">證平等體。</p>
<p style="margin-left:1em">箋云。則寂滅之理也。</p>
</div>
<div class='div-orig'><p>名隨順平等善根迴向。</p>
</div>
<div class='div-commentary'><p style="margin-left:1em">箋云。理與智隨順。平等無二無別。</p>
</div>
<div class='div-orig'><p>真根既成。</p>
</div>
<div class='div-commentary'><p style="margin-left:1em">七真根既成。</p>
<p style="margin-left:1em">箋云。真實善根<span class='corr'>已</span>成就也。</p>
</div>
<div class='div-orig'><p>十方眾生。皆我本性。性圓成就。</p>
</div>
<div class='div-commentary'><p style="margin-left:1em">箋云。眾生性。與佛性。圓滿無二。</p>
</div>
<div class='div-orig'><p>不失眾生。</p>
</div>
<div class='div-commentary'><p style="margin-left:1em">箋云。乃不捨眾生界。即凡心見佛心。</p>
</div>
<div class='div-orig'><p>名隨順等觀一切眾生迴向。</p>
</div>
<div class='div-commentary'><p style="margin-left:1em">箋云。即生佛一如。平等而觀世。前文云。我與如來。寶覺真心。無二圓滿。</p>
</div>
<div class='div-orig'><p>即一切法。</p>
</div>
<div class='div-commentary'><p style="margin-left:1em">八即一切法。總舉法界。</p>
<p style="margin-left:1em">箋云。無可捨。</p>
</div>
<div class='div-orig'><p>離一切相。</p>
</div>
<div class='div-commentary'><p style="margin-left:1em">顯性元如。</p>
<p style="margin-left:1em">箋云。亦無可取。</p>
</div>
<div class='div-orig'><p>唯即與離。二無所著。</p>
</div>
<div class='div-commentary'><p style="margin-left:1em">性相歸一。</p>
</div>
<div class='div-orig'><p>名真如相迴向。真得所如。</p>
</div>
<div class='div-commentary'><p style="margin-left:1em">九真得所如。</p>
<p style="margin-left:1em">箋云。真實而得所如理也。</p>
</div>
<div class='div-orig'><p>十方無礙。</p>
</div>
<div class='div-commentary'><p style="margin-left:1em">一體虗融。</p>
</div>
<div class='div-orig'><p>名無縛解脫迴向。性得圓成。</p>
</div>
<div class='div-commentary'><p style="margin-left:1em">十性得圓成。<span class='corr'>已</span>彰前理。</p>
<p style="margin-left:1em">箋云。是體性。性功德<span class='corr'>已</span>圓成也。</p>
</div>
<div class='div-orig'><p>法界量滅。</p>
</div>
<div class='div-commentary'><p style="margin-left:1em">相形迹亡。</p>
<p style="margin-left:1em">箋云。不作法界量之見解。</p>
</div>
<div class='div-orig'><p>名法界無量迴向。</p>
</div>
<div class='div-commentary'><p style="margin-left:1em">箋云。<span class='corr'>已</span>上是資糧位。如相宗唯識論云。乃至未起識求住唯識□□□□□□□性於二取隨眠猶未能伏或□□□□□□□。</p>
</div>
<div class='div-orig'><p>阿難。是善男子。盡是清淨。</p>
</div>
<div class='div-commentary'><p style="margin-left:1em">五消雙泯一文二。初標。</p>
<p style="margin-left:1em">箋云。不同相宗有分限。劫數伏斷令此。唯是一念上安布。皆離相故。故言清淨。清淨即無垢染也。</p>
</div>
<div class='div-orig'><p>四十一心。</p>
</div>
<div class='div-commentary'><p style="margin-left:1em">箋云。前乾慧。并十信。十住。十行。十迴向。</p>
</div>
<div class='div-orig'><p>次成四種妙圓加行。</p>
</div>
<div class='div-commentary'><p style="margin-left:1em">箋云。妙圓亦是擇法。謂非相宗未妙未圓在垢染分限。故今言妙圓。妙者。體離能所。圓者。徧周法性。然四加行位菩薩。出觀來。便認心頭凝然之空。為所證之理。故化佛說偈呵云。現前立少物。謂是唯識性。以有所得故。非實住唯識。</p>
</div>
<div class='div-orig'><p>即以佛覺。用為<span class='corr'>己</span>心。</p>
</div>
<div class='div-commentary'><p style="margin-left:1em">後釋文四。初煖地覽前如體。</p>
<p style="margin-left:1em">箋云。即以佛覺。是本覺理。用為<span class='corr'>己</span>□以始覺智。</p>
</div>
<div class='div-orig'><p>若出未出。</p>
</div>
<div class='div-commentary'><p style="margin-left:1em">箋云。若出<span class='corr'>已</span>消能覺智。未出未亡所覺理。</p>
</div>
<div class='div-orig'><p>猶如鑽火。</p>
</div>
<div class='div-commentary'><p style="margin-left:1em">舉喻況求。</p>
<p style="margin-left:1em">箋云。鑽。喻加功。火。喻真性。</p>
</div>
<div class='div-orig'><p>欲然其木。名為煖地。</p>
</div>
<div class='div-commentary'><p style="margin-left:1em">箋云。木。喻能覺智用。煖地者。從喻彰名。如人近火之相。名之為煖。無漏智。如火能燒惑薪。此位見道。火之前相。曰煖。</p>
</div>
<div class='div-orig'><p>又以<span class='corr'>己</span>心。</p>
</div>
<div class='div-commentary'><p style="margin-left:1em">二頂地。</p>
<p style="margin-left:1em">箋云。始覺智。</p>
</div>
<div class='div-orig'><p>成佛所履。</p>
</div>
<div class='div-commentary'><p style="margin-left:1em">箋云。本覺理。</p>
</div>
<div class='div-orig'><p>若依非依。</p>
</div>
<div class='div-commentary'><p style="margin-left:1em">箋云。若依。猶存所覺理。非依。似存所覺相。</p>
</div>
<div class='div-orig'><p>如登高山。身入虗空。下有微礙。</p>
</div>
<div class='div-commentary'><p style="margin-left:1em">箋云。如身登山四面總空。猶有空相當情。故有微礙。如唯識論云。現前立少物云云。又寶性論云。空亂意菩薩。猶有三疑。一疑空異色。取色外空。二疑空滅色。取斷滅空。三疑空是物。取有為空。今是第三空色覺了之心。則智也。</p>
</div>
<div class='div-orig'><p>名為頂地。</p>
</div>
<div class='div-commentary'><p style="margin-left:1em">箋云。頂者。如人之頂。是至極處。此位菩薩。與思我法名頭。皆空到極處名頂。</p>
</div>
<div class='div-orig'><p>心佛二同。</p>
</div>
<div class='div-commentary'><p style="margin-left:1em">三忍地。合二為一。</p>
</div>
<div class='div-orig'><p>善得中道。</p>
</div>
<div class='div-commentary'><p style="margin-left:1em">合二存中。</p>
</div>
<div class='div-orig'><p>如忍事人。</p>
</div>
<div class='div-commentary'><p style="margin-left:1em">況消於二。</p>
<p style="margin-left:1em">箋云。含忍在心。不言好惡。</p>
</div>
<div class='div-orig'><p>非懷非出。</p>
</div>
<div class='div-commentary'><p style="margin-left:1em">妙泯雙蹤。</p>
</div>
<div class='div-orig'><p>名為忍地。</p>
</div>
<div class='div-commentary'><p style="margin-left:1em">箋云。忍者。即認為義。前能空。順後所空。又忍者。印可頂。印可加行智。并能取心。所取境。悉是空。</p>
</div>
<div class='div-orig'><p>數量銷滅。</p>
</div>
<div class='div-commentary'><p style="margin-left:1em">四世第一地。一亦將除。</p>
<p style="margin-left:1em">箋云。一數亦亡。</p>
</div>
<div class='div-orig'><p>迷覺中道。二無所目。</p>
</div>
<div class='div-commentary'><p style="margin-left:1em">真妄不立。</p>
<p style="margin-left:1em">箋云。迷中道亦無名目。覺中道亦無名目。</p>
</div>
<div class='div-orig'><p>名世第一地。</p>
</div>
<div class='div-commentary'><p style="margin-left:1em">箋云。但世間菩薩。至此位中。於諸世間。最第一故。論云。異生位中。此最勝故。</p>
</div>
<div class='div-orig'><p>阿難。是善男子。於大菩提。</p>
</div>
<div class='div-commentary'><p style="margin-left:1em">六離迹融階文二。初文十三。初歡喜地。</p>
<p style="margin-left:1em">箋云。即無上菩提。</p>
</div>
<div class='div-orig'><p>善得通達。</p>
</div>
<div class='div-commentary'><p style="margin-left:1em">箋云。善得開通達會。</p>
</div>
<div class='div-orig'><p>覺通如來。盡佛境界。</p>
</div>
<div class='div-commentary'><p style="margin-left:1em">箋云。覺乃起始覺智。通如來。盡佛境界。乃本覺理。</p>
</div>
<div class='div-orig'><p>名歡喜地。</p>
</div>
<div class='div-commentary'><p style="margin-left:1em">箋云。論云歡喜地。初獲勝性。具證二空。能益自佗。生大歡喜。又云。斷異生性障。證位行真如。</p>
</div>
<div class='div-orig'><p>異性入同。</p>
</div>
<div class='div-commentary'><p style="margin-left:1em">二離垢地。</p>
<p style="margin-left:1em">箋云。異性。是斷異生性執。入同。是入真如理海。</p>
</div>
<div class='div-orig'><p>同性亦滅。</p>
</div>
<div class='div-commentary'><p style="margin-left:1em">箋云。亦忘真如之相。</p>
</div>
<div class='div-orig'><p>名離垢地。</p>
</div>
<div class='div-commentary'><p style="margin-left:1em">箋云。若有同有異。則是垢。今離同異。是離垢地。仁王云。遠離於染汗等種種垢。具戒德清淨。名為離垢地。此菩薩。離誤犯三業破戒故。言三業者。於能詮教法。分麤道文字。是口業。分別是男是女。是意業。行道路。誤傷毫羊蟻子。是身業。論中。斷除邪行障。證最勝真如。</p>
</div>
<div class='div-orig'><p>淨極明生。</p>
</div>
<div class='div-commentary'><p style="margin-left:1em">三發光地。</p>
<p style="margin-left:1em">箋云。淨極。則清淨之理窮極。明生。則智發。</p>
</div>
<div class='div-orig'><p>名發光地。</p>
</div>
<div class='div-commentary'><p style="margin-left:1em">箋云。謂發生如來三慧光。故。論云。成就勝定。大法總持。能發無邊妙慧光。故論中斷闇鈍障。證勝流真如。</p>
</div>
<div class='div-orig'><p>明極覺滿。</p>
</div>
<div class='div-commentary'><p style="margin-left:1em">四燄慧地。</p>
<p style="margin-left:1em">箋云。智起圓滿也。</p>
</div>
<div class='div-orig'><p>名燄慧地。</p>
</div>
<div class='div-commentary'><p style="margin-left:1em">箋云。燄。謂火燄。慧。斷煩惱。如燄燒薪。論云。安住最勝菩提分法。燒煩惱二見柴薪。慧燄增故。論中。斷微細煩惱現行障。證無攝真如。</p>
</div>
<div class='div-orig'><p>一切同異。</p>
</div>
<div class='div-commentary'><p style="margin-left:1em">五難勝地。</p>
<p style="margin-left:1em">箋云。同即真諦。異即俗諦。</p>
</div>
<div class='div-orig'><p>所不能至。</p>
</div>
<div class='div-commentary'><p style="margin-left:1em">箋云。此地菩薩。<span class='corr'>已</span>無真俗二諦。</p>
</div>
<div class='div-orig'><p>名難勝地。</p>
</div>
<div class='div-commentary'><p style="margin-left:1em">箋云。然真俗二起。前地不如。論云。真俗二智。行相互違。合令相應。極難勝故。論中。斷下乘般涅槃障。證無染淨真如。</p>
</div>
<div class='div-orig'><p>無為真如。</p>
</div>
<div class='div-commentary'><p style="margin-left:1em">六現前地。</p>
<p style="margin-left:1em">箋云。是理。</p>
</div>
<div class='div-orig'><p>性淨明露。名現前地。</p>
</div>
<div class='div-commentary'><p style="margin-left:1em">箋云。達得此性。清淨分明。披露顯現在前。又最勝智慧。現在前故。論云。任緣起智。作十二因緣觀。引無分別智三空智。最勝般若。令現前故。論中。斷麤相現行障。證無染淨真如。</p>
</div>
<div class='div-orig'><p>盡真如際。</p>
</div>
<div class='div-commentary'><p style="margin-left:1em">七遠行地。</p>
<p style="margin-left:1em">箋云。言此地菩薩。窮盡真如理際。</p>
</div>
<div class='div-orig'><p>名遠行地。</p>
</div>
<div class='div-commentary'><p style="margin-left:1em">箋云。如人行路<span class='corr'>已</span>遠。欲到其家。然此菩薩。取無上覺道將近。蓋多劫修行。過凡夫二乘道故。論中。斷細相現行障。證無差別真如。</p>
</div>
<div class='div-orig'><p>一真如心。</p>
</div>
<div class='div-commentary'><p style="margin-left:1em">八不動地。</p>
<p style="margin-left:1em">箋云。是理。</p>
</div>
<div class='div-orig'><p>名不動地。</p>
</div>
<div class='div-commentary'><p style="margin-left:1em">箋云。以無漏煩惱不能動故。論云。無分別智。任運相續。煩惱不能動故。無分別智者。生空法空俱空三智。皆有根本後得而常起。不由加行。故云任運。此地<span class='corr'>已</span>得無相故。有相不能動。<span class='corr'>已</span>得無功用故。有功用不能動。以常無漏故。煩惱不能動。論中。斷無相中作加行障。證不增減真如。</p>
</div>
<div class='div-orig'><p>發真如用。</p>
</div>
<div class='div-commentary'><p style="margin-left:1em">九善慧地。</p>
<p style="margin-left:1em">箋云。真如是理。從理起用是智。</p>
</div>
<div class='div-orig'><p>名善慧地。</p>
</div>
<div class='div-commentary'><p style="margin-left:1em">箋云。得三慧故。聞思修也。謂此菩薩。得四無礙解。能徧十方。善得法故。論中。斷利佗門不欲勤行障。證智自在真如。</p>
</div>
<div class='div-orig'><p>阿難。是諸菩薩。</p>
</div>
<div class='div-commentary'><p style="margin-left:1em">十法雲地。</p>
<p style="margin-left:1em">箋云。牒前諸地菩薩。</p>
</div>
<div class='div-orig'><p>從此<span class='corr'>已</span>往。</p>
</div>
<div class='div-commentary'><p style="margin-left:1em">箋云。則從下往上。</p>
</div>
<div class='div-orig'><p>修習畢功。</p>
</div>
<div class='div-commentary'><p style="margin-left:1em">箋云。言前地地皆斷障證理。修行學習。<span class='corr'>已</span>是畢功。</p>
</div>
<div class='div-orig'><p>功德圓滿。</p>
</div>
<div class='div-commentary'><p style="margin-left:1em">箋云。塵沙萬德皆悉圓備。</p>
</div>
<div class='div-orig'><p>亦目此地。名修習位。</p>
</div>
<div class='div-commentary'><p style="margin-left:1em">箋云。則修行學習。俱目前諸地。名修習也。</p>
</div>
<div class='div-orig'><p>慈陰妙雲。覆涅槃海。名法雲地。</p>
</div>
<div class='div-commentary'><p style="margin-left:1em">箋云。說法如雲名法雲。法是智。雲是喻。法喻雙舉。論云。大法智雲。含眾德水。蔽塞如雲。麤重充滿法界。論中。斷於諸法未得自在障。證自在所依之真如也。</p>
</div>
<div class='div-orig'><p>如來逆流。</p>
</div>
<div class='div-commentary'><p style="margin-left:1em">十一等覺地。</p>
<p style="margin-left:1em">箋云。諸佛證理。後起後得智。却來度生。名逆流。</p>
</div>
<div class='div-orig'><p>如是菩薩。順行而至。</p>
</div>
<div class='div-commentary'><p style="margin-left:1em">箋云。是統前十地菩薩。順理而行。</p>
</div>
<div class='div-orig'><p>覺際入交。名為等覺。</p>
</div>
<div class='div-commentary'><p style="margin-left:1em">箋云。如來逆流。菩薩順流。是入交也。出入齊等。名等覺。若相宗。功行與佛齊等。名等覺。</p>
</div>
<div class='div-orig'><p>阿難。從乾慧心。至等覺<span class='corr'>已</span>。是覺始獲金剛心中。初乾慧地。</p>
</div>
<div class='div-commentary'><p style="margin-left:1em">十二乾慧地。言從乾慧至等覺。舉前資位。始獲初乾慧地。束前修位。證此金乾。此乾與地前。名同義異。一則潤生將竭。二乃未證妙覺法流。</p>
<p style="margin-left:1em">箋云。從乾慧心。是地前心。金剛心中初乾慧地。是金剛心。舉前資位。有二解。一舉三漸次。二唯取資糧位。始獲初乾地。前也。束前修位。二解。一。唯取初地。至等覺為修位。二。通十信至等覺也。問。此二乾慧。有何差別。答。一。則潤生將竭。地前乾慧也。<span class='corr'>已</span>除煩惱。不更潤生。二。乃未證妙覺法流。是此金乾。未入如來妙莊嚴海。始獲初乾。是地前乾慧。始起乾慧。乾枯煩惱。束前修位。證此金乾。是初地。二地<span class='corr'>已</span>來皆證。此等覺後金剛乾慧。此乾慧與地前名同。皆云乾慧。義異。前唯約乾枯煩惱。未與如來法流水接。乾有其慧。名為乾慧。後乾慧。前念起乾慧。後念便入妙覺。作佛去。一。則潤生將竭。下牒前乾慧地<span class='corr'>已</span>無煩惱。二。乃未證妙覺法流。牒後乾慧地。前念雖起乾慧。未便入如來法流水。後念方入。</p>
</div>
<div class='div-orig'><p>如是重重。單複十二。方盡妙覺。成無上道。</p>
</div>
<div class='div-commentary'><p style="margin-left:1em">十三妙覺地。明妙覺地者。以乾慧心觀前及用。一一同具金剛。當地之位。不失名單。十二具有金剛。名複。方盡妙覺。對立將融。成無上道。建乎真道。准前標單複。後列喻名。則遊履觀門。經文勢廣。纔消玄旨。略贊金文義。既將含理合懸留後譯。</p>
<p style="margin-left:1em">箋云。如是重重。是指前地地也。單是守此乾慧心。複是諸地及等覺妙覺。各各皆有此金剛乾慧也。方盡妙覺之位。言妙者。斷障妙。證理妙。一切圓妙也。夾衣曰複。重重衣相夾也。疏云觀前及用者。觀前十地皆用金剛乾慧心。此則一多不失是單。十地皆有是複。對立將融者。為有可齊等。今融等覺。入妙覺也。准前。下疏主更疑此經文局。恐梵本廣言。此是諸佛遊履觀門。纔消玄旨者。疏三云。未有入造疏。我今纔方消釋玄妙之理也。</p>
</div>
<div class='div-orig'><p>是種種地。皆以金剛。</p>
</div>
<div class='div-commentary'><p style="margin-left:1em">後結文三。初通明一喻。</p>
<p style="margin-left:1em">箋云。為前地地。皆有金剛無間解脫道。</p>
</div>
<div class='div-orig'><p>觀察如幻。</p>
</div>
<div class='div-commentary'><p style="margin-left:1em">箋云。如幻。是真似有不有。如生不生。</p>
</div>
<div class='div-orig'><p>十種深喻。</p>
</div>
<div class='div-commentary'><p style="margin-left:1em">箋云。幻。陽燄。夢。影。乾城。響。水中月。無空花。旋火。</p>
</div>
<div class='div-orig'><p>奢摩佗中。</p>
</div>
<div class='div-commentary'><p style="margin-left:1em">箋云。是定。</p>
</div>
<div class='div-orig'><p>用諸如來毗婆舍那。</p>
</div>
<div class='div-commentary'><p style="margin-left:1em">箋云。是慧。</p>
</div>
<div class='div-orig'><p>清淨修證。</p>
</div>
<div class='div-commentary'><p style="margin-left:1em">箋云。修是能修。證是所證。</p>
</div>
<div class='div-orig'><p>漸次深入。</p>
</div>
<div class='div-commentary'><p style="margin-left:1em">箋云。雖是行布地地。皆與法界體齊。</p>
</div>
<div class='div-orig'><p>阿難。如是皆以三增進故。</p>
</div>
<div class='div-commentary'><p style="margin-left:1em">又攝漸資階。</p>
<p style="margin-left:1em">箋云。三精進。則除助□。刳正性□現業。</p>
</div>
<div class='div-orig'><p>善能成就五十五位。真菩提路。</p>
</div>
<div class='div-commentary'><p style="margin-left:1em">箋云。則十信。十住。十行。十迴向。四加行十地。等覺。成五十五。此結同別教合具六十位也。</p>
</div>
<div class='div-orig'><p>作是觀者。名為正觀。若他觀者。名為邪觀。</p>
</div>
<div class='div-commentary'><p style="margin-left:1em">後定標邪正勸依今演。然修階備演。頓漸雙收。則法理將圓。孤標了義。奢摩辨境。標舉未談。演勢將□亦合自宣微訣。聖徒親稟。言下趨真。意化當生。亦合廣彰流布。</p>
<p style="margin-left:1em">箋云。疏言頓漸雙收者。言此六十聖位。乃頓中漸說。欲使□頓者。不昧修階履漸者。漸中明頓。孤標了義者。孤然標此經是了義之教。奢摩辨境者。則除魔一分。標舉未談者。前雖標此中未說也。約此一分。合在正宗。萬行圓資後。說意謂。既說六十聖位。便合有行人依之修行。既爾修行。必有魔事緣。為文殊菩薩起來。請經題目。乃隔在流通文中。疏云。貫理前収。隨文後攝。聖徒親稟言□趨真。乃牒前結位也。意化當生下。是生起向□流通分。</p>
</div></div>
<div class='div-other'><a id='mulu20' />
<div class='div-orig'><p>爾時。文殊師利法王子。在大眾中。即從座起。頂禮佛足。而白佛言。當何名是經。我及眾生。云何奉持。</p>
</div>
<div class='div-commentary'><p style="margin-left:1em">後流通分。文分四段。初請號流通。次防邪護正。三除魔保定。四運教彌興。且妙法無名。人無仰趣。邪迷不識。正化將沈。魔不□除。學流虗倦。教無興運。法乃潛流。故先建真宗。法幢高指。次宣迷業。邪見心摧。妄習既停然。遵妙定。搜魔辨境。覺路清夷。異感不生。順歸如海。證心功畢。方運能詮。則慈棹飛流。舟安運速。二彰人立兩約。經言人正法昌。流通義足。此初文二。初文殊請目。</p>
<p style="margin-left:1em">箋云。流為流傳。通為通達。意表如來談真不扃。殷懃付囑。顯教功深。意為迷生。流傳末代。簡斯了義。親證佛心。流傳妙理。展轉無窮。人授多人。流通莫盡。且初請號流通者。是故。文殊從法坐起來。請經題目。於是世尊。廣答十一般之名。云佛告文殊是經名大佛頂悉呾多鉢呾囉無上寶印乃至諸菩薩萬行首楞嚴等汝當奉持。疏云。且妙法無名。人無仰趣者。言微妙教法。無其名目。末代學法之人。無依之修行。仰慕趣向。故說十一般名了。便知趣向。首楞嚴妙定也。邪迷不誡正化將沈者。邪見迷妄。撥無因果。作用實事。墮惡趣者。若不誡約。真正教法。將沈故。說十習因六交報。果令眾生。知憶忘如。一未出色陰。有多般魔事。令其不被魔之擾亂也。教無興運。法乃潛流者。謂教法無興起運動法乃潛隱流行也。世尊。向下將一人作罪。一人作福。二人校量。廣讚傳經功能。流傳末代。一人授與多人。燈燈莫盡。先建真宗。法幢高指者。言教法興顯。如幢高然標指也。次宣迷業。邪見心摧者。十習因六交報。迷妄之業。邪師。邪見。邪教。自邪思惟。撥無因果等。邪見之心摧下也。虗妄習氣既停然。可遵乎妙定。搜尋五十重魔事。辨定門境界。或是六十二異計。十六異計。悉皆歸真如法性之海也。證心功畢下。證自真心功能畢備。傳教化人。自利利佗。慈悲如棹如飛。等流教法。如舟。運載眾生。迅速自然。流入薩婆若海。</p>
</div>
<div class='div-orig'><p>佛告文殊師利。是經。名大佛頂。</p>
</div>
<div class='div-commentary'><p style="margin-left:1em">後佛敘群名文二。初廣明經號文五。初就佛彰名文四。初紫金圓頂。</p>
</div>
<div class='div-orig'><p>悉呾多般呾囉。</p>
</div>
<div class='div-commentary'><p style="margin-left:1em">二白傘流奇。</p>
<p style="margin-left:1em">箋云。白是眾色之本。表體清淨。傘。則蓋覆有情。</p>
</div>
<div class='div-orig'><p>無上寶印。</p>
</div>
<div class='div-commentary'><p style="margin-left:1em">三寶印呈奇。</p>
<p style="margin-left:1em">箋云。無上則更無加過。寶。則寶覺真心。印則即認無缺。又一切諸佛。皆依此經。悟所證理。如印印泥。更無前後。</p>
</div>
<div class='div-orig'><p>十方如來清淨海眼。</p>
</div>
<div class='div-commentary'><p style="margin-left:1em">四青蓮顯照。</p>
<p style="margin-left:1em">箋云。清淨。則離煩惱所知二障。海是理。言真理如海周徧無涯。眼。是智。智如眼照物不殊。此乃理智冥合也。</p>
</div>
<div class='div-orig'><p>亦名救護親因度脫阿難。</p>
</div>
<div class='div-commentary'><p style="margin-left:1em">四陳宗約救。文二。初救慶喜沈迷。</p>
</div>
<div class='div-orig'><p>及此會中性比丘尼得菩提心入徧知海。</p>
</div>
<div class='div-commentary'><p style="margin-left:1em">後引登伽密證。</p>
</div>
<div class='div-orig'><p>亦名如來密因修證了義。</p>
</div>
<div class='div-commentary'><p style="margin-left:1em">三雙標了義。</p>
</div>
<div class='div-orig'><p>亦名大方廣妙蓮華王。</p>
</div>
<div class='div-commentary'><p style="margin-left:1em">四顯淨能生文二。初上比香蓮。</p>
<p style="margin-left:1em">箋云。大者。曠兼無際。方。以正法自持。廣。以毫釐相融。妙。則體離能所。蓮華。則開敷芬馥。況果極因圓。王。則自在彰名。</p>
</div>
<div class='div-orig'><p>十方佛母陀羅尼呪。</p>
</div>
<div class='div-commentary'><p style="margin-left:1em">後下彰佛母。</p>
<p style="margin-left:1em">箋云。佛母者。出生報化也。</p>
</div>
<div class='div-orig'><p>亦名灌頂章句。</p>
</div>
<div class='div-commentary'><p style="margin-left:1em">五總持三昧文二。初彰呪法。</p>
<p style="margin-left:1em">箋云。灌頂。則如甘露亦類輪王也。</p>
</div>
<div class='div-orig'><p>諸菩薩萬行首楞嚴。</p>
</div>
<div class='div-commentary'><p style="margin-left:1em">後攝菩薩證門。言標五喻。三比佛身。二況無情。三該眾聖。二明真句。一約佛心。文含十句。理括群因。文炳易知。不勞繁配。</p>
<p style="margin-left:1em">箋云。疏云。言標五喻。則佛頂寶印海眼蓮華。三比佛身。則佛母。佛頂。佛眼。二況無情則。寶印蓮華。三該眾聖。則度脫阿難。性比丘尼。諸菩薩萬行。二明真句。則悉怛多。灌頂章句。一約佛心。則如來密因。文含十句者。除佛心一。餘有十也。</p>
</div>
<div class='div-orig'><p>汝當奉持。</p>
</div>
<div class='div-commentary'><p style="margin-left:1em">後勑捧靈詮。然藥能除病。迷方者返益其痾。法雖運人。迷法者返招其墮。況時當濁劫。佛日韜光。垢習尤強。道心微劣。不能亡心會旨。拂翳清神。徒以漏智窺真。迷中逞悟。或撥無因果。邪見偏增。導引俱然。轉遭漂墮。大權靈照。遠備津梁。覩比遙傷。寧無顯請。</p>
<p style="margin-left:1em">箋云。依能詮文。悟所詮理。雙斷二障。雙證二空。然後利樂一切有情。令其依教修行。悟無上菩提。此答奉持之意。疏云。藥能治病者。指前文皆藥。治眾生心病。迷方者。返益其痾。迷其方法。乃認指為月。轉增益其痾。病甚曰痾。<span class='corr'>已</span>上是喻況。下法合。撥無因果者。言今生既無異熟因。來世何處得果。撥道無因無果也。邪見偏增者。六十二異計等。導引俱然者。導乃師引乃資。言師資俱迷。大權生起下文。</p>
</div>
<div class='div-orig'><p>說是語<span class='corr'>已</span>。即時阿難及諸大眾。得蒙如來開示密印般怛囉義。兼聞此經了義名目。頓悟禪那。修進聖位。增上妙理。心慮虗凝。</p>
</div>
<div class='div-commentary'><p style="margin-left:1em">次防邪護正文三。初假陳迷業文三。初敘伸儀文二。初述悟。</p>
<p style="margin-left:1em">箋云。然邪迷不誠。正化將沈。是故阿難便請云。猶如寶蓮香比丘尼等。於是世尊。廣說一切世間六趣眾生。以十習為因。受六交報等事。而答之。</p>
</div>
<div class='div-orig'><p>斷除三界修心六品微細煩惱。</p>
</div>
<div class='div-commentary'><p style="margin-left:1em">六品煩惱者。初果<span class='corr'>已</span>斷。於三現力。進除餘六。此如常述。餘文可知。</p>
<p style="margin-left:1em">箋云。六品煩惱者。謂初果未入果。在加行位。既伏三界九地分別煩惱。進伏欲界九品中。俱生前三品煩惱。出觀來斷。今欲進斷欲界六品俱生。便取第三果。<span class='corr'>已</span>超第二。若上二界八地。每地九品。隨利鈍斷。疏云。初果<span class='corr'>已</span>斷於三現力進除餘六者。三界九地。十使俱生煩惱。分為九品。上上品云云。斷前三品。證初果。斷後六品。證第三果。此約三界九地。八十八使。分別煩惱。向見道前斷。更修三品俱生煩惱出觀。便證初果須陀洹。依前入觀。斷第二三品。出觀來。得現聞經力加被。智慧猛利。又進後三品。所以超第二。取第三陀那含。約超果。</p>
</div>
<div class='div-orig'><p>即從座起。頂禮佛足。合掌恭敬。而白佛言。大威德世尊。</p>
</div>
<div class='div-commentary'><p style="margin-left:1em">後伸儀。</p>
<p style="margin-left:1em">箋云。將欲請法。先歎於佛。</p>
</div>
<div class='div-orig'><p>慈音無遮。</p>
</div>
<div class='div-commentary'><p style="margin-left:1em">箋云。無遮徧益義。</p>
</div>
<div class='div-orig'><p>善開眾生微細沈惑。</p>
</div>
<div class='div-commentary'><p style="margin-left:1em">箋云。善能開通眾生微細是俱生煩惱。或是根本無明。言我前<span class='corr'>已</span>斷了。</p>
</div>
<div class='div-orig'><p>令我今日身心快然。得大饒益。</p>
</div>
<div class='div-commentary'><p style="margin-left:1em">箋云。身是法身。心乃貞實心。</p>
</div>
<div class='div-orig'><p>世尊。若此妙明。真淨妙心。本來徧圓。</p>
</div>
<div class='div-commentary'><p style="margin-left:1em">次申述業理文二。初述疑文二。初就真。</p>
<p style="margin-left:1em">箋云。牒前本來周徧圓滿。是本覺理。</p>
</div>
<div class='div-orig'><p>如是乃至大地草木。</p>
</div>
<div class='div-commentary'><p style="margin-left:1em">箋云。是所依依報。</p>
</div>
<div class='div-orig'><p>蠕動含靈。</p>
</div>
<div class='div-commentary'><p style="margin-left:1em">箋云。能緣正報。</p>
</div>
<div class='div-orig'><p>本元真如。即是如來成佛真體。</p>
</div>
<div class='div-commentary'><p style="margin-left:1em">箋云。言此大地草木蠕動等。既是本元真如。在有情名佛性。在無情名法性。如前文云。我與如來。寶覺真心。無二圓滿。</p>
</div>
<div class='div-orig'><p>佛體真實。云何復有地獄。餓鬼。畜生。修羅。人天等道。</p>
</div>
<div class='div-commentary'><p style="margin-left:1em">箋云。問。既是本來。云何更有虗妄輪迴。六道四生。諸教明六道。此經添仙成七。</p>
</div>
<div class='div-orig'><p>世尊。此道為復本來自有。</p>
</div>
<div class='div-commentary'><p style="margin-left:1em">後約妄。文二意。初問法爾施為。</p>
</div>
<div class='div-orig'><p>為是眾生妄習生起。</p>
</div>
<div class='div-commentary'><p style="margin-left:1em">後問生因習起。</p>
</div>
<div class='div-orig'><p>世尊。如寶蓮香比丘尼。持菩薩戒。私行婬欲。妄言行婬非殺非偷。無有業報。發是語<span class='corr'>已</span>。先於女根。生大猛火。後於節節。猛火燒然。墮無間獄。</p>
</div>
<div class='div-commentary'><p style="margin-left:1em">後引事文三。初引寶蓮現受。</p>
<p style="margin-left:1em">箋云。節節乃身分也。</p>
</div>
<div class='div-orig'><p>琉璃大王。善星比丘。琉璃為誅瞿曇族姓。</p>
</div>
<div class='div-commentary'><p style="margin-left:1em">次明王庶生沈。</p>
<p style="margin-left:1em">箋云。琉璃大王。為誅瞿曇族。七萬三千人。是佛種也。後乘船恒河。被火焚燒。然後生身陷無間獄。</p>
</div>
<div class='div-orig'><p>善星。妄說一切法空。生身陷入阿鼻地獄。</p>
</div>
<div class='div-commentary'><p style="margin-left:1em">箋云。佛住王舍城。城中有一尼乾。名苦得。常說煩惱無因無緣。解脫無因無緣。善星白佛。苦得。是真阿羅漢。佛言。癡人。彼非阿羅漢。爾時善星。於苦得所。乃說上事。囑令作諸方便。當令瞿曇墮妄語中。爾時苦得斷食。至第七日。食黑蜜後飲冷水。腹痛而終。終<span class='corr'>已</span>同學舁屍。置寒林中。受食吐餓鬼形。善星至寒林。見苦得受食吐鬼。拳脊蹲地。即還告佛。苦得尼乾。死後生三十三天。佛言癡人。阿羅漢無有生處。今受食吐餓鬼身。佛言。我常為說真實法。善星絕無信。□因近惡女。起大邪見。說無佛無法無有涅槃。佛言。大眾汝若不信。善星近在尼連河。可共往問。佛與迦葉同往。遙見佛來。即生邪惡之心。以惡心故。墮阿鼻獄。譬如有人沒圊廁中。有善知識。以手撓之。若得首髮。便欲拔出。久求不得。爾乃息意。我亦如是。求覓善星。微少善根。便欲拔濟。終日求之不得。如毛髮許。是故不得拔其地獄。此二與前寶蓮香比丘尼。是自作業。後墮地獄。私招中。又有同分。</p>
</div>
<div class='div-orig'><p>此諸地獄。為有定處。</p>
</div>
<div class='div-commentary'><p style="margin-left:1em">後結問文二。初明定處。</p>
<p style="margin-left:1em">箋云。是問同分地獄。同分者。有天同分。人同分。地獄同分。此地獄同分。同造無明業。同感地獄苦。</p>
</div>
<div class='div-orig'><p>為復自然。</p>
</div>
<div class='div-commentary'><p style="margin-left:1em">後問自然。</p>
</div>
<div class='div-orig'><p>彼彼發業。各各私受。</p>
</div>
<div class='div-commentary'><p style="margin-left:1em">箋云。是問私招。</p>
</div>
<div class='div-orig'><p>惟垂大慈。發開童蒙。令諸一切持戒眾生。聞決定義。歡喜頂戴。謹潔無犯。</p>
</div>
<div class='div-commentary'><p style="margin-left:1em">後請垂真決。</p>
<p style="margin-left:1em">箋云。發開童蒙者。如童子蒙昧無知。欲聞決定義。請佛決定為說。為復是私招。為復是同分。</p>
</div>
<p class='juan'>大佛頂首楞嚴經卷第八上</p>
<p class='juan'><a id='mulu21' />大佛頂如來密因修證了義諸菩薩萬行首楞嚴經卷第八<span class='note-inline'>(之下)</span></p><p class="byline">天竺沙門　般剌密帝　譯</p><p class="byline">烏長國沙門　彌伽釋迦　譯語</p><p class="byline">菩薩戒弟子　房融　筆受</p><p class="byline">西京大興福寺沙門　惟慤　科</p><p class="byline">皇宋首楞大師　可度　箋</p>
<div class='div-orig'><p>佛告阿難。快哉此問。</p>
</div>
<div class='div-commentary'><p style="margin-left:1em">次勑歎許宣。</p>
<p style="margin-left:1em">箋云。利樂有情問。為賓請益問。</p>
</div>
<div class='div-orig'><p>令諸眾生不入邪見。</p>
</div>
<div class='div-commentary'><p style="margin-left:1em">箋云。則撥無因果。墮惡趣空。</p>
</div>
<div class='div-orig'><p>汝今諦聽。當為汝說。阿難。一切眾生。實本真淨。因彼妄見。有妄習生。因此分開內分外分。</p>
</div>
<div class='div-commentary'><p style="margin-left:1em">後廣明因果文二。初雙因略演文二。初總標。</p>
<p style="margin-left:1em">箋云。內分則情。外分則想。</p>
</div>
<div class='div-orig'><p>阿難。內分即是眾生分內。</p>
</div>
<div class='div-commentary'><p style="margin-left:1em">後別釋文二。初單釋二因文二。初內畜情因文三。初標。</p>
</div>
<div class='div-orig'><p>因諸愛染。</p>
</div>
<div class='div-commentary'><p style="margin-left:1em">次述文二。初述愛生流。</p>
<p style="margin-left:1em">箋云。則染之一法。</p>
</div>
<div class='div-orig'><p>發起妄情。</p>
</div>
<div class='div-commentary'><p style="margin-left:1em">箋云。發起虗妄之情。</p>
</div>
<div class='div-orig'><p>情積不休。</p>
</div>
<div class='div-commentary'><p style="margin-left:1em">憶云。今日明日情愛無有休息。</p>
</div>
<div class='div-orig'><p>能生愛水。</p>
</div>
<div class='div-commentary'><p style="margin-left:1em">箋云。愛人心下。故感水流。</p>
</div>
<div class='div-orig'><p>是故眾生。心憶珍羞。口中水出。</p>
</div>
<div class='div-commentary'><p style="margin-left:1em">後廣明聞潤文四。初心憶珍羞。</p>
<p style="margin-left:1em">箋云。皆是愛心也。</p>
</div>
<div class='div-orig'><p>心憶前人。或憐或恨。目中淚盈。</p>
</div>
<div class='div-commentary'><p style="margin-left:1em">二心憶前人。</p>
<p style="margin-left:1em">箋云。所憶前人。或憐惜。或嫌恨。俱淚流也。</p>
</div>
<div class='div-orig'><p>貪求財寶。心發愛涎。舉體光潤。</p>
</div>
<div class='div-commentary'><p style="margin-left:1em">三貪求財寶。</p>
</div>
<div class='div-orig'><p>心著行婬。男女二根。自然流液。</p>
</div>
<div class='div-commentary'><p style="margin-left:1em">四心著行婬。</p>
</div>
<div class='div-orig'><p>阿難。諸愛雖別。</p>
</div>
<div class='div-commentary'><p style="margin-left:1em">後結。</p>
<p style="margin-left:1em">箋云。則心憶珍羞。貪求財寶等。</p>
</div>
<div class='div-orig'><p>流結是同。</p>
</div>
<div class='div-commentary'><p style="margin-left:1em">箋云。俱從根本無明變起。或可情之一法。</p>
</div>
<div class='div-orig'><p>潤溼不昇。自然從墜。此名內分。</p>
</div>
<div class='div-commentary'><p style="margin-left:1em">箋云。然情之一法。重濁不能將昇。故沈於下。</p>
</div>
<div class='div-orig'><p>阿難。外分即是眾生分外。</p>
</div>
<div class='div-commentary'><p style="margin-left:1em">後外凌虗想文三。初標。</p>
</div>
<div class='div-orig'><p>因諸渴仰。</p>
</div>
<div class='div-commentary'><p style="margin-left:1em">次述文二。初述想生由。</p>
<p style="margin-left:1em">箋云。取著前境。如思醋梅。口中水出。如人渴思水。身心仰變。</p>
</div>
<div class='div-orig'><p>發明虗想。</p>
</div>
<div class='div-commentary'><p style="margin-left:1em">箋云。然想輕於情。故虗通光明。</p>
</div>
<div class='div-orig'><p>想積不休。</p>
</div>
<div class='div-commentary'><p style="margin-left:1em">箋云。今日想。明日想。無有休息。</p>
</div>
<div class='div-orig'><p>能生勝氣。</p>
</div>
<div class='div-commentary'><p style="margin-left:1em">箋云。能生殊勝氣分。則想也。</p>
</div>
<div class='div-orig'><p>是故眾生。心持禁戒。舉身輕清。</p>
</div>
<div class='div-commentary'><p style="margin-left:1em">後廣述同昇文五。初心持禁戒。</p>
</div>
<div class='div-orig'><p>心持呪印。顧眄雄毅。</p>
</div>
<div class='div-commentary'><p style="margin-left:1em">二心持呪印。</p>
<p style="margin-left:1em">箋云。呪則天蓬黑殺等呪。印則結印存想。或正[(厂@((既-旡)-日+口))*頁]。或邪視。雄則威雄。毅則剛毅。</p>
</div>
<div class='div-orig'><p>心欲生天。夢想飛舉。</p>
</div>
<div class='div-commentary'><p style="margin-left:1em">三心欲生天。</p>
</div>
<div class='div-orig'><p>心存佛國。聖境冥現。</p>
</div>
<div class='div-commentary'><p style="margin-left:1em">四心存佛國。</p>
</div>
<div class='div-orig'><p>事善知識。自輕身命。</p>
</div>
<div class='div-commentary'><p style="margin-left:1em">五事善知識。</p>
</div>
<div class='div-orig'><p>阿難。諸想雖別。</p>
</div>
<div class='div-commentary'><p style="margin-left:1em">後結。</p>
<p style="margin-left:1em">箋云。前來一一不同。</p>
</div>
<div class='div-orig'><p>輕舉是同。</p>
</div>
<div class='div-commentary'><p style="margin-left:1em">箋云。皆是想之一法。</p>
</div>
<div class='div-orig'><p>飛動不沈。自然超越。</p>
</div>
<div class='div-commentary'><p style="margin-left:1em">箋云。則輕舉也。</p>
</div>
<div class='div-orig'><p>此名外分。</p>
</div>
<div class='div-commentary'><p style="margin-left:1em">箋云。想則取象故外。情內可知。</p>
</div>
<div class='div-orig'><p>阿難。一切世間。</p>
</div>
<div class='div-commentary'><p style="margin-left:1em">後雙明十果文三。初總明交現。</p>
<p style="margin-left:1em">箋云。是所依。</p>
</div>
<div class='div-orig'><p>生死相續。</p>
</div>
<div class='div-commentary'><p style="margin-left:1em">箋云。蘊起名生。蘊滅名死。是能依有情。</p>
</div>
<div class='div-orig'><p>生從順習。</p>
</div>
<div class='div-commentary'><p style="margin-left:1em">則生為順果乘業。廣為三業恒行順生身意。</p>
</div>
<div class='div-orig'><p>死從變流。</p>
</div>
<div class='div-commentary'><p style="margin-left:1em">則乘生所習。業果冥成。果熟酬因。心隨業轉。變無形之念。成有相之資。乘業遷形。故曰流變。</p>
</div>
<div class='div-orig'><p>臨命終時。</p>
</div>
<div class='div-commentary'><p style="margin-left:1em">箋云。生有謝。死有至。</p>
</div>
<div class='div-orig'><p>未捨煖觸。</p>
</div>
<div class='div-commentary'><p style="margin-left:1em">箋云。五六七識一時先去。唯有心煖。則執受八識猶在。</p>
</div>
<div class='div-orig'><p>一生善惡。俱時頓現。</p>
</div>
<div class='div-commentary'><p style="margin-left:1em">箋云。向此時間。生平苟造善業。即見樓臺殿閣。諸佛境界。苟造惡業。即見蒺棃叉棒。牛頭獄卒等事。</p>
</div>
<div class='div-orig'><p>死逆生順。</p>
</div>
<div class='div-commentary'><p style="margin-left:1em">次別釋文七。初天文二。初純想生天。</p>
<p style="margin-left:1em">箋云。所受異報。逆其在生所造順身意之業也。</p>
</div>
<div class='div-orig'><p>二習相交。</p>
</div>
<div class='div-commentary'><p style="margin-left:1em">箋云。則生有滅。死有現。</p>
</div>
<div class='div-orig'><p>純想即飛。必生天上。</p>
</div>
<div class='div-commentary'><p style="margin-left:1em">箋云。此約純是想。即生為天人。天以光絜自在為義。</p>
</div>
<div class='div-orig'><p>若飛心中。兼福兼慧及與淨願。自然心開見十方佛。一切淨土。隨願往生。</p>
</div>
<div class='div-commentary'><p style="margin-left:1em">後兼因淨土。</p>
</div>
<div class='div-orig'><p>情少想多。輕舉非遠。即為飛仙。</p>
</div>
<div class='div-commentary'><p style="margin-left:1em">次仙文二。初單文四。初仙。</p>
<p style="margin-left:1em">箋云。九分想。一分情也。</p>
</div>
<div class='div-orig'><p>大力鬼王。</p>
</div>
<div class='div-commentary'><p style="margin-left:1em">次鬼王。</p>
<p style="margin-left:1em">箋云。八分想。二分情。</p>
</div>
<div class='div-orig'><p>飛行夜叉。</p>
</div>
<div class='div-commentary'><p style="margin-left:1em">三叉。</p>
<p style="margin-left:1em">箋云。七分想。三分情。</p>
</div>
<div class='div-orig'><p>地行羅剎。</p>
</div>
<div class='div-commentary'><p style="margin-left:1em">四剎。</p>
<p style="margin-left:1em">箋云。六分想。四分情。</p>
</div>
<div class='div-orig'><p>遊於四天。所去無礙。其中若有善願善心。護持我法。或護禁戒。隨持戒人。或護神呪。隨持呪者。或護禪定。保綏法忍。是等親住如來座下。</p>
</div>
<div class='div-commentary'><p style="margin-left:1em">後助善願。恒思廣益。善心慈念無傷。護法。菩薩大心。護戒。七支清淨。隨戒。則不違佗志。或諮受依從。護呪。則依法誦持。隨呪。則稟依佗教。護禪。自護乃恒居淨所。護佗則令不驚狂。淨業尅充。蓮臺暗就。據因明果。義有兩重。舉一而言。意可通悉。</p>
<p style="margin-left:1em">箋云。疏言暗就。則親近佛也。據因明果者。據此因中。曾在人間。或發善心。乃至護禪定故。果感在仙。在羅剎等。亦有此心。義有兩重。舉一而言者。義兩重。人中至仙趣等。舉一。則且言仙等。</p>
</div>
<div class='div-orig'><p>情想均等。不飛不墜。生於人間。</p>
</div>
<div class='div-commentary'><p style="margin-left:1em">三人道文二。初均生人道。</p>
<p style="margin-left:1em">箋云。五分情。五分想也。</p>
</div>
<div class='div-orig'><p>想明斯聰。情幽斯鈍。</p>
</div>
<div class='div-commentary'><p style="margin-left:1em">後明根聰鈍。</p>
</div>
<div class='div-orig'><p>情多想少。流入橫生。</p>
</div>
<div class='div-commentary'><p style="margin-left:1em">四畜文二。初本。</p>
<p style="margin-left:1em">箋云。前是情少想多。此中明情多想少。六分情。四分想。為畜生類。</p>
</div>
<div class='div-orig'><p>重為毛群。</p>
</div>
<div class='div-commentary'><p style="margin-left:1em">後兼。</p>
<p style="margin-left:1em">箋云。業重者。猪羊馬等。</p>
</div>
<div class='div-orig'><p>輕為羽族。</p>
</div>
<div class='div-commentary'><p style="margin-left:1em">箋云。業輕者。空中飛禽羽族也。</p>
</div>
<div class='div-orig'><p>七情三想。沈下水輪。生於火際。受氣猛火。身為餓鬼。</p>
</div>
<div class='div-commentary'><p style="margin-left:1em">五鬼文二。初本。</p>
<p style="margin-left:1em">箋云。沈下水輪。水在火上也。生於火際。在水之下火之上。火邊際也。受氣猛火。氣分猛燄。一時俱火。</p>
</div>
<div class='div-orig'><p>常被焚燒。水能害<span class='corr'>己</span>。無食無飲。經百千劫。</p>
</div>
<div class='div-commentary'><p style="margin-left:1em">後兼。</p>
<p style="margin-left:1em">箋云。餓鬼飲水。化為膿血。故害於<span class='corr'>己</span>。</p>
</div>
<div class='div-orig'><p>九情一想。下洞火輪。身入風火二交過地。輕生有間。</p>
</div>
<div class='div-commentary'><p style="margin-left:1em">六無間文二。初輕。</p>
<p style="margin-left:1em">箋云。在火輪之下風輪之上。上火下風。風火相交過。地獄居其中。</p>
</div>
<div class='div-orig'><p>重生無間。二種地獄。</p>
</div>
<div class='div-commentary'><p style="margin-left:1em">後重。</p>
</div>
<div class='div-orig'><p>純情即沈入阿鼻獄。</p>
</div>
<div class='div-commentary'><p style="margin-left:1em">七阿鼻文二。初本。</p>
<p style="margin-left:1em">箋云。梵語阿鼻。唐言無間。此舉梵語。是罪重者。前無間又輕。</p>
</div>
<div class='div-orig'><p>若沈心中。有謗大乘。毀佛禁戒。誑妄說法。虗貪信施。濫膺恭敬。五逆十重。更生十方阿鼻地獄。</p>
</div>
<div class='div-commentary'><p style="margin-left:1em">後兼。</p>
<p style="margin-left:1em">箋云。言十方阿鼻地獄。又重於前。</p>
</div>
<div class='div-orig'><p>循造惡業。雖則自招。</p>
</div>
<div class='div-commentary'><p style="margin-left:1em">後結同分文二。初述私招。</p>
<p style="margin-left:1em">箋云。此答私招。</p>
</div>
<div class='div-orig'><p>眾同分中。兼有元地。</p>
</div>
<div class='div-commentary'><p style="margin-left:1em">後明同受。兼有元地者。器界立。同分有定處也。然想為興運。發業功強。愛念滋煩。能成潤種。此則總名都目。綰敘雙因。別業千差。形分萬類。若不盡搜迷習。對果酬因。何以知佛智窮微。凡愚勗進。</p>
<p style="margin-left:1em">箋云。此答亦有同分也。</p>
</div>
<div class='div-orig'><p>阿難。此等皆是彼諸眾生。自業所感。</p>
</div>
<div class='div-commentary'><p style="margin-left:1em">後垢淨遐明文二。初明垢因招墜文二。初現習垢因文二。初雙標二目文二。初則指前招果。</p>
</div>
<div class='div-orig'><p>造十習因。</p>
</div>
<div class='div-commentary'><p style="margin-left:1em">後明所習元因文三。初舉因。</p>
</div>
<div class='div-orig'><p>受六交報。</p>
</div>
<div class='div-commentary'><p style="margin-left:1em">次顯果。</p>
</div>
<div class='div-orig'><p>云何十因。</p>
</div>
<div class='div-commentary'><p style="margin-left:1em">後徵因。</p>
</div>
<div class='div-orig'><p>阿難。一者。婬習交接。發於相摩。研摩不休。如是故有大猛火光。於中發動。</p>
</div>
<div class='div-commentary'><p style="margin-left:1em">後別釋因差文十。初婬文五。初乘因發相。</p>
<p style="margin-left:1em">箋云。習慣習也。二根相交接。能所相研摩。從劫至劫不休也。</p>
</div>
<div class='div-orig'><p>如人以手自相摩觸。煖相現前。</p>
</div>
<div class='div-commentary'><p style="margin-left:1em">次立喻雙明。</p>
<p style="margin-left:1em">箋云。言如人以兩手相摩。既久煖現。今既以染為因。地獄之中。即見大火光現。</p>
</div>
<div class='div-orig'><p>二習相然。故有鐵床銅柱諸事。</p>
</div>
<div class='div-commentary'><p style="margin-left:1em">三感苦彰因。</p>
<p style="margin-left:1em">箋云。二習相燒然。故有如是感果鐵床銅柱皆是於火。</p>
</div>
<div class='div-orig'><p>是故十方一切如來。色目行婬。同名欲火。</p>
</div>
<div class='div-commentary'><p style="margin-left:1em">四佛名因相。</p>
<p style="margin-left:1em">箋云。色目稱謂也。同名欲愛之火。</p>
</div>
<div class='div-orig'><p>菩薩見欲。如避火坑。</p>
</div>
<div class='div-commentary'><p style="margin-left:1em">五行人觀厭。</p>
</div>
<div class='div-orig'><p>二者。貪習交計。</p>
</div>
<div class='div-commentary'><p style="margin-left:1em">二貪文五。初乘因發相。</p>
<p style="margin-left:1em">箋云。則相交計度也。</p>
</div>
<div class='div-orig'><p>發於相吸。吸擥不止。</p>
</div>
<div class='div-commentary'><p style="margin-left:1em">箋云。吸內息也。擥手取也。</p>
</div>
<div class='div-orig'><p>如是故有積寒堅冰。於中凍冽。</p>
</div>
<div class='div-commentary'><p style="margin-left:1em">箋云。貪人。心下感水。有益潤果。中招積寒等。</p>
</div>
<div class='div-orig'><p>如人以口吸縮風氣。有冷觸生。</p>
</div>
<div class='div-commentary'><p style="margin-left:1em">次立喻雙明。</p>
</div>
<div class='div-orig'><p>二習相凌。故有吒吒波波囉囉。</p>
</div>
<div class='div-commentary'><p style="margin-left:1em">三感苦彰因。</p>
<p style="margin-left:1em">箋云。波波下攝取噓噓。此四從聲立名。受凍之聲也。</p>
</div>
<div class='div-orig'><p>青赤白蓮。寒冰等事。</p>
</div>
<div class='div-commentary'><p style="margin-left:1em">箋云。攝取一紅蓮。此四取色為名。凍身作此色也。</p>
</div>
<div class='div-orig'><p>是故十方一切如來。色目多求。同名貪水。</p>
</div>
<div class='div-commentary'><p style="margin-left:1em">四佛名因相。</p>
</div>
<div class='div-orig'><p>菩薩見貪。如避瘴海。</p>
</div>
<div class='div-commentary'><p style="margin-left:1em">五行人觀厭。</p>
<p style="margin-left:1em">箋云。大海之中。有瘴癘氣。</p>
</div>
<div class='div-orig'><p>三者。慢習交凌。</p>
</div>
<div class='div-commentary'><p style="margin-left:1em">三慢文五。初乘因發相。</p>
<p style="margin-left:1em">箋云。交相凌滅。</p>
</div>
<div class='div-orig'><p>發於相恃。</p>
</div>
<div class='div-commentary'><p style="margin-left:1em">箋云。倚恃自家能解。</p>
</div>
<div class='div-orig'><p>馳流不息。</p>
</div>
<div class='div-commentary'><p style="margin-left:1em">箋云。馳騁流逸。不曾止息。</p>
</div>
<div class='div-orig'><p>如是故有騰逸奔波。積波為水。</p>
</div>
<div class='div-commentary'><p style="margin-left:1em">箋云。如是指因。故有感果。騰身流逸奔波。在業海之中。被水淹浸。</p>
</div>
<div class='div-orig'><p>如人口舌自相緜味。因而水發。</p>
</div>
<div class='div-commentary'><p style="margin-left:1em">次立喻雙明。</p>
</div>
<div class='div-orig'><p>二習相鼓。故有血河。灰河。熱砂。毒海。融銅。灌吞。諸事。</p>
</div>
<div class='div-commentary'><p style="margin-left:1em">三感苦彰因。</p>
<p style="margin-left:1em">箋云。毒海者。言受罪之人。落此海中。多毒龍毒獸毒魚等。</p>
</div>
<div class='div-orig'><p>是故十方一切如來。色目我慢。名飲癡水。</p>
</div>
<div class='div-commentary'><p style="margin-left:1em">四佛名因相。</p>
<p style="margin-left:1em">箋云。慢有多種。皆不出我慢。為總執我能知能解。輕慢於人。此乃舉總攝別。</p>
</div>
<div class='div-orig'><p>菩薩見慢。如避巨溺。</p>
</div>
<div class='div-commentary'><p style="margin-left:1em">五行人觀厭。</p>
</div>
<div class='div-orig'><p>四者。嗔習交衝。</p>
</div>
<div class='div-commentary'><p style="margin-left:1em">四嗔文五。初乘因發相文二。初略。</p>
<p style="margin-left:1em">箋云。大曰嗔。小曰恚。能所惡氣交衝而起。</p>
</div>
<div class='div-orig'><p>發於相忤。忤結不息。</p>
</div>
<div class='div-commentary'><p style="margin-left:1em">箋云。相抵忤也。</p>
</div>
<div class='div-orig'><p>心熱發火。鑄氣為金。</p>
</div>
<div class='div-commentary'><p style="margin-left:1em">箋云。為金則堅言執是。嗔心堅強也。</p>
</div>
<div class='div-orig'><p>如是故有刀山鐵[檎-离+土]。劒樹劒輪。斧鉞鎗鋸。</p>
</div>
<div class='div-commentary'><p style="margin-left:1em">後廣。</p>
</div>
<div class='div-orig'><p>如人䘖冤殺氣飛動。</p>
</div>
<div class='div-commentary'><p style="margin-left:1em">次立喻雙明。</p>
</div>
<div class='div-orig'><p>二習相擊。故有宮割。</p>
</div>
<div class='div-commentary'><p style="margin-left:1em">箋云。宮割。則古者五刑。墨。刻額也。劓。截鼻也。剕。刖足也。宮。淫刑也。大辟。死也。</p>
</div>
<div class='div-orig'><p>斬斫。剉㓨。槌擊諸事。</p>
</div>
<div class='div-commentary'><p style="margin-left:1em">箋云。槌則槌陰。擊則擊脇。</p>
</div>
<div class='div-orig'><p>是故十方一切如來。色目嗔恚。名利刀劒。</p>
</div>
<div class='div-commentary'><p style="margin-left:1em">四佛名因相。</p>
</div>
<div class='div-orig'><p>菩薩見嗔。如避誅戮。</p>
</div>
<div class='div-commentary'><p style="margin-left:1em">五行人觀厭。</p>
<p style="margin-left:1em">箋云。誅自<span class='corr'>己</span>。戮六親也。</p>
</div>
<div class='div-orig'><p>五者。詐習交誘。</p>
</div>
<div class='div-commentary'><p style="margin-left:1em">五詐文五。初乘因發相。</p>
<p style="margin-left:1em">箋云。詐者。謂罔冐他。故矯設異儀。諂曲為性也。誘則誘引於他。</p>
</div>
<div class='div-orig'><p>發於相調。</p>
</div>
<div class='div-commentary'><p style="margin-left:1em">箋云。調弄於佗。</p>
</div>
<div class='div-orig'><p>引起不住。</p>
</div>
<div class='div-commentary'><p style="margin-left:1em">箋云。延引也。</p>
</div>
<div class='div-orig'><p>如是故有繩木絞校。</p>
</div>
<div class='div-commentary'><p style="margin-left:1em">箋云。以繩為絞。以木為校。周易云。荷校滅耳。</p>
</div>
<div class='div-orig'><p>如水浸田。草木生長。</p>
</div>
<div class='div-commentary'><p style="margin-left:1em">次立喻雙明。</p>
</div>
<div class='div-orig'><p>二習相延。故有杻械。枷鎖。鞭杖。檛棒諸事。</p>
</div>
<div class='div-commentary'><p style="margin-left:1em">三感苦彰因。</p>
<p style="margin-left:1em">箋云。在手曰杻。在足曰械。在項曰枷。</p>
</div>
<div class='div-orig'><p>是故十方一切如來。色目姧偽。同名讒賊。</p>
</div>
<div class='div-commentary'><p style="margin-left:1em">四佛名因相。</p>
</div>
<div class='div-orig'><p>菩薩見詐。如畏犲狼。</p>
</div>
<div class='div-commentary'><p style="margin-left:1em">五行人觀厭。</p>
<p style="margin-left:1em">箋云。犲亦狼屬。說文云。似犬銳頸而白頰。</p>
</div>
<div class='div-orig'><p>六者。誑習交欺。</p>
</div>
<div class='div-commentary'><p style="margin-left:1em">六誑文五。初乘因發相。</p>
<p style="margin-left:1em">箋云。誑者。謂獲利譽。矯現有德。詭詐為性。或欺慢於人。</p>
</div>
<div class='div-orig'><p>發於相罔。誣罔不止。</p>
</div>
<div class='div-commentary'><p style="margin-left:1em">箋云。罔則欺罔。</p>
</div>
<div class='div-orig'><p>飛心造姧。</p>
</div>
<div class='div-commentary'><p style="margin-left:1em">箋云。飛心起心也。</p>
</div>
<div class='div-orig'><p>如是故有塵土屎尿。穢汙不淨。</p>
</div>
<div class='div-commentary'><p style="margin-left:1em">箋云。故有塵土。是誑生罔冐故招。如晴明空忽生塵土。如正真心妄志詭譎也。</p>
</div>
<div class='div-orig'><p>如塵隨風。各無所見。</p>
</div>
<div class='div-commentary'><p style="margin-left:1em">二立喻雙明。</p>
</div>
<div class='div-orig'><p>二習相加。故有沒溺騰擲。飛墜。漂淪諸事。</p>
</div>
<div class='div-commentary'><p style="margin-left:1em">三感苦彰因。</p>
</div>
<div class='div-orig'><p>是故十方一切如來。色目欺誑。同名劫殺。</p>
</div>
<div class='div-commentary'><p style="margin-left:1em">四佛名因相。</p>
</div>
<div class='div-orig'><p>菩薩見誑。如踐蛇虺。</p>
</div>
<div class='div-commentary'><p style="margin-left:1em">五行人觀厭。</p>
<p style="margin-left:1em">箋云。虺者。南中虵也。爾雅釋魚篇云。蝮虺愽三寸。首大如臂。注云。身長三寸。首如臂指。此白種蛇。為蝮虺也。</p>
</div>
<div class='div-orig'><p>七者。怨習交嫌。發于銜恨。</p>
</div>
<div class='div-commentary'><p style="margin-left:1em">七怨文五。初乘因發相。</p>
<p style="margin-left:1em">箋云。怨者。含恨不休為性。</p>
</div>
<div class='div-orig'><p>如是故有飛石投礰。</p>
</div>
<div class='div-commentary'><p style="margin-left:1em">箋云。礰釋名小石也。</p>
</div>
<div class='div-orig'><p>匣貯車檻。甕盛囊幞。</p>
</div>
<div class='div-commentary'><p style="margin-left:1em">箋云。車檻。未見餘經所述。王法或有之。昔有王作車。八十八輻。無輞。相如櫃。有四面。四面各竄其釘。置罪人向中。以牛駕走。</p>
</div>
<div class='div-orig'><p>如陰毒人。懷抱畜惡。</p>
</div>
<div class='div-commentary'><p style="margin-left:1em">二立喻雙明。</p>
<p style="margin-left:1em">箋云。陰隱也。隱毒在心。畜惡可知。</p>
</div>
<div class='div-orig'><p>二習相吞。故有投擲。擒捉。擊射。拋撮諸事。</p>
</div>
<div class='div-commentary'><p style="margin-left:1em">三感苦彰因。</p>
<p style="margin-left:1em">箋云。吞猶含恨也。</p>
</div>
<div class='div-orig'><p>是故十方一切如來。色目怨家。名違害鬼。</p>
</div>
<div class='div-commentary'><p style="margin-left:1em">四佛名因相。</p>
<p style="margin-left:1em">箋云。違害鬼。則損舍利弗之鬼也。</p>
</div>
<div class='div-orig'><p>菩薩見怨。如飲鴆酒。</p>
</div>
<div class='div-commentary'><p style="margin-left:1em">五行人觀厭。</p>
<p style="margin-left:1em">箋云。廣志云。其鳥大如鶚。紫綠色有毒。頭長七八寸。食蛇蝮。以其毛歷飲食則殺人。</p>
</div>
<div class='div-orig'><p>八者。見習交明。</p>
</div>
<div class='div-commentary'><p style="margin-left:1em">八見文五。初乘因發相。</p>
<p style="margin-left:1em">箋云。妄見交相明白也。</p>
</div>
<div class='div-orig'><p>如薩迦耶。</p>
</div>
<div class='div-commentary'><p style="margin-left:1em">箋云。則身見。是總為妄執身為我解也。</p>
</div>
<div class='div-orig'><p>見。禁戒。取。</p>
</div>
<div class='div-commentary'><p style="margin-left:1em">箋云。見。則邊見。但見一邊。如見斷一向斷。見常一向常。禁戒。則戒禁作鷄狗二戒也。取。是見取。見。是能見。取。則所取之境。</p>
</div>
<div class='div-orig'><p>邪悟諸業。</p>
</div>
<div class='div-commentary'><p style="margin-left:1em">箋云。則邪見也。</p>
</div>
<div class='div-orig'><p>發於違拒。</p>
</div>
<div class='div-commentary'><p style="margin-left:1em">箋云。於諸佛正見。相違拒也。</p>
</div>
<div class='div-orig'><p>出生相返。</p>
</div>
<div class='div-commentary'><p style="margin-left:1em">箋云。邪見出生一切惡法。正見出生一切善法。故相返也。</p>
</div>
<div class='div-orig'><p>如是故有王使主吏。證執文籍。</p>
</div>
<div class='div-commentary'><p style="margin-left:1em">箋云。王則閻羅王。使則使者。主獄主。吏典吏。</p>
</div>
<div class='div-orig'><p>如行路人來往相見。</p>
</div>
<div class='div-commentary'><p style="margin-left:1em">次立喻雙明。</p>
</div>
<div class='div-orig'><p>二習相交。故有勘問。權詐。考訊。推鞠。察訪。披究照明。善惡童子。手執文簿。詞辯諸事。</p>
</div>
<div class='div-commentary'><p style="margin-left:1em">三感苦彰因。</p>
<p style="margin-left:1em">箋云。權。用權道誘引。詐。乃詐問於佗。考。則窮考。訊。則問訊。</p>
</div>
<div class='div-orig'><p>是故十方一切如來。色目惡見。同名見坑。</p>
</div>
<div class='div-commentary'><p style="margin-left:1em">四佛名因相。</p>
</div>
<div class='div-orig'><p>菩薩見諸虗妄徧執。如入毒壑。</p>
</div>
<div class='div-commentary'><p style="margin-left:1em">五行人觀厭。</p>
<p style="margin-left:1em">箋云。壑中有毒蛇毒龍等。謂之毒壑。</p>
</div>
<div class='div-orig'><p>九者。抂習交加。發於誣謗。</p>
</div>
<div class='div-commentary'><p style="margin-left:1em">九抂文五。初乘因發相。</p>
<p style="margin-left:1em">箋云。抂者。抑壓良善。加諸非過為性。</p>
</div>
<div class='div-orig'><p>如是故有合山。合石。碾磑。耕磨。</p>
</div>
<div class='div-commentary'><p style="margin-left:1em">箋云。磑小磨也。</p>
</div>
<div class='div-orig'><p>如讒賊人。逼抂良善。</p>
</div>
<div class='div-commentary'><p style="margin-left:1em">次立喻雙明。</p>
</div>
<div class='div-orig'><p>二習相排。故有壓捺。搥按。蹙漉。衡度諸事。</p>
</div>
<div class='div-commentary'><p style="margin-left:1em">二感苦彰因。</p>
<p style="margin-left:1em">箋云。相排則排比也。壓將物壓之。捺以木捺住之。衡度則釘人之具。以□□木為衡似門木。隨人身手為度。</p>
</div>
<div class='div-orig'><p>是故十方一切如來。色目怨謗。同名讒虎。</p>
</div>
<div class='div-commentary'><p style="margin-left:1em">四佛名因相。</p>
<p style="margin-left:1em">箋云。讒虎。未見餘文。昔魏國君使於龐恭入趙。恭懼有讒人。臨行謂魏君曰。今有一人。言市中有虎。君信之乎。答言。不信。恭曰。二人言之。君信之乎。答言疑之。恭曰。三人言之。君信之乎。答曰信。恭曰。夫市無虎明矣。三人言誠有虎。趙魏相去。遠於市矣。而讒臣者。非止三人。願君察之。於是辭行。未及還。而乃讒言先至。果不得見於魏君矣。</p>
</div>
<div class='div-orig'><p>菩薩見抂。如遭霹靂。</p>
</div>
<div class='div-commentary'><p style="margin-left:1em">五行人觀厭。</p>
</div>
<div class='div-orig'><p>十者。訟習交諠。發於藏覆。如是故有鑒見照燭。</p>
</div>
<div class='div-commentary'><p style="margin-left:1em">十訟文五。初乘因發相。</p>
<p style="margin-left:1em">箋云。訟辭訟於人也。發於藏覆者。發佗人陰私之事也。</p>
</div>
<div class='div-orig'><p>如於日中不能藏影。</p>
</div>
<div class='div-commentary'><p style="margin-left:1em">次立喻雙明。</p>
</div>
<div class='div-orig'><p>故有惡友。業鏡。火珠。披露宿業。對驗諸事。</p>
</div>
<div class='div-commentary'><p style="margin-left:1em">三感苦彰因。</p>
<p style="margin-left:1em">箋云。惡友則證於人。業鏡火珠。則照於人。</p>
</div>
<div class='div-orig'><p>是故。十方一切如來。色目覆藏。同名陰賊。</p>
</div>
<div class='div-commentary'><p style="margin-left:1em">四佛名因相。</p>
<p style="margin-left:1em">箋云。陰賊。則心下陰隱如賊。</p>
</div>
<div class='div-orig'><p>菩薩觀覆。如戴高山。履於巨海。</p>
</div>
<div class='div-commentary'><p style="margin-left:1em">五行人觀厭。然群生造業。業乃恒沙。舉簳収枝。總言於十三為根本。慢亦俱生怨抂訟嗔上。傍生誑詐二。貪邊附起五利使。迷真妄度。癡族同収。婬亦貪。収慢為癡攝。貪因癡起。嗔約貪生。推本窮源。無明殖始。迷一真為二分。失一寂為四生。分一妄八萬四千塵勞。縱一迷彌輪六趣。略陳因義。果相標名。勗進迷徒。宜令廣辯。</p>
</div>
<div class='div-orig'><p>云何六報。</p>
</div>
<div class='div-commentary'><p style="margin-left:1em">後當乘業果文二。初明異熟文三。初總標文三。初徵招果。</p>
<p style="margin-left:1em">箋云。六交報。有二說。或眼根交耳鼻等根。六根各相交也。或因與果交。</p>
</div>
<div class='div-orig'><p>阿難。一切眾生。六識造業。</p>
</div>
<div class='div-commentary'><p style="margin-left:1em">次識造根流。</p>
<p style="margin-left:1em">箋云。眼識乃至意識。各各造業不同。因中為能造。地獄中為所造。然前五識造業。地獄中果相現前受別報。六識是總報。何不言第七與第八。唯言六識。謂第六識。對境強盛分別。第七唯內緣不對境。第八白淨無記。</p>
</div>
<div class='div-orig'><p>所招惡報。從六根出。</p>
</div>
<div class='div-commentary'><p style="margin-left:1em">箋云。因地獄中果相現。</p>
</div>
<div class='div-orig'><p>云何惡報從六根出。</p>
</div>
<div class='div-commentary'><p style="margin-left:1em">後徵根塵報。然增上果。則異熟等流皆有。思之可解。或一具三。此陳偏勝。</p>
<p style="margin-left:1em">箋云。夫言三果。異熟等流皆有。思之可解者。如地獄中種種苦具增上。此是異熟增上。如地獄受苦與生時。六根所造。等齊而有增上苦具。亦等流增上。或一具三者。或地獄中果。異時而熟。是異熟。或與生時。等齊流類。故言等流。或有種種苦具。增上殊勝故。故言增上。</p>
</div>
<div class='div-orig'><p>一者。見報招引惡果。</p>
</div>
<div class='div-commentary'><p style="margin-left:1em">次別釋文六。初眼根文五。初標因引果。</p>
<p style="margin-left:1em">箋云。因中眼緣前境。果感招引惡果。因中為能招引。果中為所招引。</p>
</div>
<div class='div-orig'><p>此見業交。則臨終時。先見猛火滿十方界。</p>
</div>
<div class='div-commentary'><p style="margin-left:1em">次業相先呈。</p>
<p style="margin-left:1em">箋云。則臨終時。招報之時也。</p>
</div>
<div class='div-orig'><p>亡者神識。飛墜乘煙。入無間獄。</p>
</div>
<div class='div-commentary'><p style="margin-left:1em">三中陰乘生。</p>
<p style="margin-left:1em">箋云。神識。中陰身識也。地獄居下。則亡者飛上。然後倒頭從下入地獄。此順諸教所論。</p>
</div>
<div class='div-orig'><p>發明二相。</p>
</div>
<div class='div-commentary'><p style="margin-left:1em">四覩前幽顯文三。初標。</p>
</div>
<div class='div-orig'><p>一者明見。則能徧見種種惡物。生無量畏。</p>
</div>
<div class='div-commentary'><p style="margin-left:1em">次明。</p>
<p style="margin-left:1em">箋云。毒龍蛇等。種種惡物。然五識有對境。有不對境之時。</p>
</div>
<div class='div-orig'><p>二者暗見。寂然不見。生無量恐。</p>
</div>
<div class='div-commentary'><p style="margin-left:1em">後暗。</p>
<p style="margin-left:1em">箋云。暗見則無見。此是不對境時。</p>
</div>
<div class='div-orig'><p>如是見火。</p>
</div>
<div class='div-commentary'><p style="margin-left:1em">五業流交報文五。初燒聽。</p>
<p style="margin-left:1em">箋云。此句下少一句經。應云燒見能為熱砂熱灰。在眼合有此句。恐文失落。</p>
</div>
<div class='div-orig'><p>燒聽。能為鑊湯洋銅。</p>
</div>
<div class='div-commentary'><p style="margin-left:1em">箋云。為耳為坎。坎屬水。水遭火燒。故成鑊湯。</p>
</div>
<div class='div-orig'><p>燒息。能為黑煙紫燄。</p>
</div>
<div class='div-commentary'><p style="margin-left:1em">次燒息。</p>
</div>
<div class='div-orig'><p>燒味。能為焦丸鐵糜。</p>
</div>
<div class='div-commentary'><p style="margin-left:1em">三燒味。</p>
<p style="margin-left:1em">箋云。焦丸。熱鐵為丸也。糜粥也。以鐵粥灌罪人口。</p>
</div>
<div class='div-orig'><p>燒觸。能為熱灰爐炭。</p>
</div>
<div class='div-commentary'><p style="margin-left:1em">四燒觸。</p>
</div>
<div class='div-orig'><p>燒心。能生星火迸灑。煽鼓空界。</p>
</div>
<div class='div-commentary'><p style="margin-left:1em">五燒心。</p>
<p style="margin-left:1em">箋云。謂輕安一種。欲界全無。一切眾生第六識心。攀緣逐境。喧囂動掉。果中。招感星火迸灑空界。</p>
</div>
<div class='div-orig'><p>二者。聞報招引惡果。</p>
</div>
<div class='div-commentary'><p style="margin-left:1em">二耳根文五。初標因引果。</p>
</div>
<div class='div-orig'><p>此聞業交。則臨終時。先見波濤沒溺天地。</p>
</div>
<div class='div-commentary'><p style="margin-left:1em">次業相先呈。</p>
</div>
<div class='div-orig'><p>亡者神識。降注乘流。入無間獄。</p>
</div>
<div class='div-commentary'><p style="margin-left:1em">三中陰乘生。</p>
<p style="margin-left:1em">箋云。降注從水中下。乘流頭車入無間獄。</p>
</div>
<div class='div-orig'><p>發明二相。</p>
</div>
<div class='div-commentary'><p style="margin-left:1em">四覩前幽顯文三。初標。</p>
</div>
<div class='div-orig'><p>一者開聽。聽種種閙。精神愗亂。</p>
</div>
<div class='div-commentary'><p style="margin-left:1em">次開。</p>
<p style="margin-left:1em">箋云。愗悶也。開聽。則聞於前境。</p>
</div>
<div class='div-orig'><p>二者閉聽。寂無所聞。幽魄沈沒。</p>
</div>
<div class='div-commentary'><p style="margin-left:1em">後閉。</p>
<p style="margin-left:1em">箋云。閉聽不聞前境。沈沒者。深沈沒溺也。</p>
</div>
<div class='div-orig'><p>如是聞波。注聞。則能為責為詰。</p>
</div>
<div class='div-commentary'><p style="margin-left:1em">五業流交報文六。初注聞。</p>
<p style="margin-left:1em">箋云。注聞乃耳根也責則勘責。詰則詰問。</p>
</div>
<div class='div-orig'><p>注見。則能為雷為吼。為惡毒氣。</p>
</div>
<div class='div-commentary'><p style="margin-left:1em">次注見。</p>
<p style="margin-left:1em">箋云。毒龍毒蛇等氣。</p>
</div>
<div class='div-orig'><p>注息。則能為雨為霧。灑諸毒虫。周徧身體。</p>
</div>
<div class='div-commentary'><p style="margin-left:1em">三注息。</p>
</div>
<div class='div-orig'><p>注味。則能為膿為血。種種雜穢。</p>
</div>
<div class='div-commentary'><p style="margin-left:1em">四注味。</p>
</div>
<div class='div-orig'><p>注觸。則能為畜為鬼。為糞為尿。</p>
</div>
<div class='div-commentary'><p style="margin-left:1em">五注觸。</p>
<p style="margin-left:1em">箋云。為畜為畜形。為鬼為鬼形。</p>
</div>
<div class='div-orig'><p>注意。則能為電為雹。摧碎心魄。</p>
</div>
<div class='div-commentary'><p style="margin-left:1em">六注意。</p>
<p style="margin-left:1em">箋云。為雹。為天上降下之雹。</p>
</div>
<div class='div-orig'><p>三者。齅報招引惡果。</p>
</div>
<div class='div-commentary'><p style="margin-left:1em">三鼻根文五。初標因引果。</p>
</div>
<div class='div-orig'><p>此齅業交。則臨終時。先見毒氣充塞遠近。</p>
</div>
<div class='div-commentary'><p style="margin-left:1em">次業相先呈。</p>
<p style="margin-left:1em">箋云。為因中聞香貪好之氣。果中業感。先聞惡毒之氣。</p>
</div>
<div class='div-orig'><p>亡者神識。從地踊出。入無間獄。</p>
</div>
<div class='div-commentary'><p style="margin-left:1em">三中陰乘生。</p>
<p style="margin-left:1em">箋云。地獄。或地中踊出。或空而現。俱約隨業而感。</p>
</div>
<div class='div-orig'><p>發明二相。</p>
</div>
<div class='div-commentary'><p style="margin-left:1em">四覩前幽顯文三。初標。</p>
</div>
<div class='div-orig'><p>一者通聞。被諸惡氣。熏極心擾。</p>
</div>
<div class='div-commentary'><p style="margin-left:1em">次通。</p>
<p style="margin-left:1em">箋云。言惡毒之氣。熏人極多。令心擾亂。</p>
</div>
<div class='div-orig'><p>二者塞聞。氣掩不通。悶絕於地。</p>
</div>
<div class='div-commentary'><p style="margin-left:1em">後塞。</p>
</div>
<div class='div-orig'><p>如是齅氣。衝息。則能為質為履。</p>
</div>
<div class='div-commentary'><p style="margin-left:1em">五業流交報文六。初衝息。為質。感受地獄異熟質。為履。則所趣之處。凡根本□業。則果感處所及能受異熟身。餘為所受。餘並如文。</p>
</div>
<div class='div-orig'><p>衝見。則能為火為炬。</p>
</div>
<div class='div-commentary'><p style="margin-left:1em">次衝見。</p>
</div>
<div class='div-orig'><p>衝聽。則能為沒為溺。為洋為沸。</p>
</div>
<div class='div-commentary'><p style="margin-left:1em">三衝聽。</p>
<p style="margin-left:1em">箋云。為洋銅。灌罪人口。為沸湯煑罪人身。</p>
</div>
<div class='div-orig'><p>衝味。則能為餒為爽。</p>
</div>
<div class='div-commentary'><p style="margin-left:1em">四衝味。</p>
<p style="margin-left:1em">箋云。餒者餓也。爽者差也。道德經云。五味令人口爽。</p>
</div>
<div class='div-orig'><p>衝觸。則能為綻為爛。為大肉山。有百千眼。無量咂食。</p>
</div>
<div class='div-commentary'><p style="margin-left:1em">五衝觸。</p>
<p style="margin-left:1em">箋云。為綻。為泡綻也。為爛。為壞爛也。為大肉山。身作大肉山。肉山有百千眼。無量虫於中咂食。</p>
</div>
<div class='div-orig'><p>衝思。則能為灰為瘴。為飛砂礰。擊碎身體。</p>
</div>
<div class='div-commentary'><p style="margin-left:1em">六衝思。</p>
<p style="margin-left:1em">箋云。為灰。灰土也。為瘴。山嵐瘴氣也。</p>
</div>
<div class='div-orig'><p>四者。味報招引惡果。</p>
</div>
<div class='div-commentary'><p style="margin-left:1em">四舌根文五。初標因引果。</p>
</div>
<div class='div-orig'><p>此味業交。則臨終時。先見鐵網猛燄熾烈。周覆世界。</p>
</div>
<div class='div-commentary'><p style="margin-left:1em">次業相先呈。</p>
</div>
<div class='div-orig'><p>亡者神識。下透鐵網。倒懸其頭。入無間獄。</p>
</div>
<div class='div-commentary'><p style="margin-left:1em">三中陰乘生。</p>
</div>
<div class='div-orig'><p>發明二相。</p>
</div>
<div class='div-commentary'><p style="margin-left:1em">四覩前幽顯文三。初標。</p>
</div>
<div class='div-orig'><p>一者吸氣。結成寒冰。凍冽身肉。</p>
</div>
<div class='div-commentary'><p style="margin-left:1em">次吸。</p>
</div>
<div class='div-orig'><p>二者吐氣。飛為猛火。燋爛骨髓。</p>
</div>
<div class='div-commentary'><p style="margin-left:1em">後吐。</p>
<p style="margin-left:1em">箋云。餓鬼吐氣成火。燋猶燒也。</p>
</div>
<div class='div-orig'><p>如是甞味。歷甞。則能為承為忍。</p>
</div>
<div class='div-commentary'><p style="margin-left:1em">五業流交報文五。初歷甞。</p>
<p style="margin-left:1em">箋云。承忍者。皆罪身承受忍耐也。</p>
</div>
<div class='div-orig'><p>歷見。則能為然金石。</p>
</div>
<div class='div-commentary'><p style="margin-left:1em">二歷見。</p>
<p style="margin-left:1em">箋云。為然金石。擊於罪人。</p>
</div>
<div class='div-orig'><p>歷聽。則能為利兵刃。</p>
</div>
<div class='div-commentary'><p style="margin-left:1em">三歷聽。</p>
</div>
<div class='div-orig'><p>歷息。則能為大鐵籠。彌覆國土。</p>
</div>
<div class='div-commentary'><p style="margin-left:1em">四歷息。</p>
</div>
<div class='div-orig'><p>歷觸。則能為弓為箭。為弩為射。</p>
</div>
<div class='div-commentary'><p style="margin-left:1em">五歷觸。</p>
</div>
<div class='div-orig'><p>歷思。則能為飛熱鐵。從空而下。</p>
</div>
<div class='div-commentary'><p style="margin-left:1em">六歷思。</p>
</div>
<div class='div-orig'><p>五者。觸報招引惡果。</p>
</div>
<div class='div-commentary'><p style="margin-left:1em">五身根文五。初標因引果。</p>
</div>
<div class='div-orig'><p>此觸業交。則臨終時。先見大山四面來合。無復出路。</p>
</div>
<div class='div-commentary'><p style="margin-left:1em">次業相先呈。</p>
<p style="margin-left:1em">箋云。生時。貪觸細滑等境。死時。乃見來山四面合罪人身。</p>
</div>
<div class='div-orig'><p>亡者神識。見大鐵城。火蛇火狗。虎狼師子。牛頭獄卒。馬頭羅剎。手執鎗矟。駈入城門。向無間獄。</p>
</div>
<div class='div-commentary'><p style="margin-left:1em">三中陰乘生。</p>
<p style="margin-left:1em">箋云。矟木作。或即戟矟。</p>
</div>
<div class='div-orig'><p>發明二相。</p>
</div>
<div class='div-commentary'><p style="margin-left:1em">四覩前幽顯文三。初標。</p>
</div>
<div class='div-orig'><p>一者合觸。合山逼體。骨肉血潰。</p>
</div>
<div class='div-commentary'><p style="margin-left:1em">次合。</p>
<p style="margin-left:1em">箋云。潰散也。</p>
</div>
<div class='div-orig'><p>二者離觸。刀劒觸身。心肝屠裂。</p>
</div>
<div class='div-commentary'><p style="margin-left:1em">後離。</p>
<p style="margin-left:1em">箋云。屠裂者。如屠物命分裂也。</p>
</div>
<div class='div-orig'><p>如是合觸。歷觸。則能為道為觀。為廳為案。</p>
</div>
<div class='div-commentary'><p style="margin-left:1em">五業流交報文六。初歷觸。</p>
<p style="margin-left:1em">箋云。為道。則為所遊之路。為觀。則誑現花林異相。廳案。則冥司推鞠之所也。</p>
</div>
<div class='div-orig'><p>歷見。則能為燒為爇。</p>
</div>
<div class='div-commentary'><p style="margin-left:1em">次歷見。</p>
</div>
<div class='div-orig'><p>歷聽。則能為撞為擊。為剚為射。</p>
</div>
<div class='div-commentary'><p style="margin-left:1em">三歷聽。</p>
<p style="margin-left:1em">箋云。剚則刀入肉聲。</p>
</div>
<div class='div-orig'><p>歷息。則能為括為袋。為考為縛。</p>
</div>
<div class='div-commentary'><p style="margin-left:1em">四歷息。</p>
<p style="margin-left:1em">箋云。括結也。言為袋結之。為考推考也。</p>
</div>
<div class='div-orig'><p>歷甞。則能為耕為鉗。為斬為截。</p>
</div>
<div class='div-commentary'><p style="margin-left:1em">五歷甞。</p>
<p style="margin-left:1em">箋云。鉗取罪人舌。以牛耕之。</p>
</div>
<div class='div-orig'><p>歷思。則能為墜為飛。為煎為炙。</p>
</div>
<div class='div-commentary'><p style="margin-left:1em">六歷思。</p>
<p style="margin-left:1em">箋云。以湯煎之。以火炙之。</p>
</div>
<div class='div-orig'><p>六者。思報招引惡果。</p>
</div>
<div class='div-commentary'><p style="margin-left:1em">六意根文五。初標因引果。</p>
</div>
<div class='div-orig'><p>此思業交。則臨終時。先見惡風吹壞國土。</p>
</div>
<div class='div-commentary'><p style="margin-left:1em">次業相先呈。</p>
<p style="margin-left:1em">箋云。第六識。因中喧囂動掉。果中先感風輪。似識不定。</p>
</div>
<div class='div-orig'><p>亡者神識。被吹上空。旋落乘風。墮無間獄。</p>
</div>
<div class='div-commentary'><p style="margin-left:1em">三中陰乘生。</p>
<p style="margin-left:1em">箋云。旋落者。迴旋墮落也。</p>
</div>
<div class='div-orig'><p>發明二相。</p>
</div>
<div class='div-commentary'><p style="margin-left:1em">四覩前幽顯文三。初標。</p>
</div>
<div class='div-orig'><p>一者不覺。迷極則荒。奔走不息。</p>
</div>
<div class='div-commentary'><p style="margin-left:1em">次不覺。</p>
<p style="margin-left:1em">箋云。於生。六識有不與五同緣。於死。亦所不覺。荒忙奔走。或東或西。</p>
</div>
<div class='div-orig'><p>二者不迷。覺知則苦。無量煎燒。痛深難忍。</p>
</div>
<div class='div-commentary'><p style="margin-left:1em">後覺。</p>
</div>
<div class='div-orig'><p>如是邪思。結思。則能為方為所。</p>
</div>
<div class='div-commentary'><p style="margin-left:1em">五業流交報文六。初結思。</p>
<p style="margin-left:1em">箋云。為方道處行。</p>
</div>
<div class='div-orig'><p>結見。則能為鑒為證。</p>
</div>
<div class='div-commentary'><p style="margin-left:1em">次結見。</p>
<p style="margin-left:1em">箋云。善惡二童之所鑒證。</p>
</div>
<div class='div-orig'><p>結聽。則能為大合石。為冰為霜。為土為霿。</p>
</div>
<div class='div-commentary'><p style="margin-left:1em">三結聽。</p>
<p style="margin-left:1em">箋云。霿。爾雅釋名亡。天氣下地不應曰雺也。與霿同。</p>
</div>
<div class='div-orig'><p>結息。則能為大火車。火船。火檻。</p>
</div>
<div class='div-commentary'><p style="margin-left:1em">四結息。</p>
<p style="margin-left:1em">箋云。車以乘之。船以載之。檻以檻之。此中三物。炎炎皆火。焚燒罪人。</p>
</div>
<div class='div-orig'><p>結甞。則能為大叫喚。為悔為泣。</p>
</div>
<div class='div-commentary'><p style="margin-left:1em">五結甞。</p>
<p style="margin-left:1em">箋云。悔。悔恨也。</p>
</div>
<div class='div-orig'><p>結觸。則能為大為小。為一日中萬生萬死。為偃為仰。</p>
</div>
<div class='div-commentary'><p style="margin-left:1em">六結觸。然依根造業。果則雖齊或業等差。寧同一揆。理宜疎簡。識本通論。使報不虗。彰勗除因妄。</p>
<p style="margin-left:1em">箋云。為大。大身也。為小。小身也。萬生萬死者。此則悶絕。假死假生。非實死實生也。偃覆也。覆仰皆受業之身。疏云。依根造業者。依六根造六交報也。果則雖齊者。一因酬一果齊地。業有等差者。或有六根總造業。或有但向眼根作業。餘根不造。有其平等差別輕重也。揆猶度也。言不可將一度量等之。就佗根本作業根通論。使一因酬一果。戒勗眾生修行也。</p>
</div>
<div class='div-orig'><p>阿難。是名地獄十因六果。皆是眾生迷妄所造。</p>
</div>
<div class='div-commentary'><p style="margin-left:1em">後通結文三。初指迷通結。</p>
<p style="margin-left:1em">箋云。因中為能造。地獄中則為所造。</p>
</div>
<div class='div-orig'><p>若諸眾生。惡業同造。</p>
</div>
<div class='div-commentary'><p style="margin-left:1em">次述報分差文五。初阿鼻。</p>
<p style="margin-left:1em">箋云。則十惡同造。</p>
</div>
<div class='div-orig'><p>入阿鼻獄。受無量苦。經無量劫。</p>
</div>
<div class='div-commentary'><p style="margin-left:1em">箋云。言地獄受苦無邊。劫數長遠。</p>
</div>
<div class='div-orig'><p>六根各造。</p>
</div>
<div class='div-commentary'><p style="margin-left:1em">次無間。</p>
<p style="margin-left:1em">箋云。是能造。</p>
</div>
<div class='div-orig'><p>及彼所作。</p>
</div>
<div class='div-commentary'><p style="margin-left:1em">箋云。是能造。</p>
</div>
<div class='div-orig'><p>兼境兼根。是人則入八無間獄。</p>
</div>
<div class='div-commentary'><p style="margin-left:1em">箋云。境上作罪。根上亦作罪。是兼境兼根。八獄者。八寒八熱也。</p>
</div>
<div class='div-orig'><p>身口意三。作殺盜婬。是人則入十八地獄。</p>
</div>
<div class='div-commentary'><p style="margin-left:1em">三。十八。</p>
<p style="margin-left:1em">箋云。身口意三。都是十惡。身三意三口四。今但造身三。口意不造。則入十八地獄。</p>
</div>
<div class='div-orig'><p>三業不兼。中間或為一殺一盜。是人則入三十六地獄。</p>
</div>
<div class='div-commentary'><p style="margin-left:1em">四。三十六。</p>
<p style="margin-left:1em">箋云。三業不兼者。不兼三業也。但行殺不盜。或但行盜不行殺。前之十八。二分分開。為三十六。是越一倍也。</p>
</div>
<div class='div-orig'><p>見見一根。</p>
</div>
<div class='div-commentary'><p style="margin-left:1em">五。一百八。</p>
<p style="margin-left:1em">箋云。是能見所見也。能見是根。所見是境。</p>
</div>
<div class='div-orig'><p>單犯一業。</p>
</div>
<div class='div-commentary'><p style="margin-left:1em">箋云。或眼根但犯色塵。耳根但分別聲塵。此則但犯一根。諸根不造。</p>
</div>
<div class='div-orig'><p>是人則入一百八地獄。</p>
</div>
<div class='div-commentary'><p style="margin-left:1em">箋云。前之三十六獄三分分開。為一百八獄。譬夫一擔分之為十。於其輕重。罪亦明矣。</p>
</div>
<div class='div-orig'><p>由是眾生別作別造。於世界中。入同分地。妄想發生。非本來有。</p>
</div>
<div class='div-commentary'><p style="margin-left:1em">後總明無實。然浮生寄壽。石火流飇。不悟空花。恒思五欲。斯須造業。未及歡娛。業浪吞舟。四山冥合。刀輪粉骨。熾燄焚肌。鐵網籠圍。金丸射腹。一沈純苦。拂石殃形。正罪治終。仍生鬼畜。</p>
<p style="margin-left:1em">箋云。由是眾生別作別造者。結答阿難前問。為當彼彼發業各各私受。則私招地獄。言善星作業。而善星受。於世界中入同分地者。則同分地獄。結答前問為有定處為復自然。意謂私招之中。亦有同分。二種地獄也。妄想發生非本來有者。則根本無明。結答前問為復本來自有。為復眾生妄習生起。</p>
</div>
<div class='div-orig'><p>復次阿難。是諸眾生。非破律儀。犯菩薩戒。</p>
</div>
<div class='div-commentary'><p style="margin-left:1em">後述等流文二。初鬼畜酬因文二。初乘因受鬼文二。初明罪畢乘生。</p>
<p style="margin-left:1em">箋云。非叱也。此則大小二乘戒俱犯也。科云述等流者。因等果流。故曰等流。言因中造成諸業。果中受罪。便乃齊等故。</p>
</div>
<div class='div-orig'><p>毀佛涅槃。</p>
</div>
<div class='div-commentary'><p style="margin-left:1em">箋云。謗方等也。</p>
</div>
<div class='div-orig'><p>諸餘雜業。</p>
</div>
<div class='div-commentary'><p style="margin-left:1em">箋云。則十惡五逆等。</p>
</div>
<div class='div-orig'><p>歷劫燒然。後還罪畢。受諸鬼形。</p>
</div>
<div class='div-commentary'><p style="margin-left:1em">箋云。言地獄之中。歷劫被火焚燒也。</p>
</div>
<div class='div-orig'><p>若於本因。貪物為罪。是人罪畢。遇物成形。名為怪鬼。</p>
</div>
<div class='div-commentary'><p style="margin-left:1em">次酬因列報文十。初怪鬼。</p>
<p style="margin-left:1em">箋云。本因貪物。託物成形。乘因稱果。</p>
</div>
<div class='div-orig'><p>貪色為罪。是人罪畢。遇風成形。名為魃鬼。</p>
</div>
<div class='div-commentary'><p style="margin-left:1em">二魃鬼。貪色遇風。則或覩屈伸言笑動止音聲。發起迷情。致生貪欲。當來受果。託動成形。想亂人心。報成魃鬼。</p>
</div>
<div class='div-orig'><p>貪惑為罪。是人罪畢。遇畜成形。名為魅鬼。</p>
</div>
<div class='div-commentary'><p style="margin-left:1em">三魅鬼。貪惑。則好生疑慮。又惑亂他心。遇畜疑生。果成於魅。</p>
<p style="margin-left:1em">箋云。遇畜疑生。則遇畜生因中疑惑。便生其類。</p>
</div>
<div class='div-orig'><p>貪恨為罪。是人罪畢。遇蟲成形。名蠱毒鬼。</p>
</div>
<div class='div-commentary'><p style="margin-left:1em">四蠱毒鬼。貪恨則怨恨。蟲乃毒虫。果毒因嗔。如文可解。</p>
</div>
<div class='div-orig'><p>貪憶為罪。是人罪畢。遇衰成形。名為癘鬼。</p>
</div>
<div class='div-commentary'><p style="margin-left:1em">五癘鬼。憶則繫想。傷形遇衰。或遇其衰禍。果招癘鬼。或癘鬼傷人。或云癩鬼。未見文說。</p>
</div>
<div class='div-orig'><p>貪慠為罪。是人罪畢。遇氣成形。名為餓鬼。</p>
</div>
<div class='div-commentary'><p style="margin-left:1em">六餓鬼。貪慠。則常生憍慢。負氣凌佗。託氣乘因。摧憍處餓。如文可解。</p>
<p style="margin-left:1em">箋云。氣則風雲氣候也。</p>
</div>
<div class='div-orig'><p>貪罔為罪。是人罪畢。遇幽為形。名為魘鬼。</p>
</div>
<div class='div-commentary'><p style="margin-left:1em">七魘鬼。貪罔。則罔冒佗人。遇幽。則酬因暗計。魘鬼。魘人。乘因可解。</p>
</div>
<div class='div-orig'><p>貪明為罪。是人罪畢。遇精為形。名魍魎鬼。</p>
</div>
<div class='div-commentary'><p style="margin-left:1em">八魍魎鬼。貪明。或仰觀天宿。或樂顯色為緣。遇精還明。魍魎精類。</p>
<p style="margin-left:1em">箋云。或樂顯色為緣。則煙雲塵霧也。</p>
</div>
<div class='div-orig'><p>貪成為罪。是人罪畢。遇則為形。名役使鬼。</p>
</div>
<div class='div-commentary'><p style="margin-left:1em">九役使鬼。貪成。則媒牙結媾。或樂成就世間諸事。遇明心顯。平直無私。伇使之流。酬因可當。</p>
<p style="margin-left:1em">箋云。役使者。被大力鬼王之所役使。</p>
</div>
<div class='div-orig'><p>貪黨為罪。是人罪畢。遇人為形。名傳送鬼。</p>
</div>
<div class='div-commentary'><p style="margin-left:1em">十傳送鬼。貪黨。則好附明黨。遇人。乃託附乘因。傳送附人。如文可解。</p>
</div>
<div class='div-orig'><p>阿難。是人皆以純情墜落。業火燒乾。上出為鬼。</p>
</div>
<div class='div-commentary'><p style="margin-left:1em">後指因令悟文三。初指鬼乘因。</p>
<p style="margin-left:1em">箋云。人之魂魄所歸曰鬼也。</p>
</div>
<div class='div-orig'><p>此等皆是自妄想業之所招引。</p>
</div>
<div class='div-commentary'><p style="margin-left:1em">次指元妄。</p>
<p style="margin-left:1em">箋云。前問佛體真實。云何復有地獄餓鬼六道等。佛。令結答此等皆是自妄想業之所招引。妄想。則根本無明。或第六識。</p>
</div>
<div class='div-orig'><p>若悟菩提。則妙圓明。本無所有。</p>
</div>
<div class='div-commentary'><p style="margin-left:1em">後指真令悟。如文可解。鬼形乘業。果盡因窮。殘報相仍。更居傍類。</p>
</div>
<div class='div-orig'><p>復次阿難。鬼業既盡。則情與想。二俱成空。</p>
</div>
<div class='div-commentary'><p style="margin-left:1em">後畜報儻私文三。初業窮儻債文二。初明因果俱窮。</p>
<p style="margin-left:1em">箋云。二俱成空。則情想二因造業。向鬼業則盡。畜生猶存。</p>
</div>
<div class='div-orig'><p>方於世間。與元負人。怨對相值。身為畜生。酬其宿債。</p>
</div>
<div class='div-commentary'><p style="margin-left:1em">後對怨償債。</p>
</div>
<div class='div-orig'><p>物怪之鬼。物銷報盡。生於世間。多為梟類。</p>
</div>
<div class='div-commentary'><p style="margin-left:1em">次列果酬因文十。初梟類。</p>
<p style="margin-left:1em">箋云。此文皆約三重因果。如為鬼則遇物成形。後向畜生之中。又為土梟類。附塊。為兒及得人身。情性頑鈍。於物無異。</p>
</div>
<div class='div-orig'><p>風魃之鬼。風銷報盡。生於世間。多為咎徵一切異類。</p>
</div>
<div class='div-commentary'><p style="margin-left:1em">二咎徵類。</p>
<p style="margin-left:1em">箋云。咎徵者。咎則過咎。徵則徵兆。或咎徵。則虎狼之類。</p>
</div>
<div class='div-orig'><p>畜魅之鬼。畜死報盡。生於世間。多為狐類。</p>
</div>
<div class='div-commentary'><p style="margin-left:1em">三狐類。</p>
</div>
<div class='div-orig'><p>虫蠱之鬼。虫滅報盡。生於世間。多為毒類。</p>
</div>
<div class='div-commentary'><p style="margin-left:1em">四毒類。毒則蚖蝮等。</p>
</div>
<div class='div-orig'><p>衰癘之鬼。衰窮報盡。生於世間。多為蛔類。</p>
</div>
<div class='div-commentary'><p style="margin-left:1em">五蛔類。蛔則身中諸虫也。</p>
</div>
<div class='div-orig'><p>受氣之鬼。氣銷報盡。生於世間。多為食類。</p>
</div>
<div class='div-commentary'><p style="margin-left:1em">六食類。食類。則雞猪羊鹿等。此償殺食債。</p>
</div>
<div class='div-orig'><p>綿幽之鬼。幽銷報盡。生於世間。多為服類。</p>
</div>
<div class='div-commentary'><p style="margin-left:1em">七服類。服類則蠶虫等。亦酬宿債。准此合明驢馬牛等。償債不言通悉。</p>
</div>
<div class='div-orig'><p>和精之鬼。和銷報盡。生於世間。多為應類。</p>
</div>
<div class='div-commentary'><p style="margin-left:1em">八應類。應類。則平常所應。如水惡。商羊。石鷰等。</p>
<p style="margin-left:1em">箋云。水惡。則江豚白鱀等。商羊。家語云。童謠曰。天將大雨。商羊皷舞。</p>
</div>
<div class='div-orig'><p>明靈之鬼。明滅報盡。生於世間。多為休徵一切諸類。</p>
</div>
<div class='div-commentary'><p style="margin-left:1em">九休徵類。休徵。則麟鳳龜鶴等。</p>
</div>
<div class='div-orig'><p>依人之鬼。人亡報盡。生於世間。多為循類。</p>
</div>
<div class='div-commentary'><p style="margin-left:1em">十循類。循類則猫犬等。傍生雖眾。舉類通収。一一□言。恐煩耳目。</p>
</div>
<div class='div-orig'><p>阿難。是等皆以業火乾枯。酬其宿債。傍為畜生。此等亦皆自虗妄業之所招引。若悟菩提。則此妄緣。本無所有。</p>
</div>
<div class='div-commentary'><p style="margin-left:1em">後指因令悟文二。初指因令悟。</p>
</div>
<div class='div-orig'><p>如汝所言寶蓮香等。及琉<span class='corr'>璃</span>王。善星比丘。如是惡業。本自發明。非從天降。亦非地出。亦非人與。自妄所招。還自來受菩提心中。皆為淨虗。妄想凝結。</p>
</div>
<div class='div-commentary'><p style="margin-left:1em">後牒問明虗。然一念為非。治愆歷劫。三塗苦畢。合復人流。</p>
<p style="margin-left:1em">箋云。如汝所言下一科經。方結答阿難問云世尊。若此妙明真淨妙心。本來徧圓。如是乃至。大地草木。蠕動含露。本元真如。即是如來。成佛真體。佛體真實。云何復有地獄等。如寶蓮香。琉璃大王。善星比丘。云何墮地獄等。</p>
</div>
<div class='div-orig'><p>復次阿難。從是畜生。酬償先債。若彼酬者。分越所酬。此等眾生。還復為人。返徵其剩。</p>
</div>
<div class='div-commentary'><p style="margin-left:1em">後復形人路文三。初剩債相仍文四。初返徵過分。</p>
<p style="margin-left:1em">箋云。如其驢馬等。唯酬彼人分足。其人分外力役。則招佗却為人。還徵分外之力也。</p>
</div>
<div class='div-orig'><p>如彼有力。兼有福德。則於人中。不捨人身。酬還彼力。</p>
</div>
<div class='div-commentary'><p style="margin-left:1em">次隨業施酬文二。初約福人還。</p>
<p style="margin-left:1em">箋云。若有力。則是齋戒力。及福德力。則向人身便還也。</p>
</div>
<div class='div-orig'><p>若無福者。還為畜生。償彼餘直。</p>
</div>
<div class='div-commentary'><p style="margin-left:1em">後無飲畜償。</p>
</div>
<div class='div-orig'><p>阿難當知。若用錢物。或役其力。償足自停。</p>
</div>
<div class='div-commentary'><p style="margin-left:1em">三殺食怨深文三。初明財力易停。</p>
</div>
<div class='div-orig'><p>如其中間。殺彼身命。或食其肉。如是乃至經微塵劫。相食相誅。猶如轉輪。互為高下。無有休息。</p>
</div>
<div class='div-commentary'><p style="margin-left:1em">後述命怨難解。</p>
</div>
<div class='div-orig'><p>除奢摩佗。及佛出世。不可停寢。</p>
</div>
<div class='div-commentary'><p style="margin-left:1em">四勝緣方息。</p>
</div>
<div class='div-orig'><p>汝今應知。彼梟倫者。酬足復形。生人道中。參合頑類。</p>
</div>
<div class='div-commentary'><p style="margin-left:1em">次歸人復類文十。初頑類。頑則觸途懵鈍。</p>
</div>
<div class='div-orig'><p>彼咎徵者。酬足復形。生人道中。參合愚類。</p>
</div>
<div class='div-commentary'><p style="margin-left:1em">二愚類。愚乃不達玄門。</p>
</div>
<div class='div-orig'><p>彼狐倫者。酬足復形。生人道中。參於佷類。</p>
</div>
<div class='div-commentary'><p style="margin-left:1em">三佷類。佷則[怡-台+龍]悷違人。</p>
</div>
<div class='div-orig'><p>彼毒倫者。酬足復形。生人道中。參合庸類。</p>
</div>
<div class='div-commentary'><p style="margin-left:1em">四庸類。庸乃心虧妙智。</p>
</div>
<div class='div-orig'><p>彼蛔倫者。酬足復形。生人道中。參合微類。</p>
</div>
<div class='div-commentary'><p style="margin-left:1em">五微類。微則人非齒錄。</p>
</div>
<div class='div-orig'><p>彼食倫者。酬足復形。生人道中。參合柔類。</p>
</div>
<div class='div-commentary'><p style="margin-left:1em">六柔類。柔乃怯弱無剛。</p>
</div>
<div class='div-orig'><p>彼服倫者。酬足復形。生人道中。參合勞類。</p>
</div>
<div class='div-commentary'><p style="margin-left:1em">七勞類。勞則役力艱駈。</p>
</div>
<div class='div-orig'><p>彼應倫者。酬足復形。生人道中。參於文類。</p>
</div>
<div class='div-commentary'><p style="margin-left:1em">八文類。文乃華詞麗藻。</p>
</div>
<div class='div-orig'><p>彼休徵者。酬足復形。生人道中。參合明類。</p>
</div>
<div class='div-commentary'><p style="margin-left:1em">九明類。明則博通時務。</p>
</div>
<div class='div-orig'><p>彼諸循倫。酬足復形。生人道中。參於達類。</p>
</div>
<div class='div-commentary'><p style="margin-left:1em">十達類。達乃洞曉玄猷。中果酬因。如經可悉。</p>
</div>
<div class='div-orig'><p>阿難。是等皆以宿債酬畢。復形人道。</p>
</div>
<div class='div-commentary'><p style="margin-left:1em">後歎苦傷迷文二。初明復本歸人。</p>
</div>
<div class='div-orig'><p>皆無始來。業計顛倒。相生相殺。不遇如來。不聞正法。於塵勞中。法爾輪轉。此輩名為可憐愍者。</p>
</div>
<div class='div-commentary'><p style="margin-left:1em">後歎苦傷迷。然我等沈生曠劫。屢受羣殃。佛出世。飄落三途。遇人身。哀逢像末。雖翹誠聖旨。不那境劣心迷。若不懇志堅求。倐忽還漂巨海。喜逢圓教。誓化群生。點大夜之明灯。闢昏途之覺戶。遞相諮勸。速運三摩。永謝塵勞。同昇妙覺。向論因果。舉罪循酬。淨業修資。由宜別演。</p>
</div>
<div class='div-orig'><p>阿難。復有從人。不依正覺修三摩地。別修妄念。存想固形。遊於山林人不及處。有十仙種。</p>
</div>
<div class='div-commentary'><p style="margin-left:1em">後演淨業高昇文四。初人中謬習文三。初總標仙錯。</p>
<p style="margin-left:1em">箋云。言存想者。存想一聚心心所也。</p>
</div>
<div class='div-orig'><p>阿難。彼諸眾生。堅固服餌。而不休息。食道圓成。名地行仙。</p>
</div>
<div class='div-commentary'><p style="margin-left:1em">次別釋殊修文十。初地行仙。</p>
<p style="margin-left:1em">箋云。服餌。則大還丹。雄黃朱砂。雲母等。食者。資益義。道乃仙道。</p>
</div>
<div class='div-orig'><p>堅固草木。而不休息。藥道圓成。名飛行仙。</p>
</div>
<div class='div-commentary'><p style="margin-left:1em">二飛行仙。</p>
<p style="margin-left:1em">箋云。草木。則赤松。黃菁。曹蒲等。堅固。是能堅固。草木。是所堅固。</p>
</div>
<div class='div-orig'><p>堅固金石。而不休息。化道圓成。名游行仙。</p>
</div>
<div class='div-commentary'><p style="margin-left:1em">三游行仙。</p>
<p style="margin-left:1em">箋云。堅固金石者。點鐵為金。點石為玉。金鼎之術。白石之方。化道。則變化則道也。</p>
</div>
<div class='div-orig'><p>堅固動止。而不休息。氣精圓成。名空行仙。</p>
</div>
<div class='div-commentary'><p style="margin-left:1em">四空行仙。</p>
<p style="margin-left:1em">箋云。氣精者。則仙家一百二十般。案磨之法。言氣精純也。</p>
</div>
<div class='div-orig'><p>堅固精液。而不休息。潤德圓成。名天行仙。</p>
</div>
<div class='div-commentary'><p style="margin-left:1em">五天行仙。</p>
<p style="margin-left:1em">箋云。堅固精液。則是扣齒為天皷。咽津為醴泉。潤德者。潤益道德也。</p>
</div>
<div class='div-orig'><p>堅固精色。而不休息。吸粹圓成。名通行仙。</p>
</div>
<div class='div-commentary'><p style="margin-left:1em">六通行仙。</p>
<p style="margin-left:1em">箋云。精色。則是不行染法。吸粹者。見日出日入。望吸太陽之氣。三口也。此則通達之仙。</p>
</div>
<div class='div-orig'><p>堅固呪禁。而不休息。術法圓成。名道行仙。</p>
</div>
<div class='div-commentary'><p style="margin-left:1em">七道行仙。</p>
<p style="margin-left:1em">箋云。呪禁如天蓬。黑殺等呪。道道法也。</p>
</div>
<div class='div-orig'><p>堅固思念。而不休息。思憶圓成。名照行仙。</p>
</div>
<div class='div-commentary'><p style="margin-left:1em">八照行仙。</p>
<p style="margin-left:1em">箋云。思念。則仙家調氣□息之術。思念前境也。照行者。言是仙。身有光。照而行也。</p>
</div>
<div class='div-orig'><p>堅固交遘。而不休息。感應圓成。名精行仙。</p>
</div>
<div class='div-commentary'><p style="margin-left:1em">九精行仙。</p>
<p style="margin-left:1em">箋云。交遘。則房中之術。交接之方。以象陰陽交接也。精行仙。則獨行也。</p>
</div>
<div class='div-orig'><p>堅固變化。而不休息。覺悟圓成。名絕行仙。</p>
</div>
<div class='div-commentary'><p style="margin-left:1em">十絕行仙。</p>
<p style="margin-left:1em">箋云。變化。則欒巴噀酒等。覺悟。則存想也。如長房縮地。存遠為近。絕行。乃絕跡而行。</p>
</div>
<div class='div-orig'><p>阿難。是等皆於人中鍊心。不修正覺。別得生理。壽千萬歲。休止深山或大海島絕於人境。斯亦輪迴。妄想流轉。不修三昧。報盡還來。散入諸趣。</p>
</div>
<div class='div-commentary'><p style="margin-left:1em">後結常輪轉。夫諸佛出世。歷劫難逢。小智居人。寧窺妙證。既迷真理。豈悟無生。還欲固想存形。志超煩累。或餐霞吸日。意取延齡。玉液瓊漿。持顏永駐。維山駕鶴。暫別千年。九轉金丹。雲中犬吠。蓬鼇宴寂。幾變桑田。樵父瞻碁。俄然爛斧。因窮果極。宛入輪迴。不了真源。而成妄計。</p>
</div>
<div class='div-orig'><p>阿難。諸世間人。不求常住。未能捨諸妻妾恩愛。</p>
</div>
<div class='div-commentary'><p style="margin-left:1em">二天界修超文三。初欲界文二。初明六天浮厭文六。初四天王天。</p>
<p style="margin-left:1em">箋云。妻者齊也。與夫齊體故。妾者接也。與妻相接。</p>
</div>
<div class='div-orig'><p>於邪婬中。心不流逸。澄鎣生明。</p>
</div>
<div class='div-commentary'><p style="margin-left:1em">箋云。此人。不向外馳流蕩逸。身心乃澄湛精鎣。生其清明。</p>
</div>
<div class='div-orig'><p>命終之後。隣於日月。如是一類。名四天王天。</p>
</div>
<div class='div-commentary'><p style="margin-left:1em">箋云。此天居一晝夜。當人間五十年。壽五百歲。身長半里。修十善法。得生其中。</p>
</div>
<div class='div-orig'><p>於<span class='corr'>己</span>妻房。婬愛微薄。</p>
</div>
<div class='div-commentary'><p style="margin-left:1em">二忉利天。</p>
<p style="margin-left:1em">箋云。雖不與境交。亦非一向無心。<span class='corr'>但</span>微薄故。</p>
</div>
<div class='div-orig'><p>於靜居時。不得全味。</p>
</div>
<div class='div-commentary'><p style="margin-left:1em">箋云。於安精閑居之時。</p>
</div>
<div class='div-orig'><p>命終之後。超日月明。居人間頂。如是一類。名忉利天。</p>
</div>
<div class='div-commentary'><p style="margin-left:1em">箋云。超過前四天王天。居須彌山之頂。然帝釋所居。宮殿怵榻。皆七寶所成。此天欲事與人間同。以化生為異。但以母膝上雲生。兒即乘雲生。一日一夜。當人間一百年。壽命一千歲。身長一里。亦修十善勝故。得生其中。</p>
</div>
<div class='div-orig'><p>逢欲暫交。去無思憶。於人間事。動少靜多。</p>
</div>
<div class='div-commentary'><p style="margin-left:1em">三須燄摩天。</p>
<p style="margin-left:1em">箋云。動少。與境相交。靜多。不與境相交也。</p>
</div>
<div class='div-orig'><p>命終之後。於虗空中。朗然安住。日月光明。上照不及。是諸人等。自有光明。如是一類。名須燄摩天。</p>
</div>
<div class='div-commentary'><p style="margin-left:1em">箋云。此空居。亦七寶為宮殿。一日一夜。當人間二百年。壽命二千歲。身長一里半。</p>
</div>
<div class='div-orig'><p>一切時靜。有應觸來。未能違戾。</p>
</div>
<div class='div-commentary'><p style="margin-left:1em">四兜率陀天。</p>
<p style="margin-left:1em">箋云。未能違拒越戾也。</p>
</div>
<div class='div-orig'><p>命終之後。上昇精微。</p>
</div>
<div class='div-commentary'><p style="margin-left:1em">箋云。精微者乃空也。</p>
</div>
<div class='div-orig'><p>不接下界諸人天境。</p>
</div>
<div class='div-commentary'><p style="margin-left:1em">箋云。不接須彌燄摩等天。</p>
</div>
<div class='div-orig'><p>乃至劫壞。三災不及。如是一類。名兜率陀天。</p>
</div>
<div class='div-commentary'><p style="margin-left:1em">箋云。問。下三上二。菩薩。何不居之。答。下二放逸。上二闇鈍。菩薩不居。問。色無色界。菩薩何不居中。答。有色著深。禪味不利生故。無色無形。不得說法故。此天一晝夜。當人間四百年。壽四千歲。身長二里。執手以為欲事。修六事二因。禮佛發願行慈。得生其中。</p>
</div>
<div class='div-orig'><p>我無欲心。應汝行事。於橫陳時。味如嚼蠟。</p>
</div>
<div class='div-commentary'><p style="margin-left:1em">五樂變化天。</p>
<p style="margin-left:1em">箋云。有外橫陳設之時。使佗行非。雖行但如嚼蠟。言無味。或橫陳。則同被也。</p>
</div>
<div class='div-orig'><p>命終之後。生越化地。如是一類。名樂變化天。</p>
</div>
<div class='div-commentary'><p style="margin-left:1em">箋云。越過前來。兜率天。則彌勒菩薩後得智上。化起內外宮殿也。約天王說。此天於自<span class='corr'>己</span>神通。變起五塵受用。一晝夜當人間八百年。壽八千歲。身長二里半。</p>
</div>
<div class='div-orig'><p>無世間心。同世行事。</p>
</div>
<div class='div-commentary'><p style="margin-left:1em">六佗化自在天。</p>
<p style="margin-left:1em">箋云。同世人行事也。</p>
</div>
<div class='div-orig'><p>於行事交。了然超越。</p>
</div>
<div class='div-commentary'><p style="margin-left:1em">箋云。了然超越。則不與境交也。</p>
</div>
<div class='div-orig'><p>命終之後。徧能出超化無化境。如是一類。名佗化自在天。</p>
</div>
<div class='div-commentary'><p style="margin-left:1em">箋云。化。則樂變化天。無化。則兜率陀天。超此二天也。然此佗化自在天。樂於佗人化起五塵境。天王於中受用。一晝夜當人間一千六百年。壽一萬六千歲。身長三里。</p>
</div>
<div class='div-orig'><p>阿難。如是六天。形雖出動。心跡尚交。自此<span class='corr'>已</span>還。名為欲界。</p>
</div>
<div class='div-commentary'><p style="margin-left:1em">後總結欲流。</p>
<p style="margin-left:1em">箋云。形雖出動。不與境交也。心跡尚交。終有心在也。此約欲事漸輕而論也。界有欲。故曰欲界。然此六天。前二地居。欲事同於人間。後四。空雲等居。欲事。或笑。或視。或執手等。</p>
</div>
<p class='juan'>大佛頂首楞嚴經卷第八下</p></div>
</div><!-- end of div[@id='body'] -->
</body></html>