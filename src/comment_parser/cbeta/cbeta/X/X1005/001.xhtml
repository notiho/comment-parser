<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>華嚴心要法門註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1005
<p class='juan'><a id='mulu1' />答順宗心要法門</p><p class="byline">唐清涼國師　澄觀　撰</p><p class="byline">圭峰沙門　宗密　注</p>
<div class='div-other'><a id='mulu2' /><p>至道本乎其心<span class='note-inline'>(諸佛眾生迷悟本也)</span>心法本乎無住。<span class='note-inline'>(萬法之宗。本乎無住。即心體也。淨名經云。依無住本。立一切法)</span>無住心體。靈知不昧<span class='note-inline'>(瑩淨之理)</span>。</p>
<p>性相寂默。<span class='note-inline'>(性即空空絕跡。相即星象粲然)</span>包含德用<span class='note-inline'>(性包含於神用。具塵沙之無邊)</span>。</p>
<p>該攝內外。<span class='note-inline'>(相該攝於內外。亦不在於中間)</span>能廣<span class='note-inline'>(無外也)</span>能深<span class='note-inline'>(無內也)</span>。</p>
<p>非有非空。<span class='note-inline'>(妙有不空。真空不有)</span>不生不滅<span class='note-inline'>(非四相所遷也)</span>。</p>
<p>求之不得。棄之不離<span class='note-inline'>(明一真心地。絕取捨之情)</span>。</p>
<p>迷現量則惑苦紛然。<span class='note-inline'>(迷本逐末)</span>悟真性則空明廓徹<span class='note-inline'>(返本還源)</span>。</p>
<p>雖即心即佛。唯證者方知。<span class='note-inline'>(凡聖一真。猶來見隔。見在即凡。情忘即佛。智與理冥。境與神會者。方知也)</span>。</p>
<p>然有證有知。則慧日沈沒於有地<span class='note-inline'>(若存證知。則棄內而外求。即滯於有)</span>。</p>
<p>若無照無悟。則昏雲掩蔽於空門<span class='note-inline'>(若忘智忘照。則外忘緣而內忘照。即滯於無)</span>。</p>
<p>但一念不生。前後際斷。<span class='note-inline'>(妄心不生。二際俱斷)</span>照體獨立。物我皆如<span class='note-inline'>(真智現前。我及我所。悉皆同體)</span>。</p>
<p>直造心源。無智無得。<span class='note-inline'>(至理虗玄。言忘慮絕。不可以識識。不可以行得)</span>不取不捨。<span class='note-inline'>(性自天真。本無取捨)</span>無對無修。<span class='note-inline'>(本非對待。豈有修作)</span>。</p>
<p>然迷悟更依。真妄相待<span class='note-inline'>(迷即六凡。悟則四聖。真智生。妄念滅。妄若起。真智隱)</span>。</p>
<p>若求真去妄。如避影以勞形<span class='note-inline'>(若有取捨。勞形役智)</span>。</p>
<p>若體妄即真。似處陰而影滅<span class='note-inline'>(妄無自性。舉體即真)</span>。</p>
<p>若無心忘照。則萬累都捐<span class='note-inline'>(既忘心照。煩惱自空)</span>。</p>
<p>若任運寂知。則眾行圓起<span class='note-inline'>(起即體之用。用而無用。何假因耶)</span>。</p>
<p>放曠任其去住。<span class='note-inline'>(不著彼此)</span>靜鑑見其源流<span class='note-inline'>(動靜不失理也)</span>。</p>
<p>語默不失玄微。<span class='note-inline'>(語默全真)</span>動靜豈離法界<span class='note-inline'>(去住合道)</span>。</p>
<p>言止則雙忘智寂。<span class='note-inline'>(止觀俱泯)</span>論觀則雙照寂知<span class='note-inline'>(止觀齊彰)</span>。</p>
<p>語證不可示人。<span class='note-inline'>(寂然之理。不可說示)</span>說理非證不了<span class='note-inline'>(唯證相應)</span>。</p>
<p>悟寂無寂。<span class='note-inline'>(智與理冥)</span>真智無知。<span class='note-inline'>(真如之理。泯能知智)</span>以知寂不二之一心。<span class='note-inline'>(以即理之智也)</span>契空有雙融之中道。<span class='note-inline'>(證不二之理也)</span>無住無著。<span class='note-inline'>(二邊不立。中道不安)</span>莫攝莫收。<span class='note-inline'>(任法界性。延促無礙)</span>是非兩忘。能所雙絕。斯絕亦絕。般若現前<span class='note-inline'>(法界真性。思慮叵窮。若絕能所。則真智現前也)</span>。</p>
<p>般若非心外新生。<span class='note-inline'>(不從外得)</span>智性乃本來具足<span class='note-inline'>(非新新有)</span>。</p>
<p>然本寂不能自見。實由般若之功<span class='note-inline'>(理非智不能顯)</span>。</p>
<p>般若之與智性。翻覆相成<span class='note-inline'>(智非理不能生)</span>。</p>
<p>本智之與始終。兩體雙絕<span class='note-inline'>(本末俱泯)</span>。</p>
<p>證入則妙覺圓明。<span class='note-inline'>(體無瑕翳)</span>悟本則因果交徹<span class='note-inline'>(凡聖相入)</span>。</p>
<p>心心作佛。無一心而非佛心。<span class='note-inline'>(念念全真)</span>處處證真。無一塵而非佛國<span class='note-inline'>(即染而淨)</span>。</p>
<p>真妄物我。舉一全收。<span class='note-inline'>(二而不二)</span>心佛眾生。炳然齊致<span class='note-inline'>(不二而二)</span>。</p>
<p>迷則人隨於法。法法萬差而人不同<span class='note-inline'>(迷真逐妄)</span>。</p>
<p>悟則法隨於人。人人一致而融萬境<span class='note-inline'>(物象無體)</span>。</p>
<p>言窮慮絕。何果何因。<span class='note-inline'>(本離言念)</span>體本寂寥。孰同孰異<span class='note-inline'>(非同異境)</span>。</p>
<p>唯志懷虗朗。消息沖融<span class='note-inline'>(佩道之士。契之即神)</span>。</p>
<p>其猶透水月華。虗而可見。<span class='note-inline'>(喻也)</span>無心鏡像。照而常空矣<span class='note-inline'>(虛心之鑑)</span>。</p>
</div>
<div class='div-other'><a id='mulu3' />
<p class='h1'>心要法門頌</p>
<div class="lg regular"><div class='lg-row'>欲達心源淨<span class='note-inline'>(所迷之理)</span>　須知我相空<span class='note-inline'>(萬物自虗)</span></div>
<div class='lg-row'>形容何處實<span class='note-inline'>(緣生本無)</span>　念慮本無從<span class='note-inline'>(起處不真)</span></div>
<div class='lg-row'>豁爾靈明現<span class='note-inline'>(似日初出)</span>　翛然世界通<span class='note-inline'>(即無障礙)</span></div>
<div class='lg-row'>真金開伏藏<span class='note-inline'>(情忘理現)</span>　赫日出瞑矇<span class='note-inline'>(智起惑忘)</span></div>
<div class='lg-row'>試將心比佛<span class='note-inline'>(性無異故)</span>　與佛始終同<span class='note-inline'>(真妄無別)</span></div>
</div></div>
<p class='juan'>答順宗心要法門<span class='note-inline'>(終)</span></p>
</div><!-- end of div[@id='body'] -->
</body></html>