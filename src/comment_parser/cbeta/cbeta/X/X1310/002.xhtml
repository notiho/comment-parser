<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>拈八方珠玉集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu6' />佛鑑佛果正覺佛海拈八方珠玉集中</p><p>舉僧問藥山。平田淺草。塵鹿成群。如何射得塵中塵。山云。看箭。佛鑑著語云。錯。僧便作倒勢。山云。侍者拖出這死漢。佛鑑著語云。錯。僧拂袖便出。山云。弄泥團漢。有什麼限。佛鑑著語云。錯錯。</p>
<p style="margin-left:1em">佛鑑復拈云。老僧下者四錯。有縱有奪。有褒有貶。諸人還點撿得出麼。若也緇素分明。許你將錯就錯。</p>
<p style="margin-left:1em">正覺云。會麼。箭既離弦。無反回勢。</p>
<p style="margin-left:1em">佛海云。藥山一箭。中者必死。奈者弄泥團漢何。</p>
<p>舉藥山問僧。甚處來。僧云。江西來。山以拄杖。敲禪床三下。僧云。某甲粗知去處。山拋下拄杖。僧無語。山召侍者。點茶與這僧。踏州縣困。</p>
<p style="margin-left:1em">佛鑑拈云。這僧也眼目定動。待他擊禪床三下。便好點頭三下。待他擲下拄杖。便好與拗作兩截。拂袖出去。直饒藥山更有機關。教他也無展用處。</p>
<p style="margin-left:1em">師遂拈拄杖。橫案云。當時既<span class='corr'>已</span>蹉過。只今還有咬猪狗底。出來露个消息。時維那出眾。作女人拜。師云。笑殺大眾。擲下拄杖。便歸方丈。</p>
<p style="margin-left:1em">正覺云。虗舟飄瓦。觸物無心。藥山三敲。撞破漆桶佛海云。藥山向拄杖頭。生風起草。要辨者僧。者僧知來處。又知去處。因甚却不肯承當。還可轉仄也無。一州一縣。鹽貴米賤。</p>
<p>舉芙蓉一日行食與居士。士始接。蓉縮手云。生心受施。淨名早呵。去此一機。居士還甘否。士云。當時善現豈不作家。蓉云。豈干他事。士云。食到口邊。被人奪却。蓉乃下食。士云。不消一句。</p>
<p style="margin-left:1em">佛鑑拈云。杓柄在手。與奪自由。龐公筯夾不上便使匙挑。大似奪飢不奪飽。然雖恁麼。解將冷口喫人熱物底。也難得。</p>
<p style="margin-left:1em">正覺云。先機一露。得在知音。句後求人。難逢作者。等閑合轍。平地青霄。直饒善現淨名。斫頟相望不及。何也。夜來薝蔔林中過。饒得清香滿袖歸。</p>
<p style="margin-left:1em">佛海云。將與而復奪。芙蓉有此一機。將失而復得。老龐不消一句。雖則匙筯籠橫。且圖得盌飯喫。</p>
<p>舉居士問芙蓉。馬祖的實為人處。還分付與師麼。蓉云。某甲尚不見他。爭知他的實處。士云。似師見解。也無討處。蓉云。居士也不得一向言說。士云。一向言說。師猶失宗。若作兩向三向。師還開口不得。蓉云。直是開口不得。可謂實也。居士撫掌而出。</p>
<p style="margin-left:1em">佛鑑拈云。芙蓉何不但道。分付與我。待問如何是真實處。便好與一掌。待他眼睛定動。更與一掌。何故。且要打斷許多葛藤。</p>
<p style="margin-left:1em">正覺云。唯之與阿。相去幾何。既是馬祖。的實為人處。因甚芙蓉不肯承當。當時若便承當。看他居士向什麼處言說。然雖如此。行到水窮處。坐看雲起時。</p>
<p style="margin-left:1em">佛海云。雨打庭前擣帛石。一點入作不得。却以葛藤纏之。便見前言不副後語。</p>
<p>舉居士一日來看石林。林竪起拂子云。不落丹霞機。汝試道一句來。士奪却拂子。竪起拳頭。林云。正是丹霞機。士云。汝與我道不落看。林云。丹霞患啞。龐公患聾。士云。恰是。</p>
<p style="margin-left:1em">佛鑑拈云。他家相見。別無道理。彼既搖頭。此亦擺尾。頭尾相應。難存終始。多少杜撰禪和。一向撥波求水。</p>
<p style="margin-left:1em">正覺云。龐翁尋常。撩天撥地。及乎被石林問丹霞機。只解舉个拳頭折當。石林道伊害聾。他道恰是。且道是个什麼。落霞與孤鶩齊飛。秋水共長天一色。</p>
<p style="margin-left:1em">佛海云。放則雙放。巨浪湧千尋。収則雙収。波澄不離水。且道是落丹霞機。不落丹霞機。</p>
<p>舉石林問居士。有个事。相借問。居士不得惜言句。士云。便請舉來。林云。元來惜言句。士云。這个問訊。不覺落他便宜。林掩耳而去。士云。作家作家。</p>
<p style="margin-left:1em">佛鑑拈云。龐公雖然賊過後張弓。也被他使著。石林雖得便宜。圖他一粒米。失却半年粮。</p>
<p style="margin-left:1em">正覺云。佛鑑道。龐公賊過後張弓。殊不知。軟根鑽硬石。又道。石林圖他一粒米。失却半年粮。也只是下本相筭人。</p>
<p style="margin-left:1em">佛海云。居士落便宜處討便宜。石林得便宜處失便宜。</p>
<p>舉石林一日下茶與居士。士纔接。林縮手云。何似生。士云。有口道不得。林云。須是恁麼始得。士拂袖出去云。也大無端。林云。識得龐公了也。士却回首。林云。也大無端。士無語。林云。你也解無語去。</p>
<p style="margin-left:1em">佛鑑拈云。龐公尋常。辯瀉懸河。因什麼到這裏無語。時人只見錐頭利。幾人能見利頭錐。</p>
<p style="margin-left:1em">正覺云。且道佛鑑意作麼生。要見利頭錐麼。不見道。有口道不得。</p>
<p style="margin-left:1em">佛海云。居士。人呼為多口老翁。今日被人道你也解無語去。不妨減人聲價。當時石林道。識得龐公了也。只向道。何似生。管取喫茶。</p>
<p>舉長髭問僧。發足何處。僧云。九華控石庵。髭云。此庵主是誰。僧云。馬祖下尊宿。髭云。名什麼。僧云。不委他法號。髭云。他不委你。你不委他。僧云。尊宿眼在什麼處。髭云。若是庵主親來。也須喫痛棒始得。僧云。賴遇和尚放某甲過。髭云。百年後。討者僧也難得。</p>
<p style="margin-left:1em">佛鑑拈云。好一頭錦鱗。紅尾泝浪。龍門遮攔不住。却向長髭虀瓮裏浸却。直至如今。出身無路。</p>
<p style="margin-left:1em">正覺云。若據這僧。說甚百年後難得。更五百年也無討處。佛鑑道。這僧向長髭虀瓮裏浸却。問伊道。長髭瓮裏。是充鼻虀。是淡菜虀。</p>
<p style="margin-left:1em">佛海云。從苗辨地。因語識人。不無長髭。不觸風化。不墜家聲。却還庵主。百年後討者僧也難得。莫是口甜心苦麼。</p>
<p>舉僧到長髭。遶禪床一匝。卓然而立。髭云。若是石頭法席。一點也用不著。僧又行一匝。髭云。却是恁麼時。不易道得箇來處。僧便出去。髭乃喚。僧不管。髭云。這漢猶少教詔在。僧却回云。有一人。不從人得。不受教詔。不落階級。師還許麼。髭云。逢之不逢。逢必有事。僧乃退身三步。髭遶禪床一匝。僧云。不唯宗眼分明。亦乃師承有據。髭打三下。</p>
<p style="margin-left:1em">佛鑑拈云。又不打一棒。又不打五棒。因什麼只打三棒。眾中商量。或云是賞。或云是罰。賞則賞機鋒截便。祇對有敘。罰則罰。他不識觸淨。到來印可宗師。如斯理論。深屈古人。老僧不惜眉毛。為你一時注脚。卓拄杖三下。</p>
<p style="margin-left:1em">正覺云。長髭遶禪床一匝。這僧便道伊。師承有據。當時長髭若便打三下。却看他作麼生進語。雖然如此。也是當斷不斷。返招其亂。</p>
<p style="margin-left:1em">佛海云。者僧許多勞攘。總是模子裏脫來底。當初放去便休。不合喚回。使他作亂一上。猶幸長髭。老而不耄。</p>
<p>舉僧參長髭。髭問。汝是甚處人。僧云。新羅人。髭云。好个師僧。問著便亂統。僧云。道和尚不是作家得麼。髭云。何曾是新羅人。僧云。某甲祇對。未成道理在。髭云。這新羅子。猶亂走。</p>
<p style="margin-left:1em">佛鑑拈云。且道這僧是。新羅人。不是。若道是。長髭因何道亂統。若道不是。這僧豈不知鄉曲。到這裏。也須緇素分明始得。</p>
<p style="margin-left:1em">正覺云。這僧亂走。可怜客路風波。長髭作家。也似坐不安席。</p>
<p style="margin-left:1em">佛海云。者新羅子。久經大海。慣見波濤。也解順風揚帆。也解逆流倒柂。且長髭是肯伊不肯伊。</p>
<p>舉僧侍立長髭次。髭竪起拳云。老僧只是這个。更說什麼椀鳴聲。僧云。只與麼。有甚當處。髭云。汝有懸河之辯。僧云。辯亦不要。髭云。太無厭生。僧云。祇為難遇和尚。髭云。難遇底事。又作麼生。僧却竪起拳頭。髭云。好承當取。勿得造次。僧禮拜而退。</p>
<p style="margin-left:1em">佛鑑拈云。此事如人射地。無有不中之理。只如箭未離弦時。還有中不中也無。諸人要會麼。竪起拳頭云。智海這个也無。更說什麼椀鳴聲。還有人承當得麼。大海若知足。百川應倒流。</p>
<p style="margin-left:1em">正覺云。若是椀鳴聲。則出類拔萃。遂舉拳云。若知有這个。此土西天。還肯承當麼。打與九分。</p>
<p style="margin-left:1em">佛海云。長髭與這僧。有啐啄同時之眼。有啐啄同時之機。有啐啄同時之用。總未免椀鳴聲。</p>
<p>舉有僧。為長髭點茶。三巡後。僧問。不負從上諸聖。如何是長髭第一句。髭云。有口不能言。僧云。為什麼有口不能言。髭乃有頌云。石師子木女兒。第一句諸佛機。言不得也大奇。直下是莫狐疑。良久云。是第一句。苐二句。僧云。不一不二。髭云。見利忘錐。猶自多在。僧禮拜。髭拈起盞子云。直是不負從上諸聖。僧云。直指人心。見性成佛。又作麼生。髭放下盞子。便歸方丈。僧隨後入。髭翹起一足云。大地不容針。汝從何處來。僧云。直是維摩。也緘口不得。髭云。偶爾之間。又逢猛虎。</p>
<p>僧便作虎聲。髭以拄杖。作亞鎗勢。僧却把住云。大地不容針。何處得這个來。髭云。不但維摩。文殊也緘口不得。僧云。著箭虎。不可當。髭與一掌。推出方丈。</p>
<p style="margin-left:1em">佛鑑拈云。古人道。相知不在千盃酒。一盞清茶也醉人。此語不虗。你看長髭三巡之後。茶灰抹土。入羣兒隊中。和泥入水。如金剛與耐重相撲。一起一。</p>
<p style="margin-left:1em">倒。雖然如是。你諸人。向什麼處。見長髭。乃竪起拳。作相撲勢云。看。</p>
<p style="margin-left:1em">正覺云。一句兩句。葛藤路布。維摩文殊。緘口無處。暗箭藏鋒。射中猛虎。一掌相酬。繪事後素。</p>
<p style="margin-left:1em">佛海云。第一句。言不及。見利忘錐。何得何失。拈起放下。翹足而立。文殊維摩。鎗箭交擊。果不可當。一掌推出。縱是舜若多神。額頭也須汗出。</p>
<p>舉僧到長髭。髭把住云。師子兒野犴屬。僧以手作撥眉開勢。髭云。雖然如是。猶欠哮吼在。僧却擒住。髭云。偏愛用此機。髭與一掌。僧放下手。拍三下。髭云。若見同風僧。汝還甘與麼否。僧云。想料不由別人。髭却以手作撥開眉勢。僧云。猶欠哮吼在。髭云。想料不由別人。</p>
<p style="margin-left:1em">佛鑑拈云。說法有得。是野干鳴。說法無得。是師子吼。且道長髭。與這僧說話。是落有。是落無。還有人辨得麼。直饒辨得出。未免總是野狐精。</p>
<p style="margin-left:1em">正覺云。這兩个。大似吟風詠月。對屬輕清。只是中間一處落韻。</p>
<p style="margin-left:1em">佛海云。踞地哮吼。跳擲翻身。點撿將來。總是野干屬。</p>
<p>舉淩行婆來參長髭。髭云。憶得在絳州時事麼。婆云。非師不委。髭云。多虗少實在。婆云。有甚諱處。髭云。念你是女人。放你拄杖。婆云。某甲終不見尊宿過。髭云。老僧過在甚處。婆云。和尚無過。婆豈有過耶。髭云。無過底人作麼生。婆竪起拳云。與麼總成顛倒。髭云。實無諱處。</p>
<p style="margin-left:1em">佛鑑拈云。長髭口甜。婆子心切。口甜則言中有響。心切則句裏藏鋒。直饒心口相應。未免傍觀者哂正覺云。長髭解接無根樹。婆子能挑水底燈。燈爛樹生真可笑。住聲千古播乾坤。諱得麼。</p>
<p style="margin-left:1em">佛海云。長髭有掣電之機。行婆有懸河之辯。一挨一拶。一踢一拳。雖則二俱作家。爭柰絳州時事。一時賺了。</p>
<p>舉長髭廊下。見僧問訊。髭云。步步是汝證明處。汝還知麼。僧云。某甲不知。髭云。汝若知。我堪作什麼。僧禮拜。髭云。我不堪。汝却好。</p>
<p style="margin-left:1em">佛鑑拈云。輸機者勝。欺歒者亡。長髭和尚。命似懸絲。</p>
<p style="margin-left:1em">正覺云。長髭向燈影裏行。這僧却步步著實。末後只得懡㦬。</p>
<p style="margin-left:1em">佛海云。明頭去暗頭來。長髭老人。幾乎著賊。</p>
<p>舉漸源在道吾處。為侍者。一日過茶與吾。吾喫茶。提起盞子云。是邪是正。源叉手近前。以目視之。吾云。邪即總邪。正即總正。源云。某甲不與麼。吾云。汝作麼生。源便奪却盞子。提起云。是邪是正。吾云。不謬為吾侍者。源便禮拜。</p>
<p style="margin-left:1em">佛鑑拈云。雖則師資道合。邪正區分。其奈蹉過未提起盞子時事。何也。只為養子之緣。是致老婆心切。</p>
<p style="margin-left:1em">正覺云。若論一期相見。總不較多。若欲邪正區分。更須別道一轉。</p>
<p style="margin-left:1em">佛海云。道吾愛子之故。不覺掘地深埋。當初他奪却盞子云。是邪是正。便與和聲打。</p>
<p>舉漸源有僧到來。源在紙帳內坐。僧撥開帳云。不審。源以目視之。良久云。會麼。僧云不會。源云。七佛<span class='corr'>已</span>前事。為什麼不會。有僧舉似石霜。霜云。如人解射。箭不虗發。</p>
<p style="margin-left:1em">佛鑑拈云。蚌[虫*矞]相持。具落漁人之手。</p>
<p style="margin-left:1em">正覺云。山僧即不然。不似乞諸其鄰。</p>
<p style="margin-left:1em">佛海云。只知箭不虗發。不知惡水澆人。</p>
<p>舉寶盖來訪漸源。源捲却簾子。在方丈內坐。蓋乃下却簾子。却歸客位。源令侍者傳語云。長老遠來不易。猶隔津在。蓋遂擒住侍者。與一掌。者云。未得打某甲。有堂頭和尚在。蓋云。為有堂頭老漢。所以打你。者回舉似源。源云。猶隔津在。</p>
<p style="margin-left:1em">佛鑑拈云。二老漢。一舒一卷。賓主歷然。隔津通津。彼此相照。侍者親蒙賜掌。恩大難酬。寶盖到處垂慈。費盡腕頭氣力。</p>
<p style="margin-left:1em">正覺云。簾外不知簾內事。說什麼隔津。</p>
<p style="margin-left:1em">佛海云。捲簾而坐。對面隔津。下簾而回。隔津對面。若使侍者惺惺。二人性命。總在其手。</p>
<p>舉南泉魯祖杉山歸宗四人。離馬祖處。各去住庵。於路分袂處。南泉插下拄杖云。道得也被這个礙。道不得。也被者个礙。歸宗拽拄杖。打南泉一下云。也只是這个。王老師說什麼礙與不礙。魯祖云。只此一句。大播天下。歸宗云。還有不播者麼。祖云。有。宗云。作麼生。是不播者。祖作掌勢。</p>
<p style="margin-left:1em">佛鑑拈云。難兄難弟。一二三四。同母而生。个个相似。竿木隨身。逢場作戲。莫言㝵塞不得。一句播天播地。</p>
<p style="margin-left:1em">正覺云。礙與不礙。龍吟霧起。播與不播。蠅附驥尾。南北東西。千里萬里。俊哉。</p>
<p style="margin-left:1em">佛海云。南泉嶽峙雲橫。歸宗天開地闢。魯祖見義勇為。杉山坐觀成敗。據者四个漢。更侍馬師三十年。各去住庵。亦未可在。</p>
<p>舉石梯。一日。侍者托鉢上堂。梯召云。侍者。者應喏。梯云。甚處去。者云。上堂齋去。梯云。我豈不知。汝上堂齋去。者云。除此外。別道个什麼。梯云。只問汝本分事。者云。若問本分事。實是上堂齋去。梯云。不謬為吾侍者。</p>
<p style="margin-left:1em">佛果拈云。我心匪石不可轉。我心匪席不可捲。綿綿不漏一絲毫。佛法世法同个眼。此猶是養子之緣。若使盡令而行。待他道。若問本分事。某甲實上堂齋去。擗脊便打。何故。臥龍須奮迅。丹鳳亦翱翔正覺云。驀喚回頭。汗流浹背。雷聲甚大。雨點全無。非獨勞而無功。又是與蛇畫足。</p>
<p style="margin-left:1em">佛海云。這條路。脚下踏得穩實。自然一切人。搖撼不動。喚作本分事。錯。</p>
<p>舉石梯一日侍者請師入浴。梯云。既不洗塵。亦不洗垢。浴作什麼。者云。請和尚先去。某甲將皂角後來。梯乃笑。</p>
<p style="margin-left:1em">佛鑑拈云。石梯年老。侍者年少。雖然老少不同。其奈頭腦相似。</p>
<p style="margin-left:1em">正覺云。呵呵。語是心苗。鶴膝蜂腰。</p>
<p style="margin-left:1em">佛海云。要識透網金鱗。只者是。</p>
<p>舉石梯一日侍者問。生滅純真時如何。梯竪起拂子。者云。此猶是生滅在。梯云。汝太唐突人。者云。承和尚慈悲之故。梯云。我不慈悲。又作麼生。者乃奪拂子竪起。梯云。小慈妨大慈。</p>
<p style="margin-left:1em">佛鑑拈云。生滅純真。拈頭作尾。純真生滅。拈尾作頭。雖然頭尾相應。畢竟難存終始。且道石梯竪起拂子。與侍者竪起拂子。是同是別。良久竪起拂子云。明眼漢。謾他一點也不得。</p>
<p style="margin-left:1em">正覺云。一種是弄精魂。這兩个較些子。</p>
<p style="margin-left:1em">佛海云。將謂是慈悲那。低聲低聲。未必善因。不招惡果。</p>
<p>舉欽山有僧來參。山翹起一足云。這一足特為闍梨。僧亦翹一足。山云。不是欽山也大難。僧遶禪床一匝。便出。山云。不道無人知此事。只是少有與麼。僧云。可謂好心不得好報。山低聲召云。闍梨闍梨。僧云。欽山名遠。欽山名遠。山云。矮子看戲。隨人上下。</p>
<p style="margin-left:1em">佛鑑拈云。欽山翹足。輟<span class='corr'>己</span>惠人。這僧見機。恭而無禮。人必自侮。然後人侮之。若不得流水。還應過別山。</p>
<p style="margin-left:1em">正覺云。欽山此機。知之者少。這僧雖則隨人上下。其奈然諾分明。</p>
<p style="margin-left:1em">佛海云。佛鑑云。人必自侮。然後人侮之。只知特為闍梨。又被闍梨特為。一酬一唱。載賡載歌。是則禮上往來。非則矮子看戲。</p>
<p>舉德山侍者。來參欽山。纔禮拜。山把住云。還甘欽山恁麼也無。者云。某甲悔久住德山。今日無言可對。山放却云。一任你祗對者撥開胷云。且聽某甲通氣一上。山云。德山門下即得。這裏一點也用不著。者云。久委欽山不通人情。山云。累他德山眼目。參堂去。</p>
<p style="margin-left:1em">佛鑑拈云。德山醋釅。曾喫知酸。恩大難酬。以德報德。只如這僧。恁麼祗對。畢竟如何。當門不用栽荊棘。後代兒孫惹著衣。</p>
<p style="margin-left:1em">正覺云。侍者車不橫推。欽山理不曲斷。莫道王法無私。不是海行條貫。</p>
<p style="margin-left:1em">佛海云。欽山喫德山痛棒。恩怨不分。今日侍者到來。如何祇麼放過。山僧忍俊不禁。為他索取一頓。拈起拄杖。又靠云。休休。未有涅槃堂在。</p>
<p>舉欽山入浴。見僧踏水車。上來問訊。山云。幸自轆轆地。何須恁麼。僧云。不恁麼又爭得。山云。若不恁麼。欽山眼堪作什麼。僧云。作麼生是師眼。山以手作撥開眉勢。僧云。和尚又如何得與麼。山云。我與麼。你便不與麼。僧無語。山云。索戰不勝。一場氣悶。良久云。會麼。僧云不會。山云。我為你擔取一半。</p>
<p style="margin-left:1em">佛鑑拈云。是則轆轆地轉。其奈車下無水。何以得知。你看欽山。盡日澡浴。渾身徹乾。</p>
<p style="margin-left:1em">正覺云。說甚麼擔取一半。這僧獨獲全籌。何故。不見道。幸自轆轆地。</p>
<p style="margin-left:1em">佛海云。這僧與麼也轉轆轆地。不與麼也轉轆轆地。纔到與麼不與麼處。却似截水停輪。且過在什麼處。</p>
<p>舉欽山一日在殿上看花次。有環上座來問訊。山拈起花云。是世界非世界。並從此去。環云。只此手中底。從何處去。欽山與一摑云。手中底是什麼。環云。因和尚致得某甲喫摑。山云。若恁麼。欽山還你一摑。山便近前。環云。欽山也無端。山云。世間還有過我者也無。環云有。山云。誰。環拈起袈裟角云。空劫<span class='corr'>已</span>前。誰人辨得。山近前云。除却環公。未有人敢與麼。便以衣袖遮面而出。到前廓云。空招此患。環云。苦苦。山云。如今不苦。更待何時。良久云。汝且道。苦在什麼處。環無語。山云。雷聲甚大。雨點全無。</p>
<p style="margin-left:1em">佛鑑拈云。可惜放過這老漢。當初待伊將面近前。便與毒摑兩掌。忽然知得來處。決定須知手中底去處。乃竪拂子云。還知得來處了也無。良久云。想君不是金牙作。爭解張弓射尉遲。</p>
<p style="margin-left:1em">正覺云。是世界非世界。環公驀地上鉤來。與一摑還一摑。無端招得重重苦。苦在什麼處。啞子喫瓜佛海云。拈一放一。欽山慣用此機。見三下三。環公的是好手。如个長蛇陣。首尾中間。被環公打得透了。無端轉腦回頭。不覺弓折箭盡。</p>
<p>舉欽山與巖頭雪峯。過江西行脚。到一店上喫茶。欽山云。不會轉身吐氣者。今日不得茶喫。巖頭云。若與麼。我今日定不得茶喫也。雪峯云。某甲亦然。山云。兩个老漢。話頭也不識。頭云。什麼處去也。山云。布袋裏老鴉。雖活如死。頭退後云。看看。山云。奯公且致。存公作麼生。峯畫一圓相。山云。不得不問。頭笑云。太遠生。欽山云。有口不得茶喫者多。</p>
<p style="margin-left:1em">佛鑑拈云。欽山雖解轉身通氣。亦未得茶喫分。何也。話在。</p>
<p style="margin-left:1em">正覺云。欽山平地干戈。二老將行伍錯亂。末後収旗<span class='corr'>斂</span>鼓。且得勝負一般。然雖如此。任使將軍全得勝。歸時還少去時人。</p>
<p style="margin-left:1em">佛海云。不會轉身吐氣。不得茶喫則固是。會轉得身吐得氣。因什麼。亦不得茶喫。公案見在。</p>
<p>舉良禪客問欽山。一鏃破三關時如何。山云。放出關中主看。<span class='note-inline'>(佛鑑云險)</span>良云。恁麼則知過必改也。山云。更待何時。良云。好箭放不著所在。便出去。山把住云。一鏃破三關。即且致。試與欽山發箭看。<span class='note-inline'>(佛鑑云險)</span>良無語。山打七棒云。且聽這漢。疑三十年。</p>
<p>有僧舉似同安。安云。良公雖解放箭。要且不中的。僧便問。如何得中的去。<span class='note-inline'>(佛鑑云險)</span>安云。關中主。是什麼人。其僧却舉似欽山。山云。良公早解恁麼道。免得欽山口。雖然如是。同安也不是好心。亦須自看始得。</p>
<p style="margin-left:1em">佛鑑復拈云。若識得三險道理。便能一鏃破三關。還有麼。有則出來。為你發箭。良久云。箭穿紅日影。須是射鵰人。</p>
<p style="margin-left:1em">正覺云。良公箭既離弦。無返回勢。欽山向射垛背後藏身。同安雖不是好心。善解目機銖兩。佛鑑連下三險。不甘箭過新羅。若要確實商量。須向一鏃未舉<span class='corr'>已</span>前明取。明後如何。一句坐中得。片心天外歸。</p>
<p style="margin-left:1em">佛海云。良公龍頭蛇尾。祇因副箭不來。欽山活剝生吞。蓋為關中有主。且道。關中主。是什麼人。只知事逐眼前過。不覺老從頭上來。</p>
<p>舉欽山一日。見僧來。竪起手云。開即成掌。五指參差。</p>
<p>復握云。如今為拳。必無高下。你道欽山還通商量也無。僧竪起拳。欽山云。你只是个無開合漢。僧云。未審和尚如何接人。山云。我若接人。共你相似。僧云。特來參和尚。也須吐露个消息。山云。汝若特來。我須吐露。</p>
<p>僧云。便請。欽山便打。其僧無語。山云。守株待兔。枉用心神。</p>
<p style="margin-left:1em">佛鑑拈云。掌亦是手。握亦是手。商量个什麼。乃舉一足云。只如展亦是脚。収亦是脚。疾走亦是脚。緩行亦是脚。無高無下。不許商量。且道。與欽山。是同是別。良久云。他日莫道欽山智海。手脚為人好。</p>
<p style="margin-left:1em">正覺云。欽山老人垂慈落草。太煞老婆。與个襁褓小兒作戲。當時待他舉起拳。但道哆哆和和。它若悟去。免得枉用工夫。</p>
<p style="margin-left:1em">佛海云。垂竿拋釣。意在鯤鯨。負命上鈎。得个跛鱉。是英俊底。別作商量。乃舉手云。展開也。山河大地。握定也。水泄不通。且道。開底是。握底是。若道開也是手。握也是手。我也知。你死水裏作活計。</p>
<p>舉投子。太原孚上座來參。投子云。久響孚上座。莫便是麼。孚作掌勢。投子云。老僧招得。孚便出去。投子云。且聽諸方斷看。孚却回。投子便打。</p>
<p>有僧舉似玄沙。沙云。莫是投子招得麼。</p>
<p style="margin-left:1em">佛鑑拈云。投子老兒。威風凜凜。虎視耽耽。坐斷一方。四海望崖而退。無何。落在孚上座陷穽中。出不得。如何出得這老漢。試下一轉語。</p>
<p style="margin-left:1em">正覺云。孚上座和身送出。投子棒也不得全機。若聽諸方斷看。恰是。投子招得。玄沙與麼道。也是曲肘不向外。</p>
<p style="margin-left:1em">佛海云。將謂是浴下鼠子。由來是草裏大虫。投子若無生擒活捉底爪牙。也大難當。祇玄沙大師。也是扶強不扶弱。</p>
<p>舉巨榮禪客參投子。子云。老僧未曾有一言半句。挂諸方耳目。汝為什麼。來見山僧。僧云。到這裏不施三拜。要且不甘。子云。出家人得與麼勿碑記。僧遶禪床一匝。便出。子云。有眼無耳朵。六月火邊坐。</p>
<p style="margin-left:1em">佛鑑拈云。將錯就錯。且道賓家將錯就錯。主家將錯就錯。識休咎漢。向這裏。緇素分明。一任橫行天下。點撿諸方。</p>
<p style="margin-left:1em">正覺云。山僧若是這僧。便好向道。猶哩。</p>
<p style="margin-left:1em">佛海云。別機宜識休咎。兵刃交接。弃之而回。不知進退存亡。往往髑髏遍野。</p>
<p>舉僧到投子。方問訊。子把住云。還知性命。在老僧手裏麼。僧云。氣急殺人。子放却云。通汝氣。放汝命。僧云。草草悞及於人。子云。行脚人到東西。多是不稱主人意。僧云。就中和尚無慈悲。子云。低聲低聲。僧云。亦諱不得。子云。客作漢。</p>
<p style="margin-left:1em">佛鑑拈云。投子半斤。這僧八兩。定盤星上爭些子。雖然如是。得便宜是落便宜。</p>
<p style="margin-left:1em">正覺云。投子老人氣宇雄雄。這僧一向。抱頭撮脚。若論展事投機。慈悲何在。雖然如此。世事若將公道斷。人心難與月輪齊。</p>
<p style="margin-left:1em">佛海云。如穿楊箭。百發百中。一發不中。百發皆廢。者僧向低聲低聲處。下得一喝。管取明窻下安排。</p>
<p>舉趙州來參投子。至相城縣見子。州云。莫是投子庵主麼。子云。茶鹽錢。布施我。州先去庵內。投子後携油瓶歸。州云。久響投子。到來只見个賣油翁。子云。你只見賣油翁。且不識投子。州云。如何是投子。子提起油瓶云。油油。</p>
<p style="margin-left:1em">佛鑑拈云。趙州探竿在手。投子影草隨身。閙市相逢。彼此平出。雖然如是。且道庵中相見事如何。良久云。雲月宛然同。溪山還有異。</p>
<p style="margin-left:1em">正覺云。傾盖相逢。明月清風。何故。莫恠道。相識滿天下。</p>
<p style="margin-left:1em">佛海云。趙州只管理會。抱猛虎乳邊子。抉蒼龍頷下珠。不管投子命若懸絲。</p>
<p>舉僧問投子。春雨霖霖。百草為什麼不抽芽。子云。芭蕉只麼長。佛鑑著語。雷聲浩大。雨點全無。僧問如何是玄中玄。子云。去年端午。今年亦然。僧云。畢竟如何。子云。故非同別。誰說前後。佛鑑著語云。兩段不同。僧問如何是第二月。子云。仲春漸暄。僧云。如何是第一月。子云。孟春猶寒。</p>
<p style="margin-left:1em">佛鑑復拈云。只如投子。如此答他。是答他理。對他事。為復理事無礙。雪上加霜由自可。泥中洗土更愁人。</p>
<p style="margin-left:1em">正覺云。也曾年少也風流。喜對兒孫誇白頭。自笑自歌還自樂。休將眉鏁為人愁。</p>
<p style="margin-left:1em">佛海云。少年曾決龍虵陣。老倒還同稚子歌。</p>
<p>舉湖州道場。僧問如何是教意。場云。闍梨日日看。僧云。如何披究。場云。朗月鋪霄漢。山河勢自分。佛鑑著語云。信受奉行。僧問如何是聞性不隨緣。場云。汝試聽看。僧禮拜。場云。聾人也唱胡家曲。好惡高低自不聞。僧云。恁麼則聞性宛然也。場云。石從空裏立。火向水中焚。佛鑑著語云。月明不為夜行人。僧問虗空闊多少。場云。太多知生。僧云。未審其中事若何。場云。三尺杖頭挑日月。一塵飛起任遮天。佛鑑著語云。和盲悖訴瞎。僧問一念不生時如何。場云。明鏡當臺鸞鳳舞。不知身影本來雙。佛鑑著語云。賊身<span class='corr'>已</span>露。</p>
<p style="margin-left:1em">佛鑑復拈云。賓家能切琢。主家能琢磨。能知賓與主。見鴨便見鵝。</p>
<p style="margin-left:1em">正覺云。道場四轉語。不可雷同。直如四印。一印如印印泥。紋彩成現。一印如印印水。隨有隨無。一印如印印空。不露蹤跡。一印如金箱玉寶。非大王命。誰敢正眼覷著。有人於此擇得。可謂玉石分。其或不然。玉石俱焚。</p>
<p style="margin-left:1em">佛海云。凡有問答。無非草窠裏。作活計。唯有道場。較些子。何故。能引人入草。又能引人出草。且此四轉語。那个是入草句。那个是出草句。若也辨得。朗月鋪霄漢。山河勢自分。若也不會。石從空裏立。火向水中焚。</p>
<p>舉僧問靈雲。君王出陣時如何。雲云。郭璞葬熊耳。僧云。如何是郭璞葬熊耳。雲云。坐見白衣天。僧云。當今何在。雲云。莫觸龍顏。</p>
<p style="margin-left:1em">佛鑑拈云。從苗辨地。因語識人。靈雲見桃花便悟。名不虗傳。如何辨的。不見他道。郭璞葬熊耳。</p>
<p style="margin-left:1em">正覺云。君王既出陣。誰敢觸龍顏。郭璞葬熊耳。坐見白衣天。<span class='corr'>已</span>是觸了也。</p>
<p style="margin-left:1em">佛海云。這僧有拔山之力。有盖世之氣。而無天命竟。為靈雲所擒。</p>
<p>舉僧問靈雲。混沌未分時如何。雲云。露柱懷胎。僧云。分後如何。雲云。如片雲點太清。僧云。只如太清。還受點也無。雲不對。僧云。恁麼則含生不來也。雲亦不對。僧云。直得純清絕點時如何。雲云。猶是真常流注。僧云。如何是真常流注。雲云。如鏡常明。僧云。未審向上還有事也無。雲云。有。僧云。如何是向上事。雲云。打破鏡來。與汝相見。</p>
<p style="margin-left:1em">佛果拈云。透到不疑處。用到無事處。一主一賓。一挨一拶。若非透徹淵源。爭能入理深談。到恁麼田地看。今時只覓个如鏡常明底。尚不可得。何況打破鏡來。還委悉麼。修心未到無心地。萬種千般逐水流。</p>
<p style="margin-left:1em">正覺云。雲從龍。風從虎。以類相求。這僧問處。盡始盡終。靈雲中間。似斷復續。及乎末後。打破鏡來相見。正如師子返擲。所以佛果云。透到不疑處。良有旨哉。何故如此。修心<span class='corr'>已</span>到無心地。猶帶桃花兩臉紅。</p>
<p style="margin-left:1em">佛海云。混沌未判之前。既分之後。如是絲來線去。可謂入理深談。中間兩處默然。却又如何理論。直饒打破鏡來。也不為你說破。</p>
<p>舉鏡清問曹山。清虗之理。畢竟無身時如何。山云。理即如是。事又作麼生。清云。如理如事。山云。瞞曹山一人即得。爭柰諸聖眼何。清云。若無諸聖眼。爭鑒得个不恁麼。山云。官不容針。私通車馬。</p>
<p style="margin-left:1em">佛果拈云。二老向泥水窟裏。披沙揀金。驀然突出个如意寶。雖然只鑒得个不恁麼。未鑒得个恁麼。</p>
<p style="margin-left:1em">若鑒得个恁麼。直饒千聖萬聖。<span class='note-inline'>(萬聖千聖)</span>出頭來。也須齊立下風。且如何是鑒个恁麼。手提殺佛金剛劒。誰問文殊與普賢。</p>
<p style="margin-left:1em">正覺云。不與麼太無端。曹山甘被鏡清瞞。如如理事誰相悉。畢竟無身也大難。也大難。大家諸聖眼前看。</p>
<p style="margin-left:1em">佛海云。鏡清理上橫身。曹山事上出手。荊山美璞。得切磋琢磨之功。有連城不換之貴。且清虗之理。還有恁麼不恁麼也無。不見道。官不容針。</p>
<p>舉僧問曹山。承教有言。大海不宿死屍。如何是海。山云。包含萬有者是。僧云。為什麼。不宿死屍。山云。絕氣息者不著。僧云。既是包含萬有。為什麼。絕氣息者不著。山云。萬有非其功。絕氣息者有其德。僧云。未審向上還有事也無。山云。有。僧云。如何是向上事。山云。道有道無即得。爭奈龍王按劒何。</p>
<p style="margin-left:1em">佛果拈云。達觀之士。大用現前。辯似懸河。心如明鏡。纖毫悉照。至鑒無遺。至於正去偏來。一切善能回互。雖則入理深談。宛有衲僧巴鼻。只如今時參問兄弟。若窮到絕氣息處。<span class='corr'>已</span>是難得。尚有萬有非其功在。直饒得到萬有非其功處。尚有包含萬有在。縱更得到包含萬有處。爭奈龍王按劒何。敢問諸人。作麼生是龍王按劒。只許老胡知。不許老胡會。</p>
<p style="margin-left:1em">正覺云。包含萬有。不宿死屍。功用既絕。氣息俱非。日冷月熱。斯言可移。龍王按劒。妙翅失威。何也。一家不知一家事。</p>
<p style="margin-left:1em">佛海云。無滲漏。絕功勳。回互正偏。一切自在。圓悟云。今時參問兄弟。若窮到絕氣息處。<span class='corr'>已</span>是難得。尚有萬有非其功在。直饒得到萬有非其功處。尚有包含萬有在。縱更得到包含萬有處。爭奈龍王按劒何。</p>
<p style="margin-left:1em">報恩即不然。若善參問。便有絕氣息底道理。到絕氣息處。便有包含萬有底道理。若到包含萬有處。便有萬有非其功底道理。喝。假饒栽種得。不是棟梁林。</p>
<p>舉僧問曹山。國內按劒者誰。山云。曹山。僧云。擬殺何人。山云。不但一切總殺。僧云。忽遇所生父母。又作麼生。山云。揀个什麼。僧云。爭奈自<span class='corr'>己</span>何。山云。誰奈我何。僧云。為什麼不自殺。山云。直是無下手處。</p>
<p style="margin-left:1em">佛果拈云。究本末。識機宜。別錙銖。善回互。則不無曹山。要且不免入泥入水。當時待伊道。何不自殺。好與本分草料。更說什麼無下手處。遂拈拄杖云。焠出七星光燦爛。解拈天下任橫行。</p>
<p style="margin-left:1em">正覺云。按劒者誰。一身非兩役。無下手處。直道不容私。若論偏正倒邪。能事畢矣。更要始終全節。猶欠一機。具眼者。試點撿看。</p>
<p style="margin-left:1em">佛海云。曹山按劒而不用。盖其門風。宛轉回互。善終善始。只好向伊問。擬殺何人處。便與一刀兩段。免教人道。入泥入水。猶欠一機。</p>
<p>舉僧問曹山。四山相逼時如何。山云。曹山在裏許。僧云。未審還求出也無。山云。在裏許。即求出。</p>
<p style="margin-left:1em">佛果拈云。一等放行。不妨有漚和垂手方便。爭奈尚欠把定工夫在。若是蔣山。或有人問。四山相逼時如何。只對道。包含萬有。待他道。未審還求出也無。對云。正眼頂門開。</p>
<p style="margin-left:1em">正覺云。曹山門風。出入互換。不妨奇特。子細點檢將來。莫道前言不副後語。</p>
<p style="margin-left:1em">佛海云。圓悟云。一等是放行。不妨有漚和垂手方便。爭奈欠把定工夫。有問四山相逼時如何。只對道。包含萬有。未審還求出也無。正眼頂門開。曹山放行。圓悟把定。天寧也入一分。四山相逼時如何。五鳳樓前。還求出也無。須彌頂上。</p>
<p>舉僧問曹山。幻本何真。山云。幻本元真。僧云。當幻何顯。山云。當幻即顯。僧云。恁麼則同於幻化去也。山云。了幻化。不可得。</p>
<p style="margin-left:1em">佛果拈云。半寸快刃。是處割截。一點明燈。應時破暗。曹山解向窠窟裏。打破窠窟。遂見著著有出身之機。正當恁麼時。如何履踐。到得清虗安穩地。用時全不費工夫。</p>
<p style="margin-left:1em">正覺云。這僧問來。孝順用力少。曹山答去。棒打石人頭。</p>
<p style="margin-left:1em">佛海云。等是騎賊馬奪賊鎗。曹山甚奇特。不費腕頭些子力。二邊門戶向中開。</p>
<p>舉僧問曹山。如何是無相道場。山云。曹山肚不大。</p>
<p style="margin-left:1em">佛果拈云。虗空裏架漏。不妨却有包含。若是蔣山即不然。忽有人問。如何是無相道場。對云。清凉寶山萬菩薩。</p>
<p style="margin-left:1em">正覺云。這二老宿。與麼對話。可謂同途不同轍。若人問山僧。如何是無相道場。<span class='corr'>但</span>對云。黑漆桶裏貯墨汁。半夜歸來染皂帛。山僧與他。同轍不同途。利害在什麼處。試點撿看。</p>
<p style="margin-left:1em">佛海云。塑也塑不成。畫也畫不就。當機不薦。對面千山。咄。不得鑽龜打瓦。</p>
<p>舉谷山問秀溪。聲色純真時如何。溪云。椀鳴作麼。谷山從東過西立。溪云。若不恁麼。則禍生。谷却從西過東立。溪下禪床行三五步。谷把住云。聲色純真。又作麼生。溪與一掌。谷云。百年後。要个人下茶也無。溪云。要谷山老漢作麼。谷山大笑。</p>
<p style="margin-left:1em">佛鑑舉了。呵呵大笑云。也大好笑。有甚好笑處。樓前巧燕雙雙語。林上嬌鸎對對飛。因看古人無義語。等閑又得一聯詩。</p>
<p style="margin-left:1em">正覺云。且問詩道什麼。五更侵早起。更有夜行人佛海云。二老聲色裏相見。聲色外威儀。在衲僧無星秤子上。一个半斤。一个八兩。若不信。遂橫按拄杖云。看看。識取鈎頭意。莫認定盤星。</p>
<p>舉逍遙一日上堂。鹿西侍立。乃云。念念攀緣。心心永寂。遙云。昨日亦有人。恁麼道。西云。道什麼。遙云不知。西云。請和尚道。遙以拂子驀口打。西拂袖便出。遙云。大眾且看。直是頂門上具眼。也鑒他不破。</p>
<p style="margin-left:1em">佛鑑拈云。老僧雖頂門上無眼。也驗得你骨出。何也。古墓毒虵頭帶角。南山猛虎尾[髟/查]髿。</p>
<p style="margin-left:1em">正覺云。念念攀緣。心心永寂。逍遙布个窠段。未上棚來。却被鹿西攙了。賴值好个出場。直得兩彩一賽。大家熱樂。然雖如此。个中不具頂門眼。爭鑒心心向上機。</p>
<p style="margin-left:1em">佛海云。頂門具眼。鑒鹿西甚易。鑒逍遙却難。何故。五更侵早起。更有夜行人。</p>
<p>舉福州報慈問僧。近離甚處。僧云臥龍。慈云。在彼多少時。僧云。經冬過夏。慈云。龍門無宿客。為什麼在彼許多時。僧云。師子窟中無異獸。慈云。汝試作師子吼看。僧云。某甲若作師子吼。即無和尚。慈云。念汝新到。放汝三十棒。</p>
<p style="margin-left:1em">佛鑑拈云。報慈打草。只要驚蛇。誰知青叢之下。有踞地金毛。雖然箭在弦上不發。事豈徒然。明眼禪人。也好看取。</p>
<p style="margin-left:1em">正覺云。似則也似。是則不是。據令而行。賓主俱無存泊處。何故。話墮也。</p>
<p style="margin-left:1em">佛海云。臥龍奮迅。獅子嚬呻。別是風規。不傷物義。而今有一人半人。與麼去。棒折也不放。</p>
<p>舉僧問翠巖。爐上香煙郁郁。庭前花木芬芬。去此二途。如何是翠巖境。巖云。喬松直透雲中翠。當檻凌霄夾竹寒。僧云。如何是境中人。巖云。只見白雲來遶坐。不知世上幾千年。僧云。翠巖人境。蒙師指。學人禮拜謝師恩。巖云。你得个什麼。</p>
<p style="margin-left:1em">佛鑑拈云。這僧移花兼蝶至。買石得雲饒。翠巖解使不由家富貴。風流何在著衣多。</p>
<p style="margin-left:1em">正覺云。這僧將輕煩重。翠巖降尊就卑。這僧禮拜謝恩。兒恭心很。更問伊。得个什麼。大似與賊過梯。賴值放過。</p>
<p style="margin-left:1em">佛海云。這僧盤桓墻宇。極目庭除。翠巖剖破藩籬。騰身霄漢。你得个什麼。好向道。只見白雲來遶座。不知世上幾千年。</p>
<p>舉僧問翠巖。還丹一粒。點鐵成金。至理一言。轉凡成聖。學人上來。請師一點。巖云不點。僧云。為什麼不點。巖云。恐汝落凡聖。僧云。乞師至理。巖云。侍者點茶來。</p>
<p style="margin-left:1em">佛鑑拈云。翠巖慈悲心大。為人膽小。智海不是膽大。且要古人話行。向你諸人頂上一點。且看如何。遂拈拄杖。卓一下云。凡者自凡。聖者自聖。莫認精魂。便當性命。三十年後。悟也不定。卓拄杖下座。</p>
<p style="margin-left:1em">正覺云。還識翠巖丹麼。只在此山中。雲深不知處佛海云。還丹至理。翠巖一時用了也。為什麼。勞而無功。</p>
<p>舉京兆華嚴。僧問。既是長老。為什麼却後生。<span class='note-inline'>(佛鑑着語云。錯佛海着語云。是)</span>嚴云。三歲國家龍鳳子。百年階下老朝臣。<span class='note-inline'>(錯是)</span>僧問。王子未登九五時如何。嚴云。貪遊六宅戲。不覺國內傾。<span class='note-inline'>(錯。是)</span>僧云。正登九五時如何。嚴云。珠簾齊捲上。四相集朝儀。<span class='note-inline'>(錯。是)</span>僧云。登九五後如何。嚴云。金箱排玉印。御輩四方歸<span class='note-inline'>(錯。是)</span>。</p>
<p style="margin-left:1em">佛鑑復拈云。此五个錯字。有褒有貶。有親有疎。若人於緇素分明。不唯親見古人。亦乃具衲僧眼目正覺云。不見道。道泰不傳天子令。時清休唱太平歌。只是莫觸諱。</p>
<p style="margin-left:1em">佛海復云。佛鑑著五个錯云。有褒有貶。有親有疎。山僧著五个是。與古人同途不同轍。同轍不同途。若於此緇素分明。古之今之性命。在你諸人手裏。</p>
<p>舉鹽官問座主。蘊何經論。主云。講華嚴經。官云。經中有幾種法界。主云。略說有四種。廣說則重重無盡。官竪起拂子云。這个是第幾種法界中収。主無語。官云。思而知。慮而解。是鬼窟裏活計。日下孤燈。果然失照。出去。</p>
<p style="margin-left:1em">佛鑑云。鹽官以強凌弱。則且致。如何道得一轉語。免他道鬼窟裏活計去。良久云。劒閣路雖險。夜行人更多。</p>
<p style="margin-left:1em">正覺云。好个無盡法界。被鹽官撮顛拗却。然雖如此。自家飛絮猶無定。剛把長條繫別人。</p>
<p style="margin-left:1em">佛海云。假饒講得千經論。一句臨機下口難。今日不入思惟。代座主拔本去。乃舉拂子云。這个是第幾種法界中収。自云。放下著。</p>
<p>舉大珠問座主。蘊何經論。主云。講金剛經。珠云。金剛經是誰說。主云佛說。珠云。若言如來有所說。則為謗佛。若言不是佛說。又是謗經。除此之外。試與老僧說看。主無語。</p>
<p style="margin-left:1em">佛鑑拈云。無智人前莫說。打你頭破額裂。座主當時若道得這兩句語。大珠須倒退七步。</p>
<p style="margin-left:1em">正覺云。山僧若在。只向伊道。也許和尚讀得熟。</p>
<p style="margin-left:1em">佛海云。若不是這座主。洎費分疎。</p>
<p>舉大珠問座主。講什麼經。主云。三昧經。珠拈起拄杖云。這个是三昧。不是三昧。主無語。珠云。老僧事繁。不打能得你。</p>
<p style="margin-left:1em">佛鑑代僧云。兩段不同。収歸上科。</p>
<p style="margin-left:1em">正覺云。山僧若是座主。向道。和尚自領這一問。</p>
<p style="margin-left:1em">佛海云。大珠不是事繁。不能打得這僧。是這僧喫棒未得在。</p>
<p>舉子胡問劉鐵磨。久響劉鐵磨。莫便是否。磨云不敢。胡云。左轉右轉。磨云。和尚莫顛倒。子胡便打。</p>
<p style="margin-left:1em">佛鑑拈云。子胡棒頭有眼。只為權柄在手。劉鐵磨皮下有血。饒他竿木隨身。雖然柔弱勝剛強。要且話在。</p>
<p style="margin-left:1em">正覺云。左轉右轉。動是若因。和尚莫顛倒。身端影直。</p>
<p style="margin-left:1em">佛海云。不重子胡放。祇重子胡収。</p>
<p>舉僧問子胡。如何是子胡境。胡云。你眼裏著得沙麼。僧云。大小子胡。境也不識。胡云。老僧不諱此事。僧便出去。胡云。今日好个公案。老僧未得分文入手。僧云。賴遇某甲是僧。胡云。禍不單行。</p>
<p style="margin-left:1em">佛鑑拈云。衲僧家。尋常眼裏著得須彌山。洎到子胡境內。沙也容不得。良久云。一字入公門。九牛㧞不出。</p>
<p style="margin-left:1em">正覺云。早知今日事。悔不慎當初。</p>
<p style="margin-left:1em">佛海云。可惜放過。當初他道。賴遇某甲是僧。不消个作麼生。若跳得出。却許伊是。半个瞎漢。</p>
<p>舉九峯僧問。如何是不遷義。峯云。深夜眾星皆拱北。庭前花發滿階紅。如何領會。峯云。出去。</p>
<p style="margin-left:1em">佛鑑拈云。大似按牛頭喫草。</p>
<p style="margin-left:1em">正覺云。九峯老人與麼答這僧。不遷義。在什麼處。會麼。中箭還似射人時。</p>
<p style="margin-left:1em">佛海云。者僧知九峯言下放行。又知九峯聲前把定。因甚却領會不得。只為分明極。翻令所得遲。</p>
<p>舉僧問九峯。如何是不壞身。峯云正是。僧云。學人不會。請師直指。峯云。適來曲多少。</p>
<p style="margin-left:1em">佛鑑拈云。若教頻下淚。東海也須乾。</p>
<p style="margin-left:1em">正覺云。不壞身正是。正是不壞身。適來曲多少。捩得鼻頭辛。</p>
<p style="margin-left:1em">佛海云。看他九峯。一似與兩歲兒子。唯諾相似。爭奈拍拍是令。</p>
<p>舉僧問九峯。人人盡道請益。未審師還拯濟也無。峯云。汝道巨嶽還曾乏寸土麼。僧云。四海參尋。當為何事。峯云。演若迷頭心自狂。僧云。還有不狂者無。峯云。有。僧云。如何是不狂者。峯云。突曉途中眼不開。</p>
<p style="margin-left:1em">佛鑑拈云。九峯大施門開。來者不拒。雖然如是。寒者求衣則與扇。飢者求食則與鹽。或有人問智海[妳-女+口]。乃喝云。齪漢。</p>
<p style="margin-left:1em">正覺云。寒谷生洪律。潛施拯濟功。園林變花柳。何必待春風。</p>
<p style="margin-left:1em">佛海云。巨嶽何曾乏寸土。演若迷頭狂未回。參尋喜有得力句。突曉途中眼不開。且居門外。</p>
<p>舉僧問九峯。如何是道。峯云。見通車馬。僧云。如何是道中人。峯便打。僧禮拜。峯便喝。</p>
<p style="margin-left:1em">佛果拈云。這僧半明半暗。九峯全放全収。雖則垂手為人。不廢銀山鐵壁。諸人還會麼。電光石火存機變。堪笑人來捋虎鬚。</p>
<p style="margin-left:1em">正覺云。只在半途。</p>
<p style="margin-left:1em">佛海云。石火裏開張。電光中収卷。見成賣買。價數廝當。且道是什麼。行貨馬道人墨。</p>
<p>舉僧問九峯。如何是把定乾坤眼。峯云。乾坤在裏許。僧云。乾坤眼何在。峯云。正是乾坤眼。僧云。適來為什麼道。乾坤在裏許。峯云。若不恁麼。髑髏前見鬼無數。</p>
<p style="margin-left:1em">佛果拈云。須知恁麼中。有不恁麼。其奈用時却恁麼。不恁麼中有恁麼。其奈用時却不恁麼。方始得離見絕情。超宗越格。若也善能參詳。許你頓出窠窟。</p>
<p style="margin-left:1em">正覺云。一拳打倒黃鶴樓。一踢踢翻鸚鵡洲。有意氣時添意氣。不風流處也風流。</p>
<p style="margin-left:1em">佛海云。九峯故是把得定。搖撼不動。却被个擔板師僧。趲得上樹。只得一句供通。若善參詳。始知把定乾坤眼。綿綿不漏一絲毫。</p>
<p>舉僧問九峯。眼不到色塵時如何。峯指香臺云。面前是什麼。僧云。請師子細。峯云。不妨遭人點撿。</p>
<p style="margin-left:1em">佛果拈云。細如米末。冷如冰雪。若非二俱作家。未免傷鋒犯手。雖然如是。蔣山則不然。忽有問眼不到色塵時如何。對云。拈起大地山河。透出十方三際。</p>
<p style="margin-left:1em">正覺云。若人問山僧。眼不到色塵時如何。但道猛虎終不食伏肉。</p>
<p style="margin-left:1em">佛海云。若不具金剛眼。洎被面前香臺子<span class='corr'>刺</span>破。</p>
<p>舉僧問九峯。對境心不動時如何。峯云。汝無大人力。僧云。如何是大人力。峯云。對境心不動。僧云。適來為什麼道。汝無大人力。峯云。在舍只言為客易。臨筌方覺取魚難。</p>
<p style="margin-left:1em">佛鑑拈云。紅粉易粧端正女。無錢難作好兒郎。</p>
<p style="margin-left:1em">正覺云。鸚鵡叫煎茶。與茶元不識。</p>
<p style="margin-left:1em">佛海云。幾度被人曾脫漏。從今不敢聽虗聲。</p>
<p>舉僧問九峯。古人道。真因妄立。從妄顯真。是否。峯云是。僧云。如何是真。峯云。不雜食。僧云。如何是妄。峯云。起倒攀緣。僧云。去此二途。如何合得圓常。峯云。不敬功德天。誰怕黑暗女。</p>
<p style="margin-left:1em">佛果拈云。言妄顯諸真。妄真同二妄。猶非真非真。云何見所見。豈不見道。真不立妄本空。還知九峯為人處麼。大千沙界海中漚。一切聖賢如電掃。</p>
<p style="margin-left:1em">正覺云。是真是妄。披金擇沙。同門出入。宿世冤家佛海云。這僧沙裏揀金。九峯泥裏洗水。泥裏洗水。泥水區分。沙裏揀金。金沙不混。金沙不混。求出頭處何太迃回。泥水區分。示出身機。不妨切當。雖然九峯門下即可。若是德山臨濟門下。有說真說妄底來。吽吽。</p>
<p>舉僧問九峯。十二時中。如何合道。峯云。與心合道。僧云。畢竟如何。峯云。土上覓泥由自可。離波求水實堪悲。</p>
<p style="margin-left:1em">佛果拈云。九峯一等是慈悲。直得赤心片片。爭奈只有殺人刀。且無活人劒。若是蔣山即不然。十二時中。如何合道。與心合道。畢竟如何。切忌揑目生花。</p>
<p style="margin-left:1em">正覺云。牽驢飲江水。鼻吹波浪起。岸上蹄踏蹄。水中觜對觜。</p>
<p style="margin-left:1em">佛海云。與心合道。土上加泥。此外別求。離波求水。這僧向什麼處去也。</p>
<p>舉僧問九峯。如何是祖師西來意。峯云。更問阿誰。僧云。恁麼則學人全體是也。峯云。須彌頂上戴須彌。</p>
<p style="margin-left:1em">佛果拈云。畫也畫不成。揑也揑不就。且道是个什麼。須彌頂上戴須彌。</p>
<p style="margin-left:1em">正覺云。二老漢。將謂到那裏佛海云。自家冷暖自家知。祖意西來更問誰。全體承當全體是。須彌頂上戴須彌。</p>
<p>舉僧問九峯。如何是不遷義。峯云。東生明月。西落金烏。僧云。非師不委。峯云。理當即行。僧禮拜。峯便打。僧云。仁義道中。禮拜何咎。峯云。來處不明。須行嚴令。</p>
<p style="margin-left:1em">佛果拈云。大眾還委悉麼。棊逢敵手難藏倖。詩到重吟始見功。</p>
<p style="margin-left:1em">正覺云。若是山僧。即不然。一白遮百醜。</p>
<p style="margin-left:1em">佛海云。兩个䭾子相逢著。世上由來無直人。</p>
<p>舉僧問九峯。九峯一路。今古咸知。向上宗乘。請師提唱。峯竪起拂子。僧云。大眾側聆。願垂方便。峯云。清波不覩魚龍現。迅浪風高下底鈎。僧云。若不久參。那知今日。峯云。人生無定止。像沒鏡中圓。</p>
<p style="margin-left:1em">佛果拈云。這僧一向詐明頭。九峯忒㬠老婆心。若據本分。待伊問請師提唱向上宗乘。好與擗脊便打。何故。黃金自有黃金價。終不和沙賣與人。</p>
<p style="margin-left:1em">正覺云。不見道。今古咸知九峯一路。</p>
<p style="margin-left:1em">佛海云。這僧三度上來。也要討棒喫。奈九峯通身手眼何。</p>
<p>舉九峯上堂云。常住法身。不生不滅。僧便問。既是不生不滅。為什麼六道輪迴。峯云。為有心故。僧云。以何方便。當證法身。峯云。以虗空心。合虗空理。僧云。證後如何。峯云。任從三界轉。徒聽四生奔。復云會麼。僧云不會。峯云。禮拜著。</p>
<p style="margin-left:1em">佛果拈云。將權顯實。以實制權。南州打到北州頭。東土移來西土看。看他一期間。逞俊垂慈。不妨閑暇。若不得下梢洎嶮。匙挑不上也。諸人還會他道禮拜著麼。若會去。任從三界轉。若也不會。徒聽四生奔。</p>
<p style="margin-left:1em">正覺云。共嗟綿掛棘。誰解鉢吞針。</p>
<p style="margin-left:1em">佛海云。堆薑賣豉。雖則閙熱。若無後著。討甚九峯。</p>
<p>舉南陽忠國師。有座主問。宗門中傳持何事。師云。座主傳持何事。主云。也曾傳持三經五論來。師云。總是師子兒。主禮拜出去。師召座主。應喏。師云。是什麼。主無語。</p>
<p style="margin-left:1em">佛鑑拈云。是則是。師子兒。只是爪牙未備。爪牙若備。何處更有國師也。</p>
<p style="margin-left:1em">正覺云。雲裏鴈。釜中羹。滋味不多爭。</p>
<p style="margin-left:1em">佛海云。射虎不真。徒勞沒羽。</p>
<p>舉百法座主。問忠國師。禪宗畢竟。將何為真實。國師良久。主再問。國師云。大德不唯講經。兼有佛法眼目。主禮拜出去。國師召云。大德。主回首。國師云。莫錯認定盤星。</p>
<p style="margin-left:1em">佛鑑拈云。若是个惺惺座主。只向國師道。不重和尚道德孤高。只重和尚佛法眼目。</p>
<p style="margin-left:1em">正覺云。秤也無。說什麼星。</p>
<p style="margin-left:1em">佛海云。將欲奪之。必先與之。子細看來。國師空費許多氣力。作麼。也是錯認定盤星。</p>
<p>舉丹霞訪國師。值國師睡次。只見侍者躭源。霞問國師在否。源云。在只在。只是不見客。霞云。太深遠生。源云。莫道上座。佛眼也覷不見。霞云。龍生龍子。鳳生鳳兒。國師睡起。躭源舉似國師。師打二十棒。霞聞乃云。不謬為南陽國師。</p>
<p style="margin-left:1em">佛鑑拈云。老倒南陽不識唆。丹霞得便每相過。一朝龍鳳親生子。四海人傳家不和。</p>
<p style="margin-left:1em">正覺云。丹霞袞浪探珠。國師隔墻見角。若非侍者惺惺。爭見國師尊重猶哩。</p>
<p style="margin-left:1em">佛海云。國師連城之璧。雖復全歸。至竟丹霞什麼心行。</p>
<p>舉丹霞一日又訪國師。纔展坐具。國師云。不用不用。霞退後三步。國師云。如是如是。霞近前三步。國師云。不是不是。霞遶禪床一匝。便出去。國師云。去聖時遙。</p>
<p>人多懈怠。三十年後。覔个人也難得。</p>
<p style="margin-left:1em">佛鑑拈云。賓主相見。欲展不展。退後進前。禮過成謟。猶幸南陽老而不耄。</p>
<p style="margin-left:1em">正覺云。國師縱奪舒卷。丹霞飲氣吞聲。然雖如此。胷中憤氣盤不得。一夜虹霓萬丈高。</p>
<p style="margin-left:1em">佛海云。國師於沒絃琴上。轉調移聲。丹霞向無影枝頭。開花結果。說甚三十年後。今日看來。猶欠一著。</p>
<p>舉僧問國師。如何是佛法大意。國師云。文殊堂裏萬菩薩。僧云不會。國師云。大悲手眼。</p>
<p style="margin-left:1em">佛鑑拈云。時年蔬菜賤。滿地蘿蔔頭。一文買一箇。得者飽齁齁。</p>
<p style="margin-left:1em">正覺云。奇怪南陽國師。何止聞一知十。</p>
<p style="margin-left:1em">佛海云。要見國師落處麼。面皮厚三寸。</p>
<p>舉杉山問僧。甚處來。僧擬開口。山以痒和子。驀口打。僧打筋斗出去。山云。如是如是。僧云。和尚話頭也不識。山云。老僧住持事繁。僧哭蒼天出去。</p>
<p style="margin-left:1em">佛鑑拈云。若非杉山。腕頭著力。爭能打發這僧話頭。這僧若無師子爪牙。豈解嚬呻返擲。雖然如是。笑殺傍觀。</p>
<p style="margin-left:1em">正覺云。亂草裏。一莖涎麻。</p>
<p style="margin-left:1em">佛海云。擬著便打。作家宗師。點著便行。刢利衲子。只是未在。</p>
<p>舉長沙僧問。上上人來時。如何相見。沙云。如死人手。僧云。如何是上上人行履處。沙云。如死人眼。</p>
<p style="margin-left:1em">佛鑑拈云。長沙只有受璧之心。且無割城之意。蔣山即不然。上上人來。如何接待。水長舡高。如何是上上人行履處。泥多佛大。且道與古人相去多少。試點撿看。</p>
<p style="margin-left:1em">正覺云。死人手。血脉通身。死人眼。睛光遍界。若只作一句體解。辜負長沙。落二落三。却是長沙辜負佛海云。死人手。反覆如如。死人眼。明暗了了。雖然猶是閉門作活。未能開閤延賓。如今有問。上上人來。如何相見。杖頭挑日月。如何是上上人行履處。正眼頂門開。</p>
<p>舉僧問長沙。如何是無情說法。沙指東邊露柱云。者个說得。僧云。什麼人得聞。沙指西邊露柱云。者个得聞。僧云。和尚還聞否。沙云。我若聞。教誰舉話。</p>
<p style="margin-left:1em">佛鑑拈云。長沙雖指東劃西。大似認鐘作甕。諸人要會端的意麼。汲水僧歸林下寺。待舡人立渡頭沙。</p>
<p style="margin-left:1em">正覺云。長沙老人<span class='corr'>已</span>能造始。不能繼終。當時待他問。和尚還聞否。劈耳與一掌。却問伊。聞麼。他若悟去。方見大虫手段。</p>
<p style="margin-left:1em">佛海云。長沙答話。兩段不同。佛鑑拈提。一狀領過。</p>
<p>舉僧問長沙。南泉遷化。向什麼處去。沙云。石頭作沙彌時。參見六祖。僧云。不問石頭作沙彌時。參見六祖。南泉遷化後。向什麼處去。沙云。教伊尋思去。僧云。想師只有千尺寒松。且無抽條石筍。沙不對。僧云。謝師答話。沙亦不對。</p>
<p>僧舉似三聖。聖云。我從來疑著這漢。雖然如此。待我自去。問過始得。來日三聖去問。昨日和尚對這僧話。可謂光前絕後。今古罕聞。沙亦不對。又問。如何是第二月。沙云。不真有。聖禮拜。沙乃有頌。也大奇也大奇。一月真中兩月疑。見與見緣無自性。寂常誰是復誰非。</p>
<p style="margin-left:1em">佛鑑拈云。也大奇也大奇。長沙畫虎却成狸。南泉一去無消息。空使行人說是非。</p>
<p style="margin-left:1em">復因僧問。南泉遷化。向什麼處去。師再拈云。山僧為你。說个譬喻。如人問天台路。却指伊向南嶽去。人問五臺路。却指伊向峨嵋去。一日長安城裏。五鳳樓前。相見。祝融石橋文殊普賢一時游遍。乃竪起拂子云。要見祝融石橋文殊普賢麼。盡在山僧拂子頭上。會得殊途同歸。不會且莫隨言生解。</p>
<p style="margin-left:1em">正覺云。長沙老人到這裏。不無綿密。大似披沙擇金。若非匠眼通明。未免金沙俱拂。</p>
<p style="margin-left:1em">佛海云。問東答西。言中有響。光前絕後。句裏藏鋒要知端的去處麼。更資一頌。也大奇也大奇。卷舒出沒看全機。若非鑑物張華眼。未免隨人說是非。</p>
<p>舉小隱峯僧問。神光照破乾坤眼。內外中間事若何。峯云。闍梨不妨好眼。僧云。恁麼難見。亦被我師拈出。峯云。低聲低聲。這裏巡院不遙。僧便喝。峯掩却口。僧云。老和尚被我一喝。直得目瞪口佉。峯便喝。僧掩耳出去。峯云。這姦人細作。</p>
<p style="margin-left:1em">佛鑑拈云。這僧不妨好眼。隱峯更是好眼。乾坤眼撞著驗人眼。參學眼。擇法眼。眼眼相照。綿綿不漏。蚌[虫*矞]相持。却落漁人之手。這裏著一隻眼。蔣山許你具眼。要知麼。龍吞千載月。腦有夜明珠。僧無十年學。不獲聖法財。</p>
<p style="margin-left:1em">正覺云。隱峯心虗辭屈。這僧掩耳偷鈴。照破乾坤底眼。在什麼處。須是向高高峯頂立。深深海底行。方堪辨明此事。苟忽不然。孔明不就中原計。千載空留八陣圖。</p>
<p style="margin-left:1em">佛海云。立問辨主。是驗人眼。因語識人。是擇法眼。</p>
<p style="margin-left:1em">更饒舉手攀南斗。翻身倚北辰。總是內外中間事。作麼生是照破乾坤眼。</p>
<p>舉僧問黃龍。久響黃龍。到來只見个赤斑蛇。龍云。你只見赤斑蛇。且不識黃龍。僧云。如何是黃龍。龍云。拖拖地。僧云。忽遇金翅鳥來時如何。龍云。性命難存。僧云。恁麼則被伊食噉也。龍云謝子供養。</p>
<p style="margin-left:1em">佛鑑拈云。黃龍若無後爪。性命洎落這僧手裏正覺云。這僧好隻金翅鳥。只是眼飽肚中飢。黃龍雖然末後飜籌。也是死中得活。</p>
<p style="margin-left:1em">佛海云。只管踏步向前。不知當面著賊。</p>
<p>舉僧問永明潛和尚。祖師西來。未審傳个什麼。潛云。傳个䇿子。僧云。恁麼則心外有法。潛云心內無法。</p>
<p style="margin-left:1em">佛鑑拈云。心內心外。有法無法。稍稍參問底人。盡知端的。且道傳个䇿子。䇿子中。說什麼。試道看。</p>
<p style="margin-left:1em">正覺云。永明傳个䇿子。心內無法。習氣不除。却是這僧。見得端的。何故。丈夫各有衝天志。</p>
<p style="margin-left:1em">佛海云。心內心外。有法無法。拈向一邊。永明所傳者。是什麼䇿子。</p>
<p>舉僧問潛和尚。如何是惠日祥光。潛云。此去報恩不遠。僧云。恁麼則蒙師照燭去也。潛云。且喜沒交涉。</p>
<p style="margin-left:1em">佛鑑拈云。到江吳地盡。隔岸越山多。</p>
<p style="margin-left:1em">正覺云。渴鹿奔泉。</p>
<p style="margin-left:1em">佛海云。這僧纔過永明門。便有三十捧分。何故。不合承虗接響。</p>
<p>舉僧問潛和尚。至理無言。假言詮而顯道。如何是顯道底言。潛云。切忌揀擇。僧云。如何是不揀擇。潛云。元帥大王太保令公。</p>
<p style="margin-left:1em">佛鑑拈云。大好不揀擇。</p>
<p style="margin-left:1em">正覺云。注脚分明。</p>
<p style="margin-left:1em">佛海云。與麼答話。不得作揀擇會。不得作不揀擇會。必竟如何會。元帥大王。太保令公。</p>
<p>舉僧問潛和尚。亡僧遷化。向什麼處去。潛云。上座適來。豈不從廊下來。</p>
<p style="margin-left:1em">佛鑑拈云。問著去處。便說來處。直饒來去處分明。須知不來不去。如何是不來不去底事。待你遷化去。方始自知。</p>
<p style="margin-left:1em">正覺云。尸假還魂。</p>
<p style="margin-left:1em">佛海云。欲知去處。須知來處。知得來處。便知去處。也是拙人牽鈍鋸。</p>
<p>舉僧問百丈。抱璞投師。請師一決。丈云。昨日南山。虎咬大蟲。僧云。不謬真詮。為什麼不施方便。丈云。掩耳偷鈴漢。僧云。若非中郎鑒。還同野舍薪。丈便打。僧云。蒼天蒼天。丈云。得恁麼多口。僧云。罕遇知音。拂袖便出。丈云。百丈今日。輸却一半。佛鑑云。這僧雖得一場榮。刖却一雙足。</p>
<p>至晚侍者問。和尚適來被這僧不肯了。便休去。丈便打。佛鑑云。好打討棒喫。侍者云。蒼天蒼天。丈云。罕遇知音。侍者禮拜。丈云。一狀領過。</p>
<p style="margin-left:1em">佛鑑復拈云。百丈老人獨坐大雄。咳嗽生風。寰宇之中。誰敢覷著。纔被侍者揑著脚跟。直得兩手分付。雖然如是。養子方知父慈。</p>
<p style="margin-left:1em">正覺云。百丈老人平欺這僧。果然輸却一半。却向侍者處拔本。侍者雖則一狀領過。爭奈罕遇知音佛海云。前頭輸却一半。後面拔得一半。</p>
<p>舉百丈有僧。從法堂上哭入。丈云。作什麼。僧云。父母俱喪。請師揀日。丈云。來日與你。一時埋却。</p>
<p style="margin-left:1em">佛鑑拈云。百丈只解埋却。要且不解顯露。且道如何是顯露底句。拈拄杖。一時趂散。</p>
<p style="margin-left:1em">正覺云。下坡不走。</p>
<p style="margin-left:1em">佛海云。百丈杜撰。陰陽一時使著。只是不合妨害孝官。只麼死了。</p>
<p>舉趙州來參百丈。丈問。甚處來。州云。南泉來。丈云。南泉近日。有何言句示徒。州云。無事之人。直教悄然去。丈云。悄然一句且致。忙然一句。作麼生道。州近前三步。丈便喝。州作縮身勢。丈云。大好悄然。州便出去。</p>
<p style="margin-left:1em">佛鑑拈云。作家相見。彼此難搆。忙然悄然。進前縮後。揑不成塑不就。大路不行草裏走。</p>
<p style="margin-left:1em">正覺云。趙州老尋常劈竹機鋒。到這裏。自作自受佛海云。覿面提當機疾。悄然不問問忙然。進前縮後翻身出。者弄精魂漢。有什麼限。</p>
<p>舉南泉一日訪百丈。丈問甚處來。泉云。江西來。丈云。還將得馬大師真來麼。泉云。只這是。丈云。背後底[妳-女+口]。泉拂袖便出。</p>
<p style="margin-left:1em">佛鑑拈云。一雙孤鴈博地高飛。兩隻鴛鴦池邊獨立。</p>
<p style="margin-left:1em">正覺云。僧繇雖妙手。難邈十分全。</p>
<p style="margin-left:1em">佛海云。兄難兄弟難弟。馬祖真只這是。撼動西江十八灘。水面無風波自起。</p>
<p>舉陸亘大夫問南泉。弟子從六合來。彼中還有身麼。泉云。分明記取。舉似作家。夫云。和尚不可思議。到處世界成就。泉云。適來總是大夫分上事。</p>
<p style="margin-left:1em">佛鑑拈云。陸大夫以杖打虗空。一棒打一竅。猶賴南泉有補綴工夫。了無縫罅。</p>
<p style="margin-left:1em">正覺云。會麼。內重外輕。公心合道。</p>
<p style="margin-left:1em">佛海云。大夫如在夢中。復論夢事。始知身在床上。</p>
<p>舉南泉一日。與陸大夫看雙陸次。夫拈起骰子云。與麼不與麼。總不得。只信彩時如何。泉拈起骰子。擲云。臭骨頭一十八。</p>
<p style="margin-left:1em">佛鑑拈云。大夫清官薄俸。食無求飽。才成家計。一擲賭了也。直得生涯索然。且道盤得本去麼。識彩底。代一轉語。</p>
<p style="margin-left:1em">正覺云。不見道。只信彩。</p>
<p style="margin-left:1em">佛海云。家無甔石之儲。樗蒲一擲百萬。也是尋常之用。今日陸大夫。因甚一場懡㦬。</p>
<p>舉趙州一日。在樓上打水。南泉從樓下過。州以手攀欄。懸脚云。相救相救。泉敲胡梯云。一二三四五。州便下樓。至晚。却入方丈云。早來謝師相救。</p>
<p style="margin-left:1em">佛鑑拈云。一人將錯就錯。一人看樓打樓。然雖如是。子為父隱。直在其中。</p>
<p style="margin-left:1em">正覺云。大小南泉。却被趙州釘殺脚跟。</p>
<p style="margin-left:1em">佛海云。國清才子貴。家富小兒嬌。</p>
<p>舉趙州一日問南泉。知有底人。向什麼處去。泉云。向山前檀信家。作一頭水牯牛去。州云。謝師指示。泉云。昨夜三更月到窻。</p>
<p style="margin-left:1em">佛鑑拈云。若教頻下淚。東海也須枯。</p>
<p style="margin-left:1em">正覺云。會麼。夜夢不祥。書門大吉。</p>
<p style="margin-left:1em">佛海云。趙州恭而無禮。若不是王老師。洎被打破蔡州。</p>
<p>舉南泉一日上堂云。王老師賣身去也。阿誰買時。有僧出云。某甲買。泉云。不作貴不作賤。你作麼生買。僧無語。趙州云。來年與和尚。作一領布衫。</p>
<p style="margin-left:1em">佛鑑拈云。遼天索價。著地相酬。也須是當行家始得。若非當行價例不等不成買賣。</p>
<p style="margin-left:1em">正覺云。趙州雖然拾死價交易。南泉更無飜悔。</p>
<p style="margin-left:1em">佛海云。爺賣身。子酬價。與諸方作話欛。雖然爭奈現成買賣何。</p>
<p>舉南泉一日上堂云。文殊普賢。昨夜三更。各起佛見法見。各與二十拄杖。貶向二鐵圍山去也。趙州出云。未審。和尚棒。教誰喫。泉云。王老師有什麼過。州便禮拜。</p>
<p style="margin-left:1em">佛鑑拈云。大似無手人行拳。無口人呌喚。無手人掩著無口人口。無口人咬著無手人手。恁麼會得。</p>
<p style="margin-left:1em">方知道。法性不動。動徧三界之中。至理無言。言滿四天之下。若也不會。紅塵飛碧海。白浪湧青岑。</p>
<p style="margin-left:1em">正覺云。王老師故是無過。文殊普賢貶向二鐵圍山去也。直是有理難伸。雖然如是。且道趙州禮拜。意在甚處。此山磨滅。英靈乃絕。</p>
<p style="margin-left:1em">佛海云。竹影掃堦塵不動。月華穿水浪無痕。</p>
<p>舉南泉問座主。講什麼經。主云。涅槃經。泉云。涅槃經中。以何為極則。主云。以如如為極則。泉云。喚作如如。早是變了也。今時沙門。須向異類中行始得。</p>
<p>有僧舉似歸宗。宗云。雖向異類中行。不受異類中報。泉云。孟八郎。又恁麼去也。</p>
<p style="margin-left:1em">佛鑑拈云。南泉倒拈蠍尾。歸宗順捋虎鬚。總具惡手脚。雖然二老漢鼻孔。今日盡在蔣山手裏。為甚如此。不是知音者。徒勞話歲寒。</p>
<p style="margin-left:1em">正覺云。南泉歸宗。如萬斛舟中長年。乘虗架險。遍歷海涯。只為從來慣壓波浪。</p>
<p style="margin-left:1em">佛海云。南泉隨鄉。歸宗入俗。直得面前。刀山岌岌。火聚炎炎。莫有臨危不悚底人麼。相隨來也。</p>
<p>舉南泉上堂。有僧方欲進問。泉云。婆婆之句。流布人間。僧云。和尚[妳-女+口]。泉咄之。</p>
<p style="margin-left:1em">佛鑑拈云。南泉恰似會下棊人。自謂天下更無敵手。今日偶然頭撞。猶賴有末後一著。</p>
<p style="margin-left:1em">正覺云。這僧抱薪救火。</p>
<p style="margin-left:1em">佛海云。隨語一拶。見義勇為。應聲咄之。用得恰好。正是婆婆之句。流布人間。</p>
<p>舉南泉一日。與魯祖歸宗杉山四人。喫茶次。魯祖拈起盞子云。世界未成。便有這个。泉云。今時人只識這个。且不識世界。歸宗云。是。泉云。師兄莫同此見麼。歸宗拈起盞子云。向世界未成時。道得麼。泉便作掌勢。歸宗便作受勢。</p>
<p style="margin-left:1em">佛果拈云。魯祖簸土揚塵。南泉和泥合水。歸宗火亂灰飛。杉山坐觀成敗。還委悉麼。箭鋒相直不相饒。四人共拈一隻盞。</p>
<p style="margin-left:1em">正覺云。說甚世界。成與不成。識與不識。四人共疑个盞子不了在。更被佛果次第鋪排。遮一火落在窠臼。至今出不得。莫有要撲破盞子底麼。瞎。</p>
<p style="margin-left:1em">佛海云。魯祖撥動煙塵。南泉歸宗三回合戰。勝負不分。總是世界裏。盞子邊伎倆。要識未拈時事。却許杉山依稀髣髴。</p>
<p>舉南泉有書。與茱萸云。理隨事變。寬廓非外。事得理融。寂寥非內。</p>
<p>僧便問。如何是寬廓非外。萸云。問一答百也無妨。僧云。如何是寂寥非內。萸云。覩對聲色者不是好手。</p>
<p>僧又問長沙。如何是寬廓非外。沙開目良久。進云。如何是寂寥非內。沙閉目。</p>
<p>僧又問趙州。如何是寬廓非外。州作喫飯勢。進云。如何是寂寥非內。州作拭口勢。</p>
<p>後僧舉似南泉。泉云。此三人不謬為吾弟子。</p>
<p style="margin-left:1em">佛鑑拈云。南泉雖則養子之緣。其奈憐兒不覺醜。殊不知。三人。一人有足無目。一人有目無足。一人足目俱無。雖然如是。皆可與南泉為師。為甚如此。事理分明。</p>
<p style="margin-left:1em">正覺云。奇怪好弟子。依樣畫猫兒。</p>
<p style="margin-left:1em">佛海云。智與師齊。減師半德。茱萸長沙趙州。三人見處。總是齊眉共躅。當初接書。見說理說事時。不消道个這裏是什麼所在。管取超宗異目。</p>
<p>舉南泉與歸宗行脚。分路。煎茶相別次。泉云。三十年與師兄。揀擇諸方苗裔。忽有人問極則事。又作麼生。宗便趯倒茶銚。泉云。師兄得茶喫。某甲未得茶喫。宗云。你作這个語話。滴水也難消。</p>
<p style="margin-left:1em">佛果拈云。驚人之句。誰不悚然。有般底道。南泉搆他歸宗。機鋒不著。所以遭他呵叱。殊不知。行人要在青山外。蔣山不惜眉毛。與諸人下个注脚。南泉探頭太過。歸宗壁立萬仞。且道還有出身處也無。喝下須教三日聾。</p>
<p style="margin-left:1em">正覺云。若論極則事。便不許喫茶。</p>
<p style="margin-left:1em">佛海云。聞馬大師出八十四員善知識。唯歸宗較些子。今日却向南泉面前。失却隻眼。試點檢看。</p>
<p>舉趙州問南泉。離四句絕百非。請師道。泉歸方丈。州云。這老漢。尋常口吧吧地。今日被我一問。直得無言可對。侍者云。莫道和尚無語好。被州打一摑。云這一摑。合是王老師喫。</p>
<p style="margin-left:1em">佛果拈云。明頭合。暗頭合。本分綱宗。據虎頭。収虎尾。作家手段。雖然如是。要且落在第二頭。</p>
<p style="margin-left:1em">正覺云。南泉似个鐵山。針鑽不入。趙州幾乎一場懡㦬。却借侍者鼻孔出氣。當時侍者。熱不釆。伊看他作甚折合。</p>
<p style="margin-left:1em">佛海云。那裏落節。這裏拔本。</p>
<p>舉僧問趙州。言詮不到處。請師直道。州云。老僧耳背多時。僧遶禪床一匝云。請師直道。州亦遶禪床一匝云。百千諸佛。皆從此門而入。僧云。如何是百千諸佛三昧門。州便打。</p>
<p style="margin-left:1em">佛果拈云。持聾作啞。趙州慣用此機。逐色隨聲。這僧分明失利。更好與數十棒。也不為分外。何故。若不同牀臥。焉知被底穿。</p>
<p style="margin-left:1em">正覺云。又道耳背。</p>
<p style="margin-left:1em">佛海云。趙州相隨舉步。陣勢便圓。這僧舉步相隨。全軍俱陷。</p>
<p>舉僧問趙州。如何是佛法大意。州云。猫兒是一百五十文買。僧云。不問猫兒。如何是佛法大意。州云。這托子。是大王送來。僧云。謝師答話。州云。作家作家。僧拂袖便行。州云。作家師僧。天然猶在。</p>
<p style="margin-left:1em">佛果拈云。趙州度量深明。神機隱密。有權有實。有卷有舒。這僧陷在重圍。洎嶮収身不轉。不見道。相罵饒你接觜。相唾饒你潑水。</p>
<p style="margin-left:1em">正覺云。這僧。曉機關。識陷穽。洎合向平田淺草裏喪却。</p>
<p style="margin-left:1em">佛海云。這僧如飛騎將軍。脫身於虜庭。虜追之而不及。</p>
<p>舉道吾一日。指佛桑花。問僧。這箇何似那箇。僧云。直得寒毛卓竪。吾云。畢竟如何。僧云。道吾門下底。吾云。十里大王。</p>
<p style="margin-left:1em">佛果拈云。以膠投漆。驗影知形。不諳正去偏來。爭解明頭暗合。還委悉麼。蝦蟇[跳-兆+孛]跳上天。蚯蚓驀過東海。</p>
<p style="margin-left:1em">正覺云。道吾如牛王架車。任重致遠。這僧獨行空手。到處為家。雖然逆路相逢。各是一家生活。</p>
<p style="margin-left:1em">佛海云。風前挂起教君看。不比樹頭乾葛藤。</p>
<p>舉道吾到椑樹。樹見來。臥不起。吾近前。將衣物蓋覆。樹云。作什麼。吾云。蓋覆。樹云。起即是。臥即是。吾云。總不是。樹云。總不是。又蓋覆个什麼。吾便喝。</p>
<p style="margin-left:1em">佛果拈云。椑樹臥起。道吾蓋覆。一喝當頭。掀翻路布。</p>
<p style="margin-left:1em">正覺云。椑樹不起。傷風敗俗。道吾蓋覆。當甚慇懃佛海云。椑樹遭道吾蓋覆。至今起也起不得。</p>
<p>舉疎山和尚。有僧。為山造壽塔畢。來白山。山云。汝將多少錢與匠人。僧云。一切在和尚。山云。為將三錢與匠人。為將兩錢與匠人。為將一錢與匠人。若道得。與吾親造塔。僧無語。</p>
<p>後有僧。舉似大嶺。嶺云。還有人道得麼。僧云。未有人道得。嶺云。汝却回舉似疎山道。大嶺聞舉。有語云。若將三錢與匠人。和尚此生。決定不得塔。若將兩錢與匠人。和尚與匠人。共出一隻手。若將一錢與匠人。累他匠人。眉鬚墮落。其僧回。舉似山。山具威儀。望大嶺禮拜。歎云。將謂無人。大嶺古佛。放光射此間。雖然如此。也是﨟月蓮花。</p>
<p>大嶺後聞此語云。我與麼道。也是龜毛長三尺。</p>
<p style="margin-left:1em">佛果拈云。通方作者。千里同風。萬派朝宗。千途共轍。陳老師尋常道。老僧只有一劒。劒下有殺人之意。亦有分身之路。看他受用。剸割不妨。八面玲瓏。若不是疎山度量通方。爭見得金相玉振。只如道。若將三文錢與匠人。和尚此生。決定不得塔。不可勞而無功。若將兩文錢與匠人。須是和尚與匠人。共出一隻手始得。未免拖泥帶水。若將一文錢與匠人。帶累匠人。眉鬚墮落。直得水洒不著。疎山云。一似臈月蓮花相似。土曠人稀。<span class='corr'>已</span>是龜毛長三尺。亦有殺人刀。亦有活人劒。大眾且道。畢竟明什麼邊事。翻身師子大家看。</p>
<p style="margin-left:1em">正覺云。疎山造塔行令。古今叢林標正。三錢酬酢相應。驀地傳聞大嶺。看看﨟月蓮花。三尺龜毛相慶。是則古佛放光。非則尋聲弄影。佛果云。翻身師子大家看。咄。卓朔出羣哮吼難。</p>
<p style="margin-left:1em">佛海云。疎山大嶺二古佛。放光交射。一人。因齋慶懺。帶水拖泥。一人借水獻花。拖泥帶水。若無臈月蓮花。龜毛三尺。總未免弄巧成拙。</p>
<p>舉石臼離烏臼。來參馬大師。師問甚處來。臼云。烏臼來。大師云。烏臼近日有何言句。臼云。幾人到此忙然。大師云。忙然一句且致。悄然一句。作麼生道。臼進前三步。大師云。我有二十棒。寄與烏臼。汝還甘否。臼云。和尚先喫。某甲後甘。</p>
<p style="margin-left:1em">佛果拈云。草窠裏。撥出一个半个。有什麼共語處。雖然如是。猶放過一著在。</p>
<p style="margin-left:1em">正覺云。且道。後句作麼生道。免得放過。</p>
<p style="margin-left:1em">佛海云。石臼未到江西。<span class='corr'>已</span>喫大師二十棒了也。更說甚甘不甘。何故。伊親從烏臼來。</p>
<p>舉蒲州麻谷和尚。問僧甚處來。僧云。不審。谷又問。甚處來。僧云。珍重。谷下禪床。擒住云。這个師僧。問著便作佛法祗對。僧云。大似無眼。谷放手云。放汝命。通汝氣。僧禮拜。谷又近前把住。僧拂袖便行。谷云。休將三歲竹。擬比萬年松。</p>
<p style="margin-left:1em">佛果拈云。看他一挨一拶。一出一入。這僧雖善管帶。不昧始終。麻谷本分鉗鎚。等閑歷落。爭奈猶欠一著在。敢問諸人。且道是賓家欠。主家欠。試請辨看。</p>
<p style="margin-left:1em">正覺云。欠則是欠。要辨不難。只是難道。若也道得。人事佛法。兩兩周旋。若道不得。賓家主家。一時敗闕。</p>
<p style="margin-left:1em">佛海云。麻谷擒縱頗勞。這僧羅籠不住。不作佛法話會。必竟這僧。從甚處來。</p>
<p>舉披雲和尚。來參麻谷。谷在紙帳內坐。以手巾。蓋却頭。雲入來。見便作哭聲。良久出去。到法堂上。遶禪床一匝。却入。谷去却手巾而坐。雲撥開帳是。乃云。死中得活。萬中無一。谷便下牀就位。作抽坐具勢。雲近前。</p>
<p>把住云。前死後活。你還甘麼。谷云。甘即甚甘。阿師堪作什麼。雲推向一邊云。知道前言不副後語。</p>
<p style="margin-left:1em">佛果拈云。入寺看額。見表知裏。披雲慣作高賓。拈尾作頭。拈頭作尾。麻谷孟甞門下。看他酬對。不道他不知有。只為用意太深。當時待伊道。前死後活。萬中無一。只向道。蒼天蒼天。何故。得人一牛。還人一馬。</p>
<p style="margin-left:1em">正覺云。佛果與麼。也是一家有事百家忙。</p>
<p style="margin-left:1em">佛海云。有察秋毫之明。有縛太虗之作。須是披雲。有定龍蛇之略。有陷虎兕之機。却還麻谷。畢竟堪作什麼。相逢不飲空歸去。洞口桃花也笑人。</p>
<p>舉麻谷一日使扇次。僧問。風性常住。無處不周。和尚為甚麼搖扇。谷云。你只知風性常住。且不知無處不周。僧云。作麼生是。無處不周底道理。谷却搖扇。僧禮拜。谷云。無用處師僧。著得一千个。有什麼益。</p>
<p style="margin-left:1em">佛果拈云。這僧一往可觀。可惜有頭無尾。若不是麻谷作家。洎嶮放過。敢問大眾。且甚處是落節處。撥開向上竅。能有幾人知。</p>
<p style="margin-left:1em">正覺云。這僧問道。作麼生是。無處不周底道理。待伊搖扇。向道。這个正是風性常住。看他作麼祗對。佛果道。且甚處是落節處。撥開向上竅。能有幾人知。但道這个。正是落節處。</p>
<p style="margin-left:1em">佛海云。麻谷搖扇。全是好心。僧便禮拜。全無好報。當初見他搖扇。也好向道。和尚只知無處不周。且不知風性常住。若是有益師僧。當時便與奪却。</p>
<p>舉有僧到麻谷。方展坐具。谷垂下一足。僧便出去。谷下禪床云。青天白日。豈有這个事。僧云。某甲未有過在。谷與一掌。</p>
<p style="margin-left:1em">佛果拈云。麻谷若無後段。洎被打破蔡州。</p>
<p style="margin-left:1em">正覺云。麻谷雖正令<span class='corr'>已</span>行。洎乎被這僧勘破。</p>
<p style="margin-left:1em">佛海云。過既無。因甚喫一掌。</p>
<p>舉潭州三角和尚上堂云。凡是說法。須是應時應節。時有僧問。四黃四赤時如何。角云。三月杖頭挑。僧云。為什麼滿肚貯氣。角云。爭奈一條繩何。僧云。如何得出氣去。角云。直須待皮穿。</p>
<p style="margin-left:1em">佛鑑拈云。三角恁麼說話。親則甚親。大似不知轉動。若是老僧。即不然。待伊問四黃四赤時如何。云莫礙老僧路。云為什麼。滿肚貯氣。云築著磕著。云如何出氣。只向道劄。</p>
<p style="margin-left:1em">正覺云。三角老人。不無應時應節。偶被這僧一問。直得撞入野馬世界。幾乎失却神通。及至収拾歸來。<span class='corr'>已</span>被草鞋磨破脚踵。</p>
<p style="margin-left:1em">佛海云。如是說法。雖應時節。不免惹人情解。山僧不然。四黃四赤時如何。只對他道。室內蠒成繰白雪。為什麼滿肚貯氣。山前麥熟割黃雲。如何得出氣去。裂破。</p>
<p>舉蘇溪和尚。僧問。如何是定光佛。溪云。鴨吞螺螄。僧云。還許學人轉身也無。云眼睛凸出。</p>
<p style="margin-left:1em">佛果拈云。要識栗棘蓬。只這是。</p>
<p style="margin-left:1em">正覺云。蘇溪。調達破僧罪。這僧。當獲如是殃。</p>
<p style="margin-left:1em">佛海云。古佛定光。巍巍堂堂。因甚這僧。轉身無路。恩大難酬。</p>
<p>舉潭州石霜和尚。僧問云。一毫穿眾穴時如何。霜云。直須老去。僧云。老後如何。霜云。登科任你登科。拔萃任你拔萃。</p>
<p>又問。如何是長。霜云。不屈曲。僧云。如何是短。霜云。雙陸盆邊不喝彩。</p>
<p>其僧又問徑山。一毫穿眾穴時如何。山云。直須萬年去。僧云。萬年後如何。山云。光靴任你光靴。結褁任你結褁。</p>
<p>又問。如何是長。山云。千聖不能量。僧云。如何是短。山云。蟭螟眼裏著不滿。</p>
<p style="margin-left:1em">佛果拈云。此二老宿。人握靈虵珠。各抱荊山璧。及至拈掇將來。不妨奇特。雖然。若有人問蔣山。一毫穿眾穴時如何。對他道。直須通身去。通身後如何。蕭條任你蕭條。脫洒任你脫洒。如何是長。植杖成林事<span class='corr'>已</span>彰。如何是短。只將斗並猶虧半。大眾還會麼。別是一家春。</p>
<p style="margin-left:1em">正覺云。若有人問。一毫穿眾穴時如何。但道直須相當去。相當後如何。化城任你化城。寶所任你寶所。</p>
<p style="margin-left:1em">如何是長。眉間一道白毫光。如何是短。塵中不動大經卷。還會麼。三人證龜成鱉。</p>
<p style="margin-left:1em">佛海云。履真踐實者。故千里同風之句。若合符契。未免也隨一分。不圖依樣畫出。且要古之今之。一毫穿眾穴時如何。直須相應去。相應後如何。剗除任你剗除。建立任你建立。如何是長。春蘭秋蕙有幽香。如何是短。一切是非都莫管。</p>
<p>舉潮州大顛和尚。有僧來參。顛纔見。便竪起痒和子。僧以目顧視。顛云。若到諸方。莫道參見大顛好。僧云。借取和尚痒和子。舉似諸方。顛云。若見痒和子。一任舉似。僧拂袖出去。顛云。早知恁麼。不見恁麼。</p>
<p style="margin-left:1em">佛果拈云。這僧好肉剜瘡。大顛死而不弔。當時待伊借痒和子。便與劈胷一槌。免見將錯就錯。大眾還委悉麼。真鍮不博金。</p>
<p style="margin-left:1em">正覺云。大顛道。早知與麼。不見與麼。是肯這僧。不肯這僧。要會麼。眼觀千遍。不如手撈一遍。</p>
<p style="margin-left:1em">佛海云。竪起痒和子。其僧以目視之。單刀直入。若到諸方。莫道參見大顛好。半合半開。借取和尚痒和子。舉似諸方。雙明雙暗。若見痒和子。一任舉似。何不與之倒斷。僧拂袖出去。作家作家。早知恁麼。不見恁麼。慣用此機。復召大眾云。還知大顛落處麼。</p>
<p>舉三平問大顛。不用指東劃西。請師直指。顛云。幽州江口石人蹲。平云。猶是指東劃西。顛云。若是鳳凰兒。不向那邊討。平禮拜。顛云。若不得後句。前話也難圓。</p>
<p style="margin-left:1em">佛果拈云。徹底老婆心。不向那邊討。父子要投機。無端入荒草。</p>
<p style="margin-left:1em">正覺云。直饒大顛與麼道。也未圓得前話在。何故。公案現在。</p>
<p style="margin-left:1em">佛海云。養子之緣。不免落草。三平前侮後恭。甘受埋沒。則且置。幽州江口石人蹲。畢竟作麼生。動著打折驢腰。</p>
<p>舉水空和尚。來參大顛。顛把住坐具云。不用通時暄。亦不用通來處。空云。擬欲恁麼問。又恐人情不足。顛放却云。還足也未。空提起坐具云。若通時暄。又恐迷來處。顛云。暫時相見也無妨。</p>
<p style="margin-left:1em">佛果拈云。大顛善把住放行。水空能扶頭接尾。金相玉振。電擊星飛。如膠投膠。如漆合漆。雖然如是。若不通時暄。恐迷來處。擬欲恁麼。又恐人情不足。正當恁麼時。如何。竹密不妨流水過。天高豈礙白雲飛。</p>
<p style="margin-left:1em">正覺云。智哉二桃三士得平分。</p>
<p style="margin-left:1em">佛海云。大顛旋放旋収。水空似擬不擬。言氣和同。人情周足。總不免迷却來處。</p>
<p>舉越州清化和尚。僧問。亡僧遷化。向什麼處去。化云。長江無間斷。聚沫任風飄。僧云。還受享祭也無。化云。享祭即不無。僧云。如何是享祭。化云。漁歌鼓棹。谷裏聞聲。</p>
<p style="margin-left:1em">佛果拈云。借事明機。無中唱出。蓋是衲僧肘臂下有符。頂門上具眼。所以隨處作主。遇緣即宗。雖然如是。猶在窠窟裏。或有人問蔣山。亡僧遷化。向什麼處去。秪對他道。萬古虗空元不動。還受享祭也無。享祭即不無。如何是享祭。日日香花夜夜燈。</p>
<p style="margin-left:1em">正覺云。若問山僧。亡僧遷化。向什麼處去。只對道。</p>
<p style="margin-left:1em">青山無向背。如何是享祭。啼鳥自知春。</p>
<p style="margin-left:1em">佛海云。清化雖則句意親切。只得八成。或問能仁。亡僧遷化。向什麼處去。不是江南。便是江北。如何是享祭。義重清茶也醉人。這裏薦得去。許你出陰界。</p>
<p>舉洛京韶山和尚。僧問。如何是韶山境。山云。古今猿鳥呌。翠色薄煙籠。僧云。如何是境中人。山云。退後著。佛海云。便好與禮一拜。</p>
<p style="margin-left:1em">佛果拈云。如人善射。箭箭中的。非此境。不足稱此人。非此人。不足居此境。所謂古之今之。無間無斷。還會麼。韶山猶在。</p>
<p style="margin-left:1em">正覺云。若問韶山境。答云。畫不成描不就。如何是境中人。退後著。築著口。</p>
<p style="margin-left:1em">佛海云。最好韶山境。煙籠翠色輕。欲描描未就。猿鳥一聲聲。</p>
<p>舉僧問韶山。如何是一切相。山云。鳥飛霄漢白。山遠色深青。僧云。恁麼則一切相去也。山云。我情知你亂會。</p>
<p style="margin-left:1em">佛果拈云。既不許恁麼會。且更作麼生會。還委悉麼。點鐵成金也不難。</p>
<p style="margin-left:1em">正覺云。韶山老人。先難後易。</p>
<p style="margin-left:1em">佛海云。與麼問與麼答。因甚不許與麼會。</p>
<p>舉有遵布衲。來參韶山。到山下。見韶山便問。韶山路。向什麼處去。山以手指云。嗚那青青黯黯處去。遵近前把住云。久響韶山。莫便是否。山云。是即是。闍梨有什麼事。遵云。擬伸一問。師還答否。山云。想君不是金牙作。爭解彎弓射尉遲。遵云。鳳凰直入煙霄去。誰怕林間野雀兒。山云。當軒畫鼓從君擊。試展家風似老僧。遵云。一句逈超千聖外。松蘿不與月輪齊。山云。饒君直出威音外。猶較韶山半月程。遵云。未審過在什麼處。山云。倜儻之詞。時人知有。遵云。恁麼則真玉泥中異。不撥萬機塵。山云。魯般門下徒施巧妙。遵云。某甲只恁麼。和尚又如何。山云。玉女夜拋梭。織錦於西舍。遵云。莫便是和尚家風也無。山云。耕夫製玉漏。不是行家作。遵云。此猶是文言。作麼生是和尚家風。山云。橫身當宇宙。誰是出頭人。</p>
<p>復云。闍梨有衝天之氣。老僧有卓地之錐。闍梨橫吞巨海。老僧背負須彌。闍梨按劒上來。老僧亞鎗相待。向上一路。速道速道。遵云。明鏡當臺。請師一鑑。山云不鑑。遵云。為什麼不鑑。淺水無魚。徒勞下釣。遵無語。山便打。</p>
<p style="margin-left:1em">佛果拈云。遵布衲如虎帶角。凜凜全威。爭奈韶山解據虎頭収虎尾。直得步步登高。聲聲相應。還知二老落處麼。好手手中誇好手。紅心心裏射紅心正覺云。趨時適變。隨物窮通。鴻鵠之志。誰辨雌雄。韓侯未遇。布衲家風。三秦席卷非無計。忠義何勞憶蒯通。</p>
<p style="margin-left:1em">佛海云。漢家昆陽之戰。龍蛇決勝。虎豹失威。將較韶山遵公。何啻白雲萬里。遵公無語。切不得作無語會。何故。審知進退存亡勢。終始無非是作家。</p>

<p class='juan'>佛鑑佛果正覺佛海拈八方珠玉集中</p></div>
</div><!-- end of div[@id='body'] -->
</body></html>