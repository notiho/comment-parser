<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>拈八方珠玉集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu7' />佛鑑佛果正覺佛海拈八方珠玉集下</p><p>舉澧州洛浦和尚。僧問撥亂乾坤底人來。師還接否。浦竪起拂子。僧云。恁麼則今日得遇明君也。浦云。依稀似曲纔堪聽。又被風吹別調中。</p>
<p style="margin-left:1em">佛果拈云。驗人端的處。下口便知音。</p>
<p style="margin-left:1em">正覺云。若不被風吹別調。這般聲韻也難當。</p>
<p style="margin-left:1em">佛海云。若非察色聽聲。禍事禍事。</p>
<p>舉僧問洛浦。萬丈懸崖須進步。如何免得喪於身。浦云。須彌繫藕絲。僧云。是何境界。浦云。剎竿頭上仰蓮心。僧云。湛湛澄澄也。浦云。須彌頂上再翻身。僧云。恁麼則兢兢切切也。浦云。空隨媒鴿走。虗喪網羅身。僧云如何得不隨去。浦云。鸚鵞缾項小。擬透望天飛。</p>
<p style="margin-left:1em">佛果拈云。洛浦奮作家手段。解粘去縛。直得費盡鉗鎚。這僧業業兢兢。畢竟玄黃眩目。不免隨上走下。若是个大解脫底。一刀兩段。更有什麼難。還委悉麼。萬丈高峯能撒手。無邊剎境任遨遊。</p>
<p style="margin-left:1em">正覺云。這僧死門難向。引得洛浦命似懸絲。佛果雖解撒手遨遊。也是強作活計。<span class='note-inline'>(噓)</span>佛海云。這僧費洛浦多少腕頭力。雖則湛湛澄澄。兢兢切切。萬丈懸崖一步。終是懡㦬。且過在什麼處。</p>
<p>舉僧問洛浦。二王當筵。龍蛇未辨。救難之心。誰人最切。浦云。踏破鴻門者。僧云。誰知今古。不覺虗墮。浦云。只貪香餌。身滯網羅。僧云。饒師古鏡當軒。猶被野狐精魅。浦云。山僧今日。大戰無功。僧作虎聲。浦打一棒。僧隨棒便倒。浦云。棒下死漢。有什麼限。僧拂袖便出。浦云。獵狗不向床下死。</p>
<p style="margin-left:1em">佛果拈云。這僧一手擡一手搦。爭奈洛浦能據虎頭収虎尾。可謂是賊識賊。是精識精。雖然如是。不覺不知。話作兩橛。敢問甚處。是話作兩橛處。要識真金火裏看。</p>
<p style="margin-left:1em">正覺云。這僧狐假虎威。敗於仁義之手。</p>
<p style="margin-left:1em">佛海云。前面藏身露影。後面張口開牙。若非古鏡當軒。不免野狐精魅。</p>
<p>舉僧問洛浦。法身無為。不墮諸數。是否。浦云。惜取眉毛好。僧云。如何免得斯咎。浦云。泥龜任你千年。終不解隨雲鶴。僧云。任你孫賓。也遭貶剝。浦云。無鼻孔牛。有什麼御處。僧便托地作牛吼。浦云。這畜生。僧便喝。浦云。掩尾露牙。終非好手。</p>
<p style="margin-left:1em">佛果拈云。這僧似見不見。似會不會。若非寶鏡當臺。爭驗得他離蹤失體。且道。即今還有破綻處也無。八月秋何處熱。</p>
<p style="margin-left:1em">正覺云。當時若是這僧。向道。和尚鼻孔完全。有什麼御處。</p>
<p style="margin-left:1em">佛海云。這僧五次出頭。洛浦五次捺住。且誵訛在甚處。掩尾露牙誇好手。公門一點不容私。</p>
<p>舉僧問洛浦。無問無答。請師答話。浦云。你不是丁姚。僧云。謝師答話。浦云。中九下七。</p>
<p style="margin-left:1em">佛果拈云。趂得老鼠。打破油甕。小慈妨大慈。何不與本分草料。</p>
<p style="margin-left:1em">正覺云。這僧華言不備。洛浦梵字橫書。</p>
<p style="margin-left:1em">佛海云。洛浦汪洋萬頃。深不可量。者僧將个破甆碗一戽。使其徹底乾枯。可煞好笑。雖然。且喜將軍全得勝。歸時不少去時人。</p>
<p>舉廬山雲居和尚。僧問如何是諸佛師。居便喝云。這田厙兒。僧禮拜。居云。你作麼生會。僧喝云。這老和尚。居云。元來不會。僧作舞出去。居云。㳂臺盤乞兒。</p>
<p style="margin-left:1em">佛果拈云。識機宜。別休咎。有回互轉關底眼。千百个中。難得一个半个。為什麼。却成㳂臺盤去。也是憐兒不覺醜。</p>
<p style="margin-left:1em">正覺云。然雖一種乞兒。會㳂臺盤底。也可賞。</p>
<p style="margin-left:1em">佛海云。雲居老兒。略露半面。者田厙奴。一見便見。打破大唐國。覓个㳂臺盤底。也難。</p>
<p>舉僧問雲居。如何是一法。居云。如何是諸法。僧云。未審如何領會。居云。一法是你本心。諸法是你本性。且道。心與性是一是二。僧禮拜。居乃有頌。一法諸法宗。萬法一心通。唯心唯汝性。不說異兼同。</p>
<p style="margin-left:1em">佛果拈云。久聞雲居弘覺。是洞山嫡子。將謂全用衲僧巴鼻。元來有時。也只拖泥涉水。若據蔣山見處。喚什麼作心性一二。土上加泥又一重。</p>
<p style="margin-left:1em">正覺云。佛果與麼。也只知其一。不知其二。</p>
<p style="margin-left:1em">佛海云。上來講讚。無限良因。</p>
<p>舉雲居一日上堂云。如人將三十貫錢。買一隻獵犬。只解尋得有蹤跡氣息底。忽遇羚羊挂角。莫道蹤跡。氣息也無。僧便問。羚羊未挂角時如何。居云。六六三十六。僧云。挂角後如何。居云。六六三十六。僧禮拜。居云會麼。僧云不會。居云。豈不見道。絕蹤跡。佛果著語云。魚行水濁。</p>
<p>其僧舉似趙州。州云。雲居師兄猶在。僧便問。羚羊未挂角時如何。州云。九九八十一。僧云。直得恁麼難會。州云。有什麼難會。僧云。請師說。州云。新羅新羅。佛果著語云。魚行水濁。</p>
<p>僧又問長慶。羚羊未挂角時如何。慶云。草裏漢。僧云。挂角後如何。慶云。亂呌喚。僧云。畢竟如何。慶云。驢事未去。馬事到來。佛果著語云。魚行水濁。</p>
<p style="margin-left:1em">佛果復拈云。若論此三尊宿。其中一人得其體。一人得其用。一人體用相兼。若也驗得出。斷得明。莫道羚羊。挂角與未挂角。直得無逃避處。只如山僧恁麼道。也是魚行水濁。</p>
<p style="margin-left:1em">正覺云。羚羊挂角。掩鼻偷香。魚行水濁。家賊難防佛海云。雲居趙州一狀領過。獨有長慶較些子。</p>
<p>舉同安丕禪師看經次。有僧來參。丕以衫袖蓋却頭。僧近前。作吊慰勢。丕放下衫袖。提起經云。會麼。僧亦將衫袖盖須。丕云。蒼天蒼天。</p>
<p style="margin-left:1em">佛果拈云。覿面去來。賓主互換。一等是弄鬼眼睛。就中奇怪。所謂神通遊戲三昧。雖然如是。爭如脚踏實地好。且作麼生是。脚踏實地處。青天白日。</p>
<p style="margin-left:1em">正覺云。同安。念彼觀音力。這僧。著還於本人。</p>
<p style="margin-left:1em">佛海云。一等是互換之機。爭奈賓家能死不能活。</p>
<p>舉僧問同安丕和尚。如何是和尚家風。丕云。金鷄抱子歸霄漢。玉兔懷胎入紫微。僧云。忽遇客來。將何祗待。丕云。金菓早朝猿摘去。玉花晚後鳳銜來。</p>
<p style="margin-left:1em">佛果拈云。峭措不妨峭措。風流且是風流。偏正五位君臣。言中不妨諦當。雖然如是。曹洞門下。光前絕後。臨濟宗風。豈容回互。若有人問蔣山。如何是和尚家風。對他道。開口見膽。忽遇客來。如何祗待。跳底金剛圈。吞底栗棘蓬。</p>
<p style="margin-left:1em">正覺云。尺素如殘雪。結成雙鯉魚。要知心裏事。看取腹中書。</p>
<p style="margin-left:1em">佛海云。家風富貴。氣皃尊嚴。自然語韻幽玄。正偏自在。乃舉拄杖云。且道。與這个相去幾何。卓一下。</p>
<p>舉同安察和尚。翫月次。云奇哉星明月朗。足可觀瞻不異道乎。僧云。如何是道。察云。汝試道看。僧云。彼自無瘡。勿傷之也。察云。負笈攻文。莫閑弓矢。</p>
<p style="margin-left:1em">佛果拈云。透得脫。用得快。不傷鋒。不犯手。這僧却知慚愧。為什麼道。他不閑弓矢。只為分明極。翻令所得遲。</p>
<p style="margin-left:1em">正覺云。同安門下。若非高吟大嚼。爭能賞此清歡。這僧雖然容止可觀。其奈難勝盛禮。</p>
<p style="margin-left:1em">佛海云。良辰美景。賞心樂事。同安四者俱并。這僧得與清歡。難勝盛禮。當時道你試道看。便云。星明月朗。足可觀瞻。管取和氣靄然。</p>
<p>舉同安察和尚。問僧。近離什麼處。僧云江西。察云。江西法道。與此間何別。僧云。賴遇問著某甲。若問別人。即禍生也。察云。老僧適來造次。僧云。某甲不是嬰兒。徒啼黃葉。察云。傷鱉恕龜。殺活由我。</p>
<p style="margin-left:1em">佛果拈云。宗師家。握佛祖鉗鎚。理當即行。不留朕迹。這僧。既上門上戶。更說什麼。傷鱉恕龜。劈脊便棒。何故。重賞之下。必有勇夫。</p>
<p style="margin-left:1em">正覺云。同安尋常。被人抱頭撮脚。今日觀在不疑之地。雖然殺活自由。爭奈劒去遠矣。</p>
<p style="margin-left:1em">佛海云。這僧有甚共語處。等閑借問。便作屎臭氣薰人。好痛與一頓。何故。有功者賞。</p>
<p>舉僧問察和尚。久造玄微。如何洞曉。察云。老僧耳背。高聲問來。僧云。快鷂不打籬邊雀。察云。暗中臨鏡。誰辨妍蚩。僧云。向上機關。如何洞曉。察云何必。僧云休休。察云。始解乘舟。擬跨劒水。</p>
<p style="margin-left:1em">佛果拈云。同安既龍頭蛇尾。這僧乃半路抽身。子細點檢將來。二俱不了。且作麼生。得勦絕去。殺人須見血。為人須為徹。</p>
<p style="margin-left:1em">正覺云。同安爐裏。冷熱隨時。這僧探湯。展了却縮佛海云。關既開而還閉。兵欲攻而復休。不是詐謀。亦非畏怯。只緣同是江南客。不欲頻頻唱鷓鴣。</p>
<p>舉僧問察和尚。學人未曉時機。請師指示。察云。參差松竹煙凝薄。重疊峰巒月上遲。僧擬進語。察云。劒甲未施。賊身<span class='corr'>已</span>露。僧云何也。察云。精陽不剪霜前竹。水墨徒誇海上龍。僧遶禪床一匝。大笑而出。察云。閉目食蝸牛。一場酸澁苦。</p>
<p style="margin-left:1em">佛果拈云。以多制寡。以強凌弱。於理不難。也須防爛泥有<span class='corr'>刺</span>始得。同安一往施呈。這僧十分風彩。爭如當處和平好。忽有人問蔣山。學人未曉時機。乞師指示。只對他道。入寺看額。入鄉問俗。齋時有飯。晨時有粥。</p>
<p style="margin-left:1em">正覺云。同安只知臨機互換。不覺正眼乖張。當時賴這僧。大笑而休。存得一時去就。等閑被他掀倒。看是阿誰苦澁。</p>
<p style="margin-left:1em">佛海云。這僧與麼問。賊身<span class='corr'>已</span>露。同安與麼答。劒甲未施。當時被他向擬進語處。便禮一拜。閉目食蝸牛。同安自領始得。</p>
<p>舉察和尚問僧。善惡不思。心體自現。古人還有理也無。僧云。莫便是古人深意麼。察云。胡人飲乳。返恠良醫。僧禮拜便出。察云。若到諸方。莫道參見同安來。</p>
<p style="margin-left:1em">佛果拈云。鈎頭香餌。意在錦鱗。一掣纔來。翻身脫去。賴是同安有手段。諸人還知末後句麼。不犯清波意自殊。</p>
<p style="margin-left:1em">正覺云。這僧一期祗對。道理宛然。同安深立門墻。爭奈<span class='corr'>已</span>揚家醜。</p>
<p style="margin-left:1em">佛海云。唱者一舉。和者亦至。聲韻諧和。難瞞眾耳。雖則換調移宮。要且不傷和氣。</p>
<p>舉察和尚示眾云。洪音不剖。其理不彰。設使不言。且道是分不分。僧云不分。察云。若不是闍梨。老僧不曉。僧云。同安風彩。瓦解冰消。察云。養由弓矢。不射田蝸。僧禮拜。察云。將謂便宜。</p>
<p style="margin-left:1em">佛果拈云。洪音不剖。其理不彰。設使不言。且道是分不分。師云。三脚蝦<span class='corr'>䗫</span>跳上天。僧云不分。師云。<span class='corr'>刺</span>腦入膠盆。同安云。若不是闍梨。老僧不曉。師云。也未是好心。僧云。同安風彩。瓦解冰消。師云。孟八郎漢。同安云。養由弓矢。不射田蝸。師云。宛有宗師作略。僧禮拜。師云。牽得這漢回來也。同安云。將謂得便宜。師云。平出。</p>
<p style="margin-left:1em">乃復拈云。豈不見道。意能剗句。句能剗意。意句交馳。是為可畏。</p>
<p style="margin-left:1em">正覺云。青紅間碧。文彩可觀。分與不分。黑蛇當路。這僧當時。却有解拈七寸底手。不能善始善終。待伊道養由弓矢。不射田蝸。但向道。我也識得。你看是阿誰便宜。</p>
<p style="margin-left:1em">佛海云。半開半遮。全隱全露。針鋒密鎻。線路暗隨。無端各占便宜。減了十分風彩。雖然誰是得便宜者。</p>
<p>舉察和尚示眾云。夤脯飲啄。無處藏身。你道有此道理麼。僧云。和尚作麼生。察打一拂子。僧云。撲手征人。徒誇好手。察云。握鞭側帽。豈是闍梨。僧云。今古之道。何處藏身。察云。闍梨作麼生。僧珍重。便出。察云未在。</p>
<p style="margin-left:1em">佛果拈云。玄機歷落。妙用縱橫。木人唱巴歌。石人應雪曲。直得機感相投。言氣相合。為什麼同安却道。他未在。不見道。日午猶虧半。烏沉始得圓。</p>
<p style="margin-left:1em">正覺云。同安似著賊人看牓。這僧似看牓人著賊佛海云。和尚作麼生。同安打一拂子。闍梨作麼生。這僧珍重便出。如是酬酢。各有所長。當初撞著个拍盲漢。見同安道。闍梨作麼生。被他打一坐具時如何。也未在。</p>
<p>舉察和尚一日遊山次。大眾隨後。察云。堦前翠竹。砌下黃花。古人道。真如般若。同安即不然。僧云。古人也好。和尚。察云。不貪香餌味。可謂碧潭龍。僧云。諸方眼目。不恠陶潛。察云。闍梨。閉目中秋坐。却笑月無光。僧云。堦前翠竹。砌下黃花。又作麼生。察云。安南未伏。塞北那降。僧禮拜。察云。名稱普聞。</p>
<p style="margin-left:1em">佛果拈云。根基牢實。血脉貫通。同安善擒縱卷舒。這僧解攙旗奪鼓。所謂如金鏁連環。相續不斷。要知端的事。須問个中人。</p>
<p style="margin-left:1em">正覺云。同安遊山處。可謂款步高吟。這僧相隨徐行當歇。不妨風流儒雅。只如佛果道。如金鏁連環。相續不斷。要知端的事。須問个中人。也不妨諦當。雖然如此。爭奈於他翠竹黃花妙旨。猶少機關在。且道畢竟如何。掬水月在手。弄花香滿衣。</p>
<p style="margin-left:1em">佛海云。鈎頭香餌味。意在碧潭龍。果然躍浪翻波。頭角呈露。羅籠不住。呼喚不回。若非同安老人。洎合釣竿失却。</p>
<p>舉察和尚問僧。眼界無光。如何得見。僧云。北斗東轉。南斗西移。察云。夫子入太廟。僧云。恁麼則同安門下。道絕人荒去也。察云。橫抱嬰兒。擬彰皇簡。</p>
<p style="margin-left:1em">佛果拈云。這僧解接無根樹。能挑海底燈。大似登禹門震鱗鬣。雖然浪擊千尋。爭奈龍王不顧。</p>
<p style="margin-left:1em">正覺云。一般歇後語。同安得較多。</p>
<p style="margin-left:1em">佛海云。宗師巴鼻。洪爐拋出銕烏龜。衲子機輪。地覆天翻星斗轉。非此作家宗師。不能網此英俊衲子。非此英俊衲子。不能搆此作家宗師。圓悟云。雖然浪激千尋。爭奈龍王不顧。不然个中無肯路。</p>
<p>舉察和尚問僧。甚處來。僧云。五臺來。察云。還見文殊麼。僧展手。察云。展手頗多。文殊誰覩。僧云。氣急殺人。察云。不覩雲中鴈。焉知沙塞寒。僧云。遠趍丈寄。乞師一言。察云。孫臏門下。徒話鑽龜。僧云。名不浪施。察云。喫茶去。僧便珍重。察云。雖則一場榮。刖却一雙足。</p>
<p style="margin-left:1em">佛果拈云。一出一沒。一往一來。諸人還透得麼。若透得。更不用周由者也。若透未得。山僧不惜眉毛。為諸人判去也。前段同安逼這僧。直得盛水不漏。後段這僧逼同安。直得不留涓滴。若透得。許你會衲僧巴鼻。</p>
<p style="margin-left:1em">正覺云。這僧困急地。被人問著。膽喪魂飛。末後得一盞茶。未曾沾口。茶在什麼處。更刖一雙足。要會麼。在舍只言為客易。臨筌<span class='corr'>方</span>覺取魚難。</p>
<p style="margin-left:1em">佛海云。李八叔王小君。三叉路口忽逢迎。一交來了一交去。見面勝聞名。不知那个是輸贏。</p>
<p>舉察和尚。看經次。眾僧問訊。察云。古佛今佛。皆無別理。僧云。和尚如何。察打一掌。僧云。如是如是。察云。這風顛漢。僧云。今古皆然。察云。擬欲降龍。却逢死虎。僧云。同安甚生光彩。察云。停舶守株。非汝而誰。僧云。和尚[妳-女+口]。察云。胡羊往楚。抱屈而歸。</p>
<p style="margin-left:1em">佛果拈云。這僧五度扣關。五回格下。為復是傷鋒犯手。為復是以勢淩人。須知這一條路。逈別。還委悉麼。似鶻捉鳩。君不覺。髑髏前驗始知真。</p>
<p style="margin-left:1em">正覺云。同安頗無風韻。愛用此機。這僧深入虜庭。得失無愧。佛果云。似鶻捉鳩。君不覺。髑髏前驗始知真。也是隨風逐勢。</p>
<p style="margin-left:1em">佛海云。以強凌弱。同安慣用此機。以弱勝強。這僧不勞餘力。須知古佛與今佛。其理皆然。又不然。</p>
<p>舉有僧。為同安和尚煎茶。安云。甌烹綠茗。爐熱白檀。足可以話道周圓。僧云。更請一甌茶。安云。井底求魚。山上求螺。豈非愚哉。僧叉手近前。安云。何不道取。僧以目視之。安云。卦是天門筭來五兆。僧禮拜。安云。俊哉。</p>
<p style="margin-left:1em">佛果拈云。這僧前頭較些子。後面直得。合水和泥。為什麼同安却道。它俊哉。還會麼。引之令得住是法中。</p>
<p style="margin-left:1em">正覺云。這僧茶禮周旋。同安話作兩橛。只為先難後易。大似禮下於人。為个什麼。咄。俊哉。是何言歟佛海云。這僧先施禮樂。後展戈矛。同安看客吐詞。觀爻斷卦。愚哉俊哉。齊之以禮。</p>
<p>舉同安和尚。有時云。喜鵲鳴寒檜。心印是伊傳。僧云。何別。安云。眾中有人在。僧云。同安門下。道絕人荒。安云。胡人飲乳。返恠良醫。僧云休休。安云。老鶴入枯池。不見魚蹤跡。</p>
<p style="margin-left:1em">佛果拈云。同安赤心片片。餌在鈎頭。這僧片片赤心。似膠投漆。為什麼。下梢頭。却成干戈相待去。瞻前不顧後。同死不同生。</p>
<p style="margin-left:1em">正覺云。同安指東劃西處。正要相親。相親處。正要東道西說。爭奈說則不親。親則不說。既親既說。人荒道絕。畢竟如何。喜鵲鳴寒檜。枯池好釣魚。</p>
<p style="margin-left:1em">佛海云。同安旁通曲指。意在切瑳琢磨。這僧語順心違。不覺干戈競起。</p>
<p>舉僧問同安。萬法歸真。真歸何所。安云。龍門無宿客。龜鶴自成仙。僧云。作麼生是。龍門無宿客底道理。安云。柯爛只因棊少局。亡羊那得失長途。僧云。久響和尚。安云。負笈攻文。不勝交戰。</p>
<p style="margin-left:1em">佛果拈云。同安若無後語。洎被這僧折倒。還委悉麼。若不登樓望。焉知滄海寬。</p>
<p style="margin-left:1em">正覺云。這話有血脉。在中間一拶。直得撈弓摸箭。具眼底。子細點檢看。</p>
<p style="margin-left:1em">佛海云。同安一向設施。故是無可不可。這僧中間挨拶。應是未肯點頭。公案見成。試點撿看。</p>
<p>舉有僧。來參同安。遶禪床一匝。振錫一下云。凡聖不到處。請師別道。安鳴指一下。僧云。奇哉。同安嚇得。忘前失後。安云。闍梨發足何處。僧便珍重。安云。五湖衲子。一錫禪人。未到同安。不妨疑著。僧云。近見不如遠聞。安云。貪他一盃酒。失却滿舡魚。</p>
<p style="margin-left:1em">佛果拈云。全軍隊伍。馬步相參。兩陣交鋒。不妨奇特。爭奈二俱失利。具眼底。試辨看。</p>
<p style="margin-left:1em">正覺云。大小同安。畢竟不識這僧。一場吞聲飲氣。賴得佛果。為伊解忿。</p>
<p style="margin-left:1em">佛海云。同安平常。耽耽虎視。凜凜全威。今日被人。據其頭。收其尾。捋其鬚。只得一場懡㦬。</p>
<p>舉有座主。問同安。三乘十二分教。某甲粗知。未審和尚。說何法示人。安云。我說一乘法。主云。如何是一乘法。安云。幾般雲色出峰頂。一樣泉聲落檻前。主云。某甲不問此事。如何是一乘法。安云。闍梨英賢。老僧蒙昧。對眾試說看。主云。某甲何咎。安云。只見錐頭利。不見鑿頭方。</p>
<p style="margin-left:1em">佛果拈云。這僧逼同安。直得轉身無路。及乎同安倒展旗鎗。逼這僧。直得無路轉身。諸人若未委悉。只見錐頭利。若也委悉得去。不見鑿頭方。</p>
<p style="margin-left:1em">正覺云。同安被座主一問。不合乞諸其鄰。若是一乘法。却須還它座主。何故。不見道。錐頭利鑿頭方。買賣各歸行。</p>
<p style="margin-left:1em">佛海云。若是伶利座主。只消向同安道。比來請和尚。說一乘法。因什麼。却為說三乘法。且道同安如何答。泉聲雲色同時舉。不見錐頭見鑿方。</p>
<p>舉僧問蒙溪和尚。不落聖凡機。請師別道。溪鳴指三下。僧云。岳巒峭峻。如何趨途。溪良久。僧云。蒙溪今日瓦解冰消。溪擲下拂子。僧拈起拂子。溪便喝。僧呵呵大笑云。事不孤起。溪云。暗中抨繩。誰辨曲直。僧云。抱劒傷身。是誰之咎。拂袖便出。溪笑云。難遇此子。難遇此子。</p>
<p style="margin-left:1em">佛果拈云。文來文對。武來武對。你恁麼。我却不恁麼。你不恁麼。我却恁麼。千變萬化。權實卷舒。雖是死蛇。解弄也活。還委悉麼。須是个中人。</p>
<p style="margin-left:1em">正覺云。蒙溪袖裏藏鋒。這僧下坡逞俊。雖然難遇此子。爭知落聖落凡。是則龍女頓成佛。非則善星生陷墜。</p>
<p style="margin-left:1em">佛海云。譬如敵手下棊。一著一著著著活。一局一局局局新。神變無方。天機莫測。雖曰兩無輸贏。其柰猶欠一子。</p>
<p>舉洞山和尚。有一僧。在延壽堂不安。要見洞山。山遂至僧所。僧便問。和尚何不救取人家男女。山云。你是什麼人家男女。僧云。某甲是大闡提人家男女。佛果著語云。不妨惺惺。山良久。僧云。四山相逼時如何。山云。老僧亦從人家屋簷下過。僧云。回互不回互。山云。不回互。僧云。教某甲。向什麼處去。山云。粟畬裏去。僧噓一聲云。珍重。便坐脫。佛果著語云。不妨惺惺。山以拄杖扣頭三下云。只解與麼去。不解與麼來。佛果著語云。金剛圈子。</p>
<p style="margin-left:1em">佛果復拈云。諸人還會麼。若不會。山僧重話會去也。大凡行脚人。正要透脫這一件事。這僧既是大闡提人家男女。直至四山相逼。手脚忙亂。若不是洞山具大慈悲。放一線道。與他平展。爭解恁麼去。所以古人道。臨終之際。若一毫頭。聖凡情量不盡。未免驢胎馬腹裏去。只如洞山道。我也只從人家屋簷下過。粟畬裏去。鼎鼎礙四山不礙四山。到這裏。須是桶底子脫始得。且道洞山意作麼生。還會麼。金鷄啄破琉璃殻。玉兔挨開碧海門。</p>
<p style="margin-left:1em">正覺云。這僧㳂竿到頂。洞山閑處斫額。相望看个失落。不妨嶮哉。猶能教伊與麼來在。是什麼心行。</p>
<p style="margin-left:1em">當時這僧。若真个與麼來時如何。洞山却須到涅槃堂始得。只如佛果道。金剛圈子如何辨明。咄。不妨惺惺。</p>
<p style="margin-left:1em">佛海云。聖量凡情淨盡時。轉身無路事還非。屋簷下過粟畬裏。馬腹驢胎一道歸。</p>
<p>舉洞山行脚時。讀忠國師錄。見僧問。如何是古佛心。國師云。墻壁瓦礫是。僧云。墻壁瓦礫。豈不是無情。國師云是。僧云。無情還解說法否。國師云。常說熾然說。無間歇。僧云。什麼人得聞。國師云。諸聖得聞。僧云。和尚還聞否。國師云。我不聞。僧云。和尚既不聞。爭知無情解說法。國師云。賴我不聞。我若聞則齊於諸聖。汝即不聞我說法。僧云。恁麼則眾生無分也。國師云。我為眾生說。不為諸聖說。僧云。眾生聞後如何。國師云。即非眾生。</p>
<p>山後到溈山。溈問。价闍梨疑國師無情說法。是否。山云是。溈山云。試請舉看。山便舉前因緣。溈山云。我這裏也有。只是罕遇其人。山云。便請。溈山以拂子。點一點。山云。請和尚為某甲說。溈山云。父母所生口。終不為子說。山云。和尚此間。還更有同年慕道者也無。溈山云。此去澧陵攸縣石室相連。有个雲嵓道人。子若能撥草瞻風。必為子之所重。山到雲嵓請益。嵓云。不見彌陀經云。水鳥樹林。皆悉念佛念法念僧。山因此有省。乃述頌曰。也大奇也大奇。無情說法不思議。若將耳聽終難會。眼處聞時方始知。</p>
<p style="margin-left:1em">佛果拈云。天高地厚。海闊山遙。若要窮極根源。須是利根上智。洞山古佛。生平疑著這無情說法因緣。直得眼不見鼻孔。盖智識聰敏。玄妙居懷。以無情有情為二段。以聞與不聞。說與不說。為兩種。及至下梢。桶底子脫。始知鼻孔元在面上。</p>
<p style="margin-left:1em">山僧今日不避泥水。重話會去也。國師石笋抽條。大溈碓觜生花。雲嵓鋸解秤鎚。用盡神通。成就得个無孔竅鐵橛子。還委悉麼。千重關鎻盡。一劒倚天寒。</p>
<p style="margin-left:1em">正覺云。隔墻見角。的知是牛。望火認煙。<span class='corr'>已</span>盡熱性。見角則須窮異類果報。望火處遍知火性夤緣。極目所觀。縱耳所聽。無一色而非目。無一聲而非耳。非耳之耳。互陳宮徵。非目之目。縹間紅緣。所以音韻文章。隨時流注。出生變化。觸處現成。眼聽耳觀。圓音歷歷。心現色隱。真佛堂堂。故曰。即非眾生。齊於諸聖。為眾生說。諸聖得聞。且如洞山末後與麼道。還曾悟也未。</p>
<p style="margin-left:1em">佛海云。樹林幽鳥。頭頭放常寂光。鼓板鍾魚。物物顯真實理。未親契證。不免逐色隨聲。忽面逢迎。當下超聞離見。洞山古佛尚乃如斯。你等禪人。可不勉力。山僧重重土上加泥去也。國師溈山雲嵓三大老。一人作先鋒。一人作中軍。一人作殿後。布个三攧陣。盡大地人無數。因何只捉得价闍梨一人。禍不入慎家之門。</p>
<p>舉覆舡和尚。見僧便作起身勢。僧便出去。舡云。闍梨且容人事。僧便作抽坐具勢。舡乃歸方丈。僧云。蒼天蒼天。舡轉身云。龍頭蛇尾。僧近前叉手而立。舡云。敗將投王。不存性命。</p>
<p style="margin-left:1em">佛果拈云。動絃別曲。葉落知秋。轉變縱橫。不妨管帶。這僧與覆舡相見。不爭一線。雖然如是。及至契勘將來。若會道得个隔身句。始見光前絕後。明眼底。試辨看。</p>
<p style="margin-left:1em">正覺云。錐去鈎來。這僧勢不由<span class='corr'>己</span>。賞善罰惡。覆舡不順人情。子細點撿將來。這僧也未便到與麼法令。何故。<span class='corr'>已</span>是通霄路上人。</p>
<p style="margin-left:1em">佛海云。一條絲線。兩人各牽。來去卷舒。殊無間斷。雖然我愛韶陽新定機。利刀剪拂令人愛。</p>
<p>舉僧問覆舡。抱石投江。師還接否。舡以手拍香臺。僧禮拜。舡云。禮拜即不無。其中事作麼生。僧亦拍香臺。舡云。舌頭不出口。</p>
<p style="margin-left:1em">佛果拈云。這僧機關玲瓏。眼目定動。依稀越國。彷彿楊州。其奈覆舡用本分草料。諸人還解他道舌頭不出口麼。千萬人中無一人。</p>
<p style="margin-left:1em">正覺云。覆舡平地波瀾。這僧水底伏氣。</p>
<p style="margin-left:1em">佛海云。賓家興波作浪。主家截斷眾流。及乎主家作浪興波。賓家眾流截斷。雖則機鋒互換。爭奈用處不同。那裏是不同處。事出急家。</p>
<p>舉僧問覆舡。鈎錐不到處。請師道。舡良久。僧云。掣電之機。徒勞佇思。舡云。出格一句。汝試道看。僧近前三步。却退後。舡云。此是出格句。即今事作麼生。僧以袖拂一拂。便出去。舡云。也是天津橋上漢。</p>
<p style="margin-left:1em">佛果拈云。這僧渾金璞玉。覆舡大冶宏開。百煅千煉。成一个金剛王寶劒。還委悉麼。也是天津橋上漢。北斗南頭著眼看。</p>
<p style="margin-left:1em">正覺云。這僧進前退後。有甚奇特。覆船便道。此是出格句。及乎末後拂袖便出。因什麼。却喚作天津橋上漢。要會中間事麼。鈎錐不到處。擬議隔重關佛海云。覆船曾不負伊來機。因甚剗地鈎錐一上。不是天津橋上漢。定應普化出僧堂。</p>
<p>舉道吾和尚問覆船。久嚮和尚會禪。是否。舡云。蒼天蒼天。吾近前。掩却船口云。低聲低聲。舡與一掌。吾云。蒼天蒼天。舡近前把住云。得與麼無禮。吾却與舡一掌。舡云。老僧罪過。吾拂袖便行。船呵呵大笑云。早知如是。不見如是。</p>
<p style="margin-left:1em">佛果拈云。二老宿。力氣相齊。機鋒相觸。非唯據虎頭。亦善收虎尾。直是兩个一雙。擔到洛陽。也不偏一銖。敢問大眾。且道。他得个什麼。敢恁麼道。酒逢知<span class='corr'>己</span>飲。詩與會人吟。</p>
<p style="margin-left:1em">正覺云。若論賓主相逢。可謂箭鋒相拄。針芥不差。若會禪也未在。何故。只得悔前。不得悔後。</p>
<p style="margin-left:1em">佛海云。一人火發風起。一人電閃雷奔。照用同時。得失齊泯。若謂會禪。更待三生六十劫。</p>
<p>舉僧問覆舡。如何是師子。舡云。善能哮吼。僧撫掌云。好手好手。船云。青天白日。却被鬼迷。僧便掀倒禪床。舡便打。僧云。驢事未了。馬事到來。舡云。酌然是个作家。僧便出去。舡云。將甌盛水。擬比大洋。</p>
<p style="margin-left:1em">佛果拈云。這僧上門上戶。疾如風。磨牙礪齒猛如虎。石火裏攙旗。電光中奪鼓。若不是覆舡。洎見灰飛火亂。諸人還會他末後句麼。若不酬價。爭辨真偽。</p>
<p style="margin-left:1em">正覺云。覆舡被這僧一場反倒。幾不奈何。及乎下梢。未免漢家禮度。</p>
<p style="margin-left:1em">佛海云。哮吼踞地。跳躑翻身。灼然爪牙完備。甌水難將比大洋。此即靈山親得記。</p>
<p>舉有僧。來參覆舡。路逢賣鹽翁子。僧問。覆舡路。向甚處去。翁良久。僧又問。翁云。你患聾那。僧云。你向我道什麼。翁云。向你道覆舡路。僧云。翁莫會禪麼。翁云。莫道禪。佛法也會盡。僧云。你試說看。翁挑起鹽。僧云。難。</p>
<p>翁云。你喚作什麼。僧云鹽。翁云。有什麼交涉。僧云。作麼生。翁云。不可更向你道是鹽。</p>
<p style="margin-left:1em">佛果拈云。參須實參。見須實見。用須實用。證須實證。這老翁。雖然參見覆舡來。要且只參得把定底。未參得放行底。當時這僧。若是个漢。不消一劄。敢問諸人。作麼生是覆舡放行底。棒頭有眼明如日正覺云。賴值這翁。只參得把定底。這僧尚不柰何。若使參得放行底。覆舡路上。轉見荒凉。何也。高空有月千門閉。大道無人獨自行。</p>
<p style="margin-left:1em">佛海云。販私鹽漢。將謂會盡佛法。元來是無佛處稱尊。當時撞著个聱頭。不消向道。因你患啞。累我患聾。便與奪却。令他知有向上巴鼻。</p>
<p>舉茱萸和尚。問僧。甚處來。僧云。閩中來。萸云。閩中尊宿。愛舉胡來胡現。漢來漢現。是否。僧擬開口。萸打一掌。僧云。欲透龍門。却遭點額。萸云。燕金塞海。蝃蚋搖山。僧撫掌大笑出去。萸云。疥狗不願生天。却笑雲中白鶴。</p>
<p style="margin-left:1em">佛果拈云。茱萸行這一掌。可謂截斷誵訛。這僧大笑而行。未免吞聲飲氣。何況更有最後一著。還會麼。為山登九仞。揑土定千鈞。</p>
<p style="margin-left:1em">正覺云。問病下藥。苦澁難嚥。一服醒醒。生姜重煉佛海云。作家手脚。本分鉗鎚。擬待出頭。堪作什麼。</p>
<p style="margin-left:1em">若不是慣透龍門底。頭角也大難當抵。</p>
<p>舉茱萸問僧。闍梨為復游山翫水。為復問道參禪。僧云。和尚試道看。萸云。雕蚶鏤蛤不[虫*參]之泥。勞君遠至。僧云。渾身是鐵。猶被一橈。萸云。降軍不斬。</p>
<p style="margin-left:1em">佛果拈云。言前收。句後煞。峻疾不通風。直饒釘觜鐵舌。也無㗖啄處。且道。為什麼如此。非人得其便正覺云。赤脚人趕兔。著靴人喫肉。</p>
<p style="margin-left:1em">佛海云。這僧既不為翫水游山而來。茱萸亦待以參禪問道之禮。些子誵訛。便被收下。圓悟云。非人得其便。作麼生。</p>
<p>舉有僧。來參茱萸。萸以手一劃。僧便出去。萸云。這个師僧。來不通名。去不道姓。僧便轉來。以手一劃。萸云。這僧名又不識。姓又不識。僧云。且道某甲姓个什麼。萸云。善哉波斯喫胡椒。僧拂袖便出。萸云。作家師僧。天然猶在。</p>
<p style="margin-left:1em">佛果拈云。這僧善放善收。正是伶俐衲子。茱萸能擒能縱。真个本分鉗鎚。千百年後。不道無。只是少。諸人還委悉麼。和氏場中饒美璞。孟甞門下足高賓。</p>
<p style="margin-left:1em">正覺云。這僧果不識姓。茱萸先鑒可知。因什麼末後却道。作家師僧。天然猶在。佛果道。和氏場中饒美璞。孟甞門下足高賓。且道與麼。抑揚褒貶。在什麼處。還會麼。逢人且說三分話。</p>
<p style="margin-left:1em">佛海云。略施號令。賓家直下遵承。剪斷葛藤。主家未肯放過。何故。莫恠坐來頻勸酒。自從別後見君稀。</p>
<p>舉寶峰和尚問僧。古人有一路。接後進初機。汝還知麼。僧云。請師指出古人路。峯云。恁麼則闍梨委了也。僧云。頭上安頭。峯云。自是老僧。不合問闍梨。僧云。借問又何妨。峯云。我這裏不曾被人亂說道理。出去。</p>
<p style="margin-left:1em">佛果拈云。作家宗師。高提祖印。獨據寰中。具大慈悲。放一線道。且容你出一口氣。若也把定要津。直下似平田淺草。戴角底大蟲。有什麼近傍處。諸人要會麼。一句截流。萬機寢削。</p>
<p style="margin-left:1em">正覺云。寶峰貴物作賤賣。這僧弄物不知名。當時若也深辨來端。便見首正尾正。待伊道。我這裏不曾被人亂說道理。只消應一聲喏。好个戴角大蟲佛海云。呼來也在我。遣去也在我。呼來也一路接引。共相委知。遣去也語脉牽連。亂說道理。寶峰道。自是老僧。不合問闍梨。誰為者僧。別一轉語。</p>
<p>舉有僧。從岩頭來寶峯。峯見。竪起拂子云。落在此機底人。未具眼在。僧擬近前。峯云。恰落在此機。僧回。舉似岩頭。頭云。我當時若見。奪却拂子。看他作麼生。峯聞此語云。我竪拂子。從伊奪。總不將物。又作麼生。岩頭聞舉云。無星秤子。有什麼辨處。</p>
<p style="margin-left:1em">佛果拈云。寶峯布縵天網。打衝浪錦鱗。垂萬里鈎。駐千里烏騅。這僧出寶峯綣繢不得。則故是。至如岩頭具頂門眼。有肘下符。及至勘證將來。也只得平出。且畢竟。落在什麼處。个中端的事。獨許作家知。</p>
<p style="margin-left:1em">正覺云。只如寶峯道。我舉拂子。從伊奪。總不將物。又作麼生。正好奪取。何故。恰落在此機。會麼。無星秤子兩頭掀。</p>
<p style="margin-left:1em">佛海云。擬開口。落在此機。不開口。亦落在此機。豈獨這僧出不得。岩頭大師。也出不得。便是無星秤子。亦出不得。乃竪起拂子云。具眼者辨取。</p>
<p>舉寶峯問岩頭。與麼與麼。作麼生會。頭云。不與麼不與麼。又作麼生會。峯云。是平實語。頭云。腰帶無鈎結。峯云。作麼生。頭云。上腰不得。峯云。是平實語。</p>
<p style="margin-left:1em">佛果拈云。識機宜。別休咎。把斷世界。不漏絲毫。到綿密處。却許寶峯具一隻眼。其奈未知有向上一竅。只如腰帶無鈎結。上腰不得。故知是平實語。恁麼恁麼。不恁麼不恁麼。為何也是平實語去。還會麼。莫恠從前多意氣。他家曾踏上頭關。</p>
<p style="margin-left:1em">正覺云。病我亦成我。庶幾三百篇。</p>
<p style="margin-left:1em">佛海云。海枯終見底。人死不知心。</p>
<p>舉有一念經僧。從寶峯方丈前過。峯云。滿口道盡。只是不具眼。僧以手指峯云。道道。峯却掌身邊沙彌云。眼在什麼處。僧翹起一足云。與麼。峯云。長江下釣。無餌也飡。僧喝云。這老和尚。無故塗糊人。峯云。咬人師子。不露爪牙。僧便作咬勢。峯云。大裁帽子別處戴。</p>
<p style="margin-left:1em">佛果拈云。大凡宗師。驅耕夫之牛。奪飢人之食。寶峯既用此機。這僧是个金毛。善能哮吼。埃拶往復。</p>
<p style="margin-left:1em">未分勝負。却是身邊沙彌。獲得一籌。既是滿口道盡。若解轉身。即見汗馬功高。且道畢竟如何。三點如流水。曲似刈禾鎌。</p>
<p style="margin-left:1em">正覺云。這僧不唯念經。亦能華梵翻對。寶峯無風起浪。轉見山高水高。雖然酬酢分明。可惜沙彌一掌。何故。鵓鳩樹頭鳴。意在麻子地。</p>
<p style="margin-left:1em">佛海云。阿呵呵。且道。笑个什麼。好个咬人師子。翻成逐塊韓獹。</p>
<p>舉德山和尚。有僧近前。作相樸勢。山云。恁麼無禮。合喫山僧手裏棒。僧拂袖便出。山云。饒汝如是。也只得一半。僧轉身便喝。山便打云。須是我打你始得。僧云。諸方有明眼人在。山云。天然有眼。僧擘開眼云。猫。便出去。山云。黃河三千年一度清。</p>
<p style="margin-left:1em">佛果拈云。俊哉衲子。德山老漢。尋常據一條白棒。佛來也打。爭奈打這僧不著。何故。為他過了機關外。透出羅籠表。祖域駈馳天馬子。神通妙用得縱橫。三千年度誠希有。九曲黃河徹底清。</p>
<p style="margin-left:1em">正覺云。德山這回。打著一箇無禮漢。</p>
<p style="margin-left:1em">佛海云。據一條白棒。三十年。未曾打得个獨脫底。德山徒有此語。今日撞著个無禮漢。也未得个一半。為什麼放過伊。</p>
<p>舉僧問鏡清。一等明機双扣。為什麼却遭違貶。清云。打水魚頭痛。驚林鳥散忙。</p>
<p style="margin-left:1em">佛果拈云。水流濕。火就燥。一合相不可得。</p>
<p style="margin-left:1em">正覺云。一朝權在手。</p>
<p style="margin-left:1em">佛海云。若不是鏡清。未免撈弓摸箭。</p>
<p>舉僧問鏡清。聲前絕妙。請師指歸。清云。許由不洗耳。僧云。為什麼如此。清云。猶繫脚在。僧云。某甲只如此。師意又如何。清云。無端夜來鴈。驚起後池秋。</p>
<p style="margin-left:1em">佛果拈云。這得持聾詐啞。鏡清見兔放鷹。聲前獨露全機。未免承虗接響。且道鏡清端的。畢竟落在什麼處。出身猶可易。脫體道應難。</p>
<p style="margin-left:1em">正覺云。飄風揚塵。落花流水。聲前絕妙。無處著觜。驚起後池秋。許由不洗耳。容皃好西施。開唇不露齒。</p>
<p style="margin-left:1em">佛海云。纔有所重。便成窠臼。這僧向聲色窠子裏作主宰。帶累鏡清。也跳不出。</p>
<p>舉僧問鏡清。學人未達其源。乞師方便。清云。是什麼源。僧云。其源。</p>
<p>佛果著一喝。</p>
<p>清云。若是其源。爭受方便。</p>
<p>佛果云。可惜放過。</p>
<p>僧禮拜出去。侍者云。和尚適來成褫伊。清云無。者云。無成褫伊。清云無。者云。未審和尚尊意如何。</p>
<p>佛果著一喝。</p>
<p>清云。一點水墨。兩處成龍。</p>
<p>佛果云。可惜放過。</p>
<p style="margin-left:1em">佛果復拈云。鏡清機如掣電。眼似流星。一切世界。悉皆成就。要且只解委曲。不解直截。還委悉麼。有意氣時添意氣。不風流處也風流。</p>
<p style="margin-left:1em">正覺云。鏡清徐行欵步。有意氣時添意氣。佛果忍俊不禁。不風流處也風流。咄。可惜放過。</p>
<p style="margin-left:1em">佛海云。這僧曾不[爪*矍]霧拏雲。頭角潛露。鏡清亦不轟雷掣電。牙爪暗開。點撿將來。却得侍者致力。</p>
<p>舉鏡清一日。自於僧堂前。打鍾子云。玄沙道底。玄沙道底。有僧出云。未審玄沙道什麼。清畫一圓相。僧云。若不久參。焉知端的。清云。失錢遭罪。雪竇云。洎被打破蔡州。</p>
<p style="margin-left:1em">佛果拈云。爛泥裏有<span class='corr'>刺</span>正覺云。鏡清因風吹火。雪竇路見不平。佛果為蛇畫足。文過飾非。</p>
<p style="margin-left:1em">佛海云。鏡水湖心拋一餌。錦鱗躍浪上鈎來。幾乎掣斷竿頭線。引得傍觀下釣臺。</p>
<p>舉杉洋和尚問僧。什麼處來。僧云。江西來。洋竪起痒和子云。江西還有這个麼。僧托膝閉目。洋云。東家廝兒。却向西家使喚。僧云。有口不煩賓主說。洋云。適來患聾。如今患啞。僧云。買鐵得金。一場富貴。洋云。客作無功。未免逃避。僧便行。洋云。自累猶可。莫累老僧。僧却回禮拜。洋云。若不恁麼。<span class='corr'>已</span>後喪我兒孫。</p>
<p style="margin-left:1em">佛果拈云。有頭無尾。亦不得。有尾無頭。亦不得。須是頭尾相稱始得。這僧既善折旋。杉洋亦解俯仰。所謂動絃別曲。告往知來。且道他得个什麼便恁麼。別寶須還碧眼胡。</p>
<p style="margin-left:1em">正覺云。作業相似箕箒傳家。末後兒孫不喪。也知繩上去蛇。錯。</p>
<p style="margin-left:1em">佛海云。住則錐子錐之。去則鈎子鈎之。且道。這僧皮下。還有血麼。</p>
<p>舉椑樹去參定山。便問。不落數量。請師道。</p>
<p>佛果著語云。<span class='corr'>刺</span>腦入膠盆。</p>
<p>山提起數珠云。是落不落。佛果著語云。鈎頭有餌。</p>
<p>樹云。圓珠三竅人人有。請師圓前話。</p>
<p>佛果著語云。一釣便上。</p>
<p>山便打。</p>
<p>佛果著語云。不惜眉毛。</p>
<p>樹便走。佛果著語云。渾崙吞个棗。</p>
<p>山云。三十年後。槌胷大哭在。</p>
<p>佛果著語云。據款結案。</p>
<p>樹後開堂。示眾云。老僧三十年前。被定山老瞞我一上。不同小小。</p>
<p>佛果著語云。知恩方解報恩。</p>
<p style="margin-left:1em">佛果復拈云。雖然<span class='corr'>已</span>是賊過後張弓。今日忽有人。問蔣山。不落數量。請師道。劈脊便棒。且道還有為人處也無。</p>
<p style="margin-left:1em">正覺云。三十年前。被定山謾。三十年後。前話<span class='corr'>已</span>圓。落與不落。數量歷然。會麼。</p>
<p style="margin-left:1em">佛海云。三十年前錯分付。三十年後錯承當。即不無定山椑樹。乃竪起拂子云。且道。數量還該得這个麼。莫道瞞你。</p>
<p>舉公期和尚。因往羅漢。路逢一騎牛翁子。期問羅漢路。向什麼處去。翁拍牛云。道道。期喝云。這畜生。翁子云。羅漢路向什麼處去。期却拍牛云。道道。翁云。直饒與麼。猶少蹄角在。期便打。翁子便拍牛走。</p>
<p style="margin-left:1em">佛果拈云。雲從龍。風從虎。公期和尚。向草窟裏。撞著个聱頭。也會雙収。也會雙放。也會雙暗。也會雙明。也解同死。也解同生。雖然如是。子細點撿將來。只在半途。且道什麼處是半途處。試卜度看。</p>
<p style="margin-left:1em">正覺云。當面中鎗猶自可。暗中著箭苦猶深。</p>
<p style="margin-left:1em">佛海云。你儂我儂。狹路相逢。尋常蹄角。互換機鋒。拍牛歸去。不見其蹤。儻非羅漢老兒。定是草裏大蟲。</p>
<p>舉僧問魯祖。如何是雙林樹。祖云。有相身中無相身。僧云。如何是無相身。祖云。金香爐下鐵崑崙。</p>
<p style="margin-left:1em">佛果拈云。還委悉麼。蚊子上鐵牛。無你下觜處。</p>
<p style="margin-left:1em">正覺云。有相身中無相身。金香爐下鐵崑崙。雙林別後無消息。滿路風塵來往人。</p>
<p style="margin-left:1em">佛海云。魯祖答這兩轉語。有權有實。有照有用。透得過者。面目現在。若透未過。山僧不惜眉毛。重下个注脚。有相身中無相身。金香爐下鐵崑崙。</p>
<p>舉金峯和尚上堂云。我若舉來。又恐遭人唇吻。如不舉來。又乃遭人恠笑。於其中間。如何即是。有僧纔出。峯便歸方丈。</p>
<p>至晚。有僧。請益云。和尚今日垂語。有僧出問。為什麼不答。峯云。大似失錢遭罪。</p>
<p style="margin-left:1em">佛果拈云。宗師家。眼觀東南。意在西北。向桑樹上下箭。直得柳樹汁出。也未是分外。這僧既傷鋒犯手。及至對眾拈出。依前又被他和座掇却。敢問大眾。什麼處是。金峯失錢遭罪處。無孔鐵槌當面擲正覺云。失錢遭罪。自首猶輕。知而故犯。罪加一等佛海云。這老漢。與麼賣弄。且無朕跡。末後被人一挨。便乃縫罅離披。</p>
<p>舉金峯問僧甚處來。僧云。東國來。峯云。作麼生過得金峯關。僧云。行止分明。峯云。試呈似金峯看。僧展兩手。峯云。金峯關。從來無人過得。僧云。和尚過得麼。峯云。波斯喫胡椒。</p>
<p style="margin-left:1em">佛果拈云。這僧有透關眼。未具透關機。金峯善能據虎頭。亦解収虎尾。大眾還知他落處麼。一言無向背。末後最慇懃。</p>
<p style="margin-left:1em">正覺云。金峯關。要無私。這僧空身透漏。未一免劄佛海云。這僧既呈公驗。行止分明。因甚過金峯關不得。不能掉臂騰騰去。便被他家下一錐。</p>
<p>舉有僧。辭金峯。峯云。何處去。僧云。不敢妄通消息。峯云。若到諸方。切忌說著金峯為人處。僧云。<span class='corr'>已</span>領尊旨。峯云。忽有人問你。作麼生道。僧提起袈裟角。峯云。捷弱於闍梨。</p>
<p style="margin-left:1em">佛果拈云。金峯為人處。水洒不著。風吹不入。諸天捧花無路。魔外潛覷不見。這僧雖則有个趣向。下梢頭。不免妄通消息。致金峯老漢依舊與他折倒。諸人還知落處麼。真玉泥中異。不撥萬機塵。</p>
<p style="margin-left:1em">正覺云。若說金峯為人處。莫道這僧。直饒金峯。也無話會底分。雖然如此。爭奈<span class='corr'>已</span>播諸方。何故。路上行人口似碑。</p>
<p style="margin-left:1em">佛海云。能謹初中。不能護末。只為忍俊不禁。又成妄通消息。</p>
<p>舉金峯問僧。姓什麼。僧云姓何。峯云。至竟不脫俗。僧云。因師致得。峯云。若恁麼。過在金峯。僧云不敢。峯云。酌然。金峯有過。</p>
<p style="margin-left:1em">佛果拈云。時人鬪勝。金峯鬪劣。時人占剛。金峯占弱。且道。落在什麼處。得饒人處且饒人。</p>
<p style="margin-left:1em">正覺云。山僧則不然。何也。金峯打草驚蛇。</p>
<p style="margin-left:1em">佛海云。金峯。眼觀東南。意在西北。這僧。心不負人。面無慚色。</p>
<p>舉有韶禪客。來參金峯。峯云。什麼處來。韶云。泉州來。峯云。彼中物色。如何貴賤。韶云。與此間相似。峯云。喚此間。作泉州得麼。韶云。某甲今日結舌有分。峯云。金峯[妳-女+口]。韶云。要且貴賤有殊。峯云。還我此間相似底來。韶近前良久。峯云。恰似結舌。韶云。和尚作麼生。峯云。早來曾說了也。韶云。某甲為什麼記不得。峯云。你自患聾啞。不可恠金峯。韶無語。峯云。你只是个。踏州縣漢。</p>
<p style="margin-left:1em">佛果拈云。行玄路。遊鳥道。直得如金鎻連環。相續不斷。始解相應。韶禪客既入金峯窠窟。最初却也緜密。及至下梢。忘前失後。帶累他主人。拖泥涉水。豈不見道。工夫不到不方圓。言語不通非眷屬。</p>
<p style="margin-left:1em">正覺云。金峯趂狗逼墻。佛果虗空架網。</p>
<p style="margin-left:1em">佛海云。三步四步趂不及。七步八步行有餘。縱饒金鎻連環。何似利刀剪却。這踏州縣漢。不語較些子。</p>
<p>舉有僧。來參金峯。方放拜起。峯云。我有一則因緣。舉似你。第一不得錯會。僧云。請和尚舉。峯竪起拂子。僧作聽勢。峯云。早錯了也。僧以目視東西。便出去。峯云。雪上更加霜。</p>
<p style="margin-left:1em">佛果拈云。金峯起模畫樣。這僧好肉剜瘡。不唯雪上加霜。未免將錯就錯。山僧亦有一則因緣。只是不舉向諸人。何故。六耳不同謀。</p>
<p style="margin-left:1em">正覺云。這僧被問。水到渠成。雪上加霜。金峯自領。何故。不見道。語是心苗。</p>
<p style="margin-left:1em">佛海云。金峯錯舉。這僧錯聽。兩家収拾歸來。也是將錯就錯。</p>
<p>舉金峯和尚。有僧到來。峯以手指僧。復自指云。楊廣失駱駝。僧便出去。峯云。今古亦然。僧回禮拜。峯云。適來事作麼生。僧云。終不錯舉。峯云。不錯舉底事。作麼生。僧以手持峯。復自指。峯云。曾見先師來麼。僧云。向什麼處見。峯云。喫粥飯處見。僧遶禪床一匝。峯閉却方丈門。</p>
<p style="margin-left:1em">佛果拈云。東勝身洲唱歌。南贍部洲作舞。西瞿耶尼拍彈。北鬱單越打鼓。好一場曲調。因什麼如此。只為曾見先師來。</p>
<p style="margin-left:1em">正覺云。傾蓋相投。真機互換。莫恠一家生活。從來苗裔分明。只如這僧。遶禪床。則可知。金峯閉門。是何相待。會麼。家無常禮。</p>
<p style="margin-left:1em">佛海云。一人探竿在手。一人影草隨身。不惟同條生。亦乃同條死。且作麼生辨得。他見先師來。開眼也著。合眼也著。</p>
<p>舉金峰和尚。有僧纔入方丈。峯便打。僧云。是是。峯又打。僧云。不是不是。峯作禮拜勢。僧作托勢。峯云。老僧眼暗。闍梨耳背。僧云。將飯餧魚。還須剋<span class='corr'>己</span>。峯云。施食得長壽報。僧云。和尚年多少。峯云。不落數量。僧云。長壽者誰。峯云金峯。僧云。果然眼昏。峯云。是是。</p>
<p style="margin-left:1em">佛果拈云。以格外機。施格外用。旗幡交錯。馬步相參。大戰一場。直得桑樹上著箭。柳樹上汁出。雖然出草入草。要且不分勝負。還委悉麼。互換之機。子細看。</p>
<p style="margin-left:1em">正覺云。善惡若無報。乾坤必有私。</p>
<p style="margin-left:1em">佛海云。二人相見。也好將一條匾擔。作一擔擔。遶須彌山。百千萬匝。也無些子偏枯。何故。眼暗耳聾。病痛攸同。</p>
<p>舉金峯一日。見駢道者來。擎起經。作攬衣勢。以目視之。</p>
<p>佛果著語云。三竅俱明。</p>
<p>駢提坐具。以目視金峯。</p>
<p>佛果著語云。兩頭坐斷。</p>
<p>峯云。一切人道。你會禪。</p>
<p>佛果著語云。搽糊也。</p>
<p>駢云。和尚作麼生。</p>
<p>佛果著語云。推過又爭得。</p>
<p>峯笑云。草賊大敗。</p>
<p>佛果著語云。果然。</p>
<p style="margin-left:1em">佛果復拈云。金峯錦上鋪花。駢道者鋪花錦上。要且礙却當頭事。當時若是个漢。待他提起經來。但向他道。是什麼。古往今來為榜樣。龍宮海藏一時詮。</p>
<p style="margin-left:1em">正覺云。臨機設變。固許金峯老人。早竪降旗。未甘駢道者在。何故。濕帋裏褁个大虫。</p>
<p style="margin-left:1em">佛海云。龍起滄海。虎出林端。直下來也。急著眼看。</p>
<p>舉僧問金峯。不落聖凡機。請師別道。峯云。金峯眼不小。僧云。恁麼則一撥良琴。頓清君主也。峯云。別道又爭得。僧云。為物之言。又作麼生。峯云。頓清君主。僧云。不是金峯也大難。峯云。良籌漢席周下還輸。僧云。若不承言。恐遭惑亂。峯云。承什麼言。僧云。何煩再舉。峯云。啞子趂舡。頑嚚多少。</p>
<p style="margin-left:1em">佛果拈云。放去収來。似斷而復續。攙旗奪鼓。如卷而復舒。雖然覿面相呈。要且二俱失利。且道什麼處是。他失利處。</p>
<p style="margin-left:1em">正覺云。金峯別道。殊途同歸。這僧承言。恭而無禮。雖則頓清君主。還遭惑亂頑嚚。佛果云。雖然覿面相呈。要且二俱失利。且道什麼處是失利處。金峯跟忒大。</p>
<p style="margin-left:1em">佛海云。這僧有不落聖凡底機。不是金峯具不落聖凡底眼。往往被這啞子惑亂去。</p>
<p>舉金峯一日。見僧掃地。峯問。作什麼。僧竪起掃箒。峯云。猶有這个在。僧云。和尚適來。見个什麼。峯乃拈起拄杖。</p>
<p style="margin-left:1em">佛果拈云。大小金峯。猶作這个去就。當時待伊道。和尚見个什麼。劈脊便棒。何故。殺人須見血。為人須為徹。</p>
<p style="margin-left:1em">正覺云。這僧掃箒。金峯拄杖。影草探竿。敲空作響。猶有這个。在乙詰希。</p>
<p style="margin-left:1em">佛海云。見之不取。思之千里。等是覿露風規。可惜放過一著。</p>
<p>舉金峯一日。見僧來。便起身立。僧便出去。峯云。恰共昨日僧見解不別。僧却回云。昨日僧道什麼。峯云。恰恁麼問。僧云。知道金峯有眼。峯云。金峯且致。你今日何處喫飯。僧云。通著即不中。峯云。與麼則無來處也。僧云。老婆心。堪作什麼。峯云。金峯問僧。不曾弱他。就中闍梨無話處。僧云。豈是分外。峯云。小慈妨大慈。</p>
<p style="margin-left:1em">佛果拈云。鈎頭香餌。放去収來。衝浪錦鱗。搖鬚振鬣。雖金峯不曾弱他。奈這僧承機自弱。還會麼。小慈妨大慈。</p>
<p style="margin-left:1em">正覺云。既知是小慈妨大慈。因什麼。放過到這田地。只為昨日今朝事不同。</p>
<p style="margin-left:1em">佛海云。甞聞金峯關。從來少人過得。這僧上門上戶。葛將來。攔截不住。且道。過得關也未。</p>
<p>舉金峯和尚。見僧來。乃舉起手云。此是大人分上事。你試通个消息看。僧云。某甲不欲瞞和尚。峯云。知孝養人。也還希有。僧云。莫是大人分上事麼。峯云。老僧不欲瞞闍梨。僧云。到這裏。也不易辨白。峯云。酌然酌然。僧禮拜。峯云。發足何處。僧云。只這裏。峯云。不唯自瞞。兼瞞老僧。</p>
<p style="margin-left:1em">佛果拈云。宗師家。敲唱俱行。權實並照。二俱作家。</p>
<p style="margin-left:1em">彼此不欲相瞞。遂成孝養。作大人相。既是如此。金峯下梢頭。為什麼。却不放過。還委悉麼。若不酬價。爭辨真偽。</p>
<p style="margin-left:1em">正覺云。這僧雖瞞金峯。也是實語。當懺悔。</p>
<p style="margin-left:1em">佛海云。金峯一舉手。三賢膽喪。十聖魂驚。因甚兩回三度。互相熱瞞。不見道。此是大人分上事。</p>
<p>舉金峯示眾云。事存函蓋合。理應箭鋒拄。還有人道得麼。若有人道得。金峯分半院與他住。時有僧。出禮拜。峯云。相見易得好。共住難為人。便下座。</p>
<p style="margin-left:1em">佛果拈云。大小大金峯。龍頭蛇尾。若是蔣山則不然。若有人道得。山僧便分半院。與伊住。忽有个出來禮拜。只向他道。上天同歸霄漢。入地共返黃泉正覺云。尋常多謂。這僧貪程太速。金峯前言不副後語。要且不然。何故。不見道。事存函盖合。理應箭鋒拄。</p>
<p style="margin-left:1em">佛海云。金峯祇有受璧之心。且無割城之意。蔣山不然。事存函盖合。理應箭鋒拄。若人道得。兩手分付。若有僧出來。只向他道。雪後始知松栢操。事難方見丈夫心。</p>
<p>舉金峯一日。拈起枕子云。一切人。喚作枕子。金峯道不是。僧云。未審。和尚喚作什麼。峯拈起枕子。僧云。與麼則依而行之也。峯云。你喚作什麼。僧云枕子。峯云。落在金峯窠裏。</p>
<p style="margin-left:1em">佛果拈云。渾崙無縫罅。綿密不通風。畫也畫不成。揑也揑不就。喚作枕子。故是落在金峯窠裏。直饒不喚作枕子。也不免。落在金峯窠裏。且作麼生。出得金峯窠窟。識取鈎頭意。莫認定盤星。</p>
<p style="margin-left:1em">正覺云。金峯窠裏絕誵訛。枕子拈來會也麼。迴鴈一聲春夢斷。始知身世悟南柯。</p>
<p style="margin-left:1em">佛海云。渾崙拈起好風規。石火明明<span class='corr'>已</span>較遲。不落金峯窠窟裏。會須赤手討便宜。</p>
<p>舉僧問金峯。如何是金峯正主。峯云。此去鎮縣不遙。闍梨莫造次。僧云。何不道。峯云。你口是磉盤。</p>
<p style="margin-left:1em">佛果拈云。金峯孤風凜凜。這僧敢捋虎鬚。雖然千里折衝。要且猶爭一線。當時待他問。如何是金峯正主。和聲便打。何故。試玉須經火。求珠不離泥。</p>
<p style="margin-left:1em">正覺云。易開終始口。難保歲寒心。</p>
<p style="margin-left:1em">佛海云。這僧何用繁詞。只向金峯初答處。禮一拜。</p>
<p style="margin-left:1em">捋虎鬚。也是分內事。</p>
<p>舉僧問金峯。金杯滿酌時如何。峯云。金峯不勝酩酊。</p>
<p style="margin-left:1em">佛果拈云。承言會宗。明機普應。則不無金峯。子細點撿。也大漏逗。若人問蔣山。金杯滿酌時如何。只對他道。山僧自來天誡。</p>
<p style="margin-left:1em">正覺云。面赤不如語直。</p>
<p style="margin-left:1em">佛海云。騎賊馬。趕賊隊。作家金峯。</p>
<p>舉金峯問僧。發足何處。僧云趙州。峯云。趙州法嗣何人。僧云南泉。峯云。你何曾離趙州。僧云。未審和尚尊意如何。峯云。趙州定嗣南泉。其僧至晚。又請益云。今日蒙和尚慈悲。某甲未會。請和尚再指。峯云。若到別處。莫道後語是金峯底。僧云。為什麼如此。峯云。恐辱他趙州。</p>
<p style="margin-left:1em">佛果拈云。這僧雖從趙州來。當面蹉却趙州機。空使金峯。費許多鉗鎚。要且只與趙州相見。不干這僧事。大眾還知落處麼。分明箭後路。</p>
<p style="margin-left:1em">正覺云。癡漢喫憨拳。</p>
<p style="margin-left:1em">佛海云。波斯入閙市。</p>
<p>舉金峯和尚。一日有僧。來問訊。峯把住云。輙不得向人道。我有一則因緣。舉向你。僧作聽勢。峯打一掌。僧云。為什麼打某甲。峯云。我要這話行。</p>
<p style="margin-left:1em">佛果拈云。[感*鳥][感*鳥]鳥立枯池。魚從脚下過。[感*鳥][感*鳥]總不知。且道落在什麼處。六耳不同謀。</p>
<p style="margin-left:1em">正覺云。莫把金針度與人。</p>
<p style="margin-left:1em">佛海云。金峯活剝生吞。當初使這僧。眼裏有筋。未必肯吞聲飲氣。</p>
<p>舉僧問金峯。是身無知。如土木瓦礫。此意如何。峯下禪床。把僧耳朵扭。僧作痛聲。峯云。今日始捉著个無知漢。僧禮拜。出去。峯召云。闍梨。僧回首。峯云。若到僧堂裏。不得舉著。僧云。何故如此。峯云。大有人笑。金峯老婆心。</p>
<p style="margin-left:1em">佛果拈云。這僧拋塼引玉。金峯入草尋人。雖然末後慇懃。其奈畫蛇安足。若是山僧。待伊問是身無知。如土木瓦礫。此意如何。則當胷毒與一拳。聽他自知落處。</p>
<p style="margin-left:1em">正覺云。這二老宿。元來錯會話端。何故。殊不知這僧。正是个知痛痒底。土木偶。</p>
<p style="margin-left:1em">佛海云。是身土木無知漢。忍痛聲中一皺眉。好是南山射石虎。假饒沒羽亦徒為。</p>
<p>舉金峯一日。於僧堂喫餅次。自拈一枚餅。從上板頭轉一匝。大眾見一時合掌。峯云。假饒你十分起手。也只得一半。至晚有僧。請益云。今日行餅。見僧合掌。和尚道。假饒十分起手。也只得一半。請和尚全道。峯作拈餅勢。復云。會麼。僧云不會。峯云。金峯也只得一半。</p>
<p style="margin-left:1em">佛果拈云。金峯老。作神通遊戱。不妨殊有可觀。及至這僧請益。直得分踈不下。却成蝦跳去。還委悉麼。藤纏胡盧猶自可。却被胡盧倒纏藤。</p>
<p style="margin-left:1em">正覺云。金峯胡餅。只許一半。若要完全。後五日看佛海云。會得只一半。不會却完全。</p>
<p>舉僧問金峯。千峯萬峯。那个是金峯。峯以手斫額。</p>
<p style="margin-left:1em">佛果拈云。大眾還會麼。魚龍穴下盤根闊。日月輪邊氣象深。</p>
<p style="margin-left:1em">正覺云。大小金峯。不識人調戲。</p>
<p style="margin-left:1em">佛海云。金峯面目見前。爭奈死而不吊。</p>
<p>舉金峯問僧。你還知金峯一句子麼。僧云。知來久矣。峯云。作麼生。僧便喝云。金峯一句子。今日百雜碎。峯云。稍曾問人。就中闍梨。門風峭峻。僧云。不可須要人點撿。峯云。真鍮不博金。</p>
<p style="margin-left:1em">佛果拈云。金峯拖泥。這僧涉水。雖然末後慇懃。爭奈當頭蹉過。</p>
<p style="margin-left:1em">正覺云。墮也墮也。</p>
<p style="margin-left:1em">佛果拈云。這僧打頭放過。末後慇懃。本分參學。但與麼驅將去。說甚金峯一句子。雖然美玉須經火。</p>
<p>舉金峯問僧。甚處來。僧近前良久。峯云。闍梨參見什麼人來。僧云。參什麼椀。峯云。金峯有過。僧云。是是。峯良久。</p>
<p style="margin-left:1em">佛果拈云。這僧良久。闇室藏燈。金峯良久。燈藏暗室。雖然得人一牛。還人一馬則故是。要且明頭雖合。暗頭處尚未廝當。畢竟如何。壺中別是一乾坤正覺云。會麼。是則玉石區分。若也不是。玉石俱焚佛海云。金峯與這僧相見。譬如青天。油然而雲。沛然而雨。高下沾足。金峯良久。與這僧良久。如何。休更問歸路。只此是蓬萊。</p>
<p>舉金峯和尚。有僧到來。方擬相看。峯云。不用通時暄。第一句。道將來。僧云。孟春猶寒。伏惟和尚。尊候萬福。峯云。猶有這个在。僧云。不可須要人點撿。峯云誰。僧以手指自身。峯云。不妨遭人點撿。</p>
<p style="margin-left:1em">佛果拈云。這僧雖善別風雲。爭奈金峯攙旗奪鼓。還委悉麼。不見道。他參活句。不參死句。</p>
<p style="margin-left:1em">正覺云。不可是第一句。</p>
<p style="margin-left:1em">佛海云。道得未免遭人點撿。道不得。亦未免遭人點撿。自指身來是阿誰。臥龍未有轉身時。</p>
<p>舉僧問鳳凰和尚。坐斷毗盧頂。不稟釋迦文。未審此人。與什麼人為侶。鳳云。一筆勾下。僧云。恁麼則罕遇知音。凰云。且子細看。僧云。若然者。禮拜去也。凰云。更侍何時。</p>
<p style="margin-left:1em">佛果拈云。宗師眼目。須至恁麼。如明鏡當臺。明珠在掌。放去收來。更無透漏。且道。他得个什麼。還委悉麼。出頭天外看。誰是个中人。</p>
<p style="margin-left:1em">正覺云。爭之不足。讓之有餘。</p>
<p style="margin-left:1em">佛海云。者僧問頭。雖則撮顛拗。不消一筆勾下四字。別有妙用神通。一點入作不得。何故。他家曾踏上頭關。</p>
<p>舉僧問臥龍。去却僕從。便請相見。龍云。眨上眉毛看。</p>
<p>僧云。不與麼時如何。龍云。山北去也。</p>
<p style="margin-left:1em">佛果拈云。擊石火中。閃電光裏。有權有實。有卷有舒。不妨俊快。要且黏皮著骨右。若是蔣山則不然。忽有人問。去却僕從。請師相見。只向道。喫茶去。</p>
<p style="margin-left:1em">正覺云。直待雨淋頭。</p>
<p style="margin-left:1em">佛海云。來時利牙爪可怖。去時疾走無邊方。</p>
<p>舉僧問巖頭。路逢猛虎時如何。頭云拶。</p>
<p style="margin-left:1em">佛果拈云。天無四壁。地絕八維。直得萬箭攢心。千鎗著體。也敵他這一機不得。還委悉麼。六六元來三十六。</p>
<p style="margin-left:1em">正覺云。大小大佛果。元來錯下筭子。</p>
<p style="margin-left:1em">佛海云。若教頻下淚。滄海也須乾。</p>
<p>舉僧問巖頭。利劒斬天下。誰是當頭者。頭云。暗。僧擬進語。頭云。鈍漢。</p>
<p style="margin-left:1em">佛果拈云。是則是。个活人劒。要且無摸[打-丁+索]處。若是蔣山則不然。忽有人問。利劒斬天下。誰是當頭者。只對他道。歸依佛法僧。</p>
<p style="margin-left:1em">正覺云。佛果道。活人劒。無摸[打-丁+索]處。爭奈把劒人何佛海云。這僧將一口劒。擬取天下人頭。到巖頭面前。何故先折。一箇起惡心者。返受其殃。</p>
<p>舉巖頭和尚。三聖來參。頭云。不用展炊單。這裏無殘羹餿飯。聖云。設有。向什麼處著。頭便打。聖接住棒。推放床上。頭撫掌一下。聖將坐具盖却頭。哭蒼天出去。</p>
<p style="margin-left:1em">佛果拈云。二俱勝捷。盖各各善奪鼓攙旗。二俱失利。彼此傷鋒犯手。大似把手上高山。未免傍觀者哂。敢問大眾。誰是傍觀者。</p>
<p style="margin-left:1em">正覺云。國士遇我。國士報之奇。</p>
<p style="margin-left:1em">佛海云。智鬪智。勇鬪勇。拳對拳。踢對踢。且道是誰家風月。嚇倒東村李大翁。</p>
<p>舉僧問香嚴和尚。如何是道。嚴云。枯木裏龍吟。僧云不會。嚴云。髑髏裏眼睛。</p>
<p>僧又問石霜。如何是枯木裏龍吟。霜云。猶帶喜在。僧云。如何是髑髏裏眼睛。霜云。</p>
<p>猶帶識在。</p>
<p>僧舉問曹山。山乃有頌。枯木龍吟真見道。髑髏無識眼初明。喜識盡時消息盡。當仁那辨濁中清。僧再問。如何是枯木裏龍吟。山云。血脉不斷。僧云。如何是髑髏裏眼睛。山云。乾不盡。</p>
<p style="margin-left:1em">佛果拈云。念不異。心不差。圓融五位君臣。跳過無為三毒。便可以向枯木上生花。寒巖中吹律。看他三箇老宿。一人透語滲漏。一人透情滲漏。一人透見滲漏。若善參詳。便可玄關獨步。還委悉麼。莫守寒巖異草青。坐却白雲宗不妙。</p>
<p style="margin-left:1em">正覺云。會麼。香嚴採花。石霜造蜜。曹山煎湯。且道知甜底是誰。</p>
<p style="margin-left:1em">佛海云。工夫不到不方圓。言語不親非眷屬。古人行到這裏。說到這裏。更不移易一絲頭。點撿將來。</p>
<p style="margin-left:1em">一人從玄途建立。一人於鳥道掃除。不得曹山。洎合血脉俱斷。更一人。不動神色。袖手傍觀。若人辨得。透得此公案。</p>
<p>舉有一老宿。到臨濟處。濟見來。便喝。宿云。兩重公案。濟云。過在什麼處。宿云。這野狐精。濟便休去。</p>
<p>佛果著語。賺殺一舡人。</p>
<p>宿近前。提起坐具云。展即是。不展即是。濟便喝。宿便展坐具。濟云。這賊。宿便収坐具。拂袖而出。濟云。莫道無事好。</p>
<p>佛果著語云。勘破了也。</p>
<p>濟回頭見首座。乃問。你道。適來有過無過。座云有過。濟云。賓家有過。主家有過。座云。二俱有過。濟云。過在什麼處。座拂袖便去。濟云。莫道無事好。</p>
<p>佛果著語云。勘破了也。</p>
<p>後有僧。舉似南泉。未審此三人。意旨如何。泉云。大似官馬相踏。</p>
<p>佛果著語云。勘破了也。</p>
<p style="margin-left:1em">佛果復拈云。大凡宗師。須是具金剛正眼。方能施呈這般作略。只如山僧下三个勘破。若欲洞明臨濟正眼。流通大教。應須構取。苟或未然。莫道無事好。</p>
<p style="margin-left:1em">正覺云。勘破了也。</p>
<p style="margin-left:1em">佛海云。臨濟尋常。向石火電光中。打風打雨。今日這老宿。前能作主。後慣為賓。進退合儀。機用泯合。</p>
<p style="margin-left:1em">只得和首座。一時放過。到王老師面前。只成官馬相踏。</p>
<p>舉佛日和尚到徑山。山云。承聞長老。獨處一方。何故。</p>
<p>再遊峯頂。日云。朗月當空掛。冰霜不自寒。山云。莫便是長老家風麼。日云。峭峙萬重山。此中含寶月。山云。此猶是文言。長老家風。又作麼生。日云。賴遇佛日。日却問徑山。隱密全該。時人知有。道不得。大省無辜。時人知有。道得。離此二途。猶是時人昇降處。未審長老自道親道如何道。山云。我家道處無可道。日云。如來路上無私曲。更請玄音和一聲。山云。任你二輪更互照。碧霄雲外不相干。日云。為報白頭無限眾。此回年少莫歸鄉。山云。老少同倫無向背。一家玄路不參差日云。一言定天下。四句為誰留。山云。汝言有三四。我道其中一也無。日便禮拜。山乃有頌。東西尚不顧。南北與誰鄰。汝言有三四。我道其中一也無。</p>
<p style="margin-left:1em">佛果拈云。具超宗越格眼。有逸羣過量機。驀路相逢。不妨奇特。看他主家勘賓。直得玉轉珠回。賓家驗主。直得斗轉星移。雖然異派各宗。及至契證將來。如理如事。還知這兩尊宿落處麼。闇裏抽橫骨。明中坐舌頭。</p>
<p style="margin-left:1em">正覺云。入鳥不亂行。入獸不亂群。始解到他隱密處。然後可以搖乾蕩坤。回天轉地。看這二老宿。向無可道處道取。不妨隱密全該。直得老少同倫。一家玄路。東西不顧。南北誰鄰。絕纖毫墮負。具定天下底眼。始解把手共行。還辨得他端倪麼。其中一也無。擬議涉程途。覽盡瀟湘景。和舡入畫圖。</p>
<p style="margin-left:1em">佛海云。佛日朗月當空。徑山碧霄雲外。佛日白頭年少。徑山老少同倫。佛日一言有三四。徑山其中一也無。纔涉升降。二途總被渾崙吞却。雖然若不閉城壁。其鋒不可當。</p>
<p>舉佛日離雲居到夾山。維那云。此間不著後生僧。日云。某甲特來。禮拜和尚。不是寄宿。維那乃白堂頭云。有一後生。要見和尚。山云。教伊上來。日纔到堦下。山便問。什麼處來。日云。雲居來。山云。即今在什麼處。日云。在夾山頂[寧*頁]上。山云。老僧行年在坎。五鬼臨身。日擬上堦。山云。三道寶堦。汝從那道而上。日云。三道寶堦。曲為今時。向上一路。請師直指。山便揖。日便上。山云。與什麼人同行。日云。木上座。山云。何不來看老僧日云。和尚看他有分。山云。在什麼處。日便作卓拄杖勢。山云。莫從天台得麼。日云。非五嶽之所生。山云。莫從須彌得麼。日云。月宮亦不遊。山云。莫從人得麼。日云。自<span class='corr'>己</span>尚似生冤家。豈況從人得。山云。冷灰裏一粒豆爆。山却云。侍者喚維那。明窻下安排。</p>
<p>佛果拈云。大小大夾山。牙如劒樹。口似血盆。却被後生僧。熱瞞一上。便乃高竪降旗。</p>
<p>來日夾山入堂。問。昨日新到。在什麼處。日出應喏。山云。子未到雲居前。在什麼處。日云。天台國清寺。山云。我聞天台有潺潺之水。淥淥之波。謝子遠來。子意如何。日云。久居岩谷。不挂松蘿。山云。此猶是春意。秋意又作麼生。日良久。山云。看君只是撑舡客。終歸不是弄潮人。日便休去。</p>
<p style="margin-left:1em">佛果復拈云。賴有此爾。若不如此。何處有夾山也。還知他落處麼。棊逢敵手難藏倖。詩到重吟始見功。</p>
<p style="margin-left:1em">正覺云。撥草瞻風。要鑒冰雪底眼。入廛垂手。須全縱奪之機。傾蓋相投。音容閑暇。二老宿得之多矣。只如褒貶酬酢處。初向明窻下安排則且置。末後道。不是弄潮人。佛日休去。且道。他甘與不甘。試斷看。</p>
<p style="margin-left:1em">佛海云。無舉鼎拔山力。安能䇿萬里烏騅。無回天轉地機。安能御垂天雲翼。夾山門墻。如山之嶮。似海之深。佛日到未升堦。<span class='corr'>已</span>遭勘辨。觀其龍驤虎驟。玉轉珠回。有始有終。無得無失。末後隨語生解者。便道。不得春風花不開。花開又被風吹落。敢問。佛日休去。又作麼生。</p>
<p>舉夾山一日普請次。維那命佛日。送茶。日云。某甲只為佛法來。不為送茶來。那云。和尚令請上座。日云。和尚即得。日乃將茶。去作務處。見夾山。遂撼茶椀作聲。</p>
<p>夾山不顧。日云。釅茶三五椀。意在<span class='corr'>钁</span>頭邊。山云。瓶有傾茶勢。籃中幾个甌。日云。瓶有傾茶勢。籃中無一甌。</p>
<p>便傾茶。大眾俱以目視之。日云。大眾鶴望。乞師一言。山云。路逢死蛇莫打殺。無底籃子盛將歸。日云。手執夜明符。幾个知天曉。山召大眾云。<span class='corr'>已</span>有人也。歸去來。乃住普請。</p>
<p style="margin-left:1em">佛果拈云。為佛法。究自<span class='corr'>己</span>。須如佛日。據祖位。振宏綱。要似夾山。明窻下。拄杖頭。深山裏。钁頭邊。豈不是龍象蹴踏。奇特大事耶。還知落處麼。他家自有青山在。</p>
<p style="margin-left:1em">正覺云。會麼。不見道。義重清茶也醉人。只是普請不了。</p>
<p style="margin-left:1em">佛海云。不為送茶來。為佛法來。何得狼籍太甚。遂使摘茶。翻成不了。還見結角羅紋。箭鋒相直麼。萬人齊指處。一鴈落長空。</p>
<p>舉米胡和尚。有僧來參。路逢婆子。僧問婆。有眷屬麼。婆云。有。僧云。在什麼處。婆云。山河大地。若草若木。皆是我眷屬。僧云。婆莫曾作師姑來麼。婆云。你見个什麼。僧云俗人。婆云。你不可是僧耶。僧云。婆莫混濫佛法好。婆云。我不混濫佛法。僧云。你恁麼。豈不是混濫。婆云。你是男。我是女。豈是混濫。</p>
<p style="margin-left:1em">佛果拈云。這婆子是則是。參見米胡來。要且只參得乾剝剝地。蘿蔔頭禪。也解甄別與奪。要且前不搆村。後不迭店。這僧若是个人。亦不放過。且道如何。一條白棒佛來打。更有行人在上頭。</p>
<p style="margin-left:1em">正覺云。米胡閉門造車。婆子出門合轍。雖然眷屬和同。却被這僧點檢。點撿个什麼。僧俗女男無混濫。言中有響得人疑。</p>
<p style="margin-left:1em">佛海云。米胡門下老婆禪。洎合分踈不下。他道山河大地。若草若木。盡是我眷屬。好與便喝。拂袖前去。剪斷葛藤猶可可。庶教知有頂門機。</p>
<p>舉僧問米胡。自古上賢。還達真正理麼。胡云。達。僧云。只如真正理。且作麼生達。胡云。當時霍光。賣假銀城與單于。契書是什麼人做。僧云。某甲直得。杜口無言。胡云。平地教人作保。</p>
<p style="margin-left:1em">佛果拈云。米胡大善知識。収放固得自由。要且不能截斷。若是山僧。忽有人問。自古上賢。還達真正理麼。只向他道。用達作什麼。待伊周由者也。劈脊便棒。何故。千金之寶。豈敢虗售。</p>
<p style="margin-left:1em">正覺云。問處翻身弄影。答處把䌫放船。米胡四楞著實。這僧杜口無言。若論真正妙理。大煞辜負上賢。何故。遠之遠矣。十萬八千。只如佛果道。用達作什麼。也是河裏摝錢。蹉過了也。</p>
<p style="margin-left:1em">佛海云。只知翻手為雲。覆手為雨。不覺筋骨太露。</p>
<p>舉米胡問僧。甚處來。僧云。藥山來。胡云。藥山近日如何。僧云。大似頑石一般。胡云。得恁麼鄭重。僧云。也無拈掇處。胡云。非但藥山。米胡亦恁麼。僧近前。以目顧視。胡指云。看看。頑石動也。僧便出去。</p>
<p>雪竇拈云。米胡也縱奪可觀。爭奈死而不弔。</p>
<p style="margin-left:1em">佛果拈云。雪竇細處細如米末。冷處冷如冰雪。要且只見錐頭利。若據蔣山見處。只這米胡趂得老鼠。打破油瓮。</p>
<p style="margin-left:1em">正覺云。據這二尊宿拈提。也扶持。也掃蕩。要且未與他米胡出得氣在。且道畢竟如何。瞬息仙衣下九天。</p>
<p style="margin-left:1em">佛海云。好片頑石。米胡三度拈掇。藥山十倍風光。</p>
<p style="margin-left:1em">當初見這僧出去。便歸方丈。不獨坐人舌頭。管取自家清風匝地。</p>
<p>舉僧問米胡。牛頭未見四祖時如何。胡云。魚隱深潭。必招釣客。僧云。見後如何。胡云。瞥然渾濁水。白鷺卒難尋。</p>
<p style="margin-left:1em">佛果拈云。臨機親切。不無正眼稱提。漏逗葛藤。未有衲僧巴鼻。今夜忽有人問蔣山。牛頭未見四祖時如何。只對他道。賊不打貧家。見後如何。對他道。賊不打貧家。</p>
<p style="margin-left:1em">正覺云。米胡答話。一箭兩垛。</p>
<p style="margin-left:1em">佛海云。以事形容理。雖親切。猶欠爪絕在。</p>
<p>舉僧問韶國師。名假法假。人空法空。向去諸緣。請師直指。國師云。謝此一問。僧云。不覩王居壯。焉知天子尊。國師云。貪觀天上月。失却手中橈。</p>
<p style="margin-left:1em">佛果拈云。問處七穿八穴。闇負兩重。答來截斷眾流。壁立千仞。且未得直截在。忽有人問蔣山。名假法假。人空法空。向去諸緣。請師直指。只向他道。錦上鋪花數百重。</p>
<p style="margin-left:1em">正覺云。山僧即不然。壁上加泥不校多。</p>
<p style="margin-left:1em">佛海云。天台國師。洎被這僧廝筭。</p>
<p>舉韶國師行脚時。到朱溪。忽聞犬咬靈鼠聲。便問。是什麼聲。溪云。犬咬靈鼠聲。國師云。既是靈鼠。為什麼被犬咬。溪云。咬殺也。國師云。好箇犬。溪便打。國師云。莫打某甲。話在。</p>
<p style="margin-left:1em">佛果拈云。朱溪八面受敵。故宜委曲接人。韶國師一著當機。未免承虗接響。當時待伊道。莫打某甲話在。但向他道。<span class='corr'>已</span>後須遇人始得。</p>
<p style="margin-left:1em">正覺云。大小佛果。向斧柄上著剛。</p>
<p style="margin-left:1em">佛海云。若不是靈鼠。洎被咬殺。</p>
<p>舉韶國師。到鹿門。門問。近離甚處。師云。谷隱。昨夜在龐居士巖宿。門云。五眼之中。那箇是正眼。師云。久響鹿門。門云。這一片田地。干你甚事。師云。話頭何在。</p>
<p style="margin-left:1em">佛果拈云。韶國師雖具正眼。要且抱鏁擔枷。鹿門雖與這一片田地作主。要且未有分付處在。當時待伊道。話頭何在。向伊道。闍梨夜來。宿不著所在。待伊擬議。劈脊便棒。何故。不風流處也風流。</p>
<p style="margin-left:1em">正覺云。這二老宿。抓處不痒。痒處不抓。</p>
<p style="margin-left:1em">佛海云。識話頭。具正眼。綽綽有餘。因甚却道。這片田地。干你甚事。</p>
<p>舉朱溪和尚問僧。甚處來。僧云。廣南來。溪云。彼中還有奇特尊宿麼。僧云。奇特尊宿。並無人說著。只有一人。大無慚愧。溪云。誰。僧便指溪。溪云。果然無慚愧。僧云。若不是朱溪。時人罔措。溪以手掩鼻。僧近前。溪便打。僧云恰是。溪云。老僧住持事繁。僧拂袖便出去。溪呵呵大笑云。盤陀石上藕。</p>
<p style="margin-left:1em">佛果拈云。當機覿面提。覿面當機疾。這僧却踏著向上關棙。若不是朱溪。爭辨得他來處。大眾還知端的麼。盤陀石上藕。</p>
<p style="margin-left:1em">正覺云。撥草瞻風客。機鋒劈箭來。盤陀石上藕。一夜鐵花開。</p>
<p style="margin-left:1em">佛海云。奇特老尊宿。大無慚愧人。盤陀石上藕。喜見一番新。</p>
<p>舉米倉和尚。問僧。近離甚處。僧云。冀州太湖。倉云。闍梨來時。太湖向你。道什麼。僧云。知道米倉路峻。倉云。到這裏。又作麼生。僧云。不異發足時道路。倉云。闍梨<span class='corr'>已</span>辜負太湖去在。僧云。某甲亦不肯和尚恁麼道。倉云。來時路峻。如今路平。僧云。不妨和尚此路。倉云。漆桶裏漢。有什麼限。</p>
<p style="margin-left:1em">佛果拈云。言前収。句後放。彼彼相照。一一當機。爭奈只解長生路上行。不解向絕氣息處轉。作麼生道得一句。令不相辜負去。平步上青雲。</p>
<p style="margin-left:1em">正覺云。抱頭捽脚。甚有來由。及乎末後斷交。向漆桶裏折倒。莫恠太湖道底。米倉路峻。</p>
<p style="margin-left:1em">佛海云。太湖門下。米倉面前。恁麼紹續將去。也大難得。只因峻處坦平。遂成漆桶裏漢。</p>
<p>舉平田和尚。見僧來。便打。僧近前。把住拄杖。田云。適來造次。僧奪棒却打田。田云。作家作家。僧禮拜。田近前。作攙勢。僧呵呵大笑。拂袖出去。田云。草賊大敗。</p>
<p style="margin-left:1em">佛果拈云。文來文對。武來武對。拳來拳對。踢來踢對。也不易。輥地大戰一場。爭奈末後。輸他一著。還委悉麼。任大也須從地起。更高爭奈有天何。</p>
<p style="margin-left:1em">正覺云。會麼。任使將軍全得勝。歸時還少去時人佛海云。兩家相見。如火與火。熱性即一。烈焰無殊。</p>
<p style="margin-left:1em">用之則明。藏之即晦。乃竪起拂子云。莫有捋虎鬚。拂袖而去者麼。草賊大敗。</p>
<p>舉西京白馬遁儒和尚。問僧。名什麼。僧云。覓个名不可得。儒云。自是老僧。不識好惡。僧云。幾人到此忙然在。儒云。酌然作家。僧云。須是和尚眼始得。儒云。闍梨底[妳-女+口]。僧便出去。儒召云。闍梨。僧回首。儒云。苦屈之詞。不妨難吐。</p>
<p style="margin-left:1em">佛果拈云。這僧却具正眼。不合便回頭。白馬本分鈎錐。卒急實難湊泊。還委悉麼。相罵饒汝接觜。相唾饒汝潑水。</p>
<p style="margin-left:1em">正覺云。這僧幸自高飛遠颺。不受羅籠。及乎喚著回頭。大似猩猩著索醉也。</p>
<p style="margin-left:1em">佛海云。白馬通身是眼。這僧是眼通身。點檢將來。一場好笑。笑个什麼。苦屈之詞。不妨難吐。</p>
<p>舉寶壽和尚。有僧來問訊次。壽云。百千諸聖。盡不出此方丈內。僧云。只如古人道。大千沙界海中漚。未審此方丈。向什麼處著。壽云。千聖現在。僧云。阿誰證明。壽便擲下拂子。僧從東過西立。壽便打。僧云。若不久參。焉知端的。壽云。三十年後。此話大行。</p>
<p style="margin-left:1em">佛果拈云。寶壽向方丈裏。布網張羅。這僧鈎餌邊擎頭帶角。三度衝浪上來。三度被他籠罩。且道他得个什麼。還會麼。重賞之下。必有勇夫。</p>
<p style="margin-left:1em">正覺云。寶壽與麼垂示。正要這僧與麼商量雖解與麼商量。爭奈不合符節。什麼處是。不合符節處。</p>
<p style="margin-left:1em">三十年後。正要人點檢。</p>
<p style="margin-left:1em">佛海云。寶壽善治璠璵。者僧皓玉無玷。如切如瑳。如琢如磨。而今此話大行。何待三十年後。</p>
<p>舉西堂和尚。一日普請次。堂垂語云。大眾因果歷然。爭奈何。爭奈何。時有僧出。以手托地。堂云。作什麼。僧云。相救相救。堂云。大眾這个師僧。猶較些子。僧拋下鋤頭。拂袖便走。堂云。師子身中虫。自食師子肉。</p>
<p style="margin-left:1em">佛果拈云。西堂洞明綱要。始終正令全提。這僧異類中行。其奈龍頭蛇尾。敢問大眾。因果歷然。一句作麼生道。是則龍女頓成佛。非則善星生陷墜。</p>
<p style="margin-left:1em">正覺云。風來草動。身行影隨。因果歷然。是人見處。只如這僧與麼果報。向什麼處辨因。若也辨得。歷然可知。其忽未然。爭奈何爭奈何。</p>
<p style="margin-left:1em">佛海云。既吞香餌。旋復脫鈎。然性命。在西堂手裏。</p>
<p>舉仰山和尚。一日有梵僧來。山於地上。畫半月相。僧近前。添作圓相。以脚抹却。山展兩手。僧拂袖便出。</p>
<p style="margin-left:1em">佛果拈云。以膠投漆。將鹽入醬。羽毛相似。體段一般。雖然如是。大小仰山。被个梵僧勘破。</p>
<p style="margin-left:1em">正覺云。頗耐這僧。欺我此土。</p>
<p style="margin-left:1em">佛海云。者僧未離西天時。好與三十棒。既到仰山後。好與三十棒。參學高流。試著眼看。</p>
<p>舉仰山一日。忽見異僧乘虗而至。作禮而立於前。山便問。近離甚處。僧云。早晨離西天。山云。何太遲生。僧云。遊山翫水。山云。神通妙用。即不無闍梨。佛法須還老僧始得。僧云。特來東土禮文殊。却遇小釋迦。遂出西天貝多葉。與山。作禮。乘雲騰空而去。</p>
<p style="margin-left:1em">佛果拈云。驅耕夫之牛。奪飢人之食。是從上來爪牙。這羅漢。具許多神通妙用。到仰山面前。直得目瞪口呿。何故。鶴有九臯難翥翼。馬無千里謾追風正覺云。胡磨猢猻入布袋。</p>
<p style="margin-left:1em">佛海云。仰山奪食驅耕手脚。又更點胷。被脚踏虗空漢。只輕輕一杓惡水潑之。便懡懡㦬㦬休去。喚他作神通妙用得麼。</p>
<p>舉僧問龍濟和尚。師子返擲時如何。濟云。你還怕文殊麼。僧云。非但文殊。佛來亦不顧。濟云。爭奈被文殊騎何。僧云。文殊騎者。不是師子。濟云。返擲事作麼生。僧云。應用無虧。濟云。正是文殊騎師子。</p>
<p style="margin-left:1em">佛果拈云。言出如箭。斜不可發。入耳無根。深不可拔。這僧向龍濟明眼宗師前。句裏呈機。及乎一言參差。便被他折倒。當時待他道。返擲事作麼生。便與掀倒禪床。不見道。香象奔波失却威。天龍寂聽生欣悅。</p>
<p style="margin-left:1em">正覺云。莫恠不怕佛。元來是業重。</p>
<p style="margin-left:1em">佛海云。將謂是返擲師子。被龍濟驀腰一騎。更轉仄不得。</p>
<p>舉僧問石峯和尚。如何是地藏手中珠。峯云。你手裏還有麼。僧云不會。峯云。莫瞞大眾。峯乃有頌。不識自家寶。隨他認外塵。日中逃影質。鏡裏失頭人。</p>
<p style="margin-left:1em">佛果拈云。石峯和尚。雖則入泥入水。接物利生。大似倚勢欺人。或有人問蔣山。如何是地藏手中珠。只對他道。你手裏。還有麼。它若云不會。對他道。却是山僧罪過。何故。花也不損。密也得喫。</p>
<p style="margin-left:1em">正覺云。山僧即不然。一種作貴人。遣誰賣柴炭。</p>
<p style="margin-left:1em">佛海云。這僧不會。出自偶然。直饒認得掌中之珠。終不若通身是去。</p>
<p>舉僧問老觀和尚。如何是毗盧師。法身主。觀云不道。僧云。為什麼不道。觀云。我若道。即縮却我舌。我若不道。即啞却我口。</p>
<p>僧舉似洞山。山大展坐具。禮拜云。古佛古佛。</p>
<p style="margin-left:1em">佛果拈云。猛虎口裏橫身。毒蛇頭上揩痒。須是作家宗師。方有此个手段。若不是洞山。洎嶮放過也。還知落處麼。謂言侵早起。更有夜行人。</p>
<p style="margin-left:1em">正覺云。早知燈是火。飯熟<span class='corr'>已</span>多時。</p>
<p style="margin-left:1em">佛海云。老觀泥裏水裏。放大光明。新豐老人。下本廝筭。</p>
<p>舉鼓山和尚。有新羅僧。來參。山云。直下猶難會。尋言轉更賒。若論佛與祖。特地隔天涯。上座作麼生會。僧無語。舉似侍者云。某甲不會。請侍者。代一轉語。者云。和尚恁麼道。猶隔天涯在。</p>
<p>僧舉似山。山喚侍者來問。你為新到代語。是否。者云。是。山便打趂出院。</p>
<p style="margin-left:1em">佛果拈云。這僧承虗接響。侍者守住窠窟不遇鼓山國師。驅耕夫牛。奪飢人食。幾乎話霸。還委悉麼。曹溪波浪如相似。無限平人被陸沉。</p>
<p style="margin-left:1em">正覺云。侍者恁麼道。及乎鼓山喚來問著。便乃披襟承當。被打出院。且道甘與不甘。還會麼。去路一身輕似葉。高名千古重於山。</p>
<p style="margin-left:1em">佛海云。國師養子太慈悲。入草何如出草時。射透九重聖箭子。依前特地隔天涯。</p>
<p>舉雪峯和尚。一日與玄沙行次。峯指面前地云。這一片田地。好造个無縫塔。沙云。高多少。峯以目上下顧視。沙云。人天福報。即不無和尚。靈山授記。未曾夢見在。峯云。你作麼生。沙云。七尺八尺。</p>
<p style="margin-left:1em">佛果拈云。要神通妙用。須參雪峯。要田地穩密。須參玄沙。更有一箇不涉二途。諸人還委悉麼。須彌頂上擊金鐘。</p>
<p style="margin-left:1em">正覺云。要識玄沙。只是箇。三家村裏。推土車漢。</p>
<p style="margin-left:1em">佛海云。雪峯無縫塔樣。描也描不成。畫也畫不就。剛被玄沙。以一瓦塔子易之。</p>
<p>舉僧問明招和尚。師子未出窟時如何。招云。俊鷂趂不及。僧云。出窟後如何。招云。萬里正紛紛。僧云。欲出未出時如何。招云。嶮。僧云。向去如何。招云。貶。</p>
<p style="margin-left:1em">佛果拈云。既放行。須知把住。既把住。須是放行。今日忽有人。問蔣山。師子未出窟時如何。對他道。藏牙伏爪。出窟後如何。對云。草偃風行。欲出未出時如何。對云。崖崩石裂。向去如何。對云。錦上鋪花。</p>
<p style="margin-left:1em">正覺云。明招老人。乘舡走馬。去死一分。驚殺傍觀。輸他慣熟。千里萬里。</p>
<p style="margin-left:1em">佛海云。隨流放去。截浪収來。且道是窟內語。窟外語。若辨得。許伊是踞地爪牙。</p>
<p>舉雙峯和尚。一日上堂云。進一步即迷理。退一步即失事。饒你一向兀然立。又同無情。時有僧問。如何得不同無情去。峯云。動轉施為。僧云。如何得不迷理失事去。峯云。進一步。退一步。僧禮拜。峯云。向來有人與麼會。老僧不肯伊在。僧云。請師直指。峯便打。</p>
<p style="margin-left:1em">佛果拈云。鷹拏燕雀。似鶻提鳩。細中之細。妙中之妙。進一步則不迷理。退一步亦不失事。所謂恁麼中不恁麼。不恁麼中却恁麼。就中是末後一著。光前絕後。</p>
<p style="margin-left:1em">正覺云。車不橫推。這僧恁麼來。理不曲斷。不許恁麼會。何故。棒頭有眼。</p>
<p style="margin-left:1em">佛海云。古人恁麼說話。打草只要蛇驚。蔣山這裏少人買賣。直然道。進一步則理無不如。退一步則事無不是。一向兀立。天上人間。忽有禮拜者。只向道。向來有人。不與麼會。老僧深肯伊。且道。與古人相去幾何。兩彩一賽。</p>

<p class='juan'>佛鑑佛果正覺佛海拈八方珠玉集下<span class='note-inline'>(終)</span></p></div>
<div class='div-w'>
<div class="lg regular"><div class='lg-row'>八方珠玉集　湮沒六十年　末葉諸孫等</div>
<div class='lg-row'>勠力以雕䥴　永置天池院　令法源流傳</div>
</div><p>　至德乙丑歲　仲秋良月天　謹記之</p>
</div>
</div><!-- end of div[@id='body'] -->
</body></html>