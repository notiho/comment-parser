<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>毗尼關要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />毗尼關要卷第二</p><p class="byline">清金陵寶華山律學沙門　德基　輯</p>
<div class='div-other'><a id='mulu10' />
<div class='div-commentary'><p style="margin-left:2em">二正釋戒相。有九。初四波羅夷至九七佛略教誡經。</p>
<p style="margin-left:2em">初波羅夷。分四。初總標。二別列戒相。三結問。四勸持。</p>
<p style="margin-left:2em">今初。</p>
</div>
<div class='div-orig'><p>諸大德。是四波羅夷法半月半月說。戒經中來。</p>
</div>
<div class='div-commentary'><p style="margin-left:1em">釋　僧祇律云。波羅夷者。義當極惡。以三義釋之。一者退沒。由犯此戒。道果無分。二者不共住。非但失道果而<span class='corr'>已</span>。不得於僧中羯磨說戒共住故。三者墮落。非唯退沒道果不共住。捨此形命。墮大呌喚地獄中受苦故。</p>
<p style="margin-left:1em">律攝云。波羅市迦者。是極惡義。是他勝義。纔犯之時。被他梵行者所欺勝故。出家近圓為除煩惱。今破禁戒。反被降伏。又能害善品使消滅故。又復能生惡趣之罪。故名波羅市迦。又被非法軍而來降伏。法王之子受敗於他。既失所尊。故云非沙門非釋子<span class='note-inline'>(出家。謂出煩惱家。入如來家。近圓者。圓謂涅槃。本為親近涅槃。出家受比丘戒。故云近圓。又云具圓。亦名圓具。以此具戒。乃具涅槃正因。故名具圓圓具也。煩惱即見修惑也)</span>。律云。犯波羅夷者。譬如有人截斷其頭。終不能還活。斷多羅樹心。不復更生長。如針鼻缺。不堪復用。如大石破為二分。終不可還合一處。比丘亦如是。犯波羅夷罪。不復成比丘行<span class='note-inline'>(多羅梵語。此翻岸形。直而且高。葉可書經。此樹若斷其心。即便枯死。永不復生也)</span>。薩婆多論云。波羅夷者。名墮不如意處。如二人共鬪。一勝一負。犯此戒者。不聽懺悔。畢竟永墮負處。又如焦穀種。雖種良田勤加溉灌。不生苗實。犯戒亦爾。雖勤加精進。終不能生道果苗實。</p>
<p style="margin-left:1em">問曰。犯五篇戒。皆名墮落。何故此獨得墮落之名耶。答餘篇戒中。當犯之時。亦名墮落。但尋生悔心。作法懺悔。罪即消滅。不同此篇纔犯之時不通懺悔。永墮之墮。故獨得其名也半月半月說<span class='note-inline'>(如前)</span>戒經中來<span class='note-inline'>(謂所誦戒從戒經中來。顯非臆說也)</span>。</p>
<p style="margin-left:2em">二別列戒相。有四。初婬。二盜。三殺。四妄。</p>
<p style="margin-left:1em">問何此四他勝逆次而說。不如餘處殺盜婬妄耶。答律攝云。先婬後殺。此依犯緣前後而說。</p>
<p style="margin-left:1em">又復煩惱最強盛者。在前而制。此四他勝。其相云何。謂無厭離。不忍不證。然無厭離。最強盛者。立為初二。一於婬欲。二於資財。不忍故行殺。不證故妄語。</p>
<p style="margin-left:1em">若以酌量人情。起婬多故。婬乃首制。又婬欲乃生死之原。聲聞不起大悲。惟怖生死。故婬戒為先。殺者慈悲之敵。大士不怖生死。大悲普度。故殺戒居首。故不同餘處殺盜婬妄而說也。每戒釋文分為九科<span class='note-inline'>(或具或缺)</span>。初總釋大義。二緣起處。三起緣人。四所立戒相。五解釋文義。六犯戒具緣。七定罪輕重。八隨緣別開。九會詳經論。</p>
<p style="margin-left:1em">○第一婬戒</p>
<p style="margin-left:2em">初總釋。</p>
<p style="margin-left:1em">婬非梵行事。此是共戒。尼犯亦同。大乘同制。</p>
<p style="margin-left:1em">梵網經云。一切女人不得故婬等。此是性罪。</p>
<p style="margin-left:1em">律攝云。由癡故。因婬煩惱及婬事故。制斯學處<span class='note-inline'>(准瑜伽言。學處有七義。一自利處。二利他處。三真實義處。四威力處。五成熟有情處。六成熟自佛法處。七無上正等菩提處。由尸羅不清淨。三昧不現前。以依定故。方得發慧。是故偏得學處之名。根本能生。故名為處。是處應學。故名學處也)</span>此戒三緣合結。</p>
<p style="margin-left:2em">二緣起處。</p>
<p style="margin-left:1em">爾時佛在毗舍離<span class='note-inline'>(名義集云。毗耶離亦名維耶離。鞞舍隸。吠舍離。此云廣嚴。西域記云。吠舍離國。舊譌曰毗舍離。什師云。毗言稻。土之所宜也。離耶言廣嚴。其地平正莊嚴。淨名略疏云。此云廣博嚴淨。其國寬平。名為廣博。城邑華麗。故名嚴淨。有師翻為好稻。出好粳糧。勝於餘國故也。有言好道。國有道砥直。有言好道。其國人民好樂正道。自敦仁義。不須君主。五百長者。共行道法。率土人民。莫不歸悅)</span>。</p>
<p style="margin-left:2em">三起緣人。</p>
<p style="margin-left:1em">時迦蘭陀村須提那子<span class='note-inline'>(言迦蘭陀村者。善見律云。是山鼠之名也。時毗舍離王入山。於樹下眠。有毒蛇欲出害王。於此樹下。有鼠來鳴令王覺。王感其恩。將邨中食供此山鼠。乃號此邨。為迦蘭陀村。而此村中有一長者。居金錢四十萬億。王即賜於長者之號。由此邨故。所以立名。迦蘭陀長者也。為長者財富無量。唯無子息。求請神祇。而生須提那。此云求得)</span>。於彼邨中。饒財多寶。持信堅固。出家為道。時世穀貴。諸比丘乞食難得。時須提那作是念。我今寧可將諸比丘詣迦蘭陀邨乞食。諸比丘因我故。得大利養。得修梵行。使我宗族快行布施。作諸福德。作是念<span class='corr'>已</span>。即將比丘詣迦蘭陀邨。母聞子歸。即往子所。語其子言。可時捨道還家。何以故。汝父<span class='corr'>已</span>死。我今單獨。恐家財物入官。即答言。我今不能捨道習此非法。今甚樂梵行。修無上道。母如是至三勸。其子再三不允。乃令與婦安子。使種子不斷。子白母言。此事甚易。我能為之。時佛未制戒前。不見欲過。便捉婦臂。將至園中。三行不淨行。時園中有鬼命終。即處其胎。九月生男。字為種子<span class='note-inline'>(問何故三行不淨。又不停二。復不至四耶。答薩婆多論云。為懷妊故。其母三反問。得子便止。如是至三。方得子故。三行不淨也)</span>時須提那行不淨<span class='corr'>已</span>來。常懷愁憂。同梵行者問知其故。往白世尊。</p>
<p style="margin-left:1em">爾時世尊以此因緣。集比丘僧。世尊知而問。知而不問。時而問。時而不問。義合問。義不合不問。世尊知時義合問。須提那。汝實與故二行不淨行耶。如是世尊。我犯不淨行<span class='note-inline'>(言故二者。梵語褒羅那地那。此云舊第二。以妻次於夫故。名故二也)</span>。爾時世尊以無數方便。訶責須提那。汝所為非。非威儀。非沙門<span class='note-inline'>(什法師云。佛法及外道。凡出家者。皆名沙門。肇法師云。出家之都名也。秦言義訓勤行。勤行取涅槃　阿含經云。捨離恩愛。出家修道。攝御諸根。不染外欲。慈心一切無所傷害。遇樂不欣。逢苦不慼。能忍如地。故號沙門。後漢書郊祀志云。沙門漢言息心。削髮去家。絕情洗欲。而歸於無為也　瑞應云。息心達本源。故號為沙門。文本為絕情洗欲出家。今反為不淨事。非沙門也)</span>。非淨行。非隨順行<span class='note-inline'>(謂非隨順涅槃之行)</span>。所不應為。汝須提那。云何於此清淨法中。乃至愛盡涅槃。與故二行不淨行耶<span class='note-inline'>(言愛盡涅槃者。善見律云。由三界愛欲。眾生所以不得出離。為愛欲所纏縛故。盡即滅也。愛盡者即涅槃也。又涅者不生。槃者不滅。謂不生不滅義)</span>。告諸比丘。寧以男根著毒蛇口中。不持著女根中。何以故。不以此緣墮於惡道。若犯女人。身壞命終。墮三惡道。何以故。我無數方便說斷欲法<span class='note-inline'>(謂如來訶欲不淨。教諸有情斷除欲愛。若欲愛乾枯。則盡此殘質。不受後有矣)</span>。斷於欲想。滅欲念。除散欲熱<span class='note-inline'>(薩婆多論云。欲想者。身口不動心想女人。欲念者。於諸婬欲。非但不動身口心念。亦當絕止也。欲熱者。二身交會。欲火熾然。故云欲熱也)</span>。我說欲如火<span class='note-inline'>(不觸則<span class='corr'>已</span>。觸則焦爛)</span>。如把草炬<span class='note-inline'>(安得不燒身也)</span>。亦如樹果<span class='note-inline'>(熟時即墮。犯婬亦爾。五陰熟時墮三惡趣)</span>。又如假借。猶如枯骨。亦如段肉<span class='note-inline'>(謂男女形質。假借四大和合而成。本是幻化。非實枯骨。及段肉者。謂皮肉包骨。而成人相。一朝散壞。皮肉脫落。白骨相現。如此不淨。何得染欲)</span>。如夢所見<span class='note-inline'>(謂如夢中所見之事。不應生喜而妄生喜心。不應生嗔怖而妄生嗔怖。今婬欲亦復如是。不應生染而妄生染着)</span>。如履鋒刃<span class='note-inline'>(豈無傷身之患)</span>。如新瓦器盛水著於日中<span class='note-inline'>(日及新瓦器。能消於水。婬欲亦爾。能消滅一切善法)</span>。如毒蛇頭。如轉輪刀。如在尖標。如利戟刺<span class='note-inline'>(如毒蛇頭轉輪刀者。此物不可觸。觸則能害身命。婬欲亦爾。能害法身慧命。尖標戟<span class='corr'>刺</span>者。苦痛厭患。婬欲亦然。深可患厭也)</span>甚可穢惡。佛無數方便訶責<span class='corr'>已</span>。告諸比丘。自今<span class='corr'>已</span>去。與比丘結戒<span class='note-inline'>(薩婆多論云。問一切善法不言結。何故但言結戒。答戒是萬善之本。但言結戒。即一切結也)</span>。</p>
<p style="margin-left:1em">集十句義。一攝取於僧。二令僧歡喜。三令僧安樂。四未信者令信。五<span class='corr'>已</span>信者令增長。六難調者令調順。七慚愧者得安樂。八斷現在有漏。九斷未來有漏。十正法得久住。</p>
<p style="margin-left:3em"><span class='note-inline'>(二百五十戒中皆集此十句義結戒。以下更不重出)</span>。</p>
<p style="margin-left:1em">一攝取於僧<span class='note-inline'>(謂如來制諸學處。威儀細行。清淨護持。令居家男女見之。不生譏謗。譏謗不興。自然發心。發心即受化。受化即攝歸僧寶也)</span>。</p>
<p style="margin-left:1em">二令僧歡喜<span class='note-inline'>(謂如來制戒。令諸比丘住於戒中。蕩滌凡情。善法日茂。六和無違。極善安住。故云令僧歡喜)</span>。</p>
<p style="margin-left:1em">三令僧安樂<span class='note-inline'>(如來示諸比丘。此作不得罪。此作得罪。一切惡法制止令斷。不令比丘造作諸惡。而示行善道。勿令有惡趣之怖。今世後世令得安樂。故曰令僧安樂)</span>。</p>
<p style="margin-left:1em">四未信者令信<span class='note-inline'>(因制戒故。比丘戒律慎持。威儀清淨。若未信心。見之生信。而作是言。沙門釋子勤心精進。戒行威儀皆悉具足。見如是<span class='corr'>已</span>而生信心。故云未信者令信)</span>。</p>
<p style="margin-left:1em">五<span class='corr'>已</span>信者令增長<span class='note-inline'>(謂持信堅固出家者。隨諸禁戒如說而行。世人見聞。淨信重增。甚為恭敬。是名<span class='corr'>已</span>信增長)</span>。</p>
<p style="margin-left:1em">六難調者令調順<span class='note-inline'>(謂不慙愧者。作不善法。不生羞耻。佛制戒<span class='corr'>已</span>。若有犯者。眾僧以毗尼法治。令彼更不敢作。是名難調能調)</span>。</p>
<p style="margin-left:1em">七慚愧者得安樂<span class='note-inline'>(謂佛制戒<span class='corr'>已</span>。令不慙愧比丘不得入眾羯磨說戒。不得觸嬈如法比丘。故令慚愧者得安樂住也)</span>。</p>
<p style="margin-left:1em">八斷現在有漏<span class='note-inline'>(謂諸有情三毒不制。放縱六根。於非情境上有漏事興。如來依事制戒。斷除有漏。無令興起。是名斷現在有漏)</span>。</p>
<p style="margin-left:1em">九斷未來有漏<span class='note-inline'>(謂諸異生不斷五情。而行惡法。後身墮地獄中。受種種苦毒。非直一受而<span class='corr'>已</span>。輪轉在中。無央數劫。如來為說此戒。依戒而修。令證道果。不受後有之身。故云斷未來有漏)</span>。</p>
<p style="margin-left:1em">十正法得久住<span class='note-inline'>(善見律云。正法有三。一者學正法久住。二者信受正法久住。三者得道正法久住。何謂學正法久住。謂學三藏。一切久住佛所說法。是名正法。於三藏中。十二頭陀威儀細行禪定三昧。是名信受正法久住。四沙門果及涅槃。是名得道正法久住。如來結戒。故令比丘隨順戒學。因學戒故正心持律。因持律故得入禪定。因禪定故而得道果正法久住。故學為初也)</span>。</p>
<p style="margin-left:1em">欲說戒者。當如是說。若比丘犯不淨行。行婬欲法。是比丘波羅夷。不共住。如是世尊。與諸比丘結戒。時有䟦闍子比丘。愁憂不樂梵行。即還家。共故二行不淨行。彼作是念。將不犯波羅夷耶。當云何。即便語諸同學。善哉長老。為我以此事白佛。隨佛所教。我當奉行。時諸比丘白佛。佛言癡人。犯波羅夷。不共住<span class='note-inline'>(薩婆多論云。佛訶是愚癡人者。佛大慈大悲。兼無惡口。云何言愚癡人。答曰。佛是稱實之語。非是惡口。此具縛煩惱眾生。具足愚癡故。二慈悲心故訶責折伏。如今和尚阿闍黎教誡弟子故。稱言癡人。非是惡口)</span>。若有餘人。不樂淨行。聽捨戒還家。若復欲出家修梵行。應度令出家受大戒。乃更結不還戒戒羸不自悔之語<span class='note-inline'>(此第二結戒也)</span>。時有一乞食比丘。依林中住<span class='note-inline'>(薩婆多論云。林中住者。以在眾中多事多惱。妨修善法故。若以智慧偏多。以在眾中。多聞多見。多論多語。雖生智慧。少於禪定。宜在靜處以修其心。若定多者。則宜在眾廣求知見。以此義故。在林中住)</span>。有一雌獼猴。先在彼林中。時乞食比丘到邨乞食。還在林中食。食<span class='corr'>已</span>。餘食與此獼猴。如是漸漸調順。逐比丘後行。乃至手捉不去。此比丘即捉獼猴。共行不淨。時有眾多比丘。案行住處。至彼林中。時彼獼猴在比丘前。現其婬相。時諸比丘作是念。將無餘比丘作此不淨行耶。屏處伺之。見<span class='corr'>已</span>。即來語言。如來不制言。比丘不得行不淨行耶。報言。如來所制男女。不制畜生。諸比丘往白佛。佛以無數方便訶責<span class='corr'>已</span>。初入波羅夷。自今<span class='corr'>已</span>去。當如是說戒。</p>
<p style="margin-left:2em">四所立戒相。</p>
</div>
<div class='div-orig'><p>若比丘共比丘同戒。若不還戒。戒羸不自悔。犯不淨行。乃至共畜生。是比丘波羅夷。不共住。</p>
</div>
<div class='div-commentary'><p style="margin-left:1em">釋義　若比丘者。有八種比丘。一名字比丘<span class='note-inline'>(謂如世間人為欲呼召男女時。遂立名字。喚作比丘。又如檀越來請比丘。沙彌雖未受大戒。亦入比丘之數。是名字比丘也)</span>。二相似比丘<span class='note-inline'>(謂如外道白衣。自剃鬚髮。着袈裟。無師僧受具。形貌相似比丘。而實非比丘。故名相似比丘也)</span>。三自稱比丘<span class='note-inline'>(如長老阿難夜行見一犯戒比丘。而問咄汝為是誰。犯戒比丘應言。我是比丘。又如賊住之人。非是比丘。而自稱言我是比丘)</span>。四善來比丘<span class='note-inline'>(謂如來觀其根性成熟堪可化度。欲求出家。佛便呼言善來比丘。於我法中。快自娛樂。可修梵行。得盡苦源。佛語未竟。鬚髮自落。袈裟在身。鉢盂在手。如百臘老比丘)</span>。五乞求比丘<span class='note-inline'>(謂不受請食盡形。乞食資身。遠離。邪命。故云乞求比丘)</span>。六着割截衣比丘<span class='note-inline'>(謂衣。價直百千萬。比丘得<span class='corr'>已</span>。便割截而着。壞衣價直。以針線<span class='corr'>刺</span>衲。毀其細輭。遂成粗衣。而以樹皮壞其本色。便是故衣。能着割截衣者。是名着割截衣比丘)</span>。七破結使比丘<span class='note-inline'>(結使者即見思煩惱。先明見惑。後明思惑。頌云。苦具一切集滅七身邊見取三使無　道諦雙除身邊二　上不行嗔八十八　謂分別我執所惑者。總有十種。謂五鈍使五利使。鈍者即遲鈍也。謂此五種妄惑由推身見等。五種利使而生。對利說鈍。故名鈍使。謂貪嗔癡慢疑　五利使者。利即快利之義。謂此五種妄惑動念即生。造次恒有也。謂身見邊見邪見見取戒禁取　今斷惑不出四諦。所謂苦集滅道。令知苦斷集慕滅修道。謂所取之惑。有障諦有不障諦。於四諦之中。有全具有不全具。云苦具一切者。謂苦諦下十使全具。集滅二諦各具七使。除去身邊二見與戒取。故云三使無也。道諦止具八使。除去身邊二見也。此約欲界四諦。共具三十二使。上界不行嗔者。謂色界無色界禪定力勝。所以嗔使不行。故於四諦之中。各除一嗔。謂苦下具九。集滅二諦具六。道諦惟七。是知上色界止有二十八使。無色界亦爾。三界共有八十八品。故云八十八使也。斷此惑<span class='corr'>已</span>。即證初果　次明俱生我執。細而難斷。故起修道方除也　思惑者有四。謂貪嗔癡慢。欲界四惑全具。上二界各除一嗔故。色界有三。貪癡慢。無色界亦爾。總名十諦思惟也。若將前八十八品見惑合說者。名九十八使也。又思惑難斷。故潤七生。今三界分為九地。欲界一地名為五趣雜居地　色界四地。初禪離生喜樂地。二禪定生喜樂地。三禪離喜妙樂地。四禪捨念清淨地　無色界四地者。一空無邊處地。二識無邊處地。三無所有處地。四非非想處地。故云三界九地也　又此思惑分為八十一品。一地之中而有九品。共為八十一品也。謂初果人<span class='corr'>已</span>斷八十八使見惑。復起修道位。方斷欲界九品思惑。所以最強難斷者。以欲界五欲心強盛故。潤七生也。謂上上品獨潤二生。二生天上。二反人間。上中品上下品共潤二生方斷。中上品獨潤一生。中中品中下品共潤一生。斷此六品。方證二果。名為一來果。猶一來生。惑未斷故。下上品獨潤半生。下中品下下品共潤半生。如是合潤一生。此謂欲界九品思惑斷盡。方證三果。名曰不還果。住五不還天。不來人間受生也。<span class='corr'>已</span>破欲界思惑盡故。餘有上二界七十二品殘思。以三果聖人修滅盡定時。定力增勝。稍易斷故。若斷盡此惑。即出三界。名曰阿羅漢。此云無生。永不來三界受分段生死也　言分段者。分即分限。段即形段。謂三界果報。壽有長短分限。身有大小形段。皆不免於生死。是名為分段生死　<span class='corr'>已</span>上二惑。八十八使名曰見惑。謂見一切住地　言一切者。通三界見惑也　上客下塵　謂見思等惑。皆由眾生不了外塵之境。種種妄想而生。若以智慧觀察。惑體本空。則法性理顯。惑亦何有。故經云。不住名客。是名客義。二塵者。謂微細之惑而能染汙清淨真性。譬如牖隙光流。諸塵相現。亦能亂於虗空之性。若智慧發明。了惑本無。則理現前。塵亦何有。經云。澄寂名空。搖動名塵。是名塵義　三界思惑者。欲界九品名曰欲愛住地。色界三十六品名曰色愛住地。無色界三十六品名曰有愛住地。總名四住地煩惱。感三界分段生死之果。若能三界果喪。四住因亡。則證有餘涅槃。此二乘人極果也。名破結使比丘)</span>。八受大戒白四羯磨如法成就得處所比丘。是中比丘。若受大戒。白四羯磨。如法成就得處所。住比丘法中。是名比丘義<span class='note-inline'>(是中取最後義)</span>。共比丘者。如餘比丘。受大戒。白四羯磨。如法成就得處所。住比丘法中。是名共比丘義。云何名為同戒。我為諸弟子結戒<span class='corr'>已</span>。寧死不犯。是中共餘比丘一戒<span class='note-inline'>(謂戒體無二故)</span>同戒<span class='note-inline'>(謂戒相無別故)</span>等戒<span class='note-inline'>(謂百臘老比丘及新受戒比丘。所行戒行俱等。更無有異故)</span>。是名同戒。云何名為不捨戒<span class='note-inline'>(捨即還也)</span>。顛狂捨戒。心亂捨戒。痛惱捨戒。啞捨戒。聾捨戒。瘂聾捨戒。顛狂心亂痛惱瘂聾人前捨戒。中國人邊地人前捨戒。邊地人中國人前捨戒。不靜靜想捨戒。靜作不靜想捨戒。戲笑捨戒。若天。若龍。若夜叉。若餓鬼。若睡眠人。若死人。若無知人。若自不語。若語前人不解。如是等不名捨戒。</p>
<p style="margin-left:1em">云何名捨戒。若比丘不樂梵行。欲得還家。厭比丘法。常懷慚愧。貪樂在家。貪樂優婆塞法。或念沙彌法。或樂外道法。或樂外道弟子法。或樂非沙門非釋子法。便作如是語。我捨佛。捨法。捨比丘僧。捨和尚。捨同和尚。捨阿闍黎。捨同阿闍黎<span class='note-inline'>(同和尚者。謂同和尚一輩。或戒臘同等。或同師秉戒。阿闍黎亦爾)</span>。捨諸梵行。捨戒。捨律。捨學事。受居家法。我作淨人。我作優婆塞。我作沙彌。我作外道。及作外道弟子。我作非沙門非釋子。如是說而了了者。是名捨戒<span class='note-inline'>(根本律云。如有苾芻情懷顧戀。欲希還俗。於沙門道。無愛樂心。為沙門苦。羞慚厭背。詣苾芻所。如是言　具壽存念。我某甲今捨學處　薩婆多論云。若捨戒時。都無出家人。若得白衣。不問佛弟子。非佛弟子。但使言音相聞解。人情去就。亦得捨戒。一說便捨。不須三說　問曰。受戒時須三師七僧。捨戒何故一人便捨。答曰。求增上法故。則須多緣多力。捨戒如從高墜下。故不須多也。又云。受戒時如得財寶。捨戒時如失財寶。又如入海採寶。無數方便。然後得之。及其失時。盜賊水火須臾散滅。捨戒亦爾)</span>。戒羸不自悔者<span class='note-inline'>(謂持戒心劣。非法心盛。故云羸也。不自悔者。不自悔改)</span>。或有戒羸不捨戒。或戒羸而捨戒。何者戒羸不捨戒。若比丘愁憂不樂梵行。欲得還家。厭比丘法。常懷慚愧。意樂在家。乃至樂作非沙門非釋子法。便作是言。我念父母兄弟姊妹婦兒邨落城邑田園浴池。我欲捨佛法僧乃至學事。欲受持家業乃至非沙門非釋子。是謂戒羸不捨戒。</p>
<p style="margin-left:1em">何者戒羸而捨戒。若作如是思惟。我欲捨戒。便捨戒。是謂戒羸而捨戒。</p>
<p style="margin-left:1em">犯不淨行者。是婬欲法<span class='note-inline'>(律攝云。行謂聖道。淨謂涅槃。由八聖道。方能證會。作不淨行。正違彼故)</span>。乃至共畜生者<span class='note-inline'>(薩婆多論云。畜生於六道中是邊鄙。故云下至畜生。既下至畜生。凡可婬處。一切盡結也)</span>。是比丘波羅夷。不共住<span class='note-inline'>(是比丘指犯罪者言)</span>。不共住者。有二。同一羯磨。同一說戒。不得於是二事中住。是名不共住。</p>
<p style="margin-left:1em">犯緣　此戒具足四緣。方成本罪。若緣有缺。罪結方便。一有欲心受樂。二堪行婬境。三要根全。四入過限。復有五因緣。而犯諸罪。一無知故<span class='note-inline'>(無所知識)</span>。二放逸故<span class='note-inline'>(放蕩縱逸不檢三業)</span>。三煩惱熾盛故<span class='note-inline'>(以貪嗔癡煩惱增盛不能制伏)</span>。四不尊敬教故。五無慚愧故。以無慚愧故。不尊敬受持如來所制清淨禁戒。或可五義相躡而起。由無知故放逸。放逸故煩惱盛。煩惱盛故不尊敬教。不尊敬教故無慚愧也。</p>
<p style="margin-left:1em">善見云。若長老聞此不淨行。慎勿驚怪。何以故。如來憐愍我輩。為結戒故。說此惡言。若不說者。云何得知波羅夷偷蘭遮突吉羅。若法師為人講聽者。慎勿露齒笑。若有笑者驅出。何以故。佛憐愍眾生。金口所說。汝等應生慚愧心而聽。何以笑。</p>
<p style="margin-left:1em">定罪　此中犯者。三種行不淨行。波羅夷。人。非人。畜生。</p>
<p style="margin-left:1em">復有五種。行不淨行。波羅夷。人婦。童女。二形。黃門。男子。</p>
<p style="margin-left:1em">於三種婦。行不淨行。波羅夷。人婦。非人婦。畜生婦。</p>
<p style="margin-left:1em">如是三種童女。</p>
<p style="margin-left:1em">三種二形。</p>
<p style="margin-left:1em">三種不能男。</p>
<p style="margin-left:1em">三種男子。</p>
<p style="margin-left:1em">犯人婦。三處波羅夷。大便道。小便道。及口。</p>
<p style="margin-left:1em">非人婦。畜生。婦人。童女。非人童女。畜生童女。人二形。非人二形。畜生二形。三處亦如是。</p>
<p style="margin-left:1em">人黃門二處行不淨行。波羅夷。大便道。及口。</p>
<p style="margin-left:1em">非人黃門。畜生黃門。亦如是。</p>
<p style="margin-left:1em">人男。非人男。畜生男。亦如是。</p>
<p style="margin-left:1em">比丘有婬心。向人婦女大便道小便道及口。若初入。波羅夷。不入不犯。有隔有隔<span class='note-inline'>(謂男女二根俱有衣隔)</span>。有隔無隔<span class='note-inline'>(謂女根有衣隔男根無衣隔)</span>。無隔有隔<span class='note-inline'>(女根無衣隔男根有衣隔)</span>。無隔無隔<span class='note-inline'>(男女二根俱無衣隔)</span>波羅夷。乃至畜生亦如是。</p>
<p style="margin-left:1em">若比丘婬意向睡眠婦女。若死形未壞。大便道小便道。及口亦如是。</p>
<p style="margin-left:1em">若比丘為怨家。將至人婦女所。強持男根。令入三處。始入覺樂。入<span class='corr'>已</span>樂。出時樂。波羅夷。於三時中。隨有一時受樂。皆波羅夷。乃至男子亦如是。</p>
<p style="margin-left:1em">若怨家強捉比丘。大便道中行不淨行。若初入時。入<span class='corr'>已</span>出時。於三時中。隨有一時受樂。皆波羅夷<span class='note-inline'>(僧祗律云。受樂者。如饑得食。如渴得飲。不受樂者。譬如好淨之人。以種種死屍。繫其頸上。又如破癰熱鐵燒身。不受樂者。亦復如是)</span>。從道入道。從道入非道。從非道入道<span class='note-inline'>(從道入道者。謂二道合。或從小便道入。從大便道出。或從大便道入。小便道出。從道入非道者。始從大小便道入。從瘡穴中出。謂瘡穴與二道連合也。從非道入道者。先從瘡穴而入。後從二道中出)</span>。若齊限入。若盡入。若語。若不語。皆波羅夷<span class='note-inline'>(齊限者。謂作齊限不盡入也。語者告知也。不語者不告彼人知。如眠等人)</span>。若比丘。方便求欲行不淨行。成波羅夷。不成偷蘭遮。</p>
<p style="margin-left:1em">若比丘教比丘行不淨行。彼比丘若作教者。偷蘭遮。若不作教者。突吉羅。</p>
<p style="margin-left:1em">比丘尼教比丘行不淨行。若比丘作。尼偷蘭遮。不作尼突吉羅。</p>
<p style="margin-left:1em">除比丘比丘尼。餘眾相教行不淨行。作不作盡突吉羅<span class='note-inline'>(餘眾者小三眾)</span>。若死屍半壞行不淨行。入便偷蘭遮。</p>
<p style="margin-left:1em">若多分壞。</p>
<p style="margin-left:1em">若一切壞。偷蘭遮。</p>
<p style="margin-left:1em">若骨間行不淨行。偷蘭遮。</p>
<p style="margin-left:1em">若穿地作孔。摶泥作孔。若君持口中犯。偷蘭遮<span class='note-inline'>(謂作大小便道想行婬。偷蘭遮。若不作道想。僧殘)</span>。若道作道想。波羅夷。</p>
<p style="margin-left:1em">道疑。波羅夷。</p>
<p style="margin-left:1em">道非道想。波羅夷。</p>
<p style="margin-left:1em">非道道想。偷蘭遮。</p>
<p style="margin-left:1em">非道疑。偷蘭遮。</p>
<p style="margin-left:1em">僧祗律云。若比丘以染汙心。欲看女人。得越毗尼心悔<span class='note-inline'>(即責心突吉羅)</span>。若眼見。若聞聲。犯越毗尼罪。</p>
<p style="margin-left:1em">相觸得。偷蘭遮。乃至入如胡麻。波羅夷。</p>
<p style="margin-left:1em">若身大雖入不觸其邊者。得偷蘭遮<span class='note-inline'>(謂身根大)</span>。若女人裂為二分。就二分行婬者。偷蘭遮。</p>
<p style="margin-left:1em">繫令合行婬者。波羅夷。</p>
<p style="margin-left:1em">薩婆多論云。欲作重婬。若起還坐。輕偷蘭遮。</p>
<p style="margin-left:1em">發足趣女人。未捉<span class='corr'>已</span>還。及捉<span class='corr'>已</span>失精。乃至共相嗚抱。輕偷蘭。</p>
<p style="margin-left:1em">男形垂入女形<span class='corr'>已</span>來。未失精。亦輕偷蘭。</p>
<p style="margin-left:1em">若失精。重偷蘭。</p>
<p style="margin-left:1em">若男形觸女形。及半珠<span class='corr'>已</span>還不問失精不失精。盡重偷蘭。</p>
<p style="margin-left:1em">若生女死女三處行婬。若壞墮蟲食。於中行婬。俱得重偷蘭。</p>
<p style="margin-left:1em">若生女死女非處行婬。腋下股間行婬。得重偷蘭。</p>
<p style="margin-left:1em">若發足向死人女非人女畜生女二根。欲作重婬。得罪如前。</p>
<p style="margin-left:1em">發足向人男非人男畜生男黃門。欲作重婬。得罪同前。</p>
<p style="margin-left:1em">若先正為女人上出精而<span class='corr'>已</span>。除三瘡門。一切身分處精出。僧殘。</p>
<p style="margin-left:1em">若先為摩捉嗚抱而<span class='corr'>已</span>。若摩若捉。盡僧殘。</p>
<p style="margin-left:1em">若欲女人身上出精。手<span class='corr'>已</span>摩捉。精未出。便止四人。偷蘭。</p>
<p style="margin-left:1em">比丘尼波羅夷。式叉摩那沙彌沙彌尼突吉羅滅擯。是謂為犯。</p>
<p style="margin-left:1em">開緣　不犯者。若睡眠無所覺知。不受樂。一切無有婬意。不犯。</p>
<p style="margin-left:1em">第四分云。佛在舍衛國。有比丘住阿蘭若處。晝日眠時。有取薪女人。於比丘上行婬<span class='corr'>已</span>。去比丘不遠而住。比丘覺<span class='corr'>已</span>。見身不淨汙。念言。此女必於我身上行婬。生疑問佛。佛言。汝覺不。答言。我不覺。佛言。不犯。比丘不應如是處晝眠。</p>
<p style="margin-left:1em">不犯者。最初未制戒。癡狂心亂。痛惱所纏。</p>
<p style="margin-left:1em"><span class='note-inline'>(善見律云。初者於行婬中之初。如須提那子。不犯波羅夷。餘者犯)</span>。</p>
<p style="margin-left:1em"><span class='note-inline'>(十誦律云。有五相名狂人。即癡狂也。親里死盡故狂。財物失盡故狂。田業人民失盡故狂。或四大錯亂故狂。或先世業報故狂。若雖有如是狂病。自知我是比丘作婬欲。得波羅夷)</span>。</p>
<p style="margin-left:1em"><span class='note-inline'>(有五種因緣。令心散亂。為非人所打。故心散亂。或非人令心散亂。或非人食心精氣。故心散亂。或四大錯。故心散亂。或先世業報。故心散亂。若雖有如是散亂。自知是比丘作婬欲。犯波羅夷有五種病壞心。或風發故病壞心。或熱發故病壞心。或冷發故病壞心。或三種俱發故病壞心。或時節氣發故病壞心。雖有如是病壞心。若自覺是比丘作婬欲。得波羅夷。若不自知不犯　病壞心。即痛惱所纏)</span>。</p>
<p style="margin-left:1em"><span class='note-inline'>(又云。若此顛狂。失本心故。見火而捉。如金無異。見糞而捉。如旃檀無異。如是顛狂犯戒無罪)</span>。</p>
<p style="margin-left:1em">會詳　楞嚴經云。若諸世界六道眾生。其心不婬。則不隨其生死相續。汝修三昧。本出塵勞。婬心不除。塵不可出。縱有多智禪定現前。如不斷婬。必落魔道。上品魔王。中品魔民。下品魔女。又云。當觀婬欲。猶如毒蛇。如見怨賊。先持聲聞四棄八棄。執身不動。後行菩薩清淨律儀。執心不起。禁戒成就。則於世間。永無相生相殺之業。又云。必使婬機身心俱斷。斷性亦無。於佛菩提。斯可希冀。</p>
<p style="margin-left:1em">梵網經云。持佛禁戒。作是願言。寧以此身。投熾然猛火。大坑刀山。終不毀犯。三世諸佛經律與一切女人。作不淨行。</p>
<p style="margin-left:1em">法苑珠林云。二種婬報。一婦不貞潔。謂因前世犯他妻妾。邪行穢汙。故感今生婦不貞艮端潔也。二得不順意眷屬。謂因前世邪婬奪人所寵。令不如意。故感今生眷屬常不順意也。</p>
<p style="margin-left:1em">○第二盜戒</p>
<p style="margin-left:2em">初總釋。</p>
<p style="margin-left:1em">盜乃最為不良之事。此是共戒。尼犯亦同。大乘同制。</p>
<p style="margin-left:1em">梵網經云。自盜。教人盜。方便盜。呪盜。乃至鬼神有主物。劫賊物。一切財物不得故盜等。此是性罪。然菩薩見機。得作戒本。經云。菩薩淨戒律儀。善權方便。為利他故。於諸性罪。少分現行。由是因緣。於菩薩戒。無所違犯。生多功德。</p>
<p style="margin-left:1em">律攝云。此由癡故。因積畜事。畜積煩惱。制斯學處。</p>
<p style="margin-left:2em">二緣起處。</p>
<p style="margin-left:1em">爾時佛遊羅閱城耆闍崛山中<span class='note-inline'>(言羅閱者。此云王舍域。大<span class='corr'>論</span>云。昔有須陀摩王。精進持戒。常依實語。晨朝乘車。與諸婇女。入園遊戲。出城門時。一婆羅門來乞財物。而語王言。王是大福德人。我身貧窮。當見愍念。賜我少多。王言。當相布施。須我出還。作此語<span class='corr'>已</span>。入園澡浴嬉戲。時兩翅王名曰鹿足空中飛來。捉王將去。至所住處。置九百九十九王中。須陀摩王言。我不畏死。自恨失信。我從生來。初不妄語。即語前事。鹿足王言。汝意欲爾。聽汝還去。七日布施婆羅門訖。當便來還。若過七日。我有翅力。取汝不難。須陀摩王得還本國。恣意布施。立太子為王。大會人民。懺謝之言。我智不周。初治多不如法。當見忠恕。如我今日。身非<span class='corr'>己</span>有。正爾還去。舉國人民及諸親戚叩頭留之。願王留意。慈蔭此國。勿以鹿足鬼王為慮。當設鐵舍奇兵。鹿足雖神。不畏之也。王言不得。而說偈言　實語第一戒　實語升天梯　實語為大人　妄語入地獄　我今守實語　寧棄身壽命　心無有悔恨　如是思惟<span class='corr'>已</span>。即發去到鹿足所。鹿足喜言。汝是實語人。不失信。要一切人皆惜身命。汝從死得脫。還來赴信。汝是大人。今相放捨九百九十九王。亦布施汝。隨意各還本國。由此千王共居。故名王舍。此城有三名。或言羅閱城。亦言摩竭提。亦言摩竭陀。此三義一名異。漢言王舍城。羅者言王。閱者言舍。故言王舍。又翻無害。從劫初以來。無刑害故。中印度境　善見律云。王舍城國邑人民有八億萬戶。邑外屬王舍城者。有八萬聚落。國土縱廣三百由旬　耆闍崛山者。耆者鷲鳥。崛者頂也。耆闍鳥食竟。還就山頂栖。故名耆闍崛山。又有一解。山頂名崛。形似鷲鳥。是故名耆闍崛山也)</span>。</p>
<p style="margin-left:2em">三起緣人。</p>
<p style="margin-left:1em">時羅閱城中有比丘。字檀尼迦。陶師子<span class='note-inline'>(陶師者。即瓦師。此比丘是瓦師之子)</span>。在閒靜處。止一草屋。入邨乞食。後有取薪人。破其草屋持歸。比丘乞食。還作是念。我今自有伎藝。寧可和泥作全成瓦屋。取薪牛糞燒之。屋成赤色如火。爾時世尊從耆闍崛山下。遙見此舍色赤如火。知而故問。諸比丘以此因緣。具白世尊。世尊以無數方便訶責。自今<span class='corr'>已</span>去。不得作赤色全成瓦屋。作者突吉羅。時世尊勅諸比丘。汝等共集。相率速詣打破<span class='note-inline'>(善見律云。檀尼迦比丘作屋。自用物。作屋成。如來何故打破。答曰。所以破者。此屋不淨故。是外道法。復有餘義。無慈悲眾生作此瓦屋。檀尼迦是瓦師家子。善能和泥。作屋窓牖扄。悉是泥作。唯戶扇是木。取柴薪牛糞及草。以赤土汙塗外。燒之熟<span class='corr'>已</span>。赤如火。打之鳴喚。狀如鈴聲。風吹窓牖。猶如樂音也)</span>。檀尼迦見屋破<span class='corr'>已</span>。時摩竭國王有守材人。與檀尼迦親厚知識。乃語守材人。汝知王瓶沙。與我材木不。彼人言。若王與者。好惡多少。隨意自取王所留要材。比丘輙斫截持去<span class='note-inline'>(梵語瓶沙。此翻模實。身模充實故。又翻形牢。亦云影堅。影謂形影。亦云影勝。又名頻婆娑羅。此云顏色端正。皆取強壯姝好為義。其形長大。性行雄猛。常自躬為征戰也)</span>。時有一大臣。統知城事。至材坊見王所留要材斫截狼籍。問知其故。白王。檀尼迦比丘後往王所。王言。大德。應死。王自念言。何以少材而斷出家人命。是所不應訶責<span class='corr'>已</span>放去。諸臣不平。羅閱城中居士譏嫌。少欲比丘聞白佛。佛以此因緣。集比丘僧。知而故問。檀尼迦比丘。汝審爾不。答言實爾世尊以無數方便訶責。有一比丘。名曰迦樓。本是王大臣。善知世法<span class='note-inline'>(迦樓或作迦留。或作迦羅。秦言黑。此比丘是王瓶沙舊大臣。善知世法。故佛問之。然後隨國法制戒)</span>。去佛不遠。在眾中坐。世尊知而故問。王法不與取。幾許物應死。比丘言。若取五錢。若直五錢物。應死。世尊告諸比丘。檀尼迦癡人<span class='note-inline'>(善見律云。因癡故掘土蹋泥。取火燒多。諸眾生因此而死。故云癡人也)</span>。多種有漏處。最初犯戒。自今<span class='corr'>已</span>去。與諸比丘結戒。</p>
<p style="margin-left:2em">四所立戒相。</p>
</div>
<div class='div-orig'><p>若比丘。若在邨落。若閒靜處。不與盜心取。隨不與取法。若為王王大臣所捉。若殺。若縛。若驅出國。汝是賊。汝癡。汝無所知。是比丘波羅夷。不共住。</p>
</div>
<div class='div-commentary'><p style="margin-left:1em">釋義　邨者有四種。一者周帀垣墻。二者柵籬。三者籬墻不周。四者四周有屋<span class='note-inline'>(律攝云。聚落者。中有巷陌店肆。名之為聚。落者邨外之家。名之為落。故云聚落也)</span>。閒靜處者。邨外靜地<span class='note-inline'>(僧祗云。空地者。垣墻院外。除聚落界。盡名空地。聚落界者。去籬不遠。多人所行。踪跡到處。盡名聚落界　五分云。聚落外盡一箭道。有慚愧人。所便利處。是名聚落。所行處即界也)</span>。不與者。他不捨。盜者。盜心取隨。不與取法者。若五錢若五錢直<span class='note-inline'>(薩婆多云。於閻浮提。一切國法禮樂。以王舍城為正。王舍國法。盜五錢<span class='corr'>已</span>上。入重罪中。佛依此法。盜至五錢。得波羅夷。如閻浮提內現有佛法處。限五錢得波羅夷罪。若國不用錢。准五錢成罪　善見律云。二十摩娑迦成一迦利沙槃。分一迦利沙槃。分為四分。一分是五摩娑迦。過去未來諸佛皆以一分。結波羅夷。一切諸佛不異結四波羅夷。不增不減。是故如來以一分。結第二波羅夷也。十誦云。一銅錢。直十六小錢)</span>。王者。得自在。不屬人<span class='note-inline'>(貫三才。主萬物。無為化。世有道。恩民)</span>。大臣者。種種大臣輔佐王。</p>
<p style="margin-left:1em">捉者<span class='note-inline'>(僧祗云。王使人執。或捉其手。及餘身分。是名捉)</span>。殺者<span class='note-inline'>(奪其命根)</span>。縛者<span class='note-inline'>(僧祗律云。或以屋縛。或以城縛。或以材縛。或着鏁絆。或着杻械。是名為縛)</span>驅出國者<span class='note-inline'>(驅出聚落。驅出城。驅出國。是名驅出)</span>。汝是賊。汝癡。汝無所知<span class='note-inline'>(此訶責之詞　律攝云。汝是賊者。是總標癡。無所知等。是別釋無明。是賊因正作業時。由癡無所知故。方便興盜。無現行法怖。及未來怖。應知為盜因也。作如是盜者。正明盜業。不告主知。若強若竊。並名為盜)</span>。</p>
<p style="margin-left:1em">犯緣　此戒具足五緣。方成本罪。若緣有缺。罪便開輕。一有盜心。二有主物。三有主想。四直五錢。五離本處。</p>
<p style="margin-left:1em">定罪　此中犯者。共有七十二句。今去複存單。合有十句。若自手取。若看取。若遣人取。非<span class='corr'>己</span>物想取。非暫用取。非本意取<span class='note-inline'>(本字該同字。恐筆悞耳)</span>。他物他物想取。若離本處。有主有主想。取他護他護想取。波羅夷。</p>
<p style="margin-left:1em">處者。若地處。若地上處。若乘處。若擔處。若虗空。若樹上。若邨。若阿蘭若處。若田。若處所。若舡。若水處。若私度關塞不輸稅。若取他寄信物。若水楊枝樹果草木。無足二足四足多足眾生。若同財業。若要。若伺候。若守護。若邏要道。是謂處。</p>
<p style="margin-left:1em">地處者。地中伏藏。未發出七寶。金銀真珠。瑠璃璧玉。硨磲碼碯。生像金銀衣被。若復有餘地中所須之物屬主者。若以盜心取五錢。若過五錢。若牽挽取<span class='note-inline'>(言牽者連也。挽者引也。着地牽引而去。名牽挽取)</span>。若埋藏。若舉離本處。初離波羅夷。方便欲舉而不舉。偷蘭遮<span class='note-inline'>(自下結罪皆同)</span>。</p>
<p style="margin-left:1em">地上者。金銀乃至所須之物屬主。</p>
<p style="margin-left:1em">乘處者。乘有四種。象乘。馬乘。車乘。步乘。若復有餘乘。盡名為乘。乘上若有金銀七寶。乃至所須之物有主。</p>
<p style="margin-left:1em">若取乘從道至道。從道至非道。從非道至道。從坑中至岸上。從岸上至坑中。</p>
<p style="margin-left:1em">擔處者。頭擔。肩擔。背擔。若抱。若復有餘擔。此諸擔上有金銀七寶。乃至所須之物有主。</p>
<p style="margin-left:1em">若取擔者。從道至道。乃至坑中。</p>
<p style="margin-left:1em">空處者。若風吹毳。若劫貝。若拘遮羅。若差羅波尼<span class='note-inline'>(此云灰水乃衣名也)</span>。若芻摩。若麻。若綿。若盋躭嵐婆<span class='note-inline'>(漢言絹)</span>。若頭頭羅<span class='note-inline'>(此云細布)</span>。若鴈。若鶴。若孔雀。鸚鵡。鸜鵒。若復有餘所須之物有主。</p>
<p style="margin-left:1em">上處者。若舉物在樹上。墻上。籬上。杙上。龍牙杙上。衣架上。繩牀上。木牀上。若大小褥上。枕上地敷上。有金銀七寶。乃至所須之物有主。</p>
<p style="margin-left:1em">邨處者。邨有四種如上。若邨中有金銀。乃至所須之物有主。</p>
<p style="margin-left:1em">若以機關攻擊破村。若作水澆。或依親厚強力。或以言辭辯說。誑惑而得。得者波羅夷。不得偷蘭遮。</p>
<p style="margin-left:1em">若處者。邨外有主空地。彼空處有金銀七寶。乃至所須之物有主。</p>
<p style="margin-left:1em">若以方便壞他空地。若作水澆。或依親厚強力。或以言辭辯說而得。</p>
<p style="margin-left:1em">田處者。稻田。麥田。甘蔗田。若復有餘田。彼田中有金銀七寶。乃至所須之物有主。</p>
<p style="margin-left:1em">若方便壞他田。若作水澆。若依親厚強力。或以言辭辯說。誑惑而得。</p>
<p style="margin-left:1em">處所者。若家處所。若市肆處。若果園。若菜園。若池。若庭前。若舍後。若復有餘處。彼有金銀七寶。乃至所須之物有主。</p>
<p style="margin-left:1em">船處者。小船。大船。壺船<span class='note-inline'>(以形似壺)</span>。一木船<span class='note-inline'>(以大木刳空。以為船也)</span>。舫船<span class='note-inline'>(即方船也)</span>。櫓船<span class='note-inline'>(櫓即進船之器具。以為名)</span>。龜形船。鼈形船<span class='note-inline'>(謂形似龜鼈也)</span>。皮船<span class='note-inline'>(用皮為之)</span>。浮瓠船<span class='note-inline'>(瓠即瓢也。又瓠者瓦器。並可浮物也)</span>果船<span class='note-inline'>(亦以形為名也)</span>。懸船<span class='note-inline'>(今時神廟中多以船懸。於梁上供神)</span>。筏船<span class='note-inline'>(郭璞曰。木曰[簿-尃+卑]。竹曰筏。編竹渡物也)</span>。若復有餘船上有金銀七寶。乃至所須之物有主。</p>
<p style="margin-left:1em">若從此岸至彼岸。從彼岸至此岸。若順流。若逆流。若沉着水中。若移着岸上。若解移處。</p>
<p style="margin-left:1em">水處者。若藏金銀七寶衣被。沉着水中。若水獺。若魚。若鼈。若失收摩羅<span class='note-inline'>(收字或作守字。善見律云。鰐魚長二丈餘。有四足似鼉。齒至利。禽鹿入水。齧腰即斷。又翻殺子魚。廣州有之)</span>。若優盋羅華<span class='note-inline'>(此云青蓮華)</span>。盋頭摩華<span class='note-inline'>(此云紅蓮華)</span>。拘物頭華<span class='note-inline'>(此云地喜華。亦云拘某陀。此云黃蓮華)</span>。分陀利華<span class='note-inline'>(此云白蓮華。叡師云。未敷名屈摩羅。將落時名迦摩羅。處中盛時名分陀利。體逐時遷名。隨色變故。有三名也)</span>。及餘水中之物有主。</p>
<p style="margin-left:1em">若以方便壞他水處。直五錢波羅夷。減五錢偷蘭遮。</p>
<p style="margin-left:1em">輸稅者。比丘無輸稅法。若白衣應輸稅物。比丘以盜心為他過物。若擲關外。若五錢。若過五錢。若埋藏舉。若以辯辭言說誑惑。若以呪術過。</p>
<p style="margin-left:1em">取他寄信物者。持寄信物去。作盜心取五錢。若過五錢。頭上移着肩上。若從右手移着左手。從左手移着右手。若抱中。若着地。舉離本處。</p>
<p style="margin-left:1em">水者。若大小瓮。及種。種水器。若眾香水。若藥水。以盜心取五錢。若過五錢。</p>
<p style="margin-left:1em">楊枝者。若一。若兩。若眾多。若一抱若一束。若一擔。若香所熏。若藥塗。若盜心取五錢。若過五錢。若牽挽。取離本處。</p>
<p style="margin-left:1em">園者。一切草木藂林華果有主。</p>
<p style="margin-left:1em">無足眾生者。蛇魚。及餘無足眾生。有主。</p>
<p style="margin-left:1em">二足眾生者。人非人。鳥。及餘二足眾生有主。</p>
<p style="margin-left:1em">四足眾生者象馬馲駝驢鹿羊。及餘四足眾生有主。</p>
<p style="margin-left:1em">多足眾生者。蜂。鬱周隆伽<span class='note-inline'>(此虫身有多毛。而復多足。類似毛虫)</span>。若百足。及餘多足眾生有主。以盜心取。直五錢。若過五錢。</p>
<p style="margin-left:1em">同財業者。同事業得財物。當共以盜心取五錢。若過五錢。</p>
<p style="margin-left:1em">共要者。共他作要。教言某時去。某時來。若穿墻取物。若道路劫取。若燒從彼得財物來。共以盜心取。直五錢。若過五錢。</p>
<p style="margin-left:1em">伺候者。我當往觀彼邨。若城邑。若船渡處。若山谷。若人所居處。市肆處。作坊處。於彼所得物。一切共以盜心取。直五錢。若過五錢。</p>
<p style="margin-left:1em">守護者。從外得財物來。我當守護。若所得物一切共。若以盜心取。直五錢。若過五錢。</p>
<p style="margin-left:1em">看道者。我當看道。若有王者軍來。若賊軍來。若長者軍來。當相告語。若有所得財物一切共。若以盜心取。直五錢。若過五錢。如上一切初離本處。波羅夷。方便欲舉而不舉。偷蘭遮。</p>
<p style="margin-left:1em">方便求過五錢。得過五錢。</p>
<p style="margin-left:1em">得五錢。皆波羅夷。</p>
<p style="margin-left:1em">得減五錢。不得。皆偷蘭遮。</p>
<p style="margin-left:1em">方便求五錢。得過五錢。得五錢。波羅夷。</p>
<p style="margin-left:1em">得減五錢。不得。偷蘭遮。</p>
<p style="margin-left:1em">方便求減五錢。得過五錢。得五錢。波羅夷。</p>
<p style="margin-left:1em">得減五錢。偷蘭遮。</p>
<p style="margin-left:1em">不得。突吉羅。</p>
<p style="margin-left:1em">教人方便求過五錢。得過五錢。得五錢。二俱波羅夷。</p>
<p style="margin-left:1em">得減五錢。不得。二俱偷蘭遮。</p>
<p style="margin-left:1em">方便教人求五錢。得過五錢。得五錢。二俱波羅夷。</p>
<p style="margin-left:1em">得減五錢。不得。二俱偷蘭遮。</p>
<p style="margin-left:1em">方便教人求減五錢。得過五錢。得五錢。取者波羅夷。教者偷蘭遮。</p>
<p style="margin-left:1em">得減五錢。二俱偷蘭遮。</p>
<p style="margin-left:1em">不得。二俱突吉羅。</p>
<p style="margin-left:1em">方便教人求五錢。若過五錢。受教者取異物。取者波羅夷。教者偷蘭遮。</p>
<p style="margin-left:1em">方便教人求五錢。若過五錢。受教者異處取物。受教者波羅夷。教者偷蘭遮。</p>
<p style="margin-left:1em">方便教人求五錢。若過五錢。受教者謂使取物。無盜心而取得五錢。若過五錢。教者波羅夷。受使者無犯。</p>
<p style="margin-left:1em">若教人取物。受教者謂教盜取。若取得直五錢。若過五錢。受教者波羅夷。教者無犯。</p>
<p style="margin-left:1em">有主有主想。不與取五錢。若過五錢。波羅夷。</p>
<p style="margin-left:1em">有主疑。偷蘭遮。</p>
<p style="margin-left:1em">無主有主想。偷蘭遮。</p>
<p style="margin-left:1em">無主疑。偷蘭遮。</p>
<p style="margin-left:1em">有主有主想減五錢。偷蘭遮。</p>
<p style="margin-left:1em">有主疑減五錢。突吉羅。</p>
<p style="margin-left:1em">無主有主想減五錢。</p>
<p style="margin-left:1em">無主疑減五錢。盡突吉羅。</p>
<p style="margin-left:1em">根本律云。起盜心興方便。得惡作罪。觸彼物。窣吐羅底也<span class='note-inline'>(即偷蘭遮罪)</span>。舉離處滿五錢。波羅市迦。</p>
<p style="margin-left:1em">不滿者。得粗罪<span class='note-inline'>(亦偷蘭罪)</span>。若是畜生邊物觸彼物。惡作罪。舉離處滿五錢者。得麤罪。</p>
<p style="margin-left:1em">不滿者。惡作罪。</p>
<p style="margin-left:1em">僧祇律云。有比丘多有衣盋。大畜弟子。彼諸弟子不修戒行作是念言。可往和尚阿闍黎房中盜諸衣盋。自<span class='corr'>己</span>衣盋亦在師房中。便共作要汝得衣物者。與我共分。若我得者。亦共汝分。便入房中。就衣架上。捉和尚阿闍黎衣。徙就<span class='corr'>己</span>衣。衣不離本架者。犯偷蘭遮。</p>
<p style="margin-left:1em">若舉師衣離架。着<span class='corr'>己</span>衣中者。波羅夷。</p>
<p style="margin-left:1em">若師衣帶衣角。若線縷未離衣架者。未波羅夷。</p>
<p style="margin-left:1em">一切離<span class='corr'>已</span>。波羅夷。</p>
<p style="margin-left:1em">若彼和尚阿闍黎疑是弟子。或能偷我衣盋。便自藏衣盋。更着餘處。其弟子便入暗中。誤偷自<span class='corr'>己</span>衣盋。出外不分。故是中半衣邊滿者。波羅夷<span class='note-inline'>(以先共要。凡所得物。一切共既誤。盜<span class='corr'>己</span>衣亦准分半。既不與分滿五錢。波羅夷)</span>。若比丘在道行。為賊所劫。或賊少比丘多。或賊藏物<span class='corr'>已</span>。更往餘處。是比丘若未作失想。還奪還取。無罪。</p>
<p style="margin-left:1em">若<span class='corr'>已</span>作失想。還奪還取。便為賊復劫。賊滿五錢。波羅夷。</p>
<p style="margin-left:1em">又或順道去。漸近聚落。持物將分。比丘還從乞。得無罪。</p>
<p style="margin-left:1em">若以勢力恐怖令還。無罪。</p>
<p style="margin-left:1em">若告聚落主。方便慰令還。無罪。</p>
<p style="margin-left:1em">若知令彼或殺或縛。則不應告。</p>
<p style="margin-left:1em">若比丘作摩摩帝<span class='note-inline'>(言摩摩帝者。或云毗呵羅莎弭。此云寺主)</span>。塔無物。眾僧有物。便作是念。天人所以供養眾僧者。皆蒙佛恩供養佛者。便為供養眾僧。即持僧物。修治塔者。此摩摩帝得波羅夷。</p>
<p style="margin-left:1em">若塔有物。眾僧無物。便作是念。供養眾僧者。佛亦在中。便持塔物。供養眾僧。摩摩帝用者。得波羅夷。</p>
<p style="margin-left:1em">若塔無物。僧有物。得如法貸。但分明疏記言。某時貸用某時得當還。</p>
<p style="margin-left:1em">若僧無物。塔有物。亦如是。</p>
<p style="margin-left:1em">若交代時。應僧中讀疏。分明付授。若不讀疏。越毗尼罪。</p>
<p style="margin-left:1em">若有二比丘共財應分。一比丘盜心。獨取除自。分他分滿。波羅夷。</p>
<p style="margin-left:1em">若同意取者。無罪。</p>
<p style="margin-left:1em">若作是念。我今用。後當償還。無罪。</p>
<p style="margin-left:1em">第四分云。眾多比丘遣一人。取他物。得五錢以上。共分雖各得減五錢。盡波羅夷<span class='note-inline'>(以各具盜心取他物。離本處時。滿五錢故)</span>。於彼處得直五錢物。到此處直減五錢。波羅夷<span class='note-inline'>(至此處雖得減五錢。初離本處時。<span class='corr'>已</span>得波羅夷。唯取當時得罪耳)</span>。於彼處得減五錢。物到此處。直過五錢。偷蘭遮<span class='note-inline'>(至此處雖直過五錢。離本處時。減五錢故。又物主只失減五錢物。故得偷蘭遮)</span>。知前人以盜心。使我取物。先可之。後悔不往。突吉羅。</p>
<p style="margin-left:1em">欲盜他衣。錯取<span class='corr'>己</span>衣。偷蘭遮。</p>
<p style="margin-left:1em">他盜取物。而奪取。彼盜者波羅夷。</p>
<p style="margin-left:1em">前後取滿五錢者。波羅夷<span class='note-inline'>(此謂盜心相續)</span>。若自受用。若令他損減。一切波羅夷<span class='note-inline'>(此謂貪嗔二盜)</span>。</p>
<p style="margin-left:1em">律攝云。獵師逐鹿走入寺中。隨傷不傷不還。無罪<span class='note-inline'>(謂慈護眾生。非同盜故也)</span>。若鹿被箭入寺便死。應還勿留。</p>
<p style="margin-left:1em">若與賊同心。示彼舍處。後時受分。隨得招罪<span class='note-inline'>(問此與教他取。有何差別。倘不受分。豈無罪耶。答教他為我取。則決定得物之心。物離本處。即成本罪。此示彼舍處。不決生得物之心。雖賊劫去彼物時不結罪。待後受分時滿五錢。方結本罪。雖不受分。亦結偷蘭遮罪)</span>。若後生悔。向彼物家。報遣防護。勿令失脫。設彼賊偷。皆得方便罪<span class='note-inline'>(亦偷蘭遮)</span>。後雖受分。亦窣吐羅。</p>
<p style="margin-left:1em">與賊同行欲為盜事。中路而退。但得惡作。</p>
<p style="margin-left:1em">同心作賊。為他守道。分物受分者。成犯。</p>
<p style="margin-left:1em">由怖為伴。無心共盜。彼雖偷得。苾芻非犯。</p>
<p style="margin-left:1em">若持自物。或是他物。作如是語。欲偷稅。得越法罪。</p>
<p style="margin-left:1em">教偷稅者。從異道去。得惡作罪。</p>
<p style="margin-left:1em">若作惡心。指他異道。冀免稅直。得窣吐羅罪。</p>
<p style="margin-left:1em">若持他物。過彼稅處。無心取分者。麤罪。</p>
<p style="margin-left:1em">未至稅處。或取半分。或取全分。而未過稅處。得窣吐羅<span class='note-inline'>(問此既得稅直。<span class='corr'>已</span>滿五錢。何不得本罪。而結方便耶。答雖得稅直。未過稅處。恐後過稅。而有阻隔。未作實得之心。先結方便。待過稅<span class='corr'>已</span>方結本罪)</span>。若過稅處數滿。本罪。</p>
<p style="margin-left:1em">若持<span class='corr'>己</span>物到於稅處。使他越過。亦得本罪。</p>
<p style="margin-left:1em">實是<span class='corr'>己</span>財。決心迴與父母兄弟等。告掌稅者。此非我物。不與汝稅。或乘空去。或口含。或衣裏。或避路。並得粗罪<span class='note-inline'>(問此亦仍同為他越稅。云何不得本罪答為他過物。利必歸<span class='corr'>己</span>。故結本罪。今是<span class='corr'>己</span>物決心廻施。無利歸<span class='corr'>己</span>。罪結方便也)</span>。若為父母及三寶事。持物過稅處。應為稅官種種說法。稱讚三寶。說父母恩。彼不取直者。無犯。</p>
<p style="margin-left:1em">若猶索者。應與。</p>
<p style="margin-left:1em">盜事略有五種。一對面強取。二竊盜取。三調弄取。四恩寄取。五與更奪取。此之五事咸是盜收。</p>
<p style="margin-left:1em">有施物來知非<span class='corr'>己</span>分。言我合得者。窣吐羅罪。</p>
<p style="margin-left:1em">若受其分。准數成犯。</p>
<p style="margin-left:1em">他不請食。輙去食者。得惡作罪。</p>
<p style="margin-left:1em">若興方便。欲盜他財。觸着之後。便從主乞。彼與得時。得前麤罪。</p>
<p style="margin-left:1em">初為貸借。後欲不還。決絕之時。便得本罪。</p>
<p style="margin-left:1em">若他寄物。先作盜心。得窣吐羅。後時移處。便得本罪。</p>
<p style="margin-left:1em">若先移處。後心決絕。亦得本罪。博奕偷子。迷惑取物。准數成犯。</p>
<p style="margin-left:1em">凡是賭物。皆得惡作。</p>
<p style="margin-left:1em">意偷彼物。而錯偷此。既乖本心。但得粗罪。</p>
<p style="margin-left:1em">五分云。非同意人。輒作同意。取其衣食。突吉羅。</p>
<p style="margin-left:1em">善見云。若受人寄物。物主還取。答言。我不受汝寄。突吉羅。</p>
<p style="margin-left:1em">令物主狐疑。偷蘭遮。</p>
<p style="margin-left:1em">主言我不得此物。波羅夷。</p>
<p style="margin-left:1em">若偷人取物。比丘以偷心奪取物。離偷人身分。若此人健又奪物去。比丘雖不得物。波羅夷。以決定得偷心。離本處故。</p>
<p style="margin-left:1em">若檀越施眾僧果樹。或擬衣服。或擬湯藥。眾僧不得分食。若以果樹為四事。布施比丘。以盜心過分食。隨直多少。結罪。</p>
<p style="margin-left:1em">若為作房舍。施眾僧。迴食得。偷蘭遮。應還直。</p>
<p style="margin-left:1em">若為衣施應作衣。若饑儉時。眾僧羯磨和合食用。無罪。</p>
<p style="margin-left:1em">以衣施作房舍。以房舍施作衣食。亦如是。</p>
<p style="margin-left:1em">寺中房舍多無人修治敗壞。應留好者。餘粗敗得壞。賣為食用。為護住處故。</p>
<p style="margin-left:1em">十誦云。若水中浮物來。比丘以偷奪心取。選擇時。偷蘭遮。</p>
<p style="margin-left:1em">若捉留住。後水到前。或沉着水底。或舉離水。直五錢以上。波羅夷。</p>
<p style="margin-left:1em">盜佛舍利。偷蘭遮。</p>
<p style="margin-left:1em">若尊敬清淨心取。無罪<span class='note-inline'>(尊敬者。謂見佛舍利。如見佛身。心生尊敬。清淨心者。謂無盜心。以恭敬供養心取去。供養無罪)</span>。</p>
<p style="margin-left:1em">盜經卷。隨計直犯。</p>
<p style="margin-left:1em">盜塔寺中供養具。若有守護。隨計直犯。</p>
<p style="margin-left:1em">奪神像物。偷蘭遮。</p>
<p style="margin-left:1em">薩婆多云。若自盜他物。欲取五錢。五錢<span class='corr'>已</span>上從始發足。步步輕偷蘭。乃至選擇取三錢<span class='corr'>已</span>還。得輕偷蘭。四錢成重偷蘭。</p>
<p style="margin-left:1em">若取一錢乃至四錢亦爾。</p>
<p style="margin-left:1em">若遣使取他物。當教時。得輕偷蘭。取五錢<span class='corr'>已</span>上。離本處時。得重罪。</p>
<p style="margin-left:1em">若盜僧物五錢<span class='corr'>已</span>上。得重偷蘭。</p>
<p style="margin-left:1em">四錢<span class='corr'>已</span>下。得輕偷蘭。而報罪甚深。</p>
<p style="margin-left:1em">若舍屬一主。物不異主。若不離地。未出家界。步步輕偷蘭。</p>
<p style="margin-left:1em">若入女姊妹奴婢房中。得波羅夷。</p>
<p style="margin-left:1em">若入兄弟兒房中。得輕偷蘭。</p>
<p style="margin-left:1em">若出主地相。亦波羅夷。</p>
<p style="margin-left:1em">比丘尼波羅夷。三小眾突吉羅滅擯。是謂為犯。</p>
<p style="margin-left:1em">開緣　不犯者。與想。取<span class='corr'>己</span>有想。取糞掃想。暫取想。親厚意想。一切無罪<span class='note-inline'>(第三分云。有七法。是親友利益慈愍故。何等七難。與能與難。作能作難。忍能忍密事。相語不相發露。遭苦不捨。貧賤不輕　根本雜事云。凡是親友可委寄人有其五種。一心相愛愍。二近為得意。三是所尊重。四久故通懷。五聞用<span class='corr'>己</span>財心生歡喜)</span>。不犯者最初未制戒等。</p>
<p style="margin-left:1em">會詳　首楞嚴經云。若諸世界六道眾生。其心不偷。則不隨其生死相續。汝修三昧。本出塵勞。偷心不除。塵不可出。縱有多智禪定現前。如不斷偷。必落邪道。上品精靈。中品妖魅。下品邪人。</p>
<p style="margin-left:1em">法苑珠林云。偷盜二報。一貧窮。謂因前。世盜他財物。令彼空乏。故感今生自亦貧窮也。二不得自在。謂因前世劫奪他財。而令他人不得自在。故感今生雖有財物。而屬五家。不得自在受用也。</p>
</div>
<p class='juan'>毗尼關要卷第二</p></div>
</div><!-- end of div[@id='body'] -->
</body></html>