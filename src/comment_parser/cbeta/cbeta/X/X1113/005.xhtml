<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>律苑事規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu52' />律苑事規卷第五</p><p class="byline">四明演忠律寺住持嗣祖比丘省悟編述</p>
<div class='div-other'><a id='mulu53' />
<p class='h1'>月　聖節啟建</p><p>啟建滿散佛祖誕忌日用諸儀律中無文今借澤山師兄禪林備用為式編之然上堂入室告香備香問訊兩展觸禮之類皆除去之原其坐具之制為護身護衣故觸禮之法頭若至地身衣有污非所宜也如白佛回向右語等文謹嚴切當有可用者依而行之中間有用禪宗公案却以律苑事相改而補之以備乎行事云爾<span class='note-inline'>(列之于后)</span>。</p>

<ul class="">
<li><span class="corr"/>啟建行香鈸及跪爐多有律院亦如是行香今取之除去揖香出班問訊獨此一項行香鈸外皆不用。</li>

<li><span class="corr"/>禪規二展三禮今律規併作大展三拜詞語先寒暄次敘事一併稱之住持不答拜但低身立受若免拜則問訊直陳其事。</li>

<li><span class="corr"/>禪規觸禮之法有污身衣盡除去之。</li>

<li><span class="corr"/>大展九拜詞語先敘事次寒暄並同禪規。</li>

<li><span class="corr"/>交代職事更立為主律院不曾行故去之。</li>

<li><span class="corr"/>特為茶湯而揖坐揖香揖湯鳴板鳴皷並同禪規新受職人送歸鉢位等禮並去之。</li>
</ul><p>啟建屆期禮加嚴肅僧員給假不許容情堂司預書黃榜輪僧簿及上殿經目預辨啟建大牌及啟建疏須用黃帋貼簽如法楷書嚴肅<span class='note-inline'>(禪規先五日維那委書記制右〔語〕先呈方丈却染疏)</span>隔宿備拌袱爐燭香合維那具威儀帶堂司行者人僕拓拌詣方丈僉疏堂司行者通覆住持出即燒香稟云來白啟建<span class='note-inline'>(某)</span>節拜請和尚僉疏呈疏僉了問訊而退<span class='note-inline'>(此禮甚重理當依行)</span>大殿嚴設香花燈燭湯茶供儀手爐鐃鈸畢備來曰早懺前鳴大鐘眾列殿點茶湯侍者下畢鳴行香鈸住持上香侍者捧香合<span class='note-inline'>(禪規又有維那揖香東西兩班對出上香問訊之禮)</span>香畢大眾同展三拜此拜佛為告祝　天壽也住持不收具就跪爐非法也維那白佛宣疏至右伏以住持再燒香展拜跪爐知客跪進手爐侍者跪進香合宣疏畢知客跪接爐住持收具或住持受州縣關請不在而前堂首座偏位跪爐堂司行者跪進手爐復跪接爐座司茶頭跪進香合維那舉楞嚴回向啟建　堂司行者隔日將輪僧簿請住持頭首眾僧僉書上下字名具寫差單輪排經目于上揭挂殿內至日住持同眾上殿看經各務嚴肅鳴大鐘上殿各炷香三拜歸位看經維那當詣殿燒香一炷大展三拜知客躬當點茶湯庫司嚴設香燭點心湯荼堂司行者供送恐有缺典維那時常照拂至晚鳴大鐘下殿每日僧員依戒輪定堂司庫子直殿行者時時守坊官員到來拈香鳴鐘集眾諷經方丈庫子迎送凡遇聖節啟散暫到客司給由隨身照證<span class='note-inline'>(今時不行)</span>住持領眾看經知事營供表䞋務在虔誠當報水土之恩也滿散節目並同堂司製疏具列經文例留交割準備刷具凡住持公出歸日不問近遠鳴鐘集眾門迎詣方丈人事眾散住持更不用巡寮報禮也。</p>

<table>
<tr><td>自佛偈</td>
<td><span class="note-inline">(玉毫騰輝　金色炳曜　具大人相　號正徧知　瞻之仰之　福滿沙界)</span></td>
</tr>
<tr><td>又偈</td>
<td><span class="note-inline">(大圓滿覺　應跡西乾　心包大虗　量周沙界)</span></td>
</tr>
<tr><td>回向</td>
<td><span class="note-inline">(上來諷誦洪因端為祝延　聖壽萬安金剛無量壽佛仁王菩薩云云至波羅蜜)</span></td>
</tr>
<tr><td>伏願</td>
<td><span class="note-inline">(皇風永扇　帝道遐昌　佛日增輝　法輪常轉)</span></td>
</tr>
<tr><td>跪由</td>
<td><span class="note-inline">(暫到一僧（某甲）上座今月巳日恭遇天節已於本寺啟散訖憑此為照者)</span></td>
</tr>
<tr><td/>
<td><span class="note-inline">(年　月　日　（某甲寺）知客　某押　給)</span></td>
</tr></table><p>右語<span class='note-inline'>(啟建)</span>伏以紅日升時四海賴照臨之慶紫雲深處常年念伸祝頌之誠以不可思議之功勛倍無有筭數之壽量皇帝陛下恭願淵献珠山献玉令夷夏之歸仁車同軌書同文盡山川之一統但<span class='note-inline'>(臣)</span>僧<span class='note-inline'>(某甲)</span>下情無任瞻天望聖激切屏營之至　謹疏。</p>
<p><span class='note-inline'>(滿散)</span>伏以天開閶闔慶流虹遶雷於斯辰人効華封悉望日瞻雲於此際爰畢三旬之華藏聿嚴萬歲之山呼恭願歷數在躬文明至治九五福曰富曰壽無彊惟休八千歲為春為秋自今而始。</p>
<p style="margin-left:1em">右語前敘意與後啟建牌恭惟前敘意一同今不重筆也。</p>
<p>○啟建牌式純用黃紙楷書</p>

<table>
<tr><td>　　大元國<span class="note-inline">(某道某)</span>路<span class="note-inline">(某)</span>寺</td>
</tr>
<tr><td>　　　　月　　日恭遇</td>
</tr>
<tr><td>　　天壽聖節本寺預於今月　　日恭就</td>
</tr>
<tr><td>　　　　大佛寶殿啟建</td>
</tr>
<tr><td>　　　　金剛無量壽道場一月日逐日輪僧上殿披</td>
</tr>
<tr><td>　　　　閱</td>
</tr>
<tr><td>　　　　經文宣持</td>
</tr>
<tr><td>　　　　密號所萃</td>
</tr>
<tr><td>　　　　洪因端為祝延</td>
</tr>
<tr><td>　　今上皇帝聖壽萬安者</td>
</tr>
<tr><td>　　　　右　恭　惟</td>
</tr>
<tr><td>　　　　佛日洞明</td>
</tr>
<tr><td>　　　　天龍昭格</td>
</tr>
<tr><td>　　年　月　日　都監寺<span class="note-inline">(臣)</span>僧　<span class="note-inline">(某甲)</span>　住持　<span class="note-inline">(臣)</span>僧　<span class="note-inline">(某甲)</span>　謹言</td>
</tr></table></div>
<div class='div-other'><a id='mulu54' />
<p class='h1'>盈　聖節官請開講</p><p>今時多於鄉下差請而來先用參官禮見上等以順世情合用禮儀于后　轎番四人　排灯二人　行者打皷<span class='note-inline'>(備皷槌)</span>侍者一人　凉轎<span class='note-inline'>(并蓆)</span>　油燭　法被　香合　拂子　大香一片<span class='note-inline'>(宜避諱字)</span>。</p>
<p>皷轉通<span class='note-inline'>(禮宜官員一人執手爐至方丈請說法重祝讚也)</span>侍者問訊住持坐轎香花皷鈸迎至法堂前側首出轎眾官前問訊<span class='note-inline'>(眾去頭袖)</span>住持却轉身至中間手朝東西普同和南登座侍者隨往上座以合盖盛大香皷絕捧呈住持<span class='note-inline'>(祝香云)</span>此香不假裁培之力天生自然密為薰染之祥神化莫測價重三千之界鼻資八百之功今月　　日恭遇天壽聖節奉為<span class='note-inline'>(某)</span>道<span class='note-inline'>(某)</span>路合屬文武官班熱向爐中端為祝延今上皇帝聖躬萬歲萬歲萬萬歲陛下恭願閻浮提統是封疆殑伽沙俱為壽量　侍者接香以左手插爐中右手拈從香一炷盖合插香宜子細不可墜下住持上脚踏問訊欽衣趺坐<span class='note-inline'>(中間有著鞋而坐者以便於後起身也)</span>侍者下座問訊畢至東首側立次諸山出班問訊<span class='note-inline'>(叉手出班合掌歸位)</span>住持宜起身受禮不起亦得而無彼此相敬之儀畢侍者揖眾官坐却登座開合左手上香一炷盖合轉身提坐具問訊住持謂之請法也側立過拂子與住持住持舉提綱云。</p>
<p>今觀釋迦如來昔為護明菩薩未離都卛<span class='corr'>已</span>誕王宮未轉法輪<span class='corr'>已</span>度諸有豈在無憂樹下出乎大術胎中九水共沐一身八方各行七步指天指地三界稱尊食麥食麻六載成道四十九年三百餘會經通五人共說律為金口親宣所以道戒德難思冠超眾象為五乘之軌導寔三寶之舟航依教建修定慧之功莫等住持佛法群籍於茲息唱更能揭開戒網拶透玄關明持犯離持犯相萬籟吟風窮真妄源千江印月超凡入聖豈假他求見性明心還須自覔水朝東海浩浩乎蕩蕩乎民無能名焉星拱北辰昭昭然歷歷然吾無隱乎爾說禪講律共趣佛乘卛土普天咸歸王化　<span class='note-inline'>(良久云)</span>。</p>
<p>九天閭闔開宮殿萬國衣冠拜冕旒<span class='note-inline'>(了却以拂子安床東以便後取)</span>住持合掌回向云<span class='note-inline'>(某)</span>道<span class='note-inline'>(某)</span>路總官府<span class='note-inline'>(或州或縣或司隨宜添改)</span>　月　日恭遇天壽聖節預於　月　日恭就<span class='note-inline'>(某)</span>寺大佛寶殿啟建金剛無量壽道場一月日逐日輪官上殿拜首拈香僧眾披閱經文揄揚佛號此時命<span class='note-inline'>(某)</span>寺住持<span class='note-inline'>(臣)</span>僧<span class='note-inline'>(某甲)</span>陞于此座講演毗尼妙儀一席所萃洪因端為祝延聖壽萬安者　次敘謝<span class='note-inline'>(以手揖眾云　某甲)</span>樗櫪不才濫叨律剎今月　日恭遇<span class='note-inline'>(既曰祝贊不應敘謝可於迴向後便結座今且隨時出之)</span>。</p>
<p>天壽聖節伏<span class='note-inline'>(某)</span>州<span class='note-inline'>(某)</span>司帖請<span class='note-inline'>(某甲)</span>於今月　日開請祝讚不敢固辭今對人天眾前甚愧疎陋開講之次伏承<span class='note-inline'>(某)</span>道宣慰司都元帥府諸位相公<span class='note-inline'>(某)</span>道路合屬文武官班諸位相公<span class='note-inline'>(或行省官或朝廷差來官當先入之)</span>教禪律三宗諸山師德江湖名勝高人俯臨座席為法作證祗對之間不勝戰汗祝聖人壽不敢一一敘德裝讚即容下座詣前申謝伏惟慈察侍者於座東取拂子與住持了結座云。</p>
<p>記得律中道境既無量戒亦非一略則八萬四千廣則無量無邊且道界境戒量與當今皇帝聖躬壽量是同是別<span class='note-inline'>(良久云)</span>天上有星皆拱北人間無水不朝東　下座云久立眾慈伏惟珍重座下即謝眾官及諸山師德為法作證也。</p>
</div>
<div class='div-other'><a id='mulu55' />
<p class='h1'><span class='corr'>昃</span>　千秋節開講</p><p>祝香提綱結座<span class='note-inline'>(規式並與聖節同)</span>祝香云此香產靈於清淨覺地育秀於光明寶林一統俱沐其恩連城豈酬其價恭願　配德乾坤合明日月紹赫赫炎炎之祚成巍巍蕩蕩之功克享天心永作人主　提綱。</p>
<p>文殊師利是法王子輔釋迦如來吉祥觀音稱安樂人佐無量壽佛双絲成線二掌浪鳴觀我如來淨法界身本無出沒大悲願力示有去來暫離兜率陀天下降迦毗羅國住胎出胎示八相而成道密說顯說以五時而度人經律論三藏鼎分教禪律三宗派別機緣不等提誘多方軌導聖堦戒德獨超於眾象住持佛法毗尼實冠於群宗立教雖有萬門到家初無二道法華開聲聞而佛月落不離天涅槃扶小律以談常水流元在海超出四重樓閣決開五義分通翠竹黃華盡是真如般若溪聲山色無非長舌淨身將此最上乘以永無疆祚似玉藏右虹氣隱于山川如雲升天龍澤沛乎宇宙慈風伏皇風而扇令旨體聖旨而行歲祝千秋日享五福　然雖如是未審祝壽底句如何舉似<span class='note-inline'>(良久云)</span>曰壽曰富而多男願効華封之祝宜民宜人而受祿再賡周雅之章　結座　古人有言大德必得其位必得其祿必得其名必得其壽　因成四句。</p>

<div class="lg regular"><div class='lg-row'>瑤光貫月赤光高　仙侶排空奏玉簫</div>
<div class='lg-row'>梵壽如來添祿筭　九天王母進幡桃</div>
</div></div>
<div class='div-other'><a id='mulu56' />
<p class='h1'>辰　聖節祝香</p><p>待眾宮立班喝拜了舉云僧祝讚時却懷香出眾對牌座前立定執香云。</p>
<p>威音王如來前栽倍種子三都田地獨露先春長生天氣力裏茂長根苗萬國封疆普大蔭<span class='note-inline'>(某)</span>道<span class='note-inline'>(某)</span>路月　　日恭遇天壽聖節預於　月　日恭就<span class='note-inline'>(某)</span>寺大佛寶殿啟建金剛無量壽道場一月日。</p>
<p><span class='note-inline'>(若啟建直云此時無為若習儀却云今當滿散此時習儀行禮無奉為若滿散却云此時恭就某處滿散)</span>。</p>
<p>奉為本<span class='note-inline'>(路)</span>合屬文武官班將此寶香爇向爐中端為祝延　今上皇帝聖躬<span class='note-inline'>(云云)</span>皇帝陛下恭願。</p>
<p>一人有慶遙瞻北關之尊萬壽無疆願効南山之祝<span class='note-inline'>(了歸元位立之)</span>。</p>
</div>
<div class='div-other'><a id='mulu57' />
<p class='h1'>宿　聖節放生</p><p>眾官拜了僧道祝讚畢不用懷香至放生處但朝北念放生文云。</p>

<div class="lg regular"><div class='lg-row'>聖誕今朝瑞氣多　歡呼萬歲滿山河</div>
<div class='lg-row'>大恩大德充天地　鳶自翔雲魚躍波</div>
</div><p>念訖而散。</p>
</div>
<div class='div-other'><a id='mulu58' />
<p class='h1'>列　日月蝕祝香伏願</p><p>此香根盤一統葉覆大千孕日月之華精鍾天地之秀氣<span class='note-inline'>(某)</span>年<span class='note-inline'>(某)</span>月<span class='note-inline'>(日日夜月)</span>有食之<span class='note-inline'>(某)</span>路<span class='note-inline'>(某)</span>洲<span class='note-inline'>(某)</span>司官與合屬官班<span class='note-inline'>(僧道士〔遮〕人)</span>等<span class='note-inline'>(隨有無添減)</span>恭就<span class='note-inline'>(某)</span>處用伸救護此時將此寶香熱向爐中專用祝延今上皇帝聖壽萬安次伸奉献<span class='note-inline'>(日月)</span>宮天子以助威神所冀　妖<span class='note-inline'>(魔蟇)</span>退舍<span class='note-inline'>(陽德素魄)</span>還光究兩目於上天照群生於下土<span class='note-inline'>(念訖誦呪迴向)</span>。</p>
</div>
<div class='div-other'><a id='mulu59' />
<p class='h1'>張　祈雨請晴祝香伏願<span class='note-inline'>(并祈雪)</span></p><p>此香天地孕靈古今挺秀栴檀林更非別本兜樓波獨羨佳名香<span class='note-inline'>(雲心)</span>一縷纔<span class='note-inline'>(飄甘澤通天色)</span>十分<span class='note-inline'>(大沛開朗)</span>。</p>

<div class='div-other'><a id='mulu60' />
<p class='h2'>○佛天願雨</p><p>佛慈有感聖德無私動下九天即解龜疇之拆霖為三日足沾魚夢之祥。</p>
</div>
<div class='div-other'><a id='mulu61' />
<p class='h2'>○觀音願雨</p><p>救苦導師觀音慈父將寶瓶之淨水徧洒楊枝沾大地之焦枯頓甦禾稼一雨三日惠澤滂沱萬廩千倉歡聲浹洽。</p>
</div>
<div class='div-other'><a id='mulu62' />
<p class='h2'>○諸龍願雨</p><p>上祈天造攸扣龍君早興慈意之雲大注悲心之雨五禾日秀百穀時登民慶常豐年書大有。</p>
</div>
<div class='div-other'><a id='mulu63' />
<p class='h2'>○祈晴</p><p>釋迦世尊觀音慈父施無畏力用大悲心掃淨碧天莫使癡雲作孽撥開皎日陡教大地生輝五禾無淹溺之憂六種有收成之望如斯祈懇即賜感彰。</p>
</div>
<div class='div-other'><a id='mulu64' />
<p class='h2'>○祈雪</p><p>一冬得雪則年可格於屢豐三白呈祥則天妙施於大巧裒集邇遐僧堂道昭告上下神祇天道雖遙人心可感釋迦調御觀音導師以父母心副眾生願溥三輪功用煎四大海水點點成華現十力神通遍一統封疆皚皚積玉。</p>
</div></div>
<div class='div-other'><a id='mulu65' />
<p class='h1'>寒　大殿藏殿祝聖</p><p>凡旦望之日早懺之前眾誦大悲呪一遍住持燒香呪訖維那舉南無無量壽佛號眾念三聲維那回白云　白佛喝<span class='note-inline'>(如〔前〕某)</span>路<span class='note-inline'>(某)</span>州<span class='note-inline'>(某)</span>寺住持<span class='note-inline'>(臣)</span>僧<span class='note-inline'>(某甲)</span>茲值月<span class='note-inline'>(旦望)</span>今辰謹集僧眾恭趨寶殿諷誦秘章揄揚佛號所萃洪因端祝延　<span class='note-inline'>(亦有住持自迴向)</span>今上皇帝聖壽萬安皇太后皇后齊年皇太子叡筭千秋遙望　聖躬祝陪天筭金剛無量壽佛延壽王菩薩摩訶般若波羅蜜了不誦小經便乃禮懺懺畢過堂早粥粥了鳴僧堂前鐘集眾鳴皷轉藏行者打鈸<span class='note-inline'>(皷鈸無所免之)</span>維那舉消災經遶藏行道三迊以表法輪三轉期帝道遐昌也立定結經維那舉南無無量壽佛<span class='note-inline'>(迴向云)</span>。</p>
<p>大圓照中有華藏海功超造化道絕名言三光電卷而實相閑六合雷奔而湛然寂不思議法難盡讚揚諷誦消災威德呪經運轉天宮法寶輪藏稱揚佛號所集洪因端為祝延<span class='note-inline'>(云云如前)</span>。</p>
<p>又云三轉法輪於大千其輪本然常清淨天人得道斯為證三寶從茲現世間<span class='note-inline'>(今時初八二十三齋日亦行轉藏)</span>諷說。</p>
</div>
<div class='div-other'><a id='mulu66' />
<p class='h1'>來　朝廷祈禱</p><p>凡遇焚修祈禱須虔誠齋沐如法鋪陳花果新鮮香燭殊勝殿宇時時洒掃僧眾整肅威儀官員拈香加禮迎送住持知事無涉他緣耆舊齋舍常切嚴淨期必致効功有攸歸山門祈禱庫司先覆住持意旨預呈維那堂司行者報寮挂牌二時集眾諷誦啟散嚴設供養克期功効各冀專誠。</p>
</div>
<div class='div-other'><a id='mulu67' />
<p class='h1'>暑　如來降誕</p><p>將屆誕期堂司行者率眾財具數送庫司營供養此古法也在住持講行維那命作者製右語<span class='note-inline'>(既有霅溪法師禮文不製亦得)</span>僉疏並與聖節同庫司預令行者嚴設毗藍園內安太子銅像煎香湯安二小杓於盆內大佛前敷陳供養至日辰時大眾各具威儀同詣大殿如諷誦而立住持燒香歸位立定維那舉浴佛偈<span class='note-inline'>(文如后有處多是首座舉經舉佛可隨方也)</span>。</p>
<p>右旋浴佛宜備銅錢各歸蒲團位眾展具住持上香復位同眾三拜不收具進前献湯進食侍者下竟復位眾三拜上香下䞋點茶眾三拜<span class='note-inline'>(禪規鳴皷三下講特為鱧)</span>眾跪住持執爐維那舉香華二偈<span class='note-inline'>(如結界儀中)</span>了住持舉禮文總白頭至三請<span class='corr'>已</span>眾起身住持舉白云佛偈<span class='note-inline'>(天上天下無如佛　如禮文中)</span>了維那進前宣疏了舉變食呪歸位眾三拜做禮<span class='note-inline'>(如禮文中以下皆維那舉唱)</span>做禮畢眾收具舉遺教經或安樂行品了<span class='note-inline'>(或迴向或只念願滅三障諸煩惱偈亦得云云)</span>後結云<span class='note-inline'>(十方三世云云至波羅蜜)</span>右旋而散<span class='note-inline'>(回向云)</span>上來諷經功德回向真如實際莊嚴無上佛果菩提四恩普報三有齊資法界眾生同圓種智十方三世一切諸佛諸尊菩薩摩訶薩摩訶般若波羅蜜<span class='note-inline'>(云云)</span>。</p>
<p>○白佛偈</p>

<div class="lg regular"><div class='lg-row'>一月在天影涵眾水　一佛出世各坐一花</div>
<div class='lg-row'>白毫舒而三界明　甘露洒而四生潤</div>
</div><p>○浴佛偈</p>

<div class="lg regular"><div class='lg-row'>我今灌沐諸如來　淨智莊嚴功德聚</div>
<div class='lg-row'>五濁眾生令離垢　同證如來淨法身</div>
</div><p style="margin-left:1em">右語　<span class='note-inline'>(某)</span>道<span class='note-inline'>(某)</span>路<span class='note-inline'>(某)</span>縣<span class='note-inline'>(某)</span>寺稟　如來遺教住持比丘<span class='note-inline'>(某甲)</span>與眾比丘等今月初八日伏值　本師釋迦如來大和尚慶誕之辰聊營庶羞以伸供養者。</p>
<p>右伏以兜率天宮不起于座而常說是法毗藍園內乘大願力而示現受生顧上下與四維稱獨尊於三界芳流像教屬此日之誕彌瑞涌龍淵効當年之灌沐本師釋迦如來大和尚伏願運甚深之智海回既倒之狂瀾盛世光明上延　聖主無疆壽微塵含識同證如來淨法身　　謹疏。</p>
</div>
<div class='div-other'><a id='mulu68' />
<p class='h1'>往　如來涅槃成道</p><p>佛忌禮文霅溪法師出之成道之禮亦不可缺而禪林有古語錄之于后預日製疏率眾財營供養集眾上香三拜献湯進食三拜上香下䞋進茶三拜<span class='note-inline'>(禪規鳴皷三下講特為禮)</span>眾跪舉香華二偈<span class='note-inline'>(如結界儀中)</span>住持執爐舉禮文總頭白佛宣疏變食做禮<span class='note-inline'>(依岳法師禮贊)</span>禮畢眾收具舉遺教經回向右旋而散<span class='note-inline'>(並與佛誕禮同)</span>。</p>
<p>○白佛偈</p>
<p class="lg-abnormal"><div class='lg-row'>淨法界身本無出沒　大悲願力示有去來</div>
</p><p>○又成道</p>
<p style="margin-left:1em">正覺山前覩明星而悟道大千界內駕慧日以流輝。</p>
<p>右語<span class='note-inline'>(涅槃疏語大智律師出之如芝園集第十三卷中今不再出)</span>。</p>
<p style="margin-left:1em">疏節敘情與佛誕同但改慶誕為涅槃為異耳。</p>
<p><span class='note-inline'>(成道)</span>雪覆千山大地春回寒谷星明午夜覺天雲散長空示六年苦行之因證歷劫進修之果<span class='note-inline'>(某甲)</span>等叨承末運忝嗣宗猷深懷麻麥之飡茲焉有愧處奉蘋蘩之供理亦難忘　本師釋迦如來大和尚伏願光照臨開發蒙昧大千國土永延聖主福壽康寧一切眾生咸證如來智慧德相。</p>
</div>
<div class='div-other'><a id='mulu69' />
<p class='h1'>秋　蘭盆献供</p><p>七月十五日蘭盆供堂司行者預率眾財具數送庫司營供養以報父母恩德也染疏僉疏<span class='note-inline'>(與聖節同)</span>至日於大佛前敷陳供養大眾各具儀到殿<span class='note-inline'>(與南山忌同)</span>住持上香眾三拜不收具進前献湯進食侍者下竟復位眾三拜上香下䞋點茶眾三拜跪不收具<span class='note-inline'>(禪規鳴皷二下講特為茶禮)</span>住持執爐維那奉香華二偈<span class='note-inline'>(有處乃是首座舉唱)</span>了住持舉禮文總白頭至請佛<span class='corr'>已</span>眾起立歎三寶呪願了維那宣疏變食歸位眾三拜做禮<span class='note-inline'>(如靈芝禮文中)</span>畢眾收具舉蘭盆經了眾回向云　以此修行修善根報答父母劬勞德存者福樂壽無窮亡者離苦生安養四恩三有諸含識三塗八難苦眾生俱蒙晦過洗瘕疵盡出輪回生淨土十方三世<span class='note-inline'>(云云)</span>右旋而散。</p>
<p>右語<span class='note-inline'>(蘭盆疏語大智律師出之如芝園集第十三卷中)</span>。</p>
</div>
<div class='div-other'><a id='mulu70' />
<p class='h1'>收　南山靈芝祖忌</p><p>南山禮文<span class='note-inline'>(孤山出霅溪出堪律師出)</span>靈芝禮文<span class='note-inline'>(安律師出)</span>將屆忌辰堂司預命染疏與聖節同<span class='note-inline'>(右語齋路如后)</span>住持專誠山門執事備辨東浙律苑維那做南山忌知客做靈芝忌一切齋供所需皆出當忌者職事費錢以為出世根脚若此孰肯留心於祖文者哉悲夫當忌者先委請執事人借辨器皿分頭管之時提點法堂敷陳玩具晝參頭差行者排辨守直法堂掛真嚴設祭筵爐瓶香几一一如儀上間即設禪椅拂子衣架挂法衣下間設椅子經案爐瓶香燭部文而<span class='corr'>已</span>設床摺者非也堂司行者覆方丈諸寮當晚諷經并覆來日半齋各具威儀散忌諷經參前鳴僧堂前鐘集眾鳴皷献特為湯住持上香三拜不收具進前上湯侍者下竟復位三拜進前揖湯問訊三拜收具直日人鳴引子維那舉遺教經回向畢眾散　昏鐘鳴集眾諷經住持上香維那舉經畢回向　次行堂參頭領眾排前喝參禮拜諷經　作寮排列聲喏參拜諷經　次日早粥罷住持如常上香上湯維那舉經回向　半齋鳴僧堂前鐘集眾如常諷誦排立俟住持燒香歸位立定維那舉南無<span class='note-inline'>(南山祖師大智律師)</span>菩薩右旋從真前各歸蒲團位展具三拜不收具點湯進食侍者下竟復位眾三拜燒香下䞋點茶眾三拜不收具鳴皷三下講特為茶禮眾跪住持執爐維那舉然香偈散華偈了住持舉禮文總白頭至三請<span class='corr'>已</span>眾起身住持白真云<span class='note-inline'>(代有覺人云云端嚴具足云云)</span>眾隨念了維那進前宣疏畢舉變食呪歸位眾三拜做禮<span class='note-inline'>(如禮文中以下皆維那舉唱)</span>禮畢眾收具舉遺教經了云<span class='note-inline'>(願滅三障偈了)</span>十方三世<span class='note-inline'>(云云)</span>了大眾右旋而散山門設供無䞋有品食。</p>
<p>初夜回向　悲願深重道大難名忝借潤於餘波致有光於末裔仰冀真慈俯垂照鑑今月<span class='note-inline'>(初三初一)</span>日伏值<span class='note-inline'>(南山靈芝)</span>大師示寂之辰營備香羞預伸供養諷誦經文稱揚聖號所集殊勛上酬慈蔭伏願群機有賴報揚<span class='note-inline'>(太一芝苑)</span>之家風妙智無窮成就圓宗之根器十方三世<span class='note-inline'>(云云)</span>　又回向云　上來諷經功德奉為<span class='note-inline'>(南山靈芝)</span>大師莊嚴無上佛果菩提十方三世<span class='note-inline'>(云云如前願滅三障偈亦得)</span>。</p>
<p>右語<span class='note-inline'>(南山齋忌疏語大智律師出靈芝疏希顏法師出並在芝園集中)</span>。</p>
</div>
<div class='div-other'><a id='mulu71' />
<p class='h1'>冬　開山祖忌</p><p>當遵舊典不忘厥祖可力行之若檀越建寺就請開山例當修忌或立事功於山門者勿拘也須當於法堂中間鋪設集眾諷經展拜與南山忌同　回向云寶明空海湛生死漩澓之波大寂定門融今古去來之相仰冀真慈俯垂照鑑今月　　日伏值開山<span class='note-inline'>(某人)</span>和尚示寂之辰常住營備齋羞以伸供養比丘眾諷誦經文稱揚聖號所集殊勳奉為真慈增崇品位伏願曇華出現重開覺苑之春慧日長明永燭昏衢之夜十方三世<span class='note-inline'>(云云)</span>。</p>
</div>
<div class='div-other'><a id='mulu72' />
<p class='h1'>藏　諸祖忌</p><p>道行崇重功宰山門隔日法堂鋪設不可越例若例祖忌如常粥罷諷經當請牌座法堂敷設供養依法上香住持兩班展拜侍者班尾拜或大眾拜有處只就祖堂下食一分諷經甚非禮也　回向　仰冀真慈俯垂照鑑今月　日山門伏值前住當山第巳代<span class='note-inline'>(某人)</span>和尚示寂之辰營備香羞以伸供養諷誦經文稱揚聖號所集殊勛奉為真慈增崇品位十方三世<span class='note-inline'>(云云)</span>。</p>
</div>
<div class='div-other'><a id='mulu73' />
<p class='h1'>閏　嗣法師忌</p><p>先德唯以弘闡宗乘發明自<span class='corr'>己</span>誨示方來知有授受以報德也禪宗近代大川做浙翁和尚忌橫川做天目和尚忌方丈設位置食一分燒香一炷大展九拜不許諷經二大老深有意焉然尊師重道禮不可虧忌辰須設供衣閤中預計錢物歸常住置祭設供法堂鋪陳法座挂真與南山忌同但不做禮須請時為湯請名德西堂光伴到坐其右無則<span class='corr'>己</span>之住持行禮鳴皷三下退座堂司行者覆參前諷經挂牌報諸寮并報來日半齋各具威儀散忌諷經昏鐘鳴集眾諷經侍者令方丈客頭預請兩班耆舊伴真湯果於法堂上間設位行者計位鋪排如法眷屬尊長同門兄弟皆當請之小師師孫不可同食僧眾諷經散侍者揖請兩班耆舊住持引入座坐定住持離位進前上香上湯復位侍者燒香下湯行湯果次早粥罷上香上湯住持展拜僧眾諷經回向　鄉人法眷隨即舉經半齋鳴僧堂前鐘集眾與南山忌同住持上香展具三拜不収具上湯進食侍者下竟三拜燒香下䞋點茶大眾同展三拜蓋在座下皆曰參學故也鳴皷三下講特為禮退座収具舉經回向而散凡諷經時住持即在真左有法眷同列齋時入堂住持燒香一炷大展三拜入位侍者行䞋多見法堂諷經俵䞋甚非所宜。</p>
</div>
<div class='div-other'><a id='mulu74' />
<p class='h1'>餘　九祖頌</p>
<div class="lg regular"><div class='lg-row'>法正為初二法時　三聰四覆五光隨</div>
<div class='lg-row'>六雲洪七八智首　九祖南山皆聖師</div>
</div><p>九祖聖師豈可稱其單諱為此頌者乃便於後人記持耳非慢也今列之于后。</p>

<ul class="">
<li>初祖法正尊者</li>

<li>二法時律師</li>

<li>三法聰律師</li>

<li>四道覆律師</li>

<li>五慧光律師</li>

<li>六道雲律師</li>

<li>七道洪律師</li>

<li>八智首律師</li>

<li>九南山律師</li>
</ul></div>
<div class='div-other'><a id='mulu75' />
<p class='h1'>成　送法衣</p><p>專使首到客司人事知客同專使上侍司煩通報方丈或即相接或在來早侍者令客頭報請兩班專使插香先通客禮起爐前謝茶畢再插香三拜免則止之柈袱托呈法衣信物入座光伴献茶罷轉特為位献湯兩班同送安下處侍者引巡寮別日致祭拈衣有佛事禮與下遺書同。</p>
</div>
<p class='juan'>律苑事規卷第五</p>
</div><!-- end of div[@id='body'] -->
</body></html>