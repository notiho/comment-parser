<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>律苑事規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu131' />律苑事規卷第九</p><p class="byline">四明演忠律寺住持嗣祖比丘省悟編述</p>
<div class='div-other'><a id='mulu132' />
<p class='h1'>皇　當代住持涅槃</p><p>夫世尊示寂諸祖涅槃棺殮有經禮儀有序養生送死儒釋皆宗只如双林殮以金棺十弟子哭泣憂悔波羅奈釋梵天龍哀號躄踊泪如膏軸迦葉還自外國所恨不覩真像世尊槨示双趺前後以大自在三昧致金棺於大虗遶拘尸羅城三匝却及闍維八國興兵爭分舍利各歸建塔豈非禮乎然而百丈繩制凡亡僧衣物盡行支破管喪具奏以聞敕入藏為定式世尊住世時有古佛號烏波難陀示迹入滅世尊敕集眾將衣鉢對眾估唱使四眾觀察啟悟此身無常證二果者不勝數盖對治他緣當修<span class='corr'>己</span>行先輩迁化紙袋封留法衣一頂備請住持非他事也以表世尊付衣待彌勒應世說法後之來者審所自也。</p>
</div>
<div class='div-other'><a id='mulu133' />
<p class='h1'>始　遺囑遺書</p><p>尊宿示疾迁化可期預請兩班耆舊封定行李僅留浴殮隨身衣服若衣鉢不多遺戒小師不許披麻慟哭請首座主喪一切佛事並免首座同眾舉無常偈眾念首云　圓寂堂頭<span class='note-inline'>(某人)</span>和尚即今舉龕將赴茶毗仰憑大眾念<span class='note-inline'>(諸行無常　是生滅法　生滅滅<span class='corr'>已</span>　寂滅為樂)</span>三遍即起龕茶毗了了明明以驗生平若衣鉢豐儲王臣贈葬須盡禮講行衣鉢只留方丈庫司差公心僕隸看守估唱了則<span class='corr'>己</span>慎勿將無作有空費常住外護檀越諸山道舊遺囑遺書皆先畢事。</p>
</div>
<div class='div-other'><a id='mulu134' />
<p class='h1'>制　入龕</p><p>凡示疾書偈入滅不拘早晚侍者即令客頭行者報兩班諸寮大眾云　堂頭和尚傳語大眾風火相逼不及面違堂司行者鳴僧堂前鐘眾集上方丈吊慰<span class='note-inline'>(未可舉哀)</span>首座同兩班耆舊商量請人主喪須擇隣封先成或法眷尊長或只請首座如有遺命即當遵行孝子侍者親隨人安排洗浴著衣淨髮入龕遺偈貼龕左維那孝子就方丈炷香請首座做入龕佛事安排寢堂置龕爐燭几筵供養至時鳴僧堂前鐘集眾舉入龕佛事<span class='corr'>已</span>維那舉彌陀經回向云<span class='note-inline'>(切以〔美〕權普示分化迹於人天妙體獨存起玄機於〔於〕佛祖恭惟堂頭和尚孤圓智月俄收萬水之波廣大悲心却應十方之感瞻顏無地披志有歸是集真徒專誠諷誦佛說阿彌陀經一卷稱念四聖洪號所集功德奉為堂頭和尚無生報地妙極莊嚴十方三世云云)</span>再舉經回向云　<span class='note-inline'>(上來諷經功德奉為堂頭和尚崇本位十方三世云云)</span>當夜集眾諷經回向二時上粥飰三時上茶湯大眾諷經見職維那回向。</p>
</div>
<div class='div-other'><a id='mulu135' />
<p class='h1'>文　主喪</p><p>夫主喪者非老成宿德詎可當其請如主喪人至鳴大鐘大眾門迎至龕前炷香了兩班大眾人事眾散兩班耆舊送客位兩班插香人事當辭免主喪主位首座分手首座起身燒香一炷伏位献茶孝子即排前問訊插香大展三拜次方丈行者禮拜次參頭領眾插香禮三拜次方丈僕從參拜了献湯送兩班出半齋庫司備點心兩班光伴次第巡寮。</p>
</div>
<div class='div-other'><a id='mulu136' />
<p class='h1'>字　諸佛事</p><p>巡寮<span class='corr'>已</span>兩班耆舊孝子隨到客位呈衣鉢簿遺墨等物主喪就衣茶議請佛事式列後及請喪司一行人先議孝服無布折量分俵如主喪路遠三日未至請次頭首移龕佛事主喪至須與首座私計衣鉢多少作三分一分俵眾人經錢齋錢謝喪司一行人一分佛事孝服喪司日逐支遣一分做齋出喪諷經須與首座同主其事主喪者只可舉哀對靈二佛事帶行僧行不可干預執職并佛事若衣盂豐甚議請隣封老成本寺耆舊西堂首座每日俸嚫諷經奠茶湯不拘兩班大耆舊各請一人掌財庶絕浮議接容喪儀亦請耆喪司書記維那知客從眾議公請侍者把帳喪司公差庫司客頭茶頭一行人管事仍請見職維那同議請佛事見職知客門接外客喪司合干人僕排單揭示移龕舉哀。</p>
</div>
<div class='div-other'><a id='mulu137' />
<p class='h1'>乃　移龕</p><p>入龕後三日揜龕庫司措辨事儀法堂上間顏色幃幕嚴設床榻架列受用衣物左右砂羅器具案上列筆硯部文爐瓶供養湯瓶火爐茶湯皿具執從行者看守中間廣設祭筵生絹幃幙鋪設法座掛真以備上備上祭下間置龕床布幃幙座安位牌前列机案素花供養二時下湯茶粥飰諷經香燭不絕排列挑灯鐃鈸花幡鳴鐘集眾做佛事<span class='corr'>已</span>移龕下法堂<span class='note-inline'>(禪規請鎖龕佛事)</span>。</p>
</div>
<div class='div-other'><a id='mulu138' />
<p class='h1'>服　挂真舉哀致祭奠茶湯</p><p>移龕<span class='corr'>已</span>即法堂挂真佛事了侍者捧遺書呈首座主喪大眾云<span class='note-inline'>(堂頭和尚臨終遺言呈山首座大眾書)</span>主喪接書呈首座首座以書爐上薰即授維那讀畢喪司行者貼法堂中間上手幙上主喪白云<span class='note-inline'>(堂頭和尚歸寂理合舉哀)</span>佛事<span class='corr'>已</span>舉哀三聲大眾發哭孝子列幕下哀泣主喪炷香請奠茶佛事喪主致祭知客宣祭文<span class='corr'>已</span>請奠茶佛事孝子列真前禮拜<span class='corr'>已</span>歸幕下主喪再炷香禮真孝子皆答拜主喪入幕下吊慰孝子隨禮三拜次慰兩班大眾詞云<span class='note-inline'>(法門不幸堂頭和尚遍戢化權敢冀大眾玉成後事)</span>首座詞云<span class='note-inline'>(倚賴和尚玉成後事)</span>兩班大眾慰孝子詞云<span class='note-inline'>(山門不幸和尚歸真望節哀以盡大事)</span>。</p>
</div>
<div class='div-other'><a id='mulu139' />
<p class='h1'>衣　祭次</p><p>挂真<span class='corr'>已</span>喪司具目子列排祭次貼法堂下間幕上<span class='note-inline'>(式見后)</span>每日次或三次上祭諷誦經諸山檀越致祭不在此限也若法眷嗣子上祭備孝服到門內知客接<span class='corr'>已</span>即報喪司送孝服而後上祭助葬儀物用了餘者當歸常住盖諸山轎從皆擾常住也喪司集兩班耆舊抄劄衣鉢見數從公議留遺囑外喪司點計新舊短長價貫多少庶臨時成現。</p>
</div>
<div class='div-other'><a id='mulu140' />
<p class='h1'>裳　宿夜對靈策發奠茶湯<span class='note-inline'>(禪規名對靈少參念誦)</span></p><p>挂真<span class='corr'>已</span>維那同孝子詣客位拜請主喪迨夜<span class='note-inline'>(迨夜者則宿夜)</span>法堂面真設座對靈䇿發<span class='note-inline'>(說淨土因緣)</span>昏鐘鳴鳴皷集眾兩班出班如常式無親隨人和會侍者燒香說法了孝子羅拜致祭首座即領龕前上香山門維那舉<span class='note-inline'>(彌陀經)</span>迴向<span class='note-inline'>(式在後)</span>兩班奠茶湯致祭別靈次孝子致祭諷經眾散參頭領眾喝參禮拜諷經作下寮參拜聲喏諷經方丈行者參頭大眾參隨人力守夜。</p>
</div>
<div class='div-other'><a id='mulu141' />
<p class='h1'>推　出喪挂真奠茶湯</p><p>喪儀津送之禮應須合節計衣鉢之多寡審天氣之炎涼十日半月取於事辨也知事喪司提調喪儀香亭真亭幢幡唄樂裝習十大弟子列龕哀哭龕前傘椅書籠湯爐排灯拂子香合法衣孝子隨龕鳴樓鐘木魚皷板送喪龕至山門首綵亭挂真有佛事奠茶湯有佛事兩班大眾門列俟龕出<span class='corr'>已</span>山門維那面裏傘下合掌而立舉念往生呪或四聖號主喪領眾了了排行送喪左右分雪柳紫枝毋得挨肩交語各懷悲感喪司維那都寺押喪知客侍者俵行喪標頭。</p>
</div>
<div class='div-other'><a id='mulu142' />
<p class='h1'>位　秉矩挂真</p><p>喪至涅槃臺喪司維那俟都寺炷香了進前燒香請秉矩佛事佛事<span class='corr'>已</span>念誦喪司知客平舉楞嚴呪迴向<span class='note-inline'>(式見後)</span>次鄉人舉經迴向大眾須同念了首座領眾歸寺齋鄉人法眷孝子伴燒龕収骨齋了首集眾備從儀迎骨回寢堂挂真供養諷經二時上粥飰三時上茶湯或十日半月眾到諷經骨入塔則止之。</p>
</div>
<div class='div-other'><a id='mulu143' />
<p class='h1'>遜　入塔</p><p>至日備從儀集眾請起骨佛事送骨至塔所入塔有佛事諷經了迎真回寢堂挂真供養主喪燒香禮真次諸山兩班大眾孝子禮真畢孝子插香大展三拜謝主喪次兩班大眾謝主喪詞云<span class='note-inline'>(山門不幸先堂頭和尚示寂仰荷主盟後事)</span>主喪云<span class='note-inline'>(仰荷匡扶得逃曠敗)</span>主喪同喪司一行人巡寮致謝次孝子巡寮拜謝維那送見職守喪侍者歸房每日山門三時上茶湯集眾諷經牌位祖堂則止之或待新住持方入祖堂。</p>
</div>
<div class='div-other'><a id='mulu144' />
<p class='h1'>國　全身入塔</p><p>喪儀如前只分雪柳入塔念誦<span class='note-inline'>(式見后)</span>呪塔諷經迴向<span class='note-inline'>(式具后)</span>迎真回寢堂供養。</p>
</div>
<div class='div-other'><a id='mulu145' />
<p class='h1'>有　分衣</p><p>衣鉢新舊價直高下點<span class='corr'>已</span>估上單見數於法堂間敷設座位下外橫安長牌筆硯大磬鳴僧堂前鐘集眾主喪首座分手兩班垂手坐大眾次第分坐喪司維那知客面主喪位念誦<span class='note-inline'>(式見后)</span>先開籠出衣鉢依號排蓆上請提衣佛事語絕維那即白云　夫唱衣之法盖稟常規高則不過七分八分低則不過一唱二唱且道不作貴不作賤有又作麼生商量提衣云一唱五伯　若不請佛事即提衣云如來正法眼金襴僧伽梨展開也通變大千<span class='corr'>斂</span>聚也絲毫不隔盖千尺之軀不長覆丈六之身不短雖然藏在雞足山中爭奈今日猶在這裏示寂<span class='note-inline'>(某人)</span>和尚化緣<span class='corr'>已</span>畢撒手便行信手拈來對眾估唱提衣云一唱伍伯。</p>
<p>若法衣多總留遺囑次第呈衣維那接唱喪司合干人貴在公心主行維那眼親手辨定價打磬庫司目示上下唱定名字上單侍者依單發剽唱衣單結定鈔數主喪命單交鈔取衣不得順情退減主喪力主其事近時諸法不行唱法止是鬮拈先定衣價以天地等號於現前眾各分一鬮而鬮兩邊書號剪開各將一半捻之成圓歸于總柈各留照證又一人提起一衣呈示眾知却令一小行者於總柈內混亂其鬮信手拈一句與一人唱云天字幾號而現前眾將所留一半邊天機號之鬮付出合之喪司即依其名發剽鬮投水盆<span class='note-inline'>(矣)</span>若三唱無人應者即將天幾號之鬮亦投於水盆而再拈一鬮<span class='note-inline'>(矣)</span>乃次第拈去並無私情也若亡僧衣鉢豐厚不假衣錢津送竟將衣鉢分俵與現前僧眾如前鬮法庶無私情正符律制。</p>
</div>
<div class='div-other'><a id='mulu146' />
<p class='h1'>虞　管待</p><p>預在抄劄時作三分料定下遺書入祖堂管待喪司一應執事人嚫利均平息紛爭也次山門管待主喪一行人有嚫兩班耆舊光伴如常管待禮同。</p>
</div>
<div class='div-other'><a id='mulu147' />
<p class='h1'>陶　孝服</p><p>侍者小師<span class='note-inline'>(麻布直裰)</span>兩班頭首<span class='note-inline'>(苧布直裰)</span>主喪并法眷親密尊長<span class='note-inline'>(生絹直裰)</span>次法眷師孫辨事鄉人諸山<span class='note-inline'>(生絹腰帛)</span>檀越<span class='note-inline'>(生絹頭巾腰帛)</span>方丈行者<span class='note-inline'>(麻巾道服)</span>方丈僕從<span class='note-inline'>(麻布服巾)</span>眾行者<span class='note-inline'>(苧布頭巾)</span>甲幹火佃<span class='note-inline'>(麻巾頭巾)</span>作頭<span class='note-inline'>(麻布服巾)</span>。</p>
</div>
<div class='div-other'><a id='mulu148' />
<p class='h1'>唐　兩班悼住持</p><p>迹化皇唐福慧資於幽顯神迂內院悲哀動於林泉雖法應無有去來在輔粥合伸薦悼伏願眉間毫相舒剎剎之光明舌上風雷說塵塵之記莂。</p>
</div>
<div class='div-other'><a id='mulu149' />
<p class='h1'>吊　上祭資次</p><p style="margin-left:1em">知事　頭首　主喪　西堂　耆舊　諸寮　舊侍者　鄉人　法眷　莊頭　庵塔　小師　師孫　方丈方者　六局　行堂　待詔　方丈直斤　方丈轎番　老郎　莊甲　火佃　修造<span class='note-inline'>(諸色作頭有祭)</span></p>
</div>
<div class='div-other'><a id='mulu150' />
<p class='h1'>民　念誦諸式</p>
<div class='div-other'><a id='mulu151' />
<p class='h2'>宿夜迴向</p><p>奉為堂頭和尚入般涅槃茲裒大眾肅詣龕幃諷誦經文稱揚聖號所集功德迴向示寂堂頭和尚增崇品位伏不忘願力再現曇花棹慈航於生死逝波接群迷於菩提彼岸再勞大眾念<span class='note-inline'>(十方三世云云)</span>。</p>
</div>
<div class='div-other'><a id='mulu152' />
<p class='h2'>○起龕</p><p>金棺自舉遶拘尸之大城幢斾搖空赴茶毗之盛禮<span class='note-inline'>(葬則云難提)</span>仰憑大眾稱念洪名用表攀違上資覺路念<span class='note-inline'>(清淨法身十佛了便起行)</span>。</p>
</div>
<div class='div-other'><a id='mulu153' />
<p class='h2'>○化壇</p><p>堂頭和尚化緣<span class='corr'>已</span>畢遽返真常靈棺遍遶於拘尸性火自焚於此日仰憑大眾資助覺靈南無西方極樂世界大慈大悲<span class='note-inline'>(眾和)</span>阿彌陀佛<span class='note-inline'>(十聲了云)</span>上來稱揚聖號恭贊化儀體格先宗機峻不容於佛祖用開後學悲心仍攝於人天收幻化之百骸入火光之三昧茶傾三奠香爇一爐奉送雲程和南聖眾。</p>
</div>
<div class='div-other'><a id='mulu154' />
<p class='h2'>○全身入塔</p><p>切以足示輪相紹靈鷲之遺規塔放戒光表芝園之垂化全機隱顯盛法始終仰憑大眾資助覺靈南無西方極樂世界<span class='note-inline'>(如前十唱)</span>唯願惠鏡分輝慈雲廣布四生界內開示不生不滅之因六趣道中談說無我無人之法茶頎三奠<span class='note-inline'>(云云如前)</span>。</p>
</div>
<div class='div-other'><a id='mulu155' />
<p class='h2'>○法嗣</p><p>切以恩逾鞠育義越遺金鬻心未就於鳳樓鼯鼠遽飛於鶴樹理畢竟於生滅孝當悼於莊嚴薄具薦修聊伸板慕伏願定力矗地摩雲之聳其祚增高法海滔天沃日之波其囦愈廣再勞大眾念<span class='note-inline'>(十方三世云云)</span>。</p>
</div>
<div class='div-other'><a id='mulu156' />
<p class='h2'>○小師</p><p>粉骨碎身略未酬於攝受殞星徹電忽奄入於死門追趨庭之訓何懸念封樹之嚴愈遠仰瞻覺苑無任悲哀伏願悲心有感流智水以潤枯林窮子無歸朗慧日而開迷路再勞大眾念<span class='note-inline'>(十方三世云云)</span>。</p>
</div>
<div class='div-other'><a id='mulu157' />
<p class='h2'>○入塔諷經迴向</p><p>上來諷經功德加持寶塔有大功勛劫石可銷威稜益振祥光普燭幽暗頓明盡令况滯之徒俱登菩提之岸<span class='note-inline'>(十方三世云云)</span>。</p>
</div></div>
<div class='div-other'><a id='mulu158' />
<p class='h1'>伐　遺囑式</p><p><span class='note-inline'>(某)</span>寺住持<span class='note-inline'>(某)</span>年幾歲世緣報謝風燭不停所有隨身衣鉢檀信施利非常住物煩兩班抄劄端請<span class='note-inline'>(某人)</span>主行喪事餘俵眾僧者經行喪毋致繁多侵用常住幸察此意伏希悉及。</p>
<p style="margin-left:3em">年　月　日　住山　<span class='note-inline'>(某人)</span>　押<span class='note-inline'>(大意若此不拘)</span></p>
</div>
<div class='div-other'><a id='mulu159' />
<p class='h1'>罪　佛事資次</p><p style="margin-left:1em">入龕　移龕<span class='note-inline'>(禪規有鏁龕)</span>法堂挂真　舉哀　奠茶湯　對靈䇿發　山門首綵亭挂真　奠茶　奠湯　秉炬　安骨　提衣　起骨　入塔　入祖堂　全身入塔　撒土<span class='note-inline'>(衣鉢豐每日奠茶湯一次)</span></p>
</div>
<div class='div-other'><a id='mulu160' />
<p class='h1'><span class='corr'>周</span>　估唱衣單等式</p>
<div class='div-other'><a id='mulu161' /><p>堂頭和尚歸寂謹具衣物估唱鈔貫収支見于后。</p>
<p style="margin-left:1em">一天字一號　一天字二號　一天字三號</p>
<p>右具如前公支外見管<span class='note-inline'>(若干)</span>齋七追崇看經俵眾外餘無剩伏希眾悉。</p>
<p style="margin-left:3em">今　月　日　堂司庫子　<span class='note-inline'>(某甲)</span>　具</p>
</div>
<div class='div-other'><a id='mulu162' />
<p class='h2'>○繳納度牒狀式</p><p style="margin-left:10em"><span class='note-inline'>(某)</span>寺知事僧<span class='note-inline'>(某甲)</span></p>
<p>右<span class='note-inline'>(某甲)</span>本寺住持<span class='note-inline'>(某)</span>宗師於今年<span class='note-inline'>(某)</span>月<span class='note-inline'>(某)</span>日因病順寂遂於幾日依法荼毗<span class='note-inline'>(或安厝)</span>平日所得施利置到衣鉢對眾估喝津送後事所有本名度牒一道　謹具狀繳曰。</p>
<p style="margin-left:1em"><span class='note-inline'>(某)</span>處官司伏乞照驗　謹狀</p>
<p style="margin-left:3em">年　月　日　<span class='note-inline'>(某)</span>寺知事僧　<span class='note-inline'>(某甲)</span>　狀</p>
</div>
<div class='div-other'><a id='mulu163' />
<p class='h2'>○訃狀式</p><p style="margin-left:10em"><span class='note-inline'>(某)</span>寺喪司比丘<span class='note-inline'>(某甲)</span></p>
<p style="margin-left:1em">右<span class='note-inline'>(某甲)</span>山門不幸堂頭和尚今月幾日遽爾歸真謹具訃告　聞謹狀</p>
<p style="margin-left:3em">年　月　日　喪司比丘　<span class='note-inline'>(某甲)</span>　狀</p>
</div>
<div class='div-other'><a id='mulu164' />
<p class='h2'>○封皮</p><p style="margin-left:2em">訃告</p>
<p style="margin-left:1em"><span class='note-inline'>(某)</span>處堂頭和尚大宗師<span class='note-inline'>(某)</span>寺喪司比丘<span class='note-inline'>(某甲)</span>謹封</p>
</div></div>
<div class='div-other'><a id='mulu165' />
<p class='h1'>發　下遺書</p><p>喪事畢主喪請侍者辨事人充專使分路馳送諸山同參檀越官貴唯尊宿書相見詞語擇能事人克專使諸方專使首到客司人事知客引上侍司事預備拌袱盛書物侍者詣方丈通覆住持當即相接令請兩班專使進前問訊云<span class='note-inline'>(請和尚趺坐)</span>插香且通客禮展具住持免之事入座喫茶起爐前謝茶了插大香一片三拜云<span class='note-inline'>(即日云云某此際獲奉尊顏下情不勝榮幸之至)</span>行禮畢云<span class='note-inline'>(某處和尚幾月幾日寂遺書遺物令某馳納)</span>即呈書物住持云<span class='note-inline'>(法門衰落不勝哀感)</span>方丈行者接収之兩班集問訊首座分手就座專使住持對面退一位坐喫茶起身住持白云<span class='note-inline'>(法門不幸某處和尚歸寂不勝哀感)</span>行者備書剪托書物呈住持侍者取書住持接書爐上薰付侍者送與維那行者過剪開緘宣讀<span class='corr'>已</span>侍者揖專使上住持對面位點湯如常禮送專使歸安下處先住持人事次侍者兩班人事了知客引巡寮先到庫司次頭首寮單寮盖各致祭故也當晚侍者稟請特為湯湯了藥石至晚湯果大方遺書至兩班光伴次者兩班頭維那光伴侍者請能文者面議來歷作祭文方丈祭文多住持自述湖江法眷辨事皆當具祭備香侍者一一提點次早方丈請湯喫粥了請茶法堂下間釘挂排祭行者覆方丈打起眾集法堂住持詣祭前炷香點湯上祭點茶住持兩班展拜專使坐右還拜維那宣祭文住持復展拜專使答拜舉經迴向與諸祖忌同兩班江湖辨事鄉人皆致祭畢舉經迴向法眷小師辨事以下專使不答拜專出靈前展三拜謝住持次巡寮致謝山門即管待專使兩班光伴山門大小法眷高低禮須合節以次諸山江湖無祭。</p>
</div>
<div class='div-other'><a id='mulu166' />
<p class='h1'>商　嗣法師遺書至</p>
<div class='div-other'><a id='mulu167' /><p>方丈開書兩班先當慰住持法堂中間設祭祭前拈香有語舉哀三聲諷經首座領眾行道迴向畢上祭三拜上湯三拜進食了鳴皷講特為茶三拜收具有品食三拜者兩班江湖鄉人法眷小師皆致祭畢首座領眾住持前吊慰禮並與前同。</p>
</div>
<div class='div-other'><a id='mulu168' />
<p class='h2'>○遺書式</p><p>幾處住山無補宗教微疾弗起有負叢林偶風火以交煎望雲山而增慈面違弗及珍重是祈。</p>
</div>
<div class='div-other'><a id='mulu169' />
<p class='h2'>○法眷</p><p>叨濫住山有媿同門之友因循老病將為畢世之人敬奉手書聊伸面別覬親聞之嫡嗣當力荷於先師匇匇遂行伏惟珍重。</p>
</div>
<div class='div-other'><a id='mulu170' />
<p class='h2'>○隣封</p><p>住山無補每依隣壁之有光夢境元空幸謝世緣之幻莫諧面別但切心馳祈佛日以增輝使宗風而益振匇匇不謹伏惟珍重。</p>
</div>
<div class='div-other'><a id='mulu171' />
<p class='h2'>○尊宿</p><p>早忝遊從奈合離之有數中遭推挽遂黽勉於微緣電露俄空雲山益眇敢祈保護以壽斯文拜禱不備。</p>
</div>
<div class='div-other'><a id='mulu172' />
<p class='h2'>○封皮</p><p>端書拜覆<span class='note-inline'>(某)</span>寺堂頭大和尚<span class='note-inline'>(某)</span>寺住持比丘<span class='note-inline'>(某甲)</span>謹封</p>
</div></div>
<div class='div-other'><a id='mulu173' />
<p class='h1'>湯　住持後事</p><p>補處住持兩班集大眾會議須擇學識兼備德邵年高行止潔白堪服眾望者眾狀保申須合諸山江湖公選方為輿論知事耆舊毋擅私情叢林得人令法久住若倚財勢營生結好冐名進銳斯道喪<span class='note-inline'>(矣)</span>名位烏可輕任。</p>
</div>
<div class='div-other'><a id='mulu174' />
<p class='h1'>坐　病僧圓寂</p><p>病勢困重同齊直病人率鄉社道舊於病處排列香燭佛像須扣佛天精加祈禱如病革即白維那請封行李堂司庫司覆首座知事侍者同到病人前抄寫口詞直病人同公界人收拾衣籠什物成處封鎻留裝亡衣服或說不及維那首座亦須主行直裰衣數珠香合脚絣坐具鞋襪淨髮巾收骨袱綿子合用之物併作一包同齋食病人收掌無行李者亦盡叢林禮津送在住持首座力主之封行李畢鎻匙封僉納首座處衣鉢諸寮人力擡歸堂司若單寮只留本房須差人守看亡僧無親書不可擅自遺囑衣物必為諍端<span class='note-inline'>(矣)</span>。</p>
</div>
<div class='div-other'><a id='mulu175' />
<p class='h1'>朝　浴亡</p><p>病僧氣絕同齋報維那令堂司行者報燒湯覆首座知客侍者庫司差人擡龕浴舡安排浴亡維那探湯冷熱浴畢拭浴衣被俵浴亡人淨髮手巾付待詔維那提督着衣入龕置彌陀殿下間<span class='note-inline'>(或本房或浴室)</span>中設椅卓位牌香灯供養隨現前僧眾諷經迴向夜點長明燈堂司行者造雪柳大剎有龕局先<span class='corr'>已</span>做下需者扛來中小寺院何暇及此直病者看其勢危預辨材木合之莫使臨時悞事有失外觀也。</p>
<p>位牌云　新圓寂<span class='note-inline'>(某甲)</span>律師覺靈<span class='note-inline'>(或西堂云)</span>前住<span class='note-inline'>(某)</span>寺<span class='note-inline'>(某)</span>西堂大和尚覺靈<span class='note-inline'>(若辨事者隨職稱名)</span>。</p>
</div>
<div class='div-other'><a id='mulu176' />
<p class='h1'>問　諷經</p><p>每日直靈行者上粥飰知事三時上茶湯拈香早粥罷直日人鳴引磬首座領眾到龕前知事先上茶拈香住持拈香維那舉彌陀經迴向次鄉人舉經鄉長燒香一炷每日三時同至出喪三日諷經而止。</p>
<p>迴向云　<span class='note-inline'>(上來諷經功德奉為新圓寂（某甲）律師莊嚴報地十方三世云云)</span>除公界只稱一字名。</p>
</div>
<div class='div-other'><a id='mulu177' />
<p class='h1'>道　分剽</p><p>置龕了維那知客侍者帶堂司侍者諸首座寮造剽印押見數封留首座處或早或午知客侍者就鉢位眼同俵剽眾僧暫到共若干覆維那首座知數餘剽毀之衣鉢豐俵剽諷行喪。</p>
</div>
<div class='div-other'><a id='mulu178' />
<p class='h1'>垂　請佛事抄劄</p><p>當司檢前單依次第請佛事備拌袱爐燭香合維那帶行者詣方丈請秉矩插香稟云（某甲）<span class='note-inline'>(律師圓寂幾日荼毗拜請和尚秉炬)</span>諸寮請禮同及報兩班就堂司抄劄大亡僧須請耆舊眾集呈籠封出衣物排蓆上堂司侍者逐件呈過公界人眼同計所直知客上單排天地玄黃字號侍者發貼衣上號半新曰舊半舊曰破密估價直毋聞眾人書籍佛像經卷翫具結緣鬮拈動使什物公界寮舍缺用者打歸上簿交割直病人小師或人力有心力者當勞之<span class='note-inline'>(有抄劄點心)</span>。</p>
</div>
<div class='div-other'><a id='mulu179' />
<p class='h1'>拱　諷經致祭</p><p>來送出喪今晚堂司行者報方丈首座挂牌報諸寮預報庫司造祭食庫司差人釘挂祭筵鄉人法眷到庫司納錢回祭作祭文各備小香一片若西堂大耆舊方丈兩班致祭係維那宣祭文至晚鳴僧堂前鐘集眾龕前諷經知事先上食茶湯了住持燒香了<span class='note-inline'>(禪規維那出班燒香一炷請鎖龕人出班位燒香一炷側右問訊徃住持前問訊次知事巡至班末次西班至班末與大眾普問訊從西序班末入龕右立堂司行者拌托鎖子做佛事<span class='corr'>已</span>行者鎖龕即歸元位若見職只自班位入做佛事維那舉經回向了)</span>住持立知事上首上祭人右出炷香問訊從西班末入龕右上湯茶行者下竟出爐前插香退進問訊展拜龕右宣祭文畢舉經迴向次參頭領眾諷經作寮諷經鄉人伴靈諷經。</p>
</div>
<div class='div-other'><a id='mulu180' />
<p class='h1'>平　出喪</p><p>預令監作辨柴化亡并行喪柴枝差人力扛龕執旛幢香案皷樂喪儀齊備預夜覆方丈兩班挂牌報諸寮送亡<span class='note-inline'>(禪規粥堂白槌云粥罷聞鐘聲普請送亡除守寮外普皆齊起謹白)</span>早粥罷喪儀整備堂司行者覆打起鳴僧堂前鐘集眾到龕前維那念誦<span class='note-inline'>(式見后)</span>請起龕佛事<span class='corr'>已</span>鳴鈸擡龕出山門首若奠湯茶點龕面裏歇首座領眾兩行排立維那面裏傘下立合掌舉往生呪或西方四聖號首座領眾念呪隨龕行者排立合掌低頭待揖僧眾行盡隨後送亡都寺侍者插喪維那隨龕。</p>
</div>
<div class='div-other'><a id='mulu181' />
<p class='h1'>章　荼毗</p><p>喪至涅盤臺住持上香知事上湯茶維那上香請住持秉炬住持燒香和南大眾進前立人力把傘直歲問訊度火把秉炬畢維那做山頭佛事上首知事上茶上香知客舉楞嚴呪迴向鄉人舉經道舊鄉人伴化亡維那往來撿視堂司行者送化亡人飰収骨迎回本齋供養諷經三日。</p>
</div>
<div class='div-other'><a id='mulu182' />
<p class='h1'>愛　唱衣</p><p>叢林古法骨歸寺次日方唱衣近來即日唱衣化亡收骨其誰目之宜審之可也如齋退唱衣堂司行者粥罷覆方丈兩班侍者挂唱衣牌報諸寮鋪排僧堂前卓發繩床住持首座分手兩班對坐門裏橫安長㸠列筆硯筭子蓆鋪地上差諸寮人力扛衣籠列席上堂司行者覆方丈兩班維那侍者鳴僧堂前鐘集眾維那知客侍者眾後同入堂問訊入位坐行者一字列問訊扛籠兩班前巡呈封看過出鎻匙開籠堂司行者取衣物出依號排席上空籠開倒地維那鳴磬念誦<span class='note-inline'>(式見后)</span>了白云<span class='note-inline'>(夫唱衣之法盖稟常規新舊短長自宜照顧錢須通用無以昏損相兼磬聲斷後不許飜悔謹白)</span>拈度牒云<span class='note-inline'>(亡僧度牒一道對眾剪破繳納歸官)</span>於書名處橫剪三刀以指穿破處呈眾一遭鳴磬一下云<span class='note-inline'>(剪破訖)</span>次第依號呈衣唱維那提衣云<span class='note-inline'>(天字一號鉢盂一副唱五佰文)</span>堂司行者隨接唱云五佰至貫唱貫至十貫為則次第唱價到打磬行者唱定名字報知客上單侍者對單發衣剽該寫鈔數貼堂庫司子送剽與唱衣人衣入籠交鈔取衣不許退減唱畢迴向眾散結唱衣悵首座僉過維那収鈔付衣侍者収衣剽限三日取足不到者申舉催取足造帳俵眾經錢依後三等板帳為定式若耆舊田土金糓悉歸常住遠年債負量情句銷新債徵本常住抽分百貫抽十貫百貫不滿無抽兩班諸寮具單俵送經錢暫到半分不送亡者不係做版帳眾人經錢二百文佛事錢一貫方丈佛事錢對倍堂司行者抽分錢只於眾僧經錢貫數三分為准不許妄立修造等項名色打錢引惹紛爭首座住持力主其事。</p>
</div>
<div class='div-other'><a id='mulu183' />
<p class='h1'>育　入塔</p><p>造版帳畢堂司行者呈方丈兩班僉了或粥罷齋了鋪單帳僧堂前備筆硯筭子令眾看過差誤者改正之單定堂司行者覆方丈兩班挂牌報眾送灰備香灯從儀鳴僧堂前鐘眾集安骨處知事燒香住持炷香維那請起骨佛事與出喪同預報塔所裝香掃洒骨至塔知事上香茶住持燒香維那請入塔佛事舉經迴向鄉人舉經迴向<span class='note-inline'>(舉呪無在)</span>。</p>
</div>
<div class='div-other'><a id='mulu184' />
<p class='h1'>黎　亡僧後事</p><p>夫有身天地間誰能免乎死衣鉢豐儉津送合規佛事一應舉行儉者結緣成美版帳三等永為定規凡亡僧口詞衣單並留堂司交割修七或五七預出諸寮經單製疏或設位或就槌頭宣懺用嚴亡者陰報感驗非輕公界不宜懱裂禪宗百丈建立叢林為老病者[貝*少]視之當如何哉。</p>
</div>
<div class='div-other'><a id='mulu185' />
<p class='h1'>首　念誦式</p>
<div class='div-other'><a id='mulu186' />
<p class='h2'>○保病</p><p>佛身充滿於法界<span class='note-inline'>(四句偈了云)</span>讚嘆三寶恭請證明今辰則有在病比丘<span class='note-inline'>(某甲)</span>欲釋多生之冤對懺除累劫之愆尤特運丹情裒清眾<span class='note-inline'>(或修懺或誦經)</span>集茲功德祝献<span class='note-inline'>(神明)</span>伏願<span class='note-inline'>(某人)</span>一心清淨四大輕安壽命與慧命延長色身與法身堅固再勞大眾念<span class='note-inline'>(十方三世云云)</span>。</p>
</div>
<div class='div-other'><a id='mulu187' />
<p class='h2'>○病重</p><p>伏願諸緣未盡早遂輕安大命難逃徑生安養再勞大德念<span class='note-inline'>(十方三世云云)</span>。</p>
</div>
<div class='div-other'><a id='mulu188' />
<p class='h2'>○初夜</p><p>切以生死交謝寒暑迭遷其來也電激長空其去也波澄大海是日則有新圓寂<span class='note-inline'>(某人)</span>律師生緣<span class='corr'>已</span>盡大命俄遷了諸行之無常及寂滅而為樂恭裒大眾肅詣龕幃誦諸聖之洪名薦清䰟於淨土仰憑大眾念<span class='note-inline'>(清淨法身十佛號了)</span>舉經<span class='note-inline'>(了云)</span>上來念誦諷經功德奉為新圓寂<span class='note-inline'>(某甲)</span>律師伏願神超淨域業謝塵勞蓮開上品之花佛授一生之記再勞大眾念<span class='note-inline'>(十方云云)</span>。</p>
</div>
<div class='div-other'><a id='mulu189' />
<p class='h2'>○起龕</p><p>欲舉靈龕赴荼毗之盛禮仰憑尊眾誦諸聖之洪名用表攀違上資覺路念<span class='note-inline'>(清淨法身十號便起行)</span>。</p>
</div>
<div class='div-other'><a id='mulu190' />
<p class='h2'>○荼毗</p><p style="margin-left:1em">是日則有新圓寂<span class='note-inline'>(某甲)</span>律師既隨緣而順寂乃依法以荼毗焚百年弘道之身入一路涅槃之徑仰憑尊眾資助覺靈　南無極樂西方世界大慈大悲<span class='note-inline'>(眾和)</span>阿彌陀佛<span class='note-inline'>(念十遍了)</span>上來稱揚聖號資助往生惟願慧鏡分輝真風散綵菩提園裡開敷覺意之花法性海中蕩滌塵心之垢茶頎三奠香爇一爐奉送雲程和南聖眾了舉經<span class='note-inline'>(了云)</span>上念誦諷經功德奉為新圓寂<span class='note-inline'>(某甲)</span>律師荼毗之次莊嚴報地<span class='note-inline'>(十方云云)</span>。</p>
</div>
<div class='div-other'><a id='mulu191' />
<p class='h2'>○唱衣</p><p>浮雲散而影不留殘燭盡而光自滅今茲做唱用表無常仰憑大眾念<span class='note-inline'>(清淨法身十聖號了)</span>唱衣了念　上來唱衣念誦功德奉為<span class='note-inline'>(某甲)</span>律師莊嚴報地<span class='note-inline'>(十方云云)</span>。</p>
</div></div>
<div class='div-other'><a id='mulu192' />
<p class='h1'>臣　口詞</p><p style="margin-left:10em"><span class='note-inline'>(某)</span>寺抱病僧　<span class='note-inline'>(某甲)</span></p>
<p style="margin-left:1em">右<span class='note-inline'>(某甲)</span>本貫<span class='note-inline'>(某)</span>州人氏族姓<span class='note-inline'>(某)</span>年幾歲於<span class='note-inline'>(某)</span>年到<span class='note-inline'>(某)</span>處度牒為僧何時到寺挂搭今來忽然<span class='note-inline'>(某)</span>疾作楚恐風燭不期所有隨身行李合行對眾抄劄身死後依叢林法津送後事。</p>
<p style="margin-left:3em">年　月　日　抱病僧　<span class='note-inline'>(某甲)</span>　押口詞</p>
</div>
<div class='div-other'><a id='mulu193' />
<p class='h1'>伏　衣單式</p>
<div class='div-other'><a id='mulu194' /><p style="margin-left:1em">口詞連粘在前　天字一號　天字二號</p>
<p style="margin-left:1em">右具如前</p>
<p style="margin-left:3em">年　月　日　喪司行者　<span class='note-inline'>(某甲)</span>　具</p>
<p style="margin-left:11em">侍者　<span class='note-inline'>(某甲)</span>　押</p>
<p style="margin-left:11em">知客　<span class='note-inline'>(某甲)</span>　押</p>
<p style="margin-left:11em">維那　<span class='note-inline'>(某甲)</span>　押</p>
<p style="margin-left:11em">主喪　<span class='note-inline'>(某甲)</span>　押</p>
</div>
<div class='div-other'><a id='mulu195' />
<p class='h2'>○做唱衣鉢錢收支單式</p><p>今具做唱<span class='note-inline'>(某甲)</span>律師隨身衣鉢鈔貫収支于后。</p>
<p>一收鈔若干　一支鈔若干　除支外見管若干</p>
<p>俵眾諷經　右具如前伏事　眾悉</p>
<p style="margin-left:3em">年　月　日　喪司行者　<span class='note-inline'>(某甲)</span>　具</p>
<p style="margin-left:3em">把帳　侍者　<span class='note-inline'>(某甲)</span>　押</p>
<p style="margin-left:11em">知客　<span class='note-inline'>(某甲)</span>　押</p>
<p style="margin-left:11em">維那　<span class='note-inline'>(某甲)</span>　押</p>
<p style="margin-left:2em">知事列名僉　頭首列名僉　住持　押</p>
</div></div>
<div class='div-other'><a id='mulu196' />
<p class='h1'>戎　俵經錢榜式</p>
<div class='div-other'><a id='mulu197' /><p>亡僧<span class='note-inline'>(某甲)</span>律師做唱衣物鈔貫共計<span class='note-inline'>(若干)</span>除版帳常住照例抽分諷經外僧眾<span class='note-inline'>(幾員)</span>每人各俵經資<span class='note-inline'>(若干)</span>通計<span class='note-inline'>(若干)</span>伏幸　眾悉</p>
<p style="margin-left:4em">年　月　日　堂司　<span class='note-inline'>(某甲)</span>　敬白</p>
</div>
<div class='div-other'><a id='mulu198' />
<p class='h2'>○奠狀式</p><p><span class='note-inline'>(某)</span>寺住持比丘<span class='note-inline'>(某甲)</span>謹以　香燭湯茶祭食<span class='note-inline'>(一字排寫)</span>。</p>
<p style="margin-left:1em">右謹專致奠于　新示寂<span class='note-inline'>(某)</span>處堂頭大和尚伏惟。</p>
<p style="margin-left:2em">覺靈俯垂　歆納謹狀。</p>
<p style="margin-left:3em">年　月　日　　具　位　<span class='note-inline'>(某甲)</span>　狀</p>
</div>
<div class='div-other'><a id='mulu199' />
<p class='h2'>○典喪</p><p>比丘<span class='note-inline'>(某甲)</span>奠儀如目</p>
<p style="margin-left:1em">右伏蒙　尊慈為堂頭和尚歸寂特沐　遣奠謹</p>
<p>祗領對　靈焚白外存沒俱感謹修狀上謝　謹狀</p>
<p style="margin-left:3em">年　月　日　　具位　<span class='note-inline'>(某甲)</span>　狀</p>
</div></div>
<div class='div-other'><a id='mulu200' />
<p class='h1'>羗　三等板帳</p><p>大版帳千貫二千貫為式耆舊田土金糓歸常住唱衣錢不抽分依式做版帳外均俵僧眾經錢佛事錢俵嚫諷經頭首正䞋二十貫為則　若三千五千貫<span class='corr'>已</span>上量增議助龕局典座設供其餘不可妄用抽分百貫抽十貫貼佛事錢二貫貼一貫　中版帳四百貫五百貫抽分俵眾佛事並準前式　小版帳二百貫一百貫乃至十二十貫者除回龕扛龕雜支外一切結緣住持首座力主之庫司備辨之大眾愍念之須盡禮津送其誰無死。</p>

<table>
<tr><td>○大版帳</td>
<td/>
<td>○中版帳</td>
<td>○小板帳</td>
</tr>
<tr><td>二十兩</td>
<td>回龕</td>
<td>一十兩</td>
<td>五兩</td>
</tr>
<tr><td>一十兩</td>
<td>納度牒</td>
<td>一十兩</td>
<td/>
</tr>
<tr><td>二十兩</td>
<td>秉炬</td>
<td>五兩</td>
<td/>
</tr>
<tr><td>二十兩</td>
<td><span class="note-inline">(西堂首座奠茶湯)</span></td>
<td>一十兩</td>
<td/>
</tr>
<tr><td>五十兩</td>
<td><span class="note-inline">(起龕起骨安骨入骨禪規鎖龕)</span></td>
<td>二十五兩</td>
<td/>
</tr>
<tr><td>三十兩</td>
<td><span class="note-inline">(侍者知客維那把帳)</span></td>
<td>一十五兩</td>
<td/>
</tr>
<tr><td>一十五兩</td>
<td>抄劄點心</td>
<td>五兩</td>
<td>三兩</td>
</tr>
<tr><td>三兩</td>
<td>主喪</td>
<td>一兩五匁</td>
<td>五匁</td>
</tr>
<tr><td>三兩</td>
<td>押喪</td>
<td>一兩五匁</td>
<td>五匁</td>
</tr>
<tr><td>三兩</td>
<td>山頭佛事</td>
<td>一兩五匁</td>
<td>五匁</td>
</tr>
<tr><td>二兩</td>
<td>舉經</td>
<td>一兩</td>
<td>三匁</td>
</tr>
<tr><td>一兩</td>
<td>燈油</td>
<td>五匁</td>
<td>二匁</td>
</tr>
<tr><td>五兩</td>
<td>回祭</td>
<td>二兩</td>
<td>一兩</td>
</tr>
<tr><td>五兩</td>
<td>設粥</td>
<td>二兩</td>
<td>一兩</td>
</tr>
<tr><td>一十兩</td>
<td>方丈貼佛事</td>
<td/>
<td/>
</tr>
<tr><td>四十兩</td>
<td>八人貼佛事</td>
<td/>
<td/>
</tr>
<tr><td>一十兩</td>
<td>貼奠茶湯佛事</td>
<td/>
<td/>
</tr>
<tr><td>一兩</td>
<td>打鈸</td>
<td/>
<td/>
</tr>
<tr><td>五兩</td>
<td>行堂諷經</td>
<td>二兩</td>
<td>一兩</td>
</tr>
<tr><td>四兩</td>
<td>作寮諷經</td>
<td>一兩五匁</td>
<td>一兩</td>
</tr>
<tr><td>五匁</td>
<td><span class="note-inline">(庫司客頭報造食)</span></td>
<td>三匁</td>
<td>一匁</td>
</tr>
<tr><td>五匁</td>
<td>堂司庫子唱衣</td>
<td>三匁</td>
<td>一匁</td>
</tr>
<tr><td>五匁</td>
<td><span class="note-inline">(庫司貼茶上茶湯)</span></td>
<td>二匁</td>
<td>一匁</td>
</tr>
<tr><td>五匁</td>
<td>遞唱衣榜頭</td>
<td>二匁</td>
<td>一匁</td>
</tr>
<tr><td>五匁</td>
<td>貼堂司提衣</td>
<td>三匁</td>
<td>一匁</td>
</tr>
<tr><td>五匁</td>
<td>貼供頭呈衣</td>
<td>三匁</td>
<td>一匁</td>
</tr>
<tr><td>二兩</td>
<td>侍者収衣匁</td>
<td>一兩</td>
<td>五匁</td>
</tr>
<tr><td>一兩</td>
<td>浴亡</td>
<td>五匁</td>
<td>三匁</td>
</tr>
<tr><td>五匁</td>
<td>燒湯浴亡</td>
<td>二匁</td>
<td>一匁</td>
</tr>
<tr><td>一兩</td>
<td>設浴</td>
<td>五匁</td>
<td>二匁</td>
</tr>
<tr><td>一兩</td>
<td>淨髮</td>
<td>五匁</td>
<td>三匁</td>
</tr>
<tr><td>二兩</td>
<td><span class="note-inline">(首坐職首維那知客侍者五處茶湯)</span></td>
<td>一兩</td>
<td>五匁</td>
</tr>
<tr><td>一兩</td>
<td><span class="note-inline">(堂司庫子報堂諷經)</span></td>
<td>五匁</td>
<td>三匁</td>
</tr>
<tr><td>五匁</td>
<td>堂司人力報廊板</td>
<td>三匁</td>
<td>一匁</td>
</tr>
<tr><td>一十兩</td>
<td>舁龕</td>
<td>五兩</td>
<td>三兩</td>
</tr>
<tr><td>一兩</td>
<td>直歲度火把</td>
<td>五匁</td>
<td>三匁</td>
</tr>
<tr><td>一兩</td>
<td>化亡</td>
<td>五匁</td>
<td>三匁</td>
</tr>
<tr><td>五匁</td>
<td>參頭差撥</td>
<td>二匁</td>
<td>一匁</td>
</tr>
<tr><td>五匁</td>
<td>出給造祭</td>
<td>二匁</td>
<td>一匁</td>
</tr>
<tr><td>三兩</td>
<td><span class="note-inline">(香亭　駞旛　挑行)</span></td>
<td>二兩</td>
<td>一兩</td>
</tr>
<tr><td>二兩</td>
<td>方丈轎番直斤</td>
<td>一兩</td>
<td>五匁</td>
</tr>
<tr><td>五匁</td>
<td>听呌捧香合</td>
<td>二匁</td>
<td>一匁</td>
</tr>
<tr><td>一兩</td>
<td><span class="note-inline">(諸寮人力扛發唱衣)</span></td>
<td>五匁</td>
<td>一匁</td>
</tr>
<tr><td>二兩</td>
<td><span class="note-inline">(買雪柳帋靈前幡帋)</span></td>
<td>一兩</td>
<td>五匁</td>
</tr>
<tr><td>二兩</td>
<td>催亡僧匁</td>
<td/>
<td/>
</tr>
<tr><td>五兩</td>
<td>人力俵柴枝雪柳</td>
<td>三匁</td>
<td>一匁</td>
</tr>
<tr><td>一兩</td>
<td>釘挂祭筵</td>
<td>五匁</td>
<td>三匁</td>
</tr>
<tr><td>五匁</td>
<td>直靈上粥飰</td>
<td>三匁</td>
<td>一匁</td>
</tr>
<tr><td>一兩</td>
<td>管計出椀楪</td>
<td>五匁</td>
<td>二匁</td>
</tr>
<tr><td>五兩</td>
<td><span class="note-inline">(買造單帳剽頭帋筆墨)</span></td>
<td>三兩</td>
<td>二兩</td>
</tr>
<tr><td>三兩</td>
<td>主磬唱衣</td>
<td>一兩五匁</td>
<td/>
</tr>
<tr><td>五匁</td>
<td>監作呌衣</td>
<td>三匁</td>
<td>一匁</td>
</tr>
<tr><td>一兩</td>
<td>撎亡下洗浴</td>
<td>五匁</td>
<td>三匁</td>
</tr>
<tr><td>五十兩</td>
<td><span class="note-inline">(俵眾諷經行表人若干)</span></td>
<td/>
<td/>
</tr>
<tr><td>陸百兩</td>
<td>俵眾僧經匁</td>
<td>二佰兩</td>
<td/>
</tr></table><p style="margin-left:1em">右具如前永為定式不許花支巧破若曰助龕局設堂供須通眾公議眾曰可方丈舉行雖是隨方毗尼當準此為通例。</p>
</div>
<p class='juan'>律苑事規卷第九</p>
</div><!-- end of div[@id='body'] -->
</body></html>