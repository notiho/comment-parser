<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>律苑事規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu47' />律苑事規卷第三</p><p class="byline">四明演忠律寺住持嗣祖比丘省悟編述</p>
<div class='div-other'><a id='mulu48' />
<p class='h1'>洪　布薩儀</p><p>若新受戒人廣誦者須預請住持作羯磨并答法人又須和會行事等七人及證戒本一人若夏中常說者維那須於每月<span class='note-inline'>(初八二十三)</span>日出差說戒人牌挂僧堂右頰此差不問<span class='corr'>已</span>來歷職事須肩次輪流如有私假公出病緣及不能秉說之人並須自行和會人代之毋得臨時失事本律說戒犍度初明先廣後略次第八段於相易曉後明先略後廣三五說戒皆為八難餘緣來有緩急致有要心五堦不同前四堦略第五堦廣說者不可云略然而同是難緣某來猶遠要心廣說故廣說之不同無難而廣說也今時說戒前後中間廣略不定一夏足經一卷雖鈔主義立寒熱二緣略說而非一席之間有中廣三十前略十三後略九十等例此略不出律制其弊久矣久則難變且依舊出說戒秉白上差下　梵音亦上差下　行事四人下差上　今時多是和會。</p>

<table>
<tr><td><span class="note-inline">(白黑)</span>月說戒　<span class="note-inline">(開寫)</span>　　<span class="note-inline">(某甲)</span>律師</td>
</tr>
<tr><td>　　梵音　　<span class="note-inline">(某甲)</span>律師　秉白　　<span class="note-inline">(某甲)</span>律師</td>
</tr>
<tr><td>　　　今　　月　日　堂司比丘　<span class="note-inline">(某甲)</span>　咨稟</td>
</tr></table>
<ul class="">
<li>一<span class="note-inline">(四月)</span>黑月廣四重<span class="note-inline">(餘略)</span></li>

<li>二<span class="note-inline">(五月)</span>白月廣十三二不定<span class="note-inline">(餘略)</span></li>

<li>三<span class="note-inline">(五月)</span>黑月廣三十<span class="note-inline">(餘略)</span></li>

<li>四<span class="note-inline">(六月)</span>白月廣九十提舍<span class="note-inline">(餘略)</span></li>

<li>五<span class="note-inline">(六月)</span>黑月廣眾學<span class="note-inline">(餘略)</span></li>

<li>六<span class="note-inline">(七月)</span>白月不說戒</li>

<li>閏白月廣四重至三十<span class="note-inline">(餘略)</span></li>

<li>閏黑月廣九十至眾學<span class="note-inline">(餘略)</span></li>
</ul>
<table>
<tr><td>說戒行事　<span class="note-inline">(開寫)</span>　　<span class="note-inline">(某甲)</span>律師　　<span class="note-inline">(某甲)</span>律師</td>
</tr>
<tr><td>　　<span class="note-inline">(某甲)</span>律師　　<span class="note-inline">(某甲)</span>律師</td>
</tr>
<tr><td>　　　今　　月　日　堂司比丘　<span class="note-inline">(某甲)</span>　咨稟</td>
</tr></table><p>住持亦須預和會首座或老成人答法至說戒前一日晚維那令堂司行者請說戒七人献湯<span class='note-inline'>(如常戒)</span>至參前維那令直殿人洒掃法堂仍令行僕兩邊挑燈暑月不宜湫隘及排住持位於佛左置槌於佛右參罷維那令堂司行者於大香爐前排手爐花柈籌匣水盂湯盂手巾并架如常鋪說仍置一蒲團於香爐前中間先一日晚喝頭火後維那令堂司行者遶廊疎疎打引報云　習行事　法堂點燭眾集坐定堂司行者擎湯茶柈柈中點燭燒香行僕行盞行湯湯罷却習行事加行事人或音聲未諳進止有乖維那與老成人須再三依式教之莫待臨時有失觀瞻先習者為此也習了維那囑堂司行者收拾物件至來日早粥直日人僧堂鳴槌一下白云。</p>
<p>大德僧听今<span class='note-inline'>(白黑)</span>月<span class='note-inline'>(巳)</span>日眾僧和合<span class='note-inline'>(辰申)</span>時就講堂說戒<span class='note-inline'>(次如常法迴向)</span>粥了少歇維那親到法堂點視香花籌水等件件鋪設如儀又令堂司行者往說戒人處取香爐花瓶燭臺及燭排法座上又令門子挂說戒牌於山門外東首<span class='note-inline'>(今多挂法堂上)</span>又令直殿人上諸殿堂香燈却令堂司行者覆頭首住持打起遶廊打小板次打大鐘<span class='note-inline'>(踈踈打之)</span>大眾遶諸殿堂燒香集僧堂前依戒次一一問訊叉手而立威儀整肅毋得語笑頭首亦依戒次而立秉白人及行事四人在沙彌下肩立唯直日人面對首座叉手而立候住持至殺鐘即打皷皷絕直日人打引二下維那舉集僧聞鐘偈<span class='note-inline'>(云云)</span><span class='note-inline'>(如結界中)</span>大眾皆合掌誦之直日人<span class='note-inline'>(打引二下)</span>略問訊於住持前行<span class='note-inline'>(疎疎打引)</span>僧眾鴈行至講堂香爐前住持問訊大眾次第各問訊<span class='note-inline'>(此初入堂表所敬也)</span>住持歸位立大眾一一就位東西兩行而立待齊<span class='note-inline'>(打引二下)</span>眾齊問訊展具三拜<span class='note-inline'>(隨拜打引)</span>眾各互跪直日人未可拜維那拳入堂偈<span class='note-inline'>(云云)</span><span class='note-inline'>(如結界中但改結界為布薩)</span>眾誦偈了<span class='note-inline'>(打引二下)</span>齊收具而立<span class='note-inline'>(引二下)</span>眾齊問訊攝衣置具而坐直日人方展具三拜問訊坐定秉白人及行事四人便起身整肅威儀齊問訊秉白人先行行事四人亦庠序而行至香爐前秉白人在中間立行事第一人在秉白右立第二人左立第三人又右立第四人又左立如是相間作一行問訊叉手而立秉白自問訊回身東繞至水盂前立略問訊互跪誦水偈云。</p>

<div class="lg regular"><div class='lg-row'>八功德水淨諸塵　盥掌去垢心無染</div>
<div class='lg-row'>執持禁戒無缺犯　一切眾生亦如是</div>
</div><p><span class='note-inline'>(盥手拭巾下皆例此)</span>偈了起身問訊向西行　至湯盂前行事第一人亦同問訊回身至水盂前<span class='note-inline'>(二人須瞻顧緊緩相待)</span>一同略問訊互跪秉白誦湯偈云。</p>

<div class="lg regular"><div class='lg-row'>香湯熏沐澡諸垢　法身具足五分充</div>
<div class='lg-row'>般若圓照解脫滿　群生同會法界融</div>
</div><p><span class='note-inline'>(盥拭手巾下皆例之)</span>偈了第一人誦水偈<span class='note-inline'>(如上)</span>。</p>
<p>偈了一齊起身第二人亦同問訊秉白歸元立處第一人亦隨行至湯盂前第二人亦遶至水盂前三人一齊問訊如是次第相顧問訊說偈盥掌各要齊整至第四人纔歸位便一齊問訊三步進前略問訊互跪取籌及執湯水盂手巾角秉白人舉浴籌偈於左右以湯水浴籌云。</p>

<div class="lg regular"><div class='lg-row'>羅漢聖僧眾　凡夫眾和合　香湯浴淨籌</div>
<div class='lg-row'>布薩度眾生</div>
</div><p>大眾皆合掌誦之偈了五人各執籌木湯巾一齊起身略手朝三步倒退立定亦齊手朝執湯人先回身行至槌所揭槌袱浴槌執巾人亦隨至以巾拂槌二人遶槌回至元立處秉白人即往槌所立擎水人亦先回身至住持前半跪以水洒手住持誦水偈<span class='note-inline'>(如前)</span>執巾人亦往半跪授巾拭手擎湯人與執巾人至禮亦<span class='note-inline'>(如上)</span>住持誦湯偈<span class='note-inline'>(如前)</span>其擎水擎湯并二執巾人次第至第一座前洒手授巾循行而去眾各誦水湯二偈盥手拭巾既了四人仍回香爐前立定手朝三步進前略手朝半跪置巾於元處令其整齊二盂亦置元處一齊起身略問訊三步退問訊第四人先行次第各歸元位問訊而坐秉白人鳴槌一下云。</p>
<p>大德僧听眾中誰小小者收護　行事第四人聞白誰小小者便起身問訊至秉白人後問訊離四五尺許叉手而立秉白人再鳴槌一下云。</p>
<p>大德僧听<span class='note-inline'>(外有)</span>清淨大沙門入　若有客比丘皆集此處<span class='note-inline'>(再鳴椎一下云)</span>大德僧听此眾小者<span class='corr'>已</span>收護外清淨大沙門<span class='corr'>已</span>入內外寂靜無諸難事堪可行籌廣作布薩我<span class='note-inline'>(某甲)</span>比丘為僧行籌作布薩事　僧當一心念作布薩願上中下座各次第如法受籌　白了便離槌所向南行舉云　并受囑授人籌　收護人而徐徐行　秉白人至住持前互跪授籌一條與住持住持雙手受之誦受籌偈云。</p>

<div class="lg regular"><div class='lg-row'>金剛無礙解脫籌　難得難遇如今果</div>
<div class='lg-row'>我今頂戴歡喜受　一切眾生亦如是</div>
</div><p style="margin-left:1em">收護人亦至住持前胡跪雙手接籌住持誦還籌偈云。</p>

<div class="lg regular"><div class='lg-row'>具足清淨受此籌　具足清淨還此籌</div>
<div class='lg-row'>堅固喜捨無缺犯　一切眾生亦如是</div>
</div><p>秉白人先至第一座前次第循行分籌而去若受欲人須受二籌大眾各各受籌誦受籌偈<span class='note-inline'>(如上)</span>收籌人亦至第一座前次第一一收籌眾各一一還籌及誦還籌偈<span class='note-inline'>(如上)</span>秉白人最後分直日人籌了至西南角向西立收籌人亦收了對秉白人向東立齊手朝互跪秉白人以右手擎籌一條誦受籌偈<span class='note-inline'>(如上)</span>又誦還籌偈<span class='note-inline'>(如上)</span>遞籌與收籌人秉白人又授一籌與之收籌人亦手擎籌并誦受還二偈起身手朝秉白人回至槌所收籌人亦同回元立處便急數籌數而點記之<span class='note-inline'>(初收籌時亦當先記數庶得無差若沙彌收籌而後亦再如上行之)</span>秉白鳴椎一下云　次行沙彌籌　白了便徐行云。</p>
<p>沙彌籌　<span class='note-inline'>(若有沙彌亦次第分籌還〔籌〕并誦偈無則不須也)</span>收籌人便行過秉白人前至住持前互跪白云　大僧幾人　<span class='note-inline'>(若有沙彌則云)</span>　沙彌幾人　<span class='note-inline'>(無沙彌則云)</span>　大僧幾人沙彌無　籌與住持了起身略問訊便達法座歸位而坐秉白人至住持前互跪住持告云　此一住處一布薩大僧幾人　<span class='note-inline'>(有沙彌則云)</span>　沙彌幾人　<span class='note-inline'>(無沙彌則云)</span>　大僧幾人沙彌無　住持付籌與了起身問訊回身至香爐前立略手朝三步進前手朝互跪安籌於匣內起身略問訊三步退後問訊回至槌所鳴椎一下合掌白云。</p>
<p style="margin-left:1em">大德僧听此一住處一布薩大僧幾人　<span class='note-inline'>(若有沙彌則云)</span>沙彌幾人都合幾人<span class='note-inline'>(無沙彌不須此二句)</span>各於佛法中清淨。</p>
<p>出家和合布薩上順佛教中報四恩下為含識　白了至元坐處取坐具置臂上徐行舉云。</p>
<p>各誦律中清淨妙偈　<span class='note-inline'>(眾皆合掌誦云)</span>。</p>

<div class="lg regular"><div class='lg-row'>清淨如滿月　清淨得布薩　身口業清淨</div>
<div class='lg-row'>爾乃應布薩</div>
</div><p>秉白人從容至住持前問訊展具偈恰了互跪合掌白云。</p>
<p>大德慈悲為眾說戒<span class='note-inline'>(住持答云)</span>此說戒事任當<span class='note-inline'>(某甲)</span>但以<span class='note-inline'>(年老識性)</span>昏昧誦文不通恐惱於僧眾中有<span class='note-inline'>(某甲)</span>律師能誦往彼告云僧差說戒　便收具問訊從座後至說戒人前<span class='note-inline'>(須預如說戒人坐處)</span>問訊叉手告云。</p>
<p>僧差說戒　說戒人亦合掌坐而受之秉白人還至椎所鳴槌一下白云。</p>
<p>大德僧听僧差<span class='note-inline'>(某甲)</span><span class='note-inline'>(說戒人名)</span>律師為眾說戒梵音<span class='note-inline'>(某甲梵音人名)</span>律師陞高座　說戒人聞僧差二字即起身臂坐具袖香合問訊至香爐前燒三捻香略問訊轉身又問訊展具三拜須候秉白緩急白聲纔絕起身互跪云。</p>
<p>小比丘<span class='note-inline'>(某甲)</span>稽首和南敬白眾僧僧差說戒恐有錯誤願同誦者指授　起身一拜收具問訊至住持前問訊次至法座前略問訊登座於座上爐前問訊燒香三捻放香合又問訊置坐具於坐處轉身問訊跏趺而坐行事第二第三第四人同起身問訊第二人至爐前中立第三至右立第四至左立一齊問訊三步進前略問訊互跪第二人取花柈左右二人執湯盂水盂起身略手朝三步退後叉手朝且以寺門向南為例擎水人便先東行二人皆隨行洒水散花洒湯秉白人舉云。</p>
<p>散花說偈<span class='note-inline'>(云云)</span><span class='note-inline'>(如結界中大眾皆合掌誦之)</span>秉白人鳴椎一下眾皆合掌梵音云。</p>

<div class="lg regular"><div class='lg-row'>稽首禮諸佛　及法比丘僧　今演毗尼法</div>
<div class='lg-row'>令正法久住　優波離為首　及餘身證者</div>
<div class='lg-row'>令說戒要義　諸賢咸共听</div>
</div><p>散花三人遶法座滿堂散之<span class='note-inline'>(如目恣儀中)</span>回至東南角三人旋繞[日/折]立互跪散花人須向南擎湯人略傾湯於水盂中擎水人置水盂於花柈上一齊起身散花人便乃却行洒水散花填於中間擎湯水二人同至香爐前一齊問訊三步進前略問訊互跪置湯盂於元處起身略問訊三步退後問訊第四人先行共歸位問訊而坐填花人至東南角轉身以花柈向北朝之回至香爐前手朝三步進前略朝互跪置花柈水盂於元處起身略問訊三步退後問訊歸位而坐行事第一人候梵音作諸賢二字便起身持坐具袖香合問訊至香爐前又問訊<span class='note-inline'>(不用大爐燒香)</span>　展具三拜須候梵音恰了方舉身互跪執手爐<span class='note-inline'>(坐上說戒人亦執手爐)</span>秉白舉云。</p>
<p>傳香說偈<span class='note-inline'>(偈如結界儀中)</span>大眾皆合掌誦之然香人於頭句偈燒三捻香執手爐拜下偈了放手爐起身一拜收具問訊歸位而坐秉白打槌一下亦歸位問訊而坐說戒人執手爐誦云。</p>
<p>四分戒本<span class='note-inline'>(序了)</span>放手爐住持叉手揖眾眾皆叉手受揖住持<span class='note-inline'>(問云)</span>大德僧听僧集否　問和　遣未具索欲<span class='note-inline'>(如有受欲人即展具互跪合掌白云)</span>。</p>
<p>大德僧听<span class='note-inline'>(某甲)</span>比丘我受彼欲清淨彼如法僧事與欲清淨<span class='note-inline'>(一說收具歸位)</span>問教誡　問何為<span class='note-inline'>(答云)</span>說戒羯磨。</p>
<p>請證明　作單白羯磨<span class='note-inline'>(並如四分戒本中)</span>。</p>
<p>問成否了云作法既成高座說戒<span class='note-inline'>(說戒人合掌)</span>平聲說戒或有歌聲誦者此是五分廢教誦至七佛略戒大眾齊合掌鳴僧堂前鐘二下召沙彌誦戒人執手爐至後序了起身收具袖香合問訊下座作梵人秉云。</p>
<p>神僊五通神造設於呪術為彼慚愧者攝諸不慚愧如來立禁戒半月半月說<span class='corr'>已</span>說戒利益稽首禮諸佛處世界如虗空如蓮花不著水心清淨超於彼稽首禮無上尊　說戒人至香爐前秉白與直日人亦起身三人一齊問訊展具三拜秉白先收具至槌所立直日人亦收具於元位立唯說戒人候梵音緩急梵纔了起身互跪白云。</p>
<p>小比丘<span class='note-inline'>(某甲)</span>致敬眾僧足下敬謝眾僧僧差說戒三業不勤多有忘失願僧慈悲施以歡喜　起身一拜袖香合收坐具問訊歸元位直日人<span class='note-inline'>(引二下)</span>大眾皆起身袖香合臂坐具立得齊<span class='note-inline'>(打引二下)</span>眾皆問訊展具而立秉白人舉自慶偈<span class='note-inline'>(云云)</span><span class='note-inline'>(如結界儀中)</span>眾合掌誦偈了秉白鳴槌一下合掌舉云。</p>

<div class="lg regular"><div class='lg-row'>一切恭敬　自歸依佛<span class='note-inline'>(打引眾拜)</span>　當願眾生</div>
<div class='lg-row'>體解大道　發無上心<span class='note-inline'>(引一下眾起立槌一下云)</span></div>
</div>
<div class="lg regular"><div class='lg-row'>自歸依法<span class='note-inline'>(打引眾拜)</span>　當願眾生　深入經藏</div>
<div class='lg-row'>智惠如海<span class='note-inline'>(打引眾立槌一下云)</span>　自歸依僧<span class='note-inline'>(打引眾拜)</span></div>
</div>
<div class="lg regular"><div class='lg-row'>當願眾生　統理大眾　上來布薩　無限勝因</div>
<div class='lg-row'>散沾法界　和南聖眾<span class='note-inline'>(引二下)</span></div>
</div><p>眾皆收具立<span class='note-inline'>(引二下)</span>眾皆問訊信直日人<span class='note-inline'>(踈踈打引)</span>大眾自小先行眾至僧堂前於元集處一行而立直日仍在元處立<span class='note-inline'>(踈踈打引)</span>候住持人至<span class='note-inline'>(引二下)</span>眾皆問訊而散維那預令堂司行者就請說戒等七人献湯<span class='note-inline'>(如常式)</span>仍令堂司行者收拾物件歸寮須一一點視藏之毋使墜失也。</p>
</div>
<p class='juan'>律園事規卷第三</p>
</div><!-- end of div[@id='body'] -->
</body></html>