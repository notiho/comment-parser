<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經法眼註疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu5' />金剛般若波羅蜜經註疏卷下</p>
<div class='div-commentary'><p style="margin-left:1em">△十一斷住修降伏是我疑<span class='note-inline'>(此疑從前諸文無我而來。分二。初重詰細由)</span>。</p>
</div>
<div class='div-orig'><p>爾時須菩提白佛言<span class='note-inline'>(至)</span>云何應住云何降伏其心。</p>
</div>
<div class='div-commentary'><p style="margin-left:1em">疏。宗泐師云。善現初問此義。至是復問者。何耶。葢問辭雖同。其意則別。所云別者。謂初問意。但問能降能住之法。此之問意。若謂我能住能降者。存此分別之見。則障於證真無住之道。故尊者又問。其文雖重。而義非贅也。</p>
<p style="margin-left:1em">△二正示心印。</p>
</div>
<div class='div-orig'><p>佛告須菩提<span class='note-inline'>(至)</span>阿耨多藐三菩提心者。</p>
</div>
<div class='div-commentary'><p style="margin-left:1em">疏。宗泐師云。此一節文意。亦與前同。但是破情顯智。所破之情。即我人等四相。是地前粗執。所顯之智。即般若真智。自此而下。忘智顯理。破我人等四相。即地上細執。所謂斷十障。證十如。由此賢位。漸入聖位階矣。</p>
<p style="margin-left:1em">當生如是心等下云云者。了一切異生。即涅槃相。同一味故。是故平等淨界。佛無生度。若有生度。即菩薩證智未忘。能所生滅。相未淨故。所以我人等四相。決未斷也所以者何。實無有法發菩提心者。以妙圓覺海心。證智都不得。所謂菩薩入初地時。得徧行真如并下九種如如心也。故即頓捨異生等障耳。</p>
<p style="margin-left:1em">△十二斷佛因。是有菩薩疑。<span class='note-inline'>(此疑從上實。無有法發菩提心者而來。文二。初反問徵詰。二尊者領悟)</span>今初。反問徵詰。</p>
</div>
<div class='div-orig'><p>須菩提於意云何<span class='note-inline'>(至)</span>得阿耨多羅三藐三菩提不。</p>
</div>
<div class='div-commentary'><p style="margin-left:1em">疏。宗泐師云。由前實無有法發菩提心者。意謂無發心者。則無菩薩。云何本師。於燈佛前。名曰善慧。行摩訶衍。得授記耶。佛恐尊者。潛有此疑。故佛反問而詰之曰。佛於然燈佛所。為是有法得耶。無法得耶。</p>
<p style="margin-left:1em">△二領悟實答。</p>
</div>
<div class='div-orig'><p>不也世尊如我解佛<span class='note-inline'>(至)</span>得阿耨多羅三藐三菩提。</p>
</div>
<div class='div-commentary'><p style="margin-left:1em">疏。尊者領悟答意云。佛雖為善慧。彼時都無所得。離諸分別。證得唯識真勝義性。離諸名相。絕諸對待。由證無生法忍。故燈佛而印證來記作佛云耳。是故善慧。<span class='corr'>已</span>證能所相淨。誰云菩薩行耶。</p>
<p style="margin-left:1em">△三印證其答。</p>
</div>
<div class='div-orig'><p>佛言如是如是<span class='note-inline'>(至)</span>如來得阿耨多羅三藐三菩提。</p>
</div>
<div class='div-commentary'><p style="margin-left:1em">疏。宗泐師云。善現會法無所得者。以了佛昔智境相淨。始證無生忍果。故佛然其意。乃言如是如是。印可尊者。契佛心地法耳。</p>
<p style="margin-left:1em">△四反復申明。</p>
</div>
<div class='div-orig'><p>須菩提若有法如來得阿耨多羅三藐三菩提者然燈佛則不與我授記汝於來世當得作佛號釋迦牟尼<span class='note-inline'>(斯反文也)</span>以實無有法得阿耨多羅三藐三菩提是故然燈佛與我授記作是言汝於來世當得作佛號釋迦牟尼<span class='note-inline'>(即順文也)</span>。</p>
</div>
<div class='div-commentary'><p style="margin-left:1em">疏。由上示法無所得。始證阿耨菩提。今又反覆申明。總示法無自相。離諸名字。以令尊者。頓悟如來所證妙果。乃佛心地中。本來具足故。今直示心地法門。於無授記中。而云授記也。故佛實無法得。昔燈佛印證我佛心地之果耳。</p>
<p style="margin-left:1em">△十三斷無因。則無佛法疑。<span class='note-inline'>(此疑。從上佛在然燈佛前。因無法得而來。分三。初斷無佛法疑。二直示法體。三喻示超法體)</span>今初斷無佛法疑。</p>
</div>
<div class='div-orig'><p>何以故如來者<span class='note-inline'>(至)</span>佛得阿耨多羅三藐三菩提。</p>
</div>
<div class='div-commentary'><p style="margin-left:1em">疏。何以故者。徵起之辭也。疑意由前云。實無有法。得菩提果。故授燈記。若果實無有法得而證佛者。則因既無法得。果亦無法得。云何至佛菩提。而又有法得耶。故佛直示斷疑。文曰。如來者。即諸法如義。謂佛所證之法。非從外得。性本自如。非生滅之法體耳。豈墮二邊者乎。</p>
<p style="margin-left:1em">△二直示法體。</p>
</div>
<div class='div-orig'><p>須菩提如來所得阿耨多羅<span class='note-inline'>(至)</span>是故名一切法。</p>
</div>
<div class='div-commentary'><p style="margin-left:1em">疏。宗泐師云。所得菩提者。忘情執而理現。蕩智相而無生。體露真常。無拘戲論法耳。無實等文者。掃二邊相也。謂如來法體。非墮有為相也。故云無實。獨露真常也。故云無虗。以是之故。所以如來觸處自如。唯佛與佛。乃能究竟。</p>
<p style="margin-left:1em">須菩提下。佛又復示善現。法非法義者。以一切法。虗相本盡。真性本現。故云即非一切法也。亦不可云無一切法。故云是故名一切法耳。所謂即妙有而真空。即真空而妙有。空有鎔融。離即離非。獨顯如如。方契菩提心印法故。</p>
<p style="margin-left:1em">△三喻示超法體。</p>
</div>
<div class='div-orig'><p>須菩提譬如人身長大<span class='note-inline'>(至)</span>即為非大身是名大身。</p>
</div>
<div class='div-commentary'><p style="margin-left:1em">宗泐師云。上示如來所證真如法體。徧一切處。豈非是長大際相。故佛恐尊者。潛於法體中。生長大見。特示以喻。而徵之曰。譬如人身長大。而起長大見否。尊者因喻。有悟法體。非長短大小量也。以是之故。佛說非身。是名大身。然大身有二。一者法性身。是異熟果盡。證無為無漏。故非大小相也。二功德身。轉識成智。證有為無漏。故非大小相也。前是法身。後是報身。又報身攝歸法身。故名非身。攝法身而成報身。故非大身。是以離諸漏相。證無我二性。故非大小相也。</p>
<p style="margin-left:1em">△十四斷無我度生嚴土疑<span class='note-inline'>(此還從十二疑中。實無有法發心者而來)</span>。</p>
</div>
<div class='div-orig'><p>須菩提菩薩亦如是<span class='note-inline'>(至)</span>如來說名真是菩薩。</p>
</div>
<div class='div-commentary'><p style="margin-left:1em">疏。上示無我無人。云何度生及淨佛土耶。佛恐善現有疑。即示斷疑。文曰。菩薩亦如是。若云我當度生。我當嚴土。則不名菩薩矣。以菩薩不了法界平等。無增減故。若於平等淨界。達無增減。則終日度生。無生可度。終日嚴土。無土可嚴。所以然者。以菩薩通達無我法故。是則名為真大士也。故彌勒偈云。不達真法界。起度眾生意。及清淨國土。生心即顛倒。故知剎那生心。非達無我法故。</p>
<p style="margin-left:1em">△十五斷諸佛不見諸法疑<span class='note-inline'>(此疑。從不見生土。可淨可度意而來。文二。初五眼明淨。二心徹智淨)</span>今初五眼明淨。</p>
</div>
<div class='div-orig'><p>須菩提於意云何<span class='note-inline'>(至)</span>如是世尊如來有佛眼。</p>
</div>
<div class='div-commentary'><p style="margin-left:1em">疏。宗泐師云。前說不見生土不見為我菩薩者。如是不見諸法。名為如來。然而如來。具足五眼。豈都無所見耶。佛恐善現潛有此疑。由是一一反問。而詰之曰。如來位證果圓。可得五眼圓明。見諸法否。故尊者一一答云。如是如是。而具足之也。夫五眼者。古德云。天眼通非礙。肉眼礙非通。法眼唯觀俗。慧眼了諸空。佛眼如千日。照異體還同。此之五眼。通該十界。而優劣有殊。如經所說五眼。皆如來所具者。無非佛眼也。</p>
<p style="margin-left:1em">△二心徹智淨。</p>
</div>
<div class='div-orig'><p>須菩提於意云何如恒河中<span class='note-inline'>(至)</span>未來心不可得。</p>
</div>
<div class='div-commentary'><p style="margin-left:1em">疏。由佛既具五眼圓明。故復示尊者云。無量恒河沙世界。若干眾生之心。種種異見不同。佛悉知者。葢由以無分別智而知。猶圓鏡之臨空。若澄波之月現。所謂光吞萬像影。無喜亦無嗔耳。一切諸心。皆為非心者。妄識本空也。是名為心者。真心不滅也。所以者何下。釋非心之所以。葢三世之心。過去<span class='corr'>已</span>滅。未來未至。現在不住。皆是虗妄生滅。故求之不可得也。</p>
<p style="margin-left:1em">△十六斷福德例心顛例疑。<span class='note-inline'>(此疑從上。心住顛倒而來。文二。初問答標多。次反覆申明)</span>今初問答標多。</p>
</div>
<div class='div-orig'><p>須菩提於意云何<span class='note-inline'>(至)</span>以是因緣得福甚多。</p>
</div>
<div class='div-commentary'><p style="margin-left:1em">疏。宗泐師云。前說眾生。心有住著。是為顛倒。若福由心造。豈亦是顛倒耶。佛恐潛有此疑。故佛舉示大千滿中。七寶徧布。施與眾生。是人以是因緣。得福多否。尊者答意。深解佛說。以無住相布施。方為得福多耳。</p>
<p style="margin-left:1em">△二反覆申明。</p>
</div>
<div class='div-orig'><p>須菩提若福德有實<span class='note-inline'>(至)</span>如來說得福德多。</p>
</div>
<div class='div-commentary'><p style="margin-left:1em">疏。宗泐師云。佛斷此福德有實者。住相布施。成有漏因。其福則寡。福德無者。是離相布施。成無漏因。其福乃多。是則不住於相。心離顛倒。所作之福。無非善也。</p>
<p style="margin-left:1em">△十七斷無為。何有相好疑。<span class='note-inline'>(此疑。從前如來者。即諸法如義而來。文二初斷色身是佛疑。二斷諸相是佛疑)</span>今初斷色身是佛疑。</p>
</div>
<div class='div-orig'><p>須菩提於意云何佛可以<span class='note-inline'>(至)</span>是名具足色身。</p>
</div>
<div class='div-commentary'><p style="margin-left:1em">疏。宗泐師云。上說諸佛所證。乃無為之法。云何佛身而有相好色耶。佛恐尊者潛有此疑。故佛反問而詰之曰。佛可以具足色身見否。尊者深通實相。故答云。不應以具足色身見。以色即非色。身即非身。唯一法身體也。故云。法身妙無為。不墮於諸色。亦不離色身。見佛具足體。</p>
<p style="margin-left:1em">△二斷諸相是佛疑。</p>
</div>
<div class='div-orig'><p>須菩提於意云何如來可以<span class='note-inline'>(至)</span>是名諸相具足。</p>
</div>
<div class='div-commentary'><p style="margin-left:1em">疏。前示色即非色。所謂匿王觀身實相。觀佛亦然。佛又重示。諸相非相問答意者。謂法身無為。不墮諸數。直指靈源。一真淨法界體故。慈氏偈曰。不離於法身。彼二非不佛。故重說成就。亦無二及有。無二者。無色相二身也。所謂色不異空。故即色相而即法身之妙體也。故云了達本來際。智相都不得。</p>
<p style="margin-left:1em">△十八斷無身。何以說法疑。<span class='note-inline'>(此疑。從上身相不可得見而來。文二。初遮異見。二示正見)</span>今初遮異見。</p>
</div>
<div class='div-orig'><p>須菩提汝勿謂如來作是念<span class='note-inline'>(至)</span>不能解我所說故。</p>
</div>
<div class='div-commentary'><p style="margin-left:1em">疏。宗泐師云。如來色身相好。不可得見。云何為人演說法耶。佛恐尊者潛有此疑。故佛斷疑切誡辭曰。汝勿謂如來有所說法。今眾生見佛有所說者。乃佛昔悲願弘深。於平等法界。無增減中而示聲色。演法利生。以是法不可示。言辭相寂滅。故云莫作是念。</p>
<p style="margin-left:1em">何以故。若人言下。謂若生等不達此意。實謂如來有所說者。則為謗佛。不能解我第一義諦故。若生等不執此意。則知如來稱性而說。說即無說。則無增益謗咎之過耳。</p>
<p style="margin-left:1em">△二示正見二。初示說無說相。二示大生得入。今初示說無說相。</p>
</div>
<div class='div-orig'><p>須菩提說法者無法可說是名說法。</p>
</div>
<div class='div-commentary'><p style="margin-left:1em">疏。由佛上遮異見。故向下直示說無說相。所說文字。性空寂滅。即解脫相故。</p>
<p style="margin-left:1em">△二示大生得入。</p>
</div>
<div class='div-orig'><p>爾時慧命須菩提白佛言<span class='note-inline'>(至)</span>聞說是法生信心不。</p>
</div>
<div class='div-commentary'><p style="margin-left:1em">宗泐師云。善現解空第一。與般若空慧相應。以慧為命。故稱慧命。前云身乃非身之身。法乃非說而說。身說俱妙。難信難解。所以有此疑問。</p>
</div>
<div class='div-orig'><p>佛言須菩提彼非眾生非不眾生。</p>
</div>
<div class='div-commentary'><p style="margin-left:1em">疏。宗泐師云。眾生有聖有凡。而凡夫眾生。於般若性。不能深信。聖體眾生。乃能信解。言彼非眾生者。非凡情眾生也。非不眾生者。非聖體眾生也。聖體眾生者。即大根器也。豈可視為凡情眾生。而不能信乎。佛恐善現。未達此意。故下文。重又釋之。</p>
</div>
<div class='div-orig'><p>何以故須菩提<span class='note-inline'>(至)</span>說非眾生是名眾生。</p>
</div>
<div class='div-commentary'><p style="margin-left:1em">疏。宗泐師云。眾生眾生者。牒上文非眾生。非不眾生也。如來說非眾生等文者。言非凡夫。是聖體眾生。乃能信耳。</p>
<p style="margin-left:1em">△十九斷無法。如何得說疑。<span class='note-inline'>(此疑從上十二十三疑中無法得阿耨菩提而來。文二。初詰探幽徹。二佛示玄妙)</span>今初詰探幽微。</p>
</div>
<div class='div-orig'><p>須菩提白佛言世尊<span class='note-inline'>(至)</span>為無所得耶。</p>
</div>
<div class='div-commentary'><p style="margin-left:1em">疏。宗泐師云。前既云。實無法得成無上覺。如何却有修證。故疑問之曰。為佛證菩提。是得無所得耶。證無所證耶。然尊者<span class='corr'>已</span>知佛得無所得。證無所證。方入大圓覺海。今欲佛重露幽微。以示後徒云爾。</p>
<p style="margin-left:1em">△二佛示玄妙三。<span class='note-inline'>(初示無法得。二示平等為正。三示修成證果)</span>今初<span class='note-inline'>(示無法得)</span>。</p>
</div>
<div class='div-orig'><p>佛言如是如是<span class='note-inline'>(至)</span>名阿耨多羅三藐三菩提。</p>
</div>
<div class='div-commentary'><p style="margin-left:1em">疏。由善現得悟佛意了證之處。故印證云。如是如是。我證菩提。實無法得。所謂成道亦無得。本性圓寂故。</p>
<p style="margin-left:1em">△二示平等為正。</p>
</div>
<div class='div-orig'><p>復次須菩提是法平等無有高下<span class='note-inline'>(至)</span>三藐三菩提。</p>
</div>
<div class='div-commentary'><p style="margin-left:1em">疏。由前示無少法可得。佛又恐尊者墮無生見解。故此文中。復示菩提。無纖毫增減。所謂諸菩薩超十地果圓。證寂而常照。照而常寂。以至非寂非照。即寂即照。離即離非。坐斷一切。頓離諸相。名曰平等。真平等耳。故云。是法平等無有高下者。是名得阿耨菩提果也。</p>
<p style="margin-left:1em">△三示由修成證。分三。初由證無我。二示助修成證。三智淨果圓。今初。由證無我。</p>
</div>
<div class='div-orig'><p>以無我無人無眾生無壽者。</p>
</div>
<div class='div-commentary'><p style="margin-left:1em">疏。以無四相下。謂智淨理圓。獨無伴侶。豈有我人眾生壽者智相。法我見哉。由菩薩妙舍摩他。止觀力故。證無我分圓也。</p>
<p style="margin-left:1em">△二示助修成證。</p>
</div>
<div class='div-orig'><p>修一切善法即得阿耨多羅三藐三菩提。</p>
</div>
<div class='div-commentary'><p style="margin-left:1em">疏。修一切善法者。即三施該六度。六度成萬行也。由修離相之力。超十地果圓。即得阿耨多羅三藐三菩提故。</p>
<p style="margin-left:1em">△三智淨果圓。</p>
</div>
<div class='div-orig'><p>須菩提所言善法者如來說即非善法是名善法。</p>
</div>
<div class='div-commentary'><p style="margin-left:1em">疏。夫斷障證真<span class='corr'>已</span>入妙圓覺海。所謂證無證相。智無智相。生滅心淨。誰云善法。誰云非善法耶。唯證者蕩無纖塵耳。故亦名善法也。</p>
<p style="margin-left:1em">△二十斷所說無記非因疑<span class='note-inline'>(此疑從上修善法而來)</span>。</p>
</div>
<div class='div-orig'><p>須菩提若三千大千世界中<span class='note-inline'>(至)</span>筭數譬喻所不能及。</p>
</div>
<div class='div-commentary'><p style="margin-left:1em">疏。前云。既從修善法得證阿耨菩提者。則佛所說是無記法。不能克證菩提果耶。佛恐尊者。潛有此疑。故直示斷疑文曰。夫名句文身。雖屬無記之法。若人得聞一歷耳根。即得頓斷色空二相。入無漏心印。故持寶滿大千之界須彌之多。而不及持經福行者。何也葢持經福行得成無漏福果之因。故慈氏偈云。雖言無記法。而說是彼因。彼因者。即菩提妙果之因也。</p>
<p style="margin-left:1em">△二十一斷平等云何度生疑。<span class='note-inline'>(此疑從第十九疑中是法平等而來。分三。初示實無生度。二示有度則墮四相。三示佛假我非墮情見)</span>今初示實無生度。</p>
</div>
<div class='div-orig'><p>須菩提於意云何<span class='note-inline'>(至)</span>實無有眾生如來度者。</p>
</div>
<div class='div-commentary'><p style="margin-left:1em">疏。由前既云。是法平等。則無生佛之相。云何諸佛令生入滅度耶。故佛恐尊者潛有此疑。徵示斷疑文曰。汝勿謂如來作是念有生可度。何以故。以平等真界佛無生度。故云實無有生如來度者。</p>
<p style="margin-left:1em">△二示佛有度則墮四相。</p>
</div>
<div class='div-orig'><p>若有眾生如來度者如來則有我人眾生壽者。</p>
</div>
<div class='div-commentary'><p style="margin-left:1em">疏。若佛計度生見。則生界不空。墮於四相以實無生度。故生界不減。佛界不增。是故達平等者。生無生相。佛無佛相。</p>
<p style="margin-left:1em">△三示假我非墮情見。</p>
</div>
<div class='div-orig'><p>須菩提如來說有我者<span class='note-inline'>(至)</span>即非凡夫是名凡夫。</p>
</div>
<div class='div-commentary'><p style="margin-left:1em">疏。如來示云有我者。不見我非我耳。雖云我者。隨世俗諦。說假我意。然而自證分際中。獨無伴侶。誰云我耶非我耶。</p>
<p style="margin-left:1em">而凡夫之人見佛云我。則云佛尚稱我。云何是非我耶。故佛示云。若計我者。是凡夫也。若不計我則非凡夫。是聖見眾生。即假名凡夫也。</p>
<p style="margin-left:1em">△二十二斷以相比知真佛疑。<span class='note-inline'>(此疑從第十七疑如來不應以色身諸相而來。分三。初詰探。二佛難。三佛遮)</span>今初詰探。</p>
</div>
<div class='div-orig'><p>須菩提於意云何<span class='note-inline'>(至)</span>以三十二相觀如來。</p>
</div>
<div class='div-commentary'><p style="margin-left:1em">疏。以三十二相者。應身也。觀如來者。法身也。今佛擊探尊者曰。汝可以在吾三十二相應身中。觀法身如來否。尊者答云。如是如是。以三十二相應身中。觀法身如來也。</p>
<p style="margin-left:1em">△二佛難。</p>
</div>
<div class='div-orig'><p>佛言須菩提<span class='note-inline'>(至)</span>不應以三十二相觀如來。</p>
</div>
<div class='div-commentary'><p style="margin-left:1em">疏。由上善現即答以應身中可見法身如來。故佛恐尊者以佛法身。仍墮聲色之量。隨示輪王。亦同佛相。而難之也。夫輪王者。昔無非修施戒之福。未脫欲界果色。因福果熟似同佛相。即非無漏之色。是見愛色也。今佛轉識成智。得有為無漏不墮諸數。即聲色而非聲色。同真際等法性。豈以輪王見愛之色而可類哉。故佛難示尊者曰。若以三十二相觀如來者。即轉輪聖王亦為如來矣。</p>
<p style="margin-left:1em">須菩提白佛言下。即尊者一聞難語。乃徹悟如來法身頓離諸相。不可以聲色境上而見佛法身也。所謂宗門法眼非是色邊際事。豈虗謬語耶。</p>
<p style="margin-left:1em">△三佛遮。</p>
</div>
<div class='div-orig'><p>爾引世尊而說偈言。</p>
<p>若以色見我以音聲求我是人行邪道不能見如來。</p>
</div>
<div class='div-commentary'><p style="margin-left:1em">疏。佛既見尊者。一悟法身非聲色境。故重示偈證曰。若以聲色見聞我者。是人乃墮凡夫徧計性也。豈見法身如來淨妙之體也哉。是知要百尺竿頭重進一步。十方世界頓現金身矣。</p>
<p style="margin-left:1em">△二十三斷佛果非關福相疑。<span class='note-inline'>(此疑從上不應以具足相觀佛而來。分四。初遮毀相之念。二出毀相之過。三明福相不失。四明不失所以)</span>今初遮毀相念。</p>
</div>
<div class='div-orig'><p>須菩提汝若作是念<span class='note-inline'>(至)</span>得阿耨多羅三藐三菩提。</p>
</div>
<div class='div-commentary'><p style="margin-left:1em">疏。宗泐師云。上明如來所證菩提不從福德而致是則菩薩所修福德不成菩提之因。亦不克果報耶。佛恐尊者生疑墮無為坑見離福德相而成如來。故佛誡辭曰。汝若執離相見不以具足福德相故而得阿耨多羅三藐三菩提者。則墮毀相見撥無因果過。故佛切誡尊者曰。莫作是念如來不以具足福德相故。得阿耨菩提也。</p>
<p style="margin-left:1em">△二出毀相過。</p>
</div>
<div class='div-orig'><p>須菩提汝若作是念<span class='note-inline'>(至)</span>說諸法斷滅莫作是念。</p>
</div>
<div class='div-commentary'><p style="margin-left:1em">疏。由上誡尊者切切辭云。汝莫作小乘斷滅見念。汝若作是念發阿耨多羅三藐三菩提心者。豈非說諸法斷滅相。則墮外道見也。葢大乘所修福德之因福德之果。但離取著之相。故又誡云莫起小乘斷滅見之念耳。</p>
<p style="margin-left:1em">△三明福相不失。</p>
</div>
<div class='div-orig'><p>何以故發阿耨多羅<span class='note-inline'>(至)</span>於法不說斷滅相。</p>
</div>
<div class='div-commentary'><p style="margin-left:1em">疏。何以故下重徵其意。言發菩提心者。必須悲以導諸行。智以斷諸惑。習三心之妙觀。運定慧之雙融。遊十地之真如。涉五忍之覺海。方得成就妙菩提果。遠離斷滅相也。宗門所謂修證即不無。染污即不得。豈墮斷滅見也。</p>
<p style="margin-left:1em">△四明不失福所以。分二。初明地前住相行施。次地後證無我法。今初明地前住相行施。</p>
</div>
<div class='div-orig'><p>須菩提若菩薩以滿恒河沙等世界七寶持用布施。</p>
</div>
<div class='div-commentary'><p style="margin-left:1em">疏。宗泐師云。假使初心大士。以無量世界七寶行施度等行。皆以住相而行之者。所謂五蘊心相不能廓徹清淨。知無我者。尚未得入通達位。況進修習位。及究竟位中。忘取相心耶。</p>
<p style="margin-left:1em">△次地上證知無我法。分二。初超勝地前。二斷疑取證。今初超勝地前。</p>
</div>
<div class='div-orig'><p>若復有人知一切法無我<span class='note-inline'>(至)</span>以諸菩薩不受福德故。</p>
</div>
<div class='div-commentary'><p style="margin-left:1em">疏。宗泐師云。若有人知一切法無我得成於忍云云者。無我。無人法二執見也。忍者。即無生法忍也。謂初地<span class='corr'>已</span>去。至入究竟位中。俱名為忍。故地前。亦名為忍。修比量觀。未脫取相心故。即解行無生也。從初地至十地。謂之分證無生。從十地至等妙覺地。謂之究竟無生。既得無生忍<span class='corr'>已</span>。則勝于地前忘相行施。其究竟大不同耳。故云此地上。勝於地前菩薩。所作功德。何以故。以諸菩薩不受福德故。言不受者。不受有漏諸福德也。夫有漏者。未斷分段及變易生死心意識也。今得無漏之福。所謂轉識成智。得有為無漏。永證大圓覺地。故云不受住相之福德也。</p>
<p style="margin-left:1em">△二斷疑取證。</p>
</div>
<div class='div-orig'><p>須菩提白佛言世尊<span class='note-inline'>(至)</span>是故說不受福德。</p>
</div>
<div class='div-commentary'><p style="margin-left:1em">疏。佛直示無漏妙德。則不受而受。得入性功德耳。尊者因不解此意生疑。復白佛言世尊。菩薩云何不受。既不云受福德。云何能證無生法忍。佛即示之曰。菩薩所作六度萬行之福德者。不應貪著有漏無漏取相之心。是故云。不受諸福德也。所謂富有萬德。蕩無纖塵者。是名真福德耳。</p>
<p style="margin-left:1em">△二十四斷化身出現受福疑<span class='note-inline'>(此疑從上不受福德而來)</span>。</p>
</div>
<div class='div-orig'><p>須菩提若有人言<span class='note-inline'>(至)</span>亦無所去故名如來。</p>
</div>
<div class='div-commentary'><p style="margin-left:1em">疏。宗泐師云。有來去坐臥者。乃應身如來也。無來無去者。法身如來也。然如來昔行菩薩道時不受福報。云何至果菩提有去來坐臥之相。使諸眾生供養獲福。佛恐尊者。有此疑意。故佛示之曰。雖有去來動作之相應身受供。而法身之體。如如恒不動也。故彌勒偈云。去來化身佛。如來常不動。於是法界處。非一亦非異。由非一非異。故亦能一能異。一多圓融。自在無礙耳。</p>
<p style="margin-left:1em">△二十五斷法身化身一異疑。<span class='note-inline'>(此疑從上應有去來法無去來而來分七。初破應身異相。二破法身一相。三破一異合相。四破凡夫墮我相見。五示真我相。六示正知見相。七示寂用雙忘相。今初應身異相。分二。初問微塵多否。次答微塵喻應無性)</span>今初微塵多否。</p>
</div>
<div class='div-orig'><p>須菩提若善男子善女人<span class='note-inline'>(至)</span>須菩提言甚多世尊。</p>
</div>
<div class='div-commentary'><p style="margin-left:1em">疏。佛問世界碎塵而又稱微塵者。乃極微細之塵也。即如空中遊塵而破七分。七分之塵。又各破七分。乃透佛金之塵。亦名隣虗塵。即色邊際塵也。今佛舉示尊者。故答云甚多。</p>
<p style="margin-left:1em">△二答微塵喻應無性。</p>
</div>
<div class='div-orig'><p>何以故若是微塵眾<span class='note-inline'>(至)</span>則非微塵眾是名微塵眾。</p>
</div>
<div class='div-commentary'><p style="margin-left:1em">疏。以世界既碎為塵。故塵性實無所有。以世界對待為名。故云微塵眾也。所以者何下。云佛說微塵眾。微塵以世界為體。故塵無塵性。則非微塵也。然此碎界為塵。各住本位。亦可寄名微塵。故云是名微塵也。今則塵無異性。以喻法身流轉諸趣。動作施為。如水成波。則波無異相。若內證一心。本無異相。外應隨機。寓名應相。即應相。即應身而無應身異相也。</p>
<p style="margin-left:1em">△二破法身一相。</p>
</div>
<div class='div-orig'><p>世尊如來所說三千大千世界即非世界是名世界。</p>
</div>
<div class='div-commentary'><p style="margin-left:1em">疏。既微塵聚而為界。故界即非界。今現住本位故亦名世界。以喻法身原本應身異相。而成法身。故法身一相。了不可得。又則佛身無為。本不墮諸數。豈有一相而可異哉。</p>
<p style="margin-left:1em">△三破一異合相。</p>
</div>
<div class='div-orig'><p>何以故若世界實有者<span class='note-inline'>(至)</span>但凡夫之人貪著其事。</p>
</div>
<div class='div-commentary'><p style="margin-left:1em">疏。前示應無異相。後示法無一相。今既一異之相不存。況存一合相者。善現又恐法眾墮一合相見。故復示之曰。世界雖塵聚成。有似一合相者。然一合相者。即非一合相也。所以然者。若塵既聚為界。中間合相。又從誰立。因隨世俗言說。假名一合相者。故佛印證尊者曰。一合相者。即是不可說也。但凡情墮於心識。種種執取計量之見是故佛法性體本是離垢。凡情不了。於無言說中。墮于言說耳。以上破非一異合相<span class='corr'>已</span>竟。所謂法體如如。無自相也。</p>
<p style="margin-left:1em">△四破凡夫墮我相見。</p>
</div>
<div class='div-orig'><p>須菩提若人言佛說我見<span class='note-inline'>(至)</span>是人不解如來所說義。</p>
</div>
<div class='div-commentary'><p style="margin-left:1em">疏。由前法無自相。法身真我又從誰得。故佛斷尊者疑曰。若眾生自墮情執不空四相。反云如來亦有四相之見。故佛徵尊者曰。若人云佛有四相我見是人解我所說義不。尊者頓會佛意。答云不也。是人不解佛義不見如來真法身我也。</p>
<p style="margin-left:1em">△五示真我體。</p>
</div>
<div class='div-orig'><p>何以故世尊說我見人見眾生見壽者見<span class='note-inline'>(即假觀)</span>即非我見人見眾生見壽者見<span class='note-inline'>(示空觀)</span>是名我見人見眾生見壽者見<span class='note-inline'>(即中觀)</span>。</p>
</div>
<div class='div-commentary'><p style="margin-left:1em">疏。何以故下。重徵真法身體。所云真法身體者。由隨世俗假立我說。今溯本窮源我即非我。見即非見。是名真我真見。真法身體也。</p>
<p style="margin-left:1em">△六示真知見。</p>
</div>
<div class='div-orig'><p>須菩提發阿耨多羅<span class='note-inline'>(至)</span>如是信解不生法相。</p>
</div>
<div class='div-commentary'><p style="margin-left:1em">疏。佛示初心大士欲得超無上菩提者。莫墮心意識見。而求佛真法身體。夫真佛法身體者。以無分別智而知。以無分別見而見。以無分別信而解。是為得真知。真見真信真解。是故信解理圓。智無生見。豈生法相乎。</p>
<p style="margin-left:1em">△七示寂用無礙。</p>
</div>
<div class='div-orig'><p>須菩提所言法相者如來說即非法相是名法相。</p>
</div>
<div class='div-commentary'><p style="margin-left:1em">疏。夫內證一心。故寂用雙忘。一片真如。母容毛髮相入。故佛直示一心相即非相耳。若以即寂而用。應物示機。豈無法相。故云是名法相。其猶月落萬川本非來去。若以即用而寂。如來不出世亦無有涅槃。故證大圓覺海。是以寂用雙忘。法無自相。寂用無礙。非一非異能一能異者。妙法蓮華證於斯矣。</p>
<p style="margin-left:1em">△二十六斷化身說法無福疑<span class='note-inline'>(此疑從上塵喻化身是異而來。分二。初明演法功德。次明說法離染。今初又二。初示無住相施。二較演法福勝所以)</span>今初。示無住相施。</p>
</div>
<div class='div-orig'><p>須菩提若有人以滿無量<span class='note-inline'>(至)</span>七寶持用布施。</p>
</div>
<div class='div-commentary'><p style="margin-left:1em">疏。阿僧祇者。此云無數。今云無量阿僧祇者。即無量數之無數也。以為大千世界之數。則多多矣。今菩薩以滿多多大千中七寶。徧布施與眾生。然雖施寶之多。兼修離相之行。亦不及持經演法之福。</p>
<p style="margin-left:1em">△二較演法福勝所以。</p>
</div>
<div class='div-orig'><p>若有善男子善女人<span class='note-inline'>(至)</span>為人演說其福勝彼。</p>
</div>
<div class='div-commentary'><p style="margin-left:1em">疏。若男子女人者。一者貫通五位大士。二者貫佛座下弟子。七種人等。如華嚴善財參五十三位之人耳。然雖文中云。發菩提心者。示因中大士。即該果中諸大士也。今持經乃至四句偈等者。自修也。為人演說者。令他修也。前示離相施行福。今示演法施行福勝。所以福勝者。其義有三。一者弘法大士自修勸他演法之時。若人一歷耳根永為道種。大經云。如人食少量剛種子。必竟要穿有為無為身故。是故彼菩薩雖修離相施行不能令生。得世出世間如是諸妙利故。二者演法大士。非但自得斷障證真。亦得令彼無量有情。速得斷障證真。展轉教化。無量諸有情故。三者演法大士。自修益彼。或以財施。或以法施。或以無畏施。總以般若波羅密多止觀妙行。而為其行。斷障證真。得入大圓覺海。是故云。其福勝彼耳。</p>
<p style="margin-left:1em">△二示說法離染。</p>
</div>
<div class='div-orig'><p>云何為人演說不取於相如如不動。</p>
</div>
<div class='div-commentary'><p style="margin-left:1em">疏。前先明自利。兼明利他。今此文中專為利生演法即為利<span class='corr'>己</span>斷障證真之義所以云利生演法何故得利<span class='corr'>己</span>證真者。由大士為人演說法時。不取語言文字相。不取音聲相。不見自不見他。不取性不取相。以如如智。內證一心。以如如境。外無異相。所謂心無心相。境無境相。同真際等法性。非一相非異相。非一異相。寂而常照。應用了然故。照而常寂。照本寂故。寂照同時。一心不生萬法無咎故。離一切相。名諸佛故。是故演法利生。故得斷障證真利<span class='corr'>己</span>而<span class='corr'>已</span>。豈虗謬哉。</p>
<p style="margin-left:1em">△二十七斷入寂如何說法疑<span class='note-inline'>(此疑從上演法與不動而來)</span>。</p>
</div>
<div class='div-orig'><p>何以故一切有為法<span class='note-inline'>(至)</span>如露亦如電應作如是觀。</p>
</div>
<div class='div-commentary'><p style="margin-left:1em">疏。上言如如不動。則佛常住世間為眾生說法。何故又入涅槃耶。是故說偈示之曰。夫有為法者。即世間生滅法也。佛生人中示同生滅。何故耶。由一切眾生在迷。不達真如法一故。妄見無常生滅之法。妄生我人眾生壽者四相。今佛復示六種之喻。以破我人等四相。所謂如夢不真故。如幻。不實故。如泡。畢竟虗假故。如影。不常故。如露。剎那生滅故。如電。非但剎那生滅而且無實故。又前三喻。以喻虗假不實。當體全空故。後三喻以喻剎那生滅畢竟無常故。又影兼二義。一虗假。二是無常。由前大士入寂將證實相之地。復以如幻三摩提妙舍摩他之力。却來觀世間猶如夢中事。所謂一空一切空法體如如無自相故。二一假一切假。非但有為諸法如夢幻影。即此真如亦是幻故。三一中一切中。即此幻法世出世間生滅之相。同真際等法性。非空非假非中故。由此文字觀照般若而證入實相第一義諦。故云應作如是觀者。所謂不觀五蘊相。不觀五蘊性。不觀五蘊如。非觀非不觀。又觀無所觀。故即觀而止。無觀而觀。故即止而觀。又由觀本即止。止本即觀。是故止觀雙融。以妙定而即慧也。以妙慧而即定也。方是真如活潑潑地。頓入金剛心印法耳。以上釋正宗分一科<span class='corr'>已</span>竟。</p>
<p style="margin-left:1em">△三是流通分。</p>
</div>
<div class='div-orig'><p>佛說是經<span class='corr'>已</span>長老須菩提<span class='note-inline'>(至)</span>皆大歡喜信受奉行。</p>
</div>
<div class='div-commentary'><p style="margin-left:1em">疏。佛說此經<span class='corr'>已</span>者。是阿難結集法藏般若義畢。乃收語之辭也。長老須菩提者。舉請法之首也。比丘二字前<span class='corr'>已</span>釋也尼者。梵音此云女也。前比丘等者。出家二眾。後優婆塞優婆夷者。在家二眾。今云優婆塞及夷者。梵語。此云覲事男及覲事女也。所言覲事者。謂以在家二眾全受五戒。恒以親覲供養三寶而為其事也。故在家二眾。謂之外護三寶。兼弘正法。普引雜類有情而入佛道。故出家二眾。謂之內護三寶。演法利生攝諸羣眾。三乘普濟引導迷塗入涅槃故。然佛四類弟子。唯比丘而為其主。然此比丘復更選擇有道具德者。乃可傳也。一者得法眼。二者是戒德。三者具定慧。四者具辨才。五者具大乘根器。六者具大悲心性。七者具聲相福德圓滿。若缺一二德者。難為知識。豈可傳宗續於慧命乎。若果具如是七德。將遊十地之法門。或古佛重示現也。所謂流通不絕法週沙界。豈可量哉。</p>
<p style="margin-left:1em">一切世間等云云者。天即三界二十八諸天也。人。即是天子以至于庶民也。阿修羅者梵語。此云非天。有天之福。而無天之德也。具如別釋。等者。等諸雜類眾也。如華嚴器世間及有情世間也。</p>
<p style="margin-left:1em">聞佛至信受奉行者。凡在般若會中。一聞佛旨。所謂蕩色空而非有。洗凡聖眼而入一心。洞法界之本由。徹圓明之大覺。速得斷障證真。豈非皆大歡喜信受奉行者哉。</p>
</div><p style="margin-left:1em">回向偈曰。</p>

<div class="lg regular"><div class='lg-row'>我以精進力　悲智運妙心　凡情毛道智</div>
<div class='lg-row'>測量法界空　不取性相際　妙觀入無為</div>
<div class='lg-row'>超十地行圓　永證常樂果</div>
</div>
<p class='juan'>金剛般若波羅蜜經疏義<span class='note-inline'>(終)</span></p></div>
<div class='div-w'>
<p class='h1'>音釋</p>
<div class='div-note'>疏。了蘊處界法。本來寂滅<p style="margin-left:1em">謂五蘊一科。十二處一科十八界一科。</p>
<p style="margin-left:1em">梵語塞建陀。華言蘊。仁王經云。諸眾生等有色心二法。色名色蘊。心名四蘊。皆積聚陰覆真實性也。即色受想行識五蘊也。斯為合色開心論。</p>
<p style="margin-left:1em">二。十二處者眼耳。鼻舌身及色聲香味觸謂之十處色法。又斯二處法塵。謂第六識七識各有半分。所謂獨影境。及真帶質。似帶質境中論。即無表色也。心者即六識及意識見分中論。謂之開色合心論耳。</p>
<p style="margin-left:1em">三十八界者。謂六根六塵六識。為十八界。界者。各有分際。斯為心色俱開論。前五蘊為實。在界處為假。即假實論三科義也。若溯流窮源者。由迷自性智。故成識。或多或少論。由迷性。故成色。亦或多或少論。若能轉識成智。轉性不計我人等法。以智了色。色如影像不可得故。以性冥智。智不可得。智性一如。所謂觸處成真法法本來常寂滅故。是心印耳。</p>
疏。斷十障證十如。而窮源實相金剛智慧到彼岸故<p style="margin-left:1em">註云。十障者。即十地中俱生所知障也。十如者。即十地中所證真如也。今云十障。一凡夫我相障。有二愚故。一執著我法愚。即異生障。二惡趣雜染愚。即惡趣諸業果等。此業果等。雖非愚品。愚品類故。若斷此一障二愚。即證得徧行真如。謂此真如所顯二空。無有一法而不在故。若證得此真如<span class='corr'>已</span>。即入菩薩初歡喜地。言歡喜者。初獲聖性具證二空。能益自他生大歡喜故。</p>
<p style="margin-left:1em">又有三義。一得位。二證理。三成行。由此三故。名極歡喜。即初始證一分實相金剛智慧到彼岸故。</p>
<p style="margin-left:1em">二邪見障。誤犯身口意三業障。此障有二愚。一微細誤犯愚。二種種業趣愚。以此一障二愚。能障二地。若斷此一障二愚。即證得最勝真如具成無邊淨戒之德。於一切法最為勝故。若證得此真如<span class='corr'>已</span>。即入菩薩第二離垢地。言離垢者。由極遠離犯戒垢故。謂性戒成就。非如初地思擇戒。由斯義故。名離垢地。而又進窮。證第二分實相金剛智慧到彼岸故。</p>
<p style="margin-left:1em">三闇鈍障。即令聞思修三慧忘失。及障勝定總持。此障有二愚故。一貪欲愚。此障勝定及彼修慧。二圓滿陀羅尼愚。此障聞思及障陀羅尼故。若斷此一障二愚。即證得勝流真如。謂此真如所流教法。極為勝故。若證得此真如<span class='corr'>已</span>。得入菩薩第三發光地。言發光者。以成就勝定總持。發起無邊妙慧光故。名發光地。而又進窮證第三分實相金剛智慧到彼岸故。</p>
<p style="margin-left:1em">四微細煩惱現行障。即定愛。法愛而不捨故。此障有二愚故。一等至愚味八定故。二法愛愚。即解法慢。今得無漏定無漏慧教。故違於彼。由斷此一障二愚。即證得無攝受真如<span class='corr'>已</span>。便成菩提法不住道。精進不退。得入菩薩第四縱慧地。言燄慧者。法喻雙彰之名。亦有三義。一初入證智能燒前地解法慢薪。二安住最勝菩提法燒煩惱薪慧燄增故。三地滿足故。依證智摩尼放淨慧光故名為燄。由斯三義故。名燄慧地。又進窮證第四分實相金剛慧到彼岸故。</p>
<p style="margin-left:1em">五下乘涅槃障。即前四地出世厭生死苦樂趣涅槃障。此障有二愚故。一是欣。二是厭。所謂欣涅槃之寂靜。厭生死之苦耳。有此二障。難越二乘。未得出真入俗。利諸生故。由斷此一障二愚。即證得類無差別真如。謂此真如生死涅槃皆平等故。若證得此真如<span class='corr'>已</span>。得入菩薩第五難勝地。言難勝者。此地中真諦智。是無分別。世間工巧智。是有分別。此真俗二諦相違。應令修合難合而能合故。令極相應。故名難勝地。又進窮證第五分實相金剛智慧到彼岸故。</p>
<p style="margin-left:1em">六粗相現行障。即執有染淨粗相現行故。此障有二愚故。一觀察行相流轉愚。即是此中執有染故。二多相現行愚。即是此中執有淨故。若斷此一障二愚。即證得無染淨真如。謂此真如本性無染。亦不可說。後方淨故。若證得此真如<span class='corr'>已</span>。即入菩薩第六現前地。言現前者。莊嚴論云。不住生死及涅槃者。觀慧現前故。名現前地。又進窮證第六分實相金剛智慧到彼岸故。</p>
<p style="margin-left:1em">七細相現行障。即生滅細相現行故。此生滅相即是二愚。一細相行愚。執有流轉細生故。二純作意求無相愚。即執有細還滅故。若斷此一障二愚。即證得法無差別真如。以了種種教法。冥同真際故。若證得此真如<span class='corr'>已</span>。即入菩薩第七遠行地。言遠行者。十住論云。去三界遠。近法王位故。名遠行地。又進窮證第七分實相金剛智慧到彼岸故。</p>
<p style="margin-left:1em">八無相加行障。即無相中猶有加行。故未能現相及土。此障有二愚故。一於無相功用愚。二於想自在愚。令於相中不自在故。由斷此一障二愚。即證得不增減真如。謂此真如。由不隨染淨及增減故。若證得此真如<span class='corr'>已</span>。得入菩薩第八不動地。言不動者。無分別智任運相續。相用煩惱不動故。名不動地耳。又進窮證第八分實相金剛智慧到彼岸故。</p>
<p style="margin-left:1em">九利他不欲行障。即四無礙障成二愚故。一名於無邊所說法名句文字後後慧辨陀羅尼自在愚。二辨才自在愚。即第四樂說無礙障。若斷此一障二愚。即證得智自在所依真如。謂若證此真如<span class='corr'>已</span>。即入菩薩第九善慧地。言善慧者。由得最勝無礙智故。名善慧地。又進窮證第九分實相金剛智慧到彼岸故。</p>
<p style="margin-left:1em">十未得法自在障。即十地大法智雲及所起事業障。即此一障有二愚故。一障所起名神通愚。二障大智。即不能悟入微細秘密愚。若斷此一障二愚。即證得業自在所依真如。謂此真如具總持定門及受位智波羅密諸行業故。若證得此真如<span class='corr'>已</span>。即入菩薩第十法雲地。言法雲者。法身。虗空。智慧如大雲。又由菩薩諸三昧門。諸陀羅尼門。攝一切聞薰因。徧滿如來藏中。以此聞薰習雲。徧週法界雨大法雨。充足無量眾生。是名法雲地。又進窮證第十分實相。故云斷十障證十如。而研窮永證實相金剛智慧到彼岸故。又此十障。皆不越起信論中。生住異滅四相。三細六粗。四相者。生住異滅。三細者。一業相。二轉相。三現相。六粗者。即一智相。二相續相。三執取相。四名字相。五造業相。六業繫苦果相。于此三細六粗。總不越生住異滅。分三賢十地等妙二覺斷之。謂地前及小果聲聞俱斷滅異二相。何則。由賢位進初地。破第六七識中。執取名字相。故第六七識。及身口意三業永捨分別二執。決不造也。故地前破滅異二相。四果聲聞。初果破第六識中十種見惑。初捨我法。永不造業。永不招苦果。故斷滅相。二三四果。因破第七轉識。為第六意識根。故名為意根。此第七識。由恒審思量我相隨。若依六識分別前塵好惡之境。故有執取名字。及起惡造業招果。今第六識念念修戒定慧解脫解脫知見。故帶令第七識。亦念念成。戒定等故。破執取名字我法之執。異見相也。又令第六七所起現行。薰入第八識中。我法種子。亦皆拔去。故破欲界第七識中。九品思惑種子。又聲聞修無漏定慧時。于第七識內緣賴耶識性。永捨不計。將第八識中。我痴我慢我見我愛四惑。最極計我法微細種子拔去。故頓斷色無色界七十二品思惑煩惱。破思惑煩惱者。有二。一由凡夫色無色界天味八定故。即成障礙無漏道果。故未脫分段生死。報盡還入輪趣。今羅漢不味不取。永捨定味。名八背捨。二由不計賴耶識性。永捨我法。頓斷我見痴愛。涅槃尚不計取。況計取賴耶識性故永捨生死。不隨輪迴。成無生殺賊果也。外道由計定味。及計識性。妄取涅槃性見。妄證無生。故我法賊種未曾殺盡。豈越生死者乎。問小乘。向不知有第八識。今又何故。云有第八識耶。答小乘雖不知有。然斷分段煩惱習種。總在八識中斷。若地前賢位。入通達。得見道分者。亦與羅漢位見齊。但羅漢未知心外無法。當處出生當處寂滅。不可破壞。唯是一心。證大無生。成圓覺果。若羅漢能知能了。頓空色心二法自性圓明。即得越超諸地。得入無生。復次斷住相無明者。謂初地捨異生障後。未至第六現前地時。還有染淨二相生滅流轉未曾脫盡。若<span class='corr'>已</span>入第六地粗相生滅現行。方能永捨。故斷住相中。相續相也。又菩薩六地未入七地時。還有無相觀智未曾脫盡。故住相中智相未破。若入七地時方能永斷。初證無生。六粗永捨。但三細未除。故未入大無生忍。若第八地。證入大無生忍。頓破第八識中現相。所謂即親疎二相是也。又八地將入九地時。于第八識中見分。微細我執未曾脫盡。故八地未進九地時。四無礙智未得自在。若進九地第八識中。見分轉相。始得永捨。更證無生。以上續智二粗。現轉二細。為之住相無明。後之種子為之生相無明。所以云生相者。謂見相二分計微細二執為之枝葉無明。見相二分種子業相為之根本無明。故三細六粗合配賢聖分生住異滅四相。又配五六七八識而破除之。始進十地堦級之位。以至等妙二覺中更有業相種子細中之細無明未盡。故未證妙圓。覺海之果德耳。問十障中。只有生住二相。并無異滅二相。答初地捨異生障。豈非斷滅異二相。是故執取。名字。業相。業繫苦相。皆收異生障內。若能捨去。即斷滅異二粗相也。向後十地脫業相種子。亦該等妙二覺所斷。金剛道後異熟果空。生滅與不生滅種子。故又復分等妙二位。而斷之也。</p>
逈無異熟之相<p style="margin-left:1em">註。宗鏡錄云。第八識本無賴耶之名。由第七識。執第八見分為我。若不執持。但名異熟識。此是善惡果位。以善惡業為因。即招感得此因果也。故前世業為因。因是善惡。今世感第八識。是無記異熟果。以世出世間分段及變易生滅之相。總不能盡。直至金剛道後異熟果空。斷十障證十如。逈無異熟之相。似心月孤圓。究竟絕言詮故。</p>
轉八識而成四智<p style="margin-left:1em">註云。八識者。一眼識。二耳識。三鼻識。四舌識。五身識。六意識。七轉識。八藏識。四智者。一成所作智。二妙觀察智。三平等性智。四大圓鏡智。謂前二智緣俗諦境多。後二智。緣真諦境多。所言轉前眼耳鼻舌身五識。為成所作智。謂在凡夫之中。墮在聲色五塵根境用事。今在佛果位中能應能化。及于山河之身。隨機示現。故云成所作智。二轉前第六識成妙觀察智者。謂在凡夫位中。于第六識恒審思量。能鑑五塵比量差別之境。所謂以帶質真帶質之相。今在佛果位中轉成妙觀察智。鑑機差別。而能隨根說法者。故名妙觀察智。三轉前第七識。成平等智者。謂在凡夫位中。第七原名末那。此云分別識。亦名染淨識。分別有無二相起染污故。今于佛果位中轉成平等性智。永絕二邊相。深知寂滅無生忍境。故名平等性智。四轉第八識成大圓鏡智者。謂此凡夫位中。原名阿賴耶識。此云含藏識。以能含藏諸法有漏種子。由此三義故。所謂一能藏。如寶藏庫。以能含藏有漏諸法故。二所藏。前七識一切善惡無記三性故。三執藏。以七識見分執第八識相分。亦執第八見分。起我痴我慢我見我愛。四惑相應。而不離故。今在佛果位中。轉成大圓鏡智。以喻得名。所謂如大圓鏡。週徧法界。照用自在。離諸相故。六祖偈云。大圓鏡智性清淨。平等性智心無病。妙觀察智鑑非功。成所作智同圓鏡。以四智圓融妙偈之論。攝歸自性真如。證有為無漏不落數故。不落數者。所謂斷障證真。入大圓覺。到彼岸耳。</p>
修道具五位人<p style="margin-left:1em">註云。一資糧位。二加行位。三通達位。四修習位。五究竟位。是為五位。資糧者。十住。十行。十向。為賢。亦名資糧位。資者。助也。糧者或食。或鈔也。以修信住行向之糧鈔。而資十地福慧之基址。故名資糧位也。加行者。三賢<span class='corr'>已</span>後。修煖頂忍世。名入四加行位也。即精進之別名耳。通達者。前通三賢。後通十地等妙二覺。名通達位也。修習位者。即修十地真如。了六度而即一心。悟萬行而即一體。名修習位也。究竟者。越十地進等妙二覺。斷最細無明。名究竟位。</p>
色界四天<p style="margin-left:1em">註云。一初禪三天。一梵眾天。二梵輔天。三大梵天。二禪三天。一少光天。二無量光天。三光音天。三禪三天。一少淨天。二徧淨天。三無量淨天。四禪九天。一無雲天。二福生天。三廣果天。四無想天。即外道天。六識粗想不行。妄計涅槃。名無想天。五無煩天。六無熱天。七善見天。八善現天。九色究竟天。以上五天名那含天。梵語那含。此云不來果。即三果聖人。斷九品思惑盡。不來欲界受生。寄住色界天耳。</p>
無色四空天<p style="margin-left:1em">註云。一空無邊處天。二識無邊處天。三無所有處天。四非想非非想處天。前色界無煩天。以至超越非非想定。若不計我即證無生。若計我取證。即墮外道見。不能斷惑證真。又三地菩薩。亦由四禪八定之力。而得發起無邊妙慧光故。即進四地果德。而佛遊履者。示軌後徒故。</p>
四禪四空八定之力<p style="margin-left:1em">註云。一初禪具三義。一離障。即欲惡不善法。二修行對治。即有覺有觀。三修行利益。即名離生喜樂地耳。二禪亦有三。初離障。即滅覺觀。二修行對治。即內治一心。無覺無觀。三修行利益。名定生喜樂地。三禪亦具三義。一離障。即喜心。二修行對治。具三支心。一住捨。捨喜心故。二正念。不隨喜心故。三正智。得成淨妙樂故。以上三義。即對治心也。三得利益。名離喜妙樂地。四禪亦具三義。一離障。即斷樂先除苦喜憂滅。二修行對治。不苦不樂。三得利益。名捨念清淨地。次明四空天。即無色界天也。一由前欲界天厭欲歸色。是定果色。離欲界染污相。是淨妙色。如水月空花。無實色故。今此天。復又厭色歸空。故此天。名空無邊處天。二厭空歸識。方滅色空二境。無第七識粗相。故此天只有半分末那。名識無邊處天。三厭識歸賴耶。謂第七末那識見分不行。賴耶性漸除。名無所有處天。四厭賴耶識性則覺有礙。故還厭之。研窮識性皆無。頓入寂靜之處。豈不快哉。但此天粗想雖滅。細想未除。粗想滅者。此天以盡識性故。細想未除者。還計執有涅槃性。故云名非非想處天。</p>
三輪體空<p style="margin-left:1em">註云。身口意三輪以大士了自身如實相。觀身如是。觀佛亦然。故內外三輪空寂。又布施與者。受者。中間財物。以當體全空。故曰三輪空寂。</p>
止觀二門<p style="margin-left:1em">註云。一止門二觀門。今初止門者。有五。一戒行止。以菩薩三聚戒。所謂攝律儀戒。攝善法戒。饒益有情戒。纖毫無毀犯故。故梵語毗尼。此翻云滅。滅諸非故。是名戒行止。二依處止。謂大士勤修最上一乘。必須遠離憒閙。名聞利養。在蘭若處名為依處止。三定行止。謂古德專教人看一話頭。綿綿密密。親親切切。必竟如何是本來面目。如此看來看去。疑來疑去。參來參去。參到一個無參處。疑到一個無可疑去。行也如此。坐也如此。蹔也如此。睡也如此。穿衣也如此。喫飯也如此。乃至無一時一刻剎那之際。究竟無不參之。無不疑之。所謂參到無可參處。疑到無可疑處。忽然疑團脫落。坐斷古今。㘞地一聲。原來一段現成公案。所謂觸處逢真照體獨立名定行止。四斷惑止。古人謂大事未明如喪考妣。大事<span class='corr'>已</span>明。還更要如喪考妣。若見道之後。必須教觀印證心地。或習唯識真勝義性。所云真勝義性者。以坐斷真際現量之見。所謂法不得有無。始證無生際。了無少法可得。得入菩薩通達位。見素法身。捨異生障。證徧行真如。頓入真如大海。更無餘法。故得了六度而即一心。斷生住異滅四相無明。永為斷絕。方證大圓覺地。所謂證無證相。智無智相。唯證者。蕩無纖塵。名為斷惑止。五不二止有三。初體真止。二方便隨緣止。三息二邊分別止。初體真止者。以當處出生。當處寂滅。毫無轉處留情。了一切法從本以來離言說相。離心緣相。不可破壞。唯是一心。名體真止。二方便隨緣止。運無量大悲心。念念利生。修六度萬行。而隨來隨息。如紅爐點雪。當下銷鎔。是名方便隨緣止。三息二邊分別止。謂大士入初地。進二地三地四地時。得無攝受真如。念念得入真諦。捨俗諦時。是息俗諦止。又菩薩入俗諦時。以至入七地八地。頓入無生法忍。證不增不減真如。捨無相觀智現行障。坐斷涅盤心淨。況有生死者。是名息真諦止。次又從八地進九地十地。以至等妙覺地。證無一異之相。而能隨緣不變。不變隨緣。非一非多。非生非滅者。名入妙圓覺海。是為息二邊分別止。又初是見道分。次修道分。後證道分。所云證道分者。即真而俗。放之則徧週法界而無外。即俗而真。卷之則退藏毫末以無內。妙法蓮花至于斯矣。是為不二止也。二觀行者。有三。一空觀。起信論云。恒念苦空無常無我不淨法者。是為事行觀。復次觀空者。了一切法無我無人無眾生無壽者。以法體如如無自相也。所謂一空一切空故。二假觀。以觀一切法。過去如光影。未來如光影。現在如光影。又觀一切聖凡。世出世間因果報應之法。如夢如影如幻如像。如水月空華相似。無實體故。乃至真如。亦是假名。何以故。真如性者。以無性為性。是故亦如幻也。所謂一假一切假故。三中觀者。謂即全性起修。全修即性。了六度而即一心。悟妙行而即一體。非一非多。如淨滿月。獨無伴侶。不可得而思議也。所謂一中一切中故。是以空假中全體圓融。圓融無礙。是為真如活潑之地耳。故三觀而即三止。三止而即三觀。乃至非止非觀。能止能觀者。得入大光明藏法界海耳。</p>
三性。三無性等<p style="margin-left:1em">註云。一徧計性者。謂周徧計度一切法非法相。如執夢幻之境。以為實有。即我法二執也。故云徧計性。二依他起性者。謂從體起用。如水成波。執波相以為實有者。是徧計性也。不執波相者。即依他本位性也。若攝用歸體者。即依他無性。即圓成性也。三圓成實性者。謂在凡不減。在聖不增。無欠無餘者。名之為圓。而持諸法性相。名之為成。由對徧計虗妄之性。名之為實。三法各有其體。不能改易。名之為性。故名圓成實性耳。又徧計性情有理無。依他性相有性無。圓成實性。理有情無。故云三性三無性等。</p>
三千大千世界<p style="margin-left:1em">註云。謂四天下足滿一千。名為小千世界。又小千數一。數至一千。名為中千世界。中千數一。數至一千。為大千世界。三次言千。故名三千大千世界。</p>
二十四個不相應<p style="margin-left:1em">一眾同分。二命根。三得。四異生。五無想定。六滅盡定。七名身。八句。九文。十生。十一老。十二住。十三無常。十四流轉。十五定慧。十六次第。十七時。十八相應。十九勢違。二十不淨。二十一薄皮。二十二數。二十三數和合。二十四不和合。共二十四數。所云不相應者。離色心外無別法故。是假名者。名不相應。以不與心相應。不與色相應。故云不相應耳。</p>
三心<p style="margin-left:1em">註云。一直心正念真如法故。二深心樂修一切諸善法故。三大悲心普救一切諸眾生故。又直心。即攝十住。二深心。即攝十行。三大悲心。即攝十回向。若三心齊修。即攝十地妙行。若三心滿足無餘。即攝等妙二覺之位。總不越乎三心耳。</p>
故三十一種色法<p style="margin-left:1em">一形色十種。長短。方圓。粗細。高下。正不正。二表色八種。取捨屈伸。行住坐臥。三顯色十三種。青黃赤白。光影明暗。雲烟塵霧空。</p>
如來三十二相<p style="margin-left:1em">一足下平如奩底。二足下千福輪相。三手足指長勝餘人。四手足柔軟。五手足指合縵網。六足跟滿足。七足趺高好。八伊尼延鹿王腨。九立手摩膝。十陰藏如馬王。十一身縱廣等。十二身毛上生青色柔軟。十三毛上向右旋。十四金色光。十五身光面各一丈。十六皮膚細滑不停塵水。十七兩足下兩手肩七處滿。十八兩腋下滿。十九身如師子王。二十身端直。二十一肩圓好。二十二四十齒具足。二十三齒白淨齊密根深。二十四四牙白而大。二十五頰車如師子。二十六得味中上味。二十七舌薄覆面至髮際。二十八梵音深遠。如頻伽鳥。二十九眼色如金精。三十眼睫如牛王。三十一眉間白毫如兜羅綿。三十二頂上肉髻成相等。</p>
</div></div>
</div><!-- end of div[@id='body'] -->
</body></html>