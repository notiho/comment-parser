<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu205' />續燈正統卷七</p><p class="byline">南海普陀嗣祖沙門西蜀　性統　編集</p><p class="head1">臨濟宗</p>
<p class="head2">大鑑下第十七世</p>

<div class='div-other'><a id='mulu206' />
<p class='h3'>育王諶禪師法嗣</p>
<div class='div-other'><a id='mulu207' />
<p class='h4'>台州府萬年心聞曇賁禪師</p><p>永嘉人。上堂。一見便見。八角磨盤空裡轉。一得永得。辰錦朱砂如墨黑。秋風吹渭水。<span class='corr'>已</span>落雲門三句裡。落葉滿長安。幾箇而今不被瞞。竪拂子曰。瞞得瞞不得。總在萬年手裡。還會麼。華頂月籠招手石。斷橋水落捨身巖。</p>
<p>住江心。病起上堂。維摩病。說盡道理。龍翔病。咳嗽不<span class='corr'>已</span>。咳嗽不<span class='corr'>已</span>。說盡道理。說盡道理。咳嗽不<span class='corr'>已</span>。汝等諸人。還識得其中意旨也未。本是長江湊風冷。却教露柱患頭風。</p>
<p>僧問。百丈卷席。意旨如何。師曰。賊過後張弓。</p>
<p>四明太守。以雪竇請。師辭以偈曰。鬧藍方喜得抽頭。退鼓今方打未休。莫把乳峰千丈雪。重來換我一雙眸。</p>
</div>
<div class='div-other'><a id='mulu208' />
<p class='h4'>寧波府天童慈航了朴禪師</p><p>福州人。上堂。酷暑如焚不易禁。炎炎赫赫欲流金。夜明簾外無人到。靈木迢然轉綠陰。</p>
<p>上堂。久雨不晴。半睡半醒。可謂天地合其德。日月合其明。四時合其序。鬼神合其吉㐫。遂喝曰。住住。內掛<span class='corr'>已</span>成。更求外象。卓拄杖曰。適來擲得雷天大壯。如今變作地火明夷。</p>
<p>上堂。牛皮鞔露柱。露柱啾啾呌。燈籠佯不知。虗明還自照。殿脊老蚩吻。聞得呵呵笑。三門側耳聽。就上打之遶。譬如十月菊。開徹阿誰要。阿呵呵。未必秋香一夜衰。慰斗煎茶不同銚。</p>
<p>室中問僧。賊來須打。客來須看。祇如三更夜半。人面似賊。賊面似人。作麼生辨。</p>
<p>上堂。觀音巖玲玲瓏瓏。太白石丁丁東東。西園菜蟥。似不堪食。東谷花發。却無賴紅。且道。是祖意教意。途中受用。世諦流布。若辨不出。雪峰覆却飯桶。若辨得出。甘贄禮拜烝籠。參。</p>
<p>上堂。德山入門便棒。臨濟入門便喝。臨濟喝處。德山棒頭耳聾。德山棒時。臨濟喝下眼瞎。雖然。一搦一擡。就中全生全殺。遂喝一喝。卓拄杖一下曰。敢問諸人。是生是殺。良久曰。君子可入。</p>
</div>
<div class='div-other'><a id='mulu209' />
<p class='h4'>延平府西巖宗回禪師</p><p>婺州人。久依無示。深得法忍。因寺僧以茶禁聞有司。吏捕知事。師謂眾曰。此事不直之。則罪坐於我。若自直。彼復得罪。不忍為也。令擊鼓陞座。說偈曰。縣吏追呼不暫停。爭如長往事分明。從前有箇無生曲。且喜今朝調<span class='corr'>已</span>成。言訖而逝。</p>
</div>
<div class='div-other'><a id='mulu210' />
<p class='h4'>高麗國坦然國師</p><p>少嗣王位。欽慕宗乘。因海商方景仁。抵四明。錄無示語歸。師閱之啟悟。即棄位圓顱。作書以語要反四威儀偈。令景仁呈無示。示答曰。佛祖出興於世。無一法與人。實使其自信自悟。自證自到。具大知見。如所見而說。如所說而行。山河大地。草木叢林。相與證明。其來久矣。後復通嗣法書。其略曰。生死海中。曠劫難渡。得遇本分宗師。以三要印子。騐定其法。實謂盲龜值浮木孔耳。</p>
</div>
<div class='div-other'><a id='mulu211' />
<p class='h4'>杭州府龍華無住本禪師</p><p>廣德人。上堂。舉雲門拈起胡餅曰。我祇供養兩浙人。不供養向北人。眾無語。門自代曰。天寒日短。兩人共一椀。師曰。韶陽老漢。言中有響。痛處著錐。檢點將來。翻成毒藥。諸人要會麼。半在河南半河北。一片虗凝似墨黑。冷地思量愁殺人。叵耐雲門者老賊。賊賊。下座。更不巡堂。</p>
</div></div>
<div class='div-other'><a id='mulu212' />
<p class='h3'>道場明禪師法嗣</p>
<div class='div-other'><a id='mulu213' />
<p class='h4'>臨江府東山吉禪師</p><p>因李朝請。與甥薌林向居士子諲過謁。問。家賊惱人時如何。師曰。誰是家賊。李竪起拳。師曰。賊身<span class='corr'>已</span>露。李曰。莫塗糊人好。師曰。贓證見在。李無語。師示以偈曰。家賊腦人孰奈何。千聖回機祇為他。徧界徧空無影跡。無依無住絕籠羅。賊賊。猛將雄兵收不得。疑殺天下老禪和。笑倒鬧市古彌勒。休休。不用將心向外求。回頭瞥爾賊身露。和贓捉獲世無儔。世無儔真可仰。從茲不復誇伎倆。怗怗安家樂業時。萬象森羅齊撫掌。</p>
</div></div>
<div class='div-other'><a id='mulu214' />
<p class='h3'>道場慧禪師法嗣</p>
<div class='div-other'><a id='mulu215' />
<p class='h4'>杭州府靈隱懶菴道樞禪師</p><p>吳興四安徐氏子。初住何山。次移華藏。隆興初。詔居靈隱。孝宗召至內殿。問禪道至要。師答曰。此事。在陛下堂堂日用應機處。本無知見起滅之分。聖凡迷悟之別。第護正念。則與道相應。情却物則業不能繫。盡去沉掉之病。自忘問答之意。矧今補處現在佛般若光明中。何事不成現邪。上為首肯。</p>
<p>示眾。仙人張果老。騎驢穿市過。但聞蹄撥剌。誰知是紙做。</p>
<p>後退居明教永安蘭若。逍遙自適。有偈題於壁曰。雪裡梅華春信息。池中月色夜精神。年來不是無佳趣。莫把家風舉似人。淳熙丙申八月。示微疾。書偈而逝。塔於永安。</p>
</div></div>
<div class='div-other'><a id='mulu216' />
<p class='h3'>光孝慜禪師法嗣</p>
<div class='div-other'><a id='mulu217' />
<p class='h4'>廣德州光孝悟初首座</p><p>分座日示眾。舉風幡話。至仁者心動處。乃曰。祖師恁麼道。賺殺一船人。今時衲僧。也不可恁麼會。既不恁麼會。畢竟作麼生。良久曰。六月好合醬。切忌著鹽多。</p>
</div></div></div>
<div class='div-other'><a id='mulu218' />
<p class='h2'>大鑑下第十八世</p>
<div class='div-other'><a id='mulu219' />
<p class='h3'>淨慈一禪師法嗣</p>
<div class='div-other'><a id='mulu220' />
<p class='h4'>寧波府天童息菴達觀禪師</p><p>義烏趙氏子。初參應菴於天童。次見無菴於道場。後於淨慈水菴室中。明得二老垂手處。一語破的。而返至龍翔。栢堂分第一座。後開法嚴州靈巖。閱四剎。自金山被旨陞靈隱。上堂。舉二祖問達磨安心公案。頌曰。長安深夜雪漫漫。欲覓心安轉不安。縱使言前開活眼。那知<span class='corr'>已</span>被老胡謾。</p>
</div>
<div class='div-other'><a id='mulu221' />
<p class='h4'>袁州府仰山簡菴嗣清禪師</p><p>上堂。舉達磨大師一日謂門人曰。時將至矣。汝等盍各言所得乎。最後慧可出禮三拜。依位而立。磨曰。汝得吾髓。師頌曰。揑目生華立問端。得他皮髓被他謾。者般瞎漢能多事。六月無霜也道寒。</p>
</div></div>
<div class='div-other'><a id='mulu222' />
<p class='h3'>道場全禪師法嗣</p>
<div class='div-other'><a id='mulu223' />
<p class='h4'>常州府華藏伊菴有權禪師</p><p>昌化祁氏子。年十四得度。十八參佛智裕於靈隱。時無菴居第一座。室中。以從無住本建一切法為問。師久而有省。答曰。暗裡穿鍼。耳中出氣。菴可之。遂密付心印。甞夜坐達旦。行粥者至。忘展盋。鄰僧以手觸之。師感悟。說偈曰。黑漆崑崙把釣竿。古帆高挂下驚湍。蘆華影裡弄明月。引得盲龜上釣船。佛智常問。心包太虗。量廓沙界時如何。師曰。大海不宿死屍。智撫其座曰。此子。他日當據此座。呵佛罵祖去在。師益自韜晦。復見應菴於歸宗。參大慧於徑山。洎無菴住道場。命師分座。</p>
<p>住後上堂。今朝結却布袋口。明眼衲僧莫亂走。心行滅處解翻身。噴嚏也成獅子吼。栴檀林任馳驟。剔起眉毛頂上生。剜肉成瘡露家醜。</p>
<p>上堂。禪禪。無黨無偏。迷時千里隔。悟在口脣邊。所以僧問石頭。如何是禪。頭曰。㼾甎。又僧問睦州。如何是禪。州曰。猛火著油煎。又僧問首山。如何是禪。山曰。猢猻上樹尾連顛。大眾。道無橫徑。立處孤危。此三大老。行聲前活路。用劫外靈機。若以衲僧正眼看來。不無優劣。一人如張良入陣。一人如項羽用兵。一人如孔明料敵。若人辨白得。可與佛祖齊肩。忽有箇衲僧出來道。長老話作兩橛。適來道。道無橫徑。無黨無偏。而今又却分許多優劣。且作麼生祗對。還委悉麼。把手上山齊著力。咽喉出氣自家知。</p>
<p>宋孝宗淳熈庚子秋。示微疾。書偈。趺坐而逝。茶毗。齒舌不壞。獲五色舍利無數。塟於橫山。餘骼塔萬年寺左。</p>
</div></div>
<div class='div-other'><a id='mulu224' />
<p class='h3'>焦山體禪師法嗣</p>
<div class='div-other'><a id='mulu225' />
<p class='h4'>寧波府天童癡鈍智穎禪師</p><p>舉達磨見武帝因緣。頌曰。提起須彌第一鎚。玉關金鎖擊難開。重施背踏空勞力。應悔迢迢萬里來<span class='note-inline'>(茨菴堯。應入此增集。載一卷二十七紙。以版失。無從錄入)</span>。</p>
</div></div>
<div class='div-other'><a id='mulu226' />
<p class='h3'>徑山印禪師法嗣</p>
<div class='div-other'><a id='mulu227' />
<p class='h4'>鎮江府金山退菴道奇禪師</p><p>僧問。雪峰道。望州亭與汝相見了也。意旨如何。師曰。左眼半斤。曰烏石嶺與汝相見了也聻。師曰。右眼八兩。曰僧堂前與汝相見了也。又且如何。師曰。鼻孔大頭向下。曰只如鵞湖驟步入方丈。保福入僧堂。又作麼生。師曰。水向石邊流出冷。風從華裏過來香。</p>
<p>上堂。此段大事。無處不周。新焦山。未離東霞時。<span class='corr'>已</span>與諸人相見了也。且道。相見底事作麼生。幾多頭角成龍去。蝦蟹依前努眼睛。</p>
<p>上堂。至道本乎無心。心法本乎無住。無住心體。靈知不昧。性相寂然。所以道吾打鼓。四大部洲同參。拄杖橫也。挑幹乾坤大地。盋盂展也。覆却恒河沙界。到者裡。象王行處。狐兔絕蹤。水月現時。風雲自異。古今收不得。歷劫不知名。千聖立下風。誰敢當頭道。咄。我王庫內。無如是刀。</p>
</div>
<div class='div-other'><a id='mulu228' />
<p class='h4'>鎮江府金山蓬菴自聞永聰禪師</p><p>杭之於潛徐氏子。幼依本邑資福出家。十五從父遊徑山。慕別峰機辯警拔。白父願學焉。峰器之。育王天童。當䂐菴密菴全盛時。師往來兩公間十餘年。後遊閩越。江東西。湖南北。凡遇名流。反復博約。雍容婉辭。盡底蘊廼<span class='corr'>已</span>。出世台州淨慧。徙金陵保寧蔣山。轉金山終焉。壽六十五。臘五十七。</p>
</div></div>
<div class='div-other'><a id='mulu229' />
<p class='h3'>雙林用禪師法嗣</p>
<div class='div-other'><a id='mulu230' />
<p class='h4'>金華府三峰印禪師</p><p>上堂。舉百丈野狐話。頌曰。不落不昧。誣人之罪。不昧不落。無繩自縛。可憐柳絮隨風舞。有時自西還自東。</p>
</div></div>
<div class='div-other'><a id='mulu231' />
<p class='h3'>龜峰光禪師法嗣</p>
<div class='div-other'><a id='mulu232' />
<p class='h4'>杭州府徑山蒙菴元聰禪師</p><p>福州朱氏子。於晦菴會中。得心要。眾推為高弟。慶元丁巳。自福之雪峰。被旨遷徑山。上堂。舉藥山首造石頭。次參馬祖有悟。乃曰某甲在石頭。如蚊子上鐵牛機緣。頌曰。倒腹傾腸說向伊。不知何故尚遲疑。只今便好猛提取。莫待天明失却雞。</p>
<p>上堂。舉趙州一日在東司上。見文遠過。驀召文遠。遠應諾。州曰。東司上。不可與汝說佛法。頌曰。明明道不說。此理憑誰識。春風一陣來。滿地華狼藉。送行者求僧偈曰。山前麥熟雨初晴。桑柘青連柳色新。毫髮不存風骨露。頭頭總是比丘身。□□□□十月十四日示寂。塔本山。</p>
</div></div>
<div class='div-other'><a id='mulu233' />
<p class='h3'>大溈行禪師法嗣</p>
<div class='div-other'><a id='mulu234' />
<p class='h4'>常德府德山子涓禪師</p><p>潼川人。上堂。見見之時。見非是見。見猶離見。見不能及。喝一喝曰。鯨吞海水盡。露出珊瑚枝。眾中忽有箇衲僧。出來道。長老休寐語。却許伊具一隻眼。</p>
<p>上堂。橫按拄杖曰。一二三四五六七。七六五四三二一。循環逆順數將來。數到未來無盡日。因七見一。見一亡七。踏破虗空。鐵牛汗出。絕氣息無踪跡。擲下拄杖曰。更須放下者箇。始是參學事畢。</p>
<p>上堂。拈拄杖曰。有時奪人不奪境。拄杖子七縱八橫。有時奪境不奪人。山僧七顛八倒。有時人境兩俱奪。拄杖子與山僧。削迹吞聲。有時人境俱不奪。卓拄杖曰。伴我行千里。携君過萬山。忽然撞著臨濟時。又且如何。喝一喝曰。未明心地印。難透祖師關。</p>
</div></div>
<div class='div-other'><a id='mulu235' />
<p class='h3'>大洪證禪師法嗣</p>
<div class='div-other'><a id='mulu236' />
<p class='h4'>蘇州府萬壽月林師觀禪師</p><p>福州侯官黃氏子。僧問。三聖道。逢人則出。出則不為人。意作麼生。師曰。錯。曰興化道。逢人則不出。出則便為人。又作麼生。師曰。錯。曰興化旗鎗倒卓。三聖肝膽齊傾。師曰。引不著。曰只如今日和尚。作麼生為人。師曰。一棒一條痕。</p>
<p>舉玄沙三種病話。頌曰。盲聾瘖瘂。捉敗了也。更問如何。盲聾瘖瘂。</p>
</div></div>
<div class='div-other'><a id='mulu237' />
<p class='h3'>雲居會禪師法嗣</p>
<div class='div-other'><a id='mulu238' />
<p class='h4'>萬松壞衲大璉禪師</p><p>讚釋迦出山像曰。行滿功圓徹骨窮。不勝羸瘦髮髼鬆。彌天罪過今無數。毗舍耶中一欵供。</p>
</div></div>
<div class='div-other'><a id='mulu239' />
<p class='h3'>萬年賁禪師法嗣</p>
<div class='div-other'><a id='mulu240' />
<p class='h4'>溫州府龍鳴在菴賢禪師</p><p>上堂。舉法眼道。識得凳子。周匝有餘。雲門道。識得凳子。天地懸殊。師曰。法眼老漢。坐殺天下人。雲門大師。走殺天下人。龍鳴則不然。識得凳子。四脚著地。要坐便坐。要起便起。</p>
<p>上堂。舉趙州勘婆話。頌曰。氷雪佳人貌最奇。常將玉笛向人吹。曲中無限傷心事。祇許佳人獨自知。</p>
</div>
<div class='div-other'><a id='mulu241' />
<p class='h4'>長沙府大溈咦菴鑑禪師</p><p>會稽人。上堂。木落霜空。天寒水冷。釋迦老子無處藏身。折東籬補西壁。撞著不空見菩薩。請示念佛三昧。也甚奇怪。却向道。金色光明雲。參退喫茶去。</p>
<p>上堂。老胡開一條路。甚生徑直。祇曰歇即菩提。性淨明心。不從人得。後人不得其門。一向奔馳南北。往復東西。極歲窮年。無箇歇處。諸人還歇得麼。休休。</p>
<p>上堂。舉晦堂一日問僧。甚處來。曰南雄州。堂曰。出來作甚麼。曰尋訪尊宿。堂曰。不如歸鄉好。曰未審和尚令某歸鄉。意旨如何。堂曰。鄉里三錢買一片魚鮓。如手掌大。師曰。寧可碎身如微塵。終不瞎箇師僧眼。晦堂較些子。有般漢便道。熟處難忘。有甚共語處。</p>
<p>上堂。舉罽賓國王。問師子尊者蘊空話。頌曰。尊者何曾得蘊空。罽賓徒自斬春風。桃華雨後亂零落。染得一溪流水紅。</p>
</div>
<div class='div-other'><a id='mulu242' />
<p class='h4'>寧波府天童雪菴從瑾禪師</p><p>永嘉楠溪鄭氏子。從普安子回落髮。謁心聞於瑞巖。聞舉紅爐片雪話問師。師擬答。聞一喚。師忽領旨。留侍三年。入閩。見佛智于西禪。智問。甚處來。師曰四明。智曰。曾見憨布袋麼。師便喝。智便打。師接住棒曰。和尚不得草草。智曰。瞎漢過者邊立。心聞主江心。師歸省。命充維那。一日問師。一喝分賓主。照用一時行。如何是一喝分賓主。師便喝。聞曰。者一喝。是賓是主。師曰。賓則始終賓。主則始終主。聞笑曰。汝又眼華了。師即呈偈曰。一喝分賓主。依然又眼華。倒翻筋斗去。踏殺死蝦蟇。初住儀真靈巖。後遷天童。僧問。如何是靈巖境。師曰。鹿跑泉冷浸明月。龍鬬港深藏白雲。</p>
<p>問。如何是祖師西來意。師曰。夜半須彌安鼻孔。曰如何是禪。師曰。仰面不見天。曰如何是道。師曰。全身入荒草。曰作家。師曰。收。</p>
<p>上堂。金剛圈裡翻身。築著帝釋鼻孔。懸崖頭上撒手。突出達磨眼睛。往復三回。興猶未盡。機輪一轉。勢不可停。倒拈蝎尾。婢便聲聞。順捋虎鬚。奴呼菩薩。釋迦<span class='corr'>已</span>滅。彌勒未生。佛法祖令。總屬新天童手裡。且把住放行。如何施設。良久曰。無孔鐵槌當面擲。普天匝地起清風。</p>
<p>上堂。金槌運動。三世諸佛不敢當頭。法令施行。外道天魔悉皆拱手。峭巍巍本無攀仰。淨躶躶不用安排。行住坐臥。不用猜疑。好惡是非。一時放下。然後和泥合水。拽杷牽犂。任運縱橫。總無妨礙。正恁麼時。且道。太平一曲作麼生唱。良久曰。鐵船橫古渡。重整舊家風。</p>
<p>宋寧宗慶元庚申七月廿三日。索浴更衣書偈。投筆而寂。壽八十四。臘七十。全身塟心聞塔右。有頌古最佳。</p>
</div>
<div class='div-other'><a id='mulu243' />
<p class='h4'>溫州府智門谷菴景蒙禪師</p><p>溫之平陽邵氏子。幼喜聞鐘梵。十三披緇。習台教。以名相學不足了大事。棄之。參佛智於育王。王問貴鄉。師曰永嘉。王曰。還識永嘉大師否。師擬答。王喝出。遂兀然如癡。不知寢食者累月。一日聞鐘聲。忽有悟。上方丈。王曰。還識永嘉大師否。師曰。即日伏惟和尚起居萬福。王曰。向上事又作麼生。師擬對。王熱棒趂出。次日又上方丈。王方發問。師抗聲曰。老漢今日敗闕也。一拍而出。因歸里省親。見龍翔。翔問。言無展事。語不投機。承言者喪。滯句者迷。試向言詮不及處。通箇消息。師以左手畵○相。翔以拂左擊。師以右手畵○相。翔以拂右擊。師又畵○相于中。兩手托呈。翔以拂畫兩畫。師拜起而立。翔笑曰。三十年揀貓貓。今日得此烏喙。尋還鹿園。翔以谷名師菴。又甞謁顯寧志。初出住智門。次遷瑞巖。師孤高絕俗。弱不勝衣。而嚴冷峻峭。不可挹酌。</p>
</div></div></div>
<div class='div-other'><a id='mulu244' />
<p class='h2'>大鑑下第十九世</p>
<div class='div-other'><a id='mulu245' />
<p class='h3'>天童觀禪師法嗣</p>
<div class='div-other'><a id='mulu246' />
<p class='h4'>蘇州府虎丘[仁-二+幻]堂善濟禪師</p><p>題魚籃觀音像曰。雲鬢濃粧苦強顏。為他閒事入塵寰。携來活底無人買。只作尋甞死貨看。</p>
</div>
<div class='div-other'><a id='mulu247' />
<p class='h4'>華藏純菴善淨禪師</p><p>舉六祖風旛話。頌曰。不是風兮不是旛。白雲盡處見青山。可憐無限英靈漢。開眼堂堂入死關。</p>
</div>
<div class='div-other'><a id='mulu248' />
<p class='h4'>紹興府天衣嘯巖文蔚禪師</p><p>上堂。舉雲門示眾。人人盡有光明在。看時不見暗昏昏。作麼生是諸人自<span class='corr'>己</span>光明。自代曰。廚庫山門。又曰。好事不如無。師曰。人人盡有光明在。看時不見暗昏昏。踢倒山門與廚庫。此時明暗自然分。</p>
</div>
<div class='div-other'><a id='mulu249' />
<p class='h4'>栢巖凝禪師</p><p>有破衲頌曰。零零落落幾經年。隨手拈來搭半肩。午夜定回和束倒。通身贏得是青天。</p>
</div></div>
<div class='div-other'><a id='mulu250' />
<p class='h3'>天童穎禪師法嗣</p>
<div class='div-other'><a id='mulu251' />
<p class='h4'>杭州府徑山荊叟如珏禪師</p><p>婺州人。初見癡鈍。鈍問。如何是佛。師曰。爛冬瓜。復呈頌曰。如何是佛爛冬瓜。齩著氷霜透齒牙。根蔕雖然無窖子。一年一度一開華。又甞作偈。呈癡鈍曰鍾山白刃赤身挨。幾度曾經被活埋。一自人亡家破後。了知無位可安排。</p>
<p>住後歲旦上堂。新歲擊新鼓。普施新法雨。萬物盡從新。一一就規矩。普賢大士忻歡。乘時打開門戶。放出白象王。徧地無尋處。拈拄杖曰。是甚麼。千年桃核裡。元是舊時仁。</p>
<p>結夏小參。我此一宗。正令全提。如暴風卒雨。鼓蕩無前。石火電光。追奔不及。舉意即迷源。擡眸<span class='corr'>已</span>錯過。不是目前法。莫生種種心。縱汝三種互修。尅期取證。第二頭第三頭。萬拄千撐。轉見氣急。殊不知。髑髏未具<span class='corr'>己</span>眼。先明呱地一聲。千了萬當。雖然如是。親證者。萬無一二。錯會者。數有河沙。</p>
<p>佛成道頌曰。六年雪嶺成何事。打失從前鬼眼睛。滿面慚惶無著處。至今生怕見明星。</p>
</div>
<div class='div-other'><a id='mulu252' />
<p class='h4'>福建府雪峰大夢德因禪師</p><p>作憨布袋贊曰。杖挑布袋走紅塵。底事何曾見得親。業識茫茫無本據。欲來開口笑他人。</p>
</div></div>
<div class='div-other'><a id='mulu253' />
<p class='h3'>金山奇禪師法嗣</p>
<div class='div-other'><a id='mulu254' />
<p class='h4'>杭州府靈隱高原祖泉禪師</p><p>舉鏡清在雪峰普請。峰曰。溈山道。見色便見心。還有過也無。清曰。古人為甚麼事。峰曰。雖然如是。我要共你商量。清曰。若與麼。不如某甲钁地去。師曰。雪峰探竿在手。影草隨身。若不是鏡清普請。幾乎狼藉。</p>
<p>舉九祖伏䭾密多。問八祖佛䭾難提。父母非我親。誰是最親者。諸佛非我道。誰是最道者話。頌曰。父母分明非我親。祖師肝膽向人傾。直下若能親薦得。優曇華發火中春。</p>
<p>贈黃漢嶺開接待偈曰。路繞懸崖萬仞頭。行人到此盡生愁驀然得箇休歇處。重疊關山任意遊。</p>
</div></div>
<div class='div-other'><a id='mulu255' />
<p class='h3'>萬壽觀禪師法嗣</p>
<div class='div-other'><a id='mulu256' />
<p class='h4'>南昌府黃龍無門慧開禪師</p><p>杭州良渚梁氏子。母宋氏。從天龍肱受業。參月林於萬壽。林令看狗子無佛性話。經六年。逈無入處。乃奮志自誓曰。若去睡眠。爛却我身。每至困時。繞廊而行。昏則以頭磕柱。一日聞齋鼓聲有省。述偈曰。青天白日一聲雷。大地羣生眼豁開。萬象森羅齊稽首。須彌[跳-兆+孛]跳舞三臺。次日入室。欲通所得。林遽曰。何處見神見鬼。師便喝。林亦喝。師又喝。自此機用脗合。寧宗嘉定戊寅。出世安吉報國。次遷隆興天寧。黃龍翠巖。蘇之開元靈巖。鎮江焦山。金陵保寧。理宗淳祐丙午。奉旨開山護國仁皇禪寺。上堂。若人識得心。大地無寸土。古人恁麼道。黃龍即不然。若人識得心。大地盡是土。</p>
<p>上堂。是非長短耳邊風。切莫於中覓異同。要得八風吹不動。放教心地等虗空。慈受老人。只解順水張帆。不能逆風把柁。黃龍又且不然。是非都去了。是非裡薦取。何故。聻。幾度黑風翻大浪。未曾聞道釣舟傾。</p>
<p>上堂。三分光陰二早過。懷州牛喫禾。靈臺一點不揩磨。益州馬腹脹。貪生逐日區區者。天下覓醫人。喚不回頭爭奈何。灸豬左膊上。於斯薦得。參學事畢。其或未然。木上座。與諸人說破。乃卓拄杖下座。</p>
<p>上堂。趙州道。南來者與他下載。北來者與他上載。大似世情看冷暖。人面逐高低。慈受道。南來者與他一面笑。北來者與他一面笑。大似歡喜廝散。笑裡有刀。若是焦山。又且不然。南來者以平常待之。北來者以平常待之。也不瞋也不笑。也無下也無高。何故。清平世界。不用干戈。</p>
<p>朝陽偈曰。寒時急用底物。趂暖著些鍼綫。忽然臘月到來。免致脚忙手亂。對月偈曰。始見些兒光影。要了末後一段。若是無門拳頭。不打者般鈍漢。</p>
<p>師。晚年倦于槌拂。菴居西湖。學者猶眾。理宗召入選德殿說法。祈雨感應。敕賜金襴法衣。佛眼之號。</p>
</div>
<div class='div-other'><a id='mulu257' />
<p class='h4'>長沙府石霜竹巖妙印禪師</p><p>進賢萬氏子。受業於龍塘紹曇。徧參。留龍門光癡鈍穎最久。抵蘇州萬壽。謁月林。入室次。林問。如何是祖師西來意。師曰。老鼠齩破燈盞。林頷之。歷住數剎。後移石霜。</p>
<p>對月看經偈曰。未動舌頭文彩露。五千餘卷一時周。若言待月重開卷。敢保驢年未徹頭。</p>
<p>晚年築菴曰紫霞。丞相趙葵。燕居里第。甞延師論道。理宗寶祐乙卯八月二十三日。書偈曰。六十九年。一場大夢。歸去來兮。珍重珍重。書畢。泊然而逝。塔於紫霞。</p>
</div>
<div class='div-other'><a id='mulu258' />
<p class='h4'>興化府囊山孤峰德秀禪師</p><p>福州連江陳氏子。祝髮蘇之寒山。上堂。舉僧問雪峰。如何是第一句。峰良久。僧舉似長生。生曰。此是第二句。峰令僧問生。如何是第一句。生曰。蒼天蒼天。師曰。二大老。與麼提掇。淚出痛腸。若是第一句。要且未夢見在。忽有人問怡山。如何是第一句。只向他道。劍去久矣。</p>
<p>上堂。真淨道。頭陀石被莓苔裹。擲筆峰遭薜茘纏。羅漢寺裡。一年度三箇行者。歸宗寺裡。參退喫茶。師曰。大眾要會麼。聽取一頌。天晴日頭出。雨落地下溼。盡情都說了。只恐信不及。</p>
</div></div></div>
<div class='div-other'><a id='mulu259' />
<p class='h2'>大鑑下第二十世</p>
<div class='div-other'><a id='mulu260' />
<p class='h3'>華藏淨禪師法嗣</p>
<div class='div-other'><a id='mulu261' />
<p class='h4'>福州府雪峰石翁玉禪師</p><p>禮雪峰塔偈曰。入閩早是四旬餘。象骨崖前縛屋居。誰道開平年代後。春疇煙雨幾犂鋤。</p>
</div>
<div class='div-other'><a id='mulu262' />
<p class='h4'>寧波府天童西江謀禪師</p><p>被敕住天童。歷四十年。貌枯瘁。涖眾孤峻。機語峭㧞。音如洪鐘。理宗朝。三被寵錫。其示眾曰。春日晴。黃鸝鳴。最親切。誰解聽。癡絕主玉几時。甞寄偈。有千丈飛流氣象新。巖前一吼盡無塵之句。將入滅顧侍僧曰。一笑翻身。日面月面。遂閣筆而逝。</p>
</div></div>
<div class='div-other'><a id='mulu263' />
<p class='h3'>徑山珏禪師法嗣</p>
<div class='div-other'><a id='mulu264' />
<p class='h4'>杭州府中竺空巖有禪師</p><p>室中甞垂語曰。黃金鑄就鐵。真人東海湧。甞頌曰。錦衣公子醉田家。熟睡柴牀日未斜。熱渴呼漿無所得。便將玉帶換甌茶。</p>
</div>
<div class='div-other'><a id='mulu265' />
<p class='h4'>杭州府淨慈千瀨善慶禪師</p><p>嚴陵彭氏子。丱歲而孤。萍蹤無寄。就舅氏業儒。往見懷楚。楚知為法器。問。能出家否。師曰。固本願耳。楚遂度之。爰具戒品。律身甚嚴。徧歷諸方無所證。後聞荊叟主淨慈。遂往親依。一日聞舉洞山麻三斤話。忽悟深旨。出世宜興保安。次遷嘉禾天寧。後陛淨慈。甞著扶宗顯正論。仁宗覽而嘉之。賜金襴袈裟。徽號慧光普照文明通辯。及謝事。築室曰歸休。宴息其間泊如也。元至元戊寅八月三日化去。壽七十九。</p>
</div></div>
<div class='div-other'><a id='mulu266' />
<p class='h3'>靈隱泉禪師法嗣</p>
<div class='div-other'><a id='mulu267' />
<p class='h4'>金華府寶林無機禪師</p><p>上堂。舉妙喜頌圓覺。居一切時不起妄念。於諸妄心亦不息滅。住妄想境不加了知。於無了知不辨真實曰。荷葉團團團似鏡。菱角尖尖尖似錐。風吹柳絮毛毬走。雨打梨華蛺蝶飛。師曰。妙喜可謂桃花李花。總成一家。雙林則不然。客舍并州<span class='corr'>已</span>十霜。歸心日夜憶咸陽。無端更度桑乾水。却望并州是故鄉。</p>
<p>上堂。蘆花對蓼紅。木落山露骨。彷彿揚州。依希越國。拈拄杖卓一下曰。為君卓破精靈窟。無位真人赤骨律。</p>
</div></div>
<div class='div-other'><a id='mulu268' />
<p class='h3'>黃龍開禪師法嗣</p>
<div class='div-other'><a id='mulu269' />
<p class='h4'>杭州府護國臭菴宗禪師</p><p>上堂。舉豐干謂寒山拾得曰。你與我去遊五臺。便是我同流。寒山曰。你去遊五臺作麼。干曰。禮拜文殊。山曰。你不是我同流。師曰。豐干開口。不在舌頭上。寒山同坑無異土。檢點將來。兩箇駝子廝撞著。世上由來無直人。</p>
<p>上堂。舉岳林振示眾。市袋口開。還有買底麼。僧曰。有。林曰。不作賤。不作貴。你作麼生買。僧無語。林曰。老僧失利。師曰。岳林設箇問端。也甚奇特。及至被人道箇有字。直得東遮西掩。囊藏不迭。護國今日布袋口開。還有買底麼。良久曰。闌干雖共倚。山色不同觀。</p>
</div>
<div class='div-other'><a id='mulu270' />
<p class='h4'>杭州府慧雲無傳祖禪師</p><p>上堂。佛佛廣說。大智莫能知。祖祖相傳。凡情距能測。先天後地。成壞長存。入死出生。去來不變。於斯薦得。<span class='corr'>已</span>涉支離。其或未然。山僧更為下箇註脚。以拂子擊禪牀曰。啼得血流無用處。不如緘口過殘春。</p>
</div>
<div class='div-other'><a id='mulu271' />
<p class='h4'>溫州府華藏瞎驢無見禪師</p><p>舉興化打克賓話。頌曰。興化打克賓。言親語亦親。棒頭如雨點。敲出玉麒麟。</p>
</div>
<div class='div-other'><a id='mulu272' />
<p class='h4'>杭州府放牛余居士</p><p>淳祐間。參無門。凡有問。門皆劈面截住曰。不是不是。及見臭菴曰。吾師何所見。敢對人天顛倒是非耶。菴曰。我在無門處。無法可得。無道可傳。只得兩箇字。士曰。是甚兩字。菴曰。不是不是。士大悟。始知無門為人處。甞設是非關。以見所得。其言曰。直指人心。見性成佛。回光返照。迥絕遮攔。纔擬思量。白雲萬里。逢人品藻。遇物雌黃。重古輕今。貴耳賤目。任伊卜度沉吟。未夢見是非關在。作麼生透。且看。如何是第一義。對答不得打折齒。却逞神通暗渡江。有分奔波不近貴。將心來與你安。大痛無聲徹骨寒。摘葉尋枝非好手。西天依舊黑漫漫。有佛處不得住。燕子銜將春色去。杜宇鳴時雪滿天。落紅萬點相思雨。無佛處急走過。覺皇寶殿不肯坐。修行六載出山來。方信斧頭是鐵做。</p>
<p>安吉州沈道婆問。是非關有幾句。士曰。有四句。婆曰。四句作麼生舉。士曰。第一句。有是有非則不可。第二句。無是無非又不可。第三句。是是非非也不可。第四句。非是是非亦不可。若離得此四句。始見本地風光。曰我離得否。士曰。汝離不得。曰人人有分。我何離不得。士曰。嫁雞逐雞飛。嫁狗逐狗走。曰如何是本地風光。士曰。月子彎彎照幾洲。幾人歡喜幾人愁。曰不問者箇風光。士曰。問那箇風光。曰無男女相底。士曰。既無男女相。問甚是非關。曰別有向上事也無。士曰。有。曰如何是向上事。士曰。馬蝗丁住鷺鷥脚。你上天時我上天。</p>
</div></div>
<div class='div-other'><a id='mulu273' />
<p class='h3'>囊山秀禪師法嗣</p>
<div class='div-other'><a id='mulu274' />
<p class='h4'>福州府鼓山皖山正凝禪師</p><p>舒州太湖李氏子。年十七。二親俱喪。投黃州雙泉道瑛剃落。旋受具于鄂渚開元。首參三祖環菴璉。次參鍾山癡絕沖。長蘆南山哲。皆不契。後參雙塔無明性。明問。達磨九年面壁。意旨如何。師曰。有理難伸。明劈胸一拳。師忽有省。乃曰。我生平用底。遭者老漢一拳。瓦解氷消了也。入閩禮孤峰。峰舉狗子無佛性話。師不能答。踰半載。乃得臻閫奧。呈頌曰。趙州道無。箭不虗發。築著磕著。全活全殺。峰曰。你也得只是未在。一日峰舉德山見龍潭話問。那裡是德山親到處。師以手掩峰口。曰潭不見龍不現。全身<span class='corr'>已</span>在空王殿。夢回忽聽曉鶯啼。春風落盡桃華片。峰曰。汝今日方知泗洲大聖。不在揚州出現。遂俾侍香。洎峰遷西禪囊山。師皆隨侍。峰歸寂。往登石鼓。次依雪峰雙林。果居板首。寶祐丁巳。出世福州釣臺。遷萬歲。久之。太傅賈平章。請住鼓山。</p>
<p>上堂。入院方三日。追陪人事忙。燈籠與露柱。密密細商量。且道。商量箇甚麼。拍禪牀曰。昨夜碧天風浪靜。一輪明月映螺江。</p>
<p>上堂。六月旦夏巳中。荷華開水面。茘子映山紅。無位真人。處處相逢。擬議雲山千萬重。</p>
<p>鼓山入院上堂。拈拄杖曰。颺下住山鈯斧。拈起國師聖箭。卓一卓曰。一簇破三關。機鋒如掣電。左右逢原。全機殺活。直得大頂峰小頂峰。望空斫額。白雲亭湧泉亭。笑裡點頭。正與麼時。且道。功歸何所。靠拄杖曰。雕弓已挂狼煙息。萬國來朝賀太平。</p>
<p>示眾。萬機不到。千聖攢眉。正令當行。阿誰敢擬。便恁麼會。已落第二義諦。大似望梅林止渴。有甚快意處。衲僧家。將黑豆子。換人眼睛。把斷貫索。穿人鼻孔。未為分外。且道。衲僧見箇甚麼道理。卓拄杖曰。選佛若無如是眼。宗風那得到于今。</p>
<p>舉雪峰示眾曰。此事不從脣吻得。不從黃卷上得。不從諸方老宿得。合從甚麼處得。也須子細話。頌曰。一滴真珠紅潑醅。殷勤相勸兩三回。到頭欲盡東君意。吞却臨行上馬杯。</p>
<p>將終。集兩序示遺誠。索筆書偈曰。八十四年。一夢相似。夢破還空。也無些事。端坐而逝。</p>
</div>
<div class='div-other'><a id='mulu275' />
<p class='h4'>金華府雙林一衲介禪師</p><p>題傅大士像曰。非儒非道亦非禪。杜撰修行忒可憐。擔閣一身三不了。至今八百有餘年。</p>
</div></div>
<div class='div-other'><a id='mulu276' />
<p class='h3'>海西海禪師法嗣</p>
<div class='div-other'><a id='mulu277' />
<p class='h4'>順天府大慶壽寺中和璋禪師</p><p>室中示徒。或握木劍。或執錦蛇。因海雲簡。參問。某甲不來而來。作麼生相見。師曰。參須實參。悟須實悟。莫打野榸。曰因擊火迸散。乃知眉橫鼻直。師曰。吾此處別。曰如何表信。師曰。吾牙是一口骨。耳乃兩片皮。曰將謂別有。師曰。錯。簡喝曰。草賊大敗。師便休。次日。師舉臨濟兩堂首座齊下喝。至賓主歷然話。問曰。與麼說話。汝作麼生會。簡曰。打破秦時鏡。磨尖上古錐。龍飛霄漢外。何必更鍼錐。師曰。汝只得其機。不得其用。簡便掀倒禪牀。師曰。途路之樂。終未到家。簡與一掌曰。精靈千載野狐窟。看破如今不直錢。師打一拂曰。汝只得其用。不得其體。簡進前曰。青山聳寒色。月照一溪春。師曰。汝只得其體。不得其智。簡曰。流水自東西。落華無向背。師曰。汝雖善語言三昧。要且沒交涉。簡竪拳拍一拍。直得丈室震動。師曰。如是如是。簡拂袖便出。</p>
</div>
<div class='div-other'><a id='mulu278' />
<p class='h4'>葛廬覃禪師</p><p>舉僧問石溪。如何是佛。溪曰。矮子看戲話。頌曰。巍巍丈六紫金容。百戲場中有變通。矮子看來眉卓竪。鐵錐無孔舞春風。</p>
</div></div></div>
<p class='juan'>續燈正統卷之七</p></div>
</div><!-- end of div[@id='body'] -->
</body></html>