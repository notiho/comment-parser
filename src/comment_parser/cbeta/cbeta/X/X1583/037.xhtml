<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1146' />續燈正統卷三十七</p><p class="byline">南海普陀嗣祖沙門西蜀　性統　編集</p><p class="head1">曹洞宗</p>

<div class='div-other'><a id='mulu1147' />
<p class='h2'>大鑑下第二十八世</p>
<div class='div-other'><a id='mulu1148' />
<p class='h3'>香嚴材禪師法嗣</p>
<div class='div-other'><a id='mulu1149' />
<p class='h4'>南陽府萬安松庭子嚴禪師</p><p>河南之古緱氏縣樊氏子。幼多病。父母許以從釋。十八秉具。博通內外典。凡詩文辭賦。皆不學而能。初參江月照息菴讓。皆有所發。次參淳䂐呈所解。䂐曰。子不聞。蠱毒之家。水莫甞邪。師曰。也須吞得入吐得出。始見好肚皮。䂐曰。蒼天中更添冤苦。師曰。却謝和尚記莂。復以寶鏡三昧。反覆徵辯。豁然無疑。䂐遂以大事囑之。有五乳峰前獅子子光前耀後自超群之句。適萬安虗席。延師開法瓣香。為香嚴拈出也。次遷鄭州普照。又遷大都天寧。後退居浙之杭州雲福。次領西京天慶。洪武己酉主少室。僧問。地藏栽田博飰。與和尚是同是別。師曰。闌干雖共倚。山色不同觀。曰百丈開田說大義。但展兩手意旨如何。師曰。一般無語處。誰識聲如雷。問和尚陞座。人天駢集秦封槐。為甚不來聽法。師曰。闍黎聽他說法有分。其對機直截類是。</p>
<p>上堂。瞿曇道。唯一堅密身。一切塵中。現山河大地。鵲噪鴉鳴。折旋俯仰。展盋開單。豈不是一切塵。諸人還見堅密身麼。良久曰。若教頻下淚。滄海也須乾。</p>
<p>上堂。今朝二月半。百花開爛熳。透過祖師關。一一從頭判。即心即佛。狐狸戀窟。非心非佛。抱贓呌屈。不是心。不是佛。不是物。一船明月。一竿竹釣。盡五湖歸去來。</p>
<p>上堂。作麼作麼。夜叉呈獸面如是如是。小兒誑閻羅。恁麼中不恁麼。靈龜曳尾。不恁麼中却恁麼。癩獺下深潭丈夫漢。向者裡一趯趯翻。上無衝天之計。下無入地之謀。不說常光現前。自然壁立萬仞。三世諸佛。是甚[尸@豕]沸盌鳴聲。一大藏教。盡是拭瘡疣故紙。天下老和尚。盡是奴兒婢子。且道。普照到者裡。合作麼生。良久曰。將此深心奉塵剎。是則名為報佛恩。</p>
<p>上堂。大道無難。言端語端。倚門傍戶者。食人涎唾。丹霄獨步者。宇宙宏寬。寒鴉棲古木。白鷺立沙灘。紅蓼映寒水。蘆花雪滿天。傅大士。忘却門槌拍版。寶志公。失却鏡尺剪刀。拍手仰天開口笑。鴈行斜處桂輪高。</p>
<p>上堂。萬壑春歸綠陰。徧野榴花吐火。鶯囀喬林。安排不得處。却自現成。著意追求。時還成錯過。所以道。大道體寬。無易無難。小見狐疑。轉急轉遲。如是則放得下時無一事。擬思量處隔千山。大眾祇如不擬議。不思量。又作麼生。一枕夢回新雨後。數峰高插暮天寒。</p>
<p>上堂。拈拄杖曰。竪去橫來。該天括地。頂[寧*頁]上一向壁立。無古無今脚跟下。不露絲毫。絕凡絕聖。不是心。不是佛。不是物。漆桶放光。非風動。非幡動。非心動。野狐吐氣。直饒聞佛掩耳。聞法[口*敕]口。掀倒禪牀。驀面便唾也。是鸕鷀語鶴。總不恁麼。未免尊體無頓處。無頓處有來由。寒風纔凜冽。花發舊枝頭。卓拄杖下座。</p>
<p>壬戌冬。周王殿下。請師說法。薦國母慈孝皇后。賜僧伽黎。旌異甚至。年七十。乃作退休計。</p>
</div>
<div class='div-other'><a id='mulu1150' />
<p class='h4'>河南府登封嵩山竹菴子忍禪師</p><p>鄧州內鄉王氏子。上堂舉。法鐙欽開堂曰。法鐙本欲棲藏巖。竇養䂐過時奈緣。先師有未了底公案。出來與他了却。僧遽問。如何是先師未了底公案。鐙便打曰。祖禰不了。殃及兒孫。曰過在甚麼處。鐙曰。過在我。殃及你天童覺。曰者僧若是箇漢出來。便與掀倒禪牀。不惟自<span class='corr'>己</span>有出身之路。亦免見祖禰不了。殃及兒孫。師曰。山僧則不然。今日若有問。如何是不了底公案。拈拄杖便打曰。獅子咬人。韓獹逐塊。</p>
</div>
<div class='div-other'><a id='mulu1151' />
<p class='h4'>佛巖稔禪師</p><p>上堂。英雄識英雄。豪傑喜豪傑。山僧非二者。一生友難結。獨有七尺藤。相憐還相悅。夜來忽反目。要椎我腰折諸兄弟。你道他為何如。此謂我太把達磨。心髓為人都漏洩。</p>
</div>
<div class='div-other'><a id='mulu1152' />
<p class='h4'>河南府登封華嚴遇禪師</p><p>上堂。說到不如行到。行到不如忘套。且道。作麼生始得忘套去。乃靠却拄杖曰。白雲不約來青嶂。綠水無心弄碧蟾。</p>
</div>
<div class='div-other'><a id='mulu1153' />
<p class='h4'>古蔡元禪師</p><p>小參。今夜不答話。僧出。師曰。討棒喫的漢。有甚了期。僧曰。何不便棒。師曰。賊是小人。拽拄杖便歸方丈。</p>
</div></div>
<div class='div-other'><a id='mulu1154' />
<p class='h3'>空相珪禪師法嗣</p>
<div class='div-other'><a id='mulu1155' />
<p class='h4'>河南府天寧壽禪師</p><p>上堂。驢事未了。馬事到來。忙忙大地。誰是放懷。阿呵呵歸去來。無根樹子清風起。不待春回花自開。</p>
</div></div>
<div class='div-other'><a id='mulu1156' />
<p class='h3'>天慶讓禪師法嗣</p>
<div class='div-other'><a id='mulu1157' />
<p class='h4'>河南府<span class='corr'>陝</span>州熊耳山崧溪子定禪師</p><p>偃師馬氏子。七歲禮古巖祝髮。巖化往參息菴讓。讓命典藏鑰。因白事次。言下豁然大悟。出住熊耳。有年其入室。勘辨凜凜然。若秋霜烈日。隨機應對。則又如盤走珠。</p>
<p>小參宗門中事。號曰單傳。一心之外。更無餘法。只為你好。在言句裡。著倒甘在道理坑埋。殺於一心。法轉增迷悶。所以祖師西來。特為你打翻。舊日窠臼。闢開別樣乾坤。非是好奇立異。祇是見病與藥。要人平復。如故而<span class='corr'>已</span>。豈有他哉。如始到少林。九年壁立。萬仞坐斷。千差單提。向上一機。直使你窺伺無門。鑽研沒縫者裡。還許你以有言會麼。還許你以無言會麼。全彰諸佛之法印。直顯列祖之大機。按一指則地轉天旋。行一令則山崩海竭。又安同彼。割截虗空。巧立門戶輩。而終日隨波逐浪。妄生枝節者哉。大眾還會麼。就是洞山玉線金針也。是花前弄影。臨濟主賓玄要。無乃醉後添盃。諸人還覰得破麼。良久曰。夜靜水寒魚不餌。滿船空載月明歸。</p>
<p>一日謂門人曰。吾順化時。至汝輩甚。勿以世情眷戀。有乖道誼。末後一句。聽吾分付。言訖就枕。泊然而逝。</p>
</div></div></div>
<div class='div-other'><a id='mulu1158' />
<p class='h2'>大鑑下第二十九世</p>
<div class='div-other'><a id='mulu1159' />
<p class='h3'>萬安嚴禪師法嗣</p>
<div class='div-other'><a id='mulu1160' />
<p class='h4'>河南府嵩山凝然了改禪師</p><p>嵩陽金店任氏子。齠年繫念空宗。依止少林訓剃落。二十納具。初參月印於香山。鮮克契入。會松庭主天慶。師往依之。師舉。印示眾。路逢死蛇莫打殺。無底籃兒盛將歸。與麼說話。若是鹵莾禪和者裡。如何透得語。問曰。者箇莫是背觸不得底意麼。庭曰。笑破山僧口。師罔措。庭曰。你在鬼窟裡。討甚麼盌。師愈不安。一日庭上堂曰。一言逈脫獨拔當時。師當下釋然。尋匿迹二祖菴。洪武庚午。繼席少林。</p>
<p>上堂。莫向言中取則。直須句外明宗。擲拄杖便下座。</p>
<p>上堂。祖師心印。不是有言。不是無言。不屬有知。不屬無知。豈可向句下。研窮意中揣度。復舉可大師問初祖。弟子心不安。乞師與我安心。祖曰。將心來我與你安。可曰。覓心了不可得。祖曰。我與你安心竟。師曰。缺齒胡販得箇。陳年滯貨。攤向街頭。若不得箇。孟八郎承虗接響。幾乎無著落處。總好與三十棒。</p>
<p>永樂辛丑無恙。忽集眾敘別。說偈曰。行年八十七。相為在今夕。撒手威音前。金烏呌天碧。偈畢儼然而寂。師行止端莊。毫無放逸。雖密室如對大賓。周蜀伊三殿下。甞登山。尊以師禮。珍錫甚至。師皆泊如也。</p>
</div></div></div>
<div class='div-other'><a id='mulu1161' />
<p class='h2'>大鑑下第三十世</p>
<div class='div-other'><a id='mulu1162' />
<p class='h3'>嵩山改禪師法嗣</p>
<div class='div-other'><a id='mulu1163' />
<p class='h4'>河南府嵩山俱空契斌禪師</p><p>晉毫邑王氏子。從重興院無相薙染。永樂丙申。參凝然求示心要。然曰。你向達磨未西來。時道一句看。師窘無以對。於是疑之。不知飲食之為何味者久之。一日覩秦封槐。豁然契悟。上丈室擬呈似。然遽曰。契斌參得禪也。師便喝。然曰。作麼。師曰。和尚何得贓誣平人。自是愈加鍛鍊。日新日益。一日然問。趙州勘破婆子。婆子敗缺。在甚麼處。師曰。一對無孔鐵錘。曰趙州意。又作麼生。師曰。荊棘林中。重加陷穽。曰石頭道。書亦不達。信亦不通。是何意旨。師曰。千里同風。曰青原垂足。又作麼生。師曰。禍事禍事。然為點首曰。洞上一宗。在汝躬矣。正統戊辰。出領嵩山院事。</p>
<p>僧問如何是君。師曰。九重深密敢誰窺。曰如何是臣。師曰。萬里殷勤宣至化。曰如何是君視臣。師曰。寶殿光含萬化新。曰如何是臣向君。師曰。玉階仙杖覲龍顏。曰如何是君臣道合。師曰。端拱無為天下治。曰還有向上事也無。師曰有。曰如何是向上事。師曰。請闍黎尊重。</p>
<p>問如何是正中偏。師曰。夜半烏雞帶雪眠。曰如何是偏中正。師曰。老翁曉抱石烏龜。曰如何是正中來。師曰。出匣吹毛寒偪天。曰如何是兼中至。師曰。公孫舞劍難思議。曰如何是兼中到。師曰。黑狗銀蹄無處討。曰五位既蒙師指示。少林直指事如何。師曰。砂裡無油。麥中有麵。</p>
<p>問如何是空劫<span class='corr'>已</span>前自<span class='corr'>己</span>。師曰。烏龜向火。曰如何是成劫<span class='corr'>已</span>後底事。師曰。龍馬負圖。</p>
<p>師以景泰壬申示寂。塔於少林西塢。世壽七十。</p>
</div>
<div class='div-other'><a id='mulu1164' />
<p class='h4'>鄭州福禪師</p><p>僧問。鄭州棃。何似青州棗。師曰。多[此/束]阿師慣潦草。曰和尚也。須別垂一隻手。師曰。那討閒錢賞落花。</p>
</div>
<div class='div-other'><a id='mulu1165' />
<p class='h4'>汝州風穴古潭本深禪師</p><p>山西絳州張氏子。處胎時。母數夢異光入口。父恠之。髫齓捨金臺村大覺洪處出家。二十五。參凝然於少室。執侍一紀。受衣囑。永樂甲午。奉敕校證藏經。宣德丁未。主風穴。庚戌八月十五。集眾辭世。說偈曰。雲來雲去天元淨。漚滅漚生體自同。若問箇中端的意。一輪明月伴清風。遂化去。門人建塔於開山沼公之壟西。</p>
</div></div></div>
<div class='div-other'><a id='mulu1166' />
<p class='h2'>大鑑下第三十一世</p>
<div class='div-other'><a id='mulu1167' />
<p class='h3'>嵩山斌禪師法嗣</p>
<div class='div-other'><a id='mulu1168' />
<p class='h4'>河南府定國寺無方可從禪師</p><p>洛陽許氏子。投福先芘峰剃落。初參嵩陽龍潭順密縣超化宗。入室參請。俱有契入。後乃參俱空於嵩山。山以綿密閫奧。重加淘鍊。一日舉。天衣以五行者。俱召實上座因緣。師當下。於五位奧旨親證。無遺受囑。後隱於郟鄏定國寺。尋開法菩提。明成化癸巳。主法少室。</p>
<p>示眾。向上宗乘。本無言說。當人一著。非假外求。直須向自<span class='corr'>己</span>胸襟中迸出。偏不附物。正不立玄。不涉程途。方得到家穩坐。雖然你還知。九峰不肯首座麼。百丈五百生。墮在狐窩麼。金鎞刮膜。擬則成乖有志。此宗大須。仔細珍重。</p>
<p>成化壬寅。鈞州徽藩。聘住觀音寺。六月示寂。世壽六十四。臘四十塔。全身於少室祖墳。</p>
</div></div></div>
<div class='div-other'><a id='mulu1169' />
<p class='h2'>大鑑下第三十二世</p>
<div class='div-other'><a id='mulu1170' />
<p class='h3'>定國從禪師法嗣</p>
<div class='div-other'><a id='mulu1171' />
<p class='h4'>河南府嵩山月舟文載禪師</p><p>別號虗白。北通州人。世系蔚州廣寧王氏子。祖才[一/(尸@邕)]從明成祖。靖內難。贈武德將軍。遂居通州。生師於景泰甲戌。時父夢僧寄宿。翌日得誕師。成化丙戌。脫白於本州萬安寺。師白菴空。癸巳詣杭納具。丙申北還掩關。閱萬松拈提從上古德機緣竟。若面牆。一日忽省曰。此宗非絕後再甦。懸崖撒手者。要望他針線。細密盤旋。回互不觸。當頭兔子搆牛奶。萬萬不可得。既而翻然出關。參無方從問。承師有言。當人一著。非假外求。直須向自<span class='corr'>己</span>胸襟中迸出。方得到家。祇如本無自<span class='corr'>己</span>。當體全空的人來。如何接他語。未絕從劈面。便掌曰。你恁麼那。師大悟。呈偈曰。劈面攔腮。電光石火。立命安身絕影蹤。臘月蓮花開朵朵。一日從問。二祖三拜歸位。是何意旨。師曰。褊衫破衲襖。從曰。未在更道。師曰。草履著羶靴。從喝曰怪事。師拂袖便出。從撫而印之曰。子異日支吾宗。當大播天下。慎之哉無忽也。弘治壬戌。開法登封華嚴。正德改元丙寅。奉敕遷少林。參徒雲集。撾鼓無虗日。</p>
<p>上堂舉。金峰因僧問訊。次乃把住曰。輙不得向人道。我有一則因緣舉似。你僧作聽勢。峰與一掌。僧曰。為什麼打某甲。峰曰。我要者話行。師曰。鴟啄腐鼠。鷹銜死蛇。葢緣種類洿下。只作者般伎倆。累他金峰却成話柄。當時華嚴。若見他道輙不得。向人道。我有一則因緣舉似。你即掩耳而出。為什麼不見道。師子翻身處。金剛正眼開。</p>
<p>上堂。世人住處我不住。世人行處我不行。不是與人難共住。大都緇素要分明。古人恁麼。兢兢業業。日日惟新。只解登高。不能放下。大似抱橋柱洗澡。若是山僧即不然。是非海裡橫身入。聲色場中信脚行。烈焰亘天休覓火。誰教日午打三更。</p>
<p>舉僧問石門。年窮歲盡時如何。門曰。東村王老夜燒錢話。頌曰。東村王老夜燒錢。喚鬼呼神到曰前。黑漆崑崙戴紙帽。夜明簾外打鞦韆。</p>
<p>舉女子出定話。頌曰。三間茅草屋。六箇大煙熜。驀地瞋心發。遍界煖烘烘。</p>
<p>示眾。達磨西來。以一乘法。直指單傳。令人見性成佛。至我少室。如九鼎繫以單絲。言之魄墮。汝諸人趂。色力康健。打辦箇事。急須努力莫閒。過日大眾。且喚什麼。作一乘法聻。良久曰。切忌喚甕作鐘。</p>
<p>伊鄭徽三府。嚮師德風。勤從問道。而師之法道益。可想見矣。嘉靖甲申。年七十有一。倦接納乃命門人。於三十六峰煙霞中。結菴投老焉。</p>
</div></div></div>
<div class='div-other'><a id='mulu1172' />
<p class='h2'>大鑑下第三十三世</p>
<div class='div-other'><a id='mulu1173' />
<p class='h3'>嵩山載禪師法嗣</p>
<div class='div-other'><a id='mulu1174' />
<p class='h4'>順天府宗鏡菴大章宗書禪師</p><p>別號小山。順德南和李氏子。生明孝宗弘冶庚申時。與羣兒戲。好作佛事。十歲能通經史大義。一日忽置卷歎曰。此治世事。非出世間了生脫死法。遂白父。投郡之開元法堂鈿薙染。聞月舟道眼精明。往參焉入室請益。潛淘密踐者八載。一日因看舟語錄。見定國投機悟道因緣有省。私計曰。此赤眼撞著。火柴頭耳。即入室。問面壁九年即不問。斷臂安心事若何。舟曰。只為當初留毒害兒孫。洗土不成泥。師曰。不因和尚舉。怎見少林人。舟便噓兩噓。師曰。不奈船何打破。戽斗便出。又一日入室。舟問。入門須有語。莫將問來問。師曰。日面佛月面佛。舟曰。腦後見腮。師曰。和尚也須仔細。舟縮身曰。山僧行年在坎。師禮拜曰。某甲罪過。舟乃以大法囑累焉。壬辰開法興德。次主天慶五臺。世宗嘉靖丁巳。少室疏請再四。師乃歎曰。先師化後三十年。宗風逮弱盡前輩。有言禪林下衰。弘法者多。假我偷安。不急急撐拄之。其崩隤可須也。某雖慙付囑。其如付囑何。遂欣然主之。丙寅上京。主宗鏡隆慶。改元丁卯。遊西山至谷集山三學洞。師喜其幽寂。遂結夏焉。至冬疾作。臘月十六日。索筆書偈。儼然坐脫。世壽六十八。僧臘三十六。茶毗身骨分為三處。一留宗鏡。一送順德祖塋。一歸少室。先是謝院。日法鼓墮地。疾作日秦。槐枝摧寂後樹竟仆。師之去世。其關法運如此。</p>
</div>
<div class='div-other'><a id='mulu1175' />
<p class='h4'>開封府鄢陵顯慶曙菴悟寅禪師</p><p>幼祝髮禮僧。可標為師。參月舟有契。囑以偈。嘉靖<span class='corr'>己</span>丑。住栢梁。尚書劉訒請上堂。師登座曰。月落星疎夜色濃。日華迥揭帝京東。翻經自愛虗窓白。入定空搖蠟炬紅。禪榻擁蒲青鬱鬱。曉山臨水碧溶溶。客來石鼎堪聯句。簾卷晴嵐滿座中。便下座。丙辰四月十三。示眾辭謝畢。說偈泊然而逝。</p>
</div>
<div class='div-other'><a id='mulu1176' />
<p class='h4'>順德府內丘表善觀音院金山德寶禪師</p><p>山東陽津劉氏子。幼從北京海眼寺惟安剃染。受學三載。乃參無念於山西榆次縣。依七載大有發明。次參月舟於嵩少。又九載得法。後趙燕聞師之道。相迎開堂無虗日。坐道場凡二十有餘。末乃就觀音休老焉。忽一日將道具盡付門人。祖通代揚法化。乃說偈辭世曰。來時無影去無踪。生死輪迴好說空。今日翻身雲外路。一輪明月任西東。遽瞑目而逝。門人塔於舊隱之南礪水之北。寂日當隆慶庚午三月初四。世壽八十有五。</p>
</div></div></div>
<div class='div-other'><a id='mulu1177' />
<p class='h2'>大鑑下第三十四世</p>
<div class='div-other'><a id='mulu1178' />
<p class='h3'>宗鏡書禪師法嗣</p>
<div class='div-other'><a id='mulu1179' />
<p class='h4'>河南府登封嵩山少室幻休常潤禪師</p><p>字大千。南昌進賢黃氏子。幼失二親。從從父遊。甞目攝群優灑然。若有所創。諸幻皆局也。無常謂何。乃入伏牛禮坦然平祝髮。居三載。初攝心如浮瓜。起滅相乘。茫無所厝。始南參萬松林於徑山。通所疑。林詰曰。疑是何人。厝者何物。師未諭。抵九華。一夕覺身同虗空。就客質之。客以為理障。閱楞嚴。至圓明了知不因心念處有省。廓然如鏡中象。不落幻空。乃知前境。直塵勞一息耳。次參大方蓮。問現鏡中象時如何。蓮曰。直須打破。師曰。打破後如何。蓮曰。亦未離心境。師亦未決。聞小山書法道異諸方。往參焉。舉前話。書曰。何必打破。師曰。其奈鏡象何。書曰。鏡象安在。師默而<span class='corr'>已</span>。一日書問疇昔之疑決不。師舉掌。書曰。毋以罔象問景耶。師曰。此外更復何有。書曰。子試披衣檢看。師於是益加精進。力究者二年。書一日舉洞山偈。問曰。既不是渠畢竟是何人。師豁然契悟。呈偈曰。若要識此人。有箇真消息。無相滿虗空。有形沒踪跡。曾為佛祖師。常作乾坤。則龜毛拂子清風生。兔角杖挑明月出。書復把住曰。子毋勦說。更須自入悟門。師曰。尚不借緣。何從門入。書曰。既不借緣。何為至此。師曰。因不借緣。所以至此。書曰。就不借緣一語。為我道看。師曰。彩鳳翻飛身自在。鐵牛奔㖃意常閒。書乃付以大法。有定作人天主。當思少室秋之句。師後應詔過獲嘉。止一精舍。諸僧預設至恭。師詢所以。諸僧曰。昨夢伽藍。神掃門云旦日有祖師過此。師曰。祖師過去久矣。逮書遷化。輿議繼席者非。師不可。眾再請。師再却。有舉書。所以付囑意。師始允之。以萬曆甲戌秋。入院拈提說法。人皆歎未曾有。臨眾肅然。有上古風。度司馬汪道昆謂。師魁然修碩容止莊嚴。其響應如洪鐘。其溥渡如廣筏。其砥波流如山立。其隨機而顯化。如珠走盤。至其秉大覺。覺群迷日。孳孳然。以道自任。<span class='note-inline'>(云云)</span>葢實錄也。乙酉四月七日。說偈告寂。備載全錄。宗伯陸樹聲文其石。塔本山。</p>
</div>
<div class='div-other'><a id='mulu1180' />
<p class='h4'>建昌府廩山蘊空常忠禪師</p><p>本郡□氏子。從鶴林老宿剃落。甲子參少林小山。值山外出。乃前問曰。達磨面壁石何在。山指那青青黯黯處。師曰。指東話西作麼。山曰。杜撰禪和。如麻似粟。師曰。者老漢在者裡。魔魅人那。山便打。侍山遷宗鏡師。服勤三載。受囑還旴江隱從姑。山日唯趺坐。有問者。師<span class='corr'>但</span>搖手曰。汝不會我語。曰試說看。師曰。南城城外水。滔滔向北流。問者目瞪。師曰。向道汝不會我語。後縛茅廩山二十年。不與世接。縉紳過謁。唯默坐而<span class='corr'>已</span>。羅近溪輩。相與論理學。師則以向上語直掃之。僧有以經論旨趣見難者。師呵曰。宗眼不明。非為究竟。僧便問。如何是宗眼。師振衣而起。</p>
<p>無明參呈所得。師曰。悟則不無更須受用得著。始得不然。祇是箇汞銀禪。遂舉南泉打破鍋因緣。問曰。古人意在甚處明。曰拂袖便行鈎有餌。鍋兒打破玉無瑕。師曰。去牧牛場上。待汝久在。</p>
<p>萬曆戊子。忽一日告眾曰。我有件要了底大事。汝等須知。眾茫然。師竪拳曰會麼。眾無對。乃揮案一下曰。吽吽為汝了去。遂趨寂。塔於本山之麓。壽七十五。臘五十。生平言行縝密。非有真心為法者。槩不輕示。</p>
</div>
<div class='div-other'><a id='mulu1181' />
<p class='h4'>順德府蓬鵲山石河菴天然圓佐禪師</p><p>字少溪。本郡仙人鄉范氏子。幼從普利灜祝髮。性好學。偕大方。往參小山於少室。機契受大法之託。歸里隱蓬鵲山。堅不赴請。柱史蓬巖吳。相勸請再四。始起而從之。</p>
<p>上堂。諸葛昔年稱隱者。茅廬堅請出山來。松花若也沾春力。根在深巖也著開。我豈敢哉。古葢如此。今既推委無由。只得與諸人眉毛廝結。以拂子。作圓相曰。會麼向上一路。千聖不傳。學者勞形。如猿捉影。苟非忘形去智喪。耦息機到。虗靈不昧。了了常知的田地。過來要見他拈花之旨。面壁之宗。大似數他。桃李宮牆外。終非<span class='corr'>己</span>有。諸人還要知佛祖。直指的消息麼。乃以拂擊案曰。適來山僧。<span class='corr'>已</span>自告報了也。便下座　僧問。拈椎竪拂。舉古明今。皆是止啼。黃葉如何是金錢。師曰。只見雷霆施號令。那知星斗煥文章。曰和尚是把火行。其如學人何。師曰。閉目中秋坐。却怨月無光。</p>
<p>吳蓬巖問。如何是般若體。師曰。寂然不動。曰如何是般若用。師曰。感而遂通。曰如何是下手得力處。師曰。罔象到時光燦爛。曰如何是不得力處。師曰。離婁行處浪滔天。曰恁麼則儒釋未始有異也。師指空曰。此儒耶釋耶。同耶異耶。巖作禮曰。謝指示。自是畿南河北。靡不望風而歸。萬曆乙酉亥月。坐化於本菴。門人建塔於受業舊隱。</p>
</div>
<div class='div-other'><a id='mulu1182' />
<p class='h4'>大名府大伾山興國如進禪師</p><p>廣平永年陳氏子。年十七投東山曉。剃染受具。抵京都遊講肆。知非究竟。於是抽身南遊。結伴渡河。參小山於少室。久之。有所得。室中徵詰。皆當仁不讓山慮。師性不通情。甞誡之曰。吾宗漸與世異。慧命如一絲之繫九鼎。貴有得力。兒孫深心保護。子既知石龜夜步。可如木馬遊春。直須處處忘機。方見頭頭顯露。然尚有向上一路。猶當審悉。嗣囑偈曰。長羽石龜月下行。渠今覿面得分明。直須收斂藏箱篋。不遇知音決莫呈。尋隱舊里。影不出山。不喜見內客。久之開法。機如走珠。衲子日益盛。一日應聘北上。途宿三教堂。堂西壁向。有憨布袋像。後為羽士。居安雙髻。改呼鍾離。權遷供東壁。每以緇衣黃冠一樣。兩人爭衡代位妖孽。一方住僧。求師除之。師以杖指像曰。者塊泥團。變怪無端。髠頭了髻。魔魅閭閻。妄生喜怒。東那西遷。不遇老僧。親點破空教。冷地受牽纏咄。四大各復識取本源。從此長安風月舊大家。安享太平年。遂連棒像為粉碎。法化聞帝闕。賜紫伽黎。褒寵甚至。寂後塔於寺左。</p>
</div>
<div class='div-other'><a id='mulu1183' />
<p class='h4'>懷慶府龍岡寺大方如遷禪師</p><p>號松谷。生鳳翔岐山落星里。族李氏。有夙根。見佛寺如舊居。年十七。父母從其志乃捨。依本郡無蹤本剃染。嘉靖丁巳。以<span class='corr'>己</span>躬下事未明。首參悅菴。喜力究向上一路。秉具後尋入青峰山。弔影苦參。忽有省。辛酉走少林。謁大章。決擇大事。朝夕入室。陶鎔從上。機緣久之蒙印可。有鍼頭玉線海底風牛之囑。且系以偈曰。帶子鐵牛海底藏。憑伊尋得細調降。既欣性善歸牢圈。異日肥充耕大邦。於是徧參諸方。回京窮性相宗旨。末抵懷慶。鄭世子讓國。潛修白業。聞師至。致禮參請。深相印契。乃於府城北。建龍岡精舍。延師弘法。四方學者。由是麏至。萬曆丁亥。遷大都慈雲。戊子遷千佛寺。庚寅奉聖母慈聖皇太后懿旨。領大慈壽寺。間及淨土。唯心法門。眾盈千餘。欽頒大藏法寶御書。大法寶藏四字。甲午春。送回龍岡安供。戊戌八月十一示寂。世壽六十一。臘四十五。全身塔於龍岡寺西原　舉萬松問雪庭曰。從何得箇消息便恁麼來。庭曰。老老大大向學人納敗闕。松曰。老僧過在甚處。庭曰。學人且禮拜。暫為和尚葢覆却。頌曰。襁褓纔離便放驕。還他家世擅英標。堪矜巖桂秋風好。萬斛天香透紫霄。</p>
</div></div></div>
<div class='div-other'><a id='mulu1184' />
<p class='h2'>大鑑下第三十五世</p>
<div class='div-other'><a id='mulu1185' />
<p class='h3'>少室潤禪師法嗣</p>
<div class='div-other'><a id='mulu1186' />
<p class='h4'>順天府大覺寺慈舟方念禪師</p><p>別號清涼。古唐楊氏子。生嘉靖壬子。十歲失父。投京廣德大慈義為師。十五剃染登具。廿一遊講肆。知文字非究竟法。乃參幻休於少林。休問。甚處來。師曰北方。休曰。北方法道。何似此間。師曰。水分千派。流出一源。休曰。恁麼何用到此。師曰。流出一源。水分千派。休可之。命典維那。一日遊初祖面壁處。忽然大悟乃曰。五乳峰前。好箇消息。大小石頭。塊塊著地。呈休。休知為克家種草。遂囑曰。從上佛祖。以自<span class='corr'>己</span>所證。遞相承襲。欲令一切人知有此事。余得之。小山先師。今授於汝。汝當體佛祖心。紹續慧命。然尚宜晦跡林泉。乘時而出。付以偈曰。無上涅槃心。佛祖相分付。吾今授受時。雲淨峰頭露。時年方二十八。既而以差別智。不可不明。遂徧參諸方。備行苦行。明萬曆丁亥在古華嚴石城。精厲過分。雙口失明。乃思惟曰。幻身非有病。從何來身心。一齊收下。端坐七晝夜。眼仍平復如常。尋入吳渡江歷補陀。辛卯說法。越之止風塗廣濟蘭若。有澄鐵[此/束]者。以所得來見師勘驗。間知為法門樑棟。乃出休所授囑累焉。有五乳峰前。無鏃箭射。得南方半箇兒之句。師以大法。肩承得人。可謂無事。乃遊吳抵秀州福城。整飭東塔。次走江西雲居匡廬。將赴臺山。請而越中緇白。力挽之主寶林。當萬曆甲午也。未幾示寂。嗣子迎遺骨。塔於顯聖之南山。先是師在越。以寶林眷眷於懷。汰如河公。以為必清涼後身。乃載之高僧傳焉。</p>
</div>
<div class='div-other'><a id='mulu1187' />
<p class='h4'>河南府嵩山少室無言正道禪師</p><p>洪都新建胡氏子。投上藍璘薙染。十五遇老宿知休。指示禪要。從其遊憩南嶽淨瓶巖。力事參究。一日休。以張䂐頌示師。師曰。真如尚不可趨。何頌之有。休奇之。乃指往參嵩山幻休。休一日上堂。師出問。如何是洞上家風。休曰。月下三花樹。峰前雙桂枝。師曰。和尚還有否。休曰。唯此一事實。無二亦無三。師言下頓契。呈偈曰。雲攢絕頂。月鎖幽巖。石人撫掌。木女舒顏。休可之。乃印以偈曰。無言的旨不離言。玄唱玄提妙有傳。今日單傳親印授芬芳雙桂利人天。明萬曆庚寅。主少林。時汴梁周籓。汝寧崇籓。皆請師說法。崇籓有世子。患足非杖不立。師為引之。周行七步。而足疾頓瘳。其道德動人如此。</p>
<p>僧問。外道問世尊。不問有言。不問無言。而世尊<span class='corr'>但</span>良久。意旨如何。師曰。動容<span class='corr'>揚</span>古路。不墮悄然機。</p>
<p>問如何是新年頭佛法。師曰。靈春<span class='corr'>已</span>有新條令。不必重重為指陳。</p>
<p>有老宿問如何是無言。師曰。四時行焉。又一老宿問。如何是無言。師曰。萬物生焉。師之對機敏捷有如是。生平襟懷磊落。誨人真實。初無浮華。示寂。門人塔全身於本山祖塋之側。</p>
</div>
<div class='div-other'><a id='mulu1188' />
<p class='h4'>保寧府廣元漢王山實相善真禪師</p><p>南昌熊氏子。幼業儒。甞以三教誰尊為問。人以佛對。遂往廬山。禮湛堂落<span class='corr'>䰂</span>。入武夷。聽默菴拈提。無所入。乃之楚興國。州建寺安眾。道望聞州牧。俄捨去參幻休於少林。有間事徧參。縛茅頂山獨棲。雪夜負薪。忽大悟。嗣入終南。居九坪。旋聞休訃。為位哭之。乃入蜀。興復漢王山。不數年頓成叢林。以萬曆戊戌五月示寂。有樂去論。一行三昧說。山房夜話。及詩偈行世。</p>
</div></div>
<p class='juan'>續燈正統卷三十七</p></div></div>
</div><!-- end of div[@id='body'] -->
</body></html>