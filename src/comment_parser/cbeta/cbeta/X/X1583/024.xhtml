<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu779' />續燈正統卷二十四</p><p class="byline">南海普陀嗣祖沙門西蜀　性統　編集</p><p class="head1">臨濟宗</p>
<p class="head2">大鑑下第二十三</p>

<div class='div-other'><a id='mulu780' />
<p class='h3'>保寧茂禪師法嗣</p>
<div class='div-other'><a id='mulu781' />
<p class='h4'>蘇州府靈巖南堂了菴清欲禪師</p><p>台州臨海朱氏子。初出世中山之開福。繼遷本覺。三主靈巖。開堂日。僧問。丹山鸞鳳九苞文。地位清高隔五雲。四海具瞻時一見。願聞真唱答明君。師曰。千峰朝岱嶽。萬派肅滄溟。曰萬方有道歸明主。一句無私利有情。師曰。黃河九曲。水出崑崙。曰祝贊<span class='corr'>已</span>蒙師指示。向上宗乘事若何。師曰。眼不見鼻孔。</p>
<p>問。曹溪流非止水。一滴忽來。千波競起。時如何。師曰。退後退後。曰平生不解藏人善。到處逢人說項。斯。師曰。莫謗山僧好。</p>
<p>問。天不言四時行。地不言萬物生。學人有疑。願聞開示。師曰。萬人遐仰處。紅日在天心。曰野老不知堯舜力。鼕鼕打鼓祭江神。師曰。眼見如盲。口說如啞。曰千古華山山脚下。又添潘閬倒騎驢。師便喝。</p>
<p>問。仲冬嚴寒年年事。晷運推移事若何。師曰。昨夜日輪飄桂華。今朝月窟生芝草。曰仰山近前叉手。意旨如何。師曰。奴見婢殷勤。曰香嚴叉手近前。又作麼生。師曰。大家廝淈[泳-永+盾]。曰去此二途。請師別道。師曰。無人處斫額望汝。</p>
<p>問。單傳直指<span class='corr'>已</span>涉離微。坐斷千差請師答話。師曰。破鏡不重照。落華難上枝。曰便恁麼去時如何。師曰。烏龜鑽敗壁。曰即色明心附物顯理時如何。師曰。癩馬繫枯樁。曰三九二十七。牛頭南馬頭北。如何是接手句。師曰。百華深處鷓鴣啼。</p>
<p>問。一不做二不休時如何。師曰。水底撈明月。曰退一步又作麼生。師曰。相逢盡道休官去。林下何曾見一人　問。如何是佛。師曰。面前案山子。曰法即不問。如何是僧。師曰。三頭兩面得人憎。僧禮拜。師却問曰。如何是法。僧曰。明年更有新條在。惱亂春風卒未休。師曰。洎不問過。</p>
<p>問。陰極陽生則不問。祖師門下事如何。師曰。石筍抽條長丈二。曰牛頭未見四祖時如何。師曰。華陰山前百尺井。曰見。後如何。師曰。祝融峰頂萬年松。曰去此二途。願聞法要。師曰。休將閒學解。埋沒祖師心。</p>
<p>問舉一不得舉二。放過一著。落在第二時如何。師曰。懷州牛喫禾。益州馬腹脹。曰雲門扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。又作麼生。師曰。西川斬畫像。<span class='corr'>陝</span>府人頭落。</p>
<p>問。牛頭未見四祖時如何。師曰。處處綠楊堪繫馬。曰見後如何。師曰。家家門首透長安。曰見與未見時如何。師曰。鮎魚上竹竿。俊鶻趂不及。</p>
<p>問。說法不應機。總是非時語。作麼生得應機去。師曰。夜半起來失却牛。天明起來失却火。</p>
<p>問。如何是通宗通途。師曰。東去西去。曰如何是叶帶叶路。師曰。南來北來。</p>
<p>問。蟭螟蟲吞却虎時如何。師曰。賞你大膽。曰恁麼則退身三步。師曰。漳泉福建頭匾如扇。僧擬議。師便打曰。一任舉似諸方。</p>
<p>問。如何是德山棒。師曰。義出豐年。曰如何是臨濟喝。師曰。儉生不孝。</p>
<p>問。臘人氷鐵彈子即且置。如何是金剛圈栗棘蓬。師曰。我早知你吞透不下。曰豈無方便。師喝曰。棒上不成龍。</p>
<p>問。佛未出世時如何。師曰。釋迦自釋迦。曰出世後如何。師曰。彌勒自彌勒。曰承師有言。釋迦不受然燈記。畢竟受甚麼人記。師曰。自家肚皮自家畫。</p>
<p>問。離四句絕百非。請師直指西來意。師曰。拈燈籠來佛殿裡。將山門安燈籠上。曰還有為人處也無。師曰。若無舉鼎拔山力。千里烏騅不易騎。</p>
<p>問。雲門放洞山三頓棒。意旨如何。師曰。沙裡無油。曰鳥窠吹起布毛。又作麼生。師曰。石中有髓。</p>
<p>上堂。夜來州中琴。堂上般雜劇。也有端嚴奇特。也有醜陋不堪。鬼面神頭亦自好笑。且道。笑箇甚麼。我觀世間人。是箇大雜劇。所謂文武醫卜。士農工商。各逞<span class='corr'>己</span>能。互相欺誑。逗到臘月盡頭。不覺一場敗闕。具眼旁觀。掩口不暇。喝一喝曰。元正啟祚。萬物咸新。岸柳搖金梅破玉。萬邦一氣轉洪鈞。下座。巡堂喫茶。</p>
<p>上堂。絕羅籠脫羈鎖。雖是善因。而招惡果。咄。老松源與麼說話。唱教門中足可觀光。要作臨濟兒孫。未得在。開福莫有長處麼。擊拂子曰。星河秋一鴈。碪杵夜千家。</p>
<p>上堂。舉松源示眾。古者道。拈起也天回地轉。放下也草偃風行。冶父則不然。拈起也乾坤黯黑。放下也瓦礫生光。忽有一箇半箇。驀然[翟*支]瞎頂門眼。達磨一宗未至寂寥在。師曰。老松源只見錐頭利。不見鑿頭方。壽山即不然。拈起也南山起雲。放下也北山下雨。不拈不放時如何。三級浪高魚化龍。癡人猶戽夜塘水。</p>
<p>上堂。南泉斬貓。趙州戴草鞋而出。興化法戰。克賓設饡飯便行。是皆發揮本有靈光。要且不借別人鼻孔出氣。所以前日首座說法。高聳人天。今朝道伴相過。光揚宗眼。且道。山僧鼓兩片皮。成得甚麼邊事。拍禪牀曰。從前汗馬無人識。只要重論葢代功。</p>
<p>清明上堂。冬至寒食一百五。今朝正是三月六。山又青水又綠。一聲欵乃漁家曲。山僧昨日偶爾郊行。作得一偈。舉似大眾。華冠不整舍那衣。禿帚還隨破畚箕。五箇老婆三箇醜。一雙紅杏換消棃。下座。　上堂。藥山久不陞座。院主椎鐘擊鼓。分明盡底掀翻。猶道一詞不措。本覺據令提綱。不作者般調度。今朝月旦拈香。撥開向上一路。誰敢射虎不真。枉發千鈞之弩。</p>
<p>滿散青苗上堂。佛以一音演說法。眾生隨類各得解。靈山會上退席五千。逝多林中半聾半啞。眼空四海必有商量。心洞十方孰辨真假。卓拄杖曰。綠楊陰裡戴嵩牛。芳草渡頭韓幹馬。喝一喝。下座。</p>
<p>上堂。春日晴黃鶯鳴。大藏小藏鼻孔眼睛。木馬嘶泥牛舞。壽山不打者破鼓。便下座。</p>
<p>上堂。一大藏教束之高閣。長期短期無繩自縛。莫更紛紛紜紜。直須灑灑落落。楊岐一頭驢。只有三隻脚。潘閬倒騎歸。攧殺黃番綽。五味拈來饡秤錘。別有香風滿寥廓。喝。</p>
<p>上堂。八月秋。何處熱。達磨老臊胡。有語非干舌。齧鏃破關。斬釘截鐵。父子雖親不傳。未是神仙妙訣。喝。</p>
<p>上堂。正覺山前明星現時。釋迦世尊。與大地眾生。一時成佛。祖師門下。蹉口道著佛字。[口*敕]口三日。前行不到。末後太過。各與二十拄杖。忽有箇不顧危亡底漢出來道。本覺與麼判斷。合喫二十拄杖。山僧却須分付明窓下安排。何故。佛滅二千歲。比丘少慚愧。</p>
<p>上堂。如來不出世。亦無有涅槃。以本大願力。示現自在法。拈柱杖曰。不是大願力。卓拄杖曰。不是自在法。舉起也千身彌勒。放下也隨處釋迦。只為諸人眨上眉毛。却入娑羅雙樹間去也。靠拄杖曰。見之不取。千載難忘。至正丁未八月二十五日。示寂於秀之南堂。世壽七十。</p>
</div>
<div class='div-other'><a id='mulu782' />
<p class='h4'>寧波府瑞雲清凉實菴松隱懋禪師</p><p>奉化鄭氏子。幼喜習禪。年十八。投杭之傳法寺希顏出家。既剃落。稟戒昭慶慧。參方。見南㵎泉於雲居。一夕松下經行。聞巖泉聲。微有所觸。泉命往永福謁古林。林問。來作甚麼。師曰。生死事大。特求出離。林曰。明知四大五蘊是生死根本。何緣入此革囊。師擬對。林便打。師豁然悟入。久之林命典第一座。逾年回浙。會月江印主道場。延師分座說法。至正壬午。出主明之瑞雲。一日有僧。問答未竟。以手拍地而笑。師曰。滯貨何煩拈出。僧噓一聲。師厲聲便喝。一住十五年。後退隱東堂。影不出山。元明良。師之猶子也。迎歸天童之此軒。一日示微疾。集眾訣別。眾請偈。師舉手指自曰。此中廓然。何偈之為。端坐憑几。握右手為拳枕額而逝。火葬。有天華之祥。舍利無數。塔於瑞雲西岡。世壽八十五。僧臘七十。諡佛光普照大師。</p>
</div>
<div class='div-other'><a id='mulu783' />
<p class='h4'>溫州府僊巖仲謀猷禪師</p><p>謝藏主侍者上堂。一默相酬。雷轟電激。三呼領旨。玉轉珠回。七十三八十四。築著磕著礙塞煞人。拈拄杖曰。昨夜西風枕簟凉。無數蟬聲噪高樹。</p>
</div>
<div class='div-other'><a id='mulu784' />
<p class='h4'>蘇州府定慧大方因禪師</p><p>至正丙申春。出世定慧。時方兵興。占住佛屋。緇徒戚戚。師曰。何不休去歇去。嗣是語嘿跌宕。不可測識。一日謝院事。僑居靈巖華首座寮。盛稱總管周侯義卿之賢。且曰。我將火化。須侯作證明。戊戌九月八日。侯以郡事登靈巖。師聞欣然出迎。陪侯夜話曰。某將此月十四日。即此山火化。侯其為我證明。兼吾教下衰。侯念為法外護。慎無忘此言。至十三日。復以偈寄侯曰。昨日巖前拾得薪。明朝幻質不能存。慇懃寄語賢侯道。碧落雲收月一痕。侯未深信。師復以偈別眾。是夜請於華。乞以燥薪疊高棚。仍借一龕坐去。翌晨登殿。與眾僧別。即升柴棚。燥薪得火。烈焰熾然。於大火聚中且祝香曰。靈苗不屬陰陽種。根本元從劫外來。不是休居親說破。如何移向火中栽。於烈熾中。度數珠與華曰。聊當記憶如是。四眾始驚信拜禮。煙焰所至多舍利。且聞異香。薪盡舌根齒牙不壞。侯聞驚怛不<span class='corr'>已</span>。為悼章二。建塔於靈巖。其別眾偈曰。前身元是石橋僧。故向人間供愛憎。憎愛盡時全體現。鐵蛇火裡嚼寒氷。具如鄭明德銘中。</p>
</div>
<div class='div-other'><a id='mulu785' />
<p class='h4'>紹興府龍華會翁海禪師</p><p>台之臨海人。年三十棄家。投徑山虎巖祝髮。初挂搭栴檀林。或譏其舉止山野。乃發憤。往天目參中峰。久之無所入。時東州居虎丘。古林居開元。東嶼居寒山。師出入三老之門有年。後出住龍華。拈香嗣古林。年九十三。往育王守橫川祖塔。偶損左足。艱於步履。日牀坐。每至清夜。朗吟古人偈語。其徒文渙曰。和尚一生參學。至此不能受用。託吟詠自遣耶。師笑曰。大慧道癡子呻吟。便不是耶。渙乃禮拜。既寂火化。異香襲人。塔於□□□。</p>
</div></div>
<div class='div-other'><a id='mulu786' />
<p class='h3'>靈隱海禪師法嗣</p>
<div class='div-other'><a id='mulu787' />
<p class='h4'>杭州府徑山悅堂顏禪師</p><p>出家於婺之寶林。得法東嶼。初住崑山之東禪。次遷萬壽。陞淨慈。後主徑山。璽書錫金襴法衣。法語失錄。</p>
</div>
<div class='div-other'><a id='mulu788' />
<p class='h4'>建。寧府斗峰大圭正璋禪師</p><p>福州福清人。禮湖南絕聽祝髮。參東嶼。聞頌俱胝竪指話。言下頓悟。遂上方丈呈所得。嶼曰作麼。師曰。古今現成事。何必涉思惟。嶼曰。既不涉思惟。汝更來者裡作麼。師曰。請和尚證明。嶼俾頌狗子無佛性話。師遽曰。狗子佛性無。覰著眼睛枯。瞥爾翻身轉。唵悉哩蘇嚧。嶼撫而印之。後結茅斗峰。漸成叢席。</p>
<p>上堂。顧視左右良久曰。黃金雖貴。入眼成塵。便下座。</p>
<p>上堂。玉宇霜清。瓊林葉落。一句全提。萬機寢削。作者好求無病藥。</p>
<p>上堂。舉青州布衫話頌曰。昨夜三更裡。雨打虗空溼。狸奴知不知。倒上樹梢立。</p>
<p>元旦上堂。元正啟祚。萬物咸亨。喚作新年頭佛法。瞎却你眼。不喚作新年頭佛法。結却我舌。畢竟作麼生。便下座。</p>
<p>臨終說偈曰。生本不生。滅亦無滅。幻化去來。何用分別。大眾珍重。不在言說。遂合掌而逝。</p>
</div>
<div class='div-other'><a id='mulu789' />
<p class='h4'>蘇州府椔塘明因天淵湛禪師</p><p>甞依鳳山一源。分座說法。一日呈秉拂語曰。翔鳳山前。行看白雲乍舒乍捲。禺泉亭畔。坐聽流水或抑或揚。眼處作耳處佛事。耳處作眼處佛事。便見非唯觀世音。我亦從中證。鳳山指便見兩字曰。有此二字。便是別人說話。師不覺解顏點首。禮謝而退。出語人曰。還丹一粒點鐵成金。堂頭老漢之謂也。</p>
</div>
<div class='div-other'><a id='mulu790' />
<p class='h4'>寧波府育王大千慧照禪師</p><p>永嘉麻氏子。年十五。出家邑之瑞光。禮了定落髮。受具後。首謁晦機於淨慈。一日閱真淨頭陀石被莓苔裹。擲筆峰遭薜茘纏語。默識懸解。遂謁東嶼於薦嚴。嶼問。東奔西走。將欲何為。師曰。特來參禮。嶼曰。天無四壁。地無八荒。汝向甚麼處措足。師拍案而退。嶼復召至。反覆勘辨。遂留執侍。天曆戊辰。出世樂清之明慶。</p>
<p>示眾。佛法欲得現前。莫存知解。參禮看教。皆為障礙。何如一法不立。而起居自在乎。德山棒臨濟喝。亦有大不得<span class='corr'>已</span>爾。至正乙未遷寶陀。未幾主育王。</p>
<p>室中垂三關語。以驗來學。一曰。山中猛虎以肉為命。何故不食其子。二曰。虗空無背向。何緣有東西南北。三曰。飲乳等四大海水。積骨如毗富羅山。何者是汝最初父母。越九年。退居妙喜。泉上築室曰夢菴。掩關獨處。凝塵滿案。泊如也。洪武癸丑十月。沐浴更衣。索紙書偈。恬然坐逝。世壽八十五。僧臘七十。茶毗牙齒目睛不壞。設利五色。塔於夢菴之後。</p>
</div>
<div class='div-other'><a id='mulu791' />
<p class='h4'>杭州府徑山月林鏡禪師</p><p>本郡人。受業於無傳。久依東嶼。因參本來人有省。述偈曰。本來人本來人。無腦無頭作麼尋。驀然揪著箇鼻孔。細看元來是白丁。時有老宿。睨視曰。可是師與一摑。由是名振叢林。後主徑山。至元<span class='corr'>己</span>卯示寂。壽八十六。塔凌霄東崖。</p>
</div>
<div class='div-other'><a id='mulu792' />
<p class='h4'>寧波府育王雪窓悟光禪師</p><p>字公實。蜀新都楊氏子。初出世白馬。繼遷開元育王。復領天童。虞文靖公集。甞贊師為佛果一枝鳳毛麟角。宋文憲公濂。有四會語錄序。讀之可以見師之半。</p>
</div></div>
<div class='div-other'><a id='mulu793' />
<p class='h3'>天寧曇禪師法嗣</p>
<div class='div-other'><a id='mulu794' />
<p class='h4'>三空道人</p><p>自幼具丈夫志。不為富貴所奪。見竺雲。雲示趙州無字話俾參。閱數年。一日復見雲問。生死到來時如何。雲曰。生是誰耶。死是誰耶。空乃低頭問訊。雲覺其異於常。乃再以前話徵之。空又低頭問訊。雲呵之曰。切忌死在者裡。空拈起槵子曰。數珠一百八。不數日示微疾。說偈而化。火後得舍利無算。</p>
</div></div>
<div class='div-other'><a id='mulu795' />
<p class='h3'>徑山伏禪師法嗣</p>
<div class='div-other'><a id='mulu796' />
<p class='h4'>杭州府徑山南楚悅禪師</p><p>隆興人。上堂。聞聲悟道。見色明心。驀拈拄杖曰。者箇是色。卓一下曰。者箇是聲。諸人總見總聞。且道那箇是明底心。那箇是悟底道。喝一喝曰。貪他一粒米。失却半年糧。敕諡佛慈法喜禪師。</p>
</div>
<div class='div-other'><a id='mulu797' />
<p class='h4'>寧波府育王月江正印禪師</p><p>郡之慈水劉氏子。年十三。禮月溪受業。後參虎巖。遂獲印可。出住苕之道場。繼遷育王。僧問。如何是千丈舍那身。師曰。肥不露肉。瘦不露骨。曰如何是丈六紫磨金色身。師曰。切忌認奴作郎。曰和尚且莫壓良為賤。師曰。山僧從來柳下惠。</p>
<p>問。有句無句。如藤倚樹。此意如何。師曰。無齒大蟲當路坐。曰疎山道。忽若樹倒藤枯。句歸何處。嬾安呵呵大笑。又作麼生。師曰。曹娥讀夜碑。曰後來明招為他點破。還端的也無。師曰。臨崖看滸眼。特地一場愁。曰今日學人問和尚。樹倒藤枯句歸何處。未審如何指示。師喝一喝。僧禮拜。</p>
<p>問。朝離東土。暮往西天。是甚麼人。師曰。十字街頭石敢當。曰昨日有人從天台來。因甚向南嶽去。師曰。鮎魚上竹竿。曰有一人常在途中不離家舍。有一人離家舍不在途中。且道孰優孰劣。師曰。兔馬有角。牛羊無角。曰恁麼則庭前一葉落。天下盡知秋。師曰。知時別宜。堪作闍黎。</p>
<p>問。達磨面壁意旨如何。師曰。餿飯泥茶爐。曰六祖踏碓又作麼生。師曰。兔子喫牛嬭。曰一人道不識。一人道不會。意在甚麼處。師曰。鳳林吒之。</p>
<p>問。師唱誰家曲。宗風嗣阿誰。師曰。風吹石臼念摩訶。曰恁麼則<span class='corr'>已</span>得真人好消息。人間天上更無疑。師曰。水底捉麒麟。曰如何是奪人不奪境。師曰。西天人不會唐言。曰如何是奪境不奪人。師曰。有馬騎馬。無馬步行。曰如何是人境兩俱奪。師曰。新羅打鼓大唐齋。曰如何是人境俱不奪。師曰。鬧市裡拋碌甎。曰人境<span class='corr'>已</span>蒙師指示。向上宗乘事若何。師曰。有水皆含月。無山不帶雲。曰只如楊岐道。踏著秤錘硬似鐵。啞子得夢向誰說。須彌頂上浪滔天。大洋海底遭火熱。明甚麼邊事。師曰。如驢覰井。如井覰驢。</p>
<p>問。如何是金佛不度爐。師曰。蘇嚧蘇嚧。曰如何是木佛不度火。師曰。悉利悉利。曰如何是泥佛不度水。師曰。趙州東院西。曰如何是真佛內裡坐。師曰。嵩山破竈墮。</p>
<p>問。如何是一生二。師曰。元首明。股肱良。曰如何是二生三。師曰。黃河三千年一度清。曰如何是三生萬物。師曰。山河無隔礙。光明處處通。曰只如新年頭佛法。還有者箇消息也無。師曰。樊噲踏鴻門。</p>
<p>都寺辦齋上堂。雲門喫餬餅。齩著帝釋鼻孔。雲峰喫䬪飥。齩著憍梵盋提舌頭。諸人二時過堂喫粥喫飯。合作麼生。忽然齩破一箇鐵酸饀。方知帝釋鼻孔。即是憍梵盋提舌頭。憍梵盋提舌頭。即是帝釋鼻孔。不見道。一切智智清淨。無二無二分。無別無斷故。喝一喝。</p>
<p>請頭首上堂。善哉三下版。知識盡來參。既善知時節。吾今不再三。古人與麼道。大似按牛頭喫草。雲峰則不然。善哉三下版。收足上蒲團。脊梁生鐵鑄。透過祖師關。一氣轉一大藏教。背手拈却須彌山。七處徵心無心可覓。八還辨見無見可還。夢入天宮猶未醒。金鷄啼上玉闌干。</p>
<p>行化歸上堂。有佛處不得住。無佛處急走過。三千里外。逢人不得錯舉。趙州老人。大似抱橋柱澡洗。把纜放船。山僧一出四十餘日。有佛處與他錐破卦文。無佛處也曾勘過歷了。三州五縣。逢人也曾錯舉來。只是土曠人稀。知音者少。摘楊華摘楊華。青山忽憶便歸去。塵世要看還下來。</p>
<p>上堂。麻三斤乾屎橛。蠟人氷鵞護雪。貓有歃血之功。虎有起屍之德。趙州親見老南泉。臨濟未是白拈賊。</p>
<p>青苗會上堂。常啼菩薩。賣却心肝。學般若則易。破一微塵。出大經卷則難。破一微塵。出大經卷則易。攝大千經卷入一微塵則難。一掬水可以漲滔天之浪一簣土可以成九仞之山。也不易也不難。青山長伴白雲閒。</p>
<p>赴育王上堂。拕犂拽杷幾經年。鼻孔撩天不受穿。業債依然逃不得。又吹鐵笛過鄞川。</p>
<p>臘八上堂。我觀大地眾生。具有如來智慧德相。但以妄想執著。不能證得。釋迦老子與麼道。大似蟭螟蟲向蚊子眼睫上昨窠。向十字街頭揚聲大呌道。土曠人稀。相逢者少。檢點將來。也是噇酒糟漢。</p>
<p>上堂。舉僧問五祖。一大藏教是箇切脚。未審切甚麼字。祖曰。盋囉孃。應菴問密菴。如何是正法眼。密曰。破沙盆。師曰。閩蜀同風。肚裡有蟲。</p>
<p>上堂。不著佛求。不著法求。不著僧求。燈籠發笑。露柱點頭。雲門拈出胡餅。投子道箇油油。腰纏十萬貫。騎鶴上揚州。</p>
<p>上堂。熏風自南來。殿閣生微凉。老玅喜錯認驢鞍橋。作阿爺下頷。帶累多少人。向者裡卜度。還知諸佛出身處麼。黃河三千年一度清。卓拄杖下座。</p>
<p>上堂。朝忽忽暮忽忽。盋盂開口只要噇空。南泉打破鍋子。甘贄禮拜烝籠。擊拂子曰。萬里八九月。一身西北風。</p>
<p>結夏小參。瑯琊點出五病。西院商量兩錯。井蛙不足以語東海。夏蟲不可以語氷霜。若是捎空俊鶻。便合乘時。止濼困魚。徒勞激浪。是故從上若佛若祖。天下老和尚。莫不向刀山劍樹上。鑊湯爐炭中。成等正覺。拔濟有情。若約山僧。看來也是秤錘蘸酢。喝一喝。</p>
<p>解夏上堂。初秋夏末。兄弟家東去西去。如壯士展臂不假他力。師子遊行。不求伴侶。葢為人人脚跟。下有條通天活路。三世諸佛。六代祖師。天下老和尚。與你把手共行。豈不見雲門大師問洞山。近離甚處。查渡。夏在甚處。湖南報慈幾時離彼。八月二十五。門曰放你三頓棒。洞山次日上方丈問。昨蒙和尚放三頓棒。不知過在甚麼處。門曰。飯袋子。江西湖南便恁麼去。山於言下大悟。雲門提出倚天長劍。凜凜神鋒不易。洞山敢將赤身。挨他白刃。正與麼時如何。金烏啄破瑠璃殻。玉兔衝開碧海門　至正間。奉旨金山。建水陸大會。命師陞座說法。特降御香綵縀。晚年菴居。榜曰松月。自號松月翁。</p>
</div></div>
<div class='div-other'><a id='mulu798' />
<p class='h3'>天童坦禪師法嗣</p>
<div class='div-other'><a id='mulu799' />
<p class='h4'>江寧府天界孚中懷信禪師</p><p>明奉化姜氏子。年十五出家為大僧。竺西坦。由華藏遷天童。師往質疑。室中舉興化打克賓因緣問師。師曰。俊哉獅子兒。西頷之。俾掌維那職。後出世明之觀音。遷補陀。詔賜廣慧妙悟智寶弘教禪師。至正間遷中竺。繼住天童。御史臺奉疏。命主大龍翔集慶寺。明兵下金陵。僧徒竄散。師宴坐一室。上親幸嘉之。敕改龍翔為大天界寺。一日晨興沐浴。更衣趺坐。謂左右曰。吾歸去矣。遂瞑目。侍僧撼之請說偈。師瞋目叱之。遂握筆書曰。平生為人列挈。七十八年漏洩。今朝撒手便行。萬里晴空片雪。書畢復瞑。己酉八月廿四日也。時上統兵江陰。夢師謁見。問師來何為。對曰。將西歸告別耳。上還聞師遷化。與夢符異之。詔出內府帛幣助喪。且命卜藏龕之地於伏牛。舉龕之日。上親致奠。送出郡門。茶毗。舍利如菽。貯以寶瓶。光發瓶外。世壽七十八。臘六十四。</p>
</div>
<div class='div-other'><a id='mulu800' />
<p class='h4'>寧波府天寧舜田明牧禪師</p><p>台之黃巖人。出家仙居正學寺。首參天童竺西。西問。達磨不來東土。二祖不往西天。意旨如何。師曰。金不博金。水不洗水。西異之。謂左右曰。此法門爪牙也。復徧參名宿。古林茂。竺元道。東州永。元叟端。東嶼海。咸器重之。時日溪泳居天寧。師相與激揚。元泰定初。出世天台淨慧。次遷仙居廣度。處州連山。尋隱居鴈山。丞相列怯里不華。強起主天寧。錫號佛智普慧禪師。并錫金襴法衣。師氣肅如秋。甞即中峰闢室以居。蓄一鶴。自號鶴松主人。一日鶴忽死。師以詩悼之。踰年師亦示寂。</p>
</div></div>
<div class='div-other'><a id='mulu801' />
<p class='h3'>玉山珍禪師法嗣</p>
<div class='div-other'><a id='mulu802' />
<p class='h4'>江寧府蔣山曇芳忠禪師</p><p>南康人。因寺菑。翌日梁王登山。謂師曰。興復若何。師曰。賴有大檀越在。王曰。寺既燬矣。佛依何住。師曰。古佛過去。今佛再來。主大喜。復笑而言曰。衲子所謂蔣薄粥者何也。師曰。將謂殿下忘却。後王賜號廣慧圓悟大師。</p>
</div></div>
<p class='juan'>續燈正統卷二十四</p></div></div>
</div><!-- end of div[@id='body'] -->
</body></html>