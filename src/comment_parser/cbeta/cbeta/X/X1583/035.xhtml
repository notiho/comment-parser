<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1050' />續燈正統卷三十五</p><p class="byline">南海普陀嗣祖沙門西蜀　性統　編集</p>
<div class='div-other'><a id='mulu1051' />
<p class='h1'>曹洞宗</p>
<div class='div-other'><a id='mulu1052' />
<p class='h2'>大鑑下第十六世</p>
<div class='div-other'><a id='mulu1053' />
<p class='h3'>天童珏禪師法嗣</p>
<div class='div-other'><a id='mulu1054' />
<p class='h4'>寧波府雪竇足菴智鑒禪師</p><p>滁之全椒吳氏子。兒時喜讀佛書。一日母與洗手瘍。戲問。是甚麼。師曰。佛手耳。視母為大笑。俄失二親。走真州。依長蘆了剃染。參究厲精。脇不至席者數年。時大休珏典第一座。目師為法器。具戒後。入象山之鄭行山。縛菴而居。山當海岸多妖怪。有巨蟒入菴。矯首怒視。越數日復旋繞於牀。師不顧。蟒為引去。變怪百出。皆不可惑。徐亦帖然。一夕深定中自念。此豈外物耶。遂豁然大悟。身心世界。洞如瑠璃。乃下山見延壽然。曰日來肚大。無物可餐。菴小無牀可臥。若能與食。展菴則住。否則去。然曰。者漢從甚處見鬼見神。來者裡納敗。師便喝。於是反覆徵詰不能屈。然乃曰。鑒公徹人也。復走見大休於嶽林。機辯逸出。休曰。今後佛祖。不奈爾何矣。因令為眾行丐。師荷二囊。隨得即受。備歷艱勤。翠山宗白頭。謂師曰。為眾竭力。得無勞耶。師曰。須知有不勞者。曰尊貴位中收不得時如何。師曰。觸處相逢不相識。曰者猶是途中賓主。如何是主中主。師曰。丙丁吹滅火。宗以手掩師口。師拂袖而退。宗遷雪竇。挽師偕行。時法堂新飭。命師普說。宗竊聽之。歎曰。吾生有耳。未甞聞也。出世繼其席。</p>
<p>上堂。世尊有密語。迦葉不覆藏。一夜落花雨。滿城流水香。凡六坐道場。皆王公大人推引。紹熙辛亥謝事。退居雪竇之東菴。明年七月示恙。誡眾曰。吾行矣。送終須務簡約。勿素服哀慟。言訖而逝。閱世八十有八。夏五十三。塔全身于本山之左。有藏其鬚髮者。縷縷皆獲舍利。道聲震海內。而跡曾不越四明。故自號足菴。</p>
</div></div>
<div class='div-other'><a id='mulu1055' />
<p class='h3'>雪竇宗禪師法嗣</p>
<div class='div-other'><a id='mulu1056' />
<p class='h4'>揚州府泰州廣福微菴道勤禪師</p><p>本郡俞氏子。上堂。舉僧問同安。如何是和尚家風。同安曰。金鷄抱子歸霄漢。玉兔懷胎入紫微。曰忽遇客來。將何祗待。同安曰。金果早朝猿摘去。玉華晚後鳳銜來。師曰。廣福即不然。有問如何是和尚家風。祇向他道。翠竹叢邊歌欵乃。碧巖深處臥煙蘿。忽遇客來將何祗待。沒底籃兒盛皓月。無心盌子貯清風。</p>
</div></div>
<div class='div-other'><a id='mulu1057' />
<p class='h3'>善權智禪師法嗣</p>
<div class='div-other'><a id='mulu1058' />
<p class='h4'>紹興府超化藻禪師</p><p>開爐上堂。雪滿寒窓。燒盡丹霞木佛。氷交野渡。凍殺<span class='corr'>陝</span>府鐵牛。直得寒灰發燄。片雪不留。任運縱橫。現成受用。諸禪德要會麼。衲帔蒙頭坐。冷煖了無知。</p>
</div></div>
<div class='div-other'><a id='mulu1059' />
<p class='h3'>淨慈暉禪師法嗣</p>
<div class='div-other'><a id='mulu1060' />
<p class='h4'>常州府華藏明極慧祚禪師</p><p>晚參。舉洞山冬至夜。請泰首座喫菓子。山曰。有一物。上拄天。下拄地。黑似漆。常在動用中。動用中收不得。且道。過在甚麼處。泰曰。過在動用中。山喚侍者。掇退菓桌。師頌曰。洞山菓子誰無分。掇退臺盤妙轉機。今夜為君輕點破。牡丹花下睡猫兒。</p>
</div></div></div>
<div class='div-other'><a id='mulu1061' />
<p class='h2'>大鑑下第十七世</p>
<div class='div-other'><a id='mulu1062' />
<p class='h3'>雪竇鑑禪師法嗣</p>
<div class='div-other'><a id='mulu1063' />
<p class='h4'>寧波府天童長翁如淨禪師</p><p>生而岐嶷。不類常童。長學出世法。參足菴於雪竇。菴令看庭前栢樹子話。有省。呈頌曰。西來祖意庭前柏。鼻孔寥寥對眼睛。落地枯枝纔[跳-兆+孛]跳。松蘿亮鬲笑掀騰。菴頷之。後出世。屢遷名剎。住淨慈時。奉敕陞天童。捧敕黃示眾曰。雲開九天。呈起曰。看彩鳳銜出。且道。如何委悉。急急如律令。敕。</p>
<p>開爐上堂。召眾打圓相曰。箇是天童火爐。近前則燒殺。退後則凍殺。忽有箇漢出來道。合作麼生。㘞。火爐動也。</p>
<p>上堂。霜風號肅殺。木葉墮蕭[颱-台+(癸-天+虫)]。舉拂子曰。看。惟有玲瓏巖。崔嵬望轉高。所謂天童滯貨。今朝短販一遭。莫有酬價底麼。下座巡堂。</p>
<p>上堂。外不放入。內不放出。痛下一槌。萬事了畢。且道如何。太白峰前令斬新。內外紀綱俱委悉。</p>
<p>謝新舊兩班。上堂。開無間地獄。現閻羅大王。聚夜叉一部。列牛頭兩行。與其進者。劍樹上猛火進用。與其退者。刀山裡寒氷退藏。且道。理會甚事。尀耐飯飽弄筯。判斷矢急尿牀。其或未然。花柳春風入戲場。</p>
<p>上堂。天童鐵臭老拳頭。打殺江湖水牯牛。夜深忽然生箇卵。天明推出大日頭。且道如何。哂㫰諸人烝溼處。免教行步滑如油。</p>
<p>完橋上堂。去那邊去。來者裡來。中間絕壑斷崕。且道。如何相委。以拂子作彎橋勢曰。看。依俙金磴濶。彷彿彩虹彎。人從橋上過。又作麼生。松蘿影裡開天巧。翰墨光中入畵看。</p>
<p>上堂。靈雲見處桃花開。天童見處桃花落。桃花開春風催。桃花落春風惡。靈雲且置。莫有與天童相見者麼。春風惡桃花。躍浪生頭角。</p>
<p>新起妙嚴閣。慶懺陞座。推倒多年老鼠窠。掃空平地笑呵呵。稜[山*層]榱桷插雲表。萬億斯年葢覆多。大眾見麼。今朝成就大緣。千古發揮大事。且道如何。卓拄杖曰。斫額任他門外客。到家還我箇中人。復舉。文殊問無著。近離甚處。曰南方。殊曰。南方佛法。如何主持。曰末法比丘。少奉戒律。殊曰。多少眾。曰或三百。或五百。師曰。春風鈎引鷓鴣啼。曰此間佛法。如何主持。殊曰。凡聖同居。龍蛇混雜。曰多少眾。殊曰。前三三。後三三。師曰。平地波㵎駕鐵船。天童者兩轉語。僅與諸方。眉毛廝結。更有兩轉語。要為諸方點眼。或三百或五百。銅錢鐵錢。省數足陌。前三三後三三。蘿葡芋艿。淺貯滿擔。諸方忽然眼開。決定拍手大笑。且道。笑箇甚麼。不笑巴叉。便笑杜撰。雖然。笑者還稀。或有人問天童多少眾。便向道。新起妙嚴誇第一。團圞都在畵圖中。</p>
<p>上堂。陸修靜。陶淵明。文殊普賢。作圓相曰。咦。一欵具呈。且道。憑誰批判。若是孔夫子。吾無隱乎爾。</p>
<p>舉世尊初生公案。頌曰。無憂樹下浴嬰孩。清曉薔薇帶露開。轉過衲僧相見處。後槽驢馬出胞胎。</p>
<p>舉初祖對武帝不識話。頌曰。金烏飛上玉欄干。黑漆崑崙對面看。畢竟者些傳不得。落花流水大無端。</p>
<p>舉楊岐栗棘蓬金剛圈話。頌曰。肘後驀生閒落索。風前忽布閙叉撐。那吒八臂空惆悵。夜半三更白晝行。</p>
<p>師六坐道場。兩奉天旨。法道之盛。可想見也。示寂說偈曰。六十六年。罪犯彌天。打箇[跳-兆+孛]跳。活陷黃泉。門人塔全身於本山。</p>
</div></div>
<div class='div-other'><a id='mulu1064' />
<p class='h3'>華藏祚禪師法嗣</p>
<div class='div-other'><a id='mulu1065' />
<p class='h4'>寧波府東谷光禪師</p><p>舉世尊答波斯匿王問。勝義諦中有世俗諦否話。頌曰。無聽無說意無窮。鐵壁銀山一線通。何處是渠真聖諦。秋風昨夜到梧桐。</p>
<p>舉藥山指案山榮枯二樹話。頌曰。三三兩兩不相同。携手行行入草中。掇轉脚跟穿繡履。何妨臘月鼓春風。</p>
<p>舉船子接夾山。至覆船而逝話。頌曰。藏身處沒踪跡。無影樹頭靈鳥宅。沒踪跡處莫藏身。不萌枝上春花拆。有來由誰辨的。天曉西風拂拂吹。松釵一逕爭拋擲。</p>
<p>舉僧問曹山。靈衣不掛時如何。山曰曹山今日孝滿。曰孝滿後如何。山曰曹山好顛酒話。頌曰。曹山顛酒有誰諳。醉語狂言不自慙。夜半日頭當午照。騎半背面著靴衫。</p>
<p>舉韶國師問龍牙。天不能葢。地不能載。此理如何。牙曰道者合如是話。頌曰。大海心中汎鐵船。隨波逐浪浪滔天。順風到岸無人識。江北從來使鐵錢。具如聯珠集中。</p>
</div></div></div>
<div class='div-other'><a id='mulu1066' />
<p class='h2'>大鑑下第十八世</p>
<div class='div-other'><a id='mulu1067' />
<p class='h3'>天童淨禪師法嗣</p>
<div class='div-other'><a id='mulu1068' />
<p class='h4'>襄州鹿門覺禪師</p><p>參長翁。值翁上堂曰。一箇烏梅似本形。蜘蛛結網打蜻蜓。蜻蜓落了兩片翼。堪笑烏梅齩鐵釘。師在眾中。不覺失笑曰。早知燈是火。飯熟幾多時。後承印可。</p>
<p>出住鹿門。示眾曰。盡大地是學人一卷經。盡乾坤是學人一隻眼。以者箇眼。讀如是經。千萬億劫。常無間斷<span class='note-inline'>(報恩秀曰。看讀不易)</span>。</p>
<p>師甞作五位頌曰。正中偏。月黑雲籠午夜天。佛祖無踪凡聖盡。箇中誰辨往來源。偏中正。金井玉盤秋水冷。海天紅日<span class='corr'>已</span>生東。餘輝不照毗盧頂。正中來。戴角披毛知幾回。應物轉身全得妙。雲收終不露崔嵬。偏中至。覿面誰能容擬議。手提妙印不當風。大用繁興豈凝滯。兼中到。無舌兒童方會道。撥塵何處得逢源。撒手回途還得妙。</p>
</div></div>
<div class='div-other'><a id='mulu1069' />
<p class='h3'>東谷光禪師法嗣</p>
<div class='div-other'><a id='mulu1070' />
<p class='h4'>寧波府天童直翁一舉禪師</p><p><span class='note-inline'>(語載增集續傳燈第一卷二十七紙。以版失欠錄。俟搜討出當補入)</span>。</p>
</div></div></div>
<div class='div-other'><a id='mulu1071' />
<p class='h2'>大鑑下第十九世</p>
<div class='div-other'><a id='mulu1072' />
<p class='h3'>鹿門覺禪師法嗣</p>
<div class='div-other'><a id='mulu1073' />
<p class='h4'>青州普照一辨禪師</p><p>精究教相旨趣。後棄去。往參鹿門。得言外旨。出世中都萬壽。室中甞設百問。勘驗諸方。一曰。聲前薦得。落在今時。句後承當。迷頭認影。作麼生是空劫<span class='corr'>已</span>前自<span class='corr'>己</span>。又曰。二邊純莫立。中道不須安。且道。甚麼處相見得箇端的。又曰。回途轉位。直須戴角披毛。喚作畜生得麼。又曰。念念釋迦出世。步步彌勒下生。為甚麼擬心即錯。動念即乖。又曰。有口贊不盡。無言心自明。是則裂破虗空。不是則鬼家活計。上人端的處。道將一句來。如是憧憧籌室。契其機者鮮焉。師甞作四賓主頌。賓中賓。天涯奔走幾經春。負學論功日轉貧。行海淵深須徧涉。義天空濶不容塵。賓中主。衣穿瘦骨露無餘。獨鎮寰區暉太初。三尺匣中誅佞劍。百篇囊裡薦賢書。主中賓。丹墀鞭靜九宮開。萬里江山絕點埃。脫却襴衫戴席帽。聲聲只道那邊來。主中主。重巖幽邃鎖煙岑。古洞龍吟霧氣深。石女唱歸紅焰裡。木人運步覓知音。又頌浮山示投子十六題。一識自宗。問答休將句偈酬。到頭佛祖一齊收。九年面壁<span class='corr'>已</span>多事。立雪神光亦強求。二死中活。今時及盡更何親。雲鎖幽巖凍鎖津。堪羨嶺頭增意氣。雪中獨綻一枝春。三活中死。合頭相似喜人情。水月空華鏡象榮。荒徑客迷芳草渡。擬將石火當天明。四不落死活。到頭採汲不虗施。運水搬柴自合時。燕語未歸簾幕靜。曉鶯啼處綠楊垂。五背捨。三峰華嶽總平治。雪壓寒林折凍枝。一念不生全體現。纖毫纔動落堦墀。六不背捨。路濶巖高碧㵎流。山華開徧接雲樓。雨餘何處鶯聲囀。不顧殘春語未休。七活人劍。耳聽無如眼聽親。南山下雨北山雲。動容舉止方圓異。大賞將軍不語勳。八殺人刀。凜凜霜風刮地生。千山氷雪路難行。未萌<span class='corr'>已</span>落威音際。纔擬玄微墮穽坑。九平常。春來幽谷水冷冷。䇿杖優游傍釣汀。好箇太平無事客。汨羅未必獨惺惺。十利道拔生。少室靈山事宛然。不曾談教不安禪。回光一句超今古。大丈夫兒誰後先。十一言無過失。默時似說說時無。迷悟剛令與道疎。莫謂人根有利鈍。麤言細語不關渠。十二透脫。雪後風和曉霽天。鶯啼華笑柳含煙。鳳樓不宿桃源客。半夜穿鞋人市廛。十三透脫不透脫。劈箭機鋒著眼看。當陽趂妙哂傍觀。雲橫谷口迷巢鳥。雪擁柴門去路難。十四稱揚。寒潭不與月為期。萬古松聲韻不移。眼聽耳觀如會得。方知佛祖密傳持。十五降句。當臺明鏡影難藏。露柱燈籠自舉揚。千聖不曾留半偈。少林<span class='corr'>已</span>是不相當。十六方入圓。携琴玉女夜歸時。鳳轉丹霄入紫微。香霧噴華煙靄重。汀洲漁棹月依稀。又五位頌曰。正中偏。斗柄初橫半夜前。密室不燃龍鳳燭。廣寒宮殿月當天。偏中正。木女手提無字印。失曉崑崙暗皺眉。自然羞覩秦時鏡。正中來。劍樹刀山也自摧。玉馬嘶聲離月殿。九重依舊鎖蒼苔。偏中至。大用縱橫無巧智。漁歌樵唱謁金門。太平不是將軍致。兼中到。頭角完全無異號。脫珍著弊入廛來。縱橫踏破今時道。</p>
</div></div>
<div class='div-other'><a id='mulu1074' />
<p class='h3'>天童舉禪師法嗣</p>
<div class='div-other'><a id='mulu1075' />
<p class='h4'>寧波府天童雲外岫禪師</p><p>郡之昌國衛人。逸其氏。依直翁得度。發明從上宗旨。遂嗣之。初住慈谿石門。歷象山智門郡之天寧。次繼西竺坦席。後遷天童。</p>
<p>上堂。閙市紅塵裡。有閙市紅塵裡佛法。深山巖崖中。有深山巖崖中佛法。山僧昨日出城門。閙市紅塵裡佛法。一時忘却了也。行到二十里松雲滿目。便見深山巖崖中佛法。大眾且道。如何是深山巖崖中佛法。良久云。白雲澹泞。出沒太虗之中。青蘿夤緣。直上寒松之頂。便下座。</p>
<p>上堂。以拂子打圓相曰。摩訶衍法。離四句。絕百非。又打一圓相曰。禮之用和為貴。先王之道斯為美。又打一圓相曰。摩尼珠人不識。如來藏裡親收得。諸人還見麼。所見不同。互有得失。天童者裡。毋固毋必。</p>
<p>一日問眾曰。天童今日大死去也。汝輩作麼生救。無印證出曰。請和尚喫飯。師曰。天童今日大死去也。汝不要相救。證曰。䆿語作麼。師曰。天童今日大死去也。阿誰與我同行。證曰。和尚先行。大證後隨。師呵呵大笑。遂示寂。塔全身於本山。</p>
</div></div></div>
<div class='div-other'><a id='mulu1076' />
<p class='h2'>大鑑下第二十世</p>
<div class='div-other'><a id='mulu1077' />
<p class='h3'>天童岫禪師法嗣</p>
<div class='div-other'><a id='mulu1078' />
<p class='h4'>寧波府雪竇無印大證禪師</p><p>饒州鄱陽史氏子。幼穎異。依州之昌國寺智節剃染。初謁荊石琰於圓通。不契。時思菴睿居閒房。師委身日就鍛鍊。嗣聞雲外唱道天童。往依之。得入室。師資唱和。有若大溈之得寂子。至治癸亥。應詔金書大藏。英宗賜織金屈眴。南還江浙。丞相脫歡。請師主衢之南禪。繼領光孝。遷信之祥符明之定水。後領雪竇。</p>
<p>上堂。千說萬說。不若覿面一見。昨日二十九。今朝七月一。報汝參禪人。此中有深秘。孃生兩隻眼。箇箇如黑漆。急急急。回頭覰破天真佛。良久曰。且道。是甚面目。下座。巡堂喫茶。</p>
<p>上堂。妙妙妙。衲僧鼻孔無多竅。玄玄玄。剎竿頭上挂青天。智士寧容袖手。良馬豈待揮鞭。全超棒喝。不落蹄筌。百鳥不來春又去。巖前贏得日高眠。</p>
<p>舉世尊。纔陞座。文殊遽白椎云。諦觀法王法。法王法如是。世尊便下座話。頌曰。春風乍扇<span class='corr'>已</span>天涯。是處根莖競發芽。何必子規更饒舌。重教啼血染山花。</p>
<p>元順帝至正庚子。退居定水之圓明菴。明年九月廿一示寂。闍維。牙齒數珠不壞。舍利明瑩。門人景雲等。建塔於菴之後。壽六十五。</p>
</div></div>
<div class='div-other'><a id='mulu1079' />
<p class='h3'>普照辨禪師法嗣</p>
<div class='div-other'><a id='mulu1080' />
<p class='h4'>磁州大明寶禪師</p><p>甞作五位頌曰。正中偏。月鎖深宮午夜前。燭殘人靜丹墀冷。一片虗明照碧天。偏中正。曉天不挂秦臺鏡。金烏纔擬出扶桑。依稀還被輕煙映。正中來。深夜寒梅雪裡開。馥馥幽香無間斷。頭頭觸處絕纖埃。偏中至。大用全彰無忌諱。携手相將賀太平。熙熙風物從來異。兼中到。妙盡功忘非善巧。枯木龍吟大地春。靈根秀出寒巖草。</p>
</div>
<div class='div-other'><a id='mulu1081' />
<p class='h4'>慈雲覺禪師</p><p>普照室中垂問曰。聲前薦得。落在今時。句後承當。迷頭認影。作麼生是空劫<span class='corr'>已</span>前自<span class='corr'>己</span>。師曰。半夜石人無影象。縱橫誰辨往來源。問不見一法。始是半提。作麼生是全提底道理。師曰。石馬驟千山。問喫飯忘其饑。力充忘其飽。作麼是力充底人。師曰。巨靈擡手無多子。分破華山千萬重。問直得不恁麼來者。猶是兒孫邊事。如何是向上人。師曰。半夜烏雞雪裡啼。問行玄體妙。落在今時。究理窮源。關山萬里。只如未知有底人。如何趨向。師曰。牀窄先臥。問迷時千卷少。悟後一言多。且道。悟了底人。如何履踐。師曰。出不由戶。坐不當堂。問岸如欲止先停棹。車若不行須打牛。如今打牛也。車行也未。師曰。下載清風付與誰。</p>
</div></div></div>
<div class='div-other'><a id='mulu1082' />
<p class='h2'>大鑑下第二十一世</p>
<div class='div-other'><a id='mulu1083' />
<p class='h3'>大明寶禪師法嗣</p>
<div class='div-other'><a id='mulu1084' />
<p class='h4'>太原府王山體禪師</p><p>參大明。一日見雀子啄生飯。師乃拍手一下。雀飛去。大明適後至。亦於師背上打一掌。師驚顧。明曰。還是雀子辜負你。你辜負雀子。師罔措。明曰。幸是可憐生。却乃互相辜負去。師豁然有省。於是典侍者。戮力十年。秘重深嚴。不見參學。一日抽單。罔不疑怪。或問。明侍者何往。明曰。諸方來諸方去。何介意哉。曰參學何如。明曰。道有參學。栽他頭角。道無參學。減他威光。一眾方疑。後受囑隱山西太原府。府運兩衙。請主王山。</p>
<p>上堂。者裡莫有衝流度刃者麼。試出來相見看。僧出。從東過西。又從西過東。師曰。未得一場榮。先刖兩脛足。曰也知和尚慣用此機。師曰。罪不重科。僧擬議。師便打。僧為吐舌。師曰。棺材裡瞠甚眼睛。乃曰。似者等行脚。祖師門下。有甚交涉。同安老祖道。孤峰逈秀。不掛煙蘿。片月行空。白雲自異。衲僧家到者裡。劍甲未施。賊身<span class='corr'>已</span>敗。豈不屈辱先宗。山僧今日。若不痛與鍼錐。達磨一宗。堪作甚麼。喝一喝曰。逢人不得錯舉。</p>
<p>師甞謂學者曰。獅子有三種。第一超宗異目。第二齊眉共躅。第三影響不真。超宗異目者。見過於師。堪為種草。齊眉共躅者。減師半德。落在今時。若影響不真。則狐犴猥勢。羊質虎皮。祖師門下。有甚用處。</p>
<p>又甞發明洞上宗旨曰。既有尊貴之位。須明尊貴底人。須知尊貴底人。不處尊貴之位。方明尊貴。不落階級。</p>
<p>五位頌曰。正中偏。夜深古殿鎖輕煙。寂爾苔封臣不立。密密光輝未兆前。偏中正。玉人不覩臨臺鏡。子夜星河霧氣濃。依舊青山不露頂。正中來。木人携杖火中回。趂起泥牛耕練色。放教石馬步蒼苔。兼中至。轉側相逢全意氣。交輝終不犯鋒鋩。大用縱橫無變異。兼中到。明暗盡時光不照。石女有智妙難窮。解栽絕頂無根草。</p>
</div>
<div class='div-other'><a id='mulu1085' />
<p class='h4'>□□府□□仁山恒禪師</p><p>久待大明。深入堂奧。明一日以衣法付之。師曰。恒不是恁麼人。明曰。不是恁麼人。自不殃及伊。師乃唯唯受之。葢法乳恩深也。明囑曰。汝既如是。第一不得。容易出世。若躁進輕脫。中間必有坎坷。厚養久之。乃出住□□焉。</p>
<p>僧問。洞山<span class='corr'>已</span>邈雲巖真。因甚到過水覩影。始云大悟。師曰。不是深心人不知。曰如何是深心人。師曰。十八女兒不繫腰。復示以頌曰。柳底黃鸝送好音。輕輕喚著愈傷心。闌干倚徧無聊賴。夢裡如何許。我尋無路尋。怨殺月明花下影。依俙拂斷枕頭琴。</p>
</div></div>
<div class='div-other'><a id='mulu1086' />
<p class='h3'>普照寶禪師法嗣</p>
<div class='div-other'><a id='mulu1087' />
<p class='h4'>順天府大慶壽寺虗明教亨禪師</p><p>濟州任城王氏子。先是有汴州慈濟寺僧福安者。山居有年。於邙山村。倚樹而化。王氏母。夢其求託宿。遂生師焉。七歲出家。十五遊方。參普照。未有所入。一日以事往睢陽。宿趙渡。於馬上憶擊板因緣。疑情百結。將抵河津。同行警曰。此河津也。師忽有省。下馬悲喜交集。至隕涕歸。以告照。照曰。此僵臥人。似欲轉動。日面佛。月面佛。意旨如何。師復茫然無所對。後聞板聲乃大悟。以頌呈照曰。日面月面星。流電卷少或遲疑。面門著箭咄。照曰。吾今後瞞。汝不得也。後出世五坐道場末。繼席普照。尋奉旨主慶壽金興定。己卯七月十日索筆書偈。端坐而化。其偈失錄。尚記其末云。咦一二三四五六七塔於。</p>
</div></div></div>
<div class='div-other'><a id='mulu1088' />
<p class='h2'>大鑑下第二十二世</p>
<div class='div-other'><a id='mulu1089' />
<p class='h3'>王山體禪師法嗣</p>
<div class='div-other'><a id='mulu1090' />
<p class='h4'>彰德府磁州大明雪巖滿禪師</p><p>初參普照寶。寶曰。兄弟年後。正宜參扣。老僧當年。念念以佛法為事。師遽避席進曰。和尚而今如何。寶曰。如生冤家相似。師曰。若不得此語。幾累我枉行千里。寶下禪牀。握師手曰。作家那。師與勝默光同參。有所逆。甞跪受呵斥。或問其故。師曰。今諸方師資。法屬諍訟招譏。獅子身中蟲。自食其肉。滿雖不肖。復敢蹈覆轍邪。聞者咸歎以為賢。後造王山。山舉洞山覩影話。師疑甚。山曰不疑言句。是為大病。子今既疑。則病發矣。子知此病。則子藥也。師一日讀五位頌。至折合終歸炭。裡坐忽大悟曰。今日方知。病即藥也。呈山。山曰。料掉沒交涉。師曰。和尚此回瞞不得也。山可之。俾接踵住持。</p>
<p>上堂舉。洞山解夏曰。秋初夏末。兄弟東去西去。直須向萬里無寸草處去。良久曰。祇如萬里無寸草處。作麼生去。石霜曰。出門便是草太陽。曰直饒不出門。亦是草漫漫地。師曰。三箇老漢。雖然異口同音。未免撞頭磕頟。何故一人。大開口了合。不得一人。高擡脚了。放不下一人。緊閉門了出不去。王山即不然。徧十方界。非外。全在一微塵。在一微塵非內。徧十方界。祇者一微塵及盡。不可得也。向那裡安門甚處入草。還委悉麼。休侵洞嶺。初秋草請看。疎山﨟月蓮。下座。</p>
<p>僧問高郵定。透網金鱗。以何為食。定曰。乾屎橛。僧無語。師代曰。謝供養。師於金泰和六年丙寅十月寂。當宋寧宗開禧二年。其頌語最多。茲僅錄正偏五位。如左曰。正中偏。邃洞沉沉鎖翠煙。午夜碧空清似鏡。一輪明月上層巔。偏中正。欲曉雲濃封古徑。雪屋靈明夢未惺。冥然又若寒宵永。正中來。木人携錫下崔嵬。縱橫不履今時地。石徑祥蓮襯足開。兼中至。高提妙印無真偽。碧紗叢裡恣情眠。一任巖前花雨墜。兼中到。突兀三光曾未照。夢手敲空聽者稀。逈然不落宮商調。</p>
</div>
<div class='div-other'><a id='mulu1091' />
<p class='h4'>順天府慶壽勝默光禪師</p><p>初參鄭州寶。後參王山得法。出世開堂。甞謂眾曰。傳法當如船子。求法當如可祖。苟不然者。其何以荷如來之大法哉。</p>
<p>上堂。我宗無語句。亦無一法。與人德山。齒不關風。納盡敗缺。要識綱宗。先須識句巖頭。腦後見腮。莫與往來。總好與三十痛棒。還有不甘者麼。如無莫怪。壓良為賤。</p>
<p>示眾舉。麻谷到章敬。遶禪牀三帀。振錫一下。卓然而立。敬曰是是。谷又到南泉。遶禪牀三帀。振錫一下。卓然而立。泉曰。不是不是。師曰。是無可是。非無真非。是非無主。萬善同歸。梟雞晝夜徒自支離。我無三寸。鱉得喚龜。迦葉不肯。一任攢眉。</p>
<p>僧問。如何是祖意。師曰。鍼頭削鐵。曰如何是教意。師曰。佛面剝金。</p>
<p>舉九峰不肯首座話。頌曰。元座徒亡一炷煙。九峰不是抑高賢。若將一色為承紹。辜負先師不借緣。</p>
</div></div>
<div class='div-other'><a id='mulu1092' />
<p class='h3'>仁山恒禪師法嗣</p>
<div class='div-other'><a id='mulu1093' />
<p class='h4'>彰德府磁州大明詮禪師</p><p>依仁山得旨。賦性瀟灑。□排諧談笑。仁山常囑定。侍者拘檢之。師曰。人生一夢而<span class='corr'>已</span>。快樂一世是好夢。拘檢一世是惡夢。我寧作好夢耳。人以為佳言。徒單二駙馬。赴南京任道。過大明入堂。見一僧面壁而坐。駙馬曰。好箇澹漢。師曰。今日被駙馬。著鹽醬也。</p>
</div></div>
<div class='div-other'><a id='mulu1094' />
<p class='h3'>慶壽亨禪師法嗣</p>
<div class='div-other'><a id='mulu1095' />
<p class='h4'>開封府大覺西溪弘相禪師</p><p>沂水王氏子。初棄家事。祖照通經。得僧服。恣覽內外典。凡十年乃棄。參虗明於普照。又十年。始獲印記。出世住鄭州之大覺嵩山之少林沂州之普照。最後住清凉。元遺山好問。與師同遊蘭若峰。道中偶談。及避寇事。時師以為。凡出身以對世。能外生死。然後有所立。生死雖大事。視之要如翻覆手。然則坎止流行。無不可者。此須從靜工中來。念念不置境。當自熟耳。時雪途石滑。師失跌。同行莫能救。直下數十尺。僅礙大樹而止。遺山驚問。師方神色自若。徐曰。學禪四十年。脚跟乃為石頭取勘。聞者笑服。因漢境熟之言。果其日用事。純而不妄也。年六十四示寂。有語錄文集行世。</p>
</div></div></div>
<div class='div-other'><a id='mulu1096' />
<p class='h2'>大鑑下第二十三世</p>
<div class='div-other'><a id='mulu1097' />
<p class='h3'>雪巖滿禪師法嗣</p>
<div class='div-other'><a id='mulu1098' />
<p class='h4'>順天府報恩寺萬松行秀禪師</p><p>河內人。族蔡氏。氣骨不凡。幼便超然有出世志。父母難之。然知終不可。以世相奪。因携送刑州淨土寺。禮贇允落髮秉具。後決力參究。擔囊距燕。歷潭柘過慶壽。參勝默老人。老人曰。學此道如鍛金。滓穢不淨。則精金不顯。觀君眉宇間。大有物在。此物非一番寒徹骨。不能放下。子後自見。不在老僧多言。且令看長沙轉自<span class='corr'>己</span>。歸山河大地話。半載無所入。默曰。我只願你遲會。久之。一日忽有省。於玄沙未徹語。尚未透。次參雪巖滿於磁之大明。言下忽悟曰。得恁麼近。從前伎倆。一火而燼。始知勝默為人處。依雪巖二年。盡得其底蘊。巖付衣偈。勉以流通大法。自是兩河三晉。皆欽師名。於是法門。隱然倚以為重。尋歸淨土。搆萬松菴。寺中耆宿。敦請開法。師應之。次住中都萬壽。金明昌癸丑。章宗詔入禁庭陞座。帝躬自迎禮。聞法感悟。賜錦綺大僧伽衣。承安丁巳。詔住大都仰山棲隱寺。以繼開山玄冥顗席。次移錫報恩洪濟。元太宗庚寅。復奉敕。主中都之萬壽。晚年退居從容菴。數遷鉅剎。大振洞上之宗。道化稱極盛焉。</p>
<p>上堂舉。昔有跨驢人。問僧何往。僧曰。道場去人。曰何處不是道場。僧以拳毆之。曰者漢沒道理。向道場裡。跨驢不下。其人無語。師曰。盡道者漢。有頭無尾。能做不能。當殊不知。却是者僧前言。不副後語。汝既知舉足下足。皆是道場。何不悟騎驢跨馬。無非佛事。萬松要斷。者不平公案。更與花判道。喫拳沒興漢。茅廣杜禪和。早是不尅己。那堪錯過他道場。惟有一佛法。本無多留。與闍黎道。戶唵薩哩嚩。</p>
<p>棲隱上堂。蓮宮特作梵宮修。聖境還須聖駕遊。雨過水澄禽汎子。霞明山靜錦蒙頭。成湯也展恢天網。呂望稀垂釣月鉤。試問風光甚時節。黃金世界桂花秋。</p>
<p>上堂。所謂道人者。不知月之大小。不知歲之餘閏。山僧即不然。今年三百八十四日。前月大盡。此月小盡。即今閏四月一日。辰末巳初。忽有箇漢出來道。疏通伶俐。知時按節。即不無要。且無道人氣息。山僧以手掩鼻道退後退後。為甚麼聻道。人氣息太煞熏人。</p>
<p>示眾。機輪轉處。智眼猶迷。寶鏡彰時。纖塵不度。開拳不落地。應物善知時。兩刃相逢時。如何回互咄。</p>
<p>示眾。踢翻滄海大地塵。飛喝散白雲虗空。粉碎嚴從立令。猶是半提。大用全彰。如何施設。</p>
<p>示眾。去即留住。住則遣去。不去不住。渠無國土。何處逢渠。在在處處。且道。是甚麼物。得恁麼奇特。</p>
<p>示眾。動則埋身千尺。不動則當處生苗。直須兩頭撒開。中間放下。更買草鞋。行脚始得。</p>
<p>示眾。向上一機。鶴冲霄漢。當陽一著。鷂過新羅。直饒眼似流星。未免口如匾擔。且道。是甚麼宗旨。</p>
<p>僧問。諸佛不出世。為甚却降誕王宮。師曰。青山常舉足。曰亦無有涅槃。為甚却滅度雙林。師曰。白日不移輪。　問明與無明。其性無二。如何是無二之性。師曰。天曉不露。</p>
<p>問撒手那邊的人。為甚麼不居正位。師曰。大功不宰。曰回途者邊的人。為甚麼不墮偏方。師曰。至化無為。</p>
<p>問向道莫去。歸來背父。如何得不背父去。師曰。切忌回頭。</p>
<p>問心心放下難。如何是放下底人。師曰。擔取去。</p>
<p>問僧洞山道。龍吟枯木。異響難聞。如何是異響。曰不會。師曰善解龍吟。</p>
<p>問是處是慈氏。無門無善財。為甚麼却道。瑠璃殿上無知識。師曰。拆殿了相見。</p>
<p>瞎全真問。某甲三十年來。打疊妄心不下。乞師方便。師曰。汝妄心有來多少時也。未審本來有妄心否。祇如妄心作麼生斷。只者妄心斷。即是不斷。即是真聞。廓然作禮而去。</p>
<p>晚年幽居多暇。甞拈掇宏智百頌曰。從容菴錄。又著請益錄。踵碧巖。後塵開寶鏡重垢。甚有補於宗門。師天資敏利。百家之學。無不淹通。三閱大藏。首尾熟貫。有祖燈錄。六十二卷。釋氏新聞鳴道集。辨宗說心經風鳴禪悅法喜集。若干卷。淨土仰山洪濟。萬壽四剎。皆有錄行世。以元定宗元年丙午後四月五日示疾。七日書偈曰。八十一年。只此一語。珍重諸人。切莫錯舉遂逝世。壽八十一生。宋乾道二年丙戌。僧臘六十。茶毗於通玄門外。舍利無數。諸方門人分而塔焉。</p>
</div>
<div class='div-other'><a id='mulu1099' />
<p class='h4'>□□府竹林巨川海禪師</p><p>有風鈴頌曰。銅脣鐵舌太尖新。樓角懸來不記春。言外百千三昧法。因風說與箇中人。</p>
<p>學士陳秀王甞問。萬松彌勒菩薩。為甚麼不修禪定。不斷煩惱。松曰。真心本淨故不修禪。定妄想本空故。不斷煩惱。又問。香山大潤。潤曰。禪心<span class='corr'>已</span>定不須。更修斷盡煩惱。不須更斷。後持以問師。師曰。本無禪定煩惱。公曰。惟此為快耳。</p>
</div></div></div>
<p class='juan'>續燈正統卷三十五</p></div>
</div><!-- end of div[@id='body'] -->
</body></html>