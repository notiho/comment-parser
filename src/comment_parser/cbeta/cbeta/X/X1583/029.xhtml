<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu929' />續燈正統卷二十九</p><p class="byline">南海普陀嗣祖沙門西蜀　性統　編集</p><p class="head1">臨濟宗</p>
<p class="head2">大鑑下第二十八世</p>

<div class='div-other'><a id='mulu930' />
<p class='h3'>西禪瑞禪師法嗣</p>
<div class='div-other'><a id='mulu931' />
<p class='h4'>棠城寶文洪印禪師</p><p>古渝棠城張氏子。禮雪峰。蓄養有年。因峰遷化。未獲印可。遠扣楚山。值定王薨世三周除禫。請山陞座。師出問。雷音動地。選佛場開。一會靈山。儼然未散。未審皇恩佛恩。如何補報。山曰。蕩蕩皇風清六合。明明佛日照三千。師曰。祝讚<span class='corr'>已</span>聞師的旨。拈花微笑意如何。山曰。機前有語難容舌。獨許頭陀一笑傳。師曰。玉梅破雪。紅葉凋霜。適官家除禫之辰。乃鶴駕仙遊之日。未審薨世主人金容。即今何在。山竪拂曰。在山僧拂子頭上。成等正覺。放大光明。與如來共轉法輪。汝還見麼。師曰。與麼則徧界絕遮藏也。山曰。要且有眼覰不見。師曰。只者覰不見處。不隔纖毫。山曰。未是妙。師曰。未審如何是妙。山曰。二邊俱抹過。始見劫前人。師曰。蒙師點出金剛眼。死去生來不更疑。山曰。俊哉衲子。透網金鱗。出語標宗。不<span class='corr'>忝</span>西禪之嗣。更須保任。切勿自欺。師曰。人天證明。謝師印可。</p>
</div>
<div class='div-other'><a id='mulu932' />
<p class='h4'>性空無極聞和尚</p><p>甞作顯宗歌曰。達此宗無今古。拶破虗空還自補。聲色堆頭妙覺場。放去收來無間阻。體中妙。夜半木人臨鏡照。波斯南岸嚼寒氷。塞北湖兒街市閙。用中玄。石女吹笙碧樹巔。趙州葫蘆挂東壁。村中王老夜燒錢。玄中玄妙中妙。寶絲網裡鬬明珠。須向暗中通一竅。海潮音熾然說。師子筋琴彈白雪。兩岸青山笑點頭。百年古調翻來別<span class='note-inline'>(聞嗣投子琦。悞列此)</span>。</p>
</div></div>
<div class='div-other'><a id='mulu933' />
<p class='h3'>古庭堅禪師法嗣</p>
<div class='div-other'><a id='mulu934' />
<p class='h4'>太原府五臺山顯通大巍淨倫禪師</p><p>雲南康氏子。生□宣德丁未。正統間。從無極泰芟染。古庭居浮山。師往叩。室中機契。後住顯通。</p>
<p>上堂。無孔鐵鎚當面擲。黑漆崑崙攔路坐。莫有挨拶得入拈弄得出底。出來道看。僧問。如何是臺山境。師曰。不是天晴。便是下雨。曰如何是境中人。師曰。金剛窟裡萬菩薩。曰未審尋常所說何法。師曰。清風吹幽松。近聽聲愈好。問如何是佛法的的大意。師曰。今年調雨水。農家好春麥。問如何是祖師西來意。師曰。待飯仙山轉身。即向汝道。乃曰。拈砒霜作醍醐。亦曾有也。撒珍珠如瓦礫。誰箇不然。開眼上樹。特地喪全身。夢昇兜率。也是揚家醜。未動情思。轉魔女盡成菩提寶器。不勞腕力。指娑婆便為妙喜淨邦。長水濬嶽積而來。瑯琊覺氷消而去。信脚踏翻瑠璃穽。等閒擊碎珊瑚枝。</p>
<p>上堂。三聖震威一喝。正法眼裡撒沙。南泉白刃高揮。古佛家風掃土。何必不必探竿。豈在人手。湘南潭北塔樣。脫體持來。不萌枝上放春回。烈燄堆中飛片雪。有斯作略。可謂其人。誰家井底無天。到處波心有月。</p>
<p>上堂。體相用三大齊彰。塵塵攝入。因果智五周頓證。法法圓融。百城煙水。不出一毫。十世古今。匪移當念。紅藕華開聞水香。觸著蟭螟蟲半邊鼻。青山低處見天濶。展開瘦蚊子一莖眉。百川競注。水體不流。萬竅共號。風本自寂。金師子不勞踞地。水牯牛隨分納些。動容滿目。家山依舊青天白日。</p>
<p>冬至示眾。五頂瓊瑤堆。千松珠玉枝。盡臺山泉石煙雲飛樓涌殿。總是文殊一隻智眼真光。是汝諸人。常在於其中。經行及坐臥。還知從不曾動著渠一莖眉毛麼。若也與麼見得。便爾攝大千於毫端。廣塵沙於法界。其或未然。切忌東卜西卜。我為汝諸人。真實告報。今朝冬至一陽生。珍重。</p>
<p>示眾。山高海濶。月朗風清。松蒼石臼。夏暑冬寒。如是歷歷分明。一一成現。且道。衲僧分上。成得箇甚麼邊事。莫有道得底麼。不妨出來道看。若無。老僧自道去也。拈拄杖。便下座。</p>
<p>示眾。演祖道。有則奇特因緣。舉似諸人。欲說又被說礙。不說又被不說礙。大小演祖。大似靈龜曳尾。一言既落人耳。如何諱得。老僧也有一則奇特因緣。索性舉似大方。令他倚門傍戶者。一箇箇壁立千仞。便下座。</p>
<p>示眾。老僧者裡。也不說東村李大郎太儉。也不說西村王二姊太奢。也不會安角呼兔。也不會添足畫蛇。早起一盂白粥。午後一盌清茶。誰管他陳年爛葛藤。冷地開華。展兩手曰。汝等諸人。來者裡。討甚麼乾木查。</p>
<p>山居吟曰。無事山房門不開。土堦春雨綠生苔。此心將謂無人委。幽鳥一聲何處來。後示寂於本山。</p>
</div></div>
<div class='div-other'><a id='mulu935' />
<p class='h3'>佛蹟真禪師法嗣</p>
<div class='div-other'><a id='mulu936' />
<p class='h4'>處州府白雲無量滄禪師</p><p>示眾。二六時中。隨話頭而行。隨話頭而住。隨話頭而坐。隨話頭而臥。心如栗棘蓬相似。不被一切人我無明五欲三毒之所吞噉。施為動靜。通身是箇疑團。疑來疑去。終日獃樁樁地。聞聲見色。管取㘞地一聲去在。雖然。切忌喚鐘作甕。喝一喝。</p>
</div></div>
<div class='div-other'><a id='mulu937' />
<p class='h3'>和菴忠禪師法嗣</p>
<div class='div-other'><a id='mulu938' />
<p class='h4'>寧波府用剛宗軟禪師</p><p>示眾。大凡做工夫。只要起大疑情。不失正念。千疑萬疑。祇是一疑。纔有間斷。即落空也。見汝等做工夫。未曾半月一月。打成一片。焉得不走作。果若真疑現前。撼搖不動。自然不怕惑亂。又不得起一念歡喜心。纔有絲毫異念。即打作兩橛。只管勇猛忿將去。終日如箇死漢子相似。到者般時節。那怕甕中走却鼈。大眾。忽然甕中捉著鼈時如何。切忌認奴作郎。</p>
</div></div></div>
<div class='div-other'><a id='mulu939' />
<p class='h2'>大鑑下第二十九世</p>
<div class='div-other'><a id='mulu940' />
<p class='h3'>金陵慈禪師法嗣</p>
<div class='div-other'><a id='mulu941' />
<p class='h4'>江寧府高峰寶峰明瑄禪師</p><p>吳江范氏子。俗業斵。因海舟令造塔院。足傷索酒。舟曰。幸傷足。若斫去頭。雖千酲汝能喫不。師媿遂求為僧。一日燒火般柴次。舟曰。是甚麼。師曰是柴。舟曰。是柴將去燒。師致疑。通夕不寐。忽為火燎去眉毛。面如刀刈。以鏡照之。大悟。趨見舟。舟拈棒。師奪棒曰。者條六尺竿。多時不用。今日又要重拈。舟大笑。師呈偈。有笑裡藏刀子細看句。舟曰。即此偈可紹吾宗。遂以偈付之。有臨濟兒孫獅子子之句。後住金陵高峰寺。天奇瑞參。師問。甚處來。奇曰北京。師曰。只在北京。為復別有去處。曰隨方瀟灑。師曰。曾到四川麼。曰曾到。師曰。四川境界。與此間何如。曰江山雖異。雲月一般。師舉拳問。四川還有者箇麼。曰無。師曰。因甚却無。曰非我境界。師曰。如何是汝境界。曰諸佛不能識。誰敢強安名。師曰。汝豈不是著空。曰本瑞終不向鬼窟裡作活計。師曰。西天九十六種外道。汝是第一。奇拂袖便出。師喜為克家種草。堪支吾道。遂書偈付之。曰濟山棒喝怒如霆。殺活臨機手眼親聖解凡情俱坐斷。曇華放出一枝新。師於成化辛卯臘月九日示寂。塔全身於東明寺左。</p>
</div>
<div class='div-other'><a id='mulu942' />
<p class='h4'>九江府廬山雲溪碧峰智瑛禪師</p><p>少壯苦不識字。晚年信口成章。時多稱之。囑門人智素偈曰。見徹孃生親面目。尤宜勤守護天真。爪牙養就崢[山*寧]日。哮吼一聲百獸驚。</p>
</div></div>
<div class='div-other'><a id='mulu943' />
<p class='h3'>君峰通禪師法嗣</p>
<div class='div-other'><a id='mulu944' />
<p class='h4'>邵武府君峰清祥上座</p><p>久依大闡。一日忽有省。呈偈曰。法性空無礙。平等觀自在。截斷兩頭機。是名超三界。闡為是之。</p>
</div>
<div class='div-other'><a id='mulu945' />
<p class='h4'>思南府正法雪光禪師</p><p>族趙氏。徧歷諸方。至靈峰度夏。聞舉嚴陽尊者問趙州公案有省。舉似寂照。照曰。無功用處。正好用功。莫認些子光影。有悞生平。復結冬於景德。一日定中。聞巖瀑聲。觸發默舉。從上佛祖機緣一一透得。遂往參潔空。從頭舉似<span class='corr'>已</span>。空曰。不見道莫謂無心云是道。無心猶隔一重關。道了便入寢室。師自是茫無意緒。懷疑不決。一日見寒山詩吾心似秋月之句。凝滯頓釋。後菴居古山。臨終書偈而逝。</p>
</div></div>
<div class='div-other'><a id='mulu946' />
<p class='h3'>天寧宣禪師法嗣</p>
<div class='div-other'><a id='mulu947' />
<p class='h4'>杭州府徑山天才英禪師</p><p>示眾。默堂老人。平地上湧起波濤。虗空裡敲出木楔。中人毒氣。回來剛道親見寶月。不知瞎却多少人眼睛。啞。洎合饒舌。</p>
</div></div>
<div class='div-other'><a id='mulu948' />
<p class='h3'>大岡寧禪師法嗣</p>
<div class='div-other'><a id='mulu949' />
<p class='h4'>杭州府天目寶芳進禪師</p><p>付法偈曰。真性本無性。真法本無法。了知無法性。何處不通達。</p>
</div></div>
<div class='div-other'><a id='mulu950' />
<p class='h3'>性空聞禪師法嗣</p>
<div class='div-other'><a id='mulu951' />
<p class='h4'>荊州府圓通夢菴嬾牧湛覺禪師</p><p>長安曲江張氏子。幼慕禪悅。從藍田秀芟染。矢志究明生死。朝夕孜孜。至於寢食俱廢。一日有省。往見性空求決擇。既而蒙印證明。成化丙戌。開法圓通。上堂。選佛場草深三尺。空王殿浪捲千尋。圓通有一句子。囫圇吐不出。吐出不囫圇。若有人檢點得出。許他具一隻眼。</p>
</div></div>
<div class='div-other'><a id='mulu952' />
<p class='h3'>淨慈休禪師法嗣</p>
<div class='div-other'><a id='mulu953' />
<p class='h4'>杭州府昭慶幻寄雪庭禪師</p><p>仁和桂氏子。成化癸巳。謁休休於仙林。一見契合。因閱楞嚴。至於一毫端現寶王剎有疑。後詣江陰乾明寺。覩萬佛閣金碧崢嶸。忽有省明。弘治戊申除夕。聞鐘聲。從前履踐。不覺瓦解。述偈曰。圓響心非聞。大千同一照。抹過上頭關。更不存玄妙。乙卯休休。應淨慈請。師復依侍。乃蒙印可。年四十開法昭慶。</p>
<p>上堂。心不是境。境全是心。觸處不逢。渠何背汝。所以心不自心。鄰雞唱曉露觀音。境不自境。庭樹花開吐光影。塵中總是自來賓。堂內主人須喚惺。良久曰。切忌瞌睡。便下座。</p>
<p>上堂。洪鐘有口元無舌。一擊全聲四海聞。拶得錦鱗頭角露。竚看平地卷風雲。</p>
<p>舉巖頭示眾。吾教意如塗毒鼓。擊一聲。遠近聞者皆喪。時有小嚴問。如何是塗毒鼓。頭以手按膝亞身云。韓信臨朝底。嚴無語。頌曰。烏藤攪動四溟水。鰕蟹魚龍喪膽魂。進退觸波遭點額。那堪[跳-兆+孛]跳聽雷崩。</p>
<p>舉雪峰示眾。飯籮邊餓死人無數。海水裡渴殺人無數。至雲門云通身是飯通身是水話。頌曰。小店梨花酒正香。牧童指出幾人甞。任渠點滴不沾口。<span class='corr'>已</span>是渾身臥醉鄉。</p>
<p>舉南泉見鄧隱峰來。指淨瓶曰。淨瓶是境。你不得動著境。與我將水來。峰將瓶傾水於泉前。泉休去。頌曰。落英片片逐東風。狼藉春光滿地紅。設使向前收拾得。餘香猶有隔牆東。</p>
<p>舉僧問玄沙。如何是學人自<span class='corr'>己</span>。沙曰用自<span class='corr'>己</span>作麼話。頌曰。平生不作江南夢。怪殺人來說鷓鴣。衣錦未能歸故國。三家村裡覓皇都。</p>
<p>舉洞山初。言無展事。語不投機。承言者喪。滯句者迷話。頌曰。白圭三復瑕難掩。一默如緘語路差。稍變動<span class='corr'>已</span>迷家。萬頃秋光天水碧。一聲漁笛隔蘆花。</p>
<p>又甞有詠黃鸝詩。曰多情自信惜春光。飛入園林錦繡鄉。記得小窓驚我夢。滿庭紅杏帶斜陽。</p>
</div></div></div>
<div class='div-other'><a id='mulu954' />
<p class='h2'>大鑑下第三十世</p>
<div class='div-other'><a id='mulu955' />
<p class='h3'>寶峰瑄禪師法嗣</p>
<div class='div-other'><a id='mulu956' />
<p class='h4'>安陸府荊門州天奇本瑞禪師</p><p>南昌鍾陵人。父江堂。母徐氏。年廿二棄家。遠投荊門無說能薙髮。能示萬法歸一一歸何處話令參。後遇高郵全首座。同往襄陽。途中偶聞婦人呼猪聲。全曰。阿孃牆裡喚哪哪。途路師僧會也麼。拶破者些關棙子。孃孃依舊是婆婆。師矍然汗下。一日病甚。有暉禪者勉。師曰。病中工夫。切不可放過。因舉大慧在徑山患背瘡。晝夜呌喚。或問慧。還有不痛底麼。慧曰有。曰作麼生是不痛底。慧曰。痛殺人痛殺人。師於言下豁然。透得孃孃依舊是婆婆意旨。又一日。聞山鹿呌喚。會得日用之中。無不是底道理。遂往蜀中謁楚山。問某甲閒時看來了然明白。及至臨機。因甚茫然。山曰。毫釐有差。天地懸隔。後遊金陵路次。忽然如從夢覺。從前所得。一場懡㦬。遂參寶峰於高峰。鍼芥相契。遂蒙印證。<span class='note-inline'>(語具寶峯章中)</span>住後落堂開示。祖師西來。不立文字。直指人心。見性成佛。更無別法。若向者裡。知箇落處。定也有分。慧也有分。宗也有分。教也有分。佛法世法。無可不可。腰纏十萬貫。騎鶴上揚州。其或不然。定也不是。慧也不是。宗也不是。教也不是。葢為不識本心。名為狂妄。經云。虗妄浮心。多諸巧見。不能成就圓覺方便。諸佛諸祖。惟傳一心。不傳別法。汝等不達本心。便向外求。於妄心中。起妄功用。如邀空華欲結空果。縱經塵劫。只名有為。須知所謂見性成佛者。見性不是見他人之性。成佛不是成他人之佛。決定是汝諸人本有之性。與十方法界。秋毫不昧。人人本具。箇箇不無。但向二六時中一切處。回光返照。看是阿誰。不得執定一處。須是於一切處。大起疑情。將高就下。將錯就錯。一絲一毫。毋令放過。行住坐臥時。便看者行住坐臥底是誰。見色聞聲時。便看者見底聞底是誰。覺一觸時。便看者覺底是誰。知一法時。便看者知底是誰。乃至語默動靜。周旋往返。一一返看。晝夜無疲。倘若一念忘了。便看者忘了底是誰。妄想起時。便看者妄想底。是誰。你道不會。只者不會底。又是阿誰。現今疑慮。你看者疑慮底又是阿誰。如是看來看去。萬境不能侵。諸緣不能入。得失是非。都無縫罅。明暗色空。了無彼此。山河大地。日月星辰。盡聖盡凡。都盧祇是一箇誰字。更無別念。上下無路。進退無門。山盡水窮。情消見絕。豁然爆地一聲。方知非假他求。咄。</p>
<p>示眾。閒花野草露真機。劍號巨闕。蛺蝶穿園拍板扉。珠稱夜光。兩岸蘆花齊點首。雲騰致雨。一條江水伴鷗飛。露結為霜。山僧於此盡情吐露。更有一句。尚未曾道。⊕會麼。那邊不坐空王殿。爭肯耘苗向日輪。</p>
<p>寂後。門人於弘治十一年戊午。建塔於衛輝府輝縣白鹿山之白雲寺左。</p>
</div></div>
<div class='div-other'><a id='mulu957' />
<p class='h3'>雲溪瑛禪師法嗣</p>
<div class='div-other'><a id='mulu958' />
<p class='h4'>九江府匡山天池林隱靜菴智素禪師</p><p>東萊趙氏子。生景泰甲戌八月十八。早年父母俱喪。十五從五臺天成寺大用祝髮。謁雲溪得旨。後住天池。</p>
<p>上堂。體露金風光皎潔。一色明明無間歇。羚羊挂角覓無蹤。海底蟾蜍吞却月。</p>
<p>荊藩請住東山。上堂。在天天高。在地地厚。一毫端上應時納佑。此猶是者邊事。且道。那邊事作麼生。拊几曰。釋迦睡重。彌勒起遲。下座。</p>
</div></div>
<div class='div-other'><a id='mulu959' />
<p class='h3'>吉菴祚禪師法嗣</p>
<div class='div-other'><a id='mulu960' />
<p class='h4'>嘉興府天寧法舟道濟禪師</p><p>郡之思賢里張氏子。年二十一。投天寧為行者。時默堂宣受寶月記。歸自繁昌。師往謁。服勤久之。復詣東禪從昂祝髮。參吉菴。菴門庭孤峻。師能朝夕咨叩。一日聞磬聲。豁然洞徹。尋趨方丈。菴曰。子著賊也。師曰。賊<span class='corr'>已</span>收下。曰贓在甚處。師振坐具曰。狼藉狼藉。曰者掠虗漢。狼藉箇甚麼。師一喝歸眾。菴可之。未幾長安覺王寺。請居第一座。室中秉拂機用。莫能湊泊。嘉靖初住金陵安隱。</p>
<p>僧問。如何是安隱境。師曰。三山半落青天外。二水中分白鷺洲。曰如何是安隱家風。師曰。石虎山前鬬。泥牛水底眠。曰不會。師曰。用會作麼。</p>
<p>精嚴寺晚參。精嚴寺裡撞鐘。府譙樓上擂鼓。同時顯大神通。穿透千門萬戶。大眾還聞麼。若道不聞。爭奈鐘鼓分明。人人有耳。若道聞。將甚麼聞。即今鼓絕鐘消。聞底事又作麼生。試道看。卓拄杖曰。黃金自有黃金價。終不和沙賣與人。</p>
<p>陸五臺問。畫前元有易不。師曰。若無。伏羲將甚麼畫。臺曰。畫後如何。師曰。元無一畫。臺曰。現有六十四卦。何得言無。師曰。莫著文字。臺曰。請和尚離文字發一爻看。師召居士。臺應諾。師曰。者一爻從何處起。又問。至人無夢何也。師曰。常人於現前虗幻分別境界。不知全體是夢。認為實有。而以昏昧想心繫念。神識紛飛。境界為夢。所謂寤寐俱夢。夢中復作夢也。至人於自心境界。如實而知。故於現前虗幻境界。妙用冷然。通徹無礙。而睡夢亦自明明而知。歷歷而覺。所謂寤寐一如者也。故至人無夢之說。非有無之無。乃是無夢無非夢。夢與非夢。一而<span class='corr'>已</span>矣。又問。夢裡須臾。何以歷涉萬里。師彈指一下曰。千里萬里。只在者裡。問聖人有妄念不。師曰無。曰既無妄念。何用兢兢業業。師曰。兢兢業業。故無妄也。問為政如何得無倦。師曰。榮辱得喪。毀譽是非。一切不管。但虗其心行其所無事。則無倦矣。問終日喫飯。何故不曾齩著一粒米。師曰。喫飯底人。居士還曾見不。問四方上下有窮盡不。師曰。居士試返觀自<span class='corr'>己</span>心量。有窮盡不。士良久曰。實無窮盡。師曰。世界亦然。又問。地獄實有不。師曰。人作了惡。歷歷自知。雖經久遠。憶持不忘。便是業鏡。自心明知自惡。不能自釋。便是法王。心地不空。地獄實有。心若空了。地獄隨空。</p>
<p>示禪人偈曰。工夫不間四威儀。聽板聞鐘好下疑。打破未生時面目。好來爐畔受鉗鎚。道本無為豈屬修。有修頭上更安頭。虗空若使重加柄。野草閒華正好愁。將謂衣中有寶珠。衣穿方信寶珠無。前年尚有無珠說。今日無珠說也無。內不尋思外不求。大千沙界一毫收。塵塵剎剎蓮華藏。認著依然是外頭。後遷弁山。晚退歸天寧。嘉靖庚申秋示寂。壽七十四。臘五十二。茶毗塔禪悅堂。</p>
</div></div>
<div class='div-other'><a id='mulu961' />
<p class='h3'>天通顯禪師法嗣</p>
<div class='div-other'><a id='mulu962' />
<p class='h4'>湖州府天池月泉玉芝法聚禪師</p><p>嘉禾富氏子。母馮。生弘治壬子子月晦日。兒時每藉地趺坐。折草念佛。母曰。此兒佛弟子也。稍長通經史。年十四。從資聖堅受業。受具後。矢志參學。夙夜匪懈。一日閱壇經有省。往謁吉菴不契。復見法舟。舟多所啟發。一日聞僧舉。僧問大顛。如何是見性。顛曰見即是性。不覺釋然一笑。述偈曰。湖光倚杖三千頃。山色開門五六峰。觸目本來成現事。蒲團今不鍊頑空。未幾結制於漏澤之雲峰。忽憶雪巖問高峰。正睡著時。無夢無想。無見無聞。主人公在甚麼處話。便見得生死一致。寤寐一如。一日聞友人誦天通夢居碧峰寺裡有如來之句。遂詣碧峰。纔見便問。碧峰寺裡有如來。莫便是和尚不。峰曰。上座還見麼。師曰。縱見也是金屑落眼。峰曰。者漢死去多少時。汝來為他乞命。便歸方丈。次日峰上堂。舉古德曰。打破大唐國。覓箇不會佛法底也無。又曰。向南方走了一轉。拄杖頭不曾撥著一箇會佛法底。此二語甚有誵譌。試為酬一語看。師曰。前不構村。後不迭店。峰曰。未在更道。師曰。不遇知音者。徒勞話歲寒。峰曰。有甚得力句。試舉看。師遂呈二偈。峰曰。未免落人圈䙡。師曰。如何得不落人圈䙡。峰便掌曰。是落不落。師豁然大悟。平昔所蘊。皆氷釋<span class='corr'>已</span>。而侍峰過杭遊南屏。至宗鏡堂。峰登座曰。此處正好說法。師曰。說法<span class='corr'>已</span>竟。峰便下座。顧師問曰。還記得我所說底法麼。師曰。劍去久矣。峰頷之。遂為印可。後出住天池。</p>
<p>示眾。至道無為。非有為無以造其深。絕學無學。非力學無以臻其極。譬猶玉之在璞。珠之在淵。非剖鑿探求。終無以獲。故趙州三十年。不雜用心。香林四十年。方成一片。孜孜矻矻。廢寢忘餐。惟欲究明大事。此皆參禪學道之榜樣也。奈茲禪林秋暮。法道荒凉。逐妄隨邪。無復自振。惟知粥飯現成。不愧虗消信施。或遊心異學。肆志辨聰。或穿鑿機緣。馳求義解。是皆唐喪光陰。徒增業識。如舍父窮子飄零無據。可勝嘆哉。若是英靈漢。直須於生死岸頭。猛著精彩。一念純真。纖塵不立。如遇怨敵。單刀直入。不顧危亡。如墮深井。念念無他。但求出路。若能具如是深心。管取到家有日也。</p>
<p>上堂。舉趙州勘二菴主公案。頌曰。舖席經過只一般。爭知死貨活人拈。東行賣貴西行賤。看破方知不直錢。</p>
<p>上堂。釋迦世尊。降誕於毗藍園中。一手指天。一手指地。周行七步。目顧四方曰。天上天下。唯我獨尊。<span class='corr'>已</span>是漏逗不少。末後拈華示眾曰。吾有正法眼藏涅槃妙心。分付摩訶迦葉。露布重彰。便恁麼休去。猶較些子。使再揚家醜。以聾瞽後昆。豈予之所願哉。只如眾兄弟久參練達者。舉著便知。寧堪矢上加尖。若是初參晚進。不免曲垂方便。還有問話者麼。僧問。金軀初降。九龍吐水。聖誕重逢。未審有何祥瑞。師曰。金鳳銜花呈瑞彩。錦鶯翻調奏新篁。曰周行指顧示真機。今日如何露消息。師拈拄杖曰。拄杖子。上透三十三天。築著帝釋鼻孔。下透十八重地獄。擊破閻羅王頂門。俯應群機。萬象森羅咸稽首。宣揚般若。大地山河側耳聽。僧曰。恁麼則昔時靈鷲。今日天池。師曰。一道神光輝宇宙。莫將今古較疎親。便下座。</p>
<p>陸五臺問。東土一千七百善知識。即今總在甚麼處。師指庭樹鳴蟬曰。者裡也有一箇。士曰。聲響便是麼。師曰。喚作聲響。即蹉過也。士又指石問。無情說法。只如者箇。作麼說得。師曰。居士喚者箇作甚麼。士曰石頭。師曰。又道說不得。</p>
<p>師於嘉靖癸丑五月十九日示寂。世壽七十二。僧臘五十八。有語錄二卷。行世。</p>
</div></div>
<div class='div-other'><a id='mulu963' />
<p class='h3'>金臺覺禪師法嗣</p>
<div class='div-other'><a id='mulu964' />
<p class='h4'>杭州府徑山萬松慧林禪師</p><p>郡之仁和沈氏子。從天自平野。獲聞心要。後遊金陵。聞僧誦丹霞上堂語。遂大徹。時伏牛空幻寓廣德。師往謁。呈所見。即蒙印可。後住徑山。一日辭眾。書偈曰。七十六年。萍踪何倚。本無去來。應緣而<span class='corr'>已</span>。書畢而逝。</p>
</div></div>
<div class='div-other'><a id='mulu965' />
<p class='h3'>天目進禪師法嗣</p>
<div class='div-other'><a id='mulu966' />
<p class='h4'>嘉興府東塔野翁曉禪師</p><p>無趣空參。每呈見解。師皆不諾。一日謂趣曰。我有一言。要與汝說。趣聳耳而聽。師但笑而不語。趣再四懇請。師復笑。趣始具威儀作禮。跽而哀懇。師乃曰。祖師西來。直指人心。見性成佛。貴在直下體究。子若果信得及。可放下萬緣。參箇一歸何處。趣從此死心看話頭經三載。一日聞雞鳴有省。詣師求證。師反覆徵詰有緒。乃付以大法。偈曰。非法非非法。非性非非性。非心非非心。付汝心法竟。</p>
</div></div>
<div class='div-other'><a id='mulu967' />
<p class='h3'>壽堂松禪師法嗣</p>
<div class='div-other'><a id='mulu968' />
<p class='h4'>建寧府斗峰古音淨琴禪師</p><p>本郡建陽蔡氏子。幼卓犖不羈。每嘆世間有求皆苦。年二十五。從東峰祝髮。初見大闡。無所啟發。次謁性空關主。得遇宿衲靜晃鄰席。一日見晃閱古梅語錄。中有僧。上方丈曰。某有箇入處。梅便打出。僧又進方丈。梅復打出。晃笑曰。者僧實有悟處。只是大法未明耳。師聆晃語。便起身設禮。求示入道旨要。晃曰。佛性雖人人本有。若不以智慧攻化。只名凡夫。今欲成辦此事。直須盡掃葛藤枝蔓。只將一句無義味話頭。自疑自問。自逼自拶。不肯求人說破。不肯依義穿鑿。決要命根頓斷。親證親悟。如此晝三夜三。迫勒將去。年深月久。忽然心華發明。如雲開見日。古人公案。一一洞了。始知無禪可參。無佛可做。頭頭上了。物物上通。如人到家。不問路也。師蒙示誨。即死心研究。看萬法歸一一歸何處話。復過滇南參壽堂。抵雞鳴灘。忽然大悟。洎見壽堂。鍼芥相投。即承記莂。歸隱斗峰。正德壬申遷瑞巖。</p>
<p>示眾。學道人當截斷諸緣。屏息雜念。單提本參話頭。於行住坐臥苦樂逆順一切時中。不得忘失。凡靜中所見。善惡影象。皆繇不正思惟。致見種種境界。若是正因衲子做工夫。當睡便睡。一覺便醒。起來抖摟精神。摩娑兩眼。齩定牙關。揑緊拳頭。專心正念。切切思思。疑來疑去。到水窮山盡時節。忽然疑團迸散。頓見自<span class='corr'>己</span>一段本地風光。非從外得。到者箇時節。纔名入門。亦名得地。更要求明眼宗匠決擇。不可便休。一法不明。直須辨明。一理不通。直須通透。假使悟後。不能通達化門。古人謂之坐在百尺竿頭。不能透徹一切智海。懸崖撒手。自肯承當。絕後再甦。欺君不得。珍重。</p>
</div></div></div>
<p class='juan'>續燈正統卷二十九</p></div>
</div><!-- end of div[@id='body'] -->
</body></html>