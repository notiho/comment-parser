<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu146' />續燈正統卷六</p><p class="byline">南海普陀嗣祖沙門西蜀　性統　編集</p><p class="head1">臨濟宗</p>
<p class="head2">大鑑下第十七世</p>

<div class='div-other'><a id='mulu147' />
<p class='h3'>華藏民禪師法嗣</p>
<div class='div-other'><a id='mulu148' />
<p class='h4'>杭州府徑山別峰寶印禪師</p><p>嘉州李氏子。世居娥媚之麓。幼通六經厭俗。從德山清素。得度具戒。聽華嚴起信。既盡其說。棄依密印於中峰。一日印舉僧問巖頭。起滅不停時如何。巖喝曰。是誰起滅。師即豁然大悟。會圓悟歸昭覺。印遣師往省。因隨眾入室。悟問。從上諸聖。以何接人。師竪拳。悟曰。此是老僧用底。作麼生是從上諸聖用底。師以拳揮之。悟亦舉拳相交。大笑而止。</p>
<p>後至徑山謁大慧。慧問。甚麼來。師曰。西川。慧曰。未出劍門關。與汝三十棒了也。師曰。不合起動和尚。慧忻然。掃室延之。慧南遷。師乃西還。連主數剎。後再出峽。住保寧金山。雪竇徑山。</p>
<p>開堂。陞座曰。世尊初成正覺。於鹿野苑中。轉四諦法輪。憍陳如比丘。最初悟道。真淨曰。今日新豐洞裡。祇轉箇拄杖子。遂拈拄杖著左邊曰。還有最初悟道者麼。若無。丈夫自有衝天志。莫向如來行處行。遂喝一喝。下座。若是印上座則不然。今日向鳳凰山裡。初無工夫。轉四諦法輪。亦無氣力。轉拄杖子。祇教諸人。行須緩步。語要低聲。何故。欲得不招無間業。莫謗如來正法輪。</p>
<p>上堂。三世諸佛。以一句。演百千萬億句。收百千萬億句。祇在一句。祖師門下。半句也無。祇恁麼。合喫多少痛棒。諸仁者。且諸佛是。祖師是。若道佛是祖不是。祖是佛不是。取捨未忘。若道佛祖一時是。佛祖一時不是。顢頇不少。且截斷葛藤一句。作麼生道。大蟲裹紙帽。好笑又驚人。復舉僧問嵒頭。浩浩塵中。如何辨主。頭曰。銅砂鑼裡滿盛油。師曰。大小嵒頭。打失鼻孔。忽有人問保寧。浩浩塵中。如何辨主。祇對他道。天寒不及卸帽。</p>
<p>上堂。六月初一。燒空赤日。十字街頭。雪深一尺。掃除不暇。回避不及。凍得東村廖鬍子。半夜穿靴水上立。</p>
<p>上堂。將心除妄妄難除。即妄明心道轉迂。桶底趯穿無忌諱。等閒一步一芙蕖。</p>
<p>師至徑山。孝宗召對選德殿。稱旨。入對日。賜肩輿於東華門內。乾道壬辰二月。上註圓覺經。遣使馳賜命作序。師年邁益厭住持。淳熙丁酉冬。奏乞菴居。紹熙庚戌十一月。往見交承䇿言別。䇿問行日。師曰。水到渠成。歸索紙。書十二月初七夜雞鳴時九字。如期而化。奉蛻質返寺之法堂。留七日。顏色明潤。髮長頂溫。越七日。塟于菴之西岡。諡慈辯禪師。塔曰智光。壽八十二。臘六十四。</p>
</div></div>
<div class='div-other'><a id='mulu149' />
<p class='h3'>昭覺元禪師法嗣</p>
<div class='div-other'><a id='mulu150' />
<p class='h4'>南康府鳳棲慧觀禪師</p><p>上堂。前村落葉盡。深院桂華殘。此夜初冬節。從茲特地寒。所以道。欲識佛性義。當觀時節因緣。時節若至。其理自彰。喝一喝曰。恁麼說話。成人者少。敗人者多。</p>
</div></div>
<div class='div-other'><a id='mulu151' />
<p class='h3'>靈隱遠禪師法嗣</p>
<div class='div-other'><a id='mulu152' />
<p class='h4'>寧波府東山全菴齊<span class='corr'>己</span>禪師</p><p>卭州謝氏子。上堂。舉修山主偈曰。是柱不見柱。非柱不見柱。是非<span class='corr'>已</span>去了。是非裡薦取。召大眾曰。薦得是。移華兼蝶至。薦得非。擔泉帶月歸。是也好。鄭州梨勝青州棗。非也好。象山路入蓬萊島。是亦沒交涉。踏著秤錘硬似鐵。非亦沒交涉。金剛寶劍當頭截。阿呵呵。會也麼。知事少時煩惱少。識人多處是非多。</p>
<p>蓮社會上堂。漸漸雞皮鶴髮。父少兒子老。看看行步躘蹱。疑殺木上座。直饒金玉滿堂。照顧白拈賊。豈免衰殘老病。正好著精彩。任汝千般快樂。渠儂合自由。無常終是到來。歸堂喫茶去。唯有徑路修行。依舊打之遶。但念阿彌陀佛。念得不濟事。復曰。噁。者條活路。<span class='corr'>已</span>被善導和尚。直截指出了也。是你諸人。朝夕在徑路中往來。因甚麼當面蹉過。你若向者裡薦得。不致蹉過。便可除迷倒障。㧞猶豫箭。截疑惑網。斷癡愛河。伐心稠林。浣心垢濁。正心謟曲。絕心生死。然後轉入那邊。擡起脚。向佛祖踐履不到處進一步。開却口。向佛祖言詮不到處說一句。喚回善導和尚。別求徑路修行。其或準前捨父逃走。流落他鄉。撞東磕西。苦哉佛陀耶。</p>
</div>
<div class='div-other'><a id='mulu153' />
<p class='h4'>撫州府疎山歸雲如本禪師</p><p>台城人。上堂。久雨不晴。戊在丙丁。通身泥水。露出眼睛。且道。是甚麼眼睛。卓拄杖曰。林間泥滑滑。時呌兩三聲。</p>
</div>
<div class='div-other'><a id='mulu154' />
<p class='h4'>覺阿上人</p><p>日本國滕氏子。十四得度受具。習大小乘有聲。二十九。屬商者自中都回。言禪宗之盛。阿奮然。拉法弟金慶。航海而來。袖香謁靈隱海。海問其來。阿輙書而對。復書曰。我國無禪宗。唯講五宗經論。國主無姓氏。號金輪王。以嘉應改元。捨位出家。名行真。年四十四。王子七歲令受位。今<span class='corr'>已</span>五載。度僧無退納。而講義高者賜之。某等仰服聖朝禪師之名。特遠投誠。願傳心印。以度迷津。且如心佛及眾生。是三無差別。離相離言。假言顯之。禪師如何開示。海曰。眾生虗妄見。見佛見世界。阿書曰。無明因何而有。海便打。阿即命海陞座決疑。明年秋辭游金陵。抵長蘆江岸。聞皷聲忽大悟。始知佛海垂手旨趣。旋靈隱。述五偈敘所見。辭海東歸。偈曰。航海來探教外傳。要離知見脫蹄筌。諸方參遍草鞋破。水在澄潭月在天。掃盡葛藤與知見。信手拈來全體現。腦後圓光徹太虗。千機萬機一時轉。妙處如何說向人。倒地便起自分明。驀然踏著故鄉地。到裹幞頭孤路行。求真滅妄元非玅。即妄明真都是錯。堪笑靈山老古錐。當陽拋下破木杓。竪拳下喝少賣弄。說是說非入泥水。截斷千差休指注。一聲歸笛囉囉哩。海稱善。書偈贈行。歸本國。住叡山寺。洎通嗣法書。海<span class='corr'>已</span>入寂矣。</p>
</div>
<div class='div-other'><a id='mulu155' />
<p class='h4'>杭州府淨慈濟顛道濟禪師</p><p>出家靈隱。性不稽。甞與市井浮沉。喜打筋斗。不著褌。形媟露。人姍笑。自視夷然。與明顛同時。師為尤甚飲酒。居常為寺僧唾罵笞逐。走居淨慈。為人誦經下火。得酒食便赴。有詩曰。何須林景勝瀟湘。只願西湖化為酒。和身臥倒西湖邊。一浪來時吞一口。時從市。喜息人之諍。救人之死。戲謔笑談。神出鬼沒。人罕有能測之者。年七十三而沒。一日。與明顛。偶識於朱涇。明目之曰咦濟顛。乃贈以詩。詩曰。青箬笠前天地濶。碧蓑衣底水雲寬。不言不語知何事。只把人心不自瞞。</p>
</div>
<div class='div-other'><a id='mulu156' />
<p class='h4'>內翰曾開居士</p><p>字天游。久參圓悟。往來大慧之門有年。紹興辛未。佛海補三衢光孝。公與趙超然訪之。問。如何是善知識。海曰。燈籠露柱。貓兒狗子。公曰。為甚麼贊即歡喜。毀即煩惱。海曰。侍郎曾見善知識否。公曰。某三十年參問。何言不見。海曰。向歡喜處見。煩惱處見。公擬議。海震聲便喝。公擬對。海曰。開口底不是。公罔然。海召曰。侍郎向甚麼處去也。公猛省。遂點頭。說偈曰。咄哉瞎驢。叢林妖孽。震地一聲。天機漏泄。有人更問意如何。拈起拂子劈口截。海曰。也祇得一橛。</p>
</div>
<div class='div-other'><a id='mulu157' />
<p class='h4'>知府葛郯居士</p><p>字謙問。號信齋。少擢上第。玩意禪悅。首謁無菴全。菴令究即心即佛。久無所契。請曰。師有何方便。使某得入。菴曰。居士太無厭生。<span class='corr'>已</span>而佛海來居劍池。公因從游。乃舉無菴所示之語。請為眾普說。海發揮之曰。即心即佛眉拖地。非心非佛雙眼橫。蝴蝶夢中家萬里。子規枝上月三更。留旬日而返。一日。於不是心不是佛不是物話。豁然頓明。頌曰。非心非佛亦非物。五鳳樓前山突兀。艶陽影裡倒翻身。野狐跳入金毛窟。無菴肻之。即遣書頌呈佛海。海報曰。此事非紙筆可既。居士能過我。當有所聞矣。遂復至虎丘。海迎之曰。居士見處。止可入佛境界。入魔境界猶未得在。公加禮不<span class='corr'>已</span>。海正容曰。何不道金毛跳入野狐窟。公乃脫然。</p>
<p>甞問諸禪曰。夫婦二人相打。通兒子作證。且道。證父即是。證母即是。或菴體著語曰。小出大遇。</p>
<p>孝宗淳熙六年。守臨川。八年感疾。一夕忽索筆書偈曰。大洋海裡打鼓。須彌山上聞鐘。業鏡忽然撲破。翻身透出虗空。召僚屬示之曰。生之與死。如晝與夜。無足怪者。若以道論。安得生死。若作生死會。則去道遠矣。語畢。端坐而化。</p>
</div></div>
<div class='div-other'><a id='mulu158' />
<p class='h3'>文殊導禪師法嗣</p>
<div class='div-other'><a id='mulu159' />
<p class='h4'>長沙府楚安慧方禪師</p><p>本郡許氏子。參文殊於大別。未幾。適改寺為神霄宮。附商舟過湘南。舟中聞岸人操鄉音。勵聲云呌那。由是有省。述偈曰。沔水江心喚一聲。此時忽得契平生。多年相別重相見。千聖同歸一路行。</p>
<p>住後上堂。臨老方稱住持。全無些子玄機。開口十字九乖。問東便乃答西。如斯出世。討甚施為。有時拈三放兩。有時盡令而施。雖然如是。同道方知。且道。知底事作麼生。鼻孔從來向下垂。</p>
<p>上堂。達磨祖師在脚底。踏不著兮提不起。子細當頭放下看。病在當時誰手裡。張公會看脉。李公會使藥。兩箇競頭醫一時。用不著藥不相投。錯錯。</p>
</div>
<div class='div-other'><a id='mulu160' />
<p class='h4'>常德府文殊思業禪師</p><p>世為屠宰。一日戳猪次。忽洞徹心源。即棄業為比丘。述偈曰。昨日夜叉心。今朝菩薩面。菩薩與夜叉。不隔一條線。往見文殊。殊曰。你正殺猪時。見箇甚麼。便乃剃頭行脚。師遂作鼓刀勢。殊喝曰。者屠兒參堂去。師便下參堂。</p>
<p>後繼席文殊。上堂。舉趙州勘破話。乃曰。勘破婆子。面青眼黑。趙州老漢。瞞我不得。</p>
</div></div>
<div class='div-other'><a id='mulu161' />
<p class='h3'>何山珣禪師法嗣</p>
<div class='div-other'><a id='mulu162' />
<p class='h4'>金華府義烏稠巖了贇禪師</p><p>上堂。舉趙州狗子無佛性話。頌曰。趙州狗子無佛性。萬疊青山藏古鏡。赤脚波斯入大唐。八臂那吒行正令。咄。</p>
</div>
<div class='div-other'><a id='mulu163' />
<p class='h4'>侍制潘良貴居士</p><p>字義榮。年四十。回心祖闈。所至隨眾參扣。後依佛燈。不契。因訴曰。某祇欲死去時如何。燈曰。好箇封皮。且留著使用。而今不了不當後去。忽被他換却封皮。卒無整理處。公曰。南泉斬猫話。某甲看久。終未透徹奈何。燈曰。你祇管理會別人家猫兒。不知走却自家狗子。公於言下。如醉得醒。燈曰。不易公進此一步。更須知有向上事始得。如今士大夫。說禪說道。祇依著義理便快活。大率似將錢買油餈。喫了便不饑。其餘便道是瞞他。亦可笑也。公唯唯。</p>
</div></div>
<div class='div-other'><a id='mulu164' />
<p class='h3'>泐潭明禪師法嗣</p>
<div class='div-other'><a id='mulu165' />
<p class='h4'>成都府漢州無為隨菴守緣禪師</p><p>本郡史氏子。年十三病目。依棲禪能圓具。出峽至寶峰。值峰上堂。舉永嘉曰。一月普現一切水。一切水月一月攝。師聞釋然領悟　住後上堂。以一統萬。一月普現一切水。會萬歸一。一切水月一月攝。展則彌綸法界。收來毫髮不存。雖然收展殊途。此事本無異致。但能於根本上。著得一隻眼去。方見三世諸佛。歷代祖師。盡從此中示現。三藏十二部。一切修多羅。盡從此中流出。天地日月。萬物森羅。盡從此中建立。三界九地。七趣四生。盡從此中出沒。百千法門。無量妙義。乃至世間工巧諸伎藝。盡現行此事。所以世尊拈華。迦葉便乃微笑。達磨面壁。二祖於是安心。桃花盛開。靈雲疑情盡淨。擊竹作響。香嚴頓忘所知。以至盤山於肉案頭悟道。彌勒向魚市裡接人。誠謂造次顛沛必於是。經行坐臥在其中。既有如是奇特。更有如是光輝。既有如是廣大。又有如是周徧。你輩諸人。因甚麼却有迷有悟。要知麼。幸無偏照處。剛有不明時。</p>
</div></div>
<div class='div-other'><a id='mulu166' />
<p class='h3'>龍翔珪禪師法嗣</p>
<div class='div-other'><a id='mulu167' />
<p class='h4'>南康府雲居頑菴德昇禪師</p><p>漢州何氏子。二十得度習講。棄謁文殊導。以佛法省要問。殊示偈曰。契丹打破波斯寨。奪得寶珠村裡賣。十字街頭窮乞兒。腰間挂箇風流袋。師擬對。殊曰莫錯。師退參三年。方得其旨。往見佛性。不契。入閩謁竹菴於鼓山。便問。國師不跨石門句。意旨如何。菴應聲喝曰。閒言語。師頓領悟。住後。僧問。應真不借三界高超即不問。如何是無位真人。師曰。聞時富貴。見後貧窮。曰擡頭須掩耳。側掌便翻身。師曰。無位真人。在甚麼處。曰老大宗師話頭也不識。師曰。放你三十棒。</p>
</div>
<div class='div-other'><a id='mulu168' />
<p class='h4'>揚州府通州狼山蘿菴慧溫禪師</p><p>福州鄭氏子。徧參諸老。晚依竹菴於東林。未幾。菴謝事。復謁高菴悟。南華昺。草堂清。皆蒙賞識。會竹菴徙閩之乾元。師歸省次。菴問。情生智隔。相變體殊。不用停囚長智。道將一句來。師當下釋然。述偈曰。拶出通身是口。何妨罵雨訶風。昨夜前村猛虎。咬殺南山大蟲。菴為首肻。</p>
<p>住後上堂。釋迦老子。四十九年。坐籌帷幄。彌勒大士。九十一劫。帶水拖泥。凡情聖量。不能剗除。理照覺知。猶存露布。佛意祖意。如將魚目作明珠。大乘小乘。似認橘皮為猛火。諸人。須是豁開胸襟寶藏。運出自<span class='corr'>己</span>家珍。向十字街頭。普施貧乏。眾中忽有箇靈利漢。出來道。美食不中飽人餐。山僧只向他道。幽州猶自可。最苦是新羅。</p>
</div></div>
<div class='div-other'><a id='mulu169' />
<p class='h3'>雲居悟禪師法嗣</p>
<div class='div-other'><a id='mulu170' />
<p class='h4'>金華府雙林德用禪師</p><p>本郡戴氏子。上堂。拈槌竪拂。將黃葉以止啼。說妙談玄。望梅林而止渴。際山今日去却之乎者也。更不指東話西。向三世諸佛命脉中。六代祖師骨髓裡。盡情傾倒。為諸人說破。良久曰。啼得血流無用處。不如緘口過殘春。</p>
</div>
<div class='div-other'><a id='mulu171' />
<p class='h4'>台州府萬年無著道閑禪師</p><p>本郡洪氏子。上堂。全機敵勝。猶在半途。啐啄同時。白雲萬里。纔生朕兆。<span class='corr'>已</span>落二三。不露鋒鋩。成何道理。且道。從上來事。合作麼生。良久曰。誣人之罪。以罪加之。</p>
<p>上堂。舉乾峰示眾曰。舉一不得舉二。放過一著。落在第二。雲門出眾曰。昨日有人從天台來。却往徑山去。峰曰。典座。來日不得普請。師曰。相見不須瞋。君窮我亦貧。謂言侵早起。更有夜行人。</p>
</div>
<div class='div-other'><a id='mulu172' />
<p class='h4'>福州府中際善能禪師</p><p>嚴陵人。往來龍門雲居有年。未有所證。一日普請擇菜次。高菴忽以貓兒擲師懷中。師擬議。菴攔胸踏倒。於是大事洞明。</p>
<p>上堂。萬古長空。一朝風月。不可以一朝風月。昧却萬古長空。不可以萬古長空。不明一朝風月。且如何是一朝風月。人皆畏炎熱。我愛夏日長。薰風自南來。殿閣生微凉。會與不會。切忌承當。</p>
</div>
<div class='div-other'><a id='mulu173' />
<p class='h4'>南康府雲居普雲自圓禪師</p><p>綿州雍氏子。年十九。試經得度。留教苑五祀。出關南下。歷扣諸大尊宿。始詣龍門。一日於廊廡間。覩繪胡人。有省。夜白高菴。菴舉法眼偈曰。頭戴貂鼠帽。腰懸羊角錐。語不令人會。須得人譯之。復筴火示之曰。我為汝譯了也。於是大法明了。呈偈曰。外國言音不可窮。起雲亭下一時通。口門廣大無邊際。吞盡楊岐栗棘蓬。菴遣師依佛眼。眼謂師曰。吾道東矣。</p>
<p>上堂。舉僧問雲門。如何是透法身句。門曰。北斗裡藏身。師曰。南北東西萬萬千。乾坤上下兩無邊。相逢相見呵呵笑。屈指擡頭月半天。</p>
</div></div>
<div class='div-other'><a id='mulu174' />
<p class='h3'>西禪璉禪師法嗣</p>
<div class='div-other'><a id='mulu175' />
<p class='h4'>遂寧府西禪第二代希秀禪師</p><p>上堂。秋光將半。暑氣漸消。鴻鴈橫空。點破碧天似水。猿猱挂樹。撼翻玉露如珠。直饒對此明機。未免認龜作鼈。且道。應時及節一句。作麼生道。野色併來三島月。溪光分破五湖秋。</p>
</div></div>
<div class='div-other'><a id='mulu176' />
<p class='h3'>黃龍忠禪師法嗣</p>
<div class='div-other'><a id='mulu177' />
<p class='h4'>成都府信相戒修禪師</p><p>上堂。舉馬祖不安公案。乃曰。兩輪舉處超玄旨。電急星馳烏足比。目前不礙往來機。正令全施無表裡。丈夫意氣自衝天。我是我兮你是你。</p>
</div>
<div class='div-other'><a id='mulu178' />
<p class='h4'>袁州府慈化普菴印肅禪師</p><p>本郡宜春余氏子。母黃。生宋徽宗政和乙未十一月廿七。誕時有異徵。年十五。往從壽隆受業。隆以法華授師。師曰。諸佛玄旨。貴悟自心。數墨循行。何益於道。隆異之。閱七載。始獲剃染。遂參牧菴於溈山。問。萬法歸一。一歸何處。菴舉拂示之。師當下契旨。紹興癸酉。出住慈化。不數載。梵宇金碧。如從天降。師猶自以所詣。為未足乾乾。朝夕脇不沾席者。十有二年。一日閱華嚴合論。至達本情忘知心體合處。豁然大悟。述偈曰。揑不成團撥不開。何須南嶽又天台。六根門首無人用。惹得胡僧特地來。後於乾道己丑七月廿一日。忽索筆書偈於壁。沐浴更衣。跏趺而逝。世壽五十五。僧臘三十五。奉全身。塔於本山。有語錄四卷。行世。</p>
</div></div>
<div class='div-other'><a id='mulu179' />
<p class='h3'>烏巨行禪師法嗣</p>
<div class='div-other'><a id='mulu180' />
<p class='h4'>饒州府薦福退菴休禪師</p><p>上堂。風動邪。幡動邪。風鳴邪。鈴鳴邪。非風鈴鳴。非風幡動。此土與西天。一隊黑漆桶。誑惑世間人。看看滅胡種。山僧沒奈何。趂後也打閧。咦。瓠子曲彎彎。冬瓜直儱侗。</p>
<p>上堂。結夏時左眼半斤。解夏時右眼八兩。謾云九十日安居。贏得一肚皮妄想。直饒七穴八穿。未免山僧拄杖。雖然如是。千鈞之弩。不為鼷鼠而發機。</p>
<p>上堂。先師尋常用腦後一鎚。卸却學者胸中許多屈曲。當年克賓維那。曾中興化此毒。往往天下叢林。喚作超宗異目。非唯孤負興化。亦乃克賓受辱。若是克肖兒孫。終不依草附木。資福喜見同參。今日傾腸倒腹。遂卓拄杖。喝一喝曰。還知先師落處麼。伎死禪和。如麻似粟。</p>
<p>上堂。言發非聲。是箇甚麼。色前不物。莫亂針錐。透過禹門。風波更險。咄。</p>
</div>
<div class='div-other'><a id='mulu181' />
<p class='h4'>廣信府龜峰晦菴慧光禪師</p><p>建寧人。上堂。數日暑氣如焚。一箇渾身。無處安著。思量得也。是煩惱人。者箇未是煩惱。<span class='corr'>己</span>躬下事不明。更是煩惱。所以達磨大師煩惱。要為諸人吞却。又被咽㗋小。要為諸人吐却。又被牙齒礙。取不得。捨不得。煩惱九年。若不得二祖不惜性命。往往轉身無路。煩惱教死。所謂祖禰不了。殃及兒孫。後來蓮華峰菴主。到者裡煩惱不肻住。南嶽思大。到者裡煩惱不肻下山。更有臨濟德山。用盡自<span class='corr'>己</span>查梨煩惱。盋盂無柄。龜峰今日為他閒事長無明。為你諸人。從頭點破。卓拄杖一下曰。一人腦後露腮。一人當面無齒。更有數人鼻孔沒半邊。不勞再勘。你諸人。休向者裡立地磕睡。殊不知。家中飯籮鍋子。一時失却了也。你若不信。但歸家檢點看。</p>
</div>
<div class='div-other'><a id='mulu182' />
<p class='h4'>揚州府儀真長蘆且菴守仁禪師</p><p>越州上虞人。依雪堂於烏巨。聞普說曰。今之兄弟做工夫。正如習射。先安其足。後習其法。後雖無心。以久習故。箭發皆中。喝一喝曰。只今箭發也。看看。師不覺倒身。作避箭勢。忽大悟。</p>
<p>上堂。百千三昧。無量妙門。今日且菴不惜窮性命。祇做一句子。說與諸人。乃卓拄杖。下座。</p>
<p>甞頌臺山婆話曰。開箇燈心皂角舖。日求升合度朝昏。只因風雨連綿久。本利一空愁倚門。</p>
</div></div>
<div class='div-other'><a id='mulu183' />
<p class='h3'>白楊順禪師法嗣</p>
<div class='div-other'><a id='mulu184' />
<p class='h4'>吉安府青原如禪師</p><p>僧問。達磨未來時如何。師曰。生鐵鑄崑崙。曰來後如何。師曰。五彩畵門神。</p>
</div></div>
<div class='div-other'><a id='mulu185' />
<p class='h3'>雲居如禪師法嗣</p>
<div class='div-other'><a id='mulu186' />
<p class='h4'>太平府隱靜圓極彥岑禪師</p><p>台城人。上堂。韓信打關。未免傷鋒犯手。張良燒棧。大似曳尾靈龜。既然席卷三秦。要且未能囊弓裹革。煙塵自靜。我國晏然。四海九州。盡歸皇化。自然牛閒馬放。風以時雨以時。五糓熟萬民安。大家齊唱村田樂。月落參橫夜向闌。</p>
<p>上堂。今朝八月初五。好事分明為舉。嶺頭漠漠秋雲。樹底鳴鳩喚雨。昨夜東海鯉魚。吞却南山猛虎。雖然有照有用。畢竟無賓無主。唯有文殊普賢。住住。我識得你。</p>
<p>上堂。舉正堂辯室中問學者。蚯蚓為甚麼化為百合話。頌曰。客舍并州<span class='corr'>已</span>十霜。歸心日夜憶咸陽。無端更度桑乾水。却望并州是故鄉。</p>
</div>
<div class='div-other'><a id='mulu187' />
<p class='h4'>武昌府報恩成禪師</p><p>上堂。秋雨乍寒。汝等諸人。青州布衫成就也未。良久。喝曰。雲溪今日冷處著一把火。便下座。</p>
</div></div>
<div class='div-other'><a id='mulu188' />
<p class='h3'>道場辯禪師法嗣</p>
<div class='div-other'><a id='mulu189' />
<p class='h4'>蘇州府覺報清禪師</p><p>上堂。舉僧問雲門。如何是諸佛出身處。門曰。東山水上行。師曰。諸佛出身處。東山水上行。石壓笋斜出。崖懸華倒生。</p>
</div>
<div class='div-other'><a id='mulu190' />
<p class='h4'>湖州府安吉州何山然首座</p><p>姑蘇人。久侍正堂。入室次。堂問。貓兒為甚麼偏愛捉老鼠。曰物見主眼卓竪。堂欣然。因命分座。</p>
</div></div>
<div class='div-other'><a id='mulu191' />
<p class='h3'>淨居溫禪師法嗣</p>
<div class='div-other'><a id='mulu192' />
<p class='h4'>溫州府淨居尼無相法燈禪師</p><p>上堂。卓拄杖曰。觀音出普賢入。文殊水上穿靴立。擡頭鷂子過新羅。石火電光追不及。咄。</p>
</div></div>
<div class='div-other'><a id='mulu193' />
<p class='h3'>大溈果禪師法嗣</p>
<div class='div-other'><a id='mulu194' />
<p class='h4'>荊州府玉泉窮谷宗璉禪師</p><p>合州董氏子。開堂日。問答<span class='corr'>已</span>。乃曰。衲僧向人天眾前。一問一答。一擒一縱。一卷一舒。一挨一拶。須是具金剛眼睛始得。若是念話杜家。君向西秦。我之東魯。於宗門中。殊無所益。者一段事。不在有言。不在無言。不礙有言。不礙無言。古人垂一言半句。正如國家兵器。不得<span class='corr'>已</span>用之。橫說竪說。祇要控人箇入處。其實不在言句上。今時人。不能一徑徹證根源。祇以語言文字。而為至道。一句來。一句去。喚作禪道。喚作向上向下。謂之菩提涅槃。謂之祖師巴鼻。正似鄭州出曹門。從上宗師。以行脚為事底。纔有疑處。便對眾決擇。祇一句下。見諦明白。造佛祖直指不傳之宗。與諸有情。盡未來際。同得同證。猶未是泊頭處。豈是空開脣皮。胡言漢語。所以南院道。諸方祇具啐啄同時眼。不具啐啄同時用。時有僧問。如何是啐啄同時用。院曰。作家不啐啄。啐啄同時失。僧曰。此猶未是學人問處。院曰。你問處作麼生。僧曰。失院便打。其僧不契。後至雲門會中。聞二僧舉此話。一僧曰。當時南院棒折那。其僧忽契悟。即回南院。院<span class='corr'>已</span>遷化。乃謁風穴。穴見便問。你是問先師啐啄同時話底麼。僧曰是。穴曰。你當時如何。曰我當時如在燈影裡行相似。穴曰。你會也。師乃召大眾曰。暗穿玉線。密度金針。如水入水。似金博金。敢問大眾。啐啄同時。是親切處。因甚却失。若也會得。便可橫身宇宙。獨步大方。堪報不報之恩。共助無為之化。若跳不出。依前祇在架子下。</p>
<p>上堂。拈拄杖曰。破無明暗。截生死流。度三有城。泛無為海。須是識者箇始得。乃召眾曰。喚作拄杖則觸。不喚作拄杖則背。若也識得。荊棘林中撒手。是非海裡橫身。脫或未然。普賢乘白象。土宿跨泥牛。參。</p>
<p>上堂。一切數句非數句。與吾靈覺何交涉。永嘉恁麼道。大似含元殿上更覓長安。殊不知。有水皆含月。無山不帶雲。雖然如是。三十年後。趙婆酤醋。</p>
<p>上堂。宗乘一唱殊途絕。萬別千差俱泯滅。通身是口難分雪。金剛腦後三斤鐵。好大哥。</p>
<p>僧問。寶壽開堂。三聖推出一僧。寶壽便打。意旨如何。師曰。利動君子。曰為復棒頭有眼。為復見機而作。師曰。獼猴繫露柱。曰祇如三聖道。你恁麼為人。瞎却鎮州一城人眼。又作麼生。師曰。錦上鋪華又一重。</p>
<p>問。行脚逢人時如何。師曰。一不成二不是。曰行脚不逢人時如何。師曰。虎咬大蟲。曰祇如慈明道。釣絲絞水意作麼生。師曰。水浸鋼石卵。</p>
<p>問。三聖道。我逢人即出。出則不為人。意旨如何。師曰。兵行詭道。曰興化道。我逢人則不出。出則便為人。又作麼生。師曰。綿裹秤鎚。</p>
<p>問。不落因果。為甚麼墮野狐身。師曰。廬山五老峰。曰不昧因果。為甚麼脫野狐身。師曰。南嶽三生藏。曰祇如不落不昧。未審是同是別。師曰。倚天長劍逼人寒。</p>
<p>問。初生孩子。還具六識也無。趙州道。急水上打毬子。意旨如何。師曰。兩手扶犂水過膝。曰祇如僧又問投子。急水上打毬子意旨如何。曰念念不停流。又作麼生。師曰。水晶甕裡浸波斯。</p>
<p>問。楊岐道。三脚驢子弄蹄行。意旨如何。師曰。過蓬州了。便到巴州。</p>
</div>
<div class='div-other'><a id='mulu195' />
<p class='h4'>長沙府大溈山行禪師</p><p>上堂。橫拄杖曰。你等諸人。若向者裡會去。如紀信登九龍之輩。不向者裡會去。似項羽失千里烏騅。饒你總不恁麼。落在無事甲裡。若向者裡。撥得一路。轉得身吐得氣。山僧與你拄杖子。遂靠拄杖。下座。</p>
<p>上堂。不是心不是佛不是物。且道。是箇甚麼。不在內不在外不在中間。畢竟在甚麼處。苦苦。有口說不得。無家何處歸。</p>
</div>
<div class='div-other'><a id='mulu196' />
<p class='h4'>長沙府道林淵禪師</p><p>僧問。鐘未鳴鼓未響。拓盋向甚麼處去。德山便低頭歸方丈。意旨如何。師曰。奔雷迸火。曰巖頭道。者老漢。未會末後句在。又作麼生。師曰。相隨來也。曰巖頭密啟其意。未審。那裡是他密啟處。師曰。萬年松在祝融峰。曰雖然如是祇得三年。三年後果遷化。還端的也無。師曰。嚤呢噠唎吽㗶吒。</p>
<p>臨示寂上堂。拈拄杖曰。離却色聲言語。道將一句來。眾無對。師曰。動靜聲色外。時人不肻對。世間出世間。畢竟使誰會。言訖。倚杖而逝。</p>
</div>
<div class='div-other'><a id='mulu197' />
<p class='h4'>德安府隨州大洪老訥祖證禪師</p><p>潭州潘氏子。上堂。萬象之中獨露身。如何說箇獨露底道理。竪拂子曰。到江吳地盡。隔岸越山多。</p>
<p>僧問。雲門問僧。光明宗照徧河沙。豈不是張拙秀才語。僧云。是。門曰。話墮也。未審那裡是者僧話墮處。師曰。鮎魚上竹竿。</p>
<p>問。離却言句。請師直指。師竪拂子。僧曰。還有向上事也無。師曰。有。曰如何是向上事。師曰。速禮三拜。</p>
</div>
<div class='div-other'><a id='mulu198' />
<p class='h4'>南昌府泐潭山堂德淳禪師</p><p>上堂。俱胝一指頭。一毛拔九牛。華嶽連天碧。黃河徹底流。截却指急回眸。青箬笠前無限事。綠蓑衣底一時休。</p>
</div>
<div class='div-other'><a id='mulu199' />
<p class='h4'>常州府宜興保安復菴可封禪師</p><p>福州林氏子。上堂。天寬地大。風清月白。此是海宇清平底時節。衲僧家等閒問著。十箇有五雙知有。祇如夜半。華嚴池吞却楊子江。開明橋撞倒平山塔。是汝諸人還知麼。若也知去。試向非非想天。道將一句來。其或未然。擲下拂子曰。須是山僧拂子始得。</p>
</div>
<div class='div-other'><a id='mulu200' />
<p class='h4'>南昌府石亭野菴祖璿禪師</p><p>上堂。喫粥了也未。趙州無忌諱。更令洗盋盂。太煞沒巴鼻。悟去由來不丈夫。者僧那免受塗糊。有指示無指示。韶石四楞渾塌地。入地獄如箭射。雲岫清風生。大廈相逢。携手上高山。作者應須辨真假。真假分若為論。午夜寒蟾出海門。</p>
</div>
<div class='div-other'><a id='mulu201' />
<p class='h4'>長沙府石霜宗鑒禪師</p><p>上堂。送舊年迎新歲。動用不離光影內。澄輝湛湛夜堂寒。借問諸人會不會。若也會增瑕纇。若不會依前昧。與君指箇截流機。白雲更在青山外。</p>
</div>
<div class='div-other'><a id='mulu202' />
<p class='h4'>贛州府報恩文爾禪師</p><p>福州長溪李氏子。十六為僧。十八參月菴。至忘寢食。每聞更漏鐘鼓。輒嘆曰。又過一日也。後有省。典侍司數年。去遊廬陵。眾請出住吉水清涼。徙興國梵山。寧都桃林。紹興辛未。郡守李子楊。迎住報恩。居十年。引疾求去移慶雲。乾道丙戌冬示寂。壽四十六。坐夏三十。塟慶雲之西園。</p>
</div></div>
<div class='div-other'><a id='mulu203' />
<p class='h3'>石頭回禪師法嗣</p>
<div class='div-other'><a id='mulu204' />
<p class='h4'>南康府雲居蓬菴德會禪師</p><p>川重慶何氏子。上堂。教中道。若見諸相非相。即見如來。作麼生是非相底道理。佯走詐羞偷眼覰。竹門斜掩半枝華。</p>
</div></div>
<p class='juan'>續燈正統卷之六</p></div></div>
</div><!-- end of div[@id='body'] -->
</body></html>