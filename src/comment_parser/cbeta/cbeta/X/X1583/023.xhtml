<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu754' />續燈正統卷二十三</p><p class="byline">南海普陀嗣祖沙門西蜀　性統　編集</p><p class="head1">臨濟宗</p>
<p class="head2">大鑑下第二十二世</p>

<div class='div-other'><a id='mulu755' />
<p class='h3'>仰山欽禪師法嗣</p>
<div class='div-other'><a id='mulu756' />
<p class='h4'>杭州府西天目山高峰原玅禪師</p><p>吳江徐氏子。母夢僧乘舟投宿而孕。纔離襁褓。即喜趺坐。年十五。投嘉禾密印寺出家。十六薙髮。十七受具。二十二。首謁斷橋倫。倫令參生從何來死從何去話。於是脇不至席。口體俱忘。雪巖寓北磵。師懷香往謁。方問訊。即被打出閉却門。再往始得親近。令看趙州無字。巖一日忽問。阿誰與你拕箇死屍來。聲未絕便打。如是者不知其幾。會巖赴南明。師上雙徑。夢中忽憶斷橋室中所舉。萬法歸一一歸何處話。疑情頓發。時值少林忌。隨眾諷經次。擡頭覩五祖真讚曰。百年三萬六千朝。反覆元來是者漢。驀然打破拕死屍之疑。解夏詣南明。巖一見便問。阿誰與你拕箇死屍到者裡。師便喝。巖拈棒。師把住曰。今日打原妙不得。巖曰。為甚打不得。師拂袖便出。翌日巖問。萬法歸一。一歸何處。師曰。狗䑛熱油鐺。巖曰。你那裡學得者虗頭來。師曰。正要和尚疑著。巖休去。過雪竇見希叟曇。曇問。那裡來。師拋下蒲團。曇曰。狗子無佛性。上座作麼生。師曰。拋出大家看。曇乃自送歸堂。及巖挂牌道場。開法天寧。師皆隨侍。一日巖問。日間浩浩時作得主麼。師曰。作得主。睡夢中作得主麼。師曰。作得主。正睡著無夢無想無見無聞時。主在甚麼處。師無語。巖囑曰。從今日去。也不要你學佛學法。也不要你窮古窮今。但只饑來喫飯。困來打眠。纔覺來却抖擻精神。我者一覺。主人公畢竟在甚麼處。安身立命。師遂奮志入龍鬚。越五載。因同宿僧推枕墮地作聲。廓然大徹。自謂如泗州見大聖。遠客還故鄉。元來只是舊時人。不改舊時行履處。德祐丙子春。入西天目之師子巖。即洞營小室丈許。榜曰死關。後出住師子院。</p>
<p>開堂。僧問。十方同聚會。箇箇學無為。此是選佛場。心空及第歸。龐居士恁麼道。還有為人處也無。師曰有。曰畢竟在那一句。師曰。試從頭問看。曰如何是十方同聚會。師曰。龍蛇混雜。凡聖交參。曰如何是箇箇學無為。師曰。口吞佛祖。眼葢乾坤。曰如何是選佛場。師曰。東西十萬。南北八千。曰如何是心空及第歸。師曰。動容揚古路。不墮悄然機。曰恁麼則言言見諦。句句朝宗。師曰。你甚處見得。僧喝。師曰。也是掉棒打月。曰此事且止。只如西峰今日十方聚會。選佛場開。畢竟有何祥瑞。師曰。山河大地。萬象森羅。情與無情。悉皆成佛。曰既皆成佛。因甚學人不成佛。師曰。你若成佛。爭教大地成佛。曰畢竟學人過在甚麼處。師曰。湘之南潭之北。曰還許學人懺悔也無。師曰。禮拜著。僧禮拜。師曰。師子齩人。韓獹逐塊。</p>
<p>示眾。百千諸佛。歷代祖師。乃至天下老和尚。以拂子擊禪牀曰。總向者裡墮坑落塹。還有跳得出底麼。又擊一下曰。三生六十劫。</p>
<p>上堂。無邊剎境。自他不隔於毫端。十世古今。始終不離於當念。只如山僧每日在張公洞裡。橫眠竪睡。或歌或咏。諸人還知麼。諸人每日在選佛場中。東行西行。或瞋或喜。山僧還知麼。若也彼此知得。不免分身碓搗。拔舌犂耕。若也彼此不知。管取釋迦拱手。彌勒歸依。因甚如此。不見道。知之一字眾禍之門。</p>
<p>上堂。萬法歸一。一歸何處。乃顧視左右。便下座。</p>
<p>上堂。盡十方世界。是箇盋盂。諸人喫粥喫飯。也在裡許。屙屎放尿。也在裡許。行住坐臥乃至一動一靜。總在裡許。若也識得。達磨大師只與你做得箇洗脚奴子。若也不識。二時粥飯將甚麼喫。參。</p>
<p>結制上堂。大限九旬。小限七日。麤中有細。細中有密。密密無間。纖塵不立。正恁麼時。銀山鐵壁。進則無門。退之則失。如墮萬丈深坑。四面懸崖荊棘。切須猛烈英雄。直下翻身跳出。若還一念遲疑。佛亦救你不得。此是最上玄門。普請大家著力。山僧雖則不管閒非越例。與諸人通箇消息。[○@川]㊂[○@(、/(、*、))]。</p>
<p>雪巖忌拈香。昔年瞎却我眼。今朝穿却你鼻。冤冤相報無休。莫若克己復禮。遂插香。以袖掩面作哭聲。復以坐具搭左肩上。作女人拜曰。非惟和光同塵。免得遞相鈍置。</p>
<p>室中垂語曰。大徹底人本脫生死。因甚命根不斷。佛祖公案只是一箇道理。因甚有明與不明。大修行人當遵佛行。因甚不守毗尼。杲日當空無私不照。因甚被片雲遮却。人人有箇影子。寸步不離。因甚踏不著。盡大地是火坑。得何三昧不被燒却。元貞乙未十二月初一日黎明。陞座辭眾曰。西峰三十年。妄談般若。罪犯彌天。末後有一句子。不敢累及諸人。自領去也。眾中還有知落處者麼。良久曰。毫釐有差。天地懸隔。辰巳間。復說偈曰。來不入死關。去不出死關。鐵蛇鑽入海。撞倒須彌山。泊然而寂。遺命塔全身於死關。壽五十八。臘四十三。</p>
</div>
<div class='div-other'><a id='mulu757' />
<p class='h4'>衡州府靈雲鐵牛持定禪師</p><p>太和磻溪王氏子。故宋尚書贄九世孫。幼清苦剛介。有塵外志。年三十。謁西峰肻菴。得聞別傳旨。尋依雪巖。居槽敝服杜多行。一日巖示眾曰。兄弟家做工夫。若也七晝夜一念無間。無箇入處。斫取老僧頭做臽屎杓。師默領勵精奮發。單持正念。目不交睫者七日。至夜半。忽覺山河大地徧界如雪。堂堂一身。乾坤包不得。有頃聞擊木聲。豁然開悟。徧體汗流。旦詣方丈舉似巖。巖反覆詰之。無少疑。遂命為僧。一日巖上堂。舉亡僧死了燒了向甚麼處去。自代曰。山河及大地。全露法王身。師於言下大悟。即出眾作禮曰。適來和尚舉揚般若。驚得法堂前石獅子。笑舞不<span class='corr'>已</span>。巖曰。試道看。師曰。劫外春回萬物枯。山河大地一塵無。法身超出如何舉。笑倒西天碧眼胡。巖敲卓子曰。山河大地一塵無。者箇是甚麼。師作掀倒勢。巖笑曰。一彩兩賽。一日入室次。巖曰。親切處道將一句來。師曰不道。巖曰。為甚麼不道。師拈起香盒曰。者箇不直半文錢。巖曰。多口漢。巖巡堂次。師以楮被裹身而臥。巖召至方丈厲聲曰。我巡堂。汝打睡。若道得即放過。道不得即趂下山師隨口答曰。鐵牛無力懶耕田。帶索和犁就雪眠。大地白銀都葢覆。德山無處下金鞭。巖曰。好箇鐵牛也。因以為號。一時行輩靡不推服。</p>
<p>至元戊子。至酃縣桃源山。成棲遯意。未幾縣尹入山問道。執弟子禮。遂大唱雪巖之宗。大德癸卯正月十五日示寂。壽六十四。臘二十六。全身塔於寺北三十里沙潭。其徒別流涇走浙江。謁虞文靖公。集求師塔銘。虞問。先有鐵耶。先有牛耶。涇曰。先師親見仰山來。虞笑曰。吾試為汝模畫之。</p>
</div>
<div class='div-other'><a id='mulu758' />
<p class='h4'>杭州府徑山西白虗谷希陵禪師</p><p>義烏何氏子。年十九。薙髮於東陽資壽院。秉戒<span class='corr'>已</span>。往雙林謁虗舟遠。次依東叟穎於淨慈。掌內記。石林補處。師職侍者。一日往叩雪巖於北磵。巖舉黃龍見慈明因緣詰之。對答脗合。巖然之。及巖遷大仰。乃招師居第一座。一日巖問。臨濟在黃檗。三度喫六十拄杖。因甚向大愚肋下築拳。師曰。鈍置殺人。巖便打。師拂袖而出。至元丙戌。巖將示寂。撫師肩曰。吾以此擔累汝。師曰。終不向者裡活埋却。未幾巖化去。眾隨請師繼席。常垂三語以騐來學曰。三乘十二分教。拈向一邊。蝦蟇口裡道將一句來。狗子聞哇聲。因甚齩破庫堂前露柱。獺徑橋吞却集雲峰。是第幾機。</p>
<p>鐵關樞行脚時。甞叩師。值冬至小參。師舉雲門餬餅因緣。關呈四偈以進。師問。你是誰。關曰。樞上座。師曰。從那裡來。關曰雲門。師曰。你是顛是狂。關曰。和尚眼在甚麼處。師便喝。關亦喝。師揮一拳。關進前迎住曰。打即且置。雲門餬餅意作麼生。師奮手掠去關帽。關曰錯。師連揮數拳。關曰。拳頭無眼。向後遭人檢點在。師去關七條。踏翻在地。攔腰數棒曰。教你知我手段。關曰。屈棒屈棒。師高聲喚曰。直歲鎖者漢。送庫司著。</p>
<p>歲饑。師每食必與眾共。一日與客語。過夜半。饑不自勝。侍者請取勺粟為飯。師曰。不可。常住豈住持人得私。</p>
<p>延祐丙辰。行省稟旨。迎師主徑山。僧問。過去心不可得。現在心不可得。未來心不可得。此意如何。師曰。親不相贈。</p>
<p>師早年甞夢遊淨慈羅漢堂。至東南隅。忽見一尊者。指楣梁間詩曰。一室寥寥絕頂開。數峰如畫碧於苔。等閒翻罷貝多葉。百衲袈裟自剪裁。師初不解。及自仰山遷雙徑。始驗仰山有貝多葉經。徑山有楊岐衣。以一出一處。皆前定也。先是世祖召對說法稱旨。賜號佛鑑禪師。大德中。加賜大圓。迨主徑山。仁宗加號慧照大辯。至治壬戌四月十二日。手書囑外護。戒飭弟子。說偈訣眾。示寂於不動軒。全身<span class='corr'>瘞</span>菖蒲田。世壽七十六。僧臘五十七。有瀑巖集。及語錄行世。</p>
</div>
<div class='div-other'><a id='mulu759' />
<p class='h4'>建昌府能仁天隱牧潛圓至禪師</p><p>高安姚氏子。父兄皆前進士。師志慕空宗。咸淳甲戌。年十九。投仰山慧朗芟染。服勤數載。元元貞間。出住能仁。二載棄去。所著牧潛集。有送妙智上人入浙序。其略曰。昔龍安悅公。既首眾於洞山。猶以<span class='corr'>己</span>道為未至。更匿其名。潛出求之。於食飲笑談之間。聞素公一言之異。則虗<span class='corr'>己</span>自降。踽踽為咨詢禮。不以貶名為嫌。卒能於立談之頃。獲其終身之所欲。豈獨雲菴之道。恃以不墜。使素公不賴悅以見於世。世亦不識其為何類人矣。葢名者道之表也。古之人有其表。則求其實以應之。而今之士。反以表害實。一居其名。則崇高之勢。傲然不可復屈。雖內揆其不慊。亦安肻降心。以求其所未至耶。噫此古今所以異。道之所以衰歟。云云。大德戊戌。示寂於廬山。世壽四十有三。﨟二十有四。</p>
</div>
<div class='div-other'><a id='mulu760' />
<p class='h4'>袁州慈化鐵山瓊禪師</p><p>十八歲出家。首參雪巖於大仰。一日室中舉耶吒太子析骨還父析肉還母因緣。有省。述偈曰。一莖草上現瓊樓。識破古今閒話頭。拈起集雲峰頂月。人前拋作百華毬。值巖示寂。尋謁東巖。東問。心不是佛。智不是道。上座作麼生會。師曰。抱贓呌屈。東曰。不是心不是佛不是物。是甚麼。師曰。眉間迸出遼天鶻。復謁蒙山。山請分座。上堂。冬在月頭。賣被買牛。冬在月尾。賣牛買被。卓拄杖。者裡無尾無頭。中道齊休。行也休休。坐也休休。住也休休。臥也休休。睡眼豁開。五雲現瑞。光風霽月。無處不週。梅綻枯枝古渡頭。風前時復暗香浮。雖然到此向上一路。萬里崖州。何以見得。靠拄杖休休。後示寂。塔於觀音閣後<span class='note-inline'>(瓊嗣澱山異悞列此)</span>。</p>
</div></div>
<div class='div-other'><a id='mulu761' />
<p class='h3'>淨慈倫禪師法嗣</p>
<div class='div-other'><a id='mulu762' />
<p class='h4'>台州府瑞巖方山寶禪師</p><p>一日為眾挂牌入室。垂語曰。南泉斬却猫兒時如何。眾下語皆不契。適有一僕在旁曰。老鼠做大。師曰。好一轉語。只是不合從你口裡出。</p>
<p>示無見偈曰。道人得得出山來。盡把胸襟對我開坦坦平平如鏡面。澄澄湛湛絕纖埃。忽然得箇轉身句。衲捲寒雲便歸去。萬八千丈華頂峰。一笑裂開鐵面具。家山到後絕思惟。拗折枯藤拄竹扉。糞火堆中消息好。芋香便是道香時。</p>
</div>
<div class='div-other'><a id='mulu763' />
<p class='h4'>□□府□□絕象鑒禪師</p><p>舉洞山不安因緣。頌曰。洞山有路透雲巖。絕處教通到者難。拄杖頭邊開活眼。方知不隔一毫端。</p>
<p>示眾。舉投子問僧。連日好雨。且道雨從何處來。僧無對。後閱華嚴經有省。頌曰。陌路遊人競採芳。不知眼底度春光。夜來一陣落花雨。一百十城流水香。</p>
</div>
<div class='div-other'><a id='mulu764' />
<p class='h4'>□□府□□永宗本禪師</p><p>舉夾山參船子公案。頌曰。笑中棄却竹林寺。將謂華亭有許多。窮性命於橈下喪。看來成敗自蕭何。</p>
</div>
<div class='div-other'><a id='mulu765' />
<p class='h4'>□□府□□竹屋簡禪師</p><p>舉孚上座聖箭因緣。頌曰。青絲雙勒玉騘嘶。淡白春衫綠帶圍。夜半歸來華底月。金鞭敲落亂紅飛。又曰。九重城裡本非遙。射折重重箭倍饒。忽遇三軍圍繞處。分明有路直通霄。</p>
<p>舉臨濟訪平田公案。頌曰。目前條路平如砥。何不堂堂掉臂行。撩撥老婆牛性發。赤身挨棒可憐生。</p>
</div></div>
<div class='div-other'><a id='mulu766' />
<p class='h3'>天童慧禪師法嗣</p>
<div class='div-other'><a id='mulu767' />
<p class='h4'>寧波府天童東巖淨日禪師</p><p>南康都昌廖氏子。幼絕葷。十五祝髮廬山之香林。首參仰山石霜。次入浙叩癡絕不契。登徑山見無準。準深器之。後謁西巖慧於天童。其提示一秉於準。遂密契其旨。俾守藏。後為開先無文璨第一座。繇是譽聞日彰。景定中。出主圓通。繼領東林。至元壬辰遷育王。未幾歸隱雪竇。大德庚子主天童。師生宋嘉定辛巳。終於元至大戊申。將示寂。書偈曰。天為葢兮地為函。吾奚為乎塔與葢。灰吾骨兮山河。言<span class='corr'>已</span>矢兮勿鑱。越二日。沐浴端坐而逝。就化。齒根不壞。塔於西巖之清風塢。壽八十八。臘七十有一。</p>
</div></div>
<div class='div-other'><a id='mulu768' />
<p class='h3'>無學元禪師法嗣</p>
<div class='div-other'><a id='mulu769' />
<p class='h4'>江寧府蔣山月庭忠禪師</p><p>舉僧問白雲。舊歲<span class='corr'>已</span>去。新歲到來。如何是不遷義。雲曰。眉毛在眼上。頌曰。落葉<span class='corr'>已</span>隨流水去。春風未放百華開。青山面目依然在。盡日橫陳對落暉。</p>
<p>舉文殊三處度夏。迦葉白椎欲擯因緣。頌曰。錦衣公子遊春慣。白首佳人懊恨多。彼富尚嫌千口少。自貧無奈一身何。</p>
<p>舉慈明冬日揭榜示眾話。頌曰。畫上畫下。畫短畫長。明明揭露。浩浩商量。何似京師出大黃。</p>
</div></div>
<div class='div-other'><a id='mulu770' />
<p class='h3'>育王彌禪師法嗣</p>
<div class='div-other'><a id='mulu771' />
<p class='h4'>寧波府育王東生德明禪師</p><p>甬東劉氏子。年十六。依仗錫月潭澄剃染。首謁希叟曇於雪竇。復參頑極彌。彌舉文殊是七佛之師。因甚出女子定不得。罔明因甚出得。師曰。春色無高下。花枝自短長。彌器之。命掌藏鑰。出世育王。賜號佛日普光。</p>
<p>頌船子覆舟公案曰。清世悠悠據要津。一橈活計重千鈞。朱涇路上行人少。滄海難同方寸深。後示寂。瘞洞雲塔。壽八十四。臘六十七。</p>
</div></div>
<div class='div-other'><a id='mulu772' />
<p class='h3'>淨慈傳禪師法嗣</p>
<div class='div-other'><a id='mulu773' />
<p class='h4'>嘉興府三塔石湖至美禪師</p><p>金陵畢氏子。生而穎粹。無經世意。出家崇目院。宋咸淳年。得度受具。銳志徧參。如玉㵎瑩。雲峰高。月坡明。皆預其席。稱上首。最後見無文傳於淨慈。師以傳為有道。傾心事之。盡揭源底。元世祖至元丁亥。出世吳之雙塔。未幾遷禾之三塔。不數年。凡叢林大觀俱畢備焉。既而又被旨。住平江之靈巖。又遷鄱陽之永福。四明之育王。至順辛未主淨慈。所至孳孳以弘道建立為<span class='corr'>己</span>任。曾弗少懈。忽一日召眾囑後事。以前三塔東所築幻修菴。更名四禪。誡以名實相稱者處之。端坐至夜半。泊然而逝。壽七十有四。</p>
</div></div></div>
<div class='div-other'><a id='mulu774' />
<p class='h2'>大鑑下第二十三世</p>
<div class='div-other'><a id='mulu775' />
<p class='h3'>薦嚴道禪師法嗣</p>
<div class='div-other'><a id='mulu776' />
<p class='h4'>台州府瑞巖空室恕中無慍禪師</p><p>本郡臨海陳氏子。從徑山寂照薙落。參方。首謁靈石於淨慈。次參一元靈。逾年歸覲照。照命居擇木寮。後遊四明。見太白砥典藏。一日偕木菴聰大宗興。往台州紫籜。謁竺元道。擬以無字話問。纔開口。被元一喝。師豁然大悟。直得通身汗下。呈頌曰。狗子佛性無。春色滿皇都。趙州東院裡。壁上挂葫蘆。元笑曰。恁麼會又爭得。師拂袖便出。繇茲感激。間語同參曰。此事如人飲水冷煖自知。決不在言語文字上。我輩若不遇者老漢。幾被知解埋沒一生。他日設有把茅葢頭。當不忘所自。後古鼎銘主徑山。招師歸蒙堂。日涉玄奧。且為學者矜式。無何以避兵還四明。初出住象山之靈巖。次主黃巖之瑞巖。時夢堂噩居瑞龍。覬師為寂照嗣。師曰。素志有在。不可奪也。開堂日拈香曰。古人出世拈香。酬法乳也。今人出世拈香。酬世恩也。慍上座總不然。昔年行脚。到紫籜山中。參箇老布衲。彼亦無法可授。我亦無法可受。只向無授受中拈出。供養前住崑山薦嚴禪寺竺元道和尚。不圖報德酬恩。只要大家知委。僧問。如何是瑞巖境。師曰。風吹不入。曰如何是境中人。師曰。水灑不著。曰人境<span class='corr'>已</span>蒙師指示。向上宗乘事若何。師曰。真不掩偽。曰諸法寂滅相。因甚舟行岸移。雲駛月運。師曰。好箇消息。只恐錯會。曰兩重公案。師曰。海水不生氷。</p>
<p>問。維摩丈室。不以日月為明。和尚丈室以何為明。師曰。物見主。眼卓竪。曰摩竭掩室。毗耶杜詞。相去多少。師曰。一坑埋却。曰德山入門便棒。臨濟入門便喝。畢竟明甚麼邊事。師曰。塞北千人帳。江南萬斛船。</p>
<p>問。如何是函葢乾坤句。師曰。猛虎口裡活雀兒。曰如何是截斷眾流句。師曰。金剛手中八楞棒。曰如何是隨波逐浪句。師曰。李白捉月張騫乘槎。</p>
<p>小參。靈巖峭絕。到者應難。<span class='corr'>已</span>到者享用安樂。未到者竛竮孤露。孤露底正好踏步向前。享用底直須退步就<span class='corr'>己</span>。所以道。事無一向。有時拈頭作尾。有時拈尾作頭。收放縱橫。寧存軌則。摩竭掩室。毗耶杜詞。雖曰正令全提。要且未臻其極。山僧今夜入門之始。聚首之初。與汝諸人約法三章。第一不得起佛見。第二不得起法見。第三不得道不起佛見法見。若也依而行之。管取眉毛廝結。驀拈拄杖曰。明眼漢沒窠臼。高高處觀之不足。低低處平之有餘。卓拄杖曰。鐵牛不喫欄邊草。直向須彌頂上眠。</p>
<p>謝專使上堂。達磨大師十萬里西來。要作箇馳書達信漢。及乎面對梁王。盡力只道得箇不識。拈拄杖曰。有賓有主。有禮有樂。手面分開白月團。頂門撼動黃金鐸。</p>
<p>上堂。明月照高巖。懸水響前嶺。耳目一何清。冥然了心境。咄哉觀世音。擔雪來填井。下座。</p>
<p>上堂。</p>
<p>祖師意無別法。下地走穿却鞋。上牀眠脫却襪。只恁麼太誵譌。不恁麼無合煞。溈山水牛。百丈野鴨。帶水拖泥不足觀。腦後圓光最輝赫。喝一喝。</p>
<p>上堂。風不來樹不動。心不生境不到。僧問雲門。如何是佛。門曰乾屎橛。僧問楊岐。如何是佛。岐曰三脚驢子弄蹄行。好大眾。向道是龍剛不信。果然奪得錦標歸。</p>
<p>上堂。禪和家。道我無有不知。無有不會。忽有問如何是行脚事。便口如匾擔。病在於何。病在多知多解。恁麼參學。不如三家村裡種田漢。有問今歲稼穡如何。一一道出。如瓶瀉水。葢其無知解故。無揀擇故。秋氣正寒。各自歸堂。珍重。</p>
<p>上堂。辭親割愛。剃髮染衣。入此門來。合為何事。若也如慚識愧。是真出家。一出塵俗恩愛家。二出三界火宅家。三出麤惑煩惱家。四出細惑無明家。出得四種家。始稱衲僧家。且道。如何是衲僧家。撞著冤家。惡口小家。</p>
<p>上堂。惟一堅密身。一切塵中現。拈拄杖曰。釋迦老子來也。三百六十骨節。八萬四千毫竅。一一放大光明。照徹恒沙國土。於其中間。若聖若凡。有情無情。被其光者。無不證大涅槃。獲大安樂。得大受用。靠拄杖曰。此時若不究根源。直待當來問彌勒。</p>
<p>示眾。巖寺春深草樹肥。幾回特地啟柴扉。行人只在青山外。杜宇聲聲喚不歸。</p>
<p>上堂。赤肉團上有一物。昭昭靈靈。恍恍惚惚。隨事變通。了無拘束。要知來處分明。不離舉足下足。今時叢林中。聞與麼道。便道說老婆禪。殊不知。雲無心而出岫。水盈科而或流。遇高山而必止。至大海而方休。拍禪牀一下。</p>
<p>上堂。諸佛出世。是第二頭。祖師西來。是第三首。饒你向威音那畔。別立生涯。百草頭邊。全明殺活。布袋裡老鴉。未知有出身一路在。且作麼生是出身一路。拈拄杖曰。祝融峰頂上。露滴萬年枝。</p>
<p>開山忌拈香。未見巖頭。口似磉盤。既見巖頭。眼如木<span class='corr'>[木*突]</span>。本然理拄地撐天。何勞置問主人翁。呼來喚去。猶欠惺惺。乃插香曰。相逢不下馬各自奔前程。　散忌上堂。法不孤起。仗境方生。今日是開山空照祖師入般涅槃之晨。山僧將不可說不可說恒河沙世界。作一筵席。百億須彌廬山。作一盌飯。百億香水海。作一盌羹。聊陳供養。正恁麼時。且道將此筵席向甚麼處鋪設。若向世界上鋪設。世界<span class='corr'>已</span>成筵席。若向虗空鋪設。虗空又如何鋪設。眾中莫有出手措置者麼。如無。山僧自出手去也。竪拂子曰。恒河沙世界。百億須彌山。百億香水海。華簇簇錦簇簇。總在拂子頭上。不寬不隘。無欠無餘。大眾且道。空照祖師還來受供也無。受與不受且置。你道他即今在甚麼處安身立命。擊拂子曰。家家門前赫日月。太平不用將軍威。</p>
<p>結夏小參。圓覺伽藍。人人具足。在天同天。在地同地。自是諸人探頭太過。不能搆得。故勞釋迦調御。曲開方便門。立期立限。如逼生蛇化龍。要汝親證親悟。龐公道。十方同聚會。箇箇學無為。此是選佛場。心空及第歸。好大眾。箭不虗發。發必中的。語不虗發。發必全真。鍼眼魚吞却嘉州大象。即不問。且道可大師三拜得髓。還端的也無。拍禪牀曰。一年春又過。臺榭綠陰多。</p>
<p>上堂。相逢不拈出。舉意便知有。打失雙眼睛。留得一張口。孤峰頂上呵佛罵祖。竅鑿頂門。十字街頭掣風掣顛。符懸肘後。長沙虎。子湖狗。拈起麤辣藜。好與劈脊摟。</p>
<p>上堂。坐深井者。不知太虗之寬廣。忘偏見者。方明至理之圓融。與麼說話。譬如大地作射垛挽弓。所向無不中的。眾中忽有人出來道。如斯舉唱。今古罕聞。山僧喚侍者。點一盌茶供養他更有出來道。如斯舉唱。未護全提。亦喚侍者。點一盌茶供養他。且道。還有為人處也無。良久曰。雪壓難推㵎底松。風吹不動天邊月。</p>
<p>室中垂問。穩坐家堂。主人翁因甚不識。掀翻大海。摑碎須彌。平地上因甚擡脚不起。眼光爍破四天下。自家眉毛落盡。因甚不見。</p>
<p>一日謝事入松巖。巖為秋江湛隱處。萬山之巔。人跡罕至。師唯獨處。洪武甲寅夏。日本國遣使入貢。響師道風。奏請師化其國。上召至闕。師以老病辭。上憫而不遣。留處天界。全室泐延致丈室。時宋景濂。方在翰林。詣師談道。是冬奉詔東還。甲子。門人居頂。住鄞之翠山。迎師就養。四方叩謁者無虗日。一日示微疾。諄諄勉眾。以祖道為重。索筆書偈曰。七十八年。無法可說。末後一句。露柱饒舌。咄。書畢端坐而逝。時洪武丙寅七月十日也。壽七十有八。臘五十有九。遺命闍維煅骨。散木竹間。居頂不敢遵。乃於唐嶴之原。奉骨瘞焉<span class='note-inline'>(師奉師惟謹。常侍寂照立至三鼓。不命不敢退)</span>。</p>
</div>
<div class='div-other'><a id='mulu777' />
<p class='h4'>杭州府徑山大宗興禪師</p><p>台州人。甞與恕中木菴三人。結伴參方。罷遊紫籜。累歷名剎。後遷徑山。臨終忽嘆曰。夫三十。婦六齡。畢竟偶不成。遂坐脫去。</p>
</div>
<div class='div-other'><a id='mulu778' />
<p class='h4'>寧波府天童了堂一禪師</p><p>至正壬午。住台之紫籜。次遷天寧天童。上堂。僧問。昔日寶壽開堂。三聖橫身相為。臨濟住院。普化盡力扶持。畢竟明甚麼邊事。師曰。兩頭俱坐斷。一劍倚天寒。曰與麼則五位君臣齊列下。三玄戈甲一時收。師曰。錯下名言。僧喝。師曰。亂統禪和如麻似粟。乃曰。拈一莖草作丈六金身。將丈六金身作一莖草。好大眾。不是苦心人不知。便下座。</p>
<p>上堂。最初一句。末後一機。直下搆得。燈籠露柱。動地放光。其或未然。竹山今日失利。</p>
<p>示眾。樵歌來疊嶂。帆影落汀洲。猢猻戴席帽。直上樹梢頭。七星劍五雲樓。毬打人兮人打毬。萬事難把玩。魚吞水面漚。</p>
<p>上堂。長[此/束]鳥芳樹不棲。摩斯迦滄溟不入。龍泉與鈯斧同鐵。利鈍懸殊。良驥與駑駘同途。遲速有異。以拂子畫一畫曰。華須連夜發。莫待曉風吹。</p>
<p>小參。靈光不昧。萬古徽猷。智鑑洞明。十虗普應。時臨亞歲。節屆書雲。擊動法鼓。大眾雲集。一一天真。一一明玅。更說箇甚麼。若說有法。又被有礙。若說無法。又被無礙。若說不有不無法。又被不有不無礙。若說不不有不不無法。又被不不有不不無礙。雲從龍。風從虎。聖人作而萬物覩。日可冷。月可熱。眾魔不能壞真說。以拂子畫一畫曰。黃檗樹頭懸蜜果。無言童子唱巴歌。</p>
<p>問。文殊與普賢。萬法悉同源。如何是同源底法。師曰。胡張三黑李四。曰一毛吞巨海。於中更何言。師曰。不勞懸古鏡。天曉自鷄鳴。曰是非不到處。還有句也無。師曰。情知你亂會。</p>
<p>問。名假法假。人空法空。請師直指。師曰。曾問幾人來。曰無根樹子。向甚麼處栽。師曰。更深猶自可。午後更愁人。曰只在目前。為甚麼再三不覩。師曰。千年常住一朝僧。</p>
</div></div>
<p class='juan'>續燈正統卷二十三</p></div></div>
</div><!-- end of div[@id='body'] -->
</body></html>