<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu1214' />續燈正統卷四十</p><p class="byline">南海普陀嗣祖沙門西蜀　性統　編集</p><p class="head1">曹洞宗</p>
<p class="head2">大鑑下第三十七世</p>

<div class='div-other'><a id='mulu1215' />
<p class='h3'>博山來禪師法嗣</p>
<div class='div-other'><a id='mulu1216' />
<p class='h4'>廣信府博山雪關智誾禪師</p><p>本郡上饒傅氏子。父喪早。八歲辭母。依景德傳出家。傳矜師體羸。令頂禮大士號。一夜獲大士摩頂。肢節漸強。及覧羣書。無不意了。第閱壇經。有火燒海底句。不明。遂疑之。年廿六。參博山。山令看船子藏身處沒蹤迹。沒蹤迹處莫藏身話。久之。一日於槽廠。見磨鼻拽脫。忽然有省。以偈呈山曰。直下相逢處。由來絕覆藏。舌頭元是肉。嚼碎也無妨。山曰。子參得禪也。吾助汝喜。示以偈。有未及朝天子。回機却有妨句。因矢志服役。曉夕無違。一日侍山。山指衲衣曰。此是壽昌老漢的。我甞以一偈博得。子能如我。當不子惜。師曰。莫是師翁睡著。被和尚竊來。山曰。子試竊看。師立成五頌。山曰。據子見處。天下人攔把不住。我者裡未肯點頭在。師曰。謝和尚衲衣。便出。山一日謂師曰。子根利。當鈍却利。使死却全心始得。師拜受。即掩關六載。關中懸大鏡。日坐對之。纔覺業識心起。無明發現。便指鏡中唾罵。凡紙筆書籍之類槩不畜。唯以一念萬年萬年一念是計。忽一日作雪關歌。倩人寫呈山。山為擊節稱善。令開關。說偈贈之曰。始行大事六年雪。頓入圓明一片氷。今日幸親無縫塔。掣開關鎖萬千層。旋命師秉拂。晚率眾入室。山問。堂中首座。人天眼目。如何是人天眼目。師曰。頂門上。山曰。還假照鑑也無。師曰。君不見。山曰。不虗參見作家來。師掩耳而出。一日受灜山請。山堅留。師因問把住時如何。山曰。放開一線。師曰。放開時如何。山曰。把住不容行。師曰。如何是放行中把住。山曰。闍黎看脚下。師曰。如何是把住中放行。山曰。拂子在我手裡。師曰。大善知識。也須讓人。出得羅籠。入得羅籠。山曰。爭奈老僧何。師曰。衝霄還彩鳳。透網是金鱗。山休去。師於天啟丁卯。出住灜山。崇禎辛未。繼席博山。丙子。赴浙之虎跑大慈妙行諸剎請。上堂。譬如琴瑟箜篌。雖有妙音。若無妙指。終不能發。寶覺真心。各各圓滿。如我按指。海印發光。汝蹔舉心。塵勞先起。黃面老人。五百生前。曾做樂官來。一等習氣。可謂熟處難忘。山僧者裡。素乏師傳。指法椎鈍。祇有一曲沒絃琴。彈得最熟。今日舉似諸人也。竪拂子曰。者是妙指。喚甚麼作妙音。擊拂子曰。者是妙音。喚甚麼作妙指。擲下拂子曰。曲終人不見。江上數峰青。</p>
<p>上堂。欲識佛性義。當觀時節因緣。今夜是除夕。明旦是元朝。者是時節。作麼生說箇自彰底理。拈拄杖曰。者木上座。二十年前。寒不知寒。熱不知熱。桃符換不管春來。爆竹響那知臘去。雖則如癡似懵。要且能為物主。二十年後。寒則知寒。熱則知熱。迎新歲也貼門符。送殘冬還橈榾柮。雖則隨波逐浪。要且不為時凋。卓拄杖曰。到。如今說知也得。說不知也得。說知不知總得。不萌枝上。不妨暗辨春秋。無影峰前。猶得明占氣候。諸禪德祇如年更歲換。臘去春來。諸人分上。還是知即是。不知即是。若道知。喚作毛道凡夫。謾道花枝偏有色。空勞鶯語為誰嬌。若道不知。坐在淨白窠臼。只為氷堅難躍鯉。却緣水淺不藏龍。去此二途。畢竟作麼生。擲拄杖曰。鶻臭布衫都脫却。穿婆帔子拜婆年。</p>
<p>上堂。山僧開箇貨舖。慣行兌換。不悞主顧。且道。是甚麼貨舖。你若把一副熱心腸來。我便將一副冷的換與。你若把一副冷心肝來。我便將一副熱的換與。何故。為他熱的太傷熱。冷的太傷冷。冷熱不均。所以作病。忽有箇不冷不熱的出來。你道。山僧將甚麼換與。乃震威一喝。時有僧出禮拜起擬問。師曰。想君不是金牙將。怎解彎弓射尉遲。便下座。</p>
<p>小參。釋迦老子解揑怪。向無生處說生。破院道人不曾生。無生可說。釋迦老子會裝巧。向無滅處說滅。破院道人不曾滅。無滅可說。與麼則釋迦老子。全身墮在生滅。破院道人。全身跳出生滅。且道。跳出的是。不跳出的是。不見道。他人住處我不住。他人行處我不行。不是與人難共住。大都緇素要分明。</p>
<p>示眾。南人不夢千人帳。北人不夢萬斛舟。以耳目所接不同故也。祇如香臺佛像。夢作國王。此聖境冥符。法華所謂常有是好夢。是也。山僧適來。偶得一夢。既非熟習。亦非聖境。且道。是甚麼夢。試舉看。昨夢一人入方丈求偈。山僧道。我要睡。問取木上座去。他道。和尚說的纔好。山僧為他逼不得<span class='corr'>已</span>。向道。借拳行令打虗空。大地河山切恨同。至道從來嫌揀擇。趙州齒缺不關風。惺來恰以讓居士請示眾。山僧。肚腸乾索。無可應酧。只得將此偈拈出。顧視左右曰。大眾。三十年後。莫道山僧與你說夢好。</p>
<p>問。如何是不呈的句。師曰。賊贓<span class='corr'>已</span>露。</p>
<p>問。婆子燒菴。者僧如何。師曰。任從風浪起。穩坐釣魚舟。</p>
<p>問。那邊不坐空王殿。是何旨趣。師曰。為他不墮尊貴。</p>
<p>問。</p>
<p>如何是殺人刀。師曰。倒挂眉間。曰如何是活人劍。師曰。不斬死漢。</p>
<p>問。如何是真實信。師曰。鐵輪天子璽。曰如何是真實疑。師曰。一堵牆百堵調。曰如何是真實見。師曰。一點瞞不得。曰如何是真實用。師曰。鈎錐都放下。呼遣聽臨時。</p>
<p>師鶴立牛行。賦性寬厚。色莊容敬。望者意消。說法不假思議。落筆無半點塵。故士大夫。樂與之遊。所著。有摘燈錄。炊香堂詩文書。復語錄若干卷。行世。丁丑。浙歸抵瀛山。示微恙。閴然謐公。問和尚安否。師彈指一下。謐曰。末後句也須分付。師曰。你道。我生耶死耶。謐顧視間。則師<span class='corr'>已</span>逝矣。壽五十三。臘三十七。建塔於博山蓮華峰之西原。</p>
</div>
<div class='div-other'><a id='mulu1217' />
<p class='h4'>淮安府檀度嵩乳道密禪師</p><p>泗州唐氏子。生而胎素。幼歲便有出塵志。事親以孝聞。年十四。投景會驅烏。二十事包笠。初歷講肆。閱楞嚴。至雖得多聞不成聖果句。歎曰。不躭幻身世。而反躭此幻學耶。遂棄之。首參壽昌基隆。次參博山。山門庭嚴重。師為心死焉。久之。倣三登九上意。徧參雲門金粟。罷。復還博山。明年。隨眾採茶次。忽白雲從㵎底起。師覩之有省。歸以偈呈山。山曰。者且置。祇如一口氣不來。向甚麼處安身立命。師曰。不向和尚通去處在。山曰。莫便是你安身立命處麼。師曰。道密終不作此見解。山曰。好與三十痛棒。嗣是。山與命名授戒。且贈以偈曰。新豐一曲傳來遠。鳳嶺煙霞猶冉冉。裂石穿雲和不齊。一毫端上乾坤轉。潛行密運貴深藏。古殿含春待晚香。萬里海天能獨笑。金針繡出玉鴛鴦。於是辭山。縛茅郁洲山數年。始開法淮安檀度。次住安東能仁。徐州雲龍。乃若青峰菩提法起等處。皆隨機隨時。初無作意。</p>
<p>上堂。恁麼也得。落花有意隨流水。不恁麼也得。流水無心送落花。恁麼不恁麼總得。常憶江南三月裡。鷓鴣啼處百花香。</p>
<p>上堂。拈拄杖曰。識得一萬事畢。設若一亦不立。又作麼生。擲下拄杖曰。門簾乍被風吹去。明月光贏四壁生。</p>
<p>小參。五九四十五。木馬嘶風舞。海底泥牛驚。翻浪乘風鼓。[跳-兆+孛]跳上梵天。摩醯目撞瞽。萬象沒逃生。千賢呌冤苦。忽然燕谷一聲雷。依舊泥牛還復土。喝一喝。</p>
<p>小參。藥山久不陞座。依俙似曲。院主曰。大眾久思法誨。請和尚說法。好肉剜瘡。山令打鐘。却被風吹。大眾方集。錯過也不知。山陞座。良久。便下座。疑殺天下人。院曰。許為說法。何得不垂一言。姹女<span class='corr'>已</span>歸霄漢去。獃郎猶向火邊蹲。山曰。經有經師。論有論師。爭怪得老僧。老老大大。是何心行。大眾。還委悉麼。山僧與你旁通一線。乃頌曰。杲日麗中天。高低靡不照。爭奈無眼人。反怪光不到。徒禱告含元殿問長安道。</p>
<p>僧問。了即業障。本來空未了。應須還宿債。祇如師子二祖。是了未了。師曰。兩彩一賽。</p>
<p>問。如何是無佛無眾生者。師曰。幾乎恁麼答汝。曰是非不到處。是甚麼人分上事。師曰。汝要棒喫那。</p>
<p>問。如何是兼帶一路。師曰。蝶穿芳草雙眉溼。蜂撩殘花兩股肥。</p>
<p>問。如何是類墮。師曰。靈犀翫月。曰如何是隨墮。師曰。木馬遊春。曰如何是尊貴墮。師曰。坐不當堂。</p>
<p>問。萬法歸一。一歸何處。師曰。雲籠嶽頂。曰意旨如何。師曰。月照波心。</p>
<p>問。如何是君。師曰。天然貴異。曰如何是臣。師曰。武緯文經。曰如何是君視臣。師曰。天覆於下。曰如何是臣向君。師曰。地載於上。曰如何是君臣道合。師曰。天地位焉。萬物育焉。</p>
<p>僧問。如何是金針雙鎖備。師曰。石女繡雙鳳。冲開碧落天。曰如何是交互明中暗。師曰。蘆花兩岸雪。烟水一江秋。曰如何是理事俱不涉。師曰。前村煙浪裡。別有好思量。</p>
<p>示雪照座主偈。非風非幡。澄潭不許蒼龍蟠。是標是月。打刀須用邠州鐵。言外旨句中玄。石虎雙翎頭戴雪。拏吒八臂手擎煙。見即便見。傳無可傳。擬議雲飛萬里。眨眼鷂過三千。海月雲山拋教盡。男兒鼻孔自撩天。</p>
<p>師德重感人。杖頭到處。緇素雲委。性喜誦說。諸方間。有妄為雌黃者。即厲色叱止之。故及門之士。皆厚重。明年七十。與答之間。皆寓訣別意。旋取道漣水。登青峰度夏。法起歸休菩提。順治戊戌三月五日。遂絕食。示誨諄諄。書偈。有石火電光平田荊棘之語。十一日。沐浴端坐而逝。壽七十一。臘五十八。塔全身於菩提社之右。</p>
</div>
<div class='div-other'><a id='mulu1218' />
<p class='h4'>福州府長慶宗寶道獨禪師</p><p>廣州陸氏子。六歲。聞鄰嫗發願來生童真出家見性成佛語。遂觸宿因。堅出世志。乃披剃。唯事苦參。年十四有省。三十出嶺。參博山。山與語器之。一日呈偈曰。貪程不覺曉。愈求愈轉渺。相逢不是渠。纔是却顛倒。蟻子牽大磨。石人撫掌笑。別有活生機。不落宮商調。山見以為深入堂奧。乃謂人曰。山僧開三十年飯店。從無一箇還飯錢者。獨子其庶幾乎。初住廬山。次開法廣州羅浮。後主福州長慶。</p>
<p>僧問。一切諸佛。皆從此經出。如何是此經。師震聲一喝。</p>
<p>舉六祖風旛話。頌曰。不是風兮不是旛。關山把住路行難。愚人只管貪程去。那想全身在此間。</p>
<p>舉高峰無夢無想話。頌曰。無夢無想上在麼。相隨來也沒如何。誰家門首無明月。頗奈夜行人更多。</p>
</div>
<div class='div-other'><a id='mulu1219' />
<p class='h4'>江寧府獨峰竹山道嚴禪師</p><p>順慶大竹縣沈氏子。總角染衣南遊。初預講肆。一日走京口。登凌雲亭。忽身心世界。頓然一空。遂罷講。往參博山於天界。乃問。和尚離博山來天界。為人事作麼生。山曰。今日特為先君設奠。師曰。還有向上事也無。山曰。有。師曰。如何是向上事。山曰。請坐喫茶。於是。命典第二座。其領眾入室。當機應對。動合宗旨。山喜之。甞曰。博山一枝橫出。秘在汝躬。乃授名道嚴。且囑曰。汝當以道法嚴持也。時年三十有四。當崇禎<span class='corr'>己</span>巳也。自是。韜迹承恩閱四年。開極樂祇園兩剎於滁上。又五年。住錫金陵獨峰。入院時。恍然如舊。師於是作投老計。甞榜三問語。勘驗方來。一曰。不是心不是佛不是物。畢竟是箇甚麼。二曰。此經深固幽遠。無人能到。且道。喚甚麼作此經。三曰。獨峰路險。把關令嚴。欲到者。試借公驗看。師甞應請姑孰之興國正覺萬壽三院。晚仍歸獨峰。順治壬辰。師五十初度。忽寺門菩提樹。傾折一株。三月四日。集眾垂誡諄諄。六日午刻。浴畢長逝。壽五十九。臘四十。說法二十一載。計坐道場。凡五。塔全身於本山龍山之陽。</p>
</div>
<div class='div-other'><a id='mulu1220' />
<p class='h4'>建寧府迴龍古航道舟禪師</p><p>泉州晉江鄭氏子。生萬曆乙酉。幼失父。事母有孝聲。母逝。乃棄家寓承天寺。閱壽昌錄。至問僧死了燒了作麼生是你本性處。有疑。往參博山。山為薙染圓具。甞坐不語堂。目不交睫者三月。參究益切。適余集生至。與語有契。延師閉關金陵。一日洗面。脫然有省。自謂。吾於無可奈何處。得箇巴鼻。會博山說法天界。上堂。師出問。鐘未鳴鼓未響。還有佛法也無。山曰。木人井底吹。師曰。石女溪邊舞。山曰。祇如語中帶玄一句。又如何道。師曰。夜半正明。天曉不露。山便下座。山回博山。乃以如意付之曰。當慎重。勿負老僧。師復掩關。明年。奔訃博山。乃入閩主法迴龍。復隱里之戴雲山。丙子。林宗伯季翀。請結制承天。丁丑。繼席雪峰。結冬長慶。戊寅。還迴龍。己卯住博山。辛巳。菴建陽。祀二親木主。所住之處。不循開堂請。唯有示眾而<span class='corr'>已</span>。故有示眾曰。老僧不上堂。葢因無法說。性不近人情。恰似箇鐵橛。一味放癡憨。任人道朽䂐。雖然。稱住持直是口。無舌之句。葢實錄也。</p>
<p>示眾。拈華示眾。有口難開。斷臂歸來。無法可得。四七祖師。無非望空啟告。遞代兒孫。總是掘地討天。老僧當年不識好惡。悞入博山社。火被伊熱瞞。至今有屈難伸。雖領眾住持。三緘其口。葢不敢鈍置諸人。亦恐有玷法門。大眾且道。恁麼住院。是為人。不是為人。不見道。啼得血流無用處。不如緘口過殘春。</p>
<p>示眾。夜夜抱佛眠。情真罪當。朝朝還共起。死欵親招。起坐鎮相隨。刀斧斫不開。如形影相似。去離亦不可。欲識佛去處。未敢相許。祇者語聲。是切忌錯認。諸昆仲。還識傅大士麼。只知開口易。不顧舌頭長。</p>
<p>僧問。真覺有言。石卵爆盡。檉枝掃地。吾當再來。師今繼席。莫非再來麼。師曰。誣人之罪。以罪加之。曰恁麼則據欵結案了也。師曰。一狀領過。</p>
<p>師病次。僧問。和尚何病。師曰。針灸不得的病。曰與麼則神醫拱手也。師曰。須知有不病者。曰如何是不病者。師拈如意便打。</p>
<p>示荊州親藩惠王法語。宗門無語句。實無一法與人。只要人自參自悟。自證自修。以見自己本來面目而<span class='corr'>已</span>。非有他術。葢此本來面目。不以聖賢而莊嚴。不以庸愚而醜陋。王公與士庶同。士庶與含生等。凡囑有情。體元無二。特以迷而不參。昧却自<span class='corr'>己</span>精光。謂之眾生。若參究一明。如天普葢。似地普擎。則謂之佛祖矣。佛祖眾生只一迷悟間。參究不參究。斯有天地之殊耳。達磨西來。直指人心。見性成佛。靈俐漢一覰便了。更無許多周折。所以寶誌云。欲識大道真體。不離聲色言語。者裡無疑。說箇見性。說箇成佛。早成剩語也。如未然者。必須猛著精彩。二六時中看。是誰見誰聞。誰為覺知。是誰穿衣御[貝*善]。是誰起居動作。看到無可看處。自然大悟。徹底洞明。迷雲破散。智日高昇。始知大地眾生。由來一體。森羅萬象。共貫同條。且無情與非情之異。又何有貴賤凡聖之殊哉。</p>
<p>師骨鯁性成。於衲子中即英靈。絕無肯諾語。故於壁立萬仞無愧也。順治乙未。示微疾。視事如常。八月二十五酉刻。趺坐而逝壽七十一。臘三十三。塔全身於建陽鳳山之陽。</p>
</div>
<div class='div-other'><a id='mulu1221' />
<p class='h4'>廣信府博山雪磵道奉禪師</p><p>建陽龔氏子。夙根敏異。幼不茹葷。十七。聽楞嚴有感。遂投支提薙染。廿六。隨杖人於鳳山羅山玄沙間。僅二載。知有<span class='corr'>己</span>躬下事。乃抵浙參真寂。有年。次參博山。山問。甚處來。師曰。窑中。山曰。天不能葢。地不能載。因甚却埋在窑中。師曰。今朝且喜。得見和尚。山曰。向來作何所務。師曰。看一歸何處。山曰。即今看者何在。師曰。伸手。只在縮手裡。山曰。甚處學得者虗頭來。師曰。某甲終不敢自瞞。後於勺菴。聞雞鼓翅大呌。乃頓悟。述偈曰。栢子焚殘燄欲無。鄰雞忽聽一聲呼。昔年錯認驢窺井。今日方知井覷驢。走呈山。山頷之。順治丙戌。開法灜山。丙申。繼席博山。高泉普寧間。嘗應之。</p>
<p>上堂。水之濵。山之麓。是處是桃花。是處是修竹。紅者紅兮綠者綠。一般性質出天然。直者直兮曲者曲。知歸謾謂許靈雲。善用休誇只多福。究竟其中委宛情。總是畵蛇重添足。不添足。六六誰云三十六。拈頭作尾尾為頭。饑喫飯兮困就宿。咄。</p>
<p>小參。今朝九月初五。天氣半晴半雨。最好時節因緣。一眾耳聞目覩。且道。覩聞的是箇甚麼。南山老大蟲。咬殺重牙虎。萬象森羅。一齊起舞。大眾。虎咬大蟲。則且置。萬象因甚麼起舞。不見道。甜瓜徹蒂甜。苦瓠連根苦。</p>
<p>康熈己酉春。以院事託座元。明年六月二十日示寂。臨寂時。黃龍岑。按師身問。屋破不蔽風雨時如何。師曰。乾坤翻轉更由誰。曰與麼則一眾景仰有分也。師拱手而逝。壽七十九。臘六十二。塔靈骨於本山蓮華峰之陽。</p>
</div>
<div class='div-other'><a id='mulu1222' />
<p class='h4'>開府大成余公居士</p><p>字集生。法名道裕。別號布衲。桐城人。參博山。覩法堂聯密移一步語。有省。自是決信無疑。上山書曰。自見和尚後。覺向來胸臆雜毒。被少分醍醐。洗括頓盡。歸來。硯筆付之祖龍。書籍付之㹠犢。丈室而外。一物不將。獨是坐斷十方。密移一步。麤知奉教而行。而長安甚閙。我國晏然。且喜歸源有路。中間自信得力處。是去冬解組歸時。於凍舟中。結八十日不語期。所謂佛也沒奈何。良然良然。若問某甲見箇甚麼。䌫開口。便自肉麻了也。</p>
<p>一日。與同參持論。互相不肯。公乃曰。我最喜長慶道。唯人自肯乃方親。同參曰。此箇公案。被和尚改了也。他道。唯人不肯乃方親。公曰。者老漢惑亂人。無有了日。</p>
<p>雪關誾問。閉門作活為何事。公曰。出賣[車*度]轢鑽。曰補網張風成何用。公曰。添箇黑撈波。曰八卦正位如何排。公曰。初忌當頭。曰路逢猛虎如何避。公曰。一任[跳-兆+孛]跳。曰一條直路如何入。公曰。巍巍堂堂。曰斜街曲巷如何通。公曰。婆婆和和。曰中心樹子如何斫。公曰。亞交空勞樽爼計。曰關津把斷如何過。公曰。蘇卿元是漢朝臣。曰如何是透頂的人。公曰。脚跟點地。曰如何是透底的人。公曰。鼻孔撩天。</p>
<p>斷拂老人住雪峰時。公問。當年真覺大師。所遺三箇毬子。和尚還是一時用。次第用。總不用。斷拂答以偈曰。雪峰毬子總不用。死爛蛇頭能活弄。次第拈來舉向人。眉毛與眼一齊動。一時拋出大家看。波斯乞命無門縫。三轉語酬余石頭。莫教磕破人間夢。公於是。竭力雪峰者無倦容。</p>
<p>晚甞與黃元公輩結社。究心禪學。所著。有五燈華。行世。</p>
</div></div>
<div class='div-other'><a id='mulu1223' />
<p class='h3'>東苑鏡禪師法嗣</p>
<div class='div-other'><a id='mulu1224' />
<p class='h4'>江寧府天界覺浪道盛禪師</p><p>別號杖人。閩柘浦張氏子。于明萬曆壬辰十二月十六戌時生。幼而聰慧。天縱性成。聞大父坐化。輙疑曰。此箇靈明。向何處去。一日街行。聞猫聲有省。適瑞巖源過浦。密投剃落。時年二十。隨掩關夢筆。一日閱百丈再參因緣。忽有悟。會博山來主董巖。往求具戒。且問。從上佛祖。如何行履。山曰。須從工夫透脫始得。師曰。佛祖行履。豈因工夫耶。山曰。子且去做到那田地著。師辭擬參壽昌。道經書林。見東苑。苑問。曾聞博山提唱維摩經否。師曰。曾聞。苑曰。彌勒得一生受記作麼生。師曰。大有人疑著。苑曰。你又恁麼去。師異之。圍爐次。師舉僧問古德。劫火洞然。大千俱壞。未審。者箇壞不壞。有云壞。有云不壞。此意如何。苑曰。你又恁麼來。師遂折節過冬。因呈生平所見。苑喜。一日以偈付之。時年丙辰也。次年。隨苑禮足壽昌。昌勘問明驗奇之。因問東苑。當時答一語。和尚便滿口見許。若是道盛。決不輕易放過。昌曰。祇如他道和尚莫作怪。你作麼生。師纔啟口。昌便劈面一掌。師曰。也是賊過後張弓。昌曰。且喜。有人喫掌在。嗣以臨濟趙州玄沙諸公案詰之。師以六頌發明。昌頷之。戊午。昌寂。為父兄攙歸浦。次年。結制羅山。冬之興化。開法國歡。天啟壬戌。禮足博山。乙亥。結制楚之龍湖。次主寶筏黃檗。丙子。繼席壽昌。戊寅。主匡埠圓通。己卯。復入楚主芝佛。赴荊王請。內庭說法。庚辰。主豫章泰定。建安王。請說法上藍。次應鼓山請。冬還壽昌。時師年五十矣。癸未。結制靈谷。甲申。結制祖堂。乙酉。住徑山。次年。結制天界。又次年。主太平萬壽。及無相寺。是冬。江院王公。閱師原道七論。謂。不應稱明太祖三字。坐師獄中。師不辨陳。大宰命吏。省師索偈。師為書問予何事棲碧山。笑而不答心自閒。桃花流水杳然去。別有天地非人間。詩遺之。宰為嘉甚。操江李公。過太平。特入獄詢其事。時當道畢集。索七論閱之。李公曰。此論道書也。刻在崇禎年。稱明太祖。禮也。況明亦稱元世祖。遂一笑而釋。師出。略無異色。李公顧當事曰。禁之無慍。釋之無喜。非真道人何如。辛卯。再主萬壽。壬辰。主攝山棲霞。丙申。住浙虎跑。因得興復崇先。坐道場五十餘處。語錄如之內集三十三種。外集三十一種。師為人。機雖孤峻。而性實溫和。凡示誨人。不豁然則不<span class='corr'>已</span>。故。士大夫願就刀尺者。比比然。皆以道為懷。絕無他念。不喜索隱形怪。不喜別戶分門。唯參同是任。弘法是職。雖屢經患難。至死不怠。海以內。莫不咸尊為宗門巨匠也。</p>
<p>上堂。以如意打圓相曰。會麼。逈日輪而叶夢。夜半正明乘象駕以投機。曉來不露天然貴胤。纔生即指顧稱尊。正位青宮初立。便紹承大統。優曇示現。長春之花萼方新。寶祚隆膺。億代之本枝遠茂。紹天地祖宗慧命。啟朝廷社稷光輝。則且置。今當皇太子睿誕辰。且作麼生舉揚慶贊。永祝千秋同日月。常瞻萬壽等乾坤。</p>
<p>上堂。偶向江頭採白蘋。閒隨年少賽江神。眾中不敢分明說。暗擲金錢卜遠人。良久曰。噫。無限相思空自委。尋常觸著最難禁。</p>
<p>上堂。雙輪合璧。泥牛入海如神。五曜經天。石馬迴途自妙。微雲澹河漢。秋露滴梧桐。路逢達道人。不將語默對。若有箇漢。向者裡發得一笑。許他親見歇祖。八字打開。別施手眼。衣被萬化。乳育羣英。使箇箇遮天葢地去。還會麼。夜排月戶清光遠。秋拭山稜秀色多。</p>
<p>上堂。十字街頭結制。唯有石橛子。自肯承當。急水灘上白椎。祇許竹篙兒。全機活脫。杖人恁麼舉。忽有箇出來。捲却席子也。好與三十棒。且道。是賞伊罰伊。檢點得出。黃頭碧眼。剜肉成瘡。檢點不出。白牯黧奴。開眼作夢。祇如今日與眾造箇欵端。又作麼生。巨靈抬手無多子。劈破華山千萬重。</p>
<p>上堂。人從賢溪來。請擊皐亭鼓。䇿杖獨登堂。一喝驚古今。是誰直下耳聾。又誰當央舌吐。不勞象骨更拋毬。且看玄沙是甚虎。巢知風穴知雨。動植飛潛各有主。電卷星馳。龍驤鳳翥。者些兒須自許。太平一曲韵深長。流水高山何足譜。</p>
<p>示眾。石女夜拋梭。織錦密彰文彩。木人朝結網。得魚疾透波瀾。相將活計以成家。因此勤勞而樂業。草野渾忘治象。宸廷冥契天然。祇如此外。還更有向上事也無。寒來破衲蒙頭坐。醒後敲氷自煑茶。</p>
<p>小參。一二三四五六七。萬仞峰頭獨足立。翻身撞倒老空王。捉敗真贓還呌屈。誰見此真贓。誰雪此冤屈。要識真金火裡看。杖頭有眼明如日。</p>
<p>示眾。三七日前。釋迦掩室於摩竭。三七日內。海底波斯嚼生鐵。三七日後。大家笑龜不成鼈。無論是七後七前。只要你自奮自烈。不有傷人心。爭解死冤結。說甚為人須為徹。殺人須見血。若作一場鬼戲。徒自捉棒打月。</p>
<p>問僧。甚處來。僧曰。和尚試定當看。師曰。野狐精[跳-兆+孛]跳作麼。曰情知和尚有此一機。師曰。苦不是新羅。僧便拜。師曰。村夫喫橄欖。</p>
<p>閩僧參。師問。你是延平來的麼。曰是。師曰。交劍潭兩條龍還在否。曰不知。師曰。蚯蚓穿過東海。蝦蟆撞倒須彌。跂死禪和。打瞌睡未曾醒在。</p>
<p>問。如何是常住三寶。師曰。兩粥一飯。曰如何奉持。師曰。朝看東南。晚觀西北。</p>
<p>問。有問石頭。如何是道。頭曰。木頭。如何是禪。頭曰。碌磚。此意如何。師曰。藝壓當行。曰或問和尚如何是道。作麼生。師曰。好皮不染皂。曰如何是禪。師曰。好人不倩錢。曰此與石頭同別。師曰。石馬廟前有傘舖。曰不會。師曰。木屐店在對門開。</p>
<p>師應機超脫。不肯蹈人蹊徑。類是。己亥。歸天界。休夏毗盧閣。九月四日。命移几杖。入舊方丈。七日起禮佛。巡各堂寮舍。開示諄諄。回室索筆。書偈曰。萬象指頭明卓異。縱擒不換機何利。無端拶斷破蒲鞋。翻然直入千峰去。擲筆而逝。塔於棲霞天開巖。壽六十八。臘四十九。</p>
</div></div>
<div class='div-other'><a id='mulu1225' />
<p class='h3'>鼓山永覺賢禪師法嗣</p>
<div class='div-other'><a id='mulu1226' />
<p class='h4'>福州府鼓山為霖道霈禪師</p><p>參鼓山。針芥契合。親炙三十秋。鼓山八旬大慶。舉為首座。始垂記莂。</p>
<p>住後上堂。庾嶺一舖。功德無量。劫來成就。今日一回拈出。便見光輝宇宙。不須雪點紅爐。一切萬法仍舊。春水盈盈競流。春山叠叠挺秀。春鳥關關和鳴。春樹[葸-十+夕][葸-十+夕]鬱茂。若能直下便見。即是瞿曇之後。更作佛法商量。此人却不唧[口*留]。乃舉拂召大眾曰。見麼。是大神呪。是大明呪。擊案下座。</p>
<p>上堂。人人有箇本爹娘。如影隨形處處彰。無奈眾生自違背。今朝突出在中央。前是佛殿。後是法堂。左是廚庫。右是僧堂。且道。中間底本爹娘。是何面目。良久曰。切忌觸諱。</p>
<p>上堂。秋風凉秋夜長。未歸客思故鄉。拍禪牀曰。者裡是甚麼所在。切忌開眼尿牀。</p>
<p>師到南山。二勝和尚請上堂。賣松風於臘月。煞不知時。撾布鼓於雷門。尤堪捧腹。雖然。只得將錯就錯。向虗空裡。打箇筋斗。貴得主賓道合。正脉流通。拈拄杖曰。滿口道不出。信手拈將來。卓一卓曰。瞎驢正法眼。滅却又重開。開後如何。良久曰。不是我堂頭道兄和尚。誰共相委。又卓一卓下座。</p>
<p>上堂。今朝十月廿二日。伐鼓敲鐘眾雲集。時節因緣既現前。聽取唱箇波羅蜜。乃舉拂子。召大眾曰。君不見。又放下拂子曰。君不見。良久曰。呵呵。不是知音者。徒勞話歲寒。</p>
<p>上堂。菩提本無樹。秤錘是鐵鑄。明鏡亦非臺。光明徧九垓。本來無一物。千足與萬足。何處惹塵埃。蓮華火裡開。諸人還見祖師麼。良久曰。清源方舉首。紫帽笑咍咍。</p>
</div></div></div></div>
<p class='juan'>續燈正統卷之四十</p>
</div><!-- end of div[@id='body'] -->
</body></html>