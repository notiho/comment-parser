<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1100' />續燈正統卷三十六</p><p class="byline">南海普陀嗣祖沙門西蜀　性統　編集</p><p class="head1">曹洞宗</p>

<div class='div-other'><a id='mulu1101' />
<p class='h2'>大鑑下第二十四世</p>
<div class='div-other'><a id='mulu1102' />
<p class='h3'>報恩秀禪師法嗣</p>
<div class='div-other'><a id='mulu1103' />
<p class='h4'>順天府萬壽雪庭福裕禪師</p><p>字好問。太原文水張氏子。生宋寧宗嘉泰癸亥。九歲日誦千言。里中有聖小兒稱。未幾遭世變。失天倫所在。煢絕無依。道逢老比丘。勸令學佛。且曰。汝能誦法華足矣。師曰。學佛止是乎。比丘異之。偕謁休林古佛於僊巖。古佛納之。為祝髮受具。當嘉定甲申。與雙溪廣。同事者七年。次參萬松於燕之報恩。松一見便許入室。問子從何得箇消息。便恁麼來。師曰。老老大大。向學人手裡納敗。曰老僧過在甚處。師曰。學人禮拜。暫為和尚葢覆却。松奇之。於是親炙者十年。值壬辰之變。祖剎荒蕪。尋承萬松海雲。見招遂有少林之命。自是道益隆名益著。學者日益廣。元世祖居潛邸。命師作資戒。會元定宗戊申。詔住和林。興國辛亥憲宗徵。至北庭行在所。問道言簡帝心。庚申元世祖踐祚。俾師總領釋教。復僧尼得廢寺。二百三十有六區。仍賜光宗正辨禪師。號。為師建精舍於故里。曰報恩。給田飯眾。寵錫甚至。時萬壽虗席。眾請師主之。尋分建和林燕薊長安太原洛陽諸剎。至元辛未春。詔天下釋子。大集京師。師之眾居三之一。濟濟可觀。上喜之。師穎悟異常。三閱大藏。成誦而後<span class='corr'>已</span>。誘掖後學無倦色。通群書善翰墨吟咏。其上堂。普說幾十萬言。門人請梓。師叱曰。此吾一時遊戲所發。佛祖妙道。安可以形迹為哉。竟止之。既老倦於接納。歸隱嵩陽焉。</p>
<p>僧問。如何是祖師西來意。師曰。待乳峰點頭。即向汝道。</p>
<p>問如何是向上尊貴一路。師曰。漁歌驚起沙汀鷺。飛入蘆花不見蹤。</p>
<p>問僧道源不遠。性海非遙。且道。畢竟在甚麼處。僧擬議。師便喝。</p>
<p>問如何是西來大意。師曰。官不容針。曰一花五葉時如何。師曰。私通車馬。曰與麼則少林一曲。國師唱去也。師曰。誰買黃金鑄子期。</p>
<p>問逢山開路。遇水安橋時如何。師曰。四十九年空費力。一千七百枉施功。曰如何得超然。獨拔今時去。師曰。逢山開路。遇橋渡水。</p>
<p>問僧面壁石。有人看見達磨麼。曰今日幸遇和尚。師曰。拄杖子亦幸遇。上座遂打。僧作禮曰。恩大難酬。師擲下杖曰。脹殺懷州牛。</p>
<p>師襟度夷坦。丰神閒靜。說法三十餘年。如鼓雷霆揭日月。繼踵前賢。標準後學綽有古上遺風。至於涸池出泉古殿。光生屢致祥瑞。師皆誡勿言。乙亥秋七月二十日。示微疾。書偈告終。壽七十三。臘五十二。塔於寺西塢。後至仁宗履位。初贈號追封。命詞臣撰文表其塔。尊隆特甚。其為天子追慕。永歎有如此。</p>
</div>
<div class='div-other'><a id='mulu1104' />
<p class='h4'>順天府報恩林泉從倫禪師</p><p>參萬松。於阿那律得天眼因緣。有省悟。向上眼舉似松。松問。如何是向上眼。師曰瞎。松曰。真箇瞎那。師曰瞎瞎。松頷之。後出世住萬壽。</p>
<p>上堂。禪禪非正非偏。無意路有單傳。超今邁古絕後光前。但能亡影迹。何必守蹄筌。直指人心。即佛乘。槎客是張驀。九年面壁無餘事。夜半金烏挂碧天。</p>
<p>元至元壬申。世祖詔入內殿。與帝師論道。且命師發揮禪學大旨。師為舉圭峰禪源詮。對曰。禪梵語也。此云思惟。修亦名靜慮。皆定慧之通稱。為萬德之源。故名法性。亦是眾生迷悟之源。故名如來藏。亦即諸佛萬德之源。故名佛性。然不無淺深階級之殊。其帶異計。欣上厭下。而修者名外道禪。正信因果。亦以欣厭。而修者是凡夫禪。悟我空偏真之理。而修者是小乘禪。悟我法二空真理。而修者是大乘禪。若頓悟自心。本來清淨。元無煩惱。及與菩提。一切智慧。本自具足。依此而修。是最上乘禪。亦名如來。最清淨禪。達磨西來。遞代相傳者是也。帝曰。在先有問。皆言無說。如今何却有說喋喋耶。師曰。理本無說。事則千差。帝曰。何謂理無言說。師曰。理與神會。如人食蜜。若問蜜之色相。可以紫白言。若味則有難於啟口。帝謂帝師曰。此語非耶是耶。帝師曰。此與教中甚深般若無異。帝復問祖師公案。師舉六祖非風旛動。仁者心動話對之。帝師詰曰。實風旛動。何名心動。師竪拂子。拂一拂曰。且道。是甚麼動。帝師無語。師曰。不可更道。一切唯心萬法唯識也。帝為稱善。</p>
<p>示眾。北斗似杓。南斗似瓢。任伊斟酌。暖日凉飇。冬至寒食一百五。須知節令不相饒。到此莫有解吞吐者麼。僧問。法眼道。我二十年。只作境話會。既不作境話會。畢竟作麼生會。師曰。猿抱子歸青嶂裡。鳥銜花落碧巖前。</p>
<p>示眾。若論此事。如丹鳳衝霄。不留朕迹。直得星攢碧落。月浸丹墀。翡翠簾垂。燭香人靜。當此之際。那容喘息。寧許窺窬。密室不通風。玄關難厝足。雖然要不出一點靈犀明。宇宙那分東土與西乾。</p>
<p>至元辛巳十月二十。聖旨就大都憫忠寺。聚道藏偽經。除道德經外。盡行燒燬。命師舉火。師承旨以火炬。打圓相曰。諸仁者。祇如上清玉樞。三洞靈文。還曾證此火。光三昧也無。若也證得。家有北斗經。人口保安寧。其或未然。從此灰飛煙滅盡。任伊到處覓。天尊急著眼看。遂擲火炬偽經。隨炬而盡。</p>
</div>
<div class='div-other'><a id='mulu1105' />
<p class='h4'>吾捨從寬禪師</p><p>臨終問其次兄曰。佛祖父母。我今一箭。射殺二哥。以為何如。隨整襟坐脫焉。</p>
</div>
<div class='div-other'><a id='mulu1106' />
<p class='h4'>順天府華嚴全一至溫禪師</p><p>字其玉。刑州郝氏子。生宋寧宗嘉定丁丑。幼聰敏異常。兒六歲。見寂照善應對。照曰。汝其為釋乎。師心許之。會照避亂。遠隱遼西。乃從照上首。辨菴訥祝髮。當理宗紹定戊子也。聞無還富開法萬壽。莅眾甚嚴。師偕十僧。往佐之。師好學博記多聞。論辨無礙。參萬松典侍司。凡松所示。一聞輙了。松常令代應對。機鋒不可犯。遂得記。太保劉文貞。以師有經世才。數薦於上。世祖詔見。與語大悅。留內庭者三載。於王化多有贊翊理授以官。師辭曰。天下佛法流通。實僧至願。富貴非所望也。世祖嘉之。賜號佛國普安大禪師。憲宗末年。緇羽之士。各為違言。以相傾上命。聚訟於和。林剖決真。偽師從少林諸師辨之道。士義墮。自是法道大興。至元丁卯五月。示寂於桓州天宮寺。異香遠聞者三晝夜。火浴心舌。牙齒不壞。後有掊其地。深數尺。皆得舍利者。世壽五十一。臘四十。</p>
</div>
<div class='div-other'><a id='mulu1107' />
<p class='h4'>河南府少林法王復菴圓照禪師</p><p>上黨李氏子。幼穎悟。不嗜暈茹。年十一。出家於紫團山慈雲寺。十六登具。遂遊學精教乘。後依萬松有年。得悉禪旨。出世德州大寧。次遷齊河之普照鵲里之崇孝登封之法王京師之萬壽。後仍歸宿普照。至元癸未三月六日示寂。壽七十八。僧臘六十二。塔於本山。其臨瘞時。有鶴百數。盤旋其上。</p>
</div>
<div class='div-other'><a id='mulu1108' />
<p class='h4'>丞相移<span class='corr'>剌</span>真卿居士</p><p>字楚材。本姓耶律。及金滅遼。歸金改姓移剌。初京師禪宿。居多唯聖安。澄獨尊士。常訪以祖道。屢舉古尊宿語錄中所得扣之。安間有許可。士亦自恃為得。及遭憂患。薄功名而求道之心益切。遂再以前得訪聖安。安為大翻前案。不然所見。士甚惑焉。問其故。安乃從容諭之曰。昔公居要地。易為喜怒。又儒者多無諦信。搜摘語錄。不過一資譚枘。故余不即痛下鉗錘耳。今揣公之心。果為本分事問余。余豈敢更孤負乎。於是乎不吝苦口。然余老矣。萬松老人。宗門大匠。公能見之。自當了公大事。士唯唯。走參萬松於報恩。甚相契合。於是杜絕人迹。苦心力究者幾三年。始獲印記。因號湛然居士。</p>
<p>甞敘萬松評唱。其略曰。佛祖諸師。埋根千丈。機緣百則。見世生苗。天童不合抽枝。萬松那堪引蔓。湛然向枝蔓上。更添芒索。穿過尋香逐氣者。鼻孔絆倒行。玄體妙底。脚跟向去。若要脚跟點地鼻孔。撩天却須向者。葛藤裡穿過始得。</p>
<p>先是。元世祖將西征。有司奏。五臺等處僧徒。有能呪術。武略及有膂力者。可為部兵[一/(尸@邕)]。從西征。士為言於上曰。釋氏之高行者。必守不殺戒。奉慈忍行。故有危身。不證鵞珠。守死不拔。生草者。法王法令。拳拳奉持。雖死不犯。用之行兵。奚其宜哉。其不循法律者。必無志行在彼。既違佛制在此。豈忠王事。故皆不可。以之從王師也。帝從之。乃寢其奏。太宗十五年卒。壽五十五。當南宋理宗淳祐癸卯也。</p>
</div></div>
<div class='div-other'><a id='mulu1109' />
<p class='h3'>僊巖德禪師法嗣</p>
<div class='div-other'><a id='mulu1110' />
<p class='h4'>順德府天寧弘明虗照禪師</p><p>遼州申氏子。禮太原王山枝足。出家為大僧。未幾足命徧參。因謁僊巖。後聞版聲。豁然有悟。尋受記焉。去止燕之歸義。元太宗己丑。同門圓福無還超。請師開法淨土。戊戌遷刑臺之天寧。憲宗壬子五月八日。沐浴更衣。辭眾曰。四大無常。汝輩善自珍重。索筆書偈曰。兩處住持。無法可說。打破虗空。一輪明月。擲筆而逝。茶毗舍利百餘顆。五色燦然。門人子顏子淇。塔於墳菴。次年世祖。遷舍利於天寧。壽五十七。臘三十八。</p>
</div></div></div>
<div class='div-other'><a id='mulu1111' />
<p class='h2'>大鑑下第二十五世</p>
<div class='div-other'><a id='mulu1112' />
<p class='h3'>萬壽裕禪師法嗣</p>
<div class='div-other'><a id='mulu1113' />
<p class='h4'>河南府登封嵩山靈隱文泰禪師</p><p>太原汾州陽城魏氏子。宿秉靈知。穎悟過人。父母聽薙染受具。後遊學太行經入東魯。稍涉教乘。知算沙非了生死計。乃棄之。參雪峰恒有年。次參太原深皆有所詣。然心頭終不能無事。聞雪庭主少室往參焉。庭問當機一句。試拈出看。師擬開口。庭遽曰。家產被人籍沒了也。還在者裡呌屈。師乃撫掌曰。爭奈我何。庭曰。者風顛漢出去。師曰。仁義道中。且與一拜。於是執侍十載。終始如一受囑。後奉旨開法少林。風規整肅。機用越倫。當時稱雪庭高弟有二泰一肅者。師其一焉。</p>
<p>上堂。塵劫來事。只在于今。河沙妙德。總在心源。試教伊覿面相呈。便不解當風拈出。且道。過在甚麼處。良久卓拄杖曰。只為分明極。翻令所得遲。</p>
<p>僧參。提坐具擬拜。師曰。天網恢恢。疎而不漏。曰本欲投誠。被和尚撐。住拜不下時如何。師曰。撐汝飯袋子到骨。出有甚麼用。曰也須將錯就錯便拜。師曰。錯你九玄七祖。當甚麼盌。僧無語。師曰。有頭無尾漢出去。</p>
<p>元世祖至元己丑正月。示微疾。謂維那曰。古人坐脫立化。即不無於衲僧分上。皆餘事也。山僧則不然。言畢遂掩息。右脇吉祥而逝。當正月小盡日也。門人舉闍維分靈骨。建窣堵於少林寶應兩處。</p>
</div>
<div class='div-other'><a id='mulu1114' />
<p class='h4'>太原府報恩寺中林智泰禪師</p><p>汾陽魚城溫氏子。剷髮於華嚴。耑業經律。一日喟然嘆曰。大丈夫。當體究大事。作超佛越祖一流人。焉能區區於此耶。時雪庭主法萬壽。師依之有年。一日以事觸庭。庭曰。有頭無尾。東西有甚交涉。師猶出語不遜。庭曰。不但無尾。亦且無頭。師生平疑礙。忽然頓釋。庭以其契悟超絕。遂囑累焉。朝庭響師名。宣住報恩。其入室勘驗。爪牙過諸方。甞為諸方歎服。</p>
<p>僧問。如何是萬里無寸草處。師曰。不是闍黎境界。曰如何是出門便是草。師曰。擬動即乖。曰如何是不出門。亦是草漫漫地。師曰。住著即錯。曰如何得不涉動靜去。師曰。徧界絕纖塵。通身無影象。</p>
<p>臨寂示眾曰。吾緣止此。汝等所得。善自護持。當惜分陰。勿令虗度。聞者皆感泣。索筆書偈曰。修起忠師無縫塔。推倒自家無相身。無相無身真自在。大地山河絕點塵。擲筆怡然而逝。</p>
</div>
<div class='div-other'><a id='mulu1115' />
<p class='h4'>濟南府泰安州靈巖足菴淨肅禪師</p><p>保定金臺永平張氏子。禮香山壽聖為師。究心二十餘年。歷參宗匠十餘輩。最後參雪庭於萬壽。陶鑄有年。遂得入室。初繼席開法。次主少室靈巖。</p>
<p>上堂。白露橫江。黃花滿圃。砧聲敲夜月。蛩語泣秋風。蟬噪岸邊之樹葉。辭檻外之柯。色色現海印三昧。塵塵轉根本法輪。諸人若能會得。如鏡對面眉目分明。然只可喚作半箇。衲僧俗氣未盡除。在到者裡。若能打破鏡來。方好與你相見。祇如打破鏡來相見後。又作麼生。良久曰。三十棒且待別時。</p>
<p>僧問。胡來胡現。漢來漢現。胡漢不來時如何。師曰。桃華歲歲皆相似。人面年年多不同。曰此意如何。師曰。不因你來。問山中太寂寥。且喫一頓便打。</p>
<p>後退席香山。一日陞座辭眾。右脇而逝塔於□□□□中林泰為之銘曰。撩天鼻孔。點地脚跟。心明眼正。行古顏溫。其事愈大。其志愈敦。諸方老宿。徧叩其門。受雪庭囑。為萬松孫。機輪迅速。電掣雷奔。高標覺樹。密固靈根。慧燈朗耀。銷鑠羣昏。全機大用。搖蕩乾坤。掀翻渤海。踢倒崑崙。三世諸佛。一口橫吞。二邊不滯。中道寧淪。三居大剎。四眾咸尊。去來絕朕。動靜亡痕。虗空爛壞。斯道常存。</p>
<p>師生平語錄。雖毀於兵燹。而讀泰公此銘。則法施之妙。與夫牙爪之殺活。縱橫可以窺其十一矣。</p>
</div>
<div class='div-other'><a id='mulu1116' />
<p class='h4'>□□府和林北寺覺印禪師</p><p>上堂。良久曰會麼。若道我有說。須無却我舌。若道我無說。須有却我舌。金剛推倒。一堆泥踏著。秤鎚不是鐵。且道。是有說是無說。良久曰。等閒失却手中橈。只為貪觀天上月。</p>
<p>僧參。師問。曾見我雪庭老師麼。曰不曾見。師曰。瞎漢亂走作麼。曰也知和尚有此一機。師曰。拾馬糞當飯喫。有甚好腸<span class='corr'>胃</span>出去。</p>
</div>
<div class='div-other'><a id='mulu1117' />
<p class='h4'>成都府昭覺仲慶禪師</p><p>上堂。良久曰。喫鹽添得㵣。便下座。僧便問。喫鹽添得㵣時如何。師曰。吠影狗子無屎喫。</p>
</div>
<div class='div-other'><a id='mulu1118' />
<p class='h4'>真定府安平守讓禪師</p><p>示眾。殺人刀。活人劍。是上古風規。山僧者裡。不費磨礱。用得恰好。且道。此箇把柄。從何處得來。嵩山千丈雪。熊耳一輪月。復喝一喝。</p>
</div>
<div class='div-other'><a id='mulu1119' />
<p class='h4'>太原府太子文善禪師</p><p>住後上堂舉。僧問大龍。色身敗壞。如何是堅固法身。龍云。山花開似錦。㵎水湛如藍。師曰。大龍恁麼道。山僧則不然。若有問。色身敗壞。如何是堅固法身。向他道。山花瞎人眼。㵎水毒人耳。鶴不戀幽巢。龍不藏死水。</p>
</div>
<div class='div-other'><a id='mulu1120' />
<p class='h4'>順天府長慶德鉁禪師</p><p>上堂。僧問師。唱誰家曲。宗風嗣阿誰。師曰。騎牛戴席帽。無端到洛陽。曰恁麼則乳峰嫡派。洞水逆流也。師曰。牧笛吹來天地靜。野老門前不立牌。</p>
</div>
<div class='div-other'><a id='mulu1121' />
<p class='h4'>□□府平水慧圓禪師</p><p>一日謂門人曰。老僧當年。被人呼作噇酒糟漢。便憤志不平。踏破幾緉草鞋。不得箇入處。後問萬壽。如何是禪。壽曰。猢猻上樹尾連顛。你若不會。却又猛火著油煎。于是始得箇慶快。以是知人。不可不遭。人激發。雖然也。須是你皮下。有血始得。僧便問。罵人不刺骨時如何。師曰。你者無賴漢皮也。無說甚麼骨。</p>
</div></div>
<div class='div-other'><a id='mulu1122' />
<p class='h3'>報恩倫禪師法嗣</p>
<div class='div-other'><a id='mulu1123' />
<p class='h4'>順天府鞍山月泉同新禪師</p><p>字仲益。燕京房山郭氏子。從鞍山堅剃落。能以苦行事眾。忽一日聰慧頓發。與同行序所得。眾襍笑之。師憤甚。以偈書壁而去。偈曰。氣宇衝霄大丈夫。尋常溝瀆豈能拘。手提三尺吹毛劍。直取驪龍頷下珠。往謁清安方。方問。欲窮千里。一步為初。如何是最初一步。師進前叉手立。方曰。爭奈脚跟。不點地何。師拂袖便出。次見大明暠。杖拂之下。多所資發。終以未盡為歉。復還清安。又三年始大豁然。次參林泉。遂承印記。尋受請靈巖泉。為引座。師一音纔唱。萬眾歡呼。能於言下。得旨者甚眾。未幾元世祖。旨下命主靈巖。後退歸鞍山。一日赴濟南。結夏觀音院。忽疾作說偈曰。來無所從。去亦無方。驀竪拳曰。且道。者箇還有窒礙也無。放拳曰。撒手縱橫。雲天蒼蒼。瞑目便逝。壽六十六。臘四十五。</p>
</div></div>
<div class='div-other'><a id='mulu1124' />
<p class='h3'>復菴照禪師法嗣</p>
<div class='div-other'><a id='mulu1125' />
<p class='h4'>西安府□□彬禪師</p><p>僧問。如何是正中偏。師曰。木人夜半打鞦韆。曰如何是偏中正。師曰。羣僚怕見秦臺鏡。曰如何是正中來。師曰。木童土偶笑咍咍。曰如何是兼中至。師曰。忿怒那吒擎八臂。曰如何是兼中到。師曰。拄杖風前還自靠。</p>
</div></div></div>
<div class='div-other'><a id='mulu1126' />
<p class='h2'>大鑑下第二十六世</p>
<div class='div-other'><a id='mulu1127' />
<p class='h3'>嵩山泰禪師法嗣</p>
<div class='div-other'><a id='mulu1128' />
<p class='h4'>河南府寶應還源福遇禪師</p><p>霍州靈石王氏子。依邑之兜率薙染。徧遊諸方。雄辨無敢或當者。企靈隱泰。道眼精明。乃屈膝參請焉。泰甞謂師曰。我舉拂子。你便向拂子上會。我纔良久。你便向良久。處會恁麼地。如何透得本分事。師面熱汗下。無以對。一日聞泰上堂舉。切忌從他覓迢。迢與我疎語。師當下大悟。越二年。遂承印可。元至元丙戌。開法永慶。己丑次主寶應。成宗元貞乙未。奉旨住少室。武宗至大辛亥。退居白馬。</p>
<p>僧問。如何是祖師西來。的的大意。師曰。風送泉聲來枕畔。月移花影到窓前。</p>
<p>問如何是誕生王子。師曰。雖有尊貴分。不是尊貴人。曰如何是朝生王子。師曰。不同金榜貴。終是老朝臣。曰如何是末生王子。師曰。歷盡艱辛苦。方得覲堯天。曰如何是化生王子。師曰。與父無異體。權操閫外機。曰如何是內生王子。師曰。長在深宮內。咫尺面龍顏。曰向上一路。又且如何。師曰。沒絃琴有韻。人天那得聞。　仁宗皇慶癸丑十月示寂。壽六十九。臘四十九。</p>
</div>
<div class='div-other'><a id='mulu1129' />
<p class='h4'>濟南府靈巖秋江潔禪師</p><p>因雪軒成參。師問甚處來。曰青州。師曰。帶得青州。布衫來麼。曰呈似和尚了也。師曰。三十棒且待別時。</p>
</div></div>
<div class='div-other'><a id='mulu1130' />
<p class='h3'>靈巖肅禪師法嗣</p>
<div class='div-other'><a id='mulu1131' />
<p class='h4'>河南府寶應月巖永達禪師</p><p>汾州劉氏子。落髮本州天寧寺。時中惟以生死事大為懷。南詢參扣。聞靈巖肅法韻鏗鏘。趼足往參之。肅一見直以大器。期之久之。遂為入室弟子。師忽自謂曰。啟悟由師。行之在<span class='corr'>己</span>知之。而不之行可乎。於是掩關泰安州。後以寶應虗席。循眾請遂應之。</p>
<p>上堂鹿門老人道。盡大地。是當人一卷經。盡乾坤。是當人一隻眼。以如是眼。看如是經。千萬億劫。無有間斷。萬松老人。計窮力盡。亦祇道得箇看讀不易。諸人還看讀得麼。須知者一卷經。阿誰不具者一隻眼。誰人不圓。要長則千萬億劫難盡。要短則一剎那頃便周。寶應今日。不惜眉毛。為諸人指出。乃彈指一聲曰。看讀了也。諸人切莫蹉過。良久擊拂曰。自是不歸歸便得。五湖煙景有誰爭。</p>
</div>
<div class='div-other'><a id='mulu1132' />
<p class='h4'>真定府封龍山古巖普就禪師</p><p>滹陽劉氏子。幼不茹葷。十五禮封龍禪。慶讚出家。至元乙丑。年十九。受具戒。即事徧參。首見淨土成崇孝安。雖皆蒙賞識。終不敢自足。辛巳參足菴于萬壽。菴知為法。器以本分鉗鎚。日加鍛鍊。一日爆然頓悟。尋受記莂。後辭菴乃於寶積。閒居者十年。癸巳桂菴住靈巖。延師為第一座大德。壬寅月菴海。退院本寺。請師繼其席開堂。丁未成宗。特賜妙嚴弘法禪師號。次遷封龍。皇慶癸丑住少林。祖庭為之大振。</p>
<p>僧問。如何是類墮。師曰。不是披皮戴角底。曰如何是隨墮。師曰。不是聞聲見色底。曰如何是尊貴墮。師曰。不是當堂正坐底。曰若恁麼如何有墮名。師曰。鴈過長空。影沉寒水。曰古人道。三墮是了事人底病。既是了事人。如何有病。師曰。祇為了事。所以病生。曰此病何時得愈。師曰。直待無身。此病方愈。因示頌曰。金鎖重重早豁開。三處悠然獨往來。鴈過長空無繫著。影沉寒水任渠猜。</p>
<p>師簡重少緣飾。進退有節。世壽七十二。僧臘五十八。</p>
</div></div></div>
<div class='div-other'><a id='mulu1133' />
<p class='h2'>大鑑下第二十七世</p>
<div class='div-other'><a id='mulu1134' />
<p class='h3'>寶應遇禪師法嗣</p>
<div class='div-other'><a id='mulu1135' />
<p class='h4'>南陽府鄧州香嚴淳䂐文材禪師</p><p>平陽臨汾姚氏子。生而有異。喜見僧。凡一動一止。不類常兒。稍長請學佛。父母知其志從之。依絳州福嚴普出家。閱證道歌。至幻化空身即法身處。欣然有省。往參還源呈所解。源詰曰。祇如道君不見。是指阿誰。師曰。覿面親呈。更無回互。源曰。墮坑落塹漢。作恁麼語話。師曰。和尚又作麼生。源曰。塞斷汝口。師曰。勘破了也。源可之。尋閱藏於龍門山三載。元泰定甲子主少室。</p>
<p>上堂。滿盤打算了。只有者一著最便宜。敢問。諸人且道。是那一著。卓拄杖曰。切忌卜度　問如何是道。師曰。鍼錐不容。曰如何是禪。師曰。車馬有路。曰和尚為甚麼。翻古人公案。師曰。舉直錯諸枉。</p>
<p>晚隱香嚴。箋釋般若心經及華嚴法界觀。僧問。如何是理法界。師曰。虗空撲落地。粉碎不成文。曰如何是事法界。師曰。到來家蕩盡。免作屋中愚。曰如何是理事無礙法界。師曰。三冬枯木秀。九夏雪花飛。曰如何是事事無礙法界。師曰。清風伴明月。野老笑相親。</p>
<p>順帝至正壬辰五月十七日。沐浴更衣。呼門人申教誡。翌日吉祥而逝。瘞全身於雪庭塔右。春秋八十。</p>
</div>
<div class='div-other'><a id='mulu1136' />
<p class='h4'>河南府熊耳空相珪禪師</p><p>示眾。我若喝。汝便作喝會到處。信口胡喝亂喝。我若棒。汝便作棒會到處。信手胡棒亂棒。我若除却棒喝。教他向本分。中道一句子。他不是打之。遶便作女人拜不是揑兩句。鬼話出來。便如啞羊相似。如此等輩。皆是狂狗。逐塊何曾。夢見有獅子奪迅的牙爪。驀喚曰。者裡還有獅子麼。試弄弄牙爪看。一僧出。師便打曰。逐塊尋香。未為好狗。僧擬對。師又打曰。棒折也。未放你在。曰恁麼則雲巖路絕也。師曰。是你上天無計怎。怪我雲巖路絕。乃連棒打出曰。寄與天下亂統漢。</p>
</div>
<div class='div-other'><a id='mulu1137' />
<p class='h4'>河南府嵩山龍潭深禪師</p><p>示眾。山僧當年。於般若經顛倒夢想處。得箇究竟涅槃。後乃知一切聖賢。皆以究竟涅槃。成了箇顛倒夢想。及乎見我。還源老和尚。問他古塚不為家。如何是禪。老和尚曰。此是死語。山僧道。如何是活語。被老漢劈面一掌。曰得恁麼死郎當。山僧擬對。又被老漢一掌。山僧當時不覺。如暗得燈。乃大宣曰。此回不是夢。真箇是廬山。今日山僧不敢昧。却來源特。為舉似汝諸人也。須恁麼親見。一回始得。乃拍案一下曰。噫山僧今日。太殺漏逗。</p>
</div></div>
<div class='div-other'><a id='mulu1138' />
<p class='h3'>靈巖潔禪師法嗣</p>
<div class='div-other'><a id='mulu1139' />
<p class='h4'>江寧府天界寺雪軒道成禪師</p><p>一字鷲峰。雲州趙大王遠孫也。父徙保定遂家焉。十五出家郡之興國。師廣顙平額。雄偉有志。納戒後。結三人為侶。居青州土窟中。密究密參者有年。忽一老人謂曰。汝三人。他日當作法門棟梁。師叱之。老人遂隱。師於是益加精銳。聞秋江大弘宗旨。往參之。語見秋江章中。江默俾參堂。陶鍊久之。自覺無疑。一日趨丈室。江曰。金鎖玄關。曾打開盡也未。師曰。千年桃核裡。覓甚舊時仁。江頷之。乃囑曰。是汝本有之事。善自護持。後還青社。眾請住普照。次遷東來大澤山。洪武壬戌。應選道契。親王殿下。睿眷尤隆。丁丑詔至殿。命住持天界。師奏不會佛法。上製詩鑴金榜。令懸法堂。其尊重甚至。</p>
<p>上堂。白雲萬頃卷舒。露劫外真機。紅葉千峰燦爛。顯箇中妙旨。亘古今而不昧。經塵劫以常存鳥道。虗通運步。玄關綿密。獅絃錯落。按指古韵。鏗鏘直得。石女點頭。木人拍手。拈起金鍼。玉線穿過。機先截來。兔角龜毛。發明向上。正偏獨露。隱顯全該。所以物物頭頭。塵塵剎剎。未有一絲毫欠少。大眾會麼。夜來木馬雲中過。驚起南辰北斗藏。</p>
<p>上堂。陰極陽回化日長。梅花處處噴清香。箇中消息無多子。徧界何曾有覆藏。如是則明明。兼帶百草。頭邊相逢。密密宣揚。萬象光中獨露。利名場上薦取。無位真人。人我山中。顯示本來面目。影含宗鑑。心生則種種法生。身是道境心。滅則種種法滅。石女高提寶印。文彩全彰。木人暗度金梭。絲毫不昧。牽動劫外機。輪烜赫寰中。日月潛通。遐邇直得。枯木生花。該括古今。解使寒氷發燄。雲籠古路依依。野色還迷。月滿寒巖。皎皎神光。徧照六門。機息何妨宛轉。旁參一色功圓。切忌當頭印破。白牛運步。<span class='corr'>已</span>蒙建化之緣。玉馬嘶風。總是利生邊事。且道。如何是向上事咄。兔角杖挑潭底月。龜毛拂挂嶺頭雲。</p>
<p>元旦上堂。三陽交泰。萬物咸新。顯一真之妙用。總造化之淵源。塵塵合道。處處通津。法筵大啟。覺苑宏開。國運佛運齊興。皇風宗風並扇。只如道。舊歲<span class='corr'>已</span>去。新歲到來。未審去從何去。來自何來。者且置。敢問。大眾祇如衲衣。下一著子。還有增減去來也無。者裡話會得。便見臘盡陽和無影樹。春回花發未萌枝。</p>
<p>上堂。五月榴花照眼明。熏風啼鳥徧巖扄。機先一著無玄妙。切忌當人認色聲。記得夾山道。目前無法。意在目前。不是目前法。非耳目之所到。天童覺曰。夾山老子。解開布袋。將差珍異寶。撒向諸人面前了也。正當恁麼時。又作麼生。路不拾遺。君子稱美。大眾二老見處。固有所長。檢點將來。總成漏逗。鳳山則不然。若是色見聲求。即非家珍。了知目前無一法。頭頭物物總相應。其或未然。更聽末後一句。道泰不傳。天子令時清。休唱太平歌。</p>
<p>壬午永樂登位。奉使日本。師往宣聖化。癸未回奏。上大悅。仁宗在春宮。時有忌師之寵者。搆詞間之。及御極遂謫師海南。宣宗嗣位首。召師還引見便殿。慰勞甚至。丁亥春命師。於鍾山說法。宣德丁未。表辭歸山。帝遣內臣護送。南還天界西菴養老。壬子臘八。示微疾辭眾。說偈而逝。上遣官致祭有文。師年八十一。僧臘六十七。闍維官貴四眾萬餘人。收舍利圓紅者無數。建塔於應天府安德門外。敕賜塔所。為鷲峰禪寺。師三坐道場。歷事四君。道契王臣。有光朝野。送學侍者偈曰。布毛拈起慧華開。不是從門學得來。昨夜一番秋雨過。淮山依舊碧崔嵬。</p>
</div></div>
<div class='div-other'><a id='mulu1140' />
<p class='h3'>寶應達禪師法嗣</p>
<div class='div-other'><a id='mulu1141' />
<p class='h4'>汝寧府光山石盤山遇禪師</p><p>上堂。諸方尊宿。皆好舉話。接待衲僧。山僧今日傚顰也。舉一則供養大眾。良久曰。莫怪空疎便下座。復顧謂侍僧曰。拄杖聻。侍僧曰。在者裡。師曰。各各自領取一頓。</p>
</div>
<div class='div-other'><a id='mulu1142' />
<p class='h4'>太原府斌禪師</p><p>上堂。以手屈指數之曰。西天四七。東土二三。算到一千七百。總出我者。指頭不得。噫罷罷。得歸去時且歸去。莫落他人指數中。便下座。</p>
</div></div>
<div class='div-other'><a id='mulu1143' />
<p class='h3'>封龍就禪師法嗣</p>
<div class='div-other'><a id='mulu1144' />
<p class='h4'>河南府天慶息菴義讓禪師</p><p>真定李氏子。丱歲薙落。徧參宗匠。末抵封龍扣古巖。巖見器之。一日呈達磨皮髓頌。巖問。達磨皮肉骨髓。皆被諸子得之。且道。隻履歸西者。是箇甚麼。師曰。且喜和尚猶記得。巖曰。是則是。我終有些疑你。師曰。恁麼則老胡有賴也。巖顧謂侍者曰如何。元英宗至治壬戌。開法天慶。次遷熊耳之空相泰山之靈巖洛之嵩少。</p>
<p>問無功之功。還有偏正否。師曰。偏正歷然。曰如何是無功的偏正。師曰。石牛慣吐三春霧。靈鳥不棲無影林。</p>
<p>問如何是直指人心。師曰。舌在口裡。曰如何是見性成佛。師曰。金屑雖貴。落眼成塵。曰如何是莫向言中取則。師曰。道火何曾燒著口。曰如何是句外明宗。師便打。</p>
<p>順帝至元庚辰夏遘疾。謂門人曰。吾往必矣。急須營塔。塔畢集眾。辭世書偈曰。來時本靜。去亦圓周。虗空作舞。任意優遊。擲筆右脇而化計五月十二也。</p>
</div>
<div class='div-other'><a id='mulu1145' />
<p class='h4'>泰安州泰山靈巖容禪師</p><p>初參萬法歸一。一歸何處話有省。但於青州布衫。與師子一吼。祖父俱盡語未透。一日與同參遊泰山日觀峰。偶失跌幾絕。良久起乃甦。遂厲聲曰。得非祖父俱盡時耶。古人未必到恁麼田地。因謁封龍呈所見。龍曰。更須知有向上關。棙子始得。師喝一喝而出。龍喜而印之。</p>
</div></div></div>
<p class='juan'><span class='corr'>續燈正統</span>卷三十六</p></div>
</div><!-- end of div[@id='body'] -->
</body></html>