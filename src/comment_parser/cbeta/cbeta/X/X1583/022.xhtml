<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續燈正統</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu716' />續燈正統卷二十二</p><p class="byline">南海普陀嗣祖沙門西蜀　性統　編集</p><p class="head1">臨濟宗</p>
<p class="head2">大鑑下第二十一世</p>
<p class="head3">徑山範禪師法嗣</p>

<div class='div-other'><a id='mulu717' />
<p class='h4'>杭州府淨慈斷橋妙倫禪師</p><p>台州黃巖徐氏子。母劉。夢月而孕。年十八。落髮永嘉廣慈院。初見谷源道於瑞巖。聞舉麻三斤話。疑之。徧叩諸方。一日於雲居見山堂閱楞嚴。至蚊蟲螻蟻無有言說而能辦事。釋然有省。曰趙州栢樹子話。可煞直截。然不以語人。旋謁無準於雪竇。準問。從何處來。師曰天台。曰還過得石梁橋麼。師曰。一脚踏斷了也。自是人呼為斷橋。一日準以狗子因何有業識。令師下語。凡三十轉不契。師曰。可無方便乎。準以真淨所頌示之。師竦然。良久聞板聲。通身汗下。於是脫然無疑。準移育王雙徑。師皆分座。出世祇園。遷瑞巖國清。後主淨慈。</p>
<p>上堂。荊山有玉。獲得者不在荊山。赤水有珠。拾得者不在赤水。衲僧有無位真人。證得者。出入不在面門。驀拈拄杖橫按曰。會麼。幽州江口石人蹲。</p>
<p>上堂。舉慈明室中安一盆水。盆上置一劍。劍畔安一緉草鞋。凡見僧來。便指。擬議便打因緣。頌曰。百華叢裡躍鞭過。俊逸風流有許多。未第儒生偷眼覰。滿懷無奈舊愁何。</p>
<p>上堂。德山低頭。夾山點頭。俱胝竪起手指頭。玄沙築破脚指頭。拈拄杖曰。都來不出山僧拄杖頭。何以見得。卓拄杖曰。一葉落天下秋。</p>
<p>上堂。舉達觀穎曰。七佛是性隷。萬法是心奴。且道。主人翁在甚麼處。自喝曰。七佛<span class='corr'>已</span>下出頭。又自諾曰。各自祗候。師曰。喚七佛為性隷。指萬法是心奴。達觀自謂有出身路。及乎自喝自諾。又是奴隷邊事。主人翁何曾夢見。大眾要見主人翁麼。以拂子拂一拂曰。曉來一陣春風動。開徧園林百樣華。</p>
<p>將終。與眾入室罷。作手書。辭諸山及魏國公。公饋藥不受。又使人問師曰。師生天台。因甚死淨慈。師答曰。日出東方夜落西。遂嗒然而化。世壽六十一。僧臘四十四。塔於□□□□□。</p>
</div>
<div class='div-other'><a id='mulu718' />
<p class='h4'>寧波府天童西巖了慧禪師</p><p>蓬州羅氏子。垂髫與群兒戲。必喜為佛塔像。一日玉掌山祖燈至其舍。師向之合掌。父母以師資宿契。遂令出家。燈授以般舟三昧。非其志。辭往成都。謁瓌菴照於昭覺。覺器之。屬令南詢。乃參浙翁琰於徑山。聞高原泉為人徑直。往叩之。適原赴台之瑞巖。師與俱往。一日原問。山河大地。是有是無。師擬開口。原即喝出。復以偈呈原。原曰。沒交涉。師一日偶書白楊示眾語。原閱之笑曰。寫字與做言句儘得。爭奈沒交涉何。師憤然。原曰。汝緣不在此。可往雪竇見準公。師秉命造謁。自陳來歷。準呵曰。熟睡去。既而令充不釐務侍者。一日準謂師曰。覰不透處。只在鼻尖頭。道不著處。不離脣皮上。討之則千里萬里。師抗聲曰。將謂有多少。準遷育王。師侍行。盡得其要。逮準移徑山。師居第二座。蘇州牧節齋趙觀文。舉師開法定慧。次遷永嘉能仁江州東林。後至天童。</p>
<p>佛涅槃上堂。拈拄杖召眾曰。黃面瞿曇。乃竺乾猛將。以慈悲為弓矢。以智慧為戈矛。統百萬雄兵。勇不可當。布三百餘陣。勢不可敵。如是四十九年。演出五千餘卷兵書。雖流落人間。未嘗有一字漏泄。因與生死魔軍。為冤為對。遂於䟦提河邊。築一巨城。題名涅槃。於其城中。先以紫磨金軀。犒賞諸兵。令其瞻仰取足。再三撫諭。而又散以八斛四斗珍珠。其謀意無他。必欲普與盡大地眾生。打破生死牢關。共行通天活路。得到大安隱大解脫場而後<span class='corr'>已</span>。豈謂二千餘載。猶未遂其志。未奏其功。山僧既知其力盡計窮。不免㧞劍相助去也。以拄杖畫一畫曰。四海浪平龍睡穩。九天雲淨鶴飛高。</p>
<p>芙蓉長老至上堂。舉唐芙蓉訓。訪實性大師。實性上堂。右邊拈拄杖。向左邊曰。若不是芙蓉師兄。也大難委悉話。頌曰。陪盡老精神。杯盤越樣新。誰知村店酒。難勸玉樓人。</p>
<p>舉泐潭常面壁坐。南泉至乃撫常背。常曰阿誰。泉曰普願。常曰如何。泉曰。也尋常。常曰。汝何多事因緣。頌曰。面壁堆危引客過。問誰那更問如何。道尋常已成多事。檢點儂家事更多。</p>
<p>依妙峰於靈隱時。甞題兩廊畫壁曰。幸是十方無壁落。誰將五彩畫虗空。善財眼裡生華瞖。去却一重又一重。晚年退居幻智菴。將終。戒執事<span class='corr'>已</span>。問曰。今何時。對曰。二鼓矣。遂放身而逝。實宋理宗景定壬戌三月十一日也。壽六十五。夏四十七。</p>
</div>
<div class='div-other'><a id='mulu719' />
<p class='h4'>杭州府靈隱退耕寧禪師</p><p>初住嘉興崇聖。次遷蘇之報恩慧日承天萬壽。後遷靈隱。上堂。目前無法。意在目前。雨餘山色翠。風暖鳥聲喧。拍禪牀曰。堪笑老胡無轉智。少室峰前坐九年。</p>
<p>上堂。舉石門因僧問。年窮歲盡時如何。門曰。東村王老夜燒錢。師曰。王老燒錢。言端語端。綿包特石。鐵裹泥團。</p>
<p>上堂。極目千峰鎖翠。滿空柳絮飛綿。可憐無位真人。一向草宿露眠。啞。三春看又過。何日是歸年。</p>
<p>舉僧問趙州。和尚何姓。州曰常州有。曰甲子多少。州曰蘇州有。頌曰。蘇州有常州有。三月江南啼鷓鴣。堪笑有年無德漢。被人拶著強分疎。</p>
<p>舉巖頭問欽山。如何是真言。欽曰南無佛陀耶。頌曰。隨機有問隨機答。不是禪兮不是玄。後代無端翻譯出。却將梵語作唐言。</p>
</div>
<div class='div-other'><a id='mulu720' />
<p class='h4'>寧波府天童別山祖智禪師</p><p>蜀順慶楊氏子。年十四得度。初聞僧誦華嚴彌勒樓閣入<span class='corr'>已</span>還閉。遂恍如夢覺。便得頌靈雲見桃花因緣。有萬綠叢中紅一點幾人歡喜幾人愁之句。徧叩浙翁琰無際派高原泉淳菴淨妙峰善諸老。最後見無準於雪竇。準知是法器。待之彌峻。時或棒喝交下。一語不少貸。師擬對。輙噤不能發。繇是知解都喪。久之作而言曰。吾生平伎倆皆死法也。今見此翁。始行活路。既而準移徑山。命師分座。宋嘉熙戊戌。出住洞庭天王。寶祐丙辰。天童燬。州帥吳公潛奏師道行。師被旨。携一囊一盋至。縛茆以居。寧郡久不雨。師禱之輙應。繇是人情奔湊。不三年百廢具舉。天童始還舊觀。</p>
<p>上堂。舉世尊將入涅槃。文殊請再轉法輪。世尊咄曰。吾四十九年。未嘗說一字。汝請吾再轉法輪。是吾曾轉法輪耶公案。頌曰。老漢平生大脫空。將無作有誑盲聾。臨行一語方真實。也是闍黎飯後鐘。</p>
<p>景定庚申九月旦。忽示眾曰。雲澹月華新。木脫山露骨。有天有地來。幾箇眼睛活。有省問者。師曰。不及相見。各自努力。越十日。夜分呼侍者囑後事。叉手而寂。壽六十有八。夏五十四。塔全身於中峰密菴窣堵波之右。</p>
</div>
<div class='div-other'><a id='mulu721' />
<p class='h4'>福州府雪峰環溪一禪師</p><p>舉大通智勝佛。十劫坐道場。佛法不現前。不得成佛道話。頌曰。劫初鑄就毗盧印。古篆雕蟲尚宛然。堪笑堪悲人不識。却嫌字畫不完全。</p>
<p>題憨布袋讚曰。逢人乞一文。袋裡敵國富。不是下生遲。嫌佛不肯做。</p>
<p>舉即心即佛話。頌曰。即心即佛。砒霜狼毒。起死回生。不消一服。</p>
</div>
<div class='div-other'><a id='mulu722' />
<p class='h4'>寧波府天童月坡明禪師</p><p>舉僧問雲門。久雨不晴時如何。門曰劄。師頌曰。雲門者一劄。吹毛光透匣。若不是張華。徒勞眼眨眨。</p>
<p>舉良遂參麻谷因緣。頌曰。携鋤不顧。便好回去。誰人敢道。你是座主。</p>
<p>舉離四句絕百非話。頌曰。離四句絕百非。遞相推過幾曾知。者僧擔一擔懵懂。換得兩頭淈[泳-永+盾]歸。</p>
<p>舉熏風自南來殿閣生微凉公案。頌曰。賣扇老婆手遮日。一種風流出當家。說與途中未歸客。何須向外喫波吒。</p>
</div>
<div class='div-other'><a id='mulu723' />
<p class='h4'>寧波府雪竇希叟紹曇禪師</p><p>西蜀人。出世佛隴。上堂。僧問。向上宗乘事若何。師曰。簷頭滴滴。分明歷歷。乃曰。西子湖邊泛渺茫。一堤寒綠鎖垂楊。誰知業債難迯避。開眼隨人入鑊湯。到者裡。如何即得。擬欲爛煨黃獨。不顧紫泥。未免蹈古人脚跡。擬欲關空鎖夢。塞路斷橋。又恐坐在葛藤窠裡。不如隨分納些些。俯順時宜去也。拈拄杖曰。竪窮三際。橫亘十方。靠拄杖曰。碧眼黃頭會不得。野梅風定暗浮香。</p>
<p>上堂。三月春云暮。韶華似酒濃。鶯啼楊柳雨。蝶弄海棠風。若作境會。過山尋蟻迹。不作境會。度水覓魚蹤。畢竟如何。故鄉歸路遠。日暮泣途窮。</p>
<p>住雪竇上堂。一宿覺三擔土。脚未跨門。丰骨<span class='corr'>已</span>露。等閒舉一步。危徑結寒華。信彩示一機。斷崖飛瀑布。雖然。要跨乳峰門即易。要入乳峰室即難。何故。鴻飛冥冥。弋人何慕。</p>
<p>上堂。發得一機活。出得一言當。萬里無片雲。青天合喫棒。不待春風著意開。暗香<span class='corr'>已</span>在梅花上。</p>
<p>舉僧問南泉。師居方丈。將何指南。泉曰。昨夜三更失却牛。天明起來失却火話。頌曰。奴顏婢膝走人間。羞見羊裘七里灘。文叔雖為天子貴。子陵元作故人看。　寄天童偈曰。翁翁八十再生牙。爛嚼虗空吐出查。撒向玲瓏巖畔樹。枝枝葉葉是曇華。</p>
</div>
<div class='div-other'><a id='mulu724' />
<p class='h4'>福州府雪峰絕岸可湘禪師</p><p>舉僧問曹山。雪覆千山。為甚麼孤峰不白。山曰。須知有異中異。曰如何是異中異。山曰。不墮諸山色。頌曰。言中彼此帶幽玄。盡向言中辨正偏。孤負一條官驛路。茫茫沉在月明前。</p>
<p>舉僧問歸宗。如何是玄旨。宗曰。無人能會。曰向者如何。宗曰。有向即乖。曰不向者如何。宗曰。誰求玄旨。又曰。去。無汝用心處。曰豈無方便門。令學人得入。宗曰。觀音妙智力。能救世間苦。曰如何是觀音妙智力。宗敲鼎葢三下曰。子還聞麼。曰聞。宗曰。我何不聞。僧無語。宗以棒趂下。頌曰。三聲鼎葢普門開。苦海勞生喚不回。九十春光今<span class='corr'>已</span>半。空飛華片點莓苔。</p>
<p>漁浦接待偈曰。吳山那畔越山前。有飯充饑有榻眠。到此便能休歇去。帝鄉猶隔一潮船。</p>
</div>
<div class='div-other'><a id='mulu725' />
<p class='h4'>紹興府光孝石室輝禪師</p><p>上堂。舉城東老姥與佛同生。不欲見佛公案。頌曰。平生不願佛相逢。十指尖頭現紺容。夾路桃花風雨後。馬蹄何處避殘紅。</p>
</div>
<div class='div-other'><a id='mulu726' />
<p class='h4'>台州府國清靈叟源禪師</p><p>上堂。舉僧問趙州。真如凡聖皆是夢言。如何是真言。州曰。唵部臨[口*癹]。師曰。趙州禪只在口皮邊。看他與麼。也是喚鐘作甕。忽有問國清。却向他道。饑時但喫飯。且道。與古人是同是別。良久曰。西天梵語。此土唐言。</p>
<p>上堂。炎自炎。凉自凉。法無二法。不用商量。只如人人鼻孔在面上。則固是知有。我更問你。別沼荷香。何似深村稻香。</p>
<p>防意如城偈曰。六門長鎖舊封疆。<span class='corr'>已</span>是攀緣萬慮忘。昨夜貧家忽遭劫。元來禍起自蕭牆。</p>
<p>守口如瓶偈曰。明明只在鼻孔下。動著無非是禍門。直下放教如木[木*突]。青天白日怒雷奔。</p>
</div>
<div class='div-other'><a id='mulu727' />
<p class='h4'>九江府廬山東林指南直禪師</p><p>送僧還成都偈曰。智不到處道一句。一句當機便到家。宿鷺亭前風擺柳。錦官城畔雨催華。</p>
</div></div>
<div class='div-other'><a id='mulu728' />
<p class='h3'>靈隱薰禪師法嗣</p>
<div class='div-other'><a id='mulu729' />
<p class='h4'>杭州府淨慈愚極慧禪師</p><p>參石田於靈隱。隱一日室中舉雲門念七話。連舉十數轉。無人下語。忽有一僧。纔跨門。田遽曰。雪峰輥毬。師侍旁豁然領情。遂衝口說偈曰。雲門念七。雪峰輥毬。白蘋紅蓼。明月孤舟。田頷之。</p>
<p>住北禪日。謝劍南儒藏主。雲谷慶藏主。無則珍藏主。上堂。舉白雲開堂拈香曰。眾中衣盋道友。有一言半句利益我者。同伸報謝。山僧乍住。二三故人遠來相訪。又非一言半句者此。豈無片香以為供養。燒楓香。是著菩提邊事。燒黃熟。是著說佛說祖邊事。而今猛焫一爐。也要盡大地人知道。浙西管內嘉興府川原道地。且道。燒底是甚麼香。良久曰。不下閤。</p>
<p>送寧禪人偈曰。心未寧時為汝安。落花小雨釀春寒。斷橋流水孤山路。楊柳絲絲拂畵欄。</p>
</div>
<div class='div-other'><a id='mulu730' />
<p class='h4'>杭州府中竺雪屋珂禪師</p><p>上堂。枯桑知天風。海水知天寒。且道。衲僧知箇甚麼。知道飯是米做。直饒恁麼。閻羅老子。索飯錢有日在。</p>
<p>師以宋鼎既遷。即謝寺事。金山賢默菴雅知師。且尊其道行。時元兵下江南。默菴被總兵伯顏。脇置幕中。從至武林。默菴言於伯顏。請師住靈隱。親持請疏扣門。師抽關露半面問曰。汝為誰。默菴曰。和尚故人某甲也。師落關曰。我不識你。葢師雖處世外。而以忠節自持。故不屑靈隱之命<span class='note-inline'>(斷江恩有詩曰。雪屋今亡四十年。高風凜凜尚依然。伯顏丞相拜牀下。不肯為渠來冷泉)</span>。</p>
</div></div>
<div class='div-other'><a id='mulu731' />
<p class='h3'>徑山沖禪師法嗣</p>
<div class='div-other'><a id='mulu732' />
<p class='h4'>福州府神光北山隆禪師</p><p>示眾。即心即佛。有水有竹屋便好。非心非佛。不襪不冠身自繇。不是心不是佛不是物。閒倚闌干立清曉。紅芭蕉引碧牽牛。</p>
<p>禮鏡清塔偈曰。慣問門前甚麼聲。池蛙笑汝自蛙鳴。年來荒却天華寺。正令方纔一半行。</p>
</div>
<div class='div-other'><a id='mulu733' />
<p class='h4'>□□府高臺此山應禪師</p><p>上堂。舉大隨菴側有一龜。僧問。一切眾生皮裹骨。者箇眾生因甚骨裹皮。隨拈草履覆龜背上。僧無語。師頌曰。休將皮骨強分張。得六藏時且六藏。隻履盡情都葢了。者僧無事可思量。</p>
</div>
<div class='div-other'><a id='mulu734' />
<p class='h4'>寧波府天童簡翁敬禪師</p><p>上堂。舉大梅即心即佛話。頌曰。郎心葉薄妾氷清。郎說黃金妾不應。假使偶然通一笑。半生誰信守孤燈。</p>
<p>舉文殊問菴提遮女。生以何為義話。頌曰。問處分明答處端。當機覿面不相謾。死生生死元無際。月上青天玉一團。</p>
</div></div>
<div class='div-other'><a id='mulu735' />
<p class='h3'>育王照禪師法嗣</p>
<div class='div-other'><a id='mulu736' />
<p class='h4'>湖州府道場龍源介清禪師</p><p>福州長溪王氏子。得度於義興法藏齊。造育王謁寂窓。入室契旨。典侍司。復掌藏鑰。出世四明壽國。遷開壽。遷道場。上堂。三春云暮。綠暗紅稀。動為境轉。靜為法迷。不以色葢。不以聲騎。風前閒聽杜䳌啼。</p>
<p>上堂。終日忙忙。那事無妨。顯而不露。隱而不藏。大眾且道。如何是隱而不藏底道理。玉梅結子浮青樹。石筍抽條上綠窓。</p>
</div></div></div>
<div class='div-other'><a id='mulu737' />
<p class='h2'>大鑑下第二十二世</p>
<div class='div-other'><a id='mulu738' />
<p class='h3'>育王珙禪師法嗣</p>
<div class='div-other'><a id='mulu739' />
<p class='h4'>蘇州府崑山薦嚴竺元妙道禪師</p><p>寧海陳氏子。幼患右目。母携禱觀音像。師仰見像之右目。有小蛛窠。乃為揭去。目患遂愈。父母以為於佛有緣。俾投杭之六和正嚴得度。嚴令學百法論。師曰。一法不學。學百法乎。遂謁育王橫川珙。一日聞舉乾屎橛話。豁然大悟。呈偈曰。雲門乾屎橛。光明照十方。鄮峰纔發足。五日到錢塘。珙謂眾曰。此子再來人也。至元己丑。出主邑之慈源。遷崑山薦嚴。一晚與眾會茶。舉東坡訪玉泉。泉問大儒高姓。士曰姓秤。泉曰是甚麼秤。士曰稱天下長老底秤。泉喝一喝曰。且道者一喝重多少。士無語。師命眾代語。時別源源遽起剪燭。了堂一咳[口*敕]一聲。師笑曰。源藏主剪燭。一侍者咳[口*敕]。一僧請師自代。師曰。洎不過此。又一晚新古帆上方丈。請益趙州無字話。師厲聲曰。夜深下去。古帆歸堂惡發曰。不與我說便休。何用見瞋。或以告師。師曰。他向後自悟去在。古帆聞之。當下廓然。　仁宗詔陞黃巖鴻福。賜號定慧圓明。延祐丙辰。淨慈靈隱兩剎。爭欲致之。俱不就。年逾七十。懷紫籜之幽絕。乃往終焉。</p>
</div>
<div class='div-other'><a id='mulu740' />
<p class='h4'>江寧府保寧古林清茂禪師</p><p>年十三。為大僧。聆老宿舉高菴勵僧語。不覺洟淚交下。乃知有出生死超聖凡一著子。淬志參訪。徧歷門庭。橫川居育王。師往叩。鎚拂之下。始知觸淨。出世吳之開元。遷鄱陽永福。後主金陵保寧。</p>
<p>上堂。僧問。毛吞巨海。芥納須彌。是衲僧分上事。不是衲僧分上事。師曰。拈却門前大案山。曰鯨吞海水盡。露出珊瑚枝。師曰。金剛腦後鐵蒺藜。曰只如教中道。我得無諍三昧人中最為第一。如何是無諍三昧。師曰。放你三十棒。曰仁義盡從貧處斷。世情偏向有錢家。師曰。知恩者少。負恩者多。</p>
<p>問。記得昔日舉上座到瑯琊。問近離甚處。舉曰兩浙。琊曰。船來陸來。舉曰船來。琊曰。船在甚處。舉曰埠下。意旨如何。師曰。開口見膽。曰瑯琊云不涉程途一句作麼生道。如何是不涉程途底句。師曰。前不構村。後不迭店。曰只如舉上座以坐具摵云。杜撰長老如麻似粟。又作麼生。師曰。焦甎打著連底凍。曰後來瑯琊問侍者。此是甚麼人。者曰舉上座。瑯琊遂親下旦過問云。莫是舉師叔麼。莫怪適來相觸忤。作麼生是觸忤處。師曰。爛泥裡有<span class='corr'>刺</span>。曰舉喝云。長老何年到汾陽。我在浙中早聞你名。見解如此。何得名喧宇宙。瑯琊遂作禮曰。某甲罪過。那裡是他罪過處。師曰。若不登樓望。焉知滄海深。曰後來大慧道。二老相見如日月麗天。龍象蹴踏。未審還端的也無。師曰。土上加泥又一重。曰瑯琊後遇慈明舉此話。明曰。舉見處纔能自了。而汝負墮。如何為人。為復肯伊不肯伊。師曰。一點水墨兩處成龍。曰可謂龍得水時添意氣。虎逢山勢長威獰。師曰。無人處斫額望汝。</p>
<p>問。如何是佛。師曰。釘釘膠黏。曰如何是祖師西來意。師曰。蟻子不食鐵。曰如何是正中偏。師曰。草滿法堂。曰如何是偏中正。師曰。苔封古殿。曰如何是正中來。師曰。獮猴帶席帽。曰如何是兼中至。師曰。日上月下。曰如何是兼中到。師曰。截水停輪。曰五位君臣蒙指示。夜明簾外事如何。師曰。趂曉不歸家。黃昏候日出。</p>
<p>上堂。若說佛法供養大眾。未免鬚眉墮落。若說世法供養大眾。入地獄如箭射。去此二途。畢竟說箇甚麼。三寸舌頭無用處。一雙空手不成拳。</p>
<p>小參。舉僧問靈雲。如何是佛法大意。靈曰。臨鴆砧井底種林檎。僧曰。學人不會。靈曰。今年桃李貴。一顆值千金。大慧道。者箇公案。從古至今。無人拈出。山僧不惜口業。更為諸人註破。臨鴆砧臨鴆砧。井底種林檎。今年桃李貴。一顆值千金。師曰。大眾。靈雲答者僧話。且道與臨濟在黃檗問佛法的的大意。三度喫六十拄杖。是同是別。若道是同。法無同相。若道是別。佛法豈有兩般。常愛大慧道。我者裡蚌蛤禪。開著口便見心肝五臟。只者便是。雖然。也是大都城裡撮馬糞漢。</p>
<p>小參。古人道。九旬禁足魚遊網。三月安居鳥入籠。生殺盡時蠶作繭。如何透得者三重。卓拄杖曰。將成九仞之山。不進一簣之土。</p>
<p>開元入寺小參。舉雪峰問德山。從上諸聖以何法示人。山曰。我宗無語句。亦無一法為人。後有僧問雪峰。和尚見德山。得箇甚麼便休去。峰曰。我當時空手去空手歸。五祖拈曰。如今說向透未過者。有兩人從東京來。問伊近離何處。却曰蘇州。便問。蘇州事如何。伊曰。一切尋常。雖然。謾山僧不過。何故。只為語音不同。畢竟如何。蘇州菱邵伯藕。師曰。從門入者不是家珍。自己流來還同瓦礫。老東山依模脫墼。殊不知二大老正是食飽傷心。雖然。既是東京來。因甚却說蘇州話。</p>
<p>上堂。舉洞山冬夜喫菓子次。問泰首座曰。有一物上。拄天下拄地。黑似漆。常在動用中。動用中收不得。過在甚麼處。泰曰。過在動用中。山遂喚侍者。掇退菓桌。師曰。者箇說話。在今諸方。每至冬夜。未甞不拈出註解一上。然於正文。未曾道著一句。有底道。洞山只見錐頭利。不見鑿頭方。抑屈人作麼。有底道。泰首座不得菓子喫。要且盡大地人皆不得喫。成人者少。敗人者多。殊不知。洞山有偏正回互不犯底手脚。直饒泰首座道不在動用中。也不得他菓子喫在。良久曰。水流黃葉來何處。牛帶寒鴉過別村。</p>
<p>除夕小參。今夜年盡月盡日盡。世事悠悠。何時是盡。明朝年新月新日新。千變萬化。又見重新。所以道。窮則變。變則通。垂鉤四海只釣獰龍。三千威儀。八萬細行。諸人固是不知。若得聲和響順。各守祖父田園。知道飯是米做。免向瞎驢邊滅却吾宗。卓拄杖曰。從前汗馬無人識。只要重論葢代功。</p>
<p>永福入寺小參。紅塵閙市。十字街頭。百草頭邊。孤峰頂上。若作佛法商量。入地獄如箭射。直得萬機休罷。千聖不携。聲前非聲。色後非色。檢點將來。正是髑髏前妄想。借使打破髑髏。揭却腦葢。踢倒須彌。踏翻大海。脚跟下推勘得出。也是落七落八。通方上士。出格高人。除非自作生涯。終不守他窠窟。現前大眾。冀善參詳。山僧二千里水陸間關。來此聚頭。不為別事。</p>
<p>冬至重建寢堂小參。豁開戶牗。重新舊日規模。當軒者誰。坐斷聖凡途轍。碧眼胡僧罔措。釋迦彌勒猶是他奴。燈籠露柱掀眉。文殊普賢權作走使。描不成畵不就。撲落非他物。華簇簇錦簇簇。縱橫不是塵。逴得便去。山河并大地。踏著便瞋。全露法王身。自古自今。說玄說妙。緇素不分者。如稻麻竹葦。就理就事。變通逸格者。能有幾人。伶俐漢沒窠臼。知是般事便休。且道。知底是甚麼事。寒來暑往。陰極陽生。庭前玉樹華開早。也勝東山水上行。卓拄杖。喝一喝。</p>
<p>上堂。舉育王夜參曰。少室無門戶。如何便得通。夜深寧耐立。聽我話西東。師召大眾。也有權。也有實。也有照。也有用。只是不得恁麼會。珍重。</p>
<p>除夕小參。一年三百六十日。今夜方始到頭。是汝諸人。於自<span class='corr'>己</span>分上事。亦須知有到頭時節。若未得到頭。直須向前決擇。豈不見。大隨參七十餘員善知識。具大眼目者。只一二人。且如何是具大眼目者。五祖海上參尋數十員尊宿。洎至浮山圓鑑會中。直是開口不得。後到白雲。齩破一箇鐵酸饀。方得百味具足。遂云。華發鷄冠媚早秋。誰人解染紫絲頭。有時風動頻相倚。似向堦前鬬不休。喝一喝曰。修心未到無心地。萬種千般逐水流。</p>
<p>保寧入院小參。當軒大坐。百帀千重。一句全提。該天括地。佛眼覰不見。海口難宣。今古不同途。凡聖罔測。直得麒麟現瑞。鳳凰來儀。山色呈祥。人煙襍遝。其奈梁寶公蹉過達磨。雖曰觀音大士傳佛心印。畢竟不識者箇消息。是汝諸人還猛省麼。卓拄杖曰。若不同牀睡。焉知被底穿。</p>
<p>小參。舉死心示眾曰。行脚高人。解開盋囊。卸却包笠。去却藥忌。一人所在也須到。半人所在也須到。無人所在也須親到。師曰。者般說話。如黑石蜜中邊皆甜。雖然。不因夜來鴈。爭見海門秋。</p>
<p>除夕小參。今宵歲盡何曾盡。明日年來實不來。三十六旬如轉轂。幾番潮去又潮回。機輪轉處。掣電猶迷。大用現前。誰當辨的。廓情塵於未兆。忘至理於言詮。人人鼻孔撩天。各各安家樂業。文殊普賢起佛見法見。貶向二鐵圍山。燈籠露柱。突出金剛眼睛。呵呵大笑。麻三斤乾屎橛。諸人若作佛法商量。入地獄如箭射。到者裡。言思道斷。心行處滅。一種平懷。泯然自盡。正與麼時如何。良久曰。東風昨夜消殘雪。枯樹枝頭又著花。</p>
<p>結制小參。明日結夏來臨。只管悠悠過日。及乎打鼓陞堂。直是思量不出。諸人簇簇上來。未免將南作北。七佛以前。初無者箇消息。七佛以後。雖有者箇消息。終是不能圓悟如來無上菩提。不能證入圓覺伽藍。身心安居。平等性智。以致諸人九十日內。惟務口體。不務修持。背覺合塵。虗延歲月。五祖道。達磨大師信脚來。信口道。後代兒孫翻成計較。計較得成天清地寧。雲門扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。楚鷄不是丹山鳳。愛向梧桐樹上鳴。</p>
<p>甞垂示曰。向上更有事在。露出獅子爪牙。其間別有商量。未免當門按劒。只者靈鋒。阿誰敢擬。師辭鋒峻拔。手眼卓越。應菴而後。師殆第一人乎。甞續宗門統要。示寂保寧。</p>
</div>
<div class='div-other'><a id='mulu741' />
<p class='h4'>紹興府天衣斷江覺恩禪師</p><p>慈溪顧氏子。依雲門廣孝祝髮。從明之延慶聞。習四教儀。七日能通。聞嘆異。往參育王橫川。室中機契。掌內記。德業日彰。一時賢士大夫。皆樂與之遊。出世蘇之天平。後遷開元。及明之保福。越之天衣。一日室中眾侍立次。忽扶杖而言曰。老僧嵌空倚杖藜。分明畫出須菩提。顧左右曰。會麼。良久擲下拄杖。倚蒲團而逝。</p>
</div></div>
<div class='div-other'><a id='mulu742' />
<p class='h3'>淨慈鞏禪師法嗣</p>
<div class='div-other'><a id='mulu743' />
<p class='h4'>杭州府靈隱東嶼德海禪師</p><p>台州臨海陳氏子。年十四。從蜀僧安石出家。參石林鞏於承天。林問。如何是汝自己。師擬議。林便推出。師懷疑。一日入室。林問。盡大地是金剛正體。何處著上座。師擬對。林便打。從此徹證。林遷淨慈。命居侍司。一日室中舉國師三喚侍者話。師曰。不是失却猫兒。定是失却狗子。林曰。是狐負是不孤負。師曰。瞞人自瞞。林以竹篦擊之曰。亢吾宗者。海子也。至元庚寅。出世天台寒巖。大德乙巳。遷姑蘇寒山。至大己酉。再遷崑山東禪。辛亥。敕賜金襴法衣。皇慶癸丑。復遷中竺。延祐乙卯。詔主淨慈。至山門曰。清淨慈門。一湖秋水。入得入不得。虎齩大蟲。蛇吞鼈鼻。</p>
<p>室中垂語曰。手握利刃劍。因甚猢猻子不死。嚙破鐵酸饀。因甚路上有饑人。魚以水為命。因甚死在水中。眾答皆不契。甞頌俱胝竪指因緣曰。深深無底。高高絕攀。思之轉遠。尋之復難。泰定乙丑。復遷靈隱。丁卯九月示微疾。召弟子付囑訖。跏趺而化。世壽七十二。僧臘五十八。帝甞賜號明宗慧忍禪師。塔於育王後山之麓。</p>
</div>
<div class='div-other'><a id='mulu744' />
<p class='h4'>嘉興府天寧竺雲景曇禪師</p><p>浦江嚴氏子。久依石林。後住婺之治平。蘇之北禪。禾之天寧。</p>
<p>上堂。金烏東上。玉兔西沉。伶俐衲子。東討西尋。忽然撞破虗空。曠劫只在如今。卓拄杖下座。</p>
<p>僧問。三賢未達。十聖難知。如何是此宗。師曰。無孔笛氈拍板。曰知音者誰。師曰。聾人爭得聞。曰也知和尚慣有此機。師曰。鷂子過新羅。</p>
<p>問。如何是涅槃心。師曰。須彌山。曰如何是差別智。師曰。四大海。</p>
</div>
<div class='div-other'><a id='mulu745' />
<p class='h4'>蘇州府虎丘東州壽永禪師</p><p>送僧偈曰。動靜無非一大禪。何須更透未生前。故園千里今歸去。陸有征途水有船。舉張約齋入道話。頌曰。一擊鐘聲透耳根。三千剎海一時昏。賊從赤肉團邊去。明日依然不離門。</p>
</div></div>
<div class='div-other'><a id='mulu746' />
<p class='h3'>徑山愚禪師法嗣</p>
<div class='div-other'><a id='mulu747' />
<p class='h4'>蘇州府虎丘閒極雲禪師</p><p>久依虗堂於徑山。居第一座。一日寶葉源。請益虗堂德山末後句曰。若謂之有。德山焉得不會。若謂之無。巖頭又道德山未會。乞和尚慈悲指示。堂曰。我不會。汝去問首座。源詣師。值師遊山歸。索水濯足。源亟進水。復委身為師摩捋。因仰面舉前話叩之。師乃掬水澆潑曰。有甚麼末後句。源不契。復上見堂。堂曰。首座如何向汝道。源舉似前話。堂曰。那那。我向你道他會得。源於是釋然領旨。</p>
<p>舉興化酬唐莊宗中原寶價因緣。頌曰。君王寶自難酬價。興化何曾敢借看。天地既無私葢載。至今留得鎮中原。</p>
<p>舉陸亘問南泉。弟子家中一片石。也曾坐也曾臥。擬鐫作佛得麼。泉曰得。亘曰。莫不得麼。泉曰不得因緣。頌曰。坐臥曾經幾度春。半封苔蘚半籠雲。無稜無縫難提掇。空把肝腸說向人。</p>
</div>
<div class='div-other'><a id='mulu748' />
<p class='h4'>紹興府定水寶葉妙源禪師</p><p>象山陳氏子。秉具觀方。遇僧流逐物遺道者。則憂見於色。虗堂以不肯下吳潛。潛怒繫之。獄以辱之。師奉事惟謹。有疑輒問。隨問而解。久之廓然。一日虗堂曰。源乎汝今太平矣。及堂領徑山。俾師首眾。後出主平江薦嚴。遷泉州水陸。次遷定水。舉世尊五通仙人因緣。頌曰。那一通。你問我。口是禍門。招因帶果。慚愧慈悲大法王。丙丁離壬不屬火。</p>
<p>上堂。舉張䂐參石霜。霜問。秀才高姓。曰姓張名䂐。霜曰。者裡覓巧尚不可得。䂐自何來。䂐言下大悟話。頌曰。進前峭壁三千丈。退後懸崖十萬重。珍重天唐張䂐老。鐵鎚無縫舞春風。後居雲頂。以至元辛巳示寂。塔雲頂。世壽七十有五。</p>
</div></div>
<div class='div-other'><a id='mulu749' />
<p class='h3'>徑山月禪師法嗣</p>
<div class='div-other'><a id='mulu750' />
<p class='h4'>□□府南叟茂禪師</p><p>舉巖頭擺渡婆子拋兒話。頌曰。鄂渚渡邊窮鬼子。全機錯在扣舷時。何如別下一轉語。救取婆婆第七兒。</p>
<p>舉夾山參船子話。頌曰。無相無瑕便倒戈。只因輕信智頭陀。若還不到華亭上。鐵鑄船橈奈汝何。</p>
<p>舉龐居士下橋喫撲。靈照相扶話。頌曰。孝順藏忤逆。人前醜莫遮。今生親骨肉。宿世惡冤家。</p>
</div></div>
<div class='div-other'><a id='mulu751' />
<p class='h3'>徑山度禪師法嗣</p>
<div class='div-other'><a id='mulu752' />
<p class='h4'>杭州府徑山虎巖淨伏禪師</p><p>淮安人。至元間。甞召見。有偈進上。其略曰。過去諸如來。安住祕密藏。現在十方佛。成道轉法輪。未來諸世尊。一切眾生是。由妄想執著。結煩惱葢纏。迷成六道身。枉受三塗苦。惟念過現佛。不敬未來尊。與佛結冤讐。或烹宰殺害。不了眾生相。全是法性身。昔有常不輕。禮拜於一切。言我不輕汝。汝等當作佛。若能念自他。同是未來佛。現世增福壽。生生生佛國。上覧大悅。問從上帝王。有戒殺者否。師曰。宋仁宗一日語羣臣曰。朕夜來饑甚。思欲燒羊。因慮後來遂為常例。寧耐一時之饑。不忍啟無窮之殺。羣臣皆呼萬歲。上嘉納。即受帝師戒。</p>
</div>
<div class='div-other'><a id='mulu753' />
<p class='h4'>寧波府天童竺西坦禪師</p><p>問僧。從何方來。曰金鵞。師曰。金鵞山高多少。僧曰。不見頂。師呵斥之。一日陞座。舉世尊拈華公案。其僧言下有省。</p>
</div></div>
<p class='juan'>續燈正統卷之二十二</p></div></div>
</div><!-- end of div[@id='body'] -->
</body></html>