<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石屋清洪禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />福源石屋珙禪師語錄卷之下</p><p class="byline">參學門人　至柔　等編</p>
<div class='div-other'><a id='mulu6' />
<p class='h1'>山居詩</p><p style="margin-left:1em">余山林多暇。瞌睡之餘。偶成偈語自娛。紙墨少便不欲紀之。雲衲禪人請書。蓋。欲知我山中趣向。於是。靜思隨意走筆。不覺盈帙。故掩而歸之。復囑慎勿以此為歌詠之助。當須參意。則有激焉。</p>
<p>吾家住在霅溪西。水滿天湖月滿溪。未到盡驚山險峻。曾來方識路高低。蝸涎素壁粘枯殻。虎過新蹄印雨泥。閒閉柴門春晝永。青桐花發畫胡啼。</p>
<p>柴門雖設未甞關。閒看幽禽自往還。尺壁易求千丈石。黃金難買一生閒。雪消曉嶂聞寒瀑。葉落秋林見遠山。古栢煙消清晝永。是非不到白雲間。</p>
<p>荒塚纍纍沒野蒿。昔人未葬盡金腰。有求莫若無求好。進步何如退步高。貪餌金鱗終落釜。出籠靈翮便冲霄。山翁不管紅塵事。自種青麻織布袍。</p>
<p>紙窓竹屋槿籬笆。客到蒿湯便當茶。多見清貧長快樂。少聞濁富不驕奢。看經移案就明月。供佛簪瓶折野花。盡說上方兜率好。如何及得老僧家。</p>
<p>道在人弘孰可憑。發言須與行相應。貪心似海何時足。妄念如苗逐日增。幾樹梅花清處士。一園芋子樂間僧。而今隨例菴居者。見道忘山似不曾。</p>
<p>動則乖真靜則差。非思量處更誵訛。無心未合祖師意。有念盡為煩惱魔。矮屋朝陽寒氣少。踈籬種菊晚香多。白雲曳曳方拖練。又被風吹過綠蘿。</p>
<p>松下雙扉冷不扃。一龕金像照青燈。眠雲野鹿驚回夢。落㵎獼猴墜折藤。得意看山山轉好。無心合道道相應。多時不向門前去。蘚葉苔花積幾層。</p>
<p>三十餘年住崦西。钁頭邊事不吾欺。一園春色熟茶笋。數樹秋風老栗梨。山頂月明長嘯夜。水邊雲煖獨行時。舊交多在名場裏。竹戶長開待阿誰。</p>
<p>翠竇丹崖列四傍。茅菴恰好在中央。一身布衲衣裳煖。百念消融歲月忘。石瘦種來蒲葉細。土深迸出笋芽長。有時夜半聞鐘磬。知有招提在下方。</p>
<p>莫謂山居便自由。年無一日不懷憂。竹邊婆子長偷笋。麥裏兒童故放牛。栗蟥地蠶傷菜甲。野猪山鼠食禾頭。施為便有不如意。只得消歸自<span class='corr'>己</span>休。</p>
<p>菴住霞峰最上頭。巖崖巇嶮少人遊。擔柴出市青苔滑。負米登山白汗流。口體無厭宜節儉。光陰有限莫貪求。老僧不是閒忉怛。只要諸人放下休。</p>
<p>嘯月眠雲二十年。自憐衰老見時艱。烏來索飯生臺立。僧去化糧空鉢還。鰕蜆人爭撈白水。<span class='corr'>钁</span>鉏我且斸青山。黃精食盡松花在。不著閒愁方寸間。</p>
<p>幽居自與世相分。苔厚林深草木薰。山色雨晴常得見。市聲朝暮罕曾聞。煑茶瓦竈燒黃葉。補衲巖臺剪白雲。人壽希逢年滿百。利名何苦競趨奔。</p>
<p>入得山來便學呆。尋常有口懶能開。他非莫與他分辨。自過應須自剪裁。瓦竈通紅茶<span class='corr'>已</span>熟。紙窓生白月初來。古今誰解輕浮世。獨許嚴陵坐釣臺。</p>
<p>溪淺泉清見石沙。屋頭無角寄藤蘿。夜深月下長猿嘯。苔厚巖前少客過。庭竹欹斜春雪重。嶺梅消瘦夜寒多。寥寥此道非今古。徒把甎來石上磨。</p>
<p>白髮禪翁久住菴。衲衣風捲破襤毿。溪邊掃葉供爐竈。霜後苦茆覆橘柑。本有天真非造化。現成公案不須參。豁開戶牗當軒坐。盡日看山不下簾。</p>
<p>臥雲深處不朝天。只在重巖野水邊。竹榻夢回窓有月。砂鍋粥熟竈無煙。萬緣歇盡非除遣。一性圓明本自然。湛若虗空常不動。任他滄海變桑田。</p>
<p>岳頂禪房枕石臺。白雲飛去又飛來。門前瀑布懸空落。屋後山巒起浪堆。素壁淡描三世佛。瓦瓶香浸一枝梅。下方田地雖平坦。難及山家無點埃。</p>
<p>大道從來無盛衰。未明大道著便宜。聖賢隱伏當斯世。邪法流行在此時。痛䇿諸根休自縱。常存正念莫他為。人身一失袈裟下。萬劫千生不復追。</p>
<p>破屋蕭蕭枕石臺。柴門白日為誰開。名場成隊挨身入。古路無人跨脚來。深夜雪寒唯火伴。五更霜冷只猿哀。袈裟零落難縫補。收捲雲霞自剪裁。</p>
<p>人壽相分一百年。有誰能得百年全。危如茅草郎當屋。險似風波破漏船。流俗沙門真可惜。貪名師德更堪憐。寥寥世道今非昔。日把柴門緊閉關。</p>
<p>綠霧紅霞竹徑深。一菴終日冷沉沉。等閒放下便無事。著意看來還有心。古鏡未磨含萬象。洪鐘纔扣發圓音。本源自性天真佛。非色非空非古今。</p>
<p>優游靜坐野僧家。飲啄隨緣度歲華。翠竹黃花閒意思。白雲流水淡生涯。石頭莫認山中虎。弓影休疑盞裏蛇。林下不知塵世事。夕陽長見送歸鴉。</p>
<p>滿頭白髮瘦稜層。日用生涯事事能。木臼秋分舂白术。竹筐春半曬朱藤。黃精就買山前客。紫菜長需海外僧。誰道新年七十七。開池栽藕種茭菱。</p>
<p>卜得重巖遠市朝。柴門半掩草蕭蕭。是誰白髮貧無諂。那箇朱門富不驕。急債莫於寬裏做。妄情須是靜中消。白雲也道青山好。夜夜飛來伴寂寥。</p>
<p>風檣來往塞官塘。站馬如飛日夜忙。冐寵貪榮謀仕宦。貪生重利作經商。人間富貴一時樂。地獄辛酸萬刧長。古往今來無藥治。如何不早去修行。</p>
<p>入此門來學此宗。切須仔細要推窮。清虗體寂理猶在。忖度心忘境自空。樹挂殘雲成片白。山銜落日半邊紅。是風動耶是幡動。不是幡兮不是風。</p>
<p>客愛幽閒到竹籬。逢仰應恕禮全虧。滿頭白髮髼鬆聚。一頂袈裟撩亂披。黃葉火殘終夜後。青猿聲斷五更時。擁衾相對蒲團坐。各自忘言契此機。</p>
<p>百歲光陰過隙駒。幾人於此審思惟。己躬下事未明白。生死岸頭真嶮巇。衲定線行嬌婦淚。飯香玉粒老農脂。莫言施受無因果。因在果成終有時。</p>
<p>自入山來萬慮澄。平懷一種任騰騰。庭前樹色秋來減。檻外泉聲雨後增。挑薺煑茶延野客。買盆移菊送鄰僧。錦衣玉食公卿子。不及山僧有此情。</p>
<p>是身壽命若浮漚。只好挨排過了休。事欲稱情常不足。人能退步便無憂。衰榮可踰花開落。聚散還同雲去留。我<span class='corr'>已</span>久忘塵世念。頹然終日倚岑樓。</p>
<p>自覺從前世念輕。老來任運樂閒情。芒鞋竹杖春三月。紙帳梅花夢五更。求佛求仙全妄想。無憂無慮即修行。松風昨夜熾然說。自是聾人不肯聽。</p>
<p>逐日挨排過了休。明朝何必預先憂。死生老病難期約。富貴功名不久留。湖上朱門縈蔓草。㵎邊遊徑變荒丘。所言皆是目前事。只是無人肯轉頭。</p>
<p>白髮頭陀老病侵。住來茅屋幾年深。消磨本有凡情執。析蕩今從聖量心。百鳥不來山寂寂。萬松長在碧沉沉。分明空刧那邊事。一道神光自古今。</p>
<p>競利奔名何足誇。清閒獨許野僧家。心田不長無明草。覺苑長開智慧華。黃土坡邊多蕨笋。青苔地上少塵沙。我年三十餘來此。幾度晴窓映落霞。</p>
<p>我本禪宗不會禪。甘休林下度餘年。鶉衣百結通身挂。竹篾三條驀肚纏。山色溪光明祖意。鳥啼花笑悟機緣。有時獨上臺磐石。午夜無雲月一天。</p>
<p>四十餘年獨隱居。不知塵世幾榮枯。夜爐助煖燒松葉。午鉢充饑摘野蔬。坐石看雲閒意思。朝陽補衲靜工夫。有人問我西來意。盡把家私說向渠。</p>
<p>蠆尾狼心滿世間。爭先各自使機關。百年能得幾回笑。一日曾無頃刻間。車覆有誰知改轍。禍來無地著羞慚。老僧不是多饒舌。要與諸人揭盖纏。</p>
<p>烏兔奔忙不暫停。巖居忽爾到頺齡。氷邊行道影偏瘦。松下看山眸轉青。紅葉旋收供瓦竈。黃花時採插銅瓶。勞生好飲利名酒。昏醉無由喚得醒。</p>
<p>茅屋青山綠水邊往來年久自相便。數株紅白桃李樹。一片青黃菜麥田。竹榻夜移聽雨坐。紙窓晴啟看雲眠。人生無出清間好。得到清間豈偶然。</p>
<p>古人為道入山中。日用工夫在己躬。添石墜腰舂白米。擕鉏帶雨種青松。擔泥拽石何妨道。運水搬柴好用功。軃懶借衣求食者。莫來相伴老禪翁。</p>
<p>萬物生成感宿根。<span class='corr'>己</span>長彼短不須論。一團猛火利名路。三尺寒氷佛祖門。草莽荊榛狐窟宅。雲霄蓬島鶴乾坤。滿頭白髮居巖谷。幾度凭欄到日曛。</p>
<p>巖居我本為修行。不許人知每自評。道性淳和餘習盡。覺心圓淨照功成。種松鉏菜一身健。補衲翻經兩眼明。世異事殊真好笑。避秦亦得隱山名。</p>
<p>歷遍乾坤沒處尋。偶然得住此山林。茅菴高插雲霄碧。蘚逕斜過竹樹深。人為利名驚寵辱。我因禪寂老光陰。蒼松恠石無人識。猶更將心去覔心。</p>
<p>年老心閒身亦閒。掃除一榻臥松間。巖扄幽寂自為喜。世路崎嶇人轉頑。風煖野禽聲瑣碎。日斜華藥影闌珊。藜羮粟飯家常有。不用持盂更下山。</p>
<p>清晨汲水啟柴門。看見天空四<span class='corr'>斂</span>氛。黃獨火香思懶攢。碧桃花謝悟靈雲。林間猿鶴慣曾見。世上衰榮杳不聞。幾度坐來苔石煖。好山直看到斜曛。</p>
<p>白雲深處結茅廬。隨分生涯樂有餘。未死且留煨芊火。息機何必絕交書。湛然凝寂通三際。廓爾圓明褁十虗。菴內不知菴外事。幾番花落又還敷。</p>
<p>細把浮生物理推。輸贏難定一盤碁。僧居青嶂閒方好。人在紅塵老不知。風颺茶煙浮竹榻。水流花瓣落青池。如何三萬六千日。不放身心靜片時。</p>
<p>恁麼徹底恁麼去。放下從頭放下來。兩片唇皮堆白醭。一條古路長蒼苔。雲邊木馬飛如電。海底泥牛吼似雷。雪覆萬峯晴月夜。暗香春信到寒梅。</p>
<p>清貧長樂道人家。日用頭頭自偶諧。昨夜西風吹古木。天明滿地是乾柴。霞飄素煉粘丹壁。露滴真珠綴綠崖。活計從來隨現定。不勞辛苦去安排。</p>
<p>了了常知似不知。翛然如兀又如癡。旋乾倒嶽鎮長靜。一念萬年終不移。有耳聽聲風過樹。無心應物月臨池。休言我獨能明了。此事人人盡可為。</p>
<p>計拙慙虧應世才。聰明無分占癡呆。自言境物皆虗幻。誰解資財盡倘來。黃葉隨流閒去住。白雲橫谷謾徘徊。雙眸合却方纔好。為愛青山又放開。</p>
<p>圓顱方服作沙門。便見牟尼佛子孫。止惡防非調意馬。忘機息見制心猿。鍊魔道性真金淨。涵養靈源美玉溫。把手牽他行不得。為人自肯乃方親。</p>
<p>紅日東升夜落西。黃昏鐘了五更雞。乾坤老我一頭雪。歲月消磨百甕虀。借地栽松將作棟。喫桃吐核又成蹊。寄言世上傷弓羽。好向深山擇木棲。</p>
<p>法道寥寥不可模。一菴深隱是良圖。門前養竹高遮屋。石上分泉直到厨。猿抱子來崕果熟。鶴移巢去磵松枯。禪邊大有閑情緒。收拾乾柴向地爐。</p>
<p>浮世光陰有幾何。誰能挈挈又波波。厨空旋去尋黃獨。衲破方思剪綠荷。麈尾罷拈言語斷。佛經忘看蠧魚多。可憐身在袈裟下。趣境攀緣事似麻。</p>
</div>
<div class='div-other'><a id='mulu7' />
<p class='h1'>五言律詩</p><p>道人緣慮盡。觸目是心光。何處碧桃謝。滿溪流水香。草深蛇性悅。日煖蝶心狂。曾見樵翁說。雲邊霅晝房。</p>
<p>一钁足生涯。居山道者家。有功惟種竹。無暇莫栽華。水碓夜舂米。竹籠春焙茶。人間在何處。隱隱見桑麻。</p>
<p>時時自解顏。年老得安間。心下渾無事。眼前惟有山。天空鵬翥翼。霧重豹添斑。獨與梅花好。相期盡歲寒。</p>
<p>萬緣休歇罷。一念絕中邊。盡日閒閒地。長年坦坦然。山空雲自在。天淨月孤圓。磨煉工夫到。難同知解禪。</p>
<p>巖臺舒野望。依約見松門。唐代高僧寺。宋朝丞相墳。溪光晴瀉遠。野色晚來昏。山路歌聲絕。樵歸煙火村。</p>
<p>屈曲黃泥路。團圝紫槿籬。紙窓開竹屋。瓦竈爇松枝。平澹忘懷處。蕭然絕照時。何人能似我。無事亦無為。</p>
<p>深山僧住處。端的勝蓬萊。地上並無草。園中却有梅。閒多諸想滅。靜極自心開。一頂破禪衲。和雲曬石臺。</p>
<p>一陣從何起。颼颼徧九垓。[打-丁+慼]他林木動。吹我竹門開。本自無形段。如何有去來。欲窮窮不到。一虎笑巖臺。</p>
<p>霞霧山頭頂。雲邊闞小房。夏凉窓近竹。冬煖閤朝陽。繭紙衣裳軟。山田粥飯香。此生隨分過。無可得思量。</p>
<p>一钁足生涯。長年飽水柴。有山堪寓目。無事可干懷。嵐氣濕茅屋。苔痕上土堦。任緣終省力。渾不用安排。</p>
<p>山厨修午供。泉白似銀漿。羮熟筍鞭爛。飯炊粳米香。油煎清頂蕈。醋煑紫芽薑。百味皆難及。何須說上方。</p>
<p>真空如湛海。微動即成漚。纔受形骸報。便懷衣食憂。識情奔野馬。妄念走狂猴。不悟空王旨。輪迴卒未休。</p>
<p>山家八月天。時物自相便。荳莢新垂隴。稻花香滿田。割茅修舊屋。斫竹覓清泉。世上誰知我。優游樂晚年。</p>
<p>茆菴竹樹間。塵世不相關。門對一池水。窓開四面山。煙熏茶竈黑。塺蒸布裘斑。不悟空王法。緣何得此閒。</p>
<p>紅日半銜山。柴門便掩關。綠蒲眠褥軟。白木枕頭彎。松月來先照。溪雲出未還。迢迢清夜夢。不肯到人間。</p>
<p>扶杖出松林。間行上翠岑。鶴羣衝鶻散。樹影落溪沉。野果棘難採。藥苗香易尋。澹烟斜日暮。紅葉半巖陰。</p>
<p>好山千萬疊。屋占最高層。減塑三尊佛。長明一椀燈。鐘敲寒夜月。茶煑石池冰。客問西來意。惟言我不能。</p>
<p>取捨與行藏。人生各有方。乾坤容我懶。名利使他忙。背日鷗眠埠。營窠燕遶梁。情迷隨物轉。不得悟空王。</p>
<p>結草便為菴。年年用覆苫。紙窓松葉暗。竹屋蘚華粘。麥飯惟饒火。藜羮不點鹽。生涯隨分過。誰管世人嫌。</p>
</div>
<div class='div-other'><a id='mulu8' />
<p class='h1'>七言絕句</p><p>凄凄茅舍新秋夜。白荳花開絡緯啼。山月如銀牽老與。閒行不覺過峰西。</p>
<p>滿山筍蕨滿園茶。一樹紅花間白花。大抵四時春最好。就中猶好是山家。</p>
<p>有人問我何年住。坐久纔方省得來。門外碧桃親手種。春光二十度花開。</p>
<p>厭煩勞役愛安閒。箇樣如何居得山。百丈<span class='corr'>已</span>前巖穴士。生涯全在钁頭邊。</p>
<p>年老菴居養病身。日高猶自未開門。怕寒起坐燒松火。一曲樵歌隔塢聞。</p>
<p>童子未曾歸動火。水雲早<span class='corr'>已</span>到投齋。山菴喜免征徭慮。賸種青松只賣柴。</p>
<p>玉堂銀燭笙歌夜。金谷羅幃富貴家。爭似道人茅屋下。一天晴月曬梅花。</p>
<p>相逢盡說世途難。自向菴中討不安。除却淵明賦歸去。更無一箇肯休官。</p>
<p>山厨寂寂斷炊煙。凍鎖泉聲欲雪天。面壁老僧無定力。又思乞食到人間。</p>
<p>種了冬瓜便種茄。勞形苦骨做生涯。眾人若要厨堂好。須是園頭常在家。</p>
<p>粥去飯來何日了。日生月落幾時休。都來與我無干涉。空起許多閒念頭。</p>
<p>屋後青松八九樹。門前紫芋兩三疄。山居道者機關少。家火從頭說向人。</p>
<p>此事誰人敢強為。除非知有莫能知。分明月在梅花上。看到梅花早<span class='corr'>已</span>遲。</p>
<p>過去事<span class='corr'>已</span>過去了。未來不必預思量。只今便道即今句。梅子熟時梔子香。</p>
<p>一日打眠三五度。也消不得許多閒。循環數遍琅玕竹。又出青松望遠山。</p>
<p>攀緣起倒易消停。卒急難除是愛憎。我笑青山高突兀。青山嫌我廋陵層。</p>
<p>真空湛寂惟常在。不覺良田妄所朦。真性何曾離妄有。花開花落自春風。</p>
<p>天湖水湛琉璃碧。霞霧山圍錦幛紅。觸目本來成現事。何須叉手問禪翁。</p>
<p>年老氣衰真箇懶。晨朝更不見和南。客來無語相抵對。辛苦空勞到草菴。</p>
<p>老去一身都是懶。閑來百念盡成灰。與兄相見略彈指。無柰人情強接陪。</p>
<p>田地無塵長不掃。柴門有客扣方開。雪晴斜月侵簷冷。梅影一枝窓上來。</p>
<p>茅屋低低三兩間。團團環遶盡青山。竹牀不許閒雲宿。日未斜時便掩關。</p>
<p>禪兄何事到煙蘿。老我生涯苦不多。巖下木樨香滿樹。園中菜甲綠成窠。</p>
<p>一片無塵新雨地。半邊有蘚古時松。目前景物人皆見。取用誰知各不同。</p>
<p>萬境萬機俱寢息。一知一見盡消融。閒閒兩耳全無用。坐到晨雞與暮鐘。</p>
<p>巖房終日寂寥寥。世念何曾有一毫。雖著衣裳喫粥飯。恰如死了未曾燒。</p>
<p>新縫紙被烘來煖。一覺安眠到五更。聞得上方鐘皷動。又添一日在浮生。</p>
<p>門前枯木似人立。屋後好山如浪堆。老我為人無可說。高高雲路賺兄來。</p>
<p>山形凹凸路高低。石占雲頭屋占蹊。地窄栽來蔬菜少。又營小圃在橋西。</p>
<p>百千日月閒中度。八萬塵勞靜處消。綠水光中山影轉。紅爐焰上雪花飄。</p>
<p>西方有路不肯去。地獄無門鬬要過。金閣銀臺仙子小。鑊湯爐炭罪人多。</p>
<p>著意求真真轉遠。擬心斷妄妄猶多。道人一種平懷處。月在青天影在波。</p>
<p>要求作佛真箇易。唯斷妄心真箇難。幾度霜天明月夜。坐來覺得五更寒。</p>
<p>萬緣脫去心無事。諸有空來性坦然。幾度夜窓虗吐白。月和流水到門前。</p>
<p>一事無心萬事休。也無歡喜也無憂。無心莫謂便無事。尚有無心箇念頭。</p>
<p>於事無心風過樹。於心無事月行空。風聲月色消磨盡。去却一重還一重。</p>
<p>新年頭了舊年尾。明日四兮今日三。道業未成空白首。大千無處著羞慚。</p>
<p>白髮催人瘦入肩。住來茅屋<span class='corr'>已</span>多年。裩無腰帶袴無口。一領褊衫沒半邊。</p>
<p>一軸楞伽看未周。夕陽斜影水東流。雲歸自就茅簷宿。一日光陰又早休。</p>
<p>茅簷雨過日頭紅。瞬息陰晴便不同。況是死生呼吸事。黃昏難保聽朝鐘。</p>
<p>明明見了非他見。了了常知無別知。記得去秋烟雨裏。猿來偷去一雙梨。</p>
<p>半窓松影半窓月。一箇蒲團一箇僧。盤膝坐來中夜後。飛蛾撲滅佛前燈。</p>
<p>長年心裏渾無事。每日菴中樂有餘。飯罷濃煎茶喫了。池邊坐石數游魚。</p>
<p>飯炊五合陳黃米。羮煑數莖青薺苗。淡薄自然滋味好。何須更要著薑椒。</p>
<p>移家深入亂峯西。烟樹重重隔遠溪。年老心閒貪睡穩。猒聞鐘響與雞啼。</p>
<p>山風吹破故窓紙。片片雪花飛入來。添盡布裘渾不煖。拾枯深撥地爐灰。</p>
<p>半窓斜日冷生光。破衲蒙頭坐竹床。枯葉滿爐燒焰火。不知屋上有寒霜。</p>
<p>幾樹山花紅灼灼。一池春水綠漪漪。衲僧若具超宗眼。不待無情為發機。</p>
<p>雲未歸時便掩扄。柴床眠穩思冥冥。山家不養雞和犬。日到茅簷夢未醒。</p>
<p>粥去飯來茶喫了。開窓獨坐看青山。細推百億閻浮界。白日無人似我閒。</p>
<p>黑霧濃雲撥不開。忽然去了忽然來。任他伎倆自磨滅。紅日依前照石臺。</p>
<p>一天紅日曉東南。自拔青苗插瘦田。布裰半沾泥水濕。歸來脫曬竹房前。</p>
<p>喫桃吐核核成樹。樹大花開又結桃。春去秋來知幾度。爭教我不白頭毛。</p>
<p>茅屋方方一丈慳。四簷松竹四圍山。老僧自住尚狹窄。那許雲來借半間。</p>
<p>臨機切莫避刀鎗。[拚-ㄙ+ㄊ]死和他戰一場。打得趙州關子破。大千無處不歸降。</p>
<p>有限光陰一百年。幾人得到百年全。縱饒百歲終歸死。只是相分後與前。</p>
<p>一大藏經閒故紙。一千七百葛藤窠。誰能去討他分曉。起箇念頭猶是多。</p>
<p>溪邊黃葉水去住。嶺上白雲風往來。爭似老僧常不動。長年無事坐巖臺。</p>
<p>霞霧山高路又遙。菴居從蕳蔑三條。却嫌住處太危險。落賺多人登陟勞。</p>
<p>老覺形枯氣力衰。客來勉強出支陪。自憐不解藏踪跡。松食荷衣憶大梅。</p>
<p>道人屋冷四簷竹。長者門高百尺墻。屋冷道人心愈靜。門高長者日多忙。</p>
<p>盡道凡心非佛性。我言佛性即凡心。工夫只怕無人做。鐵杵磨教作線針。</p>
<p>南北東西去復還。陸行車馬水行船。利名門路如天遠。走殺世間人萬千。</p>
<p>居山那得有工夫。種了冬瓜便種瓠。設使一毫功不及。許多田地盡荒蕪。</p>
<p>離眾多年無坐具。入山長久沒袈裟。單單有箇鐵鐺子。留待人來煑瀑花。</p>
<p>布衣破綻種青麻。糧食無時刈早禾。辛苦做來牽補過。復身免得報檀那。</p>
<p>飯香麥麨和松粉。菜好藤花雜筍鞭。我<span class='corr'>已</span>盡形無別念。任他作佛與生天。</p>
<p>山居活計钁頭邊。衣食須營豈自然。種稻下田泥沒膝。賣柴出市檐磨肩。</p>
<p>钁頭添鐵屋頭懸。徤即鋤雲倦即眠。紅日正中黃獨熟。甘香不在火爐邊。</p>
<p>團團一箇尖頭屋。外面誰知裏面寬。世界大千都著了。尚餘閒地放蒲團。</p>
<p>草菴盤結長松下。面面軒窓盡豁開。目對青山終日坐。更無一事上心來。</p>
<p>深秋時節雨霏霏。蘚葉層層印虎蹄。一夜西風吹不住。曉來黃葉與階齊。</p>
<p>團團紅日上青山。竹屋柴門尚閉關。白髮老僧眠未起。勞生磨蟻正循環。</p>
<p>山舍清幽絕點塵。心閒與世自相分。不知何處碧桃放。幽鳥銜來遶竹門。</p>
<p>老來無事可千懷。竹榻高眠日枕斜。夢裏不知誰是我。覺來新月到梅花。</p>
<p>禪餘高誦寒山偈。飯後濃煎谷雨茶。尚有閒情無著處。携籃過嶺採藤花。</p>
<p>僧因產業致差科。官府勾追恥辱多。我有山田三畆半。盡情回付與檀那。</p>
<p>楮閣安爐種炭團。床鋪新薦被新棉。一冬暖活如何說。夢想不思兜率天。</p>
<p>去年家火缺支持。家火今年用不虧。田裏多收三斗糓。門前添得一方池。</p>
<p>白雲影裏尖頭屋。黃葉堆頭折脚鐺。漏笊籬撩無米飯。破砂盆擣爛生薑。</p>
<p>修行豈得不成佛。水滴年深石也穿。不是頑皮鑽不破。惟人只欠自心堅。</p>
<p>獨坐窮心寂杳冥。箇中無法可當情。西風吹盡擁門葉。留得空堦與月明。</p>
<p>玉蝶梅花香滿樹。水池洗菜綠浮科。錦衣公子如知得。定是移家入薜蘿。</p>
<p>逆順未嘗忘此道。窮通一味信前緣。是他了達虗空性。不動纖毫本自然。</p>
<p>寒披荷葉衣裳暖。饑食松華餅餌香。不比世人營口體。奔南走北一生忙。</p>
<p>新縫紙被暖烘烘。黃葉堆頭火正紅。閒夢不知誰喚醒。五更聽得下方鐘。</p>
<p>旋斫青柴逐把挑。擔頭防脫莫過腰。今朝未保來朝日。且了寒爐一夜燒。</p>
<p>今年難測是寒暄。一日陰晴變幾番。簷下紙窓乾又濕。門前石逕濕還乾。</p>
<p>峰頂團團盡是松。茅廬著在樹陰中。天風一陣來何處。吹起波濤響半空。</p>
<p>黃羅直裰紫伽梨。出入矦門得意時。爭似道人忘寵辱。松針柳線補荷衣。</p>
<p>春歸暑退一秋凉。日晷如梭夜漸長。盡把工夫閒雜話。幾曾回首暫思量。</p>
<p>我見時人日夜忙。廣營屋宅置田莊。到頭一事將不去。獨有骷髏葬北邙。</p>
<p>箇箇聞知有死生。聞知何不早修行。堂堂大道無人到。開眼明明入火坑。</p>
<p>盡說修行不在遲。今生還有後生期。三塗一報五千劫。出得頭來是幾時。</p>
</div>
<div class='div-other'><a id='mulu9' />
<p class='h1'>歌</p><p>山名霞幕泉天湖。卜居記得壬子初。山頭有塊臺磐石。宛如出水青芙蕖。更有天湖一泉水。先天至今何曾枯。就泉結屋擬終老。田地一點紅塵無。外面規模似狹窄。中間取用能寬舒。碧紗如煙隔金像。雕盤沉水凌天衢。蒲團禪椅列左右。香鐘雲板鳴朝晡。甆罌土種吉祥草。石盆水養龍湫蒲。飯香粥滑山田米。瓜甜菜嫩家園蔬。得失是非都放却。經行坐臥無相拘。有時把柄白麈拂。有時持串烏木珠。有時歡喜身舞蹈。有時默坐觜盧都。懶舉西來祖意。說甚東魯詩書。自亦不知是凡是聖。他豈能識是牛是驢。客來未暇陪說話。拾枯先去燒茶爐。紅香旖旎。春華開敷。清陰繁茂。夏木翳如。巖桂風前喚回山谷。梅花雪裏清殺林逋。人間無此真樂。山中有甚凶虞。也不樂他輕輿高盖。也不樂他率眾匡徒。也不樂他西方極樂。也不樂他天上淨居。心下常無不足。目前觸事有餘。夜籟合樂。曉天昇烏。戲魚翻躍。好鳥相呼。路通玄以幽遠。境超世而清虗。騷人盡思吟不成句。丹青極巧畫不成圖。獨有淵明可起予。解道吾亦愛吾廬。山中居沒閒時。無人會惟自知。遶山驅竹筧寒水。擊石取火延朝炊。香粳旋舂柴旋斫。砂鍋未滾涎先垂。開畬未及種紫芋。鉏地更要栽黃箕。白日不得手脚住。黃昏未到神思疲。歸來洗足上床睡。困重不知山月移。隔林幽鳥忽喚醒。一團紅日懸松枝。今日明日也如是。來年後年還如斯。春草離離。夏木葳葳。秋雲片片。冬雪霏霏。虗空落地須彌碎。三世如來脫垢衣。</p>
<p>晴明無爭登霞峰。伸眉望極開心胸。太湖萬頃白[汾*欠]灔。洞庭兩點青濛茸。初疑仙子始綰角。碧紗帽子參差籠。又疑天女來獻花。玉盤捧出雙芙蓉。明知此境俱幻妄。對此悠然心未終。徘徊不忍便歸去。夕陽又轉山頭松。</p>
<p>乾鵲傍簷鳴鵲唶。烏鴉遶屋聲鴉啞。西菴道者來送果。東鄰稚子去偷瓜。吉凶占相既有驗。罪福果報應無差。道人若有此見解。青銅鏡面生痕瑕。懶融一見四祖後。百鳥更不來銜花。</p>
<p>林木長新葉。遶屋清陰多。深草沒塵跡。隔山聽樵歌。自畊還自種。側笠披青簑。好雨及時來。活我新栽禾。遊目周宇宙。物物皆消磨。既善解空理。不樂還如何。</p>
<p>寒山曾有言。吾心似秋月。我亦曾有言。吾心勝秋月。秋月非不明。有圓復有缺。安得如我心。圓明常皎潔。有問心如何。教我如何說。</p>
<p>月來照我門。風來吹我襟。勸君石上坐。聽我山中吟。玄鬢化為雪。朝光成夕陰。萬事草頭露。豈得長如今。</p>
<p>飯飽抱石睡。睡足起閒行。靄靄孟夏景。新樹鳴黃鶯。俯仰玩時物。散誕暢吟情。只此是真樂。何必求虗名。</p>
<p>小不讀佛書。大不識玄旨。焉知百萬門。只在方寸裏。終日恣貪嗔。幾時念生死。一朝老病來。懊惱亦徒爾。</p>
<p>種豆兩三畦。離離覆原上。不知陽和功。惟言土力壯。老兔伏崖根。心心欲希望。果能息汝貪。我寧不食醬。</p>
<p>山中一雨滋。原上百物好。手種三畆薯。亦可延昏早。咄哉世間人。名利常關抱。頭上雪紛紛。胸中塵浩浩。</p>
<p>結屋荒山巔。隨緣度朝夕。賣柴糶米歸。煑粥做飯喫。雖是勞形骸。且免當戶役。說妙與談玄。箇却曉不得。</p>
<p>放下全放下。佛也莫要做。動念即成魔。開口便招禍。飲啄但隨緣。只麼閒閒過。執法去修行。牽牛來拽磨。</p>
<p>破屋三兩椽。住在千峰上。雲散天空清。放目聊四望。世界空裏花。起滅皆虗妄。日落山風寒。閉門燒火向。</p>
<p>結屋霞峰頭。耕鉏供日課。山田六七坵。道人二兩箇。開池放月來。賣柴糴米過。老子少機關。家私都說破。</p>
<p>兩箇窮道人。三間弊漏屋。開得一坵田。收得半擔穀。煑粥儘有餘。做飯却不足。也勝利名人。奔南又走北。</p>
</div>
<div class='div-other'><a id='mulu10' />
<p class='h1'>偈讚</p>
<div class='div-other'><a id='mulu11' />
<p class='h2'>示眾偈</p><p>說是說非何日了。無明海濶我山高。修身如未清三惑。凡事須當滅一毫。閒靜光陰空過了。現成粥飯若為消。慇懃說向諸禪客。莫把袈裟換羽毛。</p>
</div>
<div class='div-other'><a id='mulu12' />
<p class='h2'>送東林院主歸華亭</p><p>參禪人須猛烈。吹毛劍白雪雪。佛來與祖來。拈起當頭截。雲中木馬驚嘶。山上鯉魚出血。萬仞崖頭奏凱歸。等閒踏破華亭月。</p>
</div>
<div class='div-other'><a id='mulu13' />
<p class='h2'>送慶侍者回里省師</p><p>汝師年老中山寺。朝暮無人可瞻侍。不歸掃灑執巾瓶。師資禮法合也未。汝母兼又年紀高。除汝一人更無二。望斷秋風未見歸。倚門日日長垂淚。離師棄母入山來。所圖畢竟成何事。安貧樂道固所難。住箇茆菴豈容易。也要種竹栽松。也要鉏山掘地。也要運水搬柴。也要澆蔬灌芋。也要行道諷經。也要攝心除睡。藜羮黍飯塞饑瘡。淡虀薄粥通腸胃。人生皆為口體忙。我亦未免形骸累。自家心地如未明。業識茫茫無本據。水邊林下暫經過。吾汝皆非久居計。月江和尚有書來。勉汝歸來有深意。開緘未讀便抽身。不負來音全孝義。有言孝為百行先。在俗在僧誰不然。侍師奉母名敬田。何須入眾并參禪。忽然思靜又嫌喧。短䇿不妨閒往還。</p>
</div>
<div class='div-other'><a id='mulu14' />
<p class='h2'>海都寺求語</p><p>急急做工夫。單提狗子無。脊梁高豎起。屹似須彌盧。翻來覆去看。要了此公案。瞥然妄念生。便逐他使喚。精進不懈怠。坐立道可待。懶惰又昏沉。驢年也未在。若也放得下。無可無不可。千七百葛藤。盡是敲門瓦。</p>
</div>
<div class='div-other'><a id='mulu15' />
<p class='h2'>留進菴主</p><p>丹陽進禪人。隨我住有日。雖立志參禪。未曾有所入。菴中諸事務。渾不憚勞役。口體甘淡薄。身心頗真實。一朝拜我前。請語為法則。我寫此數言。助汝進道力。只就我山居。隨緣度朝夕。莫學野盤僧。東西與南北。尋常動用中。精進莫放逸。剔起眉毛看。畢竟是何物。看破看的人。大事方了畢。</p>
</div>
<div class='div-other'><a id='mulu16' />
<p class='h2'>示居士劉鐵壁</p><p>見性成佛無別佛。古人說話最條直。當頭坐斷沒纖毫。切忌隨他言語覔。縱饒虗妄百千般。究竟還歸一真實。老僧吐露真實情。寄與雲間劉鐵壁。</p>
</div>
<div class='div-other'><a id='mulu17' />
<p class='h2'>山中四威儀</p><p>山中行。信步慢騰騰。攀蘿去。又上一崚嶒。</p>
<p>山中住。幾度朝還暮。手栽松。陰凉成大樹。</p>
<p>山中坐。飄飄黃葉墮。沒人來。閉門燒焰火。</p>
<p>山中臥。松風穿耳過。沒來由。好夢都吹破。</p>
</div>
<div class='div-other'><a id='mulu18' />
<p class='h2'>重巖之下十首</p><p>重巖之下。火種刀耕。有粟有蔬。可煑可烹。了我目前。樂我餘生。坐盻庭柯。幾度衰榮。</p>
<p>重巖之下。希古為儔。徹證本根。一了便休。紛紛玄徒。念死話頭。待兔守株。求劍刻舟。</p>
<p>重巖之下。草莾日交。人影不來。黃葉飄飄。谷鳥晚啼。山月夜高。松露鶴飛。濕我禪袍。</p>
<p>重巖之下。蛇虎為鄰。我心既忘。彼性亦馴。人生在世。各具天真。含齒戴髮。胡為不仁。</p>
<p>重巖之下。未透本根。觸境逢緣。擾擾紛紛。應須悟理。超越見聞。久久自然。左右逢原。</p>
<p>重巖之下。靜默自居。三際不來。心如鏡如。斜月半窻。殘火一爐。嗟彼睡夫。蝶夢蘧蘧。</p>
<p>重巖之下。皤然一叟。裰兮無邊。袴兮無口。夜入禪那。晝勤隴畆。道在其中。別更何有。</p>
<p>重巖之下。目對千山。一根返源。六處皆閒。白雲飄飄。綠水潺潺。動靜自忘。別是人間。</p>
<p>重巖之下。不修形骸。木食草衣。布襪筍鞋。竹密暗窻。苔深覆堦。蕭焉忘情。寂爾虗懷。</p>
<p>重巖之下。飽飯熟眠。縱情放逸。歲月虗延。老病時臨。眾苦交煎。臨渴掘井。熱悶徒然。</p>
</div>
<div class='div-other'><a id='mulu19' />
<p class='h2'>次韻送智西堂歸靈隱</p><p>一榻平分鑑古軒。爐熏相對坐忘眠。山林禮樂無今昔。時節因緣有變遷。樹影高低深夜月。猿聲長短五更天。兩冬不得梅花信。又約梅華到冷泉。</p>
</div>
<div class='div-other'><a id='mulu20' />
<p class='h2'>會趙初心提舉</p><p>老來脚力不勝鞋。竹杖扶行步落華。待月伴雲眠蘚石。尋梅陪客過隣家。粥香瓦鉢山田米。雪汎甆甌水磨茶。今日為翁時蹔出。此心長只在烟霞。</p>
</div>
<div class='div-other'><a id='mulu21' />
<p class='h2'>別南山經室</p><p>屋借雲邊兩載居。晴原無事便携鉏。和香採得隣家菊。趂嫩挑來自種蔬。秋殿寂時山磬歇。夜窻虗處柏烟疎。明朝又向他山去。何日重來讀梵書。</p>
</div>
<div class='div-other'><a id='mulu22' />
<p class='h2'>秋日秦川道中</p><p>處處西風葉落頻。偶歸湖寺蹔容身。故人十有幾人在。世事萬無一事真。擾擾勞生同作夢。明明果報各由因。余諳此理能消遣。終不隨他自損神。</p>
</div>
<div class='div-other'><a id='mulu23' />
<p class='h2'>偶作</p><p>今年七十七頺齡。血氣潛消老病增。踏雪探梅知履重。挑雲過嶺覺肩疼。光陰別去忙如箭。世念消來冷似氷。却憶向時遊岳洞。兩三回上最高層。</p>
</div>
<div class='div-other'><a id='mulu24' />
<p class='h2'>冬至</p><p>昨宵冬至一陽生。萬物欣欣盡向榮。鐵樹華開紅朵朵。石田筍出綠莖莖。人間化日纔添線。竹外幽禽便轉聲。白髮老僧窻下坐。爐香多誦兩行經。</p>
</div>
<div class='div-other'><a id='mulu25' />
<p class='h2'>却南州提舉再招</p><p>自嗟業繫在娑婆。一度尋思一嘆嗟。世上多逢人面虎。山中少見佛心蛇。禦寒補衲裁荷葉。遣睡煎茶煑瀑華。老拙背時酧應懶。不能從命出烟霞。</p>
</div>
<div class='div-other'><a id='mulu26' />
<p class='h2'>雪中示徒</p><p>六出飄飄入夜多。灑窓相似撲燈蛾。山家富貴銀千樹。漁父風流玉一蓑。深徑絕無樵子語。陰崖却有獵人過。菴前黃獨無尋處。唯見寒梅數朵華。</p>
</div>
<div class='div-other'><a id='mulu27' />
<p class='h2'>送皐侍者</p><p>侍者參得禪了也。萬兩黃金也合消。世上豈無千里馬。人間難得九方臯。</p>
</div>
<div class='div-other'><a id='mulu28' />
<p class='h2'>送漆匠</p><p>裏面盡情灰得了。外頭方始好揩磨。雖然本有靈光在。也要工夫發用他。</p>
</div>
<div class='div-other'><a id='mulu29' />
<p class='h2'>送真藏主禮育王</p><p>鴈蕩天台華頂峰。鄮山乳寶接天童。徧遊元不離雙足。盡在摩尼一點中。</p>
</div>
<div class='div-other'><a id='mulu30' />
<p class='h2'>送就禪人禮祖</p><p>人人有具黃金骨。何必諸方禮塔頭。堪笑丹陽就禪者。春深物自浙東遊。</p>
</div>
<div class='div-other'><a id='mulu31' />
<p class='h2'>送松江深上人</p><p>參方禮祖外邊事。一著工夫在<span class='corr'>己</span>躬。親覲阿師秋<span class='corr'>已</span>半。樹彫葉落露金風。</p>
</div>
<div class='div-other'><a id='mulu32' />
<p class='h2'>送椿上人禮普陀</p><p>寒潮日夜吼雷音。耳聽何如眼聽親。小白華巖觀自在。頻伽聲裏現全身。</p>
</div>
<div class='div-other'><a id='mulu33' />
<p class='h2'>示禪上人</p><p>古今無法可傳流。只要偷心死便休。大抵是他人自肯。福源不會按牛頭。</p>
</div>
<div class='div-other'><a id='mulu34' />
<p class='h2'>送雪峯維那</p><p>留香堂裏十聲佛。驚倒江西馬簸箕。八十四人扶不起。維那歸去莫教遲。</p>
</div>
<div class='div-other'><a id='mulu35' />
<p class='h2'>送人遊五臺</p><p>去去臺山最上層。文殊合掌咲相迎。巖前有箇金獅子。顛倒騎歸與老僧。</p>
</div>
<div class='div-other'><a id='mulu36' />
<p class='h2'>送針工</p><p>手携刀尺走諸方。線去針來日日忙。量盡別人長與短。自家長短幾曾量。</p>
</div>
<div class='div-other'><a id='mulu37' />
<p class='h2'>示真副寺坐圓覺期</p><p>百日期中痛著鞭。工夫到處話頭圓。多生業障俱消滅。佛境分明在目前。</p>
</div>
<div class='div-other'><a id='mulu38' />
<p class='h2'>送實監寺回大覺</p><p>楊岐骨格氣雄雄。一夏相忘寂寞中。秋至思歸天目去。竹房閒掩聽松風。</p>
</div>
<div class='div-other'><a id='mulu39' />
<p class='h2'>送愆上人回鄉</p><p>孤身行脚緣何事。䇿杖歸鄉有底忙。白業不修禪不會。可憐空過好時光。</p>
</div>
<div class='div-other'><a id='mulu40' />
<p class='h2'>送德都寺回里</p><p>德雲不在妙峯頂。却向別山相見來。從此罷休行脚念。坐看心地覺華開。</p>
</div>
<div class='div-other'><a id='mulu41' />
<p class='h2'>送真侍者</p><p>幾年入眾為參禪。三喚機緣未倒邊。再去諸方重請益。却來這裏喫麤拳。</p>
</div>
<div class='div-other'><a id='mulu42' />
<p class='h2'>送福上人禮祖</p><p>祖師塔是鶻崙磚。只在山邊與水邊。一一從頭巡禮徧。草鞋依舊自還錢。</p>
</div>
<div class='div-other'><a id='mulu43' />
<p class='h2'>示來上人</p><p>看水看山何日了。奔南走北幾時休。可憐身在袈裟下。道業未成先白頭。</p>
</div>
<div class='div-other'><a id='mulu44' />
<p class='h2'>送淨髮待詔二首</p><p>結緣待詔到山中。廊下諸僧盡整容。方丈老人何不剃。要留白髮過隆冬。</p>
</div>
<div class='div-other'><a id='mulu45' />
<p class='h2'>又</p><p>剃了又長長又剃。一年幾度遠煩過。大夫只管來求福。我福如何有許多。</p>
</div>
<div class='div-other'><a id='mulu46' />
<p class='h2'>送圓上人</p><p>玅淨圓明全軆現。不須來問我如何。正因行脚禪和子。知解何曾有許多。</p>
</div>
<div class='div-other'><a id='mulu47' />
<p class='h2'>送問上人歸大乘</p><p>一句明明向汝道。冷如猛火熱如氷。上人若不信我說。急急回歸問大乘。</p>
</div>
<div class='div-other'><a id='mulu48' />
<p class='h2'>送人之五臺</p><p>短䇿輕包上五臺。銀樓金閣正門開。文殊相見喫茶了。收取玻瓈盞子來。</p>
</div>
<div class='div-other'><a id='mulu49' />
<p class='h2'>送門上人</p><p>夏在大乘堂裏住。冬初來扣福源門。莫嫌老我無言說。一曲漁歌隔岸聞。</p>
</div>
<div class='div-other'><a id='mulu50' />
<p class='h2'>送明道者</p><p>工夫不到不方圓。心若堅時石也穿。不見頭陀老迦葉。意根滅盡領金襴。</p>
</div>
<div class='div-other'><a id='mulu51' />
<p class='h2'>送大維那省母</p><p>桶篐爆處見根源。熟路重行三月天。日暖北堂萱草綠。對娘莫說老婆禪。</p>
</div>
<div class='div-other'><a id='mulu52' />
<p class='h2'>示茂道者</p><p>作佛生天容易事。最難難是做頭陀。勞形枯骨安閒少。運水搬柴普請多。</p>
</div>
<div class='div-other'><a id='mulu53' />
<p class='h2'>示道人</p><p>自遠相尋到鵝湖。慇懃請問做工夫。老僧真實為人說。出處伽陀一字無。</p>
</div>
<div class='div-other'><a id='mulu54' />
<p class='h2'>送勤上人</p><p>勤求警䇿做工夫。散亂昏沉盡掃除。後夜黑雲消散盡。長天如水月輪孤。</p>
</div>
<div class='div-other'><a id='mulu55' />
<p class='h2'>示禪人二首</p><p>終日騎牛不識牛。何須辛苦外邊求。只消驀鼻牽來看。便是尋常這一頭。</p>
<p>參得趙州無字透。玄關金鎻盡開通。三更月下泥牛吼。八面玲瓏海日紅。</p>
</div>
<div class='div-other'><a id='mulu56' />
<p class='h2'>英上人求語</p><p>客冐春寒訪隱扄。衲衣猶綴雪華輕。坐來出示諸方語。錦軸未開先眼明。</p>
</div>
<div class='div-other'><a id='mulu57' />
<p class='h2'>送維那之江西</p><p>上人壯志出叢林。一寸光陰一寸金。莫把世間閒學解。等閒埋沒祖師心。</p>
</div>
<div class='div-other'><a id='mulu58' />
<p class='h2'>送凌侍者回淨慈</p><p>十里湖光浸六橋。到時須著眼頭高。斷堤風暖楊華落。不是鳥窠吹布毛。</p>
</div>
<div class='div-other'><a id='mulu59' />
<p class='h2'>送觀侍者</p><p>放下身心返自觀。略無毫髮許相瞞。雲收霧捲乾坤闊。月上青山玉一團。</p>
</div>
<div class='div-other'><a id='mulu60' />
<p class='h2'>示勒道者</p><p>一片荒田一把鋤。翻來覆去用工夫。一鋤翻得春風轉。也有瓜茄也有瓠。</p>
</div>
<div class='div-other'><a id='mulu61' />
<p class='h2'>示眾</p><p>念未生時猶妄覺。瞥興一念便傷他。工夫到此切須記。枯木巖前蹉路多。</p>
</div>
<div class='div-other'><a id='mulu62' />
<p class='h2'>示道者</p><p>行盡東西南北州。如今能得此心休。俱胝只在山中住。受用天龍一指頭。</p>
</div>
<div class='div-other'><a id='mulu63' />
<p class='h2'>䟦淨首座血書法華報親</p><p>父是誰兮母是誰。胸中五逆是男兒。看他義斷情忘處。菡萏華開三四枝。</p>
</div>
<div class='div-other'><a id='mulu64' />
<p class='h2'>常侍者血書金剛經</p><p>此經在處皆有佛。不勞心力更施功。祇園秋晚霜華重。樹葉紅於血染濃。</p>
</div>
<div class='div-other'><a id='mulu65' />
<p class='h2'>寄魁書記</p><p>僧住城隍佛祖訶。先賢多是隱巖阿。山泉流出人間去。清水自然成濁波。</p>
</div>
<div class='div-other'><a id='mulu66' />
<p class='h2'>寄淨慈平山和尚</p><p>年老心孤憶弟兄。中峯且喜過南屏。潺潺一派雙溪水。流入西湖更好聽。</p>
<p>領破蹄穿五百牛。南屏寺裏一欄收。皮毛換得光生也。拽杷拖犁再起頭。</p>
</div>
<div class='div-other'><a id='mulu67' />
<p class='h2'>寄友二首</p><p>山舍無聊夜臥遲。因君記得去年時。豆華棚下曾分榻。月落松梢尚詠詩。</p>
<p>萬松影裏三間屋。枯木巖前一箇僧。三二十年如此過。肯將清淡換虗名。</p>
</div>
<div class='div-other'><a id='mulu68' />
<p class='h2'>贈古樵</p><p>空劫<span class='corr'>已</span>前無影樹。撑天拄地赤條條。新州有箇賣柴漢。收拾將來一擔挑。</p>
</div>
<div class='div-other'><a id='mulu69' />
<p class='h2'>贈無岸</p><p>舉頭四望白瀰瀰。南北東西竟莫知。不用篙篙撑到底。回頭便是上船時。</p>
</div>
<div class='div-other'><a id='mulu70' />
<p class='h2'>贈本源</p><p>滔滔心地中流出。低下隨宜不自高。坎止流行皆末事。終歸大海作波濤。</p>
</div>
<div class='div-other'><a id='mulu71' />
<p class='h2'>贈石崖</p><p>千尋拔地青如玉。萬丈凌雲硬似剛。望見嶮巇多退步。有誰撒手肯承當。</p>
</div>
<div class='div-other'><a id='mulu72' />
<p class='h2'>贈無敵</p><p>眼空湖海氣凌雲。傑出叢林思不群。古往今來誰是我。得饒人處且饒人。</p>
</div>
<div class='div-other'><a id='mulu73' />
<p class='h2'>贈白庵</p><p>一色虗明含法界。四簷皎潔若氷霜。小窻幾度雪晴夜。不見梅華只覺香。</p>
</div>
<div class='div-other'><a id='mulu74' />
<p class='h2'>贈別㵎</p><p>湛然不入眾流數。瞪目觀來果必殊。<span class='corr'>但</span>得煑茶增味好。誰能泛濫落江湖。</p>
</div>
<div class='div-other'><a id='mulu75' />
<p class='h2'>贈別峯</p><p>峭峻萬峯齊不得。孤危眾嶽勢難同。善財參見得雲處。又在那邊蒼翠中。</p>
</div>
<div class='div-other'><a id='mulu76' />
<p class='h2'>真讚出山佛二首</p><p>頭髮髼鬆下翠微。凍雲殘雪綴伽梨。不須更問山中事。觀著容顏便得知。</p>
<p>肘破衣穿骨褁皮。下山回首步遲遲。父王休遣人來問。顏貌不如宮裏時。</p>
</div>
<div class='div-other'><a id='mulu77' />
<p class='h2'>觀音大士二首</p><p>童子南詢尚未回。白華巖下望多時。長天萬里無雲夜。月在波心說向誰。</p>
<p>水即是波。巖即是石。坐證圓通。斯為第一。</p>
</div>
<div class='div-other'><a id='mulu78' />
<p class='h2'>羅漢二首</p><p>一切不為。長年打坐。執法修行。如牛拽磨。寂滅現前不見前。待出定來重勘過。</p>
<p>一個渾身。一瓶秋水。物外生涯。只這便是。白眼看他世上人。手捺雙趺笑而<span class='corr'>已</span>。</p>
</div>
<div class='div-other'><a id='mulu79' />
<p class='h2'>達磨二首</p><p>面黑齒缺。心麤膽大。梁王殿上。撒沙拋土。少室峰前。開華結果。槲葉巖臺。蒙頭宴坐。夫是謂之菩提達磨。</p>
<p>一言不契渡江淮。熊耳峰前去活埋。無限家私狼藉盡。何爭一隻破皮鞋。</p>
</div>
<div class='div-other'><a id='mulu80' />
<p class='h2'>讚及菴和尚并師同幀</p><p>二老比丘。有何因由。先覺後覺。東州西州。建陽山中相見時。好於骨肉。西峰寺裏再參後。惡似冤讎。從此父南子北。不知雲散水流。在你也報盡<span class='corr'>已</span>歸兜率。在我也業煩尚寄閻浮。是非恩怨難分處。一片松陰葢石頭。</p>
</div>
<div class='div-other'><a id='mulu81' />
<p class='h2'>自讚</p><p>板齒生毛。面孔無肉。受靈山記。欠人天福。瘦稜稜。却如碧海波心湧起一座玉巖。硬剝剝。好似白雲堆裏突出千尋石屋。道是天湖菴主。不是我同流。謂是福源住持。亦非吾眷屬。眼裏無筋底。未免向影子上胡猜亂猜。皮下有血底。終不向丹青上東卜西卜　咦。切須莫展與人看。挂向閒房伴松竹。</p>
</div>
<div class='div-other'><a id='mulu82' />
<p class='h2'>禪人求讚</p><p>髮白面皺。皮黃骨瘦。用盡自<span class='corr'>己</span>心。笑破他人口。情知衰世道難行。却來靜處閒叉手。看天湖鵝湖二水同流。對霞峰胥峰兩山並秀。何緣得此優游。端的自能跳透。不是禪翁自點胷。古今盡道蘇州有。</p>
</div>
<div class='div-other'><a id='mulu83' />
<p class='h2'>辭世偈</p><p>青山不著臰尸骸。死了何須掘土埋。顧我也無三昧火。光前絕後一堆柴。</p>
</div></div>
<p class='juan'>石屋和尚語錄卷下<span class='note-inline'>(終)</span></p>
<div class='div-xu'><a id='mulu84' />
<p class='h1'>No. 1399-C 福源石屋珙禪師塔銘</p><p class="byline">前四明延壽禪寺沙門　元旭　譔</p><p>師。諱清珙。字石屋。蘇之常熟人也。俗姓溫。母劉氏。生之夕有異光。實宋咸淳八年壬申也。及長。依本州興教崇福寺僧永惟出家。二十祝髮。越三年受具。一日有僧杖笠過門。師問之。僧曰。吾今登天目。見高峰和尚。汝可偕行否。師欣然與之偕行見峰。峰問。汝為何來。師曰。欲求大法。峰曰。大法豈易求哉。須然指香可也。師曰。某今日親見和尚。大法豈有隱乎。峰嘿器之。授萬法歸一之語。服勤三年。大事未明。忽辭他行。峰曰。溫有瞎驢。淮有及菴。宜往見之。至建陽西峰。見及菴。菴問何來。師曰天目。菴曰。有何指示。師曰。萬法歸一。菴曰。汝作麼生會。師無語。菴曰。此是死句。什麼害熱病底。教汝與麼。師拜求指的。菴曰。有佛處不得住。無佛處急走過。意旨如何。師答不契。菴曰。者個亦是死句。師不覺汗下。後入室。再理前話詰之。師答曰。上馬見路。菴呵曰。在此六年。猶作者個見解。師發憤弃去。途中忽舉首見風亭。豁然有省。回語菴曰。有佛處不得住。也是死句。無佛處急走過。也是死句。某今日會得活句了也。菴曰。汝作麼生會。師曰。清明時節雨初晴。黃鶯枝上分明語。菴頷之。久乃辭去。菴送之門囑曰。<span class='corr'>已</span>後與汝同龕。未幾。菴遷湖之道場。師再參。次命典藏鑰。菴嘗與眾言曰。此子。乃法海中透網金鱗也。一眾刮目以視。後靈隱悅堂誾公。會中居第二座。遂罷參。登霞霧山卓菴。名曰天湖。道洽緇素。戶屨駢臻。伏臘所須。不求自至。凡樵蔬之役。皆躬自為之。有古德之風。禪暇喜作山居吟。傳者頗多。師於此山。有終焉之志。俄而嘉禾當湖。新創福源禪剎。以師之名聞。諸廣教馳檄敦請。為第二代住持。師堅臥不起。或者勸之曰。夫沙門者。當以弘法為重任。閒居獨善。何足言哉。於是翻然而起。大開鑪鞴。鍛鍊學者。談者以謂真能起及菴之家者也。居七年。以老引退。復歸天湖。至正間。　朝廷聞師名。降香幣以旌異。　皇后賜金襴衣。人皆榮之。師澹如也。至正壬辰秋七月廿有一日示微疾。閱二日。中夜與眾訣。其徒請曰。和尚後事如何。遂索筆書偈曰。青山不著臰尸該。死了何須掘土埋。顧我也無三昧火。光前絕後一堆柴。擲筆而逝。闍維。舍利五色璨然。不知其數。其徒收其靈骨舍利。塔于天湖之原。以及菴之塔配之。示不忘同龕。師之意也。壽八十有一。臘五十有四。有弟子愚太古者。高麗人也。親得師旨。說偈印可。有金鱗上直鈎之句。其王。以國師之號尊之。聞師道行。意甚傾渴。表達。</p>
<p>朝廷。詔<span class='corr'>諡</span>佛慈慧照禪師。移文江淛。請淨慈平山林公。躬入天湖。取師舍利舘伴歸國。平山與師為同參。皆愚公之本意也。師之上堂法語。山居詩頌。其徒至柔。刊行于世。且以師之行狀。徵予銘之。予昔見師于福源。臞然其形。道韻可掬。今<span class='corr'>已</span>四十餘年矣。因感慨而為之銘。銘曰。</p>

<div class="lg regular"><div class='lg-row'>西來直指　教外別傳　惟上根者　乃可得焉</div>
<div class='lg-row'>傳亦無傳　得亦無得　如太虗空　蕩焉罔極</div>
<div class='lg-row'>卷卷石屋　心如死灰　劃然頓悟　火裏蓮開</div>
<div class='lg-row'>惠朗之孫　及菴之子　源清流長　根茂實遂</div>
<div class='lg-row'>跡留霞霧　名落湖江　爭先快覩　景星鳳凰</div>
<div class='lg-row'>入滅至今　幾三十禩　雙塔巋然　清風未<span class='corr'>已</span></div>
</div></div>
</div><!-- end of div[@id='body'] -->
</body></html>