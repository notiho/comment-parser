<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慈悲藥師寶懺</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />消災延壽藥師懺法卷下</p>
<div class='div-other'><a id='mulu13' />
<div class='div-other'><a id='mulu14' />
<div class="lg regular"><div class='lg-row'>佛身充滿於法界　普現一切眾生前</div>
<div class='lg-row'>隨緣赴感靡不周　而恒處此菩提座</div>
</div><p>三世諸佛。愍念眾生。為說藥師道場懺法。今當歸命。一切諸佛。</p>

<ul class="">
<li>南無毗盧遮那佛</li>

<li>南無本師釋迦牟尼佛</li>

<li>南無藥師琉璃光如來</li>

<li>南無無量壽佛</li>

<li>南無盡十方遍法界過去一切諸佛</li>

<li>南無盡十方遍法界現在一切諸佛</li>

<li>南無盡十方遍法界未來一切諸佛</li>

<li>南無藥師琉璃光如來本願功德經</li>

<li>南無日光遍照菩薩</li>

<li>南無月光遍照菩薩</li>

<li>南無文殊師利菩薩</li>

<li>南無觀世音菩薩</li>

<li>南無得大勢菩薩</li>

<li>南無無盡意菩薩</li>

<li>南無寶曇華菩薩</li>

<li>南無藥王菩薩</li>

<li>南無藥上菩薩</li>

<li>南無彌勒菩薩</li>

<li>南無消災障菩薩</li>

<li>南無增福壽菩薩</li>

<li>南無樂音樹下三萬六千菩薩</li>

<li>南無阿難尊者八千比丘諸大聖僧</li>

<li>南無救脫菩薩</li>
</ul><p>禮諸佛<span class='corr'>已</span>。次復懺悔。弟子<span class='note-inline'>(某)</span>等。上來既懺悔<span class='corr'>已</span>。應生無垢濁心。無怒害心。於一切有情。起利益安樂慈悲喜捨平等之心。於是<span class='corr'>斂</span>念正觀。不斷結使。不住使海。觀一切法空。如實相。云何名觀一切法空。行者諦觀。現在一心。妄心隨所緣起如此之心。為因心故心。為不因心故。為亦因心。亦不因心故心。為非因心。非不因心故心。為在三世。為在內外中間。有何足跡。在何方所。如是等種種因緣中。求心畢竟不可得。如夢如幻。無名無相。爾時行者。尚不見心是生死。豈見心是涅槃。既不得所觀。亦不得能觀。不取不捨。不依不着。亦不住寂然。言語道斷。不可宣說。觀心無心。則罪福無主。罪福性空。則一切法皆空。心無所心。法不住法。作是懺悔。名大懺悔。名破壞心識懺悔。以是因緣。心心寂滅。念念無住。如太虗空。虗空亦不可得。究竟不可得。亦不可得。自然超諸三昧。光明照耀。萬法顯現。通達無礙。廣大如法性。究竟如虗空。惟願得如所願。滿菩提願。眾等各各運心。歸命頂禮。</p>

<ul class="">
<li>南無毗盧遮那佛</li>

<li>南無本師釋迦牟尼佛</li>

<li>南無藥師琉璃光如來</li>

<li>南無無量壽佛</li>

<li>南無盡十方遍法界過去一切諸佛</li>

<li>南無盡十方遍法界現在一切諸佛</li>

<li>南無盡十方遍法界未來一切諸佛</li>

<li>南無藥師琉璃光如來本願功德經</li>

<li>南無日光遍照菩薩</li>

<li>南無月光遍照菩薩</li>

<li>南無文殊師利菩薩</li>

<li>南無觀世音菩薩</li>

<li>南無得大勢菩薩</li>

<li>南無無盡意菩薩</li>

<li>南無寶曇華菩薩</li>

<li>南無藥王菩薩</li>

<li>南無藥上菩薩</li>

<li>南無彌勒菩薩</li>

<li>南無消災障菩薩</li>

<li>南無增福壽菩薩</li>

<li>南無樂音樹下三萬六千菩薩</li>

<li>南無阿難尊者八千比丘諸大聖僧</li>

<li>南無救脫菩薩</li>
</ul><p>禮諸佛<span class='corr'>已</span>。復次觀心實相。於一一時。行一一法。若行若坐。若出入。大小便利。灑埽洗澣。運為舉動。俯仰視聽。應當一心。存念三寶。觀心性空。不得於剎那頃。憶念五欲世事。生邪念心。及與外人言語議論。放逸戲笑。視色聽聲。著諸塵境。起不善業。無記煩惱雜念。不能如法修行。若果心心相續。不離實相。不惜身命。為一切眾生。行懺悔法。是名真實。一心精進。以法莊嚴。是故眾等。重復至誠。五體投地。歸命頂禮常住三寶。</p>

<ul class="">
<li>南無毗盧遮那佛</li>

<li>南無本師釋迦牟尼佛</li>

<li>南無藥師琉璃光如來</li>

<li>南無無量壽佛</li>

<li>南無盡十方遍法界過去一切諸佛</li>

<li>南無盡十方遍法界現在一切諸佛</li>

<li>南無盡十方遍法界未來一切諸佛</li>

<li>南無藥師琉璃光如來本願功德經</li>

<li>南無日光遍照菩薩</li>

<li>南無月光遍照菩薩</li>

<li>南無文殊師利菩薩</li>

<li>南無觀世音菩薩</li>

<li>南無得大勢菩薩</li>

<li>南無無盡意菩薩</li>

<li>南無寶曇華菩薩</li>

<li>南無藥王菩薩</li>

<li>南無藥上菩薩</li>

<li>南無彌勒菩薩</li>

<li>南無消災障菩薩</li>

<li>南無增福壽菩薩</li>

<li>南無樂音樹下三萬六千菩薩</li>

<li>南無阿難尊者八千比丘諸大聖僧</li>

<li>南無救脫菩薩</li>
</ul><p>禮諸佛<span class='corr'>已</span>。至心懺悔。弟子<span class='note-inline'>(某)</span>等。與法界一切眾生。從無始來。三障所纏。覆蔽心故。於諸境緣。妄生貪著。愚癡無智。缺於信根。以身口意。造種種業。乃至嫌謗正法。破犯尸羅。展轉常為不饒益事。或住淨地。聖果未圓。流注細微。三昧難就。今遇藥師琉璃光如來。速除罪障。令成妙覺。故我至心歸向。稽顙投誠。發露眾罪。乞求懺悔。惟願大慈願海。平等攝授。使我與法界一切眾生。宿障自除。眾難解脫。破無明殻。竭煩惱河。正見開悟。妙心明徹。安住菩提。常光現前。無病安樂。如所樂求。一切莊嚴。隨心具足。諸根聰利。多聞解了。精持梵行。入三摩地。以無量無邊智慧方便。令諸有情。得受用物。無所乏少。善修種種諸菩薩行。速證無上正等菩提。至於臨欲命終。分明安豫。決往西方。無量壽佛。極樂世界。八大菩薩。示其道路。於寶華中。自然化生。承佛授記。獲證無量陀羅尼門。一切功德。皆悉成就。然後分身無數。遍十方剎。於一念中。供養法界一切諸佛。於一念中。現種種神力。度脫法界一切眾生。成等正覺。虗空有盡。我願無窮。懺悔發願<span class='corr'>已</span>。歸命禮常住三寶。</p>
<p class="dharani">南無薄伽伐帝。鞞殺社。窶嚕薜琉璃。鉢囉婆。喝喇闍耶。怛他揭多耶。阿囉訶帝。三藐三勃陀耶。怛姪他。唵。鞞殺逝。鞞殺逝。鞞殺社。三沒揭帝莎訶</p>
</div>
<div class='div-other'><a id='mulu15' />
<p class='h2'>讚</p><p>藥師海會。熾盛光王。八大菩薩降吉祥。七佛助宣揚。日月迴光。福壽永安康。</p>

<ul class="">
<li>藥師佛</li>

<li>藥師佛</li>

<li>消災延壽藥師佛</li>

<li>南無消災延壽藥師佛</li>
</ul><p style="margin-left:1em"><span class='note-inline'>(如前舉佛偈遶壇念佛畢對佛跪。諷怡山發願文迴向)</span>。</p>

<div class="lg regular"><div class='lg-row'>歸命十方調御師　演揚清淨微妙法</div>
<div class='lg-row'>三乘四果解脫僧　願賜慈悲哀攝受</div>
</div><p>弟子<span class='note-inline'>(某甲)</span>。自違真性。枉入迷流。隨生死以飄沈。逐色聲而貪染。十纏十使。積成有漏之因。六根六塵。妄作無邊之罪。迷淪苦海。深溺邪途。著我躭人。舉枉措直。累生業障。一切愆尤。仰三寶以慈悲。瀝一心而懺悔。所願能仁拯拔。善友提攜。出煩惱之深淵。到菩提之彼岸。此世福基命位。各願昌隆。來生智種靈苗。同希增秀。生逢中國。長遇明師。正信出家。童真入道。六根通利。三業純和。不染世緣。常脩梵行。執持禁戒。塵業不侵。嚴護威儀。蜎飛無損。不逢八難。不缺四緣。般若智以現前。菩提心而不退。脩習正法。了悟大乘。開六度之行門。越三祇之劫海。建法幢於處處。破疑網於重重。降伏眾魔。紹隆三寶。承事十方諸佛。無有疲勞。修學一切法門。悉皆通達。廣作福慧。普利塵沙。得六種之神通。圓一生之佛果。然後。不捨法界。遍入塵勞。等觀音之慈心。行普賢之願海。他方此界。逐類隨形。應現色身。演揚妙法。泥犁苦趣。餓鬼道中。或放大光。明。或現諸神變。其有見我相。乃至聞我名。皆發菩提心。永出輪迴苦。火鑊冰河之地。變作香林。飲銅食鐵之徒。化生淨土。披毛戴角。負債含怨。盡罷辛酸。咸霑利樂。疾疫世而現為藥草。救療沈疴。飢饉時而化作稻梁。濟諸貧餒。但有利益。無不興崇。次期累世冤親。現存眷屬。出四生之汩沒。捨萬劫之愛纏。等與含生。齊成佛道。虗空有盡。我願無窮。情與無情。同圓種智。</p>
</div>
<div class='div-other'><a id='mulu16' />
<p class='h2'>結壇</p>
<div class="lg regular"><div class='lg-row'>禮懺功德殊勝行　無邊勝福皆回向</div>
<div class='lg-row'>普願沈溺諸眾生　速往無量光佛剎</div>
<div class='lg-row'><span class='corr'>已</span>上因緣三世佛　文殊普賢觀自在</div>
<div class='lg-row'>諸尊菩薩摩訶薩　摩訶般若波羅蜜</div>
</div>
<div class="lg regular"><div class='lg-row'>處世界　若虗空　似蓮華　不著水</div>
<div class='lg-row'>心清淨　超於彼　稽首禮　無上尊</div>
</div>
<ul class="">
<li>自歸依佛。當願眾生。體解大道。法無上心。</li>

<li>自歸依法。當願眾生。深入經藏。智慧如海。</li>

<li>自歸依僧。當願眾生。統理大眾。一切無礙。</li>

<li>和南聖眾</li>
</ul>
<p class='juan'>消災延壽藥師懺法卷下<span class='note-inline'>(終)</span></p></div></div>
</div><!-- end of div[@id='body'] -->
</body></html>