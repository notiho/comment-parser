<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慈悲地藏菩薩懺法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />慈悲地藏懺法卷中</p>
<div class='div-other'><a id='mulu6' />
<div class="lg regular"><div class='lg-row'>悲愍為莖智慧葉　三昧為鬚解脫敷</div>
<div class='lg-row'>菩薩蜂王食甘露　我今敬禮佛蓮華</div>
</div><p>一切諸佛。愍念眾生。為說慈悲地藏懺法。今當歸命。一切諸佛。</p>

<ul class="">
<li>南無釋迦牟尼佛</li>

<li>南無阿彌陀佛</li>

<li>南無當來彌勒佛</li>

<li>南無山王佛</li>

<li>南無智勝佛</li>

<li>南無淨名王佛</li>

<li>南無智成就佛</li>

<li>南無無上佛</li>

<li>南無妙聲佛</li>

<li>南無滿月佛</li>

<li>南無月面佛</li>

<li>南無三世諸佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無普廣菩薩</li>

<li>南無虗空藏菩薩</li>

<li>南無金剛藏菩薩</li>

<li>南無地藏王菩薩</li>
</ul><p>禮諸佛<span class='corr'>已</span>。次復懺悔。上來略懺煩惱障竟。惑障清淨。業因不繼。業無偶匹。造罪何由。次當懺悔業障。業相雖多有漏無漏。黑白撿之。收無不盡。然佛言五戒。儒說五常。常戒雖殊。體本元一。克<span class='corr'>己</span>復仁。慈心不殺。見利思義。不與不取。非禮不視。寧許奸邪。言可翻覆。信則斷金。嗜酒滅身。妄言敗德。堅持常戒。人道無虧。此五善業。同名有漏。以不能超越同居界故。復有勝倫。不惟慳<span class='corr'>己</span>。以物慧他。不特不殺。性嗜好生。雖未離淫。進止有節。讚美十善。歎護一乘。攝散精勤。脩未到定。果感地居。主小千界。報似勝人。皆歸有漏。更復有人。厭欲苦麤。欣色淨妙。修四種定。感十八種天。雖伏煩惱。尚未斷滅。色漏未除。復有深機。厭色牢籠。盡識歸空。觀空想滅。以無所處。滅盡頂天。壽經沙劫。復墜輪迴。未獲無生。亦名有漏。如向若人若天。雖修善業。不出輪迴。俱名黑業。若修禪觀。依止觀空。始五停心。總別相境。身受心法。次第觀成。行三十七品之助道。觀一十六行之正修。破八十八之見使。得證見道。除九十一之思惟。身證無生。心境寂滅。以正徧空。離五蘊山。出生死海。居涅槃頂。於法無為。不得度生。未名菩薩。若於中乘因緣體法。從無明緣行。乃至憂悲苦惱。自無明滅。憂悲苦惱亦滅。如是逆順體法。惑寂智滅。疾證無為。病在無機。並收小果。若夫菩薩名大乘者。自身未度。先度眾生。發僧那於始心。終大悲而赴難。廣行六度。功越三祇。修漏無漏之慧業。獲生無生之慈悲。開佛見知。證極自性。合本有之靈明。悟心地之秘藏。心佛眾生。同歸三德而<span class='corr'>已</span>。奈<span class='note-inline'>(某)</span>等所以不能解脫者。皆由性識無定。逐境生心。染習結業。淨習結果。為善為惡。曾未暫停。輪迴五道。徧歷四生。動經塵劫。迷惑障難。如魚遊網。將逝長流。脫或暫出。又復遇網。但因妄見。妄習發生。郵傳三界。旅邸四生。出沒不停。自招劇咎。皆由十種妄習。不得解脫。云何為十。一者淫習交接。二者貪習交吸。三者慢習交陵。四者瞋習交衝。五者詐習交誘。六者誑習交誣。七者怨習交嫌。八者見習交明。九者枉習交加。十者訟習交諠。由斯十習。造十惡果。皆由六根。種種搆造。致地獄報。六根交受。以是因緣。故當懺悔。</p>
</div>
<div class='div-other'><a id='mulu7' />
<div class='div-other'><a id='mulu8' />
<p class='h2'>第一先懺淫習者</p><p>男女根境。交接相磨。研磨不止。搖動根塵。汝憐我色。我愛汝心。日月歲深。轉復尫瘵。眠夢不安身。肢疼痛慘悽不樂。臨欲令終。父母妻努。洞傷死別。亡者神識。晝夜長行。去無遮止。即身應受。業報鐵床。經劫受苦。無量無邊。是故諸佛色目行淫。同名慾火。菩薩見淫。如避火坑。我與眾生。無始來今。而元不知。遠離色欲。避淫火坑。於內外境。男女身分。迷色迷心。廣造醜業。自破淨戒。毀他性遮。耻他門戶。壞賢節名。不男不女。五種非人。或比丘尼。亦嗜欲習。造地獄因。受苦無量。故於今日。恭對聖賢。剖露披陳。求哀懺悔。願十方佛。地藏能仁。傾甘露水。湔除罪垢。使我無始欲習。化為尸羅淨緣。究竟菩提。成就戒德。登歡喜地。永截輪迴。</p>
</div>
<div class='div-other'><a id='mulu9' />
<p class='h2'>第二懺悔貪習者</p><p>貪習業現。發於相吸。吸引不止。滋蔓貪根。猶如磁石。鐵鍼同倫。知足之人。雖貧亦樂。不知足者。富更愈求。殊不知富招極禍。喪家失命眷屬分離。更有三緣。不求自至。或遭水火。無妄橫羅。或生逆子。弛法凋殘。消瘦家園。苦等剜肉。縱能善禦。耗散無期。是故諸佛色目多求。同名貪水。菩薩見貪。如避瘴海。我與眾等。無始來今。而全不知。多求多苦。不離瘴海。輕重寶物。利祿公私。枉騁馳求。相吸惡取。劫奪剽掠。橫毒良民。於三寶財。混亂雜用。托公私益。偷越關津。盜竊銖錙。欺瞞圭合。以麤易好。以短換長。巧計百端。希望毫釐。益我貪心。貪得無厭。至受輪迴。故我今日。懇佛哀憐。受我懺悔。所有貪業。皆悉消除。乘斯禮懺功德。增伊檀度焚熏。以此勝因。滿波羅蜜。究獲淨心。登離垢地。</p>
</div>
<div class='div-other'><a id='mulu10' />
<p class='h2'>第三懺悔慢習者</p><p>慢習交陵。發於相恃。馳流不息。騰逸奔波。無明海濶。積水貪深。如人口舌。自相綿味。因而水生。彼此相皷。累劫成仇。相攻辯駁。訟及經生。死有血湖。灰河。熱沙。洋銅灌口等報。是故諸佛色目我慢。同名癡海。菩薩見慢。如避巨溺。<span class='note-inline'>(某)</span>及眾等。無始至今。而渾不知癡慢水溺。隨世八風。波浪千疊。漂生死海。沉慢見河。張憍慢帆。入無明流。泳洋沉淪。無有出日。又復或恃種性。憍慢餘人。或以聰明。輕欺後學。乃至未得謂得。未證謂證。妄竊道器。訛述後生。如是等慢。不可具說。恭對三寶。悉皆懺悔。願<span class='note-inline'>(某)</span>靜慮。圓成忍波羅蜜。越慢溺海。登涅槃山。發智光明。入一乘地。</p>
</div>
<div class='div-other'><a id='mulu11' />
<p class='h2'>第四懺悔瞋習者</p><p>瞋習交衝。發於相忤。忤結不息。心熱發火。鑄氣為金。鬬生惡業。生有刀輪劍戟。斧鉞鋸鎗。是生衝冤。殺氣飛動。瞋習相擊。則有宮劓斬刖。剉<span class='corr'>刺</span>搥擊等報。是故諸佛色目瞋恚。同名刀劒。菩薩見瞋。如避誅戮。我與眾等。無始來今。而曾不知瞋恚惡習。攬斯交衝。師瞋弟子。弟子瞋師。父母六親。姻戚故舊。鄰里鄉黨。更互相衝。紊然較計。誓不和諧。不念自無慧力。彼有福緣。妄爭高下。競結冤讐。自有愆尤。多方文飾。他尠過失。廣為簸颺。如是瞋恚無量無邊。故我今者。恭對聖賢。所有瞋習。悉皆懺悔。精進止觀。成波羅蜜。燄慧增明。證無上道。廣與眾生。同登四地。</p>
</div>
<div class='div-other'><a id='mulu12' />
<p class='h2'>第五懺悔詐習者</p><p>詐習交誘。發於相掉。相嘲不住。引起煩惱。如水浸田。稗莠生長。荒蕪良稼。善穀不生。詐習相延。是非空搆。矯設異議。罔冐豪雄。彈壓彼此。欺詐自他。曲媚時宜。相加枉直。則有杻械枷鎖。杖笞棒撾等報。是故諸佛色目奸偽。同名讒賊。菩薩見詐。如畏豺狼。我與眾等。無始至今。而宛不知。詐偽豺狼。讒人如是。反趂夙習。徧起謟伎。衙仗豪門。顛覆良第。不任忠信。偏詐無辜。遞相誘引。非作非為。捨於八正。邪命邪求。亡身喪命。俱係詐緣。如是等因。造無量罪。終招苦果。無由出離。故我今日。恭對聖賢。求哀懺悔惟願三寶。地藏慈尊。哀憐攝受。證我披陳。上來五習。等一消除。三昧總持。入那伽定。禪波羅蜜。舉念具足。究竟菩提。發無礙辯。樂說無盡。廣接有情。出輪迴海。同登彼岸。過難勝地。證佛無為。現前眾等。相與志心。等一痛切。歸命敬禮一切諸佛。</p>

<ul class="">
<li>南無釋迦牟尼佛</li>

<li>南無金剛不壞佛</li>

<li>南無金寶光佛</li>

<li>南無金龍尊佛</li>

<li>南無精進軍佛</li>

<li>南無精進喜佛</li>

<li>南無寶火光佛</li>

<li>南無寶月光佛</li>

<li>南無現無愚佛</li>

<li>南無寶月佛</li>

<li>南無文殊師利菩薩</li>

<li>南無普賢菩薩</li>

<li>南無師子旛菩薩</li>

<li>南無師子作菩薩</li>

<li>南無虗空藏菩薩</li>

<li>南無觀世音菩薩</li>

<li>南無地藏王菩薩摩訶薩</li>
</ul><p>禮諸佛<span class='corr'>已</span>。次復懺悔。</p>
</div>
<div class='div-other'><a id='mulu13' />
<p class='h2'>第六誑習交誣</p><p>誣妄不止。心欺造奸。則有塵穢屎尿污言。如塵隨風。各無所見。沉溺騰躍。飛墜漂淪苦報等事。是故諸佛色目欺誑。如同劫賊。菩薩見誑。猶踐蛇虺。我與眾等。從無始來。至於今日。而尤不知欺誑蛇虺。曾未遠離。或隨誑習。心計異端。口發誣言。見言不見。聞言不聞。知言不知。作言不作。面是背非。哄騙無知。背恩負義。而親不親。誑妄說法。瞞昧愚倫。言<span class='corr'>已</span>則高登聖位。毀他則墮在凡夫。而不知自入見坑。牽人入獄。將招苦報。無量無邊。若不懺悔。焉可滅除。是故今日。恭對諸佛。一一披陳。求哀懺悔。從今<span class='corr'>已</span>往。真實脩行。智慧現前。滿波羅蜜。真語實語。不誑不欺。精進菩提。悟心地藏。</p>
</div>
<div class='div-other'><a id='mulu14' />
<p class='h2'>第七怨習交嫌</p><p>發於銜恨。由忿為先。懷惡不怠。結怨為性。不能含忍。熱惱奮馳。則有投辭控訴。訟及公庭。故即飛石投礰。匣貯車檻。甕盛囊幞。如陰毒人。懷抱畜惡。報有投擲擒捉。擊剚拋撮無間等事。是故諸佛色目怨恨。同違害鬼。菩薩見冤。如飲鴆酒。我及眾生。無始至今。而實不知冤恨鴆酒。醉無明家。怨習交嫌。相銜相恨。結怨結讐。或父母邊。忤逆不孝。兄弟姉妹。姑姨伯叔。眷屬良朋。師僧共住。違教弗訓。如是嫌恨。未得懺除。故我今日。仰對三寶。地藏慈尊。鑒我生來所有冤仇。悉皆消滅。未結冤業。不敢復作。智慧遠行。應念成就方便波羅蜜。真實證其中。具足神力。應化十方。度諸有漏。到涅槃山。</p>
</div>
<div class='div-other'><a id='mulu15' />
<p class='h2'>第八見習交明</p><p>發於相違。相違不止便懷戒禁。邪悟諸見。相反出生。如是即有主吏官曹。辨正文詞。考諊邪偽。如行路人。往來相見。是習相交。報有勘問權衡。推案察訪。對鏡照明。承認允伏。善惡判官。及諸童子。手執文<span class='corr'>券</span>。辯㭊謠訛。諊訊等事。是故諸佛色目邪見。同名見坑。菩薩見諸虗妄。徧計徧執。如臨毒壑。我與眾等。無始來今。而竟不知邪見交明。真似毒壑。於諸諦理。妄計博度。執我我所。起諸邪見。著斷著常。著空著有。戒取見取。隨事生心。撥無因果。妄舉邪緣。謂是正道。更有迷明。投崖拔髮。嘗穢臥薪。捨身誤為。無益苦行。乃至命終。直墮無間。如是見業。曾或有之。故我今日。恭對十方調御。歸命地藏慈尊。懺悔邪見邪思。頃成正知正見。<span class='note-inline'>(某)</span>與眾等正心不動。八地高登。願波羅蜜。一生成就。等與含生。咸階聖果。俱悟無為。同歸秘藏。</p>
</div>
<div class='div-other'><a id='mulu16' />
<p class='h2'>第九枉習者</p><p>枉習交加。發於欺誑。由欺謗故。內無實心。譽人以善。惟恐不至於天。毀人以惡。尤慮不及於淵。譏毀良善。貶斥沙門。志不忠貞。心存虗偽。如是故有合山磕石。碾磑耕磨。如讒賊人。逼枉賢良。枉習相排。以有捺搥按蹙<span class='corr'>衡</span>度諸事。是故諸佛色目怨謗。同名讒虎。菩薩見枉。如遭霹靂。我與眾等。無始來今。而更不知。枉習欺謗。的如讒虎。或以枉法。誣陷親朋。讒害師僧。及餘人輩。心無慈忍。慘刻無辜。鰥寡孤獨。橫羅奇殃。致死含冤。難可由訢。如是怨謗。業相無邊。故我今者。正意誠心。恭對聖筵。發露懺悔。所有枉習。悉使冰消。行願成就力波羅蜜。不興惡念。更造三途。永攝人天。當脩善慧。引導有情。同歸正覺。</p>
</div>
<div class='div-other'><a id='mulu17' />
<p class='h2'>第十懺悔訟習者</p><p>訟習交喧。發於藏覆。不能隱惡揚善。而反嫉善妬能。發宣隱惡。使彼難容。唯恐我不勝人。人便勝我。意氣剛愎。旁若無鄰。自作之罪。不使伊聞他違常儀。恚類宣布。如是故有鑒證分明。不自藏影。如人日中。毛髮自露。故有業鏡火珠。披露宿業對驗等事。是故諸佛同名陰賊。色目覆藏。菩薩見覆。如戴高山。履於巨海。我與眾等。自從無始。迄於今生。而終不知。訟習妄緣。藏護瑕玼。包含過失。言<span class='corr'>已</span>。則無德不歸。說他。則何惡不有。氣質憍慠。目空無人。喧及公私。言詞巧搆。經年累世。無有羆期。又復發喧私忿。彰露惡形。不顧身命。何憐家室。心心相續。意在前人。念念無窮。唯<span class='corr'>圖</span>快<span class='corr'>己</span>。如是因緣。皆由掉舉。致成重喧。展轉相應。會無暫輟。故我今日。恭對世尊。地藏菩薩。始從淫習。終至訟喧。是十習因。造百千業。及至地獄。六受交報。及與三途。無不由之。一一披陳。重重懺悔。願佛菩薩。傾大甘露沃滅習因。慧燄光明。爍破癡暗。行願成就。禪觀精深。智波羅蜜。皆悉圓滿。法雲徧界。普蔭羣機。法雨滋沾。同明道種。脩菩薩之願力。證無上之菩提。究竟圓成十地妙行。相與志心。等一痛切。五體投地。如泰山崩。歸命頂禮。一切諸佛。</p>

<ul class="">
<li>南無釋迦牟尼佛</li>

<li>南無無量壽佛</li>

<li>南無無垢佛</li>

<li>南無離垢佛</li>

<li>南無勇施佛</li>

<li>南無清淨佛</li>

<li>南無清淨施佛</li>

<li>南無娑留那佛</li>

<li>南無水天佛</li>

<li>南無堅德佛</li>

<li>南無旃檀功德佛</li>

<li>南無無量掬光佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無金剛藏菩薩</li>

<li>南無無盡意菩薩</li>

<li>南無定自在王菩薩</li>

<li>南無地藏王菩薩</li>
</ul></div></div>
<div class='div-other'><a id='mulu18' /><p>禮諸佛<span class='corr'>已</span>。次復懺悔。向來<span class='corr'>已</span>懺煩惱障竟。次悔業障。今當懺悔報障。經云。假使百千劫。善惡業不亡。因緣會遇時。果報還自受。故知習因業果。招感不差所以世尊而示金鎗馬麥。木槊頭疼。以斯令人灼然可式。何以知然。天上五衰相現。懺之即脫猪身。人間五逆報熟。悔之頓除獄報。如斯等類。彌徧經文。故知懺悔。實能滅禍。而我凡夫。以無道眼。安辯因果唯逐六塵。勾引六識。趂外六境。起內六妄。徧造十惡。迷失一真。罪既憑六根而互造苦還依六識以交嬰。云何名六。</p>

<div class='div-other'><a id='mulu19' />
<p class='h2'>一者眼根見業</p><p>招引惡果。斯見交報。是人將終。先見猛火。彌燄燒空。亡者神識。乘煙飛墜。入無間中。發明二相。一是明見。徧見惡物。刀山岌岌。劍樹峨峨。亡者神識。生無量畏。二者暗見。寂然不見。亡者神識。心生恐怖。如是見火。燒見。則為明暗。恐怖之色。燒聽。則為鑊湯融銅。振響之聲。燒嗅。則為黑煙紫霧之氣。燒舌。則為焦丸鐵糜之味。燒身。則為石灰爐炭之觸。燒心。則為星火迸灑。鼓扇不息之思。如是六種。一時交受皆由昔者眼貪幻色。今報如是。伊不懺謝。何有出離。而我眾等。無始來今。或貪幻色。心著妄塵。玄黃朱紫。紅緣鮫綃。珍奇寶玩。男女容顏。馳境好逑。起非法想。造惡無窮。招報如上。故於今日。恭對三寶。地藏慈尊。懺悔往業。從今日去。攝心內照。不逐外塵。實境現前。見淨妙色。發真觀智。不染習因。得如所願。滿菩提果。</p>
</div>
<div class='div-other'><a id='mulu20' />
<p class='h2'>二者懺悔聞報</p><p>由妄聞習。招引惡愆。此聞業交。臨命終時。先見波濤。沒溺天地。亡者神識。降注乘流。入無間中。發明二相。一是聞聽。聽種種閙。精神愗亂。二者閉聽。寂然無聞。幽魄沉沒。如是聞波。注聞。則能為責為詰。注見。則能為雷為吼。注息。則能為雨為霧。灑諸毒蟲。周徧滿身。注味。則能為膿為血。種種雜穢。注觸。則能為畜為鬼。為屎為尿。注意。則能為雹為霰。摧碎心魄。如是皆由耳根造業。招報而然。我與眾等。無始來今。或為音惑。宮商絃管。吳歌鄭聲。檀板演劇。男女優伶。妖嬈曲調。種種淫詞。著境迷心。起非法想。造罪無邊。當報如上。故於今日。發露披陳。求哀懺悔。乘此聞熏。俾我耳聞法身之妙理。仗今懺法。即成般若解說之圓音普化有情。同歸寂忍。</p>
</div>
<div class='div-other'><a id='mulu21' />
<p class='h2'>三者嗅報交時</p><p>齅習業熟。其人命終先見毒氣。充滿遠近。亡者神識。從地湧出。入無間中。發明二相。一是通齅。被諸惡氣。熏極心擾。二者塞嗅。氣掩不通悶絕於地。如是嗅氣。衝息。則能為質為履。衝見。則能為火為炬。衝聞。則能為沒為溺為洋為沸。衝味。則能為餒為爽衝觸。則能為綻為爛。為大肉山有百千蟲。咸來咂食。衝思。則能為灰為瘴。為飛砂礫。擊碎身體。如是嗅業妄報如向。我與眾等。從無始來。至於今日。或為鼻惑。造眾過愆。或貪諸香。沉檀降速。牛首蘇合。麝臍龍腦。雞舌馬蹄。男女身分。姿態嬌柔。徧逐幻塵。造諸觸業。果報熟時。將何可免。是故今日恭對三寶。求哀懺悔。從今<span class='corr'>已</span>去。盡未來時。安那般那。常聞五分法身之香。捨生受生。永離生死臰穢之氣。頓絕塵氛。長增法味。止觀定慧。十境圓明。一息無妄。潛通十地。</p>
</div>
<div class='div-other'><a id='mulu22' />
<p class='h2'>四者嗜味</p><p>招引惡果。斯味報滿。其人命終。先見鐵網。熾火交煎。周幔世界。亡者神識。下透鐵網。倒[打-丁+((ㄇ@人)/圭)]其頭。入無間中。發明二相。一者吸氣。結成寒冰。凍冽身肉二者吐氣。飛為猛火。焦爛骨髓。如是味報。歷嘗。則能為承為忍。歷見。則能為然金石歷聽。則能為刀兵刃歷息。則能為大鐵籠。彌覆國土。歷觸。則能為弓為矢。為弩為剚。歷思。則能為飛熱鐵。從空雨下。頭入足出。如是味報。皆伊過去。不信佛法。妄說聖言。貪食酒肉。感報而然。我與眾等。無始來今。或貪眾生血肉。鮮美甘肥。妄資四大。更增苦本。[口*烹]黿染指。而興父子之讐。咶酒驚心。頓起君臣之絕。因味造業。如是愆尤。而我釋子沙門。豈得貪味類爾。是故今日。恭對聖賢。盡情懺悔。願從今去。蔬食自節。羶穢遠離。禪悅恒餐。法喜飽䬸。四辯宣揚。八音敷奏。應機說法。慧命延鴻。等與含生。同超味著。</p>
</div>
<div class='div-other'><a id='mulu23' />
<p class='h2'>五者觸報</p><p>招引惡果。觸業熟時。是人將終。先見大山四面來合。無復出路。亡者神識。見大鐵城。火蛇火狗。獅象虎狼。牛頭馬面。手執䥫矟。驅入城門。向無間中。發明二相。一是合觸。合山逼體。骨肉血潰。二者離觸。刀劍鋸身。心肝屠裂。如是合觸。則能為道為觀。為廳為案。歷見。則能為燒為然。歷聽。則能為擊為撞。為<span class='corr'>刺</span>為射。歷息。則能為括為袋為拷為縛。歷嘗。則能為耕為鉗。為斬為絕。歷思。則能為墜為飛。為煎為炙。觸業招報。交受如是。我與眾等。自無始來。或貪華綺綿繡繪縠。獸毛蠶口毳氎皮靴吳綾蜀錦。椒繭<span class='corr'>狐</span>裘。七珍麗服。細滑紬裳。觸境迷心。起非法想。如是罪惡。無量無邊。故於今辰。恭對三寶。一一披陳。求哀懺悔。從今<span class='corr'>已</span>去。披忍辱鎧。踞法空座。入慈悲室。普化有情。同登覺岸。</p>
</div>
<div class='div-other'><a id='mulu24' />
<p class='h2'>六者意業招報</p><p>此意業交。其人命終。先見惡風。吹壞國土。亡者神識。被吹上空。乘風旋落。入無間中。發明二相。一是不覺。迷極則慌。奔走不停。二是不迷。覺知則苦。無量煎燒。痛深難忍。如是邪思。結想。則能為方為所。結見。則能為鐵鏡臺。為鑒為證。結聽。則能為大合石為冰為霜。為土為霧。結息。則為大火車輪。火船火檻。結嘗。為大呌喚。為悔為泣。結觸。則能為大為小。為一日中。萬死萬生。為偃為仰。如是六種。名曰交報。皆是眾生迷妄所起。三毒為因。十習為緣。因緣交遘。果報共成。則知虗妄造業。虗妄受報。皆是空華。亂翳實性。然於理境。曾未乖張。妄想發生。於菩提心。恒非本有。是故<span class='note-inline'>(某)</span>等。既是凡夫。寧知聖道。或因三毒而起惑。或因十習以積愆。或從六根而造罪。必墮四趣以輪迴。是故我今。求哀懺悔。仰願十方三寶。十輪地藏慈尊。放淨光明。照燭我等。所有愆尤。自他冰釋。願乘今之懺力。增道損生。究竟安樂。以金剛智。照破無明。心地秘藏。應念圓成。同佛十力。四無所畏十八不共。無量功德具足六通。三達洞明。廣宣四辯。度盡眾生。然後入滅志心懺悔發願<span class='corr'>已</span>。歸命禮常住三寶。</p>
</div></div>
<div class='div-other'><a id='mulu25' />
<p class='h1'>讚</p><p>十因妄習。造罪如山。六根交報墮無間。受苦有誰憐。頂禮慈顏。因果自酬還。</p>
<p>南無地藏王菩薩<span class='note-inline'>(三稱)</span></p>
</div>
<p class='juan'>慈悲地藏懺法卷中</p>
</div><!-- end of div[@id='body'] -->
</body></html>