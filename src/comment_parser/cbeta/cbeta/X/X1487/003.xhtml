<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>慈悲地藏菩薩懺法</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu26' />慈悲地藏懺法卷下</p>
<div class='div-other'><a id='mulu27' />
<div class="lg regular"><div class='lg-row'>一念普觀無量劫　無去無來亦無住</div>
<div class='lg-row'>如是了知三世事　超諸方便成十力</div>
</div><p>一切諸佛。愍念眾生。為說慈悲地藏懺法。今當歸命一切諸佛。</p>

<ul class="">
<li>南無釋迦牟尼佛</li>

<li>南無無量壽尊佛</li>

<li>南無光明功德佛</li>

<li>南無無憂德佛</li>

<li>南無那羅延佛</li>

<li>南無功德華佛</li>

<li>南無蓮華光遊戲神通佛</li>

<li>南無德念佛</li>

<li>南無善名稱功德佛</li>

<li>南無紅燄帝幢王佛</li>

<li>南無善游步功德佛</li>

<li>南無寶華遊步佛</li>

<li>南無寶蓮華善住娑羅樹王佛</li>

<li>南無鬬戰勝佛</li>

<li>南無善遊步佛</li>

<li>南無周匝莊嚴功德佛</li>

<li>南無文殊師利菩薩</li>

<li>南無大行普賢菩薩</li>

<li>南無觀世音菩薩</li>

<li>南無棄陰葢菩薩</li>

<li>南無無盡意菩薩</li>

<li>南無虗空藏菩薩</li>

<li>南無地藏王菩薩</li>
</ul><p>禮諸佛<span class='corr'>已</span>。次復懺悔。上來<span class='corr'>已</span>懺惑業報竟。三障清淨。三道停酸。今當懺悔鬼畜人道。三種餘愆。是諸眾生。皆於過去無量劫時。非毀律儀。破菩薩戒。污涅槃性。壞菩提根。乘十習因。造無量罪。不孝父母。違逆師長。恣殺盜妄。美<span class='corr'>己</span>惡人。奸淫邪污。造種種業。報入無間。受苦萬端。歷劫燒然。受諸苦劇。獄報雖盡。還墮鬼倫。仍有十種。鬼趣出生。若本淫習。貪色為因。男女相逐。放佚成風。罪在獄中。以經塵劫。出生人間。遇風成魃。殺稿田禾。燒空雨氣。枯涸江河。欲習致焚於神廟。淫心累溺於子亡。如斯一類。名旱魃鬼　貪財為因。盜竊成習。侵公益私。不捨悋心。損人利<span class='corr'>己</span>。如是等業。報畢出獄。得升人間。依然鬼道。附托金銀玉帛。或依草木成形。金精戲於竇義。樹神擊於曹瞞。如斯一類。名為怪鬼　若其慢習。貪傲為因。發於相恃。高舉陵人。自強傲物。身謝命終。洎報地獄。<span class='corr'>已</span>經沙劫。情畢想升。依然幽隱。遇氣成形。慠罔不息。常抱饑虗。縱遇水時。還能害<span class='corr'>己</span>。五百年不聞漿水之名。千萬劫常受饑餒之苦。如斯一類。名曰餓鬼　貪習憶業。由貪交衝。發于相忤。懷憶不忘。造心忿恨。展轉為嗔。瞋火燒空。然成地獄。情報罪畢。想升人間。遇衰為患。猶依忿氣。毒厲傷寒。傅屍骨蒸。乃至生無能以滅賊。死有感而威神。如斯一類。名厲志鬼　若本詐習。性自依奸。憑虗架妄。由調相牽。引起惡業。招地獄愆。沉潛億劫。受苦無窮。情畢想升。暫生人間。遇畜成形。詐言禍福。狐狸猪狗。鸚鵝鵠禽。公冶長於縲絏。裴生脫於羈縻。如斯一類。名為魅鬼　若本誑習。貪妄成愆。多謀陰覆。利養自求。罔冐權英。令人情昧。凡其幹略。自落彀中。發於相妄。互為是非。因遭地獄。業報情枯。想升人世。遇幽成形。還依臥寐。䆿畏其人。黃<span class='corr'>粱</span>炊於頃刻。槐柯吏於終朝。如斯一類。名魘寐鬼　若其夙習。貪恨為由懷惡造業。結怨成讐。獄報累<span class='corr'>己</span>。以經多劫。情畢想升。暫處人間。遇蠱成形。龜蛇怪異。災咎逆知幽隱纏綿。餘習之報智感夢於明王。身難脫於鼎鑊。如斯一類。名蠱毒鬼　若本明習。覆心成業。內外正典。異見邪生。雖事經緯。出生常反。撥無因果。違拒戒常。墮在獄中。情畢想升。方為鬼道。遇明成形。日月薄蝕。山澤妖神。黃石符於秘術。青曩妙於玄箴。如斯一類。名魍魎鬼　由因本習。貪成為緣。誑偽之業。枉狎巫[示*(后-口+巾)]。舉枉措直。率<span class='corr'>己</span>欺人。擾害無辜。證述其罪。而茲造惡。以報無間。情畢想升。出生人間。伶伻役卒。運石搬沙。塞㵎填河。鞭山入海。錢王射於水鬼。秦始䇿於山靈。如斯一類。名役使鬼　由因宿習。貪黨成羣。攻發人之隱惡。樹黨<span class='corr'>己</span>之兇倫。斯其造罪。獄治情枯想升人世。傳送成形。如世扶箕。巫祝。童戲。卜算吉凶。休咎禍福。指顧陰陽。九流雖示於趨避。然皆墮落於偏邪。如斯一類。名傳送鬼。如是十類鬼人。皆由迷真逐妄。幻作幻成。枉搆是非。俱從情想。洎受獄愆。還依鬼趣。業火煎燒。報滋逮盡。餘波未竭。墮十類中。故我今日。恭對三寶。地藏慈尊。一一披陳。重重懺悔。過去十習。一屏消除。未來鬼身。永不復受。脫幽沉之苦趣。隨所願以遨遊。念念修行。心心善道。同得法忽。乃至菩提。永絕情源。長泛覺海。我與眾等。重復志誠。五體投地。歸命敬禮。一切諸佛。</p>

<ul class="">
<li>南無釋迦牟尼佛</li>

<li>南無阿彌陀佛</li>

<li>南無一切智成就佛</li>

<li>南無大光明佛</li>

<li>南無蓮華清淨目佛</li>

<li>南無定光明佛</li>

<li>南無智慧光明佛</li>

<li>南無功德光明佛</li>

<li>南無福德光明佛</li>

<li>南無袈裟幢佛</li>

<li>南無師子吼自在王佛</li>

<li>南無覺華自在王佛</li>

<li>南無師子奮迅具足萬行佛</li>

<li>南無文殊師利菩薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無無盡意菩薩</li>

<li>南無財首菩薩</li>

<li>南無本尊地藏王菩薩</li>
</ul><p>禮諸佛<span class='corr'>已</span>。次復懺悔。向來以懺鬼道罪竟。今當懺悔畜道愆尤。所以然者。獄治情枯。鬼懲想竭。則情與想。二妄俱空。方出人間。便為畜道。與元負人。怨對相逢。酬儻夙債。亦有十種旁生異類。而怪物之鬼。物銷形滅。來生人間。多為梟類。未亡餘習。貪塊為兒。銜蟲作子。一槩異怪。是等畜生。我今為其發露懺悔。往習消除。乘地藏之慈力。脫苦類於梟禽。究竟本元。得心自在　若風魃之鬼。風消鬼滅。來生人間。多為咎徵。羣雀知儉。眾鼠鳴荒。[商*鳥]鴹致水。石燕應風。鶴舞多旱。虹架物消。其類匪一。總曰咎徵。乖今發露。願出迷倫。得法自在。隨願超登　若其媚鬼。畜死物亡。來生人間。詐習成形。鬼仍謟媚。所依既滅。畜受狐身。貓貍太屬。乞濟依人。謟媚千求。統名狐畜。乘今懺悔感佛恩。消宿世習因。後不受果　若其蠱類。毒銷形亡。來生人間。還名畜類。蚖蛇蝮蝎。潛龍虎豹。螫蠆於人。如是怨習。展轉難忘。乘<span class='note-inline'>(某)</span>等之懺力。脫異類之匪身。漸漸契真。不沈惑妄　又復懺悔。衰癘之鬼。脫生人間。名為蛔類。瞋習所使。鬼為衰癘。八人身中。還受畜生。復托身中。為蛔蟯屬。瞋習剛愎。畜報柔蟲。因果迭逢。翻覆間爾。如是等習。願懺消除。乘佛慈恩。即得心樂　受氣之鬼。氣消物故。來生人間。都為貪類。貪慢是因。饑虗其果。身供庖厨。故名食類。[月*幾]膚充饋。骨肉給餐。鱗甲毛禽。鷄鵝魚鼈。牛羊猪屬。枉罹刀砧。慢習餘波。沉淪畜報。如是等眾。為其懺悔。所有枉業。罪悉冰清　若綿幽之鬼。魂滅幽消。來生人間。多為服類。鬼受幽纏。仍為魘魅。幽默既消。顯為服類。駝驢牛馬。蠶繭貂裘。幽隱不明。故墮異屬。誑習是因。故儔服果。承今懺力。滌昔因緣。仗地藏之洪恩。獲天倫之極樂。靜心綿密。照性無為。到菩提鄉。出生死海　次復懺悔。和精之鬼。見習夙因。今為畜類。節序猶知。春來紫燕。夏至黃鶯。秋返霜鴻而庠序。冬藏雪雀以徘徊。蛤鵲交形。蜻蜓異質。逐時變化。隨類易生　若夫明靈之鬼。明滅魂消。生于人世。多為休徵。因乘枉習。果托明生。以為驅使。鬼道業盡。畜報休徵。祥瑞將至。預有徵明。鳳出周興。麟生聖產。林鵲報乎人喜。蜘蛛埀乎禧祺。如是一類。盡曰休徵。我今頂禮懺法。為其洗滌宿因。頓復明心。旋歸性地。永依聖教。不墮輪迴。妙契無為。入心地藏　依人之鬼。人亡鬼滅。生在世間。多為馴類。訟習之因。鬼招傳送。今<span class='corr'>已</span>為畜。報質黠慧。頻伽美韻。鸚鵡巧言。鵠能誦佛。獼猴學人。雖號靈禽。為人所畜。然上十類。皆因妄情冰結。習業劇招。枉逐三塗。無窮火業。情水燒枯。酬償夙債。尚作畜生。因人而畜。故號畜生形旁。行旁故曰旁生。皆由妄業之所招感。於心地秘藏。總是空華。於空華體上。寧存實果。是故今來。<span class='note-inline'>(某)</span>與眾等。先懺鬼道。次悔畜生。企伊同悟。十習妄因。即生同證。一乘實果。又復應知。如上鬼畜。各償先債。報滿之時。復還人道。就人道中。亦有十種差別。若過去世。曾負其財。或役其力。酬足自停。於先世時。或殺彼命。或食其肉。如是乃至經微塵劫。相食相誅。猶如井輪。互為高下。盡未來時。莫能止遏。除斯懺悔。解脫何期。是故<span class='note-inline'>(某)</span>等。志心禮拜。為其發露。求哀懺謝。宿業既淨。便升人道。夫人道生者。葢因常戒。為正因緣。今三途盡。亦得為人。而有愚者言。惡業苦盡。自得為人。何須修善植福。方作人天善路。如其想念。罪真不輕。然人道在世。總報雖同。智愚逈異。故有貴賤十種分別。今者三途報盡。故曰得昇。乃是餘業旁受。誠非正因緣生。是故經云。標名參合。眾等當知。彼梟倫者。酬足復形。生人道中。參合頑類然因貪物。鬼托怪形。畜生土梟。今復人身。其性顓蒙。參合頑<span class='corr'>嚚</span>。心亡德義。志豈存仁。不孝不忠。無廉無恥。任意喧囂。貪習之故　彼咎徵者。酬足復形。生人道中。參合蒙癡。宿習貪淫。鬼受魃精。上為畜生。災咎之應。業盡復人。猶為愚癡。著淫欲故。不脩餘善。故招愚鈍。知善不從。教誨違戾。背條反律。如醉如癡。故曰愚魯　彼狐倫者。酬足復形。生人道中。參合凶狠。獄治詐習。鬼托媚倫。類八旁生。狐狸所攝今為人趣。凶狠交參。剛愎自用。不受人諫。自專自用。真賤庸人　彼毒蠱者。報畢復形。生於人道。參合傭類。怨習是因。蠱毒為果。旁生畜道。蝮蛇是形。今復人身。襍充伻賤。為人驅使。自歷饑寒。是昔餘殃。今招卑賤　彼蛔倫者。生人道中。參合微類。貪[目*重]為習。鬼報衰癘。蟯蛔成畜。柔弱為人。人不齒錄。不自寒暑。憑他飽餒。剛愎翻柔。因果迭奏　彼食倫者。酬償自足。亦為復形。生人道中。參合柔倫。貪慢習因。餓鬼感果。空腹高心。無實體性。畜報食彝。為人柔弱。葢因貢高而招一懦。強弱歷然。誰肯信者。　君彼服倫。酬足復形。出生人道。參合勞屬。虗妄誑因。鬼為幽魘。畜承服忍。人受勤劬。役力艱辛。百工技藝。諸務雜儔。寒暑策驅。故曰勞類　復應倫者。酬足為人。參合文明。因從見習。鬼落和精。魍魎報終。畜召應物。參合人道。綽有文聲。非正因緣。故名參合　若其休徵。亦復為人。參合明倫。枉習因由。明靈果報。驅馳役使。無暫停休。畜招黠慧。人受聰明。考古尋今。毫無差舛　彼循倫者。酬足復人。參於達類。由因訟習。鬼報依人。符祝傳詞。呪彰禍福。畜報夙因。人達窮通。榮辱不驚。猶知進退。如辟穀於深山。或乘桴於滄海。如是一類。故曰達倫。然上十種。皆過去劫。未聞佛法。不假僧脩。任十習之妄因。造十種之劇業幻受泥犁。情竭想升。還為鬼道。鬼道報盡。復還畜生。畜道報終。旋復人身。雖復人身。十種逈異。皆由妄執顛倒。十使為緣。致造十惡。汝負我命。我負汝財。相生相殺。妄作妄為。不遇佛乘。未聞善法。遠離僧脩。偏任習因。於塵勞中。法爾流轉。寧免佛言。深可憐愍。故我今者。遵三寶之垂教。依地藏之圓經。發等慈之願力。懺同分之習因。始從三惑六根。以至十惡五逆。與夫三道輪迴。三界險趣。升沉往復。未獲出離。仰冀三寶聖賢。俯賜證明懺悔。使<span class='note-inline'>(某)</span>等夙障消除。頓空三惑。三觀圓明。三諦頓顯。十身悉備於今生。十界同[至*奉]於常樂。隨諸菩薩。斷惑證真。懺悔<span class='corr'>已</span>。歸命禮諸佛。及地藏菩薩摩訶薩。</p>

<ul class="">
<li>南無本師釋迦牟尼佛</li>

<li>南無阿彌陀佛</li>

<li>南無彌勒尊佛</li>

<li>南無過去七佛</li>

<li>南無十方十佛</li>

<li>南無三十五佛</li>

<li>南無五十三佛</li>

<li>南無百七十佛</li>

<li>南無莊嚴劫千佛</li>

<li>南無賢劫千佛</li>

<li>南無星宿劫千佛</li>

<li>南無三世諸佛</li>

<li>南無地藏經中一切諸佛</li>

<li>南無十方諸大菩薩</li>

<li>南無文殊師利<span class="corr">菩</span>薩</li>

<li>南無普賢菩薩</li>

<li>南無觀世音菩薩</li>

<li>南無大勢至菩薩</li>

<li>南無無盡意菩薩</li>

<li>南無虗空藏菩薩</li>

<li>南無無能勝菩薩</li>

<li>南無無邊身菩薩</li>

<li>南無地藏王菩薩</li>
</ul><p>禮諸佛<span class='corr'>已</span>。次復懺悔。上來<span class='corr'>已</span>懺三障。及與十惡。六根交報。鬼畜人道。種種餘報。乘斯懺力。淨盡消除。惑業報果。永不復為。願令六道四生。各各具足。功德智慧。神通願方。同與菩薩。隨心自在。地藏本願經云。若未來世。比丘。比丘尼。善男子。善女人。童男。童女。諸不自在者。聞我名號。見我形像。燒香散華。供養世尊。禮拜懺悔者。不唯滅除先世罪因苦果。即其現生之中。獲得二十種勝妙善利。一者天龍擁護。疾病不生。二者善果日增。福衍餘慶。三者深植信根。華敷果實。四者衣食豐足。不招貧乏。五者災難消除。身心舒暢。六者離水火災。居處常寧。七者盜賊不侵。烽煙殄滅。八者人見欽敬。遵道行仁。九者酬償夙負。安樂身心。十者先亡得度。奕葉芳馨。十一女轉男身。不生邊鄙。十二報滿生天。志行十善。十三宿命智通。敏脩正教十四所求皆得。遂意圓成。十五眷屬康寧。憂虞屏息。十六諸枉消忘。履止貞吉。十七寤寐神安。身心猛利十八自他壽命。躓蹶永離。十九菩提不退。道果漸成二十等行慈善。畢竟成佛。故我今日。率諸淨信。歸依三寶。地藏慈尊。證知我心。遂其成就。如上種種。悉皆應現。又復無始以來。至於今日。由愛見故。內計我人外逐惡友。懈怠懶惰。不能精進脩行。隨喜善法。事理沉疑。故今發心。隨喜至善。慶<span class='corr'>己</span>慶人。慶<span class='corr'>己</span>。則於理無違。慶人。則造事脩心。循理。能契始本二覺。造事。能融境智十如。故我今日。發心隨喜。十方一切諸眾生。二乘有學及無學。一切如來與菩薩。所有功德皆隨喜<span class='note-inline'>(隨喜<span class='corr'>已</span>。歸命禮三寶。及地藏慈尊。起禮一拜)</span>。</p>
<p>又復歸依十方三寶。誓生願生一切菩薩。哀憐攝受。隨喜心<span class='corr'>已</span>。次當勸請十方三寶。十地聖人。常住在世。是諸聖賢。教化我等。利益羣品故我今日。至心勸請。十方所有世間燈。最初成就菩提者。惟願久住剎塵劫。利樂一切諸眾生<span class='note-inline'>(勸請<span class='corr'>已</span>同上)</span>。</p>
<p>又復歸依如是三寶。上來懺悔隨喜。勸請<span class='corr'>已</span>竟。今當發回向心。何以故爾。一切眾生。不能優遊解脫者。皆由著於果報。所以不能捨離。凡有一毫之善。能回向菩提。則所脩善業。不復繫著。輪迴事絕。經云。脩行迴向。成大福果。我今所修微善。亦當迴向。兼勸一切。莫復貪著。所有懺悔。及與隨喜。勸請因緣。皆悉迴向。性相佛法及僧伽。二諦融通三昧印。如是智慧功德海。迴向眾生及佛道<span class='note-inline'>(迴向<span class='corr'>已</span>如前)</span>。</p>
<p>又復歸依三寶聖賢。既發迴向心竟。今當發無上菩提願心。經云。有願無行。其願必虗。有行無願。其行亦妄。虗妄行願。何能尅果。故我今日。宜發大願。以願輔行。行助願成。行願圓脩。契真妙果。以此願行功德因緣。各各具足智慧神通。諸佛行願。從心滿足。又願生生世。世在在處處。以佛慈悲。㧞諸眾生。三塗之苦。與諸眾生。二善之樂。究竟菩提。成無上道。又願生生世世。在在處處。令一切眾生。所有無明煩惱。令斷無餘。致顯三諦。又願生生世世。在在處處。咸令一切眾生。從聞思脩。一切法門。無不深詣。又願生生世世。在在處處。令諸眾生。信解行證。無上聖道。開示悟入。佛之知見。究竟常樂我淨。顯明心地秘藏。證入其中。又願生生世世。在在處處。應生國土。每值有道國王儲君。宰職興顯佛法。尊敬大乘。獎導沙門。廣行教化。又願生生世世。在在處處。令<span class='note-inline'>(某甲)</span>等。內外三術。一念備足。三觀圓明。三諦頓顯。究極心地。竟登秘藏。又願生生世世。在在處處。乘菩薩力。誓生娑婆。及與他方。上弘佛道。下化眾生。究竟圓常。等歸寂滅。上來懺悔<span class='corr'>已</span>至發願。廣大如法性。究竟等虗空。窮未來際。滿菩提願。同佛菩薩。入秘密藏。</p>
</div>
<div class='div-other'><a id='mulu28' />
<p class='h1'>讚</p><p>地藏懺法。三卷周圓。恩資九有與人天。福利廣無邊。功德攸玄。惟願永流傳。</p>
<p>南無地藏王菩薩<span class='note-inline'>(三稱)</span></p>
</div>
<p class='juan'>南無地藏懺法卷下</p>
</div><!-- end of div[@id='body'] -->
</body></html>