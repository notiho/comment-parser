<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玄沙師備禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu6' />玄沙語錄卷之下</p><p style="margin-left:1em">罽賓國王詣師子尊者前。斬之。出白乳。王臂自落。</p>
<p>師云。大小師子尊者不能與頭作主。</p>
<p style="margin-left:1em">玄覺云。玄沙恁麼道。要人作主。不要人作主。若也要人作主。蘊即不空。若不要人作主。玄沙恁麼道。意在什麼處。試斷看。</p>
<p style="margin-left:1em">青原令石頭馳書呈南嶽大慧云。回日與子個鈯斧子住山去。石頭到後。便問。不慕諸聖。不重<span class='corr'>己</span>靈時如何。慧云。子問太高生。何不向下問將來。頭云。寧可永劫受沉淪。不於諸聖求解脫。便歸。青原問。子返何速。書信達不。頭曰。信亦不通。書亦不達。乃舉前話。復云。去日蒙和尚許鈯斧子。而今便請。師垂下一足。石頭便作禮。</p>
<p>師云。大小石頭被大慧推倒。至今起不得。</p>
<p style="margin-left:1em">灌溪因僧問。久嚮灌溪。到來只見漚麻池。溪云。汝只見漚麻池。要且不見灌溪。僧云。如何是灌溪。溪云。劈箭急。</p>
<p>師云。更學三十年來會禪。</p>
<p style="margin-left:1em">魯祖見僧來便面壁。南泉聞。乃云。我尋常向僧道。佛未出世時會取。尚不得一個半個。他恁地。驢年去。羅山閑云。陳老師若見。背上與五火抄。</p>
<p>師云。我當時若見。也與五火抄。</p>
<p style="margin-left:1em">雲居錫云。羅山．玄沙總與麼道。為復一般。為復別有道理。若擇得出。許上座佛法有去處。</p>
<p style="margin-left:1em">太原孚到投子。子云。久嚮太原孚上座。莫便是麼。孚作掌勢。子云。老僧招得。孚便出。子云。且聽諸方斷看。孚便回首。子便打。</p>
<p>師云。莫是投子招得麼。</p>
<p style="margin-left:1em">溈山問仰山。甚處來。仰山云。田中來。溈山云。田中多少人。仰山插鍬。叉手而立。溈云。今日南山有人割茆。仰拽鍬而去。</p>
<p>師云。我若見。即踏倒鍬子。</p>
<p style="margin-left:1em">有人問鏡清怤云。插鍬意旨何如。</p>
<p style="margin-left:1em">云。狗啣赦書。諸侯避道。</p>
<p style="margin-left:1em">又問。玄沙踏倒鍬意如何。</p>
<p style="margin-left:1em">云。不柰船何。打破戽斗。</p>
<p style="margin-left:1em">荷澤到思和尚處。問。什麼處來。澤云。曹溪。思云。曹溪意旨如何。澤振身而立。思曰。猶帶瓦礫在。澤云。和尚此間莫有真金與人不。思云。設有。與汝向什麼著。</p>
<p>師云。果然。</p>
<p style="margin-left:1em">雲居錫云。只如玄沙道果然。是真金。是瓦礫。</p>
<p style="margin-left:1em">大耳三藏云。得他心通。肅宗命忠國師試驗三藏。纔見。師云。汝得他心通耶。藏云。不敢。師云。汝道老僧即今在什麼處。藏云。和尚是一國之師。何得在西川看競渡。師良久。再問。汝道老僧即今在什麼處。藏云。和尚是一國之師。何得向天津橋上看弄猢猻。至第三次問。三藏良久罔知去處。師叱云。這野狐精。他心通在什麼處。藏無對。</p>
<p>師徵云。汝道前兩度還見麼。</p>
<p style="margin-left:1em">忠國師一日喚侍者。侍者應諾。如是三喚三應。師曰。將謂吾孤負汝。却是汝孤負吾。</p>
<p>師云。却是侍者會。</p>
<p style="margin-left:1em">報慈問僧云。甚處是侍者會處。</p>
<p style="margin-left:1em">僧云。若不會。爭解與麼應。</p>
<p style="margin-left:1em">慈云。汝少會在。又云。若于此見得。便識玄沙。</p>
<p style="margin-left:1em">雲居錫云。且道侍者會不會。若道會。國師又道孤負吾。若道不會。玄沙又道却是侍者會。且作麼生商量。</p>
<p style="margin-left:1em">香嚴問僧。甚處來。僧云。溈山來。嚴問。和尚近日有何言句。僧云。有人問。如何是西來意。竪起拂子。嚴乃云。彼中兄弟作麼生會。僧云。彼中商量道。即色明心。附物顯理。嚴云。會便會。不會。著甚麼死急。僧却問嚴。師意如何。嚴還舉拂子。</p>
<p>師云。只這香嚴脚跟相未點地在。</p>
<p style="margin-left:1em">雲居錫云。什麼處是香嚴脚跟未點地在。</p>
<p style="margin-left:1em">僧問香嚴。如何是道。嚴曰。枯木裏龍吟。僧曰。學人不會。嚴曰。髑髏裏眼睛。</p>
<p>師別云。龍藏枯木。</p>
<p style="margin-left:1em">俱胝將順世。謂眾曰。吾得天龍一指頭禪。一生用不盡。言訖示滅。</p>
<p>師曰。我當時若見。抝折指頭。</p>
<p style="margin-left:1em">玄覺云。且道玄沙恁麼道。意作麼生。</p>
<p style="margin-left:1em">雲居錫云。只如玄沙恁麼道。肯伊不肯伊。若肯伊。何言抝折指頭。若不肯。俱胝過在什麼處。</p>
<p style="margin-left:1em">忠國師因同肅宗到官前。乃指石師子云。陛下。這石師子奇特。下取一轉語。帝曰。朕下語不得。請師下語。師曰。山僧罪過。後躭源問忠國師。皇帝還會麼。師云。皇帝會且置。汝作麼生會。</p>
<p>師云。大小國師被侍者勘破。</p>
<p style="margin-left:1em">雲巖一日掃地次。道吾云。太區區生。巖曰。須知有不區區者。吾云。恁麼則有第二月也。巖竪起掃箒云。這個是第幾月。吾休去。</p>
<p>師代云。正是第二月。</p>
<p style="margin-left:1em">長慶問云。被他倒轉掃箒攔面摵。又作麼生。師休去。</p>
<p style="margin-left:1em">溈山云。道吾平地生堆。雲巖因行掉臂。玄沙道正是第二月。面皮厚多少。且道雲巖竪起掃箒。意作麼生。十分好個金剛鑽。攤向門前賣與誰。</p>
<p style="margin-left:1em">泉州王延彬因入佛殿。指鉢盂問殿主。這個是什麼鉢。主云。藥師鉢。彬云。只聞有降龍鉢。主云。待有龍即降。彬云。忽遇拏雲<span class='corr'>㸕</span>浪來。又作麼生。主云。他亦不顧。彬云。話墮也。</p>
<p>師云。盡汝神力。走向什麼處去。</p>
<p>師形短小。精神可掬。應機接物僅三十載。致青原．石頭之濬流轉導來際。所說法要有大小錄行世。得法弟子。羅漢琛．天龍真．國泰瑫．臥龍球．僊宗符．昇出希．螺峰奧．大章如庵主．蓮華興．南臺誠．睡龍和尚．天台德國清靜上座。</p>
<p>師嘗問羅漢曰。三界惟心。汝作麼生會。</p>
<p>羅漢指椅子曰。和尚喚這個作什麼。</p>
<p>師曰。椅子。</p>
<p>曰。和尚不會三界惟心。</p>
<p>師曰。我喚這個作竹木。汝喚作什麼。</p>
<p>曰。桂琛亦喚作竹木。</p>
<p>師曰。盡大地覔一個會佛法底人不可得。琛自爾愈加激勵。</p>
<p>臥龍問師。如何是第一月。</p>
<p>師曰。用汝個月作麼。龍從此悟入。</p>
<p>師嘗謂如庵主曰。子禪<span class='corr'>已</span>逸格則。他時要一人侍立於後也無。如自此不務聚徒。不畜童侍。隱于小界山。刳大朽杉為庵。容身而<span class='corr'>已</span>。</p>
<p>靜上座始聞師示眾云。汝諸人但能一生如喪考妣。吾保汝究得徹去。</p>
<p>靜乃躡前語而問曰。只如教中道。不得以所知心測度如來無上知見。又作麼生。</p>
<p>師曰。汝道究得徹底。所知心還測度得知否。靜自此信入。</p>
<p>梁開平二年戊辰十一月二十七日。師示疾而終。先時閩帥王氏遣子問疾。仍密請繼座者誰。師曰。球子得。</p>
<p>王氏默領遺旨。又問鼓山曰。臥龍法席。孰當其任。</p>
<p>鼓山舉城下具道眼者十有一人。王氏亦識之。至開堂日。官僚．僧侶雲集法筵。王氏忽問眾曰。誰是球上座。於是眾目屬球。王氏便請上堂。</p>
<p>師壽七十有四。臘四十有四。閩帥為樹塔。今塔院存。</p>
</div>
</div><!-- end of div[@id='body'] -->
</body></html>