<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元叟行端禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />慧文正辯佛日普照元叟端禪師語錄卷第四</p>
<div class='div-other'><a id='mulu11' />
<p class='h1'>住杭州徑山興聖萬壽禪寺語錄</p><p class="byline">門人　梵琦等　編</p><p>據室。摩竭陀國。掘地覓天。毗耶離城。接竹點月。如金翅擘海。直取龍吞。似香象渡河。截流而過。苕菷柄三十。且待別時。</p>
<p>方外疏。言言見諦。句句朝宗。西天昔日淨名老。東土今朝龐蘊公。</p>
<p>陞座。拈香云。此香。蘊唐虞太和。根本蕩蕩。無能名焉。協殷周至治。馨香巍巍。有成功也。爇向寶爐。恭為大元世界主。當今皇帝。祝延聖躬。萬歲萬萬歲。</p>
<p>遂斂衣就座。僧出問云。堂前皷響。大眾雲臻。學人上來。請師說法。師云。破糞箕。生掃箒。僧云。臨濟和尚示眾云。夫說法者。一句中。須具三玄。一玄中。須具三要。還端的也無。師云。有甚不端的。僧云。如何是一句中須具三玄。師云。人天本豎。僧云。如何是一玄中須具三要。師云。畜生本橫。僧云。如何是第一玄。師云。東村王老屋頭穿。僧云。如何是第二玄。師云。大海波心駕銕船。僧云。如何是第三玄。師云。阿誰家裏竈無煙。僧云。如何是第一要。師云。眼裏瞳人吹木叫。僧云。如何是第二要。師云。寒山拍手拾得笑。僧云。如何是第三要。師云。皎月當空無不照。僧云。三要三玄蒙指示。西來的意事如何。師云。答汝亦不難。僧云。大善知識。豈悋方便。師云。老僧入院事繁。僧禮拜歸眾。</p>
<p>師乃云。千峯頂上。出身一路。十字街頭不知。十字街頭。覿面一機。千峯頂上不會。千峯頂上若會。即是十字街頭。十字街頭若知。即是千峯頂上。盡無量阿僧祇劫。天人脩羅。若聖若凡。全體是箇國一道場。盡浮幢王剎。山河大地。若草若木。全體是箇妙喜世界。釋迦彌勒。拱手歸降。文殊普賢。全身奉重。天魔窺覰無門。外道瞻仰有分。如壯士展臂。不假他力。獅子游行。不求伴侶。逈絕異緣。高超諸有。以之壽聖君。則天地同久。日月並明。以之福賢佐。則安若太山。固如盤石。以之康濟兆民。則風以時雨以時。以之鍛鍊衲僧。則虗而靈寂而妙。正法眼藏。自此流通。邪見稠林。由茲寢息。正恁麼時。畢竟功歸何處。擊拂子云。蒲團靜坐無餘事。永日寥寥賀太平。</p>
<p>復舉法燈和尚云。本欲深藏巖竇。隱遁過時。奈緣法眼老人。有未了公案。出來。為他了却。時有僧出云。如何是未了底公案。法燈打云。祖禰不了。殃及兒孫。僧云。過在什麼處。燈云。過在我。殃及儞。</p>
<p>師云。能殺能活。能縱能敓。法燈不失本分鉗鎚。惜乎傷鋒犯手。致使貽笑傍觀。山僧本志。亦欲深藏巖竇。隱遁過時。柰緣藏叟老人。有未了公案。出來。為他了却。就中忽有箇渾鋼打就。生銕鑄成底。擔當得去。領略得行。一棒也不打他。一句也不罵他。向明窻下。如法安排。何故。總似今日。老胡有望。</p>
<p>為佛開光明。我如來。以清淨天眼。普觀大地眾生。去劫以前。來劫以後。纖塵無有障礙。徑山今日。因甚為他重新點出。只恐諸人。味其所自。</p>
<p>上堂。一華開天下春。一葉落天下秋。理隨事變。事逐理收。無一塵而不徧。無一剎而不周。歷劫分明至今日。東西南北謾馳求。喝一喝。</p>
<p>請首座上堂。有際天之雲濤。可容吞舟之魚。有九萬里之風。可負垂天之翼。建法幢立宗旨。苟非其人。安任其事。拍禪床云。有意氣時添意氣。不風流處也風流。</p>
<p>上堂。拈拄杖。卓一卓云。德山在儞頂門上。耀大法眼。臨濟在儞耳門裏。轟大法雷。靠拄杖云。只為諸人。當面蹉過。走入露柱裏去也。</p>
<p>上堂。僧出眾。提起坐具云。過去諸佛亦如是。現在諸佛亦如是。未來諸佛亦如是。師云。三脚蝦蟆著錦襠。僧禮拜云。謝師答話。師云。有人笑儞。</p>
<p>師乃云。病在一師一友處。病在多知多解處。病在求禪求道求菩提處。病在泯默無聞。冷水浸石頭處。只如著衣喫飯。屙屎送尿。還得不病也無。無為無事人。猶是金鎻難。</p>
<p>為玄首座下火。摧殘峭峻。銷爍玄微。兜率宮中。了無夢想。勞生路上。永絕驅馳。火裏烏龜頭戴角。飜身觸倒五須彌。</p>
<p>解夏上堂。舉東山和尚示眾云。百鍊黃金鑄銕牛。十分高價與人酬。庭前不有華含笑。又是東山一夏休。師云。徑山隨氀㲣。也有一頌。老矣無心鑄銕牛。眼前隨分即相酬。庭前葉脫西風起。且喜凌霄一夏休。</p>
<p>城歸上堂。去時夏暑侵衣熱。歸日秋風滿面涼。彈指聲中便差別。百年能得幾時長。</p>
<p>師一日勘僧云。擘開華嶽連天秀。放出黃河徹底清。則且置。平實地上。道將一句來。僧擬開口。師便打。僧休去。</p>
<p>天童雲外和尚遺書至上堂。舉雲居膺和尚遷化次。問侍者云。今日是何日。者云初三。居云。三十年後。但云只者是。遂乃端然告寂。</p>
<p>師云。雲居得曹洞正傳。為宗門百世師表。末後全提。因甚一場懡㦬。擊拂子云。無縫塔中雲匼匝。不萌枝上月團圓。</p>
<p>上堂。僧問云。門門一切境。回互不回互。如何是不回互。師云。闍黎自闍黎。老僧自老僧。僧云。如何是回互。師云。闍黎即是老僧。老僧即是闍黎。</p>
<p>師乃云。南泉斬猫兒。趙州頭戴草鞋出去。鳥窠吹布毛。通侍者當下悟去。咄咄咄。力囗希。禪子訝。中眉垂。</p>
<p>上堂。窮千仞之巔。則必與之俱。錯。極九淵之底。則必與之俱。錯。一種平懷。泯然自盡。錯。達磨云。但有心分別計較。自心現量者。悉皆是夢。錯錯錯。何曾錯。祥麟只有一隻角。</p>
<p>為旌忠了堂和尚引座。開蓮華於臘月。落冰片於炎天。疏正脉之淵源。碎邪師之窠臼。寒木在握兮。全機可笑。秋水橫按兮。半提可滅。使八極頂目者。不自爭衡。將見斯人兮駕馭昂枿。擊拂子云。叢林在處今寥落。聽取西山第二禪。</p>
<p>上堂。舜若多神。無身覺觸。䟦難陀龍。無耳聽聞。棋盤石。雨過苔生。鉢盂池。春來水滿。若作佛法商量。入地獄如箭射。不作佛法商量。入地獄如箭射。</p>
<p>一日僧來參。師問云。何方聖者。甚處靈祇。僧云。臨朕碪。師云。杜撰禪和。如麻似粟。參堂去。</p>
<p>上堂。風吹不入。水洒不著。邁古超今。光明烜赫。昨夜楊岐三脚驢。飜身踏倒黃番綽。今朝仔細辯蹤由。却是西川李八伯。</p>
<p>為泳掌財下火。秤盤上。分斤定兩。是汝。筭筒邊。橫千豎百。是汝。且道生死海中。涵泳游戲。是汝。不是汝。擲下火云。烈焰堆中。分明薦取。</p>
<p>謝秉拂并夏齋上堂。教中道。於食等者。於法亦等。於法等者。於食亦等。都寺營齋。內外悉皆飫飽。是名食等。首座秉拂。內外悉皆見聞。是名法等。其施汝者。不名福田。供養汝者。墮三惡道。喝一喝。下座。</p>
<p>上堂。即心即佛。喚起窻全曙。非心非佛。催歸日未西。不是心。不是佛。不是物。無心華裏鳥。更與盡情啼。拈拄杖。卓一卓。</p>
<p>上堂。入水不避蛟龍。漁父之勇也。入山不畏虎兕。獵人之勇也。見佛殺佛。見祖殺祖。衲僧之勇也。拈拄杖云。出頭天外看。誰是我般人。</p>
<p>朝廷金山作水陸陞座。拈香云。此香融五嶽之神秀。五嶽莫並其高寒。結九地之精英。九地莫窮其深厚。爇向寶爐。端為祝延大元世界主。當今皇帝。聖躬。萬歲萬萬歲。陛下。恭願。懷保小民。茂昭大德。本枝百世。壽考萬年。</p>
<p>問答不錄。</p>
<p>乃云。盡不可說不可說。微塵數世界。是箇金剛正體。淨躶躶絕承當。盡不可說不可說。微塵數世界。是箇寶覺真心。赤洒洒無空闕。如天普蓋。似地普擎。如日普照。如風普吹。無一時不徧。無一處不周。無一理不圓。無一事不具。塵塵剎剎。八面玲瓏。物物頭頭。十方通暢。拈一莖草。作丈六金身。將丈六金身。作一莖草。腹中現百億閻浮提。室內湧三萬二千獅子座。七縱八橫。千變萬化。左之右之。無可不可。三世諸佛。以此正體。以此真心。坐寶蓮華。成等正覺。津濟四生。梯航九有。六代祖師。以此正體。以此真心。開甘露門。廣度羣品。啟廸盲聾。炳耀癡昧。奕世人王帝主。以此正體。以此真心。為生民立極。為世開太平基。拯黎元於塗炭。措天下於盤石。</p>
<p>大元世界主。當今皇帝。以此正體。以此真心。克紹丕圖。纘登大寶。百億須彌盧。百億香水海。日月所照。風雨所至。悉稟威靈。咸歸化育。</p>
<p>乃至此日。特頒聖旨。敦遣使臣。就金山古澤心寺。照依梁武皇帝科儀。修設天地冥陽。水陸大會。七晝夜。爇種種香。然種種燈。營種種上妙飲食。設種種上妙服御。金銀珊瑚。真珠瑪瑙。種種上妙珍寶。而為供養。命僧一千五百員。披轉三藏五乘。十二分秘典真詮。權也實也。頓也漸也。半也滿也。偏也圓也。交光相羅。如寶絲網。上以翊衛皇圖。下以資培民本。</p>
<p>徑山臣僧行端。與教禪律三宗。耆年碩德。以此正體。以此真心。欽奉綸言。高陞寶座。闡揚諸佛無上奧旨。發揮諸佛無上秘傳。若幽若顯。若聖若凡。若飛若潛。若動若植。普仗良因。均霑妙利。四方消灾沴之虞。萬姓樂耕桑之業。同躋仁壽。共享昇平。當此之時。理周事徧。果滿功圓。直下無私一句。畢竟如何擎展。擊拂子云。化行舜日山川外。人在堯天雨露中。</p>
<p>復說偈云。執尺量虗空。終難究其數。持蠡測海水。豈解知其源。吾君本心體。廣大亦如是。欲求其邊際。畢竟不可得。吾君之壽量。與此心體同。欲求其窮極。是亦不可得。吾君之福源。與此壽量同。欲求其窮盡。是亦不可得。太后皇太子。嬪妃諸眷屬。心體及福源。等無有差別。一塵一佛剎。一剎一釋迦。各現廣長舌。共說如上事。百千萬億中。亦不能及一。天人羣生類。地獄鬼畜等。十方諸有情。三界眾含識。當知此心體。本來相如是。</p>
<p>上堂。舉臨濟示眾云。若與麼來。恰似失却。不與麼來。無繩自縛。一切時中。莫亂斟酌。會與不會。都來是錯。分明與麼道。一任天下人貶剝。</p>
<p>師云。者老漢。<span class='corr'>刺</span>腦入膠盆了也。乃云。若與麼來。無繩自縛。不與麼來。恰似失却。一切時中。切宜斟酌。會與不會。莫錯莫錯。分明與麼道。是甚秦時轢[車*度]。喝一喝。下座。</p>
<p>城歸上堂。華街柳巷。恢張本地風光。酒肆茶坊。突出衲僧巴鼻。人人八面玲瓏。箇箇十方通暢。何必覺城東際。始見文殊。樓閣門開。方參慈氏。拈拄杖云。三箇童兒抱華皷。莫來攔我毬門路。</p>
<p>結夏上堂。十五日以前。水長船高。十五日以後。泥多佛大。正當十五日。狸奴白牯。情與無情。身心安居。平等性智。</p>
<p>復說偈云。蠟人還只爾。銕彈復何如。夜短睡不足。日長飢有餘。</p>
<p>普慶請開山上堂。僧問云。法筵初啟。佛寺新開。作麼生是斬新一句。師云。天不能蓋。地不能載。僧云。恁麼則普慶山中祥霧起。翠屏峯下瑞雲生。師云。莫[斯/言]速。僧云。爭奈目前何。師云。教儞莫[斯/言]速。僧云。記得。世尊因地中。布髮掩泥次。然燈如來。指布髮處云。此處可建梵剎。為復因時建立。為復觸處皆真。師云。南斗七北斗八。僧云。會中適有賢于長者。持標竿。以指處插云。建梵剎<span class='corr'>已</span>竟。又作麼生。師云。隨邪逐惡。僧云。是時天帝釋。於空中雨華。讚歎云。庶子有大志矣。還諦當否。師云。剎竿頭上仰蓮心。僧云。只如子愚能長老。刳心獨力。營剏寶坊。可謂出他古人一頭地。師云。同坑無異土。僧云。還許某甲末後讚歎一句也無。師云。試亂統看。僧擬開口。師便喝。僧禮拜歸眾。</p>
<p>師乃云。法身無相。融攝十虗。法眼無瑕。包羅萬像。淨倮倮絕承當。赤洒洒無空闕。如天普蓋。似地普擎。直得一為無量。無量為一。小中現大。大中現小。於一毛端。現寶王剎。坐微塵裏。轉大法輪。正恁麼時。還有與子愚能長老相見者麼。若也見。三十棒。一棒也不較。若也不見。三十棒。一棒也不較。何故。知恩方解報恩。</p>
<p>復舉。世尊。因地中。布髮掩泥公案。師云。適間禪客。問一句來。老僧答一句去。可謂徹頭徹尾。苟或遲疑。更聽一頌。無上寶王剎。當機誰解看。然燈纔舉手。長者便標竿。解起天人敬。能摩星斗寒。埋頭火宅者。今古自顢頇。</p>
<p>上堂。於心所生。即名為色。知色空故。生即不生。馬簸箕應西天懸讖。傳東土大法。因甚却將驢鞍橋。作阿爺下頷。擊拂子云。急須著眼看仙人。莫看仙人手中扇。</p>
<p>上堂。一夏悠悠今<span class='corr'>已</span>半。尅期取證事如何。幻華非幻消磨盡。只與從前不較多。</p>
<p>上堂。平白地上。拈起一絲。十箇有五雙。眼瞠瞠地。若作佛法商量。錯認定盤星。不作佛法商量。刻舟求劒。三十年後。蹉口咬著舌頭。徑山生身墮無間獄。拈拄杖。畫一畫云。毗婆尸佛早留心。直至如今不得妙。</p>
<p>上堂。秋風涼。秋夜長。未歸客。思故鄉。拍禪床云。自是不歸歸便得。五湖煙景有誰爭。</p>
<p>為存上座下火。偷心死盡。毛髮不存。正是大病之源。涅槃臺上。皎月當空。勝熱門頭。清風帀地。</p>
<p>上堂。聞聲不被聲惑。是儞觀音三昧。見色不被色迷。是儞文殊法門。居一切事。不被事礙。涉一切理。不被理拘。是儞普賢境界。若也成褫得去。受用得行。常在途中不出門。無去無來亦無住。若也當頭蹉過。當面諱却。便是阿逸多出世。更須買草鞋。行脚始得。</p>
<p>上堂。盡大地是金剛正體。二時粥飯。向甚處屙。盡大地是涅槃妙心。六道輪迴。因甚處得。良久云。啼得血流無用處。不如緘口過殘春。</p>
<p>上堂。舉黃蘗和尚示眾云。儞諸人。盡是噇酒糟漢。恁麼行脚。何處有今日。還知大唐國裏。無禪師麼。時有僧出云。只如諸方。匡徒領眾。又且如何。蘗云。不道無禪。只是無師。</p>
<p>後來溈山。舉問仰山。黃蘗意旨如何。仰云。鵝王擇乳。素非鴨類。溈云。斯實難辯。</p>
<p>師頌云。大唐國裏無禪師。亂鑿胡穿知幾幾。鵝王擇乳鴨不同。惟有仰山較些子。</p>
<p>上堂。謝秉拂并夏齋。</p>
<p>無絃琴上。撫出五音六律。無底鉢中。飣出七珍八寶。未聞者得聞。未飽者得飽。碁盤石。[跳-兆+孛]跳上天。鉢盂池。哮吼入海。俱胝道者。忍俊不禁。將國一祖師禪石。喝成三片。直下恰似川字<span class='corr'>籀</span>文。喝一喝。</p>
<p>上堂。舉南嶽和尚示眾云。道一曾為人說法也未。總不見寄箇消息來。僧云。<span class='corr'>已</span>與人說法了也。遂令訪彼。待他陞座。但出問云。作麼生。有甚言句。記將來。其僧依教往問。一云。自從胡亂後三十年。不少鹽醬。其僧回舉似。南嶽大稱賞之。</p>
<p>師頌云。三十年不少鹽醬。二時粥飯只如常。可憐南嶽讓和尚。垂老懸懸掛肚腸。</p>
<p>請兩序上堂。一心不生。萬法無咎。欲左即左。欲右即右。如頭之耳目。如身之臂肘。其進用也。罔涉離微。其退藏也。豈存窠臼。日午打三更。面南看北斗。</p>
<p>上堂。僧出眾云。丹霞燒木佛。院主眉鬚墮。師云。一家有事百家忙。僧回首召云。大眾記取。師云。老僧今日不著便。</p>
<p>師乃云。若論此事。不可以有心求。不可以無心得。不可以語言造。不可以寂嘿通。十二時中。且作麼生得相應去。者裏風頭稍硬。且歸煖處商量。</p>
<p>上堂。本大者其葉茂。源深者其流長。源之通塞。要在疏之導之。使無匱竭之憂。本之榮悴。要在培之植之。使無夭折之患。上而諸佛。下而諸祖。豎大法幢。耀大法眼。乃至有國有家。垂紳正笏。措天下於泰山盤石之安。總出者箇圈繢不得。擊拂子云。劒為不平離寶匣。藥因救病出金缾。</p>
<p>請監收上堂。山鄉每憂旱。水鄉常畏潦。付託既得人。安用掛懷抱。古人云。千粒萬粒一粒生。只者一粒甚處生。歸堂喫茶。</p>
<p>上堂。內不住受想行識。外不著聲香味觸。出息不涉萬緣。入息不居陰界。菩提妙華徧莊嚴。隨所住處常安樂。便與麼去。只成箇杜撰座主。向我衲僧門下。未夢見在。擊拂子云。獨立周行如便休。誰振宏綱照千古。</p>
<p>上堂。無名名之父。空手把鋤頭。步行騎水牛。為萬物之根源。作天地之太祖。人從橋上過。橋流水不流。拈拄杖。左卓云。者裏會得。見肇法師即易。見傅大士即難。右卓云。者裏會得。見傅大士即易。見肇法師即難。坐斷主人翁。不落第二見。老好痛與三十。貶向無生國裏。靠拄杖下座。</p>
<p>上堂。半明半暗。半合半開。無向無背。無去無來。曠大劫來覓不得。四天下人空獃獃。</p>
<p>上堂。人間五月汗滂流。山雨連朝冷似秋。直下便明心地法。銕鞭三百未輕酬。</p>
<p>師廊下見僧。便云。棋盤石。斫破儞腦門。鉢盂池。浸瀾倆脚板。僧擬議。師便喝。</p>
<p>上堂。諸人知處。良遂總知。威音王前。無一法可增。良遂知處。諸人不知。阿逸多後。無一法可減。只如麻谷携鋤入菜園。是有指示耶。無指示耶。迷來總似蛾投火。悟去渾如鶴出籠。</p>
<p>上堂。身上著衣方免寒。口頭說食終不飽。百千諸佛諸祖師。別更無禪亦無道。拍禪床。下座。</p>
<p>謝兩序上堂。靈機廓徹。智鑑虗圓。固無動寂之殊。豈有久新之異。拈起也十日麗天。放下也百川赴海。後先齊致。左右逢原。正恁麼時如何。三界炎歊爍金石。蒲團永日自寥寥。</p>
<p>示眾。初祖菩提達磨云。若人造一切罪。自見<span class='corr'>己</span>之法王。即得解脫。者老臊胡。佩般若多羅正印。十萬里踰沙越漠道。我傳法救迷情。因甚却作野干鳴。脾胃肝膽。涕唾膿血。是儞地水邊事。非<span class='corr'>己</span>之法王也。寒煖呼吸。動轉施為。是儞火風邊事。非<span class='corr'>己</span>之法王也。呼之有聲。不見其形。孤明歷歷。言談祗對者。是儞無量劫來生死根本。非<span class='corr'>己</span>之法王也。且阿那箇。是儞<span class='corr'>己</span>之法王。別教什麼人見。當其見時。有形耶。無形耶。青耶黃耶。大耶小耶。者裏脫體分明。達磨大師。與儞洗脚有分。其或未然。碧眼胡。從普通年。直至如今。在儞眉毛眼睫上。放妙寶光明。出妙寶音聲。演說安心法門。切忌當頭蹉過。珍重。</p>
<p>上堂。舉南泉。因入園。見一僧。乃拋瓦礫擲之。其僧回首。泉乃翹一足。僧無語。泉便歸。僧隨後歸請益云。和尚擲瓦礫。打某甲。豈不是警覺某甲。泉云。翹足又作麼生。僧無語。</p>
<p>師云。明月之珠。夜光之璧。以暗投人。莫不按劍而視。南泉老漢。失却一隻眼。畢竟如何。頭上是天。脚下是地。甜瓜藤結苦胡盧。釋迦不受然燈記。</p>
</div>
<p class='juan'>慧文正辯佛日普照元叟端禪師語錄卷第四</p>
</div><!-- end of div[@id='body'] -->
</body></html>