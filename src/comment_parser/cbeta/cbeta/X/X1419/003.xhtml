<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元叟行端禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />慧文正辯佛日普照元叟端禪師語錄卷第三</p>
<div class='div-other'><a id='mulu9' />
<p class='h1'>住杭州路靈隱景德禪寺語錄</p><p class="byline">門人　祖銘等　編</p><p>諸山疏。提起云。合郡宿德名員。以此穿天下衲僧鼻孔。西天四七出不得。東土二三出不得。</p>
<p>方外䟽。杳杳冥冥。其中有精。恍恍惚惚。其中有物。未舉先知底。固不在言。只者錦標玉軸。甚處得來。塞却耳根。分明聽取。</p>
<p>佛誕上堂。舉應庵和尚頌云。草本無端拈出來。更加注脚放癡獃。西天此土誰知<span class='corr'>己</span>。夜半優曇火裏開。</p>
<p>師云。應庵與麼道。大似看錮鏴著生鐵。山僧別資一路。要與黃面老人相見。寶覺真空。無是非是。悲願弘深。上下分指。七十九年中。妖怪從茲起。瞎眼波斯滿大唐。懵袋亂呈知幾幾。</p>
<p>上堂。無不無。有不有。金毛師子變作狗。南辰昨夜唱巴歌。驚起法身藏北斗。卓拄杖。下座。</p>
<p>上堂。舉教中道。居一切時。不起妄念。於諸妄心。亦不息滅。住妄想境。不加了知。於無了知。不辨真實。師云。松直棘曲。鵠白烏玄。昨日有人。從天台來。却往南嶽去。</p>
<p>斷江首座至上堂。山僧昔年行脚。駐足茲山。育王橫川和尚。一偈寄云。清□長短聲。獨自倚廊柱。三際俱不來。一片冷泉水。非惟無眾生。無佛亦無<span class='corr'>己</span>。短句與長吟。遣興適意爾。夜半落霜華。日輪正卓午。寥寥天地間。只有寒山子。好大眾。有祖以來。提持衲僧頂[寧*頁]上一著子。如擊石火閃電光。搆得搆不得。未免喪身失命。總出不得者箇老和尚。今日因其得法上足。斷江首座垂訪。舉似諸人。大家薦取。</p>
<p>上堂。擁之令聚而不聚。撥之令散而不散。側耳欲聞而不聞。瞪目欲見而不見。卓拄杖云。無量劫來生死本。癡人喚作本來人。</p>
<p>上堂。深山古寺。枯木死灰。逈絕異緣。了無它念。耳畔松風瑟瑟。門前㵎水潺潺。正恁麼時。就中還有奇特也無。擊拂子云。一月纔過便休夏。脚綳高打任東西。</p>
<p>解夏示眾。參玄上士。撥草瞻風。動踰萬里。只為生死兩字不破。明朝又七月十五日了也。還猛省麼。莫麤心胡亂領覧。莫騁眼下一期口快。莫悠悠漾漾虗度光陰。他時後日。沒人替代儞。英邵武云。媒一身之禍。造萬劫之殃。未是苦也。向袈裟下。失却人身。實為苦也。忽一日世緣告終。只箇肉團心。昬了散了。刀斫也不痛。火燒也不疼。驢胎馬腹。龍畜良賤。總竟不知。豈不是袈裟下。失却人身。如今眾中。有般惡友。將古人垂慈處。向第八識裏。妄生穿鑾者是。玄妙機關者是。向上爪牙者是。一乘圓頓者是。將錯就錯。借路經過。依他出語。他語印板上打來。模子裏脫出。如把屎塊。向自口含了。吐過與別人。點胸點肋。稱楊稱鄭。以謂無敵於天下。還破得他生死麼。灼然是一點也用不著。儞諸人幸自與佛祖不別。何故甘心下劣。枉受沈淪。你<span class='corr'>但</span>歇却攀緣染淨。凡聖取舍。有無諸念。拈却四大五蘊。十二處。十八界。和合諸入。有什麼生可貪。死可怖。破與不破來。儞若向外馳求。別要出他生死。一夏又一夏。一秋又一秋。便到彌勒下生。也未有成辦時節。珍重。</p>
<p>上堂。舉僧問趙州。狗子還有佛性也無。州云無。又僧問趙州。狗子還有佛性也無。州云有。</p>
<p>師云。若以無為究竟。後來因甚道有。若以有為諦當。前面因甚道無。者裏捉敗趙州。許儞天上天下。</p>
<p>上堂。舉趙州初參南泉問。如何是道。泉云。平常心是道。州云。還假趣向不。泉云。擬向即差。州云。不擬焉知是道。泉云。道不屬知。不屬不知。知是妄覺。不知是無記。若真達不疑之道。猶如太虗廓然虗豁。豈可強是非耶。州於言下大悟。</p>
<p>師云。南泉被趙州一問。直得分疎不下。趙州被南泉一坐。至今擡身不起。兩箇漢。總有過處。諸人檢點得出。許儞真達不疑之道。</p>
<p>開爐上堂。舉雪峯示眾云。世界闊一丈。古鏡闊一丈。玄沙問云。火爐闊多少。峯云。如古鏡闊。沙云。者老漢。脚跟未點地在。</p>
<p>師云。古鏡即是火爐。火爐即是古鏡。不是雪峯老漢。爭得頭正尾正。鷲峯今日。忽有人問。火爐闊多少。只向道。隨家豐儉。</p>
<p>至節上堂。羣陰剝盡。一陽復生。千卉萬彚。無不發生。拈拄杖云。拄杖多年挂屋壁。夜來頭角也崢嶸。</p>
<p>佛成道日上堂。舉世尊。於雪山。夜覩明星。豁然大悟。乃云。奇哉一切眾生。具有如來智慧德相。但以妄想執著。不能證得。</p>
<p>師云。者老和尚。一時錯認魚目。以為明珠。直至如今。飜成話杷。靈鷲峯前。明星爛爛。與昔日雪山。略無少異。我此一眾。莫有豁然大悟者麼。良久云。家無白澤之圖。必無如是妖怪。</p>
<p>為尼能上座下火。生緣既了。能事既畢。四大五蘊則且置。性比丘尼。轉一念。成阿羅漢。畢竟有何憑據。擲下火云。炎炎火一團。觸著燒殺儞。</p>
<p>元旦上堂。歲律新還舊。人生古又今。西來無一事。切忌錯留心。</p>
<p>請典座上堂。草木衰謝。春至自榮。眾生顛倒。妄盡自覺。僧問三平。如何是有漏。平云。笊籬。如何是無漏。平云。木杓。亂走衲僧。一任圖度。</p>
<p>佛誕上堂。黃面老子。初生下時。一手指天。一手指地。周行七步。目顧四方云。天上天下。唯我獨尊。與麼說話。如將金輪寶位。直授凡庸。其奈土曠人稀。相逢者少。雲門云。我當時若見。一棒打殺。與狗子喫。却貴圖天下太平。因風吹火。雪竇云。徐行踏斷流水聲。縱觀寫出飛禽跡。畫虎成狸。山僧恁麼抑揚。意在於何。珊瑚枕上兩行淚。半是思君半恨君。</p>
<p>上堂。春山青春水綠。在處風光皆溢目。百歲都盧能幾何。誰道光陰非迅速。朝悠悠。暮碌碌。輒莫隨時但馳逐。衲衣之下本來人。要在識渠真面目。喝一喝。</p>
<p>上堂。僧問。大通智勝佛。十劫坐道場。佛法不現前。不得成佛道。西天廣額旃陀羅。放下屠刀。因甚便道。我是千佛一數。師云。水流江漢去。雲向帝鄉歸。又問。文殊是七佛之師。出女子定不得。罔明是初地菩薩。為什麼却出得。師云。一對無孔鐵槌。</p>
<p>乃云。不是心。不是佛。不是物。著衣喫飯。有什麼難。恁麼也不得。不恁麼也不得。恁麼不恁麼總不得。著衣喫飯。莫道不難。拈拄杖云。無事晚來江上望。三三兩兩釣魚舟。</p>
<p>冬至上堂。靈機廓徹。萬法無私。智鑑洞明。十虗無間。轉一陽。出六陰之內。驅六陰。入一陽之中。塵塵普應。剎剎全彰。道泰時清。民康物阜。拍禪牀云。五色祥雲連鳳闕。一輪紅日耀龍樓。</p>
<p>上堂。僧問。如何是正法眼藏。師云。十字街頭石敢當。僧云。莫只者便是麼。師云。月似彎弓。少雨多風。</p>
<p>乃云。月似彎弓。少雨多風。獰龍戲海。孤鶴翹松。正法眼藏。瞎驢邊滅却。黃梅衣盋。付與盧公。拈起簸箕別處舂。熨斗煎茶銚不同。</p>
<p>上堂。舉僧問鏡清。新年頭。還有佛法也無。清云有。僧云。如何是新年頭佛法。清云。元正啟祚。萬物咸新。僧云。謝師答話。清云。鏡清今日失利。</p>
<p>僧又問智門。新年頭。還有佛法也無。門云無。僧云。年年是好年。為甚麼却無。門云。張公喫酒李公醉。僧云。老老大大。龍頭蛇尾。門云。智門今日失利。</p>
<p>師云。二尊宿。與麼答話。脚跟下。好各與三十棒。何故。為他不合向有無裏。鼓弄人家男女。</p>
<p>上堂。舉趙州。訪上庵主云。有麼有麼。庵主竪起拳頭。州云。水淺不是泊船處。拂袖便行。又訪下庵主云。有麼有麼。庵主亦豎起拳頭。州云。能殺能活。能縱能奪。便禮拜。</p>
<p>師云。者箇公案。諸方錯判者甚多。山僧論實不論虗。上庵主截鐵斬釘。下庵主和泥合水。大小趙州。識甚好惡。</p>
<p>涅槃上堂。拈拄杖。釋迦老子。即今在山僧拄杖頭上。放無量妙寶光明。出無量妙寶音聲。摩胸普告大眾云。汝等諦觀吾紫磨金色之身。今日則有。明日則無。瞻仰取足。毋令後悔。諸人若也諦信得及。拄杖子。功不浪施。脫或未然。釋迦老子。入般涅槃久矣。擲下拄杖。</p>
<p>上堂。舉鏡清問僧。櫩外是什麼聲。僧云雨滴聲。清云。眾生顛倒。迷<span class='corr'>己</span>逐物。師云。鏡清有年無德。愛討便宜。者僧逐色隨聲。合受屈辱。當時見他問櫩外是什麼聲。便好與一喝。更或如何若何。拂袖而去。直饒鏡清有生擒活捉之機。也無用處。</p>
</div>
<p class='juan'>慧文正辯佛日普照元叟端禪師語錄卷第三</p>
</div><!-- end of div[@id='body'] -->
</body></html>