<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元叟行端禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />慧文正辯佛日普照元叟端禪師語錄卷第二</p>
<div class='div-other'><a id='mulu7' />
<p class='h1'>住杭州路中天竺萬壽禪寺語錄</p><p class="byline">門人　曇噩等　編</p><p>師於大德九年。五月十六日。入院。</p>
<p>指山門云。重重無盡樓閣門。只此一門而入。喝一喝。</p>
<p>指法座。從上老禿奴。向者裏。轟青天霹靂。鼓平地波濤。新長老。別資一路去也。驟步云。一二三四五。</p>
<p>升座拈香。蘊盤古開天正氣。仰之彌高。鑽之彌堅。均伯禹敷土大功。涅而不緇。磨而不磷。爇向寶罏。端為祝延大元世界主。當今皇帝。聖躬。萬歲萬歲萬萬歲。陛下。恭願。自西自東。自南自北。咸歸有截之區。乃聖乃神。乃武乃文。永享無疆之祚。</p>
<p>次拈香云。此香。讚之則眼瞎耳聾。謗之則口啞舌禿。三世諸佛。六代祖師。一時現前。也只瞻仰有分。奉為前住徑山。臨濟直下第十五世。藏叟大和尚。一罏爇却。</p>
<p>垂語云。刮龜毛於鐵牛背上。未是作家。截兔角於石女腰邊。亦非好手。莫有總不與麼者麼。出來證據。</p>
<p>問答不錄。</p>
<p>師乃云。豁開正眼。千差路絕。淨倮倮包含萬有。赤洒洒融攝十虗。離相離名。非語言可造。透聲透色。非寂嘿可通。不是心。不是佛。不是物。天地以之覆載。日月以之照臨。諸佛以之出世。祖師以之西來。世主今上皇帝。以之垂衣御極。合朝勛貴。以之致君澤民。千歲寶掌。以之悟明心地。成大道場。提本分鉗鎚。碎聖凡窠臼。便乃道。它年吾道重興日。枯木華開別是春。端上座。以之克紹芳猷。遠離鳳山。竟登鷲嶺。直得猨吟古木。鶴唳長空。白叟黃童。咸歌至化。當此之時。畢竟功歸何所。九天雲盡處。紅日上龍樓。</p>
<p>小參。一切諸法。本無自性。亦無生性。菩提涅槃等名。從淨法中得。貪瞋愛取等名。從穢法中得。淨穢兩邊。俱莫依怙。但有空名。名字亦無。三藏五乘。十二分。種種名言。種種句義。總不出此箇元由。所以古聖有言。若心相所思出生諸法。虗假皆不實。心尚無有。云何出生諸法。如人取聲。安置篋中。又如吹網。欲令氣滿。此是諦實之說。若以為實。大錯了也。開山寶掌和尚。年一千七十二歲。三藏五乘十二分。種種名言。種種句義。靡不練磨。靡不究竟。後於梁武城中。得遇缺齒老胡。方乃頓明大法。不是容易。直須仔細。</p>
<p>復舉。寶掌和尚偈云。梁城遇導師。參禪了心地。飄飄二淛游。更盡佳山水。師亦說偈云。參禪只要了心地。心地了時諸法空。南山昨夜日卓午。白頟咬殺焦尾蟲。</p>
<p>上堂。再留兩序。</p>
<p>十五日以前。如龍得水。十五日以後。似虎靠山。正當十五日。是法住法位。世間相常住。青蘿夤緣。直上寒松之頂。白雲澹泞。出沒太虗之中。</p>
<p>元日上堂。昨日喚今朝作新歲。今朝喚昨日作舊年。且如何是物不遷義。擊拂子。嶺上寒梅纔破雪。城邊楊柳<span class='corr'>已</span>含煙。</p>
<p>上元上堂。盡大地是一椀燈。三世諸佛。六代祖師。天下老和尚。在燈裏橫屍露骨。進一步。築碎釋迦腦門。退一步。踏折達磨脊梁。不進不退。坐在臨濟德山鼻尖上。且作麼生。得平展去。良久云。海枯終見底。人死不知心。</p>
<p>上堂。道遠乎哉。觸事而真。聖遠乎哉。體之則神。山是山水是水。僧是僧俗是俗。大盡三十日。小盡二十九。</p>
<p>為明州新瑞巖前山和尚引座。</p>
<p>控佛祖大機。定乾坤正眼。從上以來。據曲彔木。如恒河沙。鞠其指歸。直是萬中無一。所以道。譬如琴瑟箜篌琵琶。雖有妙音。若無妙指。終不能發。擊拂子。十二峯前月如剪。清光千里共依依。</p>
<p>上堂。兩兩非雙。三三非九。三世諸佛不知有。狸奴白牯却知有。蚍蜉把住大風輪。八角磨盤空裏走。參。</p>
<p>結夏上堂。中峯門下。千歲巖前。囊無繫蟻之絲。厨乏聚蠅之糝。茲者時當首夏。憑何揭示玄徒。說性說心。行棒行喝。是弄猢猻家具。向上向下。亦有亦無。是諸方煎過藥滓。三世諸佛。與儞豈殊。六代祖師。與儞何別。百千劫內。謾自馳求。十二時中。何曾欠少。變現普周法界。收攝在一微塵。寒暑固難變遷。生死豈能拘綴。但辦肯心。必不相賺。</p>
<p>上堂。金佛不度爐。木佛不度火。泥佛不度水。真佛內裏坐。金佛木佛泥佛。諸人總識。且如何是真佛。有般齪漢便道。長者長法身。短者短法身。殊不知。我王庫內。無如是刀。</p>
<p>為了上座入塔。三百六十骨節。八萬四千毛竅。燒作堆灰了也。二十九年。逆底順底。是底非底。無繩自縛底。今在何所。一塔矗青漢。四山懸綠蘿。</p>
<p>上堂。謝秉拂。并夏齋。</p>
<p>舉趙州會下。二僧相推。不肯作第一座。主事白州。州云。總教它作第二座。主事云。第一座。教誰作。州云。裝香著。主事云。裝香了也。州云。戒香定香解脫香。</p>
<p>應庵叔祖云。趙州下者一槌。不妨驚羣動眾。子細檢點將來。也是泥裏洗土塊。薦福門下。不用相推。第一座也有人。第二座也有人。第三座也有人。雖然不免從頭注過。第一座。鐵額銅頭覷不破。第二座。陽春白雪無人和。第三座。真實身心同達磨。師云。玉本無瑕。雕文喪德。趙州應庵之謂也。中峯咬定牙關。盡力[跳-兆+孛]跳。出它綣繢不得。亦未免從頭注過。第一座。露柱燈籠俱拶破。第二座。偏向淨缾裏吐唾。第三座。璞玉渾金能幾箇。都寺營辦夏齋。又且如何。水長船高。泥多佛大。</p>
<p>午節上堂。中峯今朝五月五。且無桃符并艾虎。當陽直截便知機。妙用縱橫絕方所。衲僧家。休莽鹵。甜瓜徹蒂甜。苦瓠連根苦。</p>
<p>上堂。今朝五月十五。結夏恰恰一月。夜來僧司告報。今晨省院眾官。同到明慶燒香。山僧侵早。過湖入城。諸人<span class='corr'>己</span>躬下事。打徹不打徹。姑且束之高閣。喝一喝。話作兩橛了也。</p>
<p>行新廣度橋。</p>
<p>神機密用。妙應無方。示險處津梁。作中流砥柱。橫身宇宙。直教通地通天。平步雲霄。說甚度驢度馬。七凹八凸。由此坦平。萬別千差。從茲融會。成一方之勝槩。壯千古之雄基。慶衍皇圖。輝騰佛日。正恁麼時。脚跟下。縱橫十字一句。作麼生道。驟步云。無邊法界華嚴藏。共踏毗盧頂上行。</p>
<p>上堂。草衣木食。雪慮冰懷。佛法不增一毫。疥狗泥豬。灰頭土面。佛法不減一毫。住則孤鶴冷翹松頂。去則片雲忽過人間。既無心於彼此。豈有像於去來。擊拂子。莫把是非來辨我。浮生穿鑿不相干。</p>
<p>上堂。大雲彌布。汗雨滂流。當茲炎暑正隆。不欲久煩慈重。有箇現成公案。舉似諸人。千歲寶掌。在周威烈王時生。梁普通間。方見達磨。淛西八箇軍州。連年重遭大水。六月半猶未插秧。擊拂子。下座。</p>
<p>上堂。僧問。月旦清晨升寶座。請師先祝萬年春。師云。麒麟出鳳凰現。僧云。祝聖<span class='corr'>已</span>蒙師指示。向上宗乘事若何。師云。冬瓜直儱侗。瓠子曲彎彎。僧云。只如臺山有一婆子。凡有僧。問臺山路。向甚麼處去。婆云。驀直去。僧纔行數步。婆云。好箇師僧。便恁麼去。未審婆子。具甚麼眼目。師云瞎。僧云。只如趙州道。婆子被我勘破了也。意旨如何。師云。賊是小人。僧禮拜。師便喝。</p>
<p>乃云。恁麼恁麼。西天儘有。不恁麼不恁麼。東土全無。纔恁麼。便不恁麼。大盡三十日。不恁麼中却恁麼。小盡二十九。總不恁麼時如何。喝一喝。下座。</p>
<p>為道上座下火。道不在內。亦不在外。大海不宿死屍。烈燄不藏蚊蚋。擲下火。</p>
<p>解夏上堂。秋山削玉。秋水磨銅。南北東西活路通。兩隻草鞋健如虎。一條錫杖獰如龍。忽然撞著定上座道。無位真人。與非無位真人。相去多少。切忌無言滿面紅。</p>
<p>上堂。有一人。常在孤峯頂上。靜悄悄中閙浩浩。有一人。常在十字街頭。閙浩浩中靜悄悄。二人中。且那一箇。具衲僧正眼。若也揀辨得出。與儞千兩金。</p>
<p>上堂。從本無心無可傳。何須掘地覓青天。無心恰似中秋月。照見三千與大千。</p>
<p>上堂。謝首座藏主侍者。</p>
<p>開口道著。鷂子過新羅。舉步踏著。猢猻入布袋。趙州會下。二僧相推。不肯作第一座。義出豐年。南泉道。王老師與汝往來者是藏。儉生不孝。忠國師云。將謂吾孤負汝。元來汝孤負吾。爛泥裏有<span class='corr'>刺</span>。中天竺快便難逢。一時掀飜了也。會則天高東南。不會則地傾西北。</p>
<p>上堂。向上一路。貴在心空。心若不空。如人夜行。東西南北。罔知所向。龐居士云。十方同聚會。箇箇學無為。此是選佛場。心空及第歸。</p>
<p>為定上座下火。那伽大定。動寂常真。生死去來。如同游戲。劍刃上飜身。火燄中走馬。</p>
<p>開爐上堂。舉雪峯云。三世諸佛。向火燄上。轉大法輪。雲門云。火燄與三世諸佛說法。三世諸佛立地聽。應庵云。三世諸佛。與火燄說法。火燄燒殺三世諸佛。</p>
<p>師云。若向雪峯言下薦得。笑殺旁觀。若向雲門言下薦得。自救不了。若向應庵言下薦得。盡大地人。眉鬚墮落。</p>
<p>上堂。不見一法。名為見道。不行一法。名為行道。嘉州大像喫鹽。<span class='corr'>陝</span>府鐵牛渴發。是無上呪。是無等等呪。能除一切苦。真實不虗。</p>
<p>上堂。兼謝首座。</p>
<p>東弗于逮打鼓。西瞿耶尼說禪。南贍陪洲喫飯。北鬱單越噇眠。鐘樓上念讚。牀脚下種菜。勝首座道。猛虎當路坐。摘楊華摘楊華。</p>
<p>冬至小參。衲僧家。頂門上。日日一陽來復。脚跟下。時時萬彚發生。南頭買貴。北頭賣賤。無非本地風光。東家暗坐。西家廝罵。總是毗盧心印。慈明揭榜。堂前自彰家醜。洞山掇退果卓。倚勢欺人。便恁麼去。向我中峯門下。黑漆拄杖。還甘麼。吽吽。且待別時。</p>
<p>復舉。溈山問仰山。仲冬嚴寒年年事。晷運推移事若何。仰山叉手進前。溈云。我誠知。儞答者話不得。却傍顧香嚴。嚴云。某甲偏答得者話。溈山躡前問。香嚴進前叉手。溈云。賴遇寂子不會。師云。叉手當胸。進退兩同。父慈子孝。兄友弟恭。誰道仲冬時節冷。一團和氣在其中。</p>
<p>上堂。謝秉拂。</p>
<p>首座說底。見也見了。聞也聞了。藏主說底。見也見了。聞也聞了。拈拄杖云。拄杖子。涌身虗空。放大光明。現大神變。說四十二波羅蜜法門。未見者。直須見取。未聞者。直須聞取。卓一卓。只此見聞非見聞。無餘聲色可呈君。箇中若了全無事。體用何妨分不分。</p>
<p>上堂。今朝又是十一月。須知有法離言說。曠劫至今常坦然。普請歸家穩休歇。拈拄杖云。絲毫邪見妄生。打儞頭破腦裂。</p>
<p>上堂。大光明藏絕遮攔。八面玲瓏透膽寒。十二時中不知處。通身多是黑漫漫。</p>
<p>上堂。舉僧問趙州。萬法歸一。一歸何處。州云。我在青州。作一領布衫。重七斤。</p>
<p>師云。趙州好語。要且不赴來機。中峯則不然。萬法歸一。一歸何處。至大四年。西山洪水汎漲。一夜衝倒三座石橋。山門頭石師子。作大哮吼。山河大地。悉皆震動。儞輩貪眠漢子。知甚東西南北。</p>
<p>元日上堂。舊臘昨朝送。新春今日迎。九天騰瑞氣。萬國靄歎聲。</p>
<p>上堂。舉古德云。心隨萬境轉。轉處實能幽。隨流認得性。無喜亦無憂。師云。一十二面。千百億身。牛頭獄卒。馬面夜叉。泥豬疥狗。羅漢聖僧。是一是二。揮劒斫開人我易。勸人除却是非難。</p>
<p>上堂。猫有歃血之功。虎有起屍之德。二乘即色明心。十地當體即空。燈籠跳入露柱。佛殿走出山門。</p>
<p>一日座主來參。師問云。十方國土中。唯有一乘法。天台為甚八教。華嚴為甚五教。主云。春色無高下。華枝自短長。師云。屙屎見解。</p>
<p>浴佛上堂。迦維羅城四月八。淨飯王宮生悉達。頭上寶蓋從空垂。脚下金蓮隨地發。殃禍由茲彌大千。引得諸方恣忉怛。知恩獨有老雲門。當時若見便打殺。都盧識破不為冤。豈在嘍囉逞奸黠。惡水一杓香一罏。且圖真風扇塵剎。咄。</p>
<p>結夏示眾。世道不古。人根益微。背本趨末甚多。遡流窮源極少。但言即心即佛。不知心佛旨歸。惟云藉教明宗。不省教中玄要。爭鋒脣吻。懷寶胸襟。拾瓦礫以當黃金。指螢火而為陽燧。甘馳求而靡怠。竟劬瘁以何成。輪迴六道之中。盤繞四生之內。深所畏者。良可憫焉。三月安居。由茲開剏。十方聚會。從此進修。若也外息諸緣。自然內心無喘。塵塵虗明湛寂。處處廓徹靈通。煩惱即是菩提。障礙皆名解脫。</p>
<p>上堂。百千法門。無量妙義。胞胎未具<span class='corr'>已</span>前。世界既成之後。只作一句會却。正是萬里望崖州。半明半暗。半合半開。十字街頭破草鞋。有甚用處。知時別宜。堪作闍黎。</p>
<p>上堂。兼謝吉祥香長老。</p>
<p>達磨盡力提持。只道得箇不識。六祖全身擔荷。只道得箇不會。小根小器。輕心慢心。師承學解。露布葛藤。其可妄生希冀哉。東陵法姪。久處眾中。深諳此事。應緣利物一句。作麼生道。掣斷金鏁天麒麟。高舉鐵鞭擊三百。</p>
<p>上堂。舉李都尉楊內翰。與唐明嵩和尚。問答次。李云。彌陀演化於西方。達磨傳心於東土。胡來漢現。水到渠成。五嶽鎮靜以崢嶸。百谷朝宗而浩渺。一靈之性。託境現形。三有之中。憑誰立命。嵩云。仙人無婦。石女無夫。楊云。尼剃頭不復生子。嵩云。<span class='corr'>陝</span>府鐵牛能哮吼。嘉州大像念摩訶。李云。側跳上山顛。嵩云。騎牛不著靴。</p>
<p>師云。大小唐明。墻壍不堅。扃鐍不固。致令他俗人。有入室操戈之舉。是儞諸人。且作麼生會。擊拂子云。白鷺下田千點雪。黃鸝上樹一枝華。</p>
<p>四月八日上堂。雲門當時一棒。中峯今朝一杓。只此報德酬恩。一任諸方貶剝。下座。</p>
<p>結夏上堂。諸方禁足。我者裏是事不足。諸方護生。我者裏逐旋營生。諸方也怪中竺不得。中竺也怪諸方不得。</p>
<p>上堂。舉僧問玄沙。如何是學人自<span class='corr'>己</span>。沙云。是你自<span class='corr'>己</span>。雲門云。大小玄沙。向語脈裏轉却。時有僧問。如何是學人自<span class='corr'>己</span>。雲門云。忽有人。路上請老僧齋。儞也隨例得飯喫。師云。玄沙見處偏枯。雲門解處疎謬。致令者僧。前不遘村。後不迭店。今日忽有人問。如何是學人自<span class='corr'>己</span>。劈脊便棒。且道。與古人。是同是別。</p>
<p>上堂。舉僧問雲門。如何是諸佛出身處。門云。東山水上行。師云。古今見亡。佛法情盡。則不無雲門大師。中峯門下。則不然。如何是諸佛出身處。冬至前後。沙飛石走。</p>
<p>解夏上堂。結却布袋頭。萬象森羅。沒出氣處。解却布袋頭。山河大地。得大自在。結也結了。解也解了。諸人一任東去西去。前程忽有人問著。輒不得道在中天竺過夏。下座。</p>
<p>上堂。仰之彌高。鑽之彌堅。隨之不見其後。迎之不見其首。且道是箇甚麼。乃云。三年一閏。</p>
<p>為定維那下火。一槌之下。正眼豁開。亘塵沙劫。是箇大寂定門。顧視左右云。夜來何處火。燒出古人墳。</p>
<p>上堂。目前無法。意在目前。不是目前法。非耳目之所到。所以道。譬如虗空。體非諸相。不拒諸相發揮。驀拈拄杖。畫一畫云。除非自解倒騎牛。一生不著隨人後。</p>
<p>上堂。執之失度。必入邪路。放之自然。體無去住。黃面瞿曇。三百餘會說不出。闕齒老胡。十萬里傳不到。臨濟德山。用盡自<span class='corr'>己</span>心。笑破它人口。端上座。百無所長。也要諸方共相委悉。以拂子。畫一畫云。人窮不到金剛際。未免區區役路岐。</p>
<p>上堂。兄弟。光陰可惜。時不待人。即今六月一日了也。期制之中。成得箇甚麼。他心天眼。漫騁神通。帝釋輪王。徒彰福報。爭如直下無事好。珍重。</p>
<p>上堂。舉丹霞行脚。至一荒院。值天寒。取木佛燒火向。院主云。何得燒我木佛。霞以杖撥灰云。燒取舍利。主云。木佛焉有舍利。霞云。如無。更取兩尊燒。院主嗣後。眉鬚墮落。</p>
<p>師頌云。丹霞燒木佛。院主墮眉鬚。一場奇特事。天下幾人知。</p>
<p>上堂。舉達磨大師偈云。我本求心不求佛。了知三界空無物。不如端坐靜觀心。只此心心心是佛。師云。坐殺達磨大師了也。</p>
<p>上堂。一葉落天下秋。一塵起大地收。隔山見煙。便知是火。隔墻見角。便知是牛。</p>
<p>上堂。八月秋何處熱。萬里長空明皎潔。通途八面任縱橫。今古何曾有途轍。別別。藕絲竅裏騎大鵬。等閑挨落天邊月。擊拂子。下座。</p>
<p>冬至上堂。僧問。如何是祖師西來意。師云。草鞋無跟。</p>
<p>乃云。開口道著。舉步踏著。十箇有五雙。因甚不知落處。冬至月頭。賣被買牛。冬至月尾。賣牛買被。不覺日又夜。爭教人少年。</p>
<p>上堂。三世諸佛。拈向一邊。六代祖師。置之一壁。十二時中。且要識取自家主人翁。隨處作主。立處皆真。五欲八風。搖撼不動。四生九有。籠罩不住。方有少分相應。我且問儞。著衣喫飯。屙屎送溺。行住坐臥。見聞覺知。且阿那箇是你自家主人翁。有般漢。便向第八識裏。妄生卜度。便道。呼之有聲。不見其形。只今言談祗對。歷歷孤明。豈不是我自家主人翁。錯了也。此是無量劫來。生死根本。無始劫來。業識癡團。使得儞。七顛八倒。役得儞。萬苦千辛。豈可認以為實。降此之外。畢竟阿那箇是儞自家主人翁。復高聲喚云。主人翁。惺惺著。下座。</p>
<p>上堂。古戍朝鳴角。空山夜答鐘。時人皆共聽。何處不圓通。</p>
<p>除夜示眾。百丈和尚云。儞者一隊後生。經律論固是不知也。入眾參禪。禪又不會。臘月三十日。且作麼生折合去。</p>
<p>雲峯和尚云。灼然諸禪德。去聖時遙。人心淡泊。看却今之叢林。更是說不得也。所在之處。或聚三百五百浩浩地。只以飯食豐濃。寮舍穩便。為旺化也。兄弟。當時早有者箇說話。在今諸方。豈堪具述。據曲彔木者。智眼既<span class='corr'>已</span>不明。擔盋囊行脚者。信根又復淺薄。爭人爭我。以當宗乘。行盜行淫。而為佛事。身披師子皮。心行野干行。聞禪聞道。似鴨聽雷。視利視名。如蠅見血。傷風敗教。靡不有之。先佛所謂。師子身中蟲。自食師子身中肉。此其是也。今朝是箇小年夜。儞自家大年夜。忽然到來。且作麼生排遣。還曾猛省也未。古人云。向外作工夫。總是癡頑漢。在眼曰見。在耳曰聞。在鼻嗅香。在舌談論。在手執捉。在足運奔。本是一精明。分為六和合。一心既無。隨處解脫。只為儞情生智隔。想變體殊。飄流汩沒。不能自知。若也直下是去。拈一莖草。作丈六金身。將丈六金身。作一莖草。七縱八橫。無是不是。其或未然。直饒爛嚼。白湯嚥下。未免粘牙帶齒。切宜自生勉勵。</p>
<p>上堂。僧問云。如何是實頭一句。師云。刀斫不入。僧云。如何是虗頭一句。師云。火燒不著。僧云。如何是不虗不實一句。師云。切忌從他覓。迢迢與我疎。</p>
<p>師乃云。祖師道。心心如木石。又有道。終日忙忙。那事無妨。與麼說話。總無交涉。拈拄杖云。救得老盧頭。失却少林齒上堂。放下屠刀。我是千佛一數。無位真人。是什麼乾屎橛。主人翁。惺惺著。菩薩子。喫飯來。者一隊漢。懸羊頭賣狗肉。指鹿為馬。認奴作郎。知他有甚憑據。中天竺別開一路。與汝東行西行。拈拄杖。擲下云。看脚下。</p>
</div>
<p class='juan'>慧文正辯佛日普照元叟端禪師語錄卷第二</p>
</div><!-- end of div[@id='body'] -->
</body></html>