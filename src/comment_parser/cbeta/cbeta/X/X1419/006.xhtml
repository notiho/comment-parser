<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>元叟行端禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu34' />慧文正辯佛日普照元叟端禪師語錄卷第六</p>
<div class='div-other'><a id='mulu35' />
<p class='h1'>偈頌贊</p>
<div class='div-other'><a id='mulu36' />
<p class='h2'>示瑰上人</p><p>爾家一字之寶王。星喻劫來無有二。無今無古無死生。日日放光光動地。釋迦彌勒是他奴。外道天魔總其侍。隨時任運本騰騰。蹉脚便遭魔境累。惡業猛火燒須彌。長墮三途受顛躓。大千沙界海中漚。況乃文章一小技。此心若善自知非。何處別求真實義。</p>
</div>
<div class='div-other'><a id='mulu37' />
<p class='h2'>贈上天竺偉首座</p><p>台衡以三觀為正傳。嵩少以一心為直指。會則事無兩般。不會則千里萬里。各開戶牖萃英髦。虎驟龍驤知幾幾。上人間出多慷慨。誓將生死窮根株。平生足跡半天下。豈肯汩沒文字海中。甘作鑽故紙之蠧魚。德山見龍潭。便乃燒却鈔疏。良遂參麻谷。便乃散却講徒。男兒曠達有如此。光明炟赫何代無。光明炟赫何代無。</p>
</div>
<div class='div-other'><a id='mulu38' />
<p class='h2'>送聞禪客歸淨慈</p><p>鎗其脣劒其舌。劈面機電光掣。蕩二三直指之流蓬。掃四七單傳之落葉。爭如默坐解空人。一字當年不曾說。諸天讚歎復雨華。千古清風動巖穴。聞禪聞禪歸去來。草鞋跟斷空塵埃。南屏幸有舊泉石。何妨且臥雲濤堆。</p>
</div>
<div class='div-other'><a id='mulu39' />
<p class='h2'>示潔上人</p><p>本源自性佛。妙應無真形。千身總幻相。萬法皆空名。迷頭認影不知歇。如飢喫鹽添得渴。澄神靜慮而無為。似水浸石空經時。鉤章棘句說道理。癡狂業識徒勞耳。老胡昔日南天來。九年面壁嵩山隈。別無毛髮可傳授。只要當人心眼開。出蓋纏脫覊鎖。要行即行要坐即坐。南北東西無不可。山僧與麼葛藤。如邀空華。還結空果。平白重重成話墮。潔禪潔禪。會麼會麼。</p>
</div>
<div class='div-other'><a id='mulu40' />
<p class='h2'>山房自述</p><p>故園歸路隔天涯。絕頂閒房且寄家。飜罷貝多山月上。一棚華影漾袈裟。</p>
</div>
<div class='div-other'><a id='mulu41' />
<p class='h2'>雪樵</p><p>珠霰飄飄柴在肩。且謀燒火過殘年。庭前此際無人立。爐內憑誰續斷煙。</p>
</div>
<div class='div-other'><a id='mulu42' />
<p class='h2'>寄希白藏主</p><p>青杉高簇天。仁者此安禪。雙㵎水回合。四山雲接連。燈分紅燄遠。茶點白華圓。別後為誰語。祖門玄又玄。</p>
</div>
<div class='div-other'><a id='mulu43' />
<p class='h2'>悼通靈仲</p><p>古今人所共。如電閃青天。一相不二相。千年還萬年。院扄雲塢竹。塔面石峯蓮。因想遊從舊。閒心亦悵然。</p>
</div>
<div class='div-other'><a id='mulu44' />
<p class='h2'>送勝上人。歸省方山和尚</p><p>徐家園裏莧菜根。殺人活人妙無歒。丈夫不自守箕裘。躐縣遊州竟何益。秋風滿眼多塵沙。客途雖好爭如家。結束衣囊快歸去。此身且免空波吒。阿師心事吾所識。天台寥寥眼雙碧。若問參尋事若何。切忌當陽亂拋擲。</p>
</div>
<div class='div-other'><a id='mulu45' />
<p class='h2'>題水月猨圖</p><p>水中明月輪。可翫不可覓。探猨徒自狂。觸破寒潭碧。</p>
</div>
<div class='div-other'><a id='mulu46' />
<p class='h2'>深源</p><p>大法之本根。如淵杳無極。趙州探茱萸。拄杖空靠壁。</p>
</div>
<div class='div-other'><a id='mulu47' />
<p class='h2'>答竺元和尚。二首</p><p>此時有院不愛住。聞在江皋自隱居。劫火灰飛大千界。普光心印只如如。</p>
<p>出息常不保入息。年來況乃病猶多。故人襟義高千古。忽枉瑤華到薜蘿。</p>
</div>
<div class='div-other'><a id='mulu48' />
<p class='h2'>次韻。答林首座。二首</p><p>一房閒寄長松下。殘喘雖留如病何。為報南山舊玄侶。幻華光景<span class='corr'>已</span>無多。</p>
<p>祖師門戶無關鑰。今古誰云到者稀。兜率宮中恣遊戲。對揚曾不負來機。</p>
</div>
<div class='div-other'><a id='mulu49' />
<p class='h2'>寄東嶼和尚</p><p>相別于今八載餘。君匡徒眾我閒居。白雲流水乾坤外。終不相親在寄書。</p>
</div>
<div class='div-other'><a id='mulu50' />
<p class='h2'>經故人別墅</p><p>門徑無塵有綠苔。東風落日舊曾來。白頭道者今何在。一樹櫻桃華自開。</p>
</div>
<div class='div-other'><a id='mulu51' />
<p class='h2'>送亮上人。歸甬東</p><p>有口莫喫趙州茶。有眼莫覰靈雲華。毗盧心印廓寰宇。今來古來常無差。吳江裂地直。鄮嶺摩天斜。或泉或石并草木。或雲或月兼煙霞。萬象森羅總惟我。十方剎土曾非他。業海眾生自迷悶。合塵背覺成誵訛。輒勿鹵鹵莽莽。直須吒吒髿髿。跨德山臨濟。超彌勒釋迦。拈一機明中洞邊。示一境顯正摧邪。千人萬人近傍不得。直下如蝎如虵。是為了事真衲僧。高奮金䇿遊天涯。</p>
</div>
<div class='div-other'><a id='mulu52' />
<p class='h2'>送方上人西蜀省親</p><p>道本絕方所。隨緣觸處真。家鄉元不遠。父子即非親。亻蘚粘輕䇿。江華拂淨巾。東吳與西蜀。曾不間纖塵。</p>
</div>
<div class='div-other'><a id='mulu53' />
<p class='h2'>文殊讚</p><p>七佛之師。只者便是。形現百千。劒去久矣。</p>
</div>
<div class='div-other'><a id='mulu54' />
<p class='h2'>明藏主。手製竹拂。為惠。偈以謝之</p><p>翛然香且潔。拈出幾人知。節抱氷霜勁。姿含水石寄。憐君能製作。媿我嬾提持。懸向繩牀角。因懷馬簸箕。</p>
</div>
<div class='div-other'><a id='mulu55' />
<p class='h2'>悼靈座主</p><p>道不分年少。朝聞夕可亡。講精文徹梵。吟好句諧唐。託質思他界。遺骸厭此方。台宗舊遊在。名共白雲香。</p>
</div>
<div class='div-other'><a id='mulu56' />
<p class='h2'>送初西堂。遊江西</p><p>由吳西入楚。風雨正秋殘。不愛住山樂。豈辭行路難。江明齋鉢淨。嶽靜夜燈寒。為了玄中旨。胷襟肯自瞞。</p>
</div>
<div class='div-other'><a id='mulu57' />
<p class='h2'>次晦機和尚韻。送悟上人。歸徑山</p><p>瓦缶固<span class='corr'>已</span>無黃鍾。雪曲豈混巴歌中。石房巉巖自丘壑。兀坐贏得閒觀空。上人何從悟玄旨。了知是法非文字。高高解窮千仞巔。深深能極九淵底。歲晚相看正搖落。此身勿訝無錐卓。歸去凌霄古寺間。且聽松風撼喬嶽。</p>
</div>
<div class='div-other'><a id='mulu58' />
<p class='h2'>寄晦機和尚</p><p>流落似孤蓬。君西我復東。二三千里外。一十五年中。老去頭毛白。寒來樹葉紅。所期盤石上。松月夜禪同。</p>
</div>
<div class='div-other'><a id='mulu59' />
<p class='h2'>送張中丞北歸<span class='note-inline'>(并序)</span></p><p style="margin-left:1em">大德八年。十一月。御史中丞張公。以榮祿大夫。行宣政院使。至之日。凡政之不便於僧。法之有叛於佛者。一掃而刮絕之。人神悅和。上下胥慶。十年春。公赴召。中天竺野叟某。說山偈。以贈云。</p>
<p>我佛如來無上尊。其法充滿大千界。從塵沙劫至今日。無一處所而不周。世有奇特過量人。現宰官身為弘護。遙奉玉音來自天。為此大法之墻壍。以勇猛力制羣魔。以慈憫心拯眾苦。瓦礫化為覩史天。寒者得衣飢得食。譬如清涼之寶月。一切物像悉皆照。又如摩尼之寶珠。一切塵泥不能染。不出當人一念中。成就如上勝功德。此勝功德既<span class='corr'>已</span>成。一念之中亦無異。人人同以此一念。願公壽考康且強。永佐金輪聖天子。對揚休命恢此宗。</p>
</div>
<div class='div-other'><a id='mulu60' />
<p class='h2'>寄無維那。七首</p><p>從教入禪今古有。從禪入教古今無。一心三觀門雖別。水滿千江月自孤。</p>
<p>文字波濤如大海。窮源徒只困心靈。德山棒打四天下。早歲何曾不講經。</p>
<p>化儀無假無不假。化法無空無不空。<span class='corr'>陝</span>府鐵牛耕大海。西天夜半日輪紅。</p>
<p>重玄疊妙兩交加。病眼還應見黑華。梁上爐灰那是飯。盞中弓影奈非虵。</p>
<p>頂門有眼要須開。莫待天明失却雞。八萬四千諸法相。但將黃葉止兒啼。</p>
<p>古德不離方丈內。云胡庄上喫油糍。三賢十聖猶迷懵。八教闍黎豈得知。</p>
<p>青天時雨講華新。離却言詮有幾人。教網鞔鞔大千界。只應良遂是金鱗。</p>
</div>
<div class='div-other'><a id='mulu61' />
<p class='h2'>次橫山和尚韻</p><p>匡徒領眾知多少。盡把龜毛拂一枝。靈鷲山中手頭短。祇將掃箒畫蛾眉。</p>
</div>
<div class='div-other'><a id='mulu62' />
<p class='h2'>栽松</p><p>鈍钁橫肩雪未消。不辭老步上岧嶤。等閑種得靈根活。會看春風長綠條。</p>
</div>
<div class='div-other'><a id='mulu63' />
<p class='h2'>示有上人</p><p>有身便有世間事。心念如何得會無。將滅止生生止滅。猶如水上捺葫蘆。</p>
</div>
<div class='div-other'><a id='mulu64' />
<p class='h2'>示徒弟天啟</p><p>真箇龍生金鳳子。自然衝破碧瑠璃。池中[感*鳥][感*鳥]只癡懵。脚下魚遊都不知。</p>
</div>
<div class='div-other'><a id='mulu65' />
<p class='h2'>出隊。寄歸示眾</p><p>盋盂有口吞千界。寶藏無扄洞十方。七佛以前一段事。相逢誰肯便承當。</p>
<p>太湖三萬六千頃。垂白西來把釣竿。蝦蟹魚龍都不見。月明空照夜濤寒。</p>
</div>
<div class='div-other'><a id='mulu66' />
<p class='h2'>化浴</p><p>欲洗勞生曠劫塵。灰寒火冷旋添薪。老僧別也無他意。只要當人悟水因。</p>
</div>
<div class='div-other'><a id='mulu67' />
<p class='h2'>黃河舟中。示善藏主。二首</p><p>濫觴能起滔天浪。輒莫隨流便入流。合眼跳來開眼看。要分清濁在源頭。</p>
<p>東湧未停西復起。憑君且勿怪黃河。五千餘卷毗盧藏。早是無風匝匝波。</p>
</div>
<div class='div-other'><a id='mulu68' />
<p class='h2'>草堂陵藏主火浴。牙齒數珠不壞。堅固尤多。因為說偈。八首</p><p>火冷孤煙息。悠然見本真。金精都絕鑛。珠瑩迥無塵。不住光明藏。非離穢惡身。天魔難測處。幾度劫華春。</p>
<p>幻體雖空了。光明在翠岑。冰霜一具齒。鐵石幾生心。烈燄終難燎。飛埃豈易侵。古藤人去後。寥落到如今。</p>
<p>三十有一歲。精修世少知。五千編貝葉。百八顆輪珠。念念總無別。心心寧有殊。金剛同不壞。歷歷照昏衢。</p>
<p>此日茶毗畢。因君笑復悲。生來誰是我。死去我名誰。石女夜懷孕。木人朝養兒。本無形與相。何處有虧危。</p>
<p>東西諸祖塔。曾<span class='corr'>已</span>徧參尋。般若謾多體。涅槃惟一心。芙蕖敷覺海。薝蔔綻禪林。劫火洞然後。清芬騰古今。</p>
<p>悟了空王法。乾坤任去留。偶為雙徑住。又作九蓮遊。月冷金臺夜。風生玉沼秋。鄉關楚江上。誰為話踪由。</p>
<p>出生兼入死。此事本來同。常寂光明裏。真空境界中。諸塵無隔礙。眾法盡圓融。一箇閒皮袋。何曾是我儂。</p>
<p>破屋孤峯頂。因思在去年。分香朝誦呪。聯榻夜修禪。解脫華同綻。菩提果共圓。胡為先我去。令我獨悽然。</p>
</div>
<div class='div-other'><a id='mulu69' />
<p class='h2'>山居。二首</p><p>山木交柯莎滿庭。馬蹄且不污巖扄。篝燈對雪坐吟偈。擁裓繞泉行課經。睡少每知茶有驗。病多常怪藥無靈。金園一歲一牢落。誰似孤松長自青。</p>
<p>小榻新營巖瀑西。白雲無路草萋萋。月明扄戶野猿嘯。日晏擁衾山鳥啼。積世詩書空簡蠧。累朝墳墓只田犂。邯鄲驛店一炊黍。堪笑古今人自迷。</p>
</div>
<div class='div-other'><a id='mulu70' />
<p class='h2'>中山</p><p>四方八面絕躋攀。直下孤危透頂寒。多少時人外邊覓。却從平地起峯巒。</p>
</div>
<div class='div-other'><a id='mulu71' />
<p class='h2'>月舟</p><p>冰輪夜冷水天空。萬里清光一櫂中。七百高僧撐不上。黃梅贏得送盧公。</p>
</div>
<div class='div-other'><a id='mulu72' />
<p class='h2'>贈日者</p><p>年今八十有三歲。來日難侔去日長。為報諸方無別說。木裁直裰是行裝。</p>
</div>
<div class='div-other'><a id='mulu73' />
<p class='h2'>贈醫牙道士</p><p>牙齒分明一具骨。十中今只二三存。先生若不重栽種。老去如何咬菜根。</p>
</div>
<div class='div-other'><a id='mulu74' />
<p class='h2'>示龔鋸匠</p><p>萬物與我同本根。隨心所向悉皆見。當機一截心手忘。一片由來對一片。</p>
</div>
<div class='div-other'><a id='mulu75' />
<p class='h2'>示寫神黃德中居士</p><p>空華影裏人天相。石火光中驢馬形。歷劫分明至今日。如何描貌上丹青。</p>
</div>
<div class='div-other'><a id='mulu76' />
<p class='h2'>因書前偈畢。德中拱手而問云。正與麼時。徑山老漢。在裏許。不在裏許。師云。盡大地是端上座頂相。你向什麼處分辨。德中罔措。再示一偈</p><p>千身彌勒牛擎角。八臂那吒馬踏蹄。一相之中一切相。僧繇何處辨東西。</p>
</div>
<div class='div-other'><a id='mulu77' />
<p class='h2'>示刀鑷金生</p><p>五蘊山頭一段事。黑漫漫又白漫漫。圓光要得洞天地。試聽金刀為舉揚。</p>
</div>
<div class='div-other'><a id='mulu78' />
<p class='h2'>送瑩上人廣州省師</p><p>禪者流非尋常。當機著著須超方。一語一默兮。解脫光明之藏。一出一沒兮。神通遊戲之場。三十四老尚非侶。肯與浮世爭茫茫。徑塢之顛。羅浮之址。彼兮此兮。無是不是。師也資也殊未忘。裓卷寒雲二千里。虎驟龍馳相見時。佇看平地清飈起。</p>
</div>
<div class='div-other'><a id='mulu79' />
<p class='h2'>朱居士。化姜芋。以實齋庖。因示之</p><p>佛功德海不可量。有如虗空含眾像。園林衣食及臥具。作諸佛事隨所須。姜芋為物雖甚微。能滅世間飢火苦。納諸香積國土中。香氣周流十方界。乃知一切諸眾生。具有無邊佛功德。佛之功德非有無。眾生心量亦如是。而我現前諸衲子。實無能受所受心。檀波羅蜜眾上人。亦無能施所施者。有無能所二俱遣。空之一字還非真。是名為佛最微妙。世出世間難思議。</p>
</div>
<div class='div-other'><a id='mulu80' />
<p class='h2'>趙李倪三居士。建凌霄會。求贈</p><p>雙徑在吳淛。實為山之雄。天目如屏擁其北。錢塘如練紆其東。重巒疊巘不知幾千萬數。<span class='corr'>但</span>見五峯秀色崷崒摩青空。下有䟦難沙竭神龍之窟。上有覩史夜摩之宮。晴雲暖靄生巖松。朝開暮合無終窮。祖師據之而鞭麟笞鳳。靈物依之而給雨支風。參玄上士由之。洞森羅寶印。明萬象真宗。納須彌於芥子。卷法界於鍼鋒。皆本源自性之常分。且非妙用并神通。諸上善人。登此山預此會者。境由心攝。事得理融。治生產業。皆與實相。不相違背。儼然如鹿園鷲嶺。覩紫金光聚於百萬人天之中。說法至今猶未散。天華如雨飄空濛。噫四生紛擾兮。白雲蒼狗倏變滅。五欲驅馳兮。驚濤駭浪常撞舂。苟非冰懷雪慮。而栖禪此地兮。其將曷從。</p>
</div>
<div class='div-other'><a id='mulu81' />
<p class='h2'>因上人。求字於予。字曰蹣之。仍為說偈</p><p>在昔蹣菴公。曾居淨因寺。廓徹賢首宗。洞達西來意。五教一喝分。光明照天地。子今名淨因。欲以何為字。吾字曰蹣之。慕藺乃其義。倘不昧斯言。古人豈難至。袒肩擔大法。行看契吾志。</p>
</div>
<div class='div-other'><a id='mulu82' />
<p class='h2'>般若妙長老。以丈殊問疾圖。請說偈</p><p>四大都是空。五蘊亦非有。病從何處生。問由何處起。能病及所病。生即無所生。能問及所問。起即無所起。□義既<span class='corr'>已</span>然。萬法悉無礙。此大解脫門。何曾有覊馽。三萬獅子座。九百萬菩薩。入淨名丈室。豈分空□□。上方香積國。在一屈伸肘。妙喜佛世界。如鍼持□□。究竟其所歸。亦豈離是說。世有過量人。住甚深□□。演以如上緣。為時作佛事。我今以幻言。讚揚其萬一。普願諸眾生。同得成解脫。</p>
</div>
<div class='div-other'><a id='mulu83' />
<p class='h2'>清首座拭經。火綿得舍利。請說偈</p><p>此摩尼珠。常照世間。謂從經出。特地顢頇。謂因綿有。瞞人自瞞。非即非離。透膽光寒。如日曈曈。如月團團。無壞無雜。影現萬端。作是觀者。名為正觀。若他觀者。名為邪觀。</p>
</div>
<div class='div-other'><a id='mulu84' />
<p class='h2'>月印池亭。為廉公允同知賦</p><p>明蟾天上飛。與此不相接。清泉地中行。與彼不相洽。胡為蟾與泉。彼此相含攝。由彼蟾之明。萬像悉昭晣。由彼泉之清。纖塵難污雜。以茲清且明。光影兩和叶。照古復照今。瑩徹百千劫。偉哉公允公。亭扁竟高揭。使人登斯亭。憑欄洞眉睫。心源常若茲。迥脫黑暗業。</p>
</div>
<div class='div-other'><a id='mulu85' />
<p class='h2'>已茅屋坐化。偈以悼之</p><p>圓明實性絕修持。亘劫何曾有壞時。五十八年一茅屋。從教業火自闍維。</p>
</div>
<div class='div-other'><a id='mulu86' />
<p class='h2'>靜軒</p><p>六戶虗凝湛不搖。從教塵世自諠囂。堦前盡日無人到。只有閒雲伴寂寥。</p>
</div>
<div class='div-other'><a id='mulu87' />
<p class='h2'>海翁</p><p>窮盡波瀾絕一漚。餘生甘自老扁舟。四溟高臥月如晝。閒把漁蓑枕白頭。</p>
</div>
<div class='div-other'><a id='mulu88' />
<p class='h2'>示心上人</p><p>即心便是佛。離心別無佛。外求有相佛。非汝本真佛。</p>
</div>
<div class='div-other'><a id='mulu89' />
<p class='h2'>示圓覺居士</p><p>覺性本圓。塵塵無礙。諸佛祖師。別無三昧。</p>
</div>
<div class='div-other'><a id='mulu90' />
<p class='h2'>擬寒山子詩。四十一首</p><p>百千諸佛師。只者心王是。廓然含十虗。靈明妙無比。棄之而別求。機巧說道理。非徒謗宗乘。亦乃謾自<span class='corr'>己</span>。</p>
<p>出家學參禪。只要了生死。生死不了時。非干別人事。疾病被他牽。強健被他使。推尋不見他。無名又無字。</p>
<p>權門有貪狼。掠脂又剜肉。一<span class='corr'>己</span>我喜歡。千家盡啼哭。溢窖堆金銀。盈箱疊珠玉。只知丹其轂。不知赤其族。</p>
<p>此箇血肉團。也須識得破。飲食聊資持。衣裳暫包裹。中有寶覺王。常居法空座。相逢不相識。永劫成蹉過。</p>
<p>何事居此中。此中絕塵跡。盈朝霧濛濛。竟夜泉瀝瀝。巑岏四面山。磥砢一拳石。高眠百無憂。任你春冬易。</p>
<p>城中一少年。容貌如神僊。身披火浣服。手把珊瑚鞭。常騎紫騮馬。醉倒春風前。三日不相見。聞說歸黃泉。</p>
<p>吾家有一物。出入身田中。趂渠渠不去。覓渠渠不逢。賑渠渠不富。劫渠渠不窮。圓光爍萬像。如日遊虗空。</p>
<p>形本無其形。分彼復分此。名本無其名。攻非復攻是。一朝兩眼閉。送向荒山裏。蓬蒿穿髑髏。誰管他與你。</p>
<p>昨日東家死。西家賻冥財。今朝西家死。東家陳奠杯。東東復西西。輪環哭哀哀。不知本真性。懵懂登泉臺。</p>
<p>近來林下人。多學塵中客。養婦兼養兒。買田復買宅。善果無二三。惡因有千百。他日閻王前。恐難逭其責。</p>
<p>古今學僊者。煉藥燒丹沙。七龍兼五鳳。期以昇紫霞。一朝兩脚儡。骨竟沈泥沙。前路黑如漆。苦哉佛陀耶。</p>
<p>佛以慈悲故。金口宣金文。三百六十會。八萬四千門。顯此本有性。隨彼眾生根。似劒斫虗空。何處求其痕。</p>
<p>人生在世間。其才各有施。大非小所堪。小非大所宜。若使堯牽羊。而令舜鞭之。羊肚不得飽。堯舜空自疲。</p>
<p>田園草舍間。男女每團圞。摘果謀供客。繅絲備納官。婦憂夫貌悴。母憂子身寒。一箇溘然死。號咷哭繞棺。</p>
<p>心為萬法宗。萬法因心有。心空萬法空。生死沒窠臼。世間多少人。聞法不聽受。騎驢更覓驢。顛倒亂狂走。</p>
<p>有婦眩顏色。折華吳水春。繡裙金蛺蝶。寶帶玉麒麟。窈窕言無歒。娉婷謂絕倫。誰知楊氏女。骨化馬嵬塵。</p>
<p>木落湫水寒。千峯正岑寂。惟聞虎嘯聲。不見人行跡。霜露濕巖莎。月輪掛空碧。此時觀此心。獨坐磐陀石。</p>
<p>世有無上寶。其寶非青黃。在人日用間。皎潔明堂堂。萬像他為主。萬法他為王。與他不相應。盲驢空自行。</p>
<p>名利是何物。人心自不灰。榮來終有辱。樂去可無哀。富塚草還出。貧門華亦開。耕桑枉辛苦。鬚白鬢毛衰。</p>
<p>生知生是幻。則生可以出。死知死是幻。則死可以入。智士登涅槃。癡人受覊馽。本身盧舍那。只要信得及。</p>
<p>世有一般漢。實少虗頭多。口中一片錦。肚裏森干戈。真佛自不信。喃喃念彌陀。饒你見彌陀。彌陀爭奈何。</p>
<p>浮世空中華。只今須勦絕。四蛇同篋居。兩鼠共藤齧。六道常輪迴。三途每盤折。一生百千生。何時得休歇。</p>
<p>今古一場空。憑誰較吉凶。巴歌攙白雪。瓦缶亂黃鐘。運去虎為鼠。時來魚作龍。賢明貧轗軻。癡騃富雍容。</p>
<p>偃仰千巖內。超然與世違。<span class='corr'>采</span>芝為口食。紉槲作身衣。瀑水淋苔磴。湫雲漬草扉。閒吟竺僊偈。幾度歷斜暉。</p>
<p>人生無百年。業累有千般。姦詐盈腸肚。貪婪滿肺肝。聲為聲誑惑。色被色欺瞞。欲脫輪迴去。如斯也大難。</p>
<p>山中高且寒。人罕來登陟。松搖雪珊珊。蘿罥煙羃羃。巖華春不開。潭冰夏方釋。住此夫何為。心源湛而寂。</p>
<p>我住在峯頂。白雲常不開。窻扉㳂薜茘。門徑疊莓苔。山果猨偷去。巖華鹿獻來。長年無一事。石上坐堆堆。</p>
<p>紙薄未為薄。人薄方為薄。虎惡未為惡。人惡方為惡。虎惡尚可防。人惡難捉摸。紙薄尚可操。人薄難憑託。天堂是自修。地獄非他作。何如早歸依。如來大圓覺。</p>
<p>東海揚蓬塵。青山作平地。王母蟠桃華。迢遙不知處。人生能幾何。剛抱千年慮。芭蕉欲經冬。秋來早枯悴。</p>
<p>磨甎不成鏡。掘地難覓天。如何苦死坐。要學如來禪。欲識如來禪。歷劫常現前。卷之在方寸。舒之彌大千。耆婆不得妙。烈火開金蓮。</p>
<p>報爾參玄人。及早須猛省。心佛皆虗名。浮生只俄頃。莫待無常來。臨嫁却醫癭。</p>
<p>我笑一種人。平生好輕忽。讀書不曾精。開口輒罵佛。佛者覺義也。何必苦罵之。古佛去<span class='corr'>已</span>久。罵之徒爾為。覺即覺自心。常令無染污。寶月瑠璃中。光明洞今古。心外無別佛。佛外無別心。此心若不信。六道長漂沈。西方大聖人。況乃孔丘語。吾儂非謬傳。你儂須聽取。</p>
<p>祖師鐵牛機。虗空沒關鎖。須彌上搖船。大海裏燒火。放去非屬他。收來豈存我。咄哉啞羊僧。如虎觀水磨。</p>
<p>高高峯頂頭。閴寂無人遊。煙雲日夜起。崖樹風颼颼。巢鶴作鄰竝。野鹿為朋儔。渴酌巖下水。寒拖麤布裘。捫蘿陟危嶠。[跳-兆+企]石窺遐陬。盤桓倚松坐。俛仰時還休。逢春恰如臘。在夏常如秋。長年沒覊絆。終身有何愁。東西市廛子。苦火燒髑髏。今生不了絕。更結來生讎。</p>
<p>人生在世有何事。日用但教心坦平。珠與金銀衝屋棟。到頭難免北邙行。</p>
<p>眾生所抱病根別。諸佛因談藥味殊。別亦不真殊亦妄。妄窮真極本如如。</p>
<p>因果歷然如指掌。顢頇莫謾過青春。皮囊出了又還入。六趣茫茫愁殺人。</p>
<p>天上日沒月又出。山中葉落華還開。黃泉只見有人去。不見一人曾得回。</p>
<p>當人早早宜自修。歡樂何曾有終畢。長安陌上貂錦兒。祇恐無繩繫白日。</p>
<p>業風鼓擊枯髑髏。貪心如海不知足。諸佛悟之登涅槃。眾生從此入地獄。</p>
<p>事過都是空。事來本非有。請君聽我言。莫飲無明酒。</p>
</div>
<div class='div-other'><a id='mulu91' />
<p class='h2'>觀音讚。二首</p><p>三十二應身。十四無畏力。如日遊虗空。何處有蹤跡。</p>
<p>籃裏錦鱗。活鱍鱍地。提起便知。早落第二。</p>
</div>
<div class='div-other'><a id='mulu92' />
<p class='h2'>題羅漢圖</p><p>諸諦空來世所無。神通百變絕名模。不知何處有蹤跡。却被人傳作畫圖。</p>
</div>
<div class='div-other'><a id='mulu93' />
<p class='h2'>題牧牛圖</p><p>誰家荒疃連平原。何處孤村帶喬木。官田耕盡牛正閒。且對東風弄橫玉。</p>
</div>
<div class='div-other'><a id='mulu94' />
<p class='h2'>須菩提尊者讚</p><p>雨華曾動憍尸迦。讚歎重重世稀有。可惜手中麤<span class='corr'>刺</span>棃。當時不與劈脊摟。</p>
</div>
<div class='div-other'><a id='mulu95' />
<p class='h2'>賓頭盧尊者讚</p><p>神通妙用總饒伊。我且分明一問之。手䇿眉毛不曾放。何如煩惱未空時。</p>
</div>
<div class='div-other'><a id='mulu96' />
<p class='h2'>寒山拾得讚</p><p>作偈吟詩。既村且野。謂是文殊。吾不信也。</p>
<p>燒火掃地。掣風掣顛。安得佛世。有此普賢。</p>
</div>
<div class='div-other'><a id='mulu97' />
<p class='h2'>朝陽穿破衲。對月了殘經。讚</p><p>線澀眼正昏。俄逢太陽照。冬來天正寒。且補者一竅。</p>
<p>冰輪飛上天。空庭白如晝。此帙偶未終。非貪數黑豆。</p>
</div>
<div class='div-other'><a id='mulu98' />
<p class='h2'>達磨大師真讚。二首</p><p>長江十月浪滔天。脚踏莖蘆去如箭。闔國人追不再還。爭如莫上梁王殿。</p>
<p>震旦來求大乘器。分明杓卜聽虗聲。當時幸遇梁天子。得脫渾身出鳳城。</p>
</div>
<div class='div-other'><a id='mulu99' />
<p class='h2'>鼓山晏國師真讚</p><p>聖箭射入九重城。曾郎憐兒不覺醜。南國攪得沸如湯。大地山河顛倒走。</p>
</div>
<div class='div-other'><a id='mulu100' />
<p class='h2'>大慧和尚真讚</p><p>眼蓋五天。胸吞四海。碧眼胡。以之不直分文。黃面老。因之倍增光彩。斷妙喜世界。如陶家輪。置須彌盧於蝸牛角上。無不得大自在。臨濟一宗。由是大興於世。豈趨冥驀暗。小根魔子。所得干凂。</p>
</div>
<div class='div-other'><a id='mulu101' />
<p class='h2'>中峯和尚真讚</p><p>巍巍堂堂。煒煒煌煌。言無舌。而充塞乎五湖四海。名無翼。而軒翥乎九有八荒。其廓徹也。似備頭陀契機雪峯之毬室。其痛快也。如忠道者悟旨佛眼之磨坊。由是四十年。不下西天目。即青山白雲。為寶華王獅子高廣之座。與森羅萬像。同一敷揚。斯所以鍾普明一門之秀。聯慧朗三世之芳也。</p>
</div>
<div class='div-other'><a id='mulu102' />
<p class='h2'>斷崖義首座真讚</p><p>天目之白雲不白。天目之青山不青。只者是渠真面目。莫聽斷崖流水聲。</p>
</div>
<div class='div-other'><a id='mulu103' />
<p class='h2'>東嶼和尚真讚</p><p>明水大羮。其純淡也。渾金璞玉。其粹溫也。揚蓬塵於海底。摘楊華於火中。其妙而不痕也。西丘三世之重。南宕一門之秀。賴以獨存。其袒肩擔荷之功。尚何言也。</p>
</div>
<div class='div-other'><a id='mulu104' />
<p class='h2'>福臻琦長老請讚<span class='note-inline'>(以下師自贊。凡六首。琦即楚石也)</span></p><p>心直如絃。性急似箭。觸著則發。無背無面。父藏叟不設藏叟門庭。祖大慧不識大慧機變。福臻手眼既通身。切忌隨他脚跟轉。</p>
</div>
<div class='div-other'><a id='mulu105' />
<p class='h2'>隆教銘長老請讚</p><p>謂是徑山。本無此相。謂非徑山。今有此相。說是論非。轉增幻妄。古鼎長老。要作他家兒孫。直須燒却此幀。三世十方空蕩蕩。</p>
</div>
<div class='div-other'><a id='mulu106' />
<p class='h2'>五祖意長老請讚</p><p>非驢非馬。百無所長。三十年間。四坐大牀。只將真實兩字。自謂高出諸方。即此為黑暗崖。照夜寶炬。即此為濁惡海。濟人舟航。譬如煑沙。欲成佳饌。而擬填末法無底之飢瘡。庭柏從渠既久知渠肺腸。要須別資一路。却成大樹。與世作陰涼。</p>
</div>
<div class='div-other'><a id='mulu107' />
<p class='h2'>鏡中居士請贊</p><p>處世甚疎。謀生至拙。其夭矯也。青山有雪之松。其皎潔也。碧落無雲之月。共佛祖若仇若讎。與衲僧為妖為孽。三十年四著戲衫。皆諸方之所不悅。鏡中居士菴提遮。知心豈在多饒舌。</p>
</div>
<div class='div-other'><a id='mulu108' />
<p class='h2'>徒弟惠<span class='corr'>玘</span>都寺請讚</p><p>有擒虎兕機謀。無辯龍虵眼目。坐斷天下徑山。須是者箇瞎禿。</p>
</div>
<div class='div-other'><a id='mulu109' />
<p class='h2'>慈侍者請讚</p><p>百無所長。眼空當世。厭鈍德山。點污臨濟。言稱大慧嫡孫。直是令人尀耐。當機些子不容情。偏與衲僧作冤對。</p>
</div></div>
<p class='juan'>慧文正辯佛日普照元叟端禪師語錄卷第六</p>
</div><!-- end of div[@id='body'] -->
</body></html>