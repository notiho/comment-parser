<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重訂西方公據</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu30' />重訂西方公據卷下</p><p class="byline">知歸學人　彭際清　集</p>
<div class='div-other'><a id='mulu31' />
<p class='h1'>六蓮宗開示</p>
<div class='div-other'><a id='mulu32' />
<p class='h2'>專雜二修說</p><p class="byline"><span class='note-inline'>(唐)</span>善導和尚</p><p>問。何故不令作觀。直遣專稱名號。答。眾生障重。境細心麤。識颺神飛。觀難成就。是以大聖悲憐。直勸專稱名字。正由稱名易故。相續即生。若能念念相續。畢命為期者。十即十生。百即百生。何以故。無外雜緣。得正念故。與佛本願相應故。不違教故。順佛語故。若捨專念修雜業者。百中希得一二。千中希得三四。何以故。乃由雜緣亂動。失正念故。與佛本願不相應故。與教相違故。不順佛語故。繫念不相續故。心不相續。念報佛恩故。雖作業行。常與名利相應故。樂近雜緣。自障障他往生正行故。比見諸方道俗。解行不同。專雜有異。但使專意作者。十即十生。修雜不至心者。千中無一。願一切人等。善自思惟。行住坐臥。必須厲心克<span class='corr'>己</span>。晝夜莫廢。畢命為期。前念命終。後念即生。長時永劫。受無為法樂。乃至成佛。豈不快哉。</p>
</div>
<div class='div-other'><a id='mulu33' />
<p class='h2'>臨終正念訣</p><p class="byline">同　上</p><p>凡夫臨終。欲生淨土。須是不得怕死。常念此身多苦。不淨惡業。種種交纏。若得捨此穢身。超生淨土。乃是稱意之事。如脫敝衣。得換珍服。放下身心。莫生戀著。才遇有病。便念無常。一心待死。須囑家人及問候人。來我前者。為我念佛。不得說眼前閒雜之話。及家中長短之事。亦不須輭語安慰。祝願安樂。此皆虗華無益。若病重將終。親屬不得垂淚哭泣。及發嗟歎懊惱聲。惑亂心神。失其正念。但同聲念佛。守令氣盡。若得明曉淨土之人。頻來䇿勵。極為大幸。依此法者。決定往生。更無疑也。</p>
</div>
<div class='div-other'><a id='mulu34' />
<p class='h2'>禪淨四料簡</p><p class="byline"><span class='note-inline'>(宋)</span>永明禪師</p><p>有禪無淨土。十人九錯路。陰境若現前。瞥爾隨他去。無禪有淨土。萬修萬人去。但得見彌陀。何愁不開悟。有禪有淨土。猶如戴角虎。現世為人師。當來作佛祖。無禪無淨土。鐵牀并銅柱。萬劫與千生。沒箇人依怙。</p>
</div>
<div class='div-other'><a id='mulu35' />
<p class='h2'>往生問答</p><p class="byline">同　上</p><p>問。觀經明十六觀門。皆是攝心修定。觀佛相好。諦了圓明。方階淨域。如何散心而能化往。答。九品經文。自有升降。上下該攝。不出二心。一定心。如修習定觀。上品往生。二專心。但念名號。眾善資熏。回向發願。得成末品。仍須一生歸命。盡報精修。坐臥之間。常面西向。當行道禮敬之際。念佛發願之時。懇苦翹誠。無諸異念。如就刑獄。若在狴牢。怨賊所追。水火所逼。一心求救。願脫苦輪。速證無生。廣度含識。紹隆三寶。誓報四恩。如斯志誠。必不虗棄。如或言行不稱。信力輕微。無念念相續之心。有數數間斷之意。平時懈怠。臨終望生。但為業障所牽。恐難值其善友。風火逼迫。正念不成。何以故。如今是因。臨終是果。應須因實。果則不虗。聲和則響順。形直則影端也。如要臨終十念成就。但預辦津梁。合集功德。回向此時。念念不虧。即無慮矣。問。見性悟道。便超生死。何用繫念彼佛。求生他方。答。真修行人。應自審察。如人飲水。冷煖自知。諸仁者。當觀自<span class='corr'>己</span>行解。見性悟道。受如來記。紹祖師位。能如馬鳴龍樹否。念無礙辯才。證法華三昧。能如天台智者否。宗說皆通。行解兼利。能如忠國師否。此諸大士。皆明垂言教。深勸往生。蓋是自利利他。豈肯誤人自誤。況大雄讚歎。金口丁寧。希從昔賢。恭稟佛勅。定不謬誤也。至往生傳所載古今事迹。顯著非一。宜勤觀覧。以自照知。又當自度臨命終時。生死去往。定得自在否。自無始來惡業重障。定不現前。此一報身。定脫輪回否。三途惡道。異類中行。出沒自由。定無苦惱否。天上人間。十方世界。隨意寄託。定無滯礙否。若也了了自信得及。何善如之。若其未也。莫以一時貢高。<span class='corr'>卻</span>致永劫沈淪。自失善利。將復尤誰。嗚呼哀哉。何嗟及矣<span class='note-inline'>(此節語載龍舒淨土文第十一卷。云出王敏仲直指淨土決疑集。今決疑集<span class='corr'>已</span>不傳。而世間通行淨土文祗有十卷。恐漸湮沒。故錄其文。與萬善同歸一節。並列如右)</span>。</p>
</div>
<div class='div-other'><a id='mulu36' />
<p class='h2'>勸人發隨偈并敘</p><p class="byline">慈照宗主</p><p>念佛之人。若不發心求生淨土。皆是埋頭過日。自失善利。大凡念佛。先要發心。欲超生死。往生淨土。須以大願自為主意。常須念佛。早晚專心禮拜彌陀。如朝帝主。兩不失時。日近日親。心口與佛相應。去佛不遠。口念心想。心願見佛。發深重願。決信無疑。日久歲深。工夫純熟。自然三昧成就。臨命終時。彌陀接引。淨土現前。更願現生之內。常遇善知識。不值邪見師。無惑我心。不生懈怠。如此念佛。深信發願。是信行願三不虧也。臨終見佛。即非外來。盡是唯心顯現。猶如種子在地。逢春發生。豈是外來。皆從地出也。今之修行亦爾。念佛信願。納在八識心地。臨終發現。淨土彌陀。即非外來。皆從自心出也。偈曰。</p>

<div class="lg regular"><div class='lg-row'>萬法從心生　萬法從心滅　我佛大沙門</div>
<div class='lg-row'>常作如是說　持戒無信願　不得生淨土</div>
<div class='lg-row'>唯得人天福　福盡受輪回　輾轉難脫離</div>
<div class='lg-row'>看經無慧眼　不識佛深意　後世得聰明</div>
<div class='lg-row'>亂心難出離　不如念佛好　現世無名利</div>
<div class='lg-row'>行坐不多羅　則是阿彌陀　發願持戒力</div>
<div class='lg-row'>迴向生樂國　如是各行持　千中不失一</div>
<div class='lg-row'>釋迦金口說　彌陀親攝受　諸佛皆護念</div>
<div class='lg-row'>諸天善護持　見此念佛人　與佛不相遠</div>
<div class='lg-row'>應當坐道場　轉於大法輪　普度無邊眾</div>
<div class='lg-row'>譬如貧家女　腹孕轉輪王　諸天常愛護</div>
<div class='lg-row'>貧女自不知　腹中有貴子　今此念佛人</div>
<div class='lg-row'>其意亦如是　憶佛常念佛　不久當成佛</div>
<div class='lg-row'>諸佛善護持　其人自不知　我當生淨土</div>
<div class='lg-row'>卻要來後世　再得生人中　譬如貧人家</div>
<div class='lg-row'>地內有伏藏　藏神常守護　不令其有失</div>
<div class='lg-row'>貧人自不知　家內有寶藏　逐日趁客作</div>
<div class='lg-row'>求衣食自濟　今此念佛人　其意亦如是</div>
<div class='lg-row'>不知念佛人　具足如來藏　自說我無分</div>
<div class='lg-row'>反要生人中　譬如病人家　自有真妙藥</div>
<div class='lg-row'>不知妙藥性　不能自治病　每日牀枕邊</div>
<div class='lg-row'>痛苦受無量　今此念佛人　其意亦如是</div>
<div class='lg-row'>不知念佛心　能滅貪瞋癡　能為大醫王</div>
<div class='lg-row'>能為大寶藏　利濟一切人　能為大法王</div>
<div class='lg-row'>覆護一切眾　將謂是凡夫　不得生淨土</div>
<div class='lg-row'>且自持齋戒　後世願為人　輾轉更修行</div>
<div class='lg-row'>方可生彼國　多見修行人　常作如是說</div>
<div class='lg-row'>不稱彌陀願　不合淨土經　邪見障覆心</div>
<div class='lg-row'>畢竟難出離　非是他人障　皆是自障心</div>
<div class='lg-row'>今世不得生　一蹉是百蹉　勸汝修行人</div>
<div class='lg-row'>信我如來說　佛無不實語　豈是虗誑言</div>
<div class='lg-row'>但當自精勤　一心求淨土　因風吹於火</div>
<div class='lg-row'>用力不消多　幸有念佛心　回願超三界</div>
<div class='lg-row'>逢寶不取寶　遇食苦長飢　咄哉大丈夫</div>
<div class='lg-row'>不見真實意　我今略勸讚　輾轉傳與人</div>
<div class='lg-row'>代我廣流通　作於如來使　真是諸佛子</div>
<div class='lg-row'>真名報佛恩　普願如說行　同生極樂國</div>
</div></div>
<div class='div-other'><a id='mulu37' />
<p class='h2'>修進工夫</p><p class="byline">虎谿尊者</p><p>凡修淨土之人。灼然是要敵他生死。不是說了便休。當念無常迅速。時不待人。須是把做一件事始得。若也半進半退。似信似疑。濟得恁麼事。如何出離輪回。若是信得及。便從今日去。發大勇猛。發大精進。莫問會與不會。見性不見性。但只執持一句南無阿彌陀佛。如靠著一座須彌山相似。搖撼不動。專其心。一其意。或參念觀念憶念十念。或默念專念繫念禮念。念茲在茲。常憶常念。朝也念。暮也念。行也念。坐也念。心念不空過。念佛不離心。日日時時。不要放捨。緜緜密密。如雞抱卵。常教煖氣相接。即是淨念相繼。更加智照。則知淨土即是自心。此乃上智人修進工夫。如此把得定。做得主。靠得穩。縱遇苦樂逆順境界現前。只是念阿彌陀佛。無一念變異心。無一念退惰心。無一念雜想心。直至盡生。永無別念。決定要生西方極樂世界。果能如是用功。則歷劫無明。生死業障。自然消殞。塵勞習漏。自然淨盡無餘。親見彌陀。不離本念。功成行滿。願力相資。臨命終時。定生上品。</p>
</div>
<div class='div-other'><a id='mulu38' />
<p class='h2'>專意一念</p><p class="byline">同　上</p><p>真信修行之事。端的要生西方極樂世界。專意一念。持一句阿彌陀佛。只此一念。是我本師。只此一念。即是化佛。只此一念。是破地獄之猛將。只此一念。是斬羣邪之寶劍。只此一念。是開黑暗之明燈。只此一念。是度苦海之大船。只此一念。是脫生死之良方。只此一念。是出三界之徑路。只此一念。是本性彌陀。只此一念。達唯心淨土。但只要記得者一句阿彌陀佛在念。莫教失落。念念常現前。念念不離心。無事也如是念。有事也如是念。安樂也如是念。病苦也如是念。生也如是念。死也如是念。如是一念分明不昧。又何必問人覓歸程乎。</p>
</div>
<div class='div-other'><a id='mulu39' />
<p class='h2'>開示</p><p class="byline"><span class='note-inline'>(明)</span>蓮池大師</p><p>妄念是病。念佛是藥。久病非片劑所能療。積妄非暫念所能除。其理一也。莫管他妄念紛飛。只貴在念佛精切。字字分明。句句接續。極力執持。方有趨向分。所謂真積力久。而一旦豁然。喻如磨杵作鍼。鍊鐵成銅者。定不誣也。入道多門。唯此一門最為捷徑。不可忽不可忽。</p>
<p>此道至玄至妙。亦復至簡至易。以簡易故。高明者忽焉。夫生死不離一念。乃至世出世間萬法皆不離一念。今即以此念念佛。何等切近精實。若覰破此念起處。即是自性彌陀。即是祖師西來意。縱令不悟。乘此念力。往生極樂。且橫截生死。不受輪回。終當大悟耳。願放下萬緣。十二時中念念提撕。是所至望。</p>
<p>古人教親近明師。求善知識。而善知識實無口傳心授祕密法門。只替人解黏去縛。便是祕密。今但執持名號一心不亂。此八箇字。即是解黏去縛祕密法門。即是出生死堂堂大路。朝念暮念。行念坐念。念念相續。自成三昧。莫更他求也。</p>
<p>真信淨土決志往生者。不論<span class='corr'>已</span>悟未悟。其從事單傳直指而未悟者。雖日以參禪為務。不妨發願往生。以未能不受後有。畢竟有生處故。不是偷心岐路心也。其<span class='corr'>已</span>悟者。古人云汝將謂一悟便可上齊諸佛乎。故普賢為華嚴長子。雖塵塵華藏。在在蓮邦。而行願品必拳拳乎以往生安樂為言也。<span class='corr'>已</span>悟尚然。未悟可知矣。</p>
</div>
<div class='div-other'><a id='mulu40' />
<p class='h2'>警眾</p><p class="byline">同　上</p><p>入道要門。信為第一。惡事非信。尚不成就。況善事乎。譬如世間盜賊。時乎敗露。官府非不以極刑繩之。迨後釋免。依舊不悔。所以者何。他卻信得者條門路。不齎一文本錢。獲利無算。所以備受苦痛。決不退悔。今人念佛再不肯真切加功。只是不曾深思諦信。不要說不信淨土。只如世尊說人命在呼吸間。者一句話。於義理不是難解說。爾等眼裏親見。耳裏親聞。經過許多榜樣。如今要爾信得者句話。早是不能彀也。爾若真實信得者句話。則念佛法門。不必要我費盡力氣。千丁萬屬。爾自如水赴壑。萬牛不能挽矣。</p>
<p>予見新學後生。才把一句佛頓在心頭。閒思妄想愈覺騰沸。便謂念佛工夫。不能攝心。不知汝無量劫來生死根由。何能即斷。且萬念紛飛之際。正是做工夫時節。旋收旋散。旋散旋收。久後工夫純熟。自然妄念不起。旦汝之能覺妄念者。虧者句佛耳。如不念佛之時。瀾翻潮涌。剎那不停。自<span class='corr'>己</span>豈能覺乎。</p>
<p>念佛有默持。有高聲持。有金剛持。然高聲覺太費力。默念又易昏沈。只是緜緜密密。聲在唇齒之間。乃謂金剛持。然又不可執定。或覺費力。則不妨默持。或覺昏沈。則不妨高聲。如今念佛者。只是手打魚子。隨口叫喊。所以不得利益。必須句句出口入耳。聲聲喚醒自心。譬如一人濃睡。一人喚云某人。則彼即醒矣。所以念佛最能攝心。</p>
<p>今人不肯念佛。只是輕視西方。不知生西方。乃是大德大福大智大慧大聖大賢的勾當。轉娑婆成淨土。不同小可因緣。汝但看此城中。一日一夜。死卻多少人。不要說生西方。即生天。千百人中尚無一箇。其有自負修行者。祇是不失人身而<span class='corr'>已</span>。故我世尊大慈。大悲。示此法門。功過乾坤。恩逾父母。粉骨粹身。不足為報。</p>
</div>
<div class='div-other'><a id='mulu41' />
<p class='h2'>開示</p><p class="byline">憨山大師</p><p>念佛求生淨土。元是要了生死大事。今人發心要了生死。方才肯念佛。只說佛可以了生死。若不知生死根株。畢竟向何處念。若念佛的心。斷不得生死根株。如何了得生死。如何是生死根株。古人云。業不重。不生娑婆。愛不斷。不生淨土。是知愛乃生死根株。推此愛根。不是今生有的。亦不是一二三四生有的。自無始以來。生生世世。捨身受身。何曾有一念離此愛根耶。如此愛根種子。積劫深厚。故生死無窮。今日方才發心念佛。只望空求生西方。連生死之根尚且不知。何曾有一念斷著。既不知生死之根。則念佛一邊念。生死根只聽長。如此念佛。與生死兩不相關。念到臨命終時。只見生死愛根現前。那時方知佛全不得力。悔之遲矣。故勸今念佛的人。先要知愛是生死根本。而今念佛。念念要斷者愛根。即日用現前在家念佛。眼中見的兒女子孫家緣財產。無一件不是愛的。如全身在火阬中一般。愛是主宰。念佛是皮面。且如兒女之情現前時。回光看看。者一聲佛。果能敵得者愛麼。果然斷得者愛麼。若斷不得者愛。畢竟如何了得生死。故勸念佛人。第一要為生死心切。要斷生死心切。要在生死根株上念念斬斷。則念念是了生死之時也。如此念念真切。刀刀見血。若不出生死。則諸佛墮妄語矣。</p>
<p>修行第一要為生死心切。生死不切。如何敢云念佛成片。且眾生自無量劫來。念念妄想。情根固蔽。即今生出世。何曾一念痛為生死。日用念念循情。未嘗反省。今欲以虗浮信心。就要斷多劫生死。所謂滴水救積薪之火。豈有是理哉。若果為生死心切。念念若救頭然。只恐一失人身。百劫難復。將此一聲佛咬定。定要敵過妄想。一切處念念現前。不被妄想遮障。如此下苦切工夫。久久純熟。自然相應。不求成片而自成一片矣。直須勇猛。更莫遲疑。</p>
<p>凡念佛時。先將自<span class='corr'>己</span>胸中雜亂念頭。一齊放下。放到無可放處。單單提起一句阿彌陀佛。歷歷分明。心中不斷。如線貫珠。又如箭筈相拄。中間無一毫空隙處。如此著力靠定。於一切處不被境緣牽引打失。日用動靜。不雜不亂。夢寐如一。念到臨命終時。一心不亂。便是超生淨土之時也。</p>
<p>每日除二時功課外。單將一聲阿彌陀佛。橫在胸中。念念不忘。心心不昧。把一切世事都不思想。只將一句佛作自<span class='corr'>己</span>命根。咬定牙關。決不放捨。乃至飲食起居行<span class='corr'>住</span>坐臥。此一聲佛。時時現前。若遇逆順喜怒煩惱境界。心不安時。就將者一聲佛提起一拶。即見煩惱當下消滅。以念念煩惱是生死苦根。今以念佛消滅煩惱。便是佛度生死苦處。若念佛消得煩惱。便可了得生死。更無別法。若念佛念到煩惱上作得主。便於睡夢中作得主。若於睡夢中作得主。則於病苦中作得主。若於病苦中作得主。則於臨命終時。便知去處矣。此事不難行。只是要一念為生死心切。單單靠定一聲佛。更不別向尋思。久久純熟。自然得大安樂得大受用。</p>
</div>
<div class='div-other'><a id='mulu42' />
<p class='h2'>示念佛法門</p><p class="byline">蕅益法師</p><p>念佛法門。別無奇特。只深信力行為要耳。雲棲云。一句阿彌陀佛。該羅八教。圓攝五宗。可惜今人將念佛看做淺近勾當。謂愚夫愚婦工夫。信既不深。行亦不力。終日悠悠。淨功莫剋。設有巧設方便。動以參究誰字為向上。殊不知現前能念之心。本自離過絕非。不消作意離絕。即現前所念之佛。本自超情離計。何勞說妙談玄。祇貴信得及。守得穩。直下念去。或晝夜十萬。或五萬三萬。以決定不缺為準。畢此一生。誓無變改。若不得往生者。三世諸佛便為誑語。一得往生。永無退轉。種種法門。咸得現前。切忌今日張三。明日李四。遇教下人。又思尋章摘句。遇宗門人。又思參究問答。遇持律人。又思搭衣用鉢。此則頭頭不了。帳帳不清。豈知念得阿彌陀佛熟。三藏十二部極則教理都在裏許。千七百公案向上機關亦在裏許。三千威儀八萬細行三聚淨戒亦在裏許。真能念佛。放下身心世界。即大布施。真能念佛。不復起貪瞋癡。即大持戒真能念佛。不計是非人我。即大忍辱。真能念佛。不稍間斷夾雜。即大精進。真能念佛。不復妄想馳逐。即大禪定。真能念佛。不為他岐所惑。即大智慧。試自簡點。若身心世界猶未放下。貪瞋癡念猶自現起。是非人我猶自挂懷。間斷夾雜猶未除盡。妄想馳逐猶未永滅。種種他岐猶能惑志。便不為真念佛也。要到一心不亂境界。亦無他術。最初下手。須用念珠記得分明。刻定課程。決定無缺。久久純熟。不念自然。然後記數亦得。不記數亦得。若初心便要說好看話。要不著相。要學圓融自在。總是信不深。行不力。饒儞講得十二分教。下得千七百轉語。皆是生死岸邊事。臨命終時決用不著。珍重。</p>
<p>念佛工夫。祇貴真實信心。第一要信我是未成之佛。彌陀是<span class='corr'>已</span>成之佛。其體無二。次信娑婆的是苦。安養的可歸。熾然欣厭。次信現前一舉一動。皆可回向西方。若不回向。雖上品善亦不往生。若知回向。雖誤作惡行。速斷相續心。起殷重懺悔。懺悔之力。亦能往生。況持戒修福。種種勝業。豈不足莊嚴淨土。只為信力不深。勝業淪於有漏。又欲捨此別商。誤之誤矣。但加真信。一切行履更不須改也。</p>
</div></div>
<div class='div-other'><a id='mulu43' />
<p class='h1'>七往生現果</p>
<div class='div-other'><a id='mulu44' />
<p class='h2'>集驗</p><p class="byline">知歸學人</p><p>聞學老人。名實定。上海人。嘗主天目禪原寺。晚至蘇州。住文星閣。老人既徹法原。應機利物。慧辯無礙。時為學人提唱念佛法門。作念佛偈云。念佛念自心。念體元空寂。當念了無依。心心無別佛。又曰。飛鳥弄圓音。水有八功德。歷歷顯清機。皆因淨心得。又曰。子母不相離。淨念常相繼。良哉大勢至。得此無盡意。又曰。願力如山重。往生似羽輕。見知融一念。無量佛名經。又曰。君有淨土心。悟心方知土。界道有金繩。六時休錯路。又曰。西方開淨域。不染世間情。前路無知<span class='corr'>己</span>。君須獨自行。又嘗作淨土詩一百八首。暢演唯心之指。普勸人發回向心。尋還江陰香山寺。歲杪得疾。明年正月三日。囑付後事。至黃昏。起坐。呼眾至。命具湯洗手者再。連稱阿彌陀佛。說偈而逝。事在乾隆四十二年。老人攝淨歸禪。與從上蓮宗。眼目自別。即土即心。非心非土。直下洞然。絲毫不隔。如來不思議境界經云。菩薩了知諸佛及一切法。皆唯心量。得隨順忍。或入初地。舍身速生妙喜世界。或生極樂淨佛土中。觀經云。上品中生者。解第一義。既往生<span class='corr'>已</span>。因前夙習。普聞眾聲。純說第一義諦。經於七日。得不退轉。老人足以當之矣。</p>
<p>旅亭和尚。名際會。嘉善人。得法於聞學老人。機鋒迅利。嘗主席禪原。<span class='corr'>已</span>而至蘇州文星閣。自言在天目西方菴。修念佛三昧。風聲水聲鳥聲蟲聲。悉皆作唱佛聲。及是掩關念佛。作偈曰。截斷世人生死路。別開化外一乾坤。不知那箇脚跟穩。放下身心入此門。<span class='corr'>已</span>而下痢。語戒弟子沈敬孚曰。晝夜彌陀十萬聲。一一從自<span class='corr'>己</span>胸中流出。方少有相應分。那得工夫說閒話。管閒事。命侍者具湯沐浴。其明日遂逝。事在乾隆四十六年。</p>
<p>爾立師。名廣志。會稽人。出家後。結茅天台黃金洞。專修淨業。蘇州吳山殷天成。詣天台飯僧。服師道行。延住吳山接引菴。垂三十餘年。隨機化導。指歸淨土。從受歸戒者累百人。嘗結期念佛。晝夜不絕聲。其弟子造之。見師經行之地。大書阿彌陀佛。放金色光。訝之。以問師。師曰。汝自本光發現耳。乾隆二十六年四月望。要弟子四人詣菴供佛。臨別。謂曰。明日午前當來送我。及期。眾至。焚香誦阿彌陀經。稱佛名千聲。端坐而逝。自數十年來。吳中唱導淨業者。必以師為首稱矣。先期以常住屬法侶月映。月映名普江。念佛精進。屢開期場。集眾回向。老於菴。</p>
<p>誓願師。名佛安。蘇州人。年三十餘。投上津橋天竺菴為僧。<span class='corr'>已</span>而住北濠大王廟。以念佛為課。得錢輒買香華供佛。放諸魚鳥。<span class='corr'>已</span>而有疾。逝前三日。遺徒往獅林寺。請僧禮淨土懺。施食一壇。期滿。別眾。稱佛名。香三炷。日午。曰行矣。端坐而逝。事在乾隆四十一年。</p>
<p>金南溟翁習丹訣。予勸之學佛。不應。曰。蘇秦有言。使我有負郭田二頃。安能取六國相印。吾之於佛。蓋心知其異而不能從也。則丹訣之為予負郭田也久矣。予曰。翁之所以異佛者。可得聞乎。曰。吾以平生目接者驗之。徐莊錢青侯。販醃猪。一日忽謂其妻曰。此罪也。吾今徙業矣。遂輟販。請僧禮懺七日。度羣猪。日誦阿彌陀佛。至年七十二。謂家人曰。吾將去矣。去時勿哭。為我誦佛名贈行可也。越三日遂逝。事在雍正二年。大邨顧天瑞。老而無子。與妻陸氏。長齋修淨業。僧舍有為念佛會者。夫婦與焉。乾隆三十五年二月。天瑞無疾。誦佛名而逝。年七十二。先數年。妻有微疾。沐浴就寢。其妯俞氏。亦修淨業。隔屋居。半夜。聞陸氏呼之曰。姆早晚好來。吾先去。趨視之。逝矣。年六十三。明年四月。俞氏亦無疾而逝。年七十二。又有予族嬸陸氏。日課佛名千聲。齋期加五千聲。如是二十年。乾隆四十年十二月。偶患腹痛。翼日。集家人長幼。各致慰謝。勸修淨業。怡然而逝。年八十七。予初謂念佛法門至卑近。顧其效章章如是。因是知佛之不可思議也。念佛成佛之決非虗語也。此予之所謂異也。</p>
<p>沈敬孚。名炳。長洲人。少得喘病。過三十而劇。因發出世心。持佛名頗切。至年五十。病益甚。自正月至九月。一息僅屬。遂矢願斷肉。其友楊廣文省之。勸持金剛經。扶起授之讀。盡卷。居三日。加持至三卷。半月而病愈。自後日以三卷為常。持佛名不輟。夜坐輒至曉。喘病遂除。尋受五戒於旅亭和尚。常言世間萬法生滅不停。唯有一句阿彌陀佛。是大休歇處。又自謂念佛工夫。尤於病中得力。諸苦煎熬。獨一念炯然。不曾打失耳。乾隆四十六年十一月。示微疾。數日。其月晦。晨起洗沐畢。喘甚。回首向西。結跏念佛。其妻在旁。揮之去。<span class='corr'>已</span>而寂然。則坐逝矣。遺言以龕殮。用茶毗法。其妻尋出家為尼。</p>
<p>余輯淨土聖賢錄。錄比丘尼。自劉宋迄明。不過十一人。而吾吳十餘年來。其往生有據者。乃得四人焉。則其他湮沒無聞者蓋多矣。惜哉。</p>
<p>其一岐松師。名本印。吳縣人。幼多病。因發願出家。年二十五。父母送之城中圓通菴薙染。尋受具戒。別買屋數間以居。名曰觀幻。戒行潔清。勤修福業。歷諸名剎。供佛飯僧。回向淨土。其年八月自九華歸。結期禮大悲懺。甫逾二七。忽感微疾。曰吾生緣其盡乎。遂輟懺。專持佛名。至十月初旬。臥牀七日。右脅西向。念佛無間。<span class='corr'>已</span>而屬付後事畢。命其徒誦阿彌陀經。至三周。寂然而逝。事在乾隆四十五年。</p>
<p>其一聖可師。名律宗。嘉定人。三歲失母。其祖母攜至蘇城圓通菴。尋薙染。受具戒。少好禮佛。長習法華經。苦不能解義。因憤詣金山及杭州崇福。參究累冬。歸而專修淨業。屢詣諸名山供佛飯僧。年五十三。得咳疾。遂閉關不出。以西方為期。至年六十四。正月望。集諸緇白。同稱佛名。至日昃。顧視左右。勸勉修行。語劇苦切。尋舉手稱西方極樂世界大慈大悲阿彌陀佛。如是者三。趺坐而逝。蓮華香滿室中。事在乾隆五十五年。</p>
<p>其一越成師。名遂欽。無錫人。九歲出家。稍長。遇一尼師激發。專持佛名。行往無間。尋住蘇州南園白衣菴。興復殿堂。念佛益切。年五十。始受具戒。至五十五。其年三月。雞初鳴。召其徒曰。吾將去矣。徒曰。師無他恙。何出此言。因泣下。師曰。癡人。哭我何益。認真念佛可爾。遂趺坐西向。同稱佛名。盡炷香乃逝。事在乾隆五十三年。</p>
<p>其一見琳師。名佛琦。長洲人。自少不願有家。既長。其母送閶門外雨華菴薙染。尋受具戒。<span class='corr'>已</span>而受城中崇佛菴尼道堅囑付。繼為菴主。募金千餘兩。造西方三聖旃檀像。高八尺。歲結七日期場。集淨行僧為念佛會。歷諸名山供佛飯僧。為常州天寧寺置田三十畝。晚而專修淨業。將逝前三日。見菩薩現身。兩童子侍。或言聞菊華香。師曰。此青蓮華香也。八月晦。有近事女問疾。師令扶起。集眾焚香。稱佛名。可二千聲。遂逝。事在乾隆五十六年。</p>
<p>常州柏萬安。名天佑。平生樂善。兼奉僊佛。嘗為予言。其母曹氏。年六十四。病熱。萬安自蘇州馳歸。視母氣<span class='corr'>已</span>絕。唯胸前微溫。家人為治棺衾悉具。萬安悲慟。禱於白衣大士。誦白衣呪一萬二千。願減<span class='corr'>己</span>壽一紀以益母。涕淚并下。其明日索飲。閱數日。病起。言始死時。為兩吏所引。歷土地城隍諸司。尋詣東岳府。府君言汝有子。為汝誠禱。仗大士力。貸汝死。命吏引出。放還。萬安遂勸母修淨業。除一室。供佛像。母遂長齋。日以初中後分入室。掐數珠誦西方佛名輒千計。居十二年。年七十六。九月既望。晨興謂其子曰。吾將去矣。可召諸親屬為別。明日親屬畢至。母悉與[款-士+止]語。戒諸子女。臨去時勿哭。日飲湯五六盞。至第三日。昧旦起坐。洗沐畢。易衣就枕而逝。萬安事呂真人謹。嘗設乩問僊術。退輒冥心端坐。<span class='corr'>已</span>而至蘇。或貽以予所刻諸書。內有西方確指。闢僊術。指歸淨土。萬安見而有省。遂回向佛乘。然頗疑與僊術異。以問真人。真人曰。爾何疑哉。三災到時。我輩亦無別路可走。樂邦安隱。爾其勉之。因令兼誦金剛般若經。萬安意遂釋然。有外姑許氏母。年六十五矣。家居亦長齋奉佛。顧未能專一。萬安請曰。母年老。盍去家。吾有一室可奉母。母從之。遂之壻家。萬安教以放下萬緣。一心念佛。母如其言。自三月至六月。未嘗有間。一日向萬安下拜。萬安驚問所由。母曰。吾生六十餘年。顛倒夢想中。未嘗獲一日安樂。自子導我以念佛。吾旦而念焉。俄然而夜矣。夕而念焉。俄然而旦矣。世間安樂。何以過之。微子則不及此。是以拜。萬安曰。甚善。因為稱說極樂莊嚴。且曰。但得一心。聖境自現。聖境現時。亦勿生著。又三月。母方夜坐。忽見一金蓮華現前。<span class='corr'>已</span>而化作百千萬億。鄂不層出。上昇虗空。光照無極。向晨復拜萬安。言其事。母自是容色腴潤。如三十許人。終日無他言。夜臥更許。即起坐念佛。難精進衲子不及也。其年冬。萬安過予言二母事。且曰。賴西方確指一書。得識正修行路。不獨自利。又善利人。皆君之惠也。因出金。屬予印西方確指百五十餘本。將以導於其鄉。予喜萬安之正信。又樂聞二母之事。因并記之。時在乾隆四十二年。</p>
</div>
<div class='div-other'><a id='mulu45' />
<p class='h2'>書證</p><p class="byline">知歸學人</p><p>古之生西方者。或徵之於夢。或徵之於冥。或徵之於定。徵之夢者。如慧延之於智者。楊次公之於王仲回。荊王夫人之於其妾是也。徵之冥者。如閻羅之供永明雲棲遺像是也。徵之定者。如遠公之見同社諸賢。袁小修之見中郎是也。是三者皆不離於唯識。而僧史載之。學士大夫傳之。亦謂其理確然可信云爾。其理確然可信。則其事雖不經見。而不可謂罔。如以為罔。則凡脩多羅所載。其事苟不經見。皆將以為罔耶。近世飛鸞之化行。其言罪福升沈頗益悉。雖亦不離乎唯識。就其可信者論之。要亦不可謂罔。一斷之於理而<span class='corr'>已</span>矣。予嘗作集驗篇。徵現今往生諸果。不越乎臨終一念。未有徵之於身後者也。<span class='corr'>已</span>而得陶氏汪氏。陸生馬生。一徵之於夢。一徵之於冥。兩徵之於鸞。要皆確然可信者。何信乎爾。信其言如水之寒。火之熱。如春生而秋殺。世有不信斯言者。其亦不信水寒而火熱。春生而秋殺者也。而豈其然哉。復論次其事。為書證一篇。</p>
<p>乾隆四十九年春。有西方大士降於玉壇。為諸弟子宣揚淨土法門。其言平易切深。與大乘脩多羅合。一日予往造焉。問異時師友所生諸處。大士一一答之。其生淨土者四人。香山老人。旅亭誓願二師。沈居士敬孚也。生兜率者一人。王季子秉寧也。他如朱仲君羅臺山。俱歸福報中。最後問從子婦瓊樓陶氏。大士曰。陶氏<span class='corr'>已</span>生西方邊地矣。未幾。陶氏至。題詩曰。雨歇閒階芳草多。五年消息等流梭。洞中深閉煙霞跡。一任熏風送客過。因語眾曰。子等歸向極樂。全須打得一副金鐵心腸。外不為六塵所染。內不為七情所錮。汙泥中便有蓮華出現也。一句佛號。便有一光。千句佛號。便有千光。光自內生。非從外得。以無相故。阿彌陀佛在爾諸人面前。隨處出現。才有絲毫隔礙。此光便不能發現矣。念佛心要時時覺照。方發得不退念頭。念佛聲要心心悲切。方發得無上願力。心聲互融。光明四徹。無處不是佛。無時不念佛。方為得手。佛號無量。要知智慧無量。神通無量。慈悲無量。攝受無量。苟不發無量心。安能親見本師頂相。悲哉眾生。欲念未除。道根日壞。佛之視爾。將何以堪。快快念佛。去也。其時予適不在。或傳以示予。踰月。予復往。致札瓊樓曰。聞卿得生淨土。不負生平志願。大善。但臺山仲君。清齋宏誓。甚為希有。尚羈福報。而卿戒品未全。工夫未熟。乃能直往無礙。此何故也。其往生時光景。既生後如何享用。如何進修。亦<span class='corr'>已</span>見佛否。<span class='corr'>已</span>登不退地否。試一一言之。俾聞者起欣慕心。起精進心。斯亦度人之本願也。其日大士降。報云。前月予適從西方邊地行化而來。故瓊樓亦得隨到。今日彼不能至矣。彼平日工夫戒力。雖不及臺山輩。然臨終正念。遠勝臺山。故感觀音接引。終時見金蓮華現前。即覺身變男子。<span class='corr'>已</span>到西方七寶世界。衣食自然。雖不能見佛。每日諸大菩薩說法二會。精進者漸登九品。懈怠者壽五百歲。娑婆百年。邊地一日。瓊樓自往生以來。頗精進。將來可得上品下生。其時尚須娑婆二千年耳。大士者號寂根。無量壽維摩詰諸經。皆嘗與法會。其證果久如。未能詳也。瓊樓淨願甚堅。病中持佛名益切。臨終了無牽絓。唯曰大和尚來。吾去矣。所謂觀音接引者非耶。臺山之歿也。顧諸親屬。有不舍然者。予固疑其不能直往也。烏呼。情想分塗。臺山辨之早矣。而卒不能以自勝。此以知愛根難㧞。而佛念不易純也。可不慎哉。</p>
<p>寂根大士之降玉壇也。司鸞者為陸近堂。近堂名士詮。元和人。初在壇為友祈疾。有神教禮梁皇懺。近堂因禮懺發心。詣天寧菴受菩薩戒。及大士降鸞。先後十一會。近堂虔秉一心。宏揚至教。聞者往往發菩提心。退而持名修觀。誦法華經。如是一二年。尋得痬疾。漏下。臥牀不能起。將終。目光上矚。若有所見。口稱白蓮白鶴。及諸上善人。復連稱佛佛。右脅而逝。異香滿室中。<span class='corr'>已</span>而諸友詣壇。叩近堂生處。神報曰。陸子<span class='corr'>已</span>生西方邊地矣。事在乾隆五十二年。其明年五月朔。近堂降壇示諸子曰。有一件最切<span class='corr'>己</span>事。人人不能逃。人人都忘却者。汝知之乎。現前爾等四大輕安。精神強健。曾不思一旦臥病於牀。魂魄離散。東西不辨。南北不分。前路茫茫。毫無把握。隨業輪轉。受苦無窮。唯有平生虔修淨業者。到時自見佛來接引。生蓮華中。受諸快樂。壽命無量。諸子有志斯道者。當講信行。願三端耳。信者。信西方之有淨土。猶此城之有閶胥。娑婆在東。猶此城之有婁葑。娑婆既實實是有。淨土豈不實實是有。同在圓明覺海之中。舉念可到。亦猶同處一城之內。舉足可到也。既信得淨土決定可到。又須信念佛法門。如穿衣喫飯一般。穿衣免凍。喫飯免飢。念佛免生死。今日信。明日不信。未為真信。終身信。一念忽然不信。未為真信。從今日去。直至命終。一信到底。更無纖毫疑惑。方為真信。既信有西方矣。又信有念佛法門矣。空言贊歎。何益生死。故凡發信心者。即當如教奉行。今日信。今日即行。明日信。明日即行。切不可曰。我今後生。且待耄年未晚。不見道青冢多埋紅粉骨。黃泉半是黑頭人。何耄年之可待也。又不可曰。我父母之事未完。兒女之債未了。且待閒暇無事時未晚。豈知無常迅速。鬼使臨門。不可向他道我父母之事未完。兒女之債未畢。且待閒暇無事時然後來也。又有勇猛一時。懈弛一時。是謂人而無恒。譬如雞之抱卵。必其息息不離於卵。俾熱氣相續。方能生育。若今日抱之。明日去之。未有能生者也。涵養蓮胎。亦復如是。至願之一字。尤為要緊。世間信佛念佛者。固不乏人。然或求現生專貴。或求來世福壽。得好人身。不至墮落。此為背佛意指。佛教你出生死。你偏要入生死。佛教你生極樂。你偏要住娑婆。一生信行。盡付東流。譬如種田者。下了稗子。而望其生苗也。有是理乎。故發真信者。當行真行。行真行者。當發真願。盡此一生。決定不生天上人間。決定要生西方淨土。如此念佛。方為隨順佛語。不至唐喪光陰。諸子勉之。其後四年中。嘗再隆黃敬敷家。勖勉同壇。語多切至。</p>
<p>自頃十餘年來。現優婆夷身。虔修淨業。悲願具足者。推南濠鏡智道人。道人汪姓。歸李景熹為繼室。年二十六而寡。發出世心。受菩薩戒。以佛法唱導鄉里。從而起信者百餘人。嘗刺舌血。寫法華經。阿彌陀經。梵網戒品。各一通。年三十八。病痢。一日起坐洗沐。合掌念佛而逝。事在乾隆四十九年。其後三年。同里有何氏女。病熱。見<span class='corr'>已</span>故七叔父。赤體被髮。自言在生作孽。死後處黑暗中。日喫惡鬼鐵棒。經七八年。近因觀世音降臨。跪求慈拯。志得離暗而出。適有菩薩自西方來。在冥教化。為冥王師。家在萬年橋。即上年念佛坐逝者也。因與吾家有舊。乞暫放還。急為我作佛事。俾得生人道。幸矣。其兄子性三。為持佛名一萬。堂中迴向畢。仍許請僧薦㧞。乃去。其夕初更。何氏女忽悶絕。至三更而蘇。言適有一班男女。執紅燈。以大轎舁我。去路迢遠。到一大廟。堂前出轎。趨進殿上。見青面王者。坐中央。左右小鬼。各執鋼叉銅鎚。王見我作色。便取鎚欲打我。慌惘之際。忽見金童玉女。各執旛幢。自內殿出。中擁一道人。離地可丈許。首戴青幞。身搭條衣。手握白拂。足躡雲履。端正嚴潔。世無與比。審視之。即萬年橋李家姆也。往時嘗一宿其家。彷彿可識。然而光彩迥絕矣。姆便聲言止止。王遽釋我。下跪曰。請如教。李家姆即垂手援我。引至內殿。光明洞然。几席靚整。案間多供佛經。令左右設茶果餉我。其果似蘋婆。香甚烈。云從西方來。茶畢。引我歷觀地獄。先見血河浩渺無涯。有諸女人。或倒浸河內。或髼髮上指。或側身橫睡。血流徧體。復見刀山。高接雲霞。百萬利刃互相撐住。中有罪人矗立刀上。既死復活。活而又死。更令左右執燈照我。入黑暗獄。見眾鬼皆盲。頭大如斗。或如栲栳。頸細似管。鼻液長尺許。若醉若寐。從黑獄出。見旋磨中。血肉下墜。雞鴨啄食。風吹餘肉。復變為人。便有鬼卒取肉寸磔。重磨作粉。化為蠅蚊蟻子。一一散去。我心酸淚下。問李家姆何不救之。答曰。罪大障深。安能即出。汝今怕否。人身難得。可勿持戒念佛。求生西方哉。汝能一念阿彌陀佛。吾當攜汝直往西方。汝意云何。我未及答。王聞言。復下跪。請菩薩且住。李家姆因語我言。因緣未到。姑俟異日。來此<span class='corr'>已</span>久。恐家中驚惶。可速去。持齋念佛。一意西方。兼習經呪。時至迎汝。勉之勉之。仍命轎送我。蹶然而醒。翼日汗出。病良<span class='corr'>已</span>。性三親聞其事。為書而傳之。詩云。鼓鐘于宮。聲聞于外。夫宮之為地也。邃矣阻矣。而鐘聲所及。洞然其無間也。浩然其莫禦也。故曰誠之不可揜如此。其鏡智道人之謂乎。</p>
<p>秀水馬宁良。名榮祖。為諸生。課徒以食。年三十餘。得咯血疾。遇祥峯文師。勸令念佛。病良<span class='corr'>已</span>。遂長齋受五戒。日課佛名三萬。如是十餘年。疾復作。臥牀月餘。自言三聖現前說法。日常在大光明中。臨終見佛來迎。連稱佛名。右脅而逝。事在乾隆五十六年。時文師方閉關吳門文星閣。修念佛三昧。其年冬。夜夢三人入室。南向坐。其一僧服。旁兩居士。神儀儼然。上有白光覆頂。文師禮足<span class='corr'>已</span>。問三大德自何方來。僧服者曰。自西方來。文師曰。莫非阿彌陀佛國中人否。曰。然。因問三大德何名。三人同聲答曰。汝名甚麼。文師曰。弟子法名達文。僧服者曰。卻來妄語。文師曰。真也非妄。僧服者又問。汝名甚麼。文師曰。弟子法名達文。僧服者云。還要妄語。文師曰。弟子實非妄語。如何上座云我妄語。僧服者曰。一切眾生以妄為真。執假為實。故受輪轉。若有智者。知是虗妄。即無輪轉汝莫自迷。失本真心。當知真心無心。真知無知。覺知乃魔。佛無知覺。汝當信受。莫懷疑惑。文師言下開解。復進曰。如上座之說。的是佛法。不可思議。請問上座。既自阿彌陀佛國中來。可曾見過阿彌陀佛否。左一人答曰。我向汝說。汝終不信。汝須親見始得。三人齊起。各向文師頂上一拍。為說偈曰。應當勤精進。修諸清淨業。因深則果實。慎勿生疑惑。又曰。諸法從心生。諸法從心滅。心法本來空。取舍不可得。又曰。生佛心法等。譬如夢中境。如幻三摩提。汝<span class='corr'>已</span>知少分。偈畢。忽見馬宁良嚴整威儀。頂禮三人。三人即騰空向西而去。空中樂音嘹亮。佛聲朗然。宁良更向文師三拜。曰。蒙師勸吾發心。歸依三寶。勤修淨業。今<span class='corr'>已</span>生淨土。得大安樂。故求菩薩來演妙法。以報深恩。又向文師三拜。合掌念佛。向西而去。適晨鐘乍發。瞿然而覺。向晨書之為紀夢篇。予惟文師此夢。有三因緣。一令修淨業人。解第一義。無念而念。無生而生。不住中途。直趨寶所。二令豁達狂禪。斷滅外道。知有淨土一門。發無上菩提。修如幻三昧。三馬生之逝。一往杳然。縱入蓮胎。孰聞孰見。略通消息。公據灼然。是因是果。如影隨形。豈可誣也。傳其事作蓮宗眼目云。</p>
<p>予妻費孺人既逝。玉壇弟子黃敬敷。為叩之普門大士。大士示云。一念能回向。送心先到西。功修久<span class='corr'>已</span>積。終不退菩提。現生懈慢國。將來可登九品。攷菩薩處胎經云。諸發意眾生。欲生阿彌陀佛國者。皆樂著懈慢國土。不能前進。袁小修記中郎語云。西方邊地。亦名懈慢國。信解未成。戒寶未全者。多生此。瓊樓近堂皆其侶也。費氏持戒之力。過彼二人。而慧解弗如。又未能精進。據因論果。邊地之生。理固然乎。并附論之。</p>
</div></div>
<p class='juan'>重訂西方公據卷下<span class='note-inline'>(終)</span></p>
</div><!-- end of div[@id='body'] -->
</body></html>