<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重訂西方公據</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1180-A 重訂西方公據敘</p><p>吳門諸信士集西方公據一書行世。閱今四十餘年。板漸模糊。或欲重刊新本。屬予校其得失。予閱其書。所繪諸圖。誘掖之意頗勤。而於古德遺文。信手攈拾。都無倫次。其詞句亦間有謬誤。不可不正也。於是芟煩補闕。釐為七門。由淺既深。背小向大。庶乎淨土之指南矣。公據之名。本東坡居士。東坡南行。以阿彌陀佛畫像自隨。曰。此軾往生公據也。至疾亟時。一方外友䇿以西方之事。東坡曰。西方不無。然箇裏著力不得。又云。著力即差。夫生死之際著力不得者。由其平日未嘗著力也。未嘗著力而曰著力即差。是猶枵腹而談龍肉也。吾甚惜東坡知有西方。而不能發至誠心深心回向發願心。徒取口頭解脫。遂至束手臨岐而莫能自㧞。豈不痛哉。菩薩從十信初心。發大勇猛。起大精進。歷十住十行十回向。復從初地乃至八地。方入無功用道。然猶不舍悲願。饒益眾生。不如是。無以滿足菩提分故。安有凡夫地中。未曾發足。便擬懸車。亦終老死於蓬蓽之間而<span class='corr'>已</span>。將次探泰華之嵯峨。窮江湖之浩渺。其可得乎。是書出。普願見聞隨喜。如說修行。不離當處。而脚下蓮華大如車輪。三心具足。一念往生。猶壯士之伸臂。不煩著力。正好著力。儻復較量於得與不得之間。真似癡人說夢也。遂錄付刻工而識其緣起如此。</p>
<p style="margin-left:1em">乾隆五十七年夏六月知歸學人彭際清題於文星閣僧舍</p>
</div>
<div class='div-other'><a id='mulu2' />
<p class='h1'>重訂西方公據發凡</p>
<ul class="">
<li><span class="corr"/>是書多為在家二眾指點津梁。故須剋數持名。分圖標行。俾不至為他岐所惑。若能脫去萬緣。淨念相繼。畢命為期。人我相忘。自他普度。魚兔在手。安用筌蹏矣。然諸師開示。言近指遠。三根普被。久修行人亦未可忽。識者寶諸。</li>

<li><span class="corr"/>舊本九品往生。俱圖佛像在蓮華內。往生係行者事。圖佛未安。今但畫蓮華。為行者標心之境。即自即他。不須取相。其分題四句。本大智法師十六觀頌。今仍其舊。校正四字。</li>

<li><span class="corr"/>蓮宗要典。自無量壽諸經外。如天親無量壽論。天台十疑論。天如或問。蓮池疏鈔。袁氏合論等書。專門述作。流通既久。承學之士。自可隨力搜覧。不能廣載。其諸師開示簡易切要者。略登數條。舉一反三。無嫌掛漏。其舊本所錄。詞旨淺近者汰之。</li>

<li><span class="corr"/>往生事驗。具載前刻淨土聖賢錄中。茲獨收拙著集驗書證兩篇。俱係當今事蹟。聞見確然。其舊本各條<span class="corr">已</span>見前錄。不贅。</li>

<li><span class="corr"/>淨業門頭。唯論了生脫死。不論世間福報。舊本雜<span class="corr">采</span>龍舒所集現前福報。用以引誘初機。所謂先以欲鉤牽。後令入佛智者與。然欲博覽周知。原書具在。此則唯勸往生。他不暇及。</li>
</ul></div>
<div class='div-other'><a id='mulu3' />
<p class='h1'>重訂西方公據目次</p>
<ul class="">
<li>卷上
<ul class="">
<li>序</li>

<li>發凡</li>

<li>一起教大綱</li>

<li>二淨業正因</li>

<li>三淨課儀式</li>

<li>四西方境觀</li>

<li>五往生功行</li>
</ul></li>

<li>卷下
<ul class="">
<li>六蓮宗開示
<ul class="">
<li>專雜二修說<span class="note-inline">(唐善導和尚)</span></li>

<li>臨終正念訣<span class="note-inline">(同上)</span></li>

<li>禪淨四料簡<span class="note-inline">(宋永明禪師)</span></li>

<li>往生問答<span class="note-inline">(同上)</span></li>

<li>勸人發願偈<span class="note-inline">(並)</span>敘<span class="note-inline">(慈照宗主)</span></li>

<li>修進工夫<span class="note-inline">(虎谿尊者)</span></li>

<li>專意一念<span class="note-inline">(同上)</span></li>

<li>開示<span class="note-inline">(明蓮池大師)</span></li>

<li>警<span class="corr">眾</span><span class="note-inline">(同上)</span></li>

<li>開示<span class="note-inline">(憨山大師)</span></li>

<li>示念佛法門<span class="note-inline">(蕅益法師)</span></li>
</ul></li>

<li>七往生現果
<ul class="">
<li>集驗<span class="note-inline">(知皈學人)</span></li>

<li>書證<span class="note-inline">(同上)</span></li>
</ul></li>
</ul></li>
</ul><p>重訂西方公據目次<span class='note-inline'>(終)</span></p>
</div>No. 1180
<p class='juan'><a id='mulu4' />重訂西方公據卷上</p><p class="byline">知歸學人　彭際清　集</p>
<div class='div-other'><a id='mulu5' />
<p class='h1'>一起教大綱</p><p>經言。從是西方過十萬億佛土。有世界名曰極樂。七寶莊嚴。無三惡道。亦無女人。衣食自然。壽命無量。其佛號阿彌陀。放大光明。接引一切念佛眾生。往生彼國。蓮華化生。不由胎藏。若人能一心歸命阿彌陀佛。每日合掌向西。專稱佛號。或數萬聲。或一萬聲。或千百聲。乃至臨終十念。俱得往生。見佛聞法。永不退轉。其知書識字者。每日誦小阿彌陀經一卷。或三卷。或隨力隨分。兼誦無量壽經。觀經。華嚴。法華。圓覺。金剛。楞嚴。維摩等經。及起信。唯識等論。俱係上品資糧。平居又須受持三歸五戒。集諸功德。回向西方。得效更穩。</p>
<p style="margin-left:1em">或以釋迦文佛降生之處。謂為西方淨土者。謬也。釋迦降生天竺。與此震旦同在南贍部洲。舉足可到。合四大部洲為一四天下。如此百億四天下。名為一佛土。從是而西。過十萬億佛土。乃至極樂世界。以此例彼。其相去豈直天淵而<span class='corr'>已</span>耶。</p>
<p>如來為一大事因緣出現於世。無非教人識自本心。明見佛性。是心是佛。離心無佛。於斯薦得。不歷程途。直趨寶所。是名念自性佛。亦名念實相佛。然此眾生根器不齊。猝難證入。即或依教生信。自肯承當。而無明未破。業種宛然。入胎出胎。迷失正念。無可奈何。所以復開往生淨土一門。教令念阿彌陀佛。回向西方極樂。由阿彌陀佛往昔因中。發四十八願。徧攝羣品。無論若智若愚。或善或惡。十念功成。橫截生死。故謂諸方便中最勝方便。欲入此門。先須知苦。既知苦<span class='corr'>已</span>。須求出苦。一切眾生以苦為樂。不思此身自無量劫來。暫在人天。驚同閃電。俄而銅柱鐵牀。魂遊地獄。俄而毛羣羽族。血染刀砧。皆由業識所牽。如牛拽磨。輪轉無窮。即今暫得此生。老病死衰。疾於呼吸。惡露不淨。無異臭屍。是非發決定心。起精進行。何由出離。更念人在世間。實賴天地父母生成之力。然天地父母。能賦我官駭。[田/廾]我衣食。而不能脫我苦輪。開我正覺。唯有阿彌陀佛大慈大悲。能救㧞我。能攝受我。承斯恩力。如虎負山。如龍得水。心心不捨。步步不離。三昧成時。現前見佛。自利利他。同登彼岸。豈不快哉。</p>
</div>
<div class='div-other'><a id='mulu6' />
<p class='h1'>二淨業正因</p><p>經云。欲生彼國者。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。如此三事。名為淨業。今先明歸戒。經云。昔有梵志饒財多寶。若布施時。金鉢盛銀。銀鉢盛金。乃至玉女象馬。衣裳房舍。各足八萬四千之數。如上施福。不如受三自歸。受三歸者。施一切眾生無畏。如上布施及受三歸福。復不如受五戒福。受五戒者。功德具滿故。凡受歸戒。須從師受。設未遇師時。先向佛前。日誦三歸章句。其五戒行之既熟。然後求師證明。如能發大菩提心。進受菩薩戒。則更善矣。其三歸云。</p>

<ul class="">
<li>歸依佛。不墮地獄。我今歸依佛。</li>

<li>歸依法。不墮餓鬼。我今歸依法。</li>

<li>歸依僧。不墮旁生。我今歸依僧。</li>
</ul><p>每時課畢。復稱云。</p>

<ul class="">
<li>自歸於佛。當願眾生。紹隆佛種。發無上意。</li>

<li>自歸於法。當願眾生。深入經藏。智慧如海。</li>

<li>自歸於僧。當願眾生。統理大眾。一切無礙。<span class="note-inline">(三節三拜)</span></li>
</ul><p>其五戒者。</p>

<ul class="">
<li>一不殺生。<span class="note-inline">(凡有生命。乃至魚蝦蚤蝨之類。俱不得殺。能放生者更善)</span></li>

<li>二不偷盜。<span class="note-inline">(凡非我所有。乃至一針一芥。不得故取。能布施者更善)</span></li>

<li>三不邪婬。<span class="note-inline">(凡非其匹偶。俱不得犯。能永斷慾事者更善)</span></li>

<li>四不妄語。<span class="note-inline">(凡無實之言。乃至呪詛惡罵。俱不切發。能勸人為善者更善)</span></li>

<li>五不飲酒<span class="note-inline">(自不飲酒。亦不得教人飲酒。能長齋不晚食者更善)</span></li>
</ul><p>經言。每月。初八。十四。十五。二十三。二十九。三十<span class='note-inline'>(如月小。則用二十八二十九)</span>凡六日。四天王巡行南洲。觀察人間善惡。又正五九凡三月。帝釋以大寶鏡。正照南洲。考核罪福。並宜齋戒念佛。懺悔修省。謂之年三齋。月六齋。又每月加初一。十八。二十四。二十八。為十齋<span class='note-inline'>(見地藏經)</span>初發心人。並宜留意。</p>
</div>
<div class='div-other'><a id='mulu7' />
<p class='h1'>三淨課儀式</p><p>每日晨昏。佛前焚香作禮。誦阿彌陀經一卷。唱云。</p>

<div class="lg regular"><div class='lg-row'>阿彌陀佛身金色　相好光明無等倫</div>
<div class='lg-row'>白毫宛轉五須彌　紺目澄清四大海</div>
<div class='lg-row'>光中化佛無數億　化菩薩眾亦無邊</div>
<div class='lg-row'>四十八願度眾生　九品咸令登彼岸</div>
</div>
<ul class="">
<li>南無西方極樂世界大慈大悲阿彌陀佛</li>

<li>南無阿彌陀佛<span class="note-inline">(或千聲或三千聲)</span></li>

<li>南無觀世音菩薩</li>

<li>南無大勢至菩薩</li>

<li>南無清淨大海眾菩薩<span class="note-inline">(各十聲)</span></li>
</ul><p>誦畢。稱佛名膜拜。或四十八。或二十四。少則九拜。菩薩海眾各三拜。拜時觀想聖容。如在瑠璃寶地。親聞說法。依正莊嚴。了然明白。隨誦回向文云。</p>
<p>一心歸命極樂世界阿彌陀佛。願以淨光照我。慈誓攝我。我今正念。稱如來名。為菩提道。求生淨土。佛昔本誓。若有眾生。欲生我國。至心信樂。乃至十念。若不生者。不取正覺。以此念佛因緣。得入如來大誓海中。承佛慈力。眾罪消滅。淨因增長。若臨命終。自知時至。身無病苦。心不貪戀。意不顛倒。如入禪定。佛及聖眾手執金臺。來迎接我。於一念頃。生極樂國。華開見佛。即聞佛乘。頓開佛慧。廣度眾生。滿菩提願。十方三世一切佛。一切菩薩摩訶薩。摩訶般若波羅蜜。</p>
<p>誦畢。稱三自歸。一稱一拜。<span class='note-inline'>(文見前)</span>如是行持。每日或二時。或四時。或六時。若有事緣。但行晨朝十念。謂盡一口氣為一念。制心不亂。一以當百。其餘隨力隨時。常提六字。或四字。不可忘失。</p>
<p>普賢行願品。若欲成就如來功德門。當修十種廣大行願。一者禮敬諸佛。二者稱讚如來。三者廣修供養。四者懺悔業障。五者隨喜功德。六者請轉法轉。七者請佛住世。八者常隨佛學。九者恒順眾生。十者普皆回向。</p>

<div class="lg regular"><div class='lg-row'>願我臨欲命終時　盡除一切諸障礙</div>
<div class='lg-row'>面見彼佛阿彌陀　即得往生安樂剎</div>
<div class='lg-row'>我既往生彼國<span class='corr'>已</span>　現前成就此大願</div>
<div class='lg-row'>一切圓滿盡無餘　利樂一切眾生界</div>
<div class='lg-row'>彼佛眾會咸清淨　我時於勝蓮華生</div>
<div class='lg-row'>親覩如來無量光　現前授我菩提記</div>
<div class='lg-row'>蒙彼如來授記<span class='corr'>已</span>　化身無數百俱胝</div>
<div class='lg-row'>智力廣大徧十方　普利一切眾生界</div>
<div class='lg-row'>乃至虗空世界盡　眾生及業煩惱盡</div>
<div class='lg-row'>如是一切無盡時　我願究竟恒無盡</div>
<div class='lg-row'>我此普賢殊勝行　無邊勝福皆回向</div>
<div class='lg-row'>普願沈溺諸眾生　速往無量光佛剎</div>
</div><p style="margin-left:1em">右節錄普賢行願品末卷文。此卷攝全部華嚴。指歸極樂。能讀誦全卷者。最是往生捷徑。或但用此節文。作夜課回向。俾菩提苗日夕增長。其生品亦定當殊勝也。</p>
</div>
<div class='div-other'><a id='mulu8' />
<p class='h1'>四西方境觀</p>
<div class='div-other'><a id='mulu9' /><p>修淨業者。持名之外。必兼觀想。觀想之法。具詳觀無量壽佛經。今不具錄。但依慈雲大師所明觀法。出其大略云。欲修往生觀者。當於一處。繩牀西向。跏趺端坐。頂脊相對。不昂不傴。調和氣息。定住其心。所修觀門。略示二種。仍逐所宜。不必并用。一者普觀。自想即時所修。計功合生極樂世界。當便起心生於彼想。於蓮華中。結跏趺坐。作華合想。作華開想。當華開時。有五百色光來照身想。作眼目開想。見佛菩薩及國土想。即於佛前坐聽妙法。及聞一切音聲。皆說所樂聞法。所聞要與十二部經合。作此想時。大須堅固。令心不散。心想明了。如眼所見。經久乃起。二者直想阿彌陀佛丈六金軀。坐於華上。專繫眉間白毫一相。其毫長一丈五尺。周圍五寸。外有八楞。其毫中空。右旋宛轉。在眉中間。瑩淨明徹。不可具說。顯映金顏。分劑分明。作此想時。停心注想。堅固勿移。然復應觀想念所見。若成未成。皆想念因緣。無實性相。所有皆空。一如鏡中面像。如水現月影。如夢如幻。即假即空即中。不一不異。非從非橫。不可思議。心想寂靜。則能成就念佛三昧。今繪接引見佛二圖。以資觀力。下用九蓮分標九品。蓮各四十八葉。以表所持佛名。一一流入如來願海。此土發願往生。彼寶池中。即生蓮華一本。精進者華日榮。懈怠者華日悴。九品高下。於此可驗。末總為一大圓圖。以表九品總歸一乘。故曰無不從茲法界流。無不還歸此法界。或有不樂修觀者。專一持名。亦無不可。持到一心不亂。三昧現前。即觀在其中矣。</p>
</div>
<div class='div-other'><a id='mulu10' />
<div class='div-other'><a id='mulu11' />
<p class='h3'>接引往生</p><div><img src='../images/X62p0264_01.gif' alt='X62p0264_01.gif' /></div>
<div><img src='../images/X62p0265_01.gif' alt='X62p0265_01.gif' /></div>
</div>
<div class='div-other'><a id='mulu12' />
<p class='h3'>見佛聞法</p><div><img src='../images/X62p0266_01.gif' alt='X62p0266_01.gif' /></div>
<div><img src='../images/X62p0267_01.gif' alt='X62p0267_01.gif' /></div>
</div>
<div class='div-other'><a id='mulu13' />
<p class='h3'>上品上生</p><div><img src='../images/X62p0268_01.gif' alt='X62p0268_01.gif' /></div>
<div><img src='../images/X62p0269_01.gif' alt='X62p0269_01.gif' /></div>
</div>
<div class='div-other'><a id='mulu14' />
<p class='h3'>上品中生</p><div><img src='../images/X62p0270_01.gif' alt='X62p0270_01.gif' /></div>
<div><img src='../images/X62p0271_01.gif' alt='X62p0271_01.gif' /></div>
</div>
<div class='div-other'><a id='mulu15' />
<p class='h3'>上品下生</p><div><img src='../images/X62p0272_01.gif' alt='X62p0272_01.gif' /></div>
<div><img src='../images/X62p0273_01.gif' alt='X62p0273_01.gif' /></div>
</div>
<div class='div-other'><a id='mulu16' />
<p class='h3'>中品上生</p><div><img src='../images/X62p0274_01.gif' alt='X62p0274_01.gif' /></div>
<div><img src='../images/X62p0275_01.gif' alt='X62p0275_01.gif' /></div>
</div>
<div class='div-other'><a id='mulu17' />
<p class='h3'>中品中生</p><div><img src='../images/X62p0276_01.gif' alt='X62p0276_01.gif' /></div>
<div><img src='../images/X62p0277_01.gif' alt='X62p0277_01.gif' /></div>
</div>
<div class='div-other'><a id='mulu18' />
<p class='h3'>中品下生</p><div><img src='../images/X62p0278_01.gif' alt='X62p0278_01.gif' /></div>
<div><img src='../images/X62p0279_01.gif' alt='X62p0279_01.gif' /></div>
</div>
<div class='div-other'><a id='mulu19' />
<p class='h3'>下品上生</p><div><img src='../images/X62p0280_01.gif' alt='X62p0280_01.gif' /></div>
<div><img src='../images/X62p0281_01.gif' alt='X62p0281_01.gif' /></div>
</div>
<div class='div-other'><a id='mulu20' />
<p class='h3'>下品中生</p><div><img src='../images/X62p0282_01.gif' alt='X62p0282_01.gif' /></div>
<div><img src='../images/X62p0283_01.gif' alt='X62p0283_01.gif' /></div>
</div>
<div class='div-other'><a id='mulu21' />
<p class='h3'>下品下生</p><div><img src='../images/X62p0284_01.gif' alt='X62p0284_01.gif' /></div>
<div><img src='../images/X62p0285_01.gif' alt='X62p0285_01.gif' /></div>
</div>
<div class='div-other'><a id='mulu22' />
<p class='h3'>九品同歸</p><div><img src='../images/X62p0286_01.gif' alt='X62p0286_01.gif' /></div>
<div><img src='../images/X62p0287_01.gif' alt='X62p0287_01.gif' /></div>
</div><p style="margin-left:1em">右九品蓮臺及大圓鏡圖。共四千八百圈。每誦佛名十串。以硃點一圈。合各串零頭。約得五百萬之數。積久點滿。又以黑白青黃四色點之。分點五次。計得二千五百萬。填滿後再易新本。若能勤行精進。每點各加十倍。以萬當千。更好。其舊本或向佛前焚化。或俟臨命終時焚化。仗此勝因。決生淨土。每本填滿。即注云。</p>
<p style="margin-left:1em">弟子　　持誦萬德洪名。滿　　萬　　之數。願與一切有情。回向菩提。求生淨土。</p>
</div></div>
<div class='div-other'><a id='mulu23' />
<p class='h1'>五往生功行</p>
<div class='div-other'><a id='mulu24' /><p>往生正因。念佛為主。功行為助。何名功行。一誦讀大乘。二勤行方便。大乘者。即前所列諸經。日誦一卷或數卷。周而復始。但須精熟。不必貪多。精熟後。尤貴博問先知。深解義趣。銷歸自性。方不枉費工夫。方便者。本蓮池大師作福圖說。條列如左。其四料簡曰。</p>
<p>作福不念佛。福盡還沈淪。念佛不作福。入道多苦辛。無福不念佛。地獄鬼畜羣。念佛兼作福。後證兩足尊。其作福條目云。</p>

<div class="lg regular"><div class='lg-row'>孝順父母　忠報君王　裝塑佛像　印造經典</div>
<div class='lg-row'>齋供僧伽　敬事師長　營修寺宇　流通善法</div>
<div class='lg-row'>禁絕宰殺　買放生命　飯食飢民　衣濟寒凍</div>
<div class='lg-row'>開掘義井　修理橋梁　平砌階道　普施茶湯</div>
<div class='lg-row'>看療病人　給散藥餌　伸雪冤枉　出減刑罪</div>
<div class='lg-row'>安養衰老　撫育孤孩　埋藏屍骨　給與棺木</div>
<div class='lg-row'>饒免債負　義讓財產　還他遺失　救濟患苦</div>
<div class='lg-row'>祈禳災難　薦拔亡魂　勸和爭訟　生全人命</div>
</div><p>如上所說誦經作福。俱可資助往生。尚有無始以來深重罪業。不加懺悔。莫能湔洗。所以普賢十大願王。懺悔居一。行者但勤行懺悔。臨命終時。直往西方。更無障礙。今繪四圖於左。首誦經。次懺悔。次作福。次普度。凡誦經禮懺。每一卷。加一點。如小阿彌陀經。三徧為一卷。心經二十一徧當一卷。懺用淨土及大悲等。不能禮懺者。<span class='corr'>但</span>稱南無阿彌陀佛。向西膜拜。每百拜。抵懺一卷。須至誠懇惻。如對目前。不得散亂。作福一件。如前加一點。其施錢功德。須分三等。力饒者以千錢為一件。次以三百錢為一件。下者以百錢為一件。至求生淨土。尤貴發菩提心。菩提者。覺也。覺則心佛眾生。三無差別。從前所有行願。自利居多。利他偏少。今別列一圖。運心分注。代彼四恩三有。回向菩提。求生淨土。庶得冤親等度。宏濟無窮。</p>
</div>
<div class='div-other'><a id='mulu25' />
<div class='div-other'><a id='mulu26' />
<p class='h3'>讀誦大乘</p><div><img src='../images/X62p0290_01.gif' alt='X62p0290_01.gif' /></div>
<div><img src='../images/X62p0291_01.gif' alt='X62p0291_01.gif' /></div>
</div>
<div class='div-other'><a id='mulu27' />
<p class='h3'>懺除業障</p><div><img src='../images/X62p0292_01.gif' alt='X62p0292_01.gif' /></div>
<div><img src='../images/X62p0293_01.gif' alt='X62p0293_01.gif' /></div>
</div>
<div class='div-other'><a id='mulu28' />
<p class='h3'>勤修方便</p><div><img src='../images/X62p0294_01.gif' alt='X62p0294_01.gif' /></div>
<div><img src='../images/X62p0295_01.gif' alt='X62p0295_01.gif' /></div>
</div>
<div class='div-other'><a id='mulu29' />
<p class='h3'>等度冤親</p><div><img src='../images/X62p0296_01.gif' alt='X62p0296_01.gif' /></div>
<div><img src='../images/X62p0297_01.gif' alt='X62p0297_01.gif' /></div>
</div><p style="margin-left:1em">右四圖。每圖四百八十圈。如前五次填滿。不能五次。即量行節減亦可。注云。</p>
<p style="margin-left:1em">弟子　　持誦　　經。共　千　百卷。願與一切有情。回向菩提。求生淨土。</p>
<p style="margin-left:1em">弟子　　禮誦　　懺儀。共　千　百卷。願與一切有情。回向菩提。求生淨土。</p>
<p style="margin-left:1em">弟子　　謹遵遺教。廣修眾善。今合計所行。共　千　百件。願與一切有情。回向菩提。求生淨土。</p>
<p style="margin-left:1em">弟子　　普為四恩三有。代申回向。今將所誦萬德洪名一圖。分為十分。一奉祖先父母。一奉帝主大臣。一奉三黨眷屬。一奉師友。一奉諸天。一奉諸鬼神眾。一奉地獄眾生。一奉冠帶人倫。一奉編氓下賤。一奉羽毛鱗介蜎飛蝡動之屬。盡此報身。同生淨土。</p>
</div></div>
<p class='juan'>重訂西方公據卷上</p>
</div><!-- end of div[@id='body'] -->
</body></html>