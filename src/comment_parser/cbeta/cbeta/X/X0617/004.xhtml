<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經卓解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu12' />妙法蓮華經卓解卷第四</p><p class="byline">姚秦三藏法師　鳩摩羅什　原譯</p><p class="byline">武原無依道人徐昌治覲周氏逗註</p>
<div class='div-other'><a id='mulu13' />
<div class='div-orig'><p>○五百弟子受記品第八</p>
</div>
<div class='div-commentary'><p style="margin-left:1em"><span class='note-inline'>(成佛不成佛。俱是辨空華之濃淡。受記不受記。俱是較兔角之短長。到此地。繫珠我也。醉酒我也。更何貧苦可拋。何富貴可得哉)</span>。</p>
<p class="lg-abnormal"><div class='lg-row'>一個圓明淨覺心　人人本具向他尋　必蒙受記方成佛　總是將金去換金</div>
</p></div>
<div class='div-orig'><p>爾時富樓那彌多羅尼子。從佛聞是智慧方便隨宜說法。又聞授諸大弟子阿耨多羅三藐三菩提記。復聞宿世因緣之事。復聞諸佛有大自在神通之力。得未曾有。心淨踊躍。即從座起。到於佛前。頭面禮足。却住一面。瞻仰尊顏。目不暫捨。而作是念。世尊甚奇特。所為希有。隨順世間。若干種性。以方便知見。而為說法。拔出眾生處處貪著。我等於佛功德。言不能宣。唯佛世尊。能知我等。深心本願。爾時佛告諸比丘。汝等見是富樓那彌多羅尼子不。</p>
</div>
<div class='div-commentary'><p style="margin-left:1em"><span class='note-inline'>(從父母得名。故云子)</span>。</p>
<p style="margin-left:1em"><span class='note-inline'>(見有二意。一見迹。二見功德。眾人但見迹為聲聞。而不能知本是菩薩。故云見否子不。速得佛否)</span>。</p>
</div>
<div class='div-orig'><p>我常稱其於說法。人中最為第一。</p>
</div>
<div class='div-commentary'><p style="margin-left:1em"><span class='note-inline'>(標其迹為說法第一。以法身妙體垂勝迹也)</span>。</p>
</div>
<div class='div-orig'><p>亦常歎其種種功德。</p>
</div>
<div class='div-commentary'><p style="margin-left:1em"><span class='note-inline'>(標其本地福慧。萬行法門。或云種種)</span>。</p>
</div>
<div class='div-orig'><p>精勤護持。助宣我法。能於四眾示教利喜具足解釋佛之正法。而大饒益同梵行者。</p>
</div>
<div class='div-commentary'><p style="margin-left:1em"><span class='note-inline'>(助宣我法者。即是迹中助宣半滿之法也。在鹿苑。迹為下根聲聞。即是護持助宣三藏半滿之法。迹在方等。示受彈呵。即是護持助宣對半明滿之法。迹在般若。即是護持助宣帶半明滿之法。迹在法華得悟。即是護持助宣廢半明滿之法)</span>。</p>
</div>
<div class='div-orig'><p>自捨如來無能盡其言論之辯。汝等勿謂富樓那。但能護持助宣我法。亦於過去九十億諸佛所護持助宣佛之正法。於彼說法人中亦最第一。又於諸佛所說空法。明了通達。得四無礙智。常能審諦清淨說法。無有疑惑。具足菩薩神通之力。隨其壽命常修梵行。彼佛世人。咸皆謂之實是聲聞。而富樓那以斯方便。饒益無量百千眾生。又化無量阿僧祇人。令立阿耨多羅三藐三菩提。為淨佛土故。常作佛事。教化眾生。</p>
</div>
<div class='div-commentary'><p style="margin-left:1em"><span class='note-inline'>(言富樓那。非止於我所助宣半滿之法。而於久遠佛所。亦復助宣半滿之法。令其生信。護持助宣。又於空法明了。即擬助宣帶半明滿之法。四無礙智。即四無礙辯。令各各得解。辯說無礙。一切聞者。悉解其言說。皆是真實。皆隨可度者。而有所益。立三菩薩者。即是助宣廢半明滿之法。藏。通。別。圓。四教)</span>。</p>
</div>
<div class='div-orig'><p>諸比丘。富樓那亦於七佛說法人中而得第一。今於我所說法。人中亦為第一。於賢劫中。當來諸佛說法人中亦復第一。而皆護持助宣佛法。亦於未來護持助宣無量無邊諸佛之法。教化饒益無量眾生。令立阿耨多羅三藐三菩提。為佛淨土故。常勤精進教化眾生。漸漸具足菩薩之道。過無量阿僧祇劫。當於此土得阿耨多羅三藐三菩提。號曰法明。如來。應供。正徧知。明行足。善逝。世間解。無上士。調御丈夫。天人師。佛。世尊。其佛以恒河沙等三千大千世界為一佛土。七寶為地。地平如掌。無有山陵谿㵎溝壑。七寶臺觀。充滿其中。諸天宮殿。近處虗空。人天交接。兩得相見。</p>
</div>
<div class='div-commentary'><p style="margin-left:1em"><span class='note-inline'>(地平如掌者。海底有石。名掌。此石無有一微塵許不平)</span>。</p>
</div>
<div class='div-orig'><p>無諸惡道。亦無女人。一切眾生皆以化生。無有婬欲。得大神通。身出光明。飛行自在。志念堅固。精進智慧。普皆金色。三十二相而自莊嚴。其國眾生。常以二食。一者法喜食。二者禪悅食。</p>
</div>
<div class='div-commentary'><p style="margin-left:1em"><span class='note-inline'>(法食。聞法也。法喜食者。正聞屬法食。聞<span class='corr'>已</span>為喜食。禪食者。謂以禪法自資。不須段食。法即是喜)</span>。</p>
</div>
<div class='div-orig'><p>有無量阿僧祇。千萬億那由他。諸菩薩眾。得大神通。四無礙智。善能教化眾生之類。其聲聞眾。算數校計所不能知。皆得具足六通三明。及八解脫。其佛國土有如是等無量功德莊嚴成就。劫名寶明。國名善淨。其佛壽命。無量阿僧祇劫。法住甚久。佛滅度後。起七寶塔。徧滿其國。爾時世尊。欲重宣此義而說偈言。</p>

<div class="lg regular"><div class='lg-row'>諸比丘諦聽　佛子所行道　善學方便故</div>
<div class='lg-row'>不可得思議　知眾樂小法　而畏於大智</div>
<div class='lg-row'>是故諸菩薩　作聲聞緣覺　以無數方便</div>
<div class='lg-row'>化諸眾生類　自說是聲聞　去佛道甚遠</div>
<div class='lg-row'>度脫無量眾　皆悉得成就　雖小欲懈怠</div>
<div class='lg-row'>漸當令作佛　內秘菩薩行　外現是聲聞</div>
<div class='lg-row'>少欲厭生死　實自淨佛土　示眾有三毒</div>
<div class='lg-row'>又現邪見相　我弟子如是　方便度眾生</div>
<div class='lg-row'>若我具足說　種種現化事　眾生聞是者</div>
<div class='lg-row'>心則懷疑惑　今此富樓那　於昔千億佛</div>
<div class='lg-row'>勤修所行道　宣護諸佛法　為求無上慧</div>
<div class='lg-row'>而於諸佛所　現居弟子上　名聞有智慧</div>
<div class='lg-row'>所說無所畏　能令眾歡喜　未曾有疲倦</div>
<div class='lg-row'>而以助佛事　<span class='corr'>已</span>度大神通　具四無礙智</div>
<div class='lg-row'>知諸根利鈍　常說清淨法　演暢如是義</div>
<div class='lg-row'>教諸千億眾　令住大乘法　而自淨佛土</div>
<div class='lg-row'>未來亦供養　無量無數佛　護助宣正法</div>
<div class='lg-row'>亦自淨佛土　常以諸方便　說法無所畏</div>
<div class='lg-row'>度不可計眾　成就一切智　供養諸如來</div>
<div class='lg-row'>護持法寶藏　其後得成佛　號名曰法明</div>
<div class='lg-row'>其國名善淨　七寶所合成　劫名為寶明</div>
<div class='lg-row'>菩薩眾甚多　其數無量億　皆度大神通</div>
<div class='lg-row'>威德力具足　充滿其國土　聲聞亦無數</div>
<div class='lg-row'>三明八解脫　得四無礙智　以是等為僧</div>
<div class='lg-row'>其國諸眾生　婬欲皆<span class='corr'>已</span>斷　純一變化生</div>
<div class='lg-row'>具相莊嚴身　法喜禪悅食　更無餘食想</div>
<div class='lg-row'>無有諸女人　亦無諸惡道　富樓那比丘</div>
<div class='lg-row'>功德悉成滿　當得斯淨土　賢聖眾甚多</div>
<div class='lg-row'>如是無量事　我今但略說</div>
</div><p>爾時千二百阿羅漢心自在者。作是念。我等歡喜得未曾有。若世尊各見授記。如餘大弟子者。不亦快乎。</p>
</div>
<div class='div-commentary'><p style="margin-left:1em"><span class='note-inline'>(千二百人。皆<span class='corr'>已</span>得小乘果。不為見思所惱。故心自在)</span>。</p>
</div>
<div class='div-orig'><p>佛知此等心之所念。告摩訶迦葉。是千二百阿羅漢。我今當現前次第與授阿耨多羅三藐三菩提記。於此眾中。我大弟子。憍陳如比丘。當供養六萬二千億佛。然後得成為佛。號曰普明。如來。應供。正徧知。明行足。善逝。世間解。無上士。調御丈夫。天人師。佛。世尊。其五百阿羅漢。優樓頻螺迦葉。伽耶迦葉。那提迦葉。迦留陀夷。優陀夷。阿㝹樓䭾。離婆多。劫賓那。薄拘羅。周陀。莎伽陀等。皆當得阿耨多羅三藐三菩提。盡同一號。名曰普明。</p>
</div>
<div class='div-commentary'><p style="margin-left:1em"><span class='note-inline'>(迦留陀夷。黑光也。優陀夷。日出時所生光。周陀。云周利。此云大路邊生。其母隨夫往他國久而有孕。垂產思歸。行至中路。即誕。如是二度。凡生二子。乃以大小別之。大即周陀。小即莎伽陀。亦云槃陀伽。此云小路邊生)</span>。</p>
</div>
<div class='div-orig'><p>爾時世尊。欲重宣此義而說偈言。</p>
</div>
<div class='div-commentary'><p style="margin-left:1em"><span class='note-inline'>(千二百人。咸欲得記者。亦如遇王饍。而希王勅也。同號普明者。同因四諦發明也。三乘同觀四諦。各得領悟。是知四諦為三乘之端首。先記陳那者。以其初解四諦也。佛許千二百。而別敘五百者。五百在會。其餘在外。前迦葉等。宣說佛法。引窮子為喻。如庫內珍財。元我故物。良由不能即認。勞長者方便誘引。經二十年。始知應分。此中喻以衣下寶珠。本非外有。任意可用)</span>。</p>
</div>
<div class='div-orig'>
<div class="lg regular"><div class='lg-row'>憍陳如比丘　當見無量佛　過阿僧祇劫</div>
<div class='lg-row'>乃成等正覺　常放大光明　具足諸神通</div>
<div class='lg-row'>名聞徧十方　一切之所敬　常說無上道</div>
<div class='lg-row'>故號為普明　其國土清淨　菩薩皆勇猛</div>
<div class='lg-row'>咸升妙樓閣　遊諸十方國　以無上供具</div>
<div class='lg-row'>奉獻於諸佛　作是供養<span class='corr'>已</span>　心懷大歡喜</div>
<div class='lg-row'>須臾還本國　有如是神力　佛壽六萬劫</div>
<div class='lg-row'>正法住倍壽　像法復倍是　法滅天人憂</div>
<div class='lg-row'>其五百比丘　次第當作佛　同號曰普明</div>
<div class='lg-row'>轉次而授記　我滅度之後　某甲當作佛</div>
<div class='lg-row'>其所化世間　亦如我今日　國土之嚴淨</div>
<div class='lg-row'>及諸神通力　菩薩聲聞眾　正法及像法</div>
<div class='lg-row'>壽命劫多少　皆如上所說　迦葉汝<span class='corr'>已</span>知</div>
<div class='lg-row'>五百自在者　餘諸聲聞眾　亦當復如是</div>
<div class='lg-row'>其不在此會　汝當為宣說</div>
</div><p>爾時五百阿羅漢。於佛前得授記<span class='corr'>已</span>。歡喜踊躍。即從座起。到於佛前。頭面禮足。悔過自責。世尊。我等常作是念。自謂<span class='corr'>已</span>得究竟滅度。今乃知之。如無智者。所以者何。我等應得如來智慧。而便自以小智為足。世尊。譬如有人。至親友家。醉酒而臥。是時親友官事當行。以無價寶珠。繫其衣裏。與之而去。</p>
</div>
<div class='div-commentary'><p style="margin-left:1em"><span class='note-inline'>(繫珠。譬領上王子結緣也。譬如有人。即二乘之機也。家即大乘教。醉酒臥者。當時大機暫發。無明暫伏。以得聞經。內心微解。如至親友家。奈無明未豁。如醉酒而臥)</span>。</p>
</div>
<div class='div-orig'><p>其人醉臥。都不覺知。</p>
</div>
<div class='div-commentary'><p style="margin-left:1em"><span class='note-inline'>(此領中間懈退。不受大法也。醉臥不覺知者。無明心重。尋復不憶也)</span>。</p>
</div>
<div class='div-orig'><p>起<span class='corr'>已</span>遊行。到於他國。為衣食故。勤力求索。甚大艱難。若少有所得。便以為足。</p>
</div>
<div class='div-commentary'><p style="margin-left:1em"><span class='note-inline'>(此領上中間接之以小。受三乘化也)</span>。</p>
</div>
<div class='div-orig'><p>於後親友。會遇見之。而作是言。善哉丈夫。何為衣食。乃至如是。我昔欲令汝得安樂五欲自恣。於某年日月。以無價寶珠。繫汝衣裏。今故現在。而汝不知。勤苦憂惱。以求自活。甚為癡也。</p>
</div>
<div class='div-commentary'><p style="margin-left:1em"><span class='note-inline'>(此示珠。譬宿世因緣也)</span>。</p>
</div>
<div class='div-orig'><p>汝今可以此寶。貿易所須。常可如意。無所乏短。</p>
</div>
<div class='div-commentary'><p style="margin-left:1em"><span class='note-inline'>(此勸貿。譬得記作佛也。珠雖價貴。必須貿易。方有用。了因內解。一解一切解。貿令現行。一行一切行)</span>。</p>
</div>
<div class='div-orig'><p>佛亦如是。為菩薩時。教化我等。令發一切智心。而尋廢忘。不知不覺。既得阿羅漢道。自謂滅度。資生艱難。得少為足。一切智願。猶在不失。今者世尊。覺悟我等。作如是言。諸比丘。汝等所得。非究竟滅。我久令汝等種佛善根。以方便故。示涅槃相。而汝謂為實得滅度。世尊。我今乃知實是菩薩。得受阿耨多羅三藐三菩提記。以是因緣。甚大歡喜。得未曾有。爾時阿若憍陳如等。欲重宣此義而說偈言。</p>

<div class="lg regular"><div class='lg-row'>我等聞無上　安隱授記聲　歡喜未曾有</div>
<div class='lg-row'>禮無量智佛　今於世尊前　自悔諸過咎</div>
<div class='lg-row'>於無量佛寶　得少涅槃分　如無智愚人</div>
<div class='lg-row'>便自以為足　譬如貧窮人　往至親友家</div>
<div class='lg-row'>其家甚大富　具設諸肴膳　以無價寶珠</div>
<div class='lg-row'>繫著內衣裏　默與而捨去　時臥不覺知</div>
<div class='lg-row'>是人既<span class='corr'>已</span>起　遊行詣他國　求衣食自濟</div>
<div class='lg-row'>資生甚艱難　得少便為足　更不願好者</div>
<div class='lg-row'>不覺內衣裏　有無價寶珠</div>
</div></div>
<div class='div-commentary'><p style="margin-left:1em"><span class='note-inline'>([月*肴]膳。譬大通佛所先聞方便。繫珠。譬王子覆講後結大緣)</span>。</p>
</div>
<div class='div-orig'>
<div class="lg regular"><div class='lg-row'>與珠之親友　後見此貧人　苦切責之<span class='corr'>己</span></div>
<div class='lg-row'>示以所繫珠　貧人見此珠　其心大歡喜</div>
<div class='lg-row'>富有諸財寶　五欲而自恣　我等亦如是</div>
<div class='lg-row'>世尊於長夜　常愍見教化　令種無上願</div>
<div class='lg-row'>我等無智故　不覺亦不知　得少涅槃分</div>
<div class='lg-row'>自足不求餘　今佛覺悟我　言非實滅度</div>
<div class='lg-row'>得佛無上慧　爾乃為真滅　我今從佛聞</div>
<div class='lg-row'>授記莊嚴事　及轉次受決　身心徧歡喜</div>
</div></div>
<div class='div-commentary'><p style="margin-left:1em"><span class='note-inline'>(一大藏教。不出藏通別圓。以三藏為小乘。故半屬小。滿屬大。助宣半滿。攝小於大也。對半明滿。申大于小也。帶半明滿。就小喻大也。廢半明滿。捨小趣大也。此〔智〕大師。判如來所說。惟阿難。迦葉。舍利弗。<span class='corr'>憍陳</span>如等。助佛四教。宣揚滿理。但藏中菩薩乘。非小乘。宜清涼師。派小。始。終。頓。圓。五教)</span>。</p>
</div></div>
<div class='div-other'><a id='mulu14' />
<div class='div-orig'><p>○授學無學人記品第九</p>
</div>
<div class='div-commentary'><p style="margin-left:1em"><span class='note-inline'>(學無學者。能一念回光。復還天性。無邊惡業。直不頓消。無邊功德。一時具足。更說什麼學無學)</span>。</p>
<p class="lg-abnormal"><div class='lg-row'>夙習未消須要滅　習消學滅總虗言　人人有水皆含月　我道無雲便是天</div>
</p></div>
<div class='div-orig'><p>爾時阿難。羅睺羅。而作是念。我等每自思惟。設得授記。不亦快乎。即從座起。到於佛前。頭面禮足。俱白佛言。世尊。我等於此。亦應有分。唯有如來我等所歸。又我等為一切世間天人阿修羅所見知識。阿難常為侍者。護持法藏。羅睺羅。是佛之子。若佛見授阿耨多羅三藐三菩提記者。我願既滿。眾望亦足。爾時學無學。聲聞弟子。二千人。皆從座起。偏袒右肩。到於佛前。一心合掌。瞻仰世尊。如阿難羅睺羅所願。住立一面。爾時佛告阿難。汝於來世。當得作佛。號山海慧自在通王。如來。應供。正徧知。明行足。善逝。世間解。無上士。調御丈夫。天人師。佛。世尊。當供養六十二億諸佛。護持法藏。然後得阿耨多羅三藐三菩提。教化二十千萬億恒河沙諸菩薩等。令成阿耨多羅三藐三菩提。國名常立勝幡。其土清淨。琉璃為地。劫名妙音徧滿。其佛壽命。無量千萬億阿僧祇劫。若人於千萬億無量阿僧祇劫中。算數校計不能得知。正法住世。倍於壽命。像法住世。復倍正法。阿難。是山海慧自在通王佛。為十方無量千萬億恒河沙等。諸佛如來所共讚歎。稱其功德。爾時世尊。欲重宣此義而說偈言。</p>

<div class="lg regular"><div class='lg-row'>我今僧中說　阿難持法者　當供養諸佛</div>
<div class='lg-row'>然後成正覺　號曰山海慧　自在通王佛</div>
<div class='lg-row'>其國土清淨　名常立勝幡　教化諸菩薩</div>
<div class='lg-row'>其數如恒沙　佛有大威德　名聞滿十方</div>
<div class='lg-row'>壽命無有量　以愍眾生故　正法倍壽命</div>
<div class='lg-row'>像法復倍是　如恒河沙等　無數諸眾生</div>
<div class='lg-row'>於此佛法中　種佛道因緣</div>
</div><p>爾時會中新發意菩薩八千人。咸作是念。我等尚不聞諸大菩薩得如是記。有何因緣。而諸聲聞。得如是決。爾時世尊。知諸菩薩心之所念。而告之曰。諸善男子。我與阿難等於空王佛所。同時發阿耨多羅三藐三菩提心。阿難常樂多聞。我常勤精進。是故我<span class='corr'>已</span>得成阿耨多羅三藐三菩提。而阿難護持我法。亦護將來諸佛法藏。教化成就諸菩薩眾。其本願如是。故獲斯記。阿難面於佛前自聞授記。及國土莊嚴。所願具足。心大歡喜。得未曾有。即時憶念過去無量千萬億諸佛法藏。通達無礙。如今所聞。亦識本願。爾時阿難而說偈言。</p>

<div class="lg regular"><div class='lg-row'>世尊甚希有　令我念過去　無量諸佛法</div>
<div class='lg-row'>如今日所聞　我今無復疑　安住於佛道</div>
<div class='lg-row'>方便為侍者　護持諸佛法</div>
</div><p>爾時佛告羅睺羅。汝於來世。當得作佛。號蹈七寶華。如來。應供。正徧知。明行足。善逝。世間解。無上士。調御丈夫。天人師。佛。世尊。當供養十世界微塵等數諸佛如來。常為諸佛而作長子。猶如今也。是蹈七寶華佛。國土莊嚴。壽命劫數。所化弟子。正法像法。亦如山海慧。自在通王如來無異。亦為此佛而作長子。過是<span class='corr'>已</span>後。當得阿耨多羅三藐三菩提。爾時世尊。欲重宣此義而說偈言。</p>

<div class="lg regular"><div class='lg-row'>我為太子時　羅睺為長子　我今成佛道</div>
<div class='lg-row'>受法為法子　於未來世中　見無量億佛</div>
<div class='lg-row'>皆為其長子　一心求佛道　羅睺羅密行</div>
<div class='lg-row'>唯我能知之　現為我長子　以示諸眾生</div>
<div class='lg-row'>無量億千萬　功德不可數　安住於佛法</div>
<div class='lg-row'>以求無上道</div>
</div><p>爾時世尊。見學無學二千人。其意柔輭。寂然清淨。一心觀佛。佛告阿難。汝見是學無學二千人不。唯然<span class='corr'>已</span>見。阿難。是諸人等。當供養五十世界微塵數諸佛如來。恭敬尊重。護持法藏。末後同時。於十方國。各得成佛。皆同一號。名曰寶相。如來。應供。正徧知。明行足。善逝。世間解。無上士。調御丈夫。天人師。佛。世尊。壽命一劫。國土莊嚴。聲聞菩薩。正法像法。皆悉同等。爾時世尊。欲重宣此義而說偈言。</p>

<div class="lg regular"><div class='lg-row'>是二千聲聞　今於我前住　悉皆與授記</div>
<div class='lg-row'>未來當成佛　所供養諸佛　如上說塵數</div>
<div class='lg-row'>護持其法藏　後當成正覺　各於十方國</div>
<div class='lg-row'>悉同一名號　俱時坐道場　以證無上慧</div>
<div class='lg-row'>皆名為寶相　國土及弟子　正法與像法</div>
<div class='lg-row'>悉等無有異　咸以諸神通　度十方眾生</div>
<div class='lg-row'>名聞普周徧　漸入於涅槃</div>
</div><p>爾時學無學二千人。聞佛授記。歡喜踊躍。而說偈言。</p>

<div class="lg regular"><div class='lg-row'>世尊慧燈明　我聞授記音　心歡喜充滿</div>
<div class='lg-row'>如甘露見灌</div>
</div></div>
<div class='div-commentary'><p style="margin-left:1em"><span class='note-inline'>(阿難是佛之弟。羅雲是佛之子授記居於後者。自疎而親也。二人之記。劫國莊嚴。壽命眷屬。皆出菩薩之上者。明其因深也。阿難與佛同時。發心不取速證。堅誓　法。羅雲於佛佛前。示為長子。密修梵行。不欲滯小聲聞。宜乎記居菩薩之上。羅雲即羅睺羅)</span>。</p>
</div></div>
<div class='div-other'><a id='mulu15' />
<div class='div-orig'><p>○法師品第十</p>
</div>
<div class='div-commentary'><p style="margin-left:1em"><span class='note-inline'>(此品明六種法師。一受持。二讀。三誦。四解說。五書寫。六供養。皆人中模範)</span>。</p>
<p class="lg-abnormal"><div class='lg-row'>當人只恐信不篤　信得篤時心即佛　如施五彩白紙中　不須百樣功勞碌</div>
</p></div>
<div class='div-orig'><p>爾時世尊。因藥王菩薩。告八萬大士。藥王。汝見是大眾中。無量諸天龍王。夜叉。乾闥婆。阿修羅。迦樓羅。緊那羅。摩睺羅伽。人與非人。及比丘。比丘尼。優婆塞。優婆夷。求聲聞者。求辟支佛者。求佛道者。</p>
</div>
<div class='div-commentary'><p style="margin-left:1em"><span class='note-inline'>(欲以妙法憑寄藥王。使其領受。告語八萬。皆流通也)</span>。</p>
</div>
<div class='div-orig'><p>如是等類。咸於佛前。聞妙法華經。一偈一句。乃至一念隨喜者。我皆與授記。當得阿耨多羅三藐三菩提。</p>
</div>
<div class='div-commentary'><p style="margin-left:1em"><span class='note-inline'>(若於佛前。當機妙悟者。是多聞深解。五百及二千是也。今所揀者。乃是八部四眾。三乘之類。故言如是等類。咸於佛前者。明其時節。值佛在座也。一句一偈者。聞法極少也。乃至一念者。時節最促也。隨喜者。自未有行。但隨喜其法也。皆與記當得菩提。明其得佛果也)</span>。</p>
</div>
<div class='div-orig'><p>佛告藥王。又如來滅度之後。若有人聞妙法華經。乃至一偈一句。一念隨喜者。我亦與授阿耨多羅三藐三菩提記。若復有人。受持讀誦。解說書寫。妙法華經。乃至一偈。於此經卷。敬視如佛。種種供養。華香瓔珞。抹香塗香燒香。繒葢幢幡。衣服伎樂。乃至合掌恭敬。</p>
</div>
<div class='div-commentary'><p style="margin-left:1em"><span class='note-inline'>(明現在下品師相。即是五種法師。十種供養也)</span>。</p>
</div>
<div class='div-orig'><p>藥王當知。是諸人等。<span class='corr'>已</span>曾供養十萬億佛。於諸佛所。成就大願。愍眾生故。生此人間。藥王。若有人問何等眾生。於未來世。當得作佛。應示是諸人等。於未來世。必得作佛。何以故。若善男子。善女人。於法華經。乃至一句受持讀誦。解說書寫。種種供養經卷。華香瓔珞。末香塗香燒香。繒葢幢幡。衣服伎樂。合掌恭敬。是人一切世間。所應瞻奉。應以如來供養。而供養之。當知此人。是大菩薩。成就阿耨多羅三藐三菩提。哀愍眾生。願生此間。廣演分別。妙法華經。</p>
</div>
<div class='div-commentary'><p style="margin-left:1em"><span class='note-inline'>(曾供養者。明先世因深也。愍眾生故生此人間。明現世功大也。若有人問下。明未來報重也)</span>。</p>
</div>
<div class='div-orig'><p>何況盡能受持。種種供養者。藥王當知。是人自捨清淨業報。於我滅度後。愍眾生故。生於惡世。廣演此經。若是善男子。善女人。我滅度後。能竊為一人說法華經。乃至一句。</p>
</div>
<div class='div-commentary'><p style="margin-left:1em"><span class='note-inline'>(下品師。亦許弘法。以助正教)</span>。</p>
</div>
<div class='div-orig'><p>當知是人。則如來使。如來所遣。行如來事。</p>
</div>
<div class='div-commentary'><p style="margin-left:1em"><span class='note-inline'>(經是如智所說。說於如理。今日行人。秉此如教。宣於如理。即是如來使也。行如來事者。如來以如智。照如理。為事)</span>。</p>
</div>
<div class='div-orig'><p>何況於大眾中。廣為人說。藥王。若有惡人。以不善心。於一劫中。現於佛前。常毀罵佛。其罪尚輕。若人以一惡言。毀訾在家出家。讀誦法華經者。其罪甚重。</p>
</div>
<div class='div-commentary'><p style="margin-left:1em"><span class='note-inline'>(初心學人。讀誦經者。若加毀訾。則能令其所學事廢。故獲罪多。佛既冤親平等。不受障礙。故言罪輕)</span>。</p>
</div>
<div class='div-orig'><p>藥王。其有讀誦法華經者。當知是人。以佛莊嚴而自莊嚴。</p>
</div>
<div class='div-commentary'><p style="margin-left:1em"><span class='note-inline'>(佛以定慧莊嚴。而說此經。若人讀誦此經者。則是能修佛之定慧也)</span>。</p>
</div>
<div class='div-orig'><p>則為如來肩所荷擔。</p>
</div>
<div class='div-commentary'><p style="margin-left:1em"><span class='note-inline'>(在背為荷。在肩為擔。若人讀誦此經。則能得佛非權非實法身之體。亦能得佛能權能實二智之用)</span>。</p>
</div>
<div class='div-orig'><p>其所至方。應隨向禮。一心合掌。恭敬供養。尊重讚嘆。華香瓔珞。末香塗香燒香。繒葢幢幡。衣服[月*肴]饌。作諸伎樂。人中上供而供養之。應持天寶而以散之。天上寶聚。應以奉獻。所以者何。是人歡喜說法。須臾聞之。即得究竟阿耨多羅三藐三菩提故。</p>
</div>
<div class='div-commentary'><p style="margin-left:1em"><span class='note-inline'>(隨所向方者。上明以法為師。今明堪為人師。有所趣向。悉與實相相應。皆可敬順應供也)</span>。</p>
</div>
<div class='div-orig'><p>爾時世尊。欲重宣此義而說偈言。</p>
</div>
<div class='div-commentary'><p style="margin-left:1em"><span class='note-inline'>(妙經所詮之廣大。即當人自性之廣大。妙經所詮之義理。即當人自性之義理。妙經該始該終。即當人自性該始該終。妙經通真通俗。即當人自性通真通俗。當人不悟自性。於自性圓融之地。生物我見。生六十二見。乃至萬差。輪迴不<span class='corr'>已</span>)</span>。</p>
</div>
<div class='div-orig'>
<div class="lg regular"><div class='lg-row'>若欲住佛道　成就自然智　常當勤供養</div>
<div class='lg-row'>受持法華者　其有欲疾得　一切種智慧</div>
<div class='lg-row'>當受持是經　并供養持者　若有能受持</div>
<div class='lg-row'>妙法華經者　當知佛所使　愍念諸眾生</div>
<div class='lg-row'>諸有能受持　妙法華經者　捨於清淨土</div>
<div class='lg-row'>愍眾故生此　當知如是人　自在所欲生</div>
<div class='lg-row'>能於此惡世　廣說無上法　應以天華香</div>
<div class='lg-row'>及天寶衣服　天上妙寶聚　供養說法者</div>
<div class='lg-row'>吾滅後惡世　能持是經者　當合掌禮敬</div>
<div class='lg-row'>如供養世尊　上饌眾甘美　及種種衣服</div>
<div class='lg-row'>供養是佛子　冀得須臾聞　若能於後世</div>
<div class='lg-row'>受持是經者　我遣在人中　行於如來事</div>
<div class='lg-row'>若於一劫中　當懷不善心　作色而罵佛</div>
<div class='lg-row'>獲無量重罪　其有讀誦持　是法華經者</div>
<div class='lg-row'>須臾加惡言　其罪復過彼　有人求佛道</div>
<div class='lg-row'>而於一劫中　合掌在我前　以無數偈讚</div>
<div class='lg-row'>由是讚佛故　得無量功德　歎美持經者</div>
<div class='lg-row'>其福復過彼　於八十億劫　以最妙色聲</div>
<div class='lg-row'>及於香味觸　供養持經者　如是供養<span class='corr'>已</span></div>
<div class='lg-row'>若得須臾聞　則應自欣慶　我今獲大利</div>
<div class='lg-row'>藥王今告汝　我所說諸經　而於此經中</div>
<div class='lg-row'>法華最第一</div>
</div><p>爾時佛復告藥王菩薩摩訶薩。我所說經典。無量千萬億。<span class='corr'>已</span>說。今說。當說。而於其中。此法華經。最為難信難解。</p>
</div>
<div class='div-commentary'><p style="margin-left:1em"><span class='note-inline'>(<span class='corr'>已</span>者。大品<span class='corr'>已</span>上漸頓諸說也。今者。同一座席。同詮無量義經也。當者。謂涅槃也。大品等漸頓諸說。皆帶方便。取信為易。今法華。論法。則一切差別。融通歸一。論人。則師弟本迹。俱皆久遠。故難信解)</span>。</p>
</div>
<div class='div-orig'><p>藥王。此經是諸佛秘要之藏。不可分布妄授與人。</p>
</div>
<div class='div-commentary'><p style="margin-left:1em"><span class='note-inline'>(隱而不說為秘。總一切法為要。真如實相包蘊為藏。不可分布妄授者。深智可授。無智不信也)</span>。</p>
</div>
<div class='div-orig'><p>諸佛世尊之所守護。從昔<span class='corr'>已</span>來。未曾顯說。</p>
</div>
<div class='div-commentary'><p style="margin-left:1em"><span class='note-inline'>(未曾顯說者。於三藏中。不說二乘作佛。亦不明師弟本迹。方等般若。雖說實相之藏。亦未發迹顯本。故名為秘。迹即軌)</span>。</p>
</div>
<div class='div-orig'><p>而此經者。如來現在。猶多怨嫉。況滅度後。藥王當知。如來滅後。其能書持讀誦供養。為他人說者。如來則為以衣覆之。又為他方現在諸佛之所護念。是人有大信力。及志願力。諸善根力。當知是人。與如來共宿。則為如來手摩其頭。</p>
</div>
<div class='div-commentary'><p style="margin-left:1em"><span class='note-inline'>(佛世尚爾。何況未來。理在難化也。此法在人。則人尊貴。如來衣覆者。言能持說此經。即是修學大忍。是為衣覆。佛護念者尊崇實相。發生實智也。四信為信。四弘為願力。大智為善根力)</span>。</p>
</div>
<div class='div-orig'><p>藥王。在在處處。若說若讀。若誦若書。若經卷所住處。皆應起七寶塔。極令高廣嚴飾。不須復安舍利。所以者何。此中<span class='corr'>已</span>有如來全身。此塔應以一切華香瓔珞。繒葢幢幡。伎樂歌頌。供養恭敬。尊重讚歎。若有人得見此塔。禮拜供養。當知是等。皆近阿耨多羅三藐三菩提。</p>
</div>
<div class='div-commentary'><p style="margin-left:1em"><span class='note-inline'>(此法在處。即處貴。夫佛生處。得道轉法輪。入涅槃等處。皆應起塔。不復安舍利者。經卷為法身舍利)</span>。</p>
</div>
<div class='div-orig'><p>藥王。多有人在家出家。行菩薩道。若不能得見聞。讀誦書持。供養是法華經者。當知是人未善行菩薩道。若有得聞是經典者。乃能善行菩薩之道。</p>
</div>
<div class='div-commentary'><p style="margin-left:1em"><span class='note-inline'>(若未善行菩薩道者。稟前三教。未能巧度。若聞是經。即入圓教。名巧度。為善行也)</span>。</p>
</div>
<div class='div-orig'><p>其有眾生求佛道者。若見若聞。是法華經。聞<span class='corr'>已</span>信解受持者。當知是人。得近阿耨多羅三藐三菩提。</p>
</div>
<div class='div-commentary'><p style="margin-left:1em"><span class='note-inline'>(當知必得近三菩提果者。安樂行中。名為近處。此菩提果。佛眼佛智。知見處為體)</span>。</p>
</div>
<div class='div-orig'><p>藥王。譬如有人。渴乏須水。於彼高原。穿鑿求之。猶見乾土。知水尚遠。施功不<span class='corr'>已</span>。轉見濕土。遂漸至泥。其心決定知水必近。</p>
</div>
<div class='div-commentary'><p style="margin-left:1em"><span class='note-inline'>(一約觀門。一約教門。觀門者。眾生之心具諸煩惱。名高原。初從假入空。但見空。不見不空。斷四住惑。如鑿乾土。次從空出假。先知非假。今知非空。因茲二觀。得入中道。能伏無明。生聞思修。如獲清水)</span>。</p>
</div>
<div class='div-orig'><p>菩薩亦復如是。若未聞未解。未能修習是法華經。當知是人。去阿耨多羅三藐三菩提尚遠。若得聞解思惟修習。必知得近阿耨多羅三藐三菩提。</p>
</div>
<div class='div-commentary'><p style="margin-left:1em"><span class='note-inline'>(於法華中。獲聞思修。即是圓觀三慧。方能近果)</span>。</p>
<p style="margin-left:1em"><span class='note-inline'>(諸佛初中後說。莫不指歸自心成佛。苟能自信不疑。雖未即證。<span class='corr'>已</span>勝三乘。成佛不遠。如見濕土知水必近。勝彼高原也)</span>。</p>
</div>
<div class='div-orig'><p>所以者何。一切菩薩。阿耨多羅三藐三菩提。皆屬此經。此經開方便門。示真實相。是法華經藏。深固幽遠。無人能到。今佛教化。成就菩薩。而為開示。</p>
</div>
<div class='div-commentary'><p style="margin-left:1em"><span class='note-inline'>(一切菩薩者。明諸教中。權因也。三菩提者。明一切菩薩所得權果也。開方便門者。為實施權。總是方便。知是實相。即開也)</span>。</p>
</div>
<div class='div-orig'><p>藥王。若有菩薩。聞是法華經。驚疑怖畏。當知是為新發意菩薩。若聲聞人。聞是經驚疑怖畏。當知是為增上慢者。藥王。若有善男子。善女人。如來滅後。欲為四眾說是法華經者。云何應說。是善男子。善女人。入如來室。著如來衣。坐如來座。爾乃應為四眾廣說斯經。</p>
</div>
<div class='div-commentary'><p style="margin-left:1em"><span class='note-inline'>(室衣座三。名為三軌。修無緣慈。是入如來室。修寂滅忍。是著如來衣。修於中空。是坐如來座。軌。轍迹)</span>。</p>
</div>
<div class='div-orig'><p>如來室者。一切眾生中大慈悲心是。如來衣者。柔和忍辱心是。如來座者。一切法空是。</p>
</div>
<div class='div-commentary'><p style="margin-left:1em"><span class='note-inline'>(慈悲覆物。惠利歸<span class='corr'>己</span>。多之如室。悲拔一切苦。慈與一切樂。即人天涅槃常住等樂。如來衣者。遮彼惡障<span class='corr'>己</span>醜。各之為衣。如來座者。安心於空。方能安他安<span class='corr'>己</span>。名之為座)</span>。</p>
</div>
<div class='div-orig'><p>安住是中。然後以不懈怠心。為諸菩薩及四眾。廣說是法華經。</p>
</div>
<div class='div-commentary'><p style="margin-left:1em"><span class='note-inline'>(五種法師。用此三法自軌。用此化他利人)</span>。</p>
</div>
<div class='div-orig'><p>藥王。我於餘國遣化人。為其集聽法眾。亦遣化比丘。比丘尼。優婆塞。優婆夷。聽其說法。是諸化人。聞法信受。隨順不逆。若說法者。在空閑處。我時廣遣天龍鬼神。乾闥婆。阿修羅等。聽其說法。我雖在異國。時時令說法者。得見我身。若於此經忘失句讀。我還為說令得具足。爾時世尊。欲重宣此義而說偈言。</p>

<div class="lg regular"><div class='lg-row'>欲捨諸懈怠　應當聽此經　是經難得聞</div>
<div class='lg-row'>信受者亦難　如人渴須水　穿鑿於高原</div>
<div class='lg-row'>猶見乾燥土　知去水尚遠　漸見濕土泥</div>
<div class='lg-row'>決定知近水　藥王汝當知　如是諸人等</div>
<div class='lg-row'>不聞法華者　去佛智甚遠　若聞是深經</div>
<div class='lg-row'>決了聲聞法　是諸經之王　聞<span class='corr'>已</span>諦思惟</div>
<div class='lg-row'>當知此人等　近於佛智慧　若人說此經</div>
<div class='lg-row'>應入如來室　著於如來衣　而坐如來座</div>
<div class='lg-row'>處眾無所畏　廣為分別說　大慈悲為室</div>
<div class='lg-row'>柔和忍辱衣　諸法空為座　處此為說法</div>
<div class='lg-row'>若說此經時　有人惡口罵　加刀杖瓦石</div>
<div class='lg-row'>念佛故應忍　我千萬億土　現淨堅固身</div>
<div class='lg-row'>於無量億劫　為眾生說法</div>
</div></div>
<div class='div-commentary'><p style="margin-left:1em"><span class='note-inline'>(此總明如來以五事利益之意也)</span>。</p>
</div>
<div class='div-orig'>
<div class="lg regular"><div class='lg-row'>若我滅度後　能說此經者　我遣化四眾</div>
<div class='lg-row'>比丘比丘尼　及清淨士女　供養於法師</div>
<div class='lg-row'>引導諸眾生　集之令聽法　若人欲加惡</div>
<div class='lg-row'>刀仗及瓦石　則遣變化人　為之作衛護</div>
<div class='lg-row'>若說法之人　獨在空閒處　寂寞無人聲</div>
<div class='lg-row'>讀誦此經典　我爾時為現　清淨光明身</div>
<div class='lg-row'>若忘失章句　為說令通利　若人具是德</div>
<div class='lg-row'>或為四眾說　空處讀誦經　皆得見我身</div>
<div class='lg-row'>若人在空閒　我遣天龍王　夜叉鬼神等</div>
<div class='lg-row'>為作聽法眾　是人樂說法　分別無罣礙</div>
<div class='lg-row'>諸佛護念故　能令大眾喜　若親近法師</div>
<div class='lg-row'>速得菩薩道　隨順是師學　得見恒沙佛</div>
</div></div></div>
<div class='div-other'><a id='mulu16' />
<div class='div-orig'><p>○見寶塔品第十一</p>
</div>
<div class='div-commentary'><p style="margin-left:1em"><span class='note-inline'>(三周法備。四眾記圓。法身之談既全。本願之心亦足。故感過去之多寶佛塔。以致現在釋迦尊。集分身而開塔。會古今於一念。十方諸佛國。即是吾心)</span>。</p>
<p class="lg-abnormal"><div class='lg-row'>法身周遍莫他求　求則分明錯念頭　記得古人曾有語　騎牛不必更尋牛</div>
</p></div>
<div class='div-orig'><p>爾時佛前有七寶塔。高五百由旬。縱廣二百五十由旬。從地涌出。住在空中。種種寶物而莊校之。五千欄楯。龕室千萬。無數幢幡。以為嚴飾。垂寶瓔珞。寶鈴萬億而懸其上。四面皆出多摩羅䟦栴檀之香。充徧世界其諸幡葢。以金銀琉璃。硨磲碼碯。真珠玫瑰。七寶合成。高至四天王宮。</p>
</div>
<div class='div-commentary'><p style="margin-left:1em"><span class='note-inline'>(欄楯是總持。龕室千萬者。無量慈悲之室。亦是無量空舍。幢幡。是神通勝相。垂寶瓔珞者。四十地功德也。寶鈴萬億。即八音四辨。四面出香者。四諦道風也。高至四天王宮者。窮四諦理也)</span>。</p>
</div>
<div class='div-orig'><p>三十三天。雨天曼陀羅華。供養寶塔。餘諸天龍。夜叉乾闥婆。阿修羅。迦樓羅。緊那羅。摩睺羅伽。人非人等。千萬億眾。以一切華香瓔珞。幡葢伎樂。供養寶塔。恭敬尊重讚歎。爾時寶塔中。出大音聲。歎言善哉善哉。釋迦牟尼世尊。能以平等大慧。教菩薩法。佛所護念。妙法華經。為大眾說。如是如是。釋迦牟尼世尊。如所說者。皆是真實。</p>
</div>
<div class='div-commentary'><p style="margin-left:1em"><span class='note-inline'>(此多寶稱歎釋迦。正是證前開權顯實不虗也。大慧。即是諸佛智慧)</span>。</p>
</div>
<div class='div-orig'><p>爾時四眾。見大寶塔。住在空中。又聞塔中所出音聲。皆得法喜。怪未曾有。從座而起。恭敬合掌。却住一面。爾時有菩薩。摩訶薩。名大樂說。知一切世間。天人。阿修羅等。心之所疑。而白佛言。世尊。以何因緣。有此寶塔。從地涌出。又於其中。發是音聲。爾時佛告大樂說菩薩。此寶塔中。有如來全身。乃往過去東方無量千萬億阿僧祇世界。國名寶淨。彼中有佛。號曰多寶。其佛行菩薩道時。作大誓願。若我成佛滅度之後。於十方國土。有說法華經處。我之塔廟。為聽是經故。涌現其前。為作證明。讚言善哉。彼佛成道<span class='corr'>已</span>。臨滅度時。於天人大眾中。告諸比丘。我滅度後。欲供養我全身者。應起一大塔。其佛以神通願力。十方世界。在在處處。若有說法華經者。彼之寶塔。皆涌出其前。全身在於塔中。讚言善哉善哉。大樂說。今多寶如來塔。聞說法華經故。從地涌出。讚言善哉善哉。是時大樂說菩薩。以如來神力故。白佛言。世尊。我等願欲見此佛身。</p>
</div>
<div class='div-commentary'><p style="margin-left:1em"><span class='note-inline'>(前文假言托喻。一一皆指當人自心。猶恐不信。故借多寶現塔為證。塔中佛。即真心也。高五百由旬者。竪超五位也。縱廣二百五十由旬者。橫出二十五有也。住在空中。則上不依天。下不著地。依實相中道而住也。寶塔中有全身者。即眾生具有如來智慧德相也。實相清淨。出生一切法寶。故號多寶)</span>。</p>
</div>
<div class='div-orig'><p>佛告大樂說菩薩。摩訶薩。是多寶佛。有深重願。若我寶塔。為聽法華經故。出於諸佛前時。其有欲以我身示四眾者。彼佛分身諸佛。在於十方世界說法。盡還集一處。然後我身乃出現耳。大樂說。我分身諸佛。在於十方世界說法者。今應當集。大樂說白佛言。世尊。我等亦願欲見世尊分身諸佛。禮拜供養。爾時佛放白毫一光。即見東方五百萬億那由他恒河沙等國土諸佛。彼諸國土。皆以玻瓈為地。寶樹寶衣。以為莊嚴。無數千萬億菩薩充滿其中。徧張寶幔。寶網羅上。彼國諸佛。以大妙音而說諸法。及見無量千萬億菩薩。徧滿諸國。為眾說法。南西北方四維上下。白毫相光所照之處。亦復如是。爾時十方諸佛。各告眾菩薩言。善男子。我今應往娑婆世界。釋迦牟尼佛所。并供養多寶如來寶塔。時娑婆世界即變清淨。琉璃為地。寶樹莊嚴。黃金為繩。以界八道。無諸聚落村營城邑。大海江河山川林藪。燒大寶香。曼陀羅華。徧布其地。以寶網幔。羅覆其上。懸諸寶鈴。唯留此會眾。移諸天人。置於他土。是時諸佛。各將一大菩薩以為侍者。至娑婆世界。各到寶樹下。一一寶樹。高五百由旬。枝葉華果。次第莊嚴。諸寶樹下。皆有師子之座。高五由旬。亦以大寶而校飾之。爾時諸佛各於此座。結跏趺坐。如是展轉徧滿三千大千世界。而於釋迦牟尼佛一方所分之身。猶故未盡。時釋迦牟尼佛欲容受所分身諸佛故。八方各更變二百萬億那由他國。皆令清淨。無有地獄餓鬼畜生。及阿修羅。又移諸天人置於他土。所化之國。亦以琉璃為地。寶樹莊嚴。樹高五百由旬。枝葉華果。次第嚴飾。樹下皆有寶師子座。高五由旬。種種諸寶。以為莊校。亦無大海江河。及目真鄰陀山。摩訶目真鄰陀山。鐵圍山。大鐵圍山。須彌山等。諸山王。通為一佛國土。寶地平正。寶交露幔。徧覆其上。懸諸幡葢。燒大寶香。諸天寶華。徧布其地。</p>
</div>
<div class='div-commentary'><p style="margin-left:1em"><span class='note-inline'>(鄰陀云石。須彌云妙高)</span>。</p>
</div>
<div class='div-orig'><p>釋迦牟尼佛。為諸佛當來坐故。復於八方各更變二百萬億那由他國。皆令清淨。無有地獄餓鬼畜生。及阿修羅。又移諸天人。置於他土。所化之國。亦以琉璃為地。寶樹莊嚴。樹高五百由旬。枝葉華果。次第莊嚴。樹下皆有寶師子座。高五由旬。亦以大寶而校飾之。亦無大海江河。及目真鄰陀山。摩訶目真鄰陀山。鐵圍山。大鐵圍山。須彌山等。</p>
</div>
<div class='div-commentary'><p style="margin-left:1em"><span class='note-inline'>(鐵圍。四洲之外圍者。有大小之別。須彌。居四洲之中)</span>。</p>
</div>
<div class='div-orig'><p>諸山王。通為一佛國土。寶地平正。寶交露幔。徧覆其上。懸諸幡葢。燒大寶香。諸天寶華。徧布其地。爾時東方釋迦牟尼所分之身。百千萬億那由他恒河沙等國土中諸佛。各各說法。來集於此。如是次第。十方諸佛。皆悉來集。坐於八方。爾時一一方四百萬億那由他國土諸佛如來。徧滿其中。是時諸佛。各在寶樹下。坐師子座。皆遣侍者問訊釋迦牟尼佛。各齎寶華滿掬。而告之言。善男子。汝往詣耆闍崛山。釋迦牟尼佛所。如我辭曰。少病少惱。氣力安樂。及菩薩聲聞眾。悉安隱不。以此寶華散佛供養。而作是言。彼某甲佛與欲開此寶塔。諸佛遣使。亦復如是。爾時釋迦牟尼佛。見所分身佛。悉<span class='corr'>已</span>來集。各各坐於師子之座。皆聞諸佛與欲同開寶塔。即從座起。住虗空中。一切四眾。起立合掌。一心觀佛。於是釋迦牟尼佛。以右指開七寶塔戶。出大音聲。如却關鑰開大城門。</p>
</div>
<div class='div-commentary'><p style="margin-left:1em"><span class='note-inline'>(開塔表開〔維〕見佛表顯實。亦是證前。復將開後也)</span>。</p>
</div>
<div class='div-orig'><p>即時一切眾會。皆見多寶如來。於寶塔中。坐師子座。全身不散。如入禪定。又聞其言。善哉善哉。釋迦牟尼佛。快說是法華經。我為聽是經故。而來至此。爾時四眾等。見過去無量千萬億劫。滅度佛說如是言。歎未曾有。以天寶華聚。散多寶佛。及釋迦牟尼上。爾時多寶佛。於寶塔中。分半座與釋迦牟尼佛。而作是言。釋迦牟尼佛。可就此座。即時釋迦牟尼佛。入其塔中。坐其半座。結跏趺坐。</p>
</div>
<div class='div-commentary'><p style="margin-left:1em"><span class='note-inline'>(古佛塔現。示滅而不滅。釋迦入塔。示生而不生)</span>。</p>
</div>
<div class='div-orig'><p>爾時大眾見二如來。在七寶塔中。師子座上。結跏趺坐。各作是念。佛坐高遠。惟願如來。以神通力。令我等輩。俱處虗空。即時釋迦牟尼佛。以神通力。接諸大眾。皆在虗空。以大音聲。普告四眾。誰能於此娑婆國土。廣說妙法華經。今正是時。如來不久。當入涅槃。佛欲以此妙法華經。付囑有在。爾時世尊。欲重宣此義而說偈言。</p>

<div class="lg regular"><div class='lg-row'>聖主世尊　雖久滅度　在寶塔中</div>
<div class='lg-row'>尚為法來　諸人云何　不勤為法</div>
<div class='lg-row'>此佛滅度　無量數劫　處處聽法</div>
<div class='lg-row'>以難遇故　彼佛本願　我滅度後</div>
<div class='lg-row'>在在所往　常為聽法　又我分身</div>
<div class='lg-row'>無量諸佛　如恒沙等　來欲聽法</div>
<div class='lg-row'>及見滅度　多寶如來　各捨妙土</div>
<div class='lg-row'>及弟子眾　天人龍神　諸供養事</div>
<div class='lg-row'>令法久住　故來至此　為坐諸佛</div>
<div class='lg-row'>以神通力　移無量眾　令國清淨</div>
<div class='lg-row'>諸佛各各　詣寶樹下　如清淨池</div>
<div class='lg-row'>蓮華莊嚴　其寶樹下　諸師子座</div>
<div class='lg-row'>佛坐其上　光明嚴飾　如夜闇中</div>
<div class='lg-row'>然大炬火　身出妙香　徧十方國</div>
<div class='lg-row'>眾生蒙熏　喜不自勝　譬如大風</div>
<div class='lg-row'>吹小樹枝　以是方便　令法久住</div>
<div class='lg-row'>告諸大眾　我滅度後　誰能護持</div>
<div class='lg-row'>讀誦斯經　今於佛前　自說誓言</div>
<div class='lg-row'>其多寶佛　雖久滅度　以大誓願</div>
<div class='lg-row'>而師子吼　多寶如來　及與我身</div>
<div class='lg-row'>所集化佛　當知此意　諸佛子等</div>
<div class='lg-row'>誰能護法　當發大願　令得久住</div>
<div class='lg-row'>其有能護　此經法者　則為供養</div>
<div class='lg-row'>我及多寶　此多寶佛　處於寶塔</div>
<div class='lg-row'>常遊十方　為是經故　亦復供養</div>
<div class='lg-row'>諸來化佛　莊嚴光飾　諸世界者</div>
<div class='lg-row'>若說此經　則為見我　多寶如來</div>
<div class='lg-row'>及諸化佛　諸善男子　各諦思惟</div>
<div class='lg-row'>此為難事　宜發大願　諸餘經典</div>
<div class='lg-row'>數如恒沙　雖說此等　未足為難</div>
<div class='lg-row'>若接須彌　擲置他方　無數佛土</div>
<div class='lg-row'>亦未為難　若以足指　動大千界</div>
<div class='lg-row'>遠擲它國　亦未為難　若立有頂</div>
<div class='lg-row'>為眾演說　無量餘經　亦未為難</div>
<div class='lg-row'>若佛滅後　於惡世中　能說此經</div>
<div class='lg-row'>是則為難　假使有人　手把虗空</div>
<div class='lg-row'>而以遊行　亦未為難　於我滅後</div>
<div class='lg-row'>若自書持　若使人書　是則為難</div>
<div class='lg-row'>若以大地　置足甲上　升於梵天</div>
<div class='lg-row'>亦未為難　佛滅度後　於惡世中</div>
<div class='lg-row'>暫讀此經　是則為難　假使劫燒</div>
<div class='lg-row'>擔負乾草　入中不燒　亦未為難</div>
<div class='lg-row'>我滅度後　若持此經　為一人說</div>
<div class='lg-row'>是則為難　若持八萬　四千法藏</div>
<div class='lg-row'>十二部經　為人演說　令諸聽者</div>
<div class='lg-row'>得六神通　雖能如是　亦未為難</div>
<div class='lg-row'>於我滅後　聽受此經　問其義趣</div>
<div class='lg-row'>是則為難　若人說法　令千萬億</div>
<div class='lg-row'>無量無數　恒沙眾生　得阿羅漢</div>
<div class='lg-row'>具六神通　雖有是益　亦未為難</div>
<div class='lg-row'>於我滅後　若能奉持　如斯經典</div>
<div class='lg-row'>是則為誰</div>
</div></div>
<div class='div-commentary'><p style="margin-left:1em"><span class='note-inline'>(八萬四千。及十二部。皆通大小。若通於小。但令聽者得小乘神通。若立有頂。此約不得通者為況。故知圓經。暫讀暫說。誠為不易)</span>。</p>
</div>
<div class='div-orig'>
<div class="lg regular"><div class='lg-row'>我為佛道　於無量土　從始至今</div>
<div class='lg-row'>廣說諸經　而於其中　此經第一</div>
<div class='lg-row'>若有能持　則持佛身　諸善男子</div>
<div class='lg-row'>於我滅後　誰能受持　讀誦此經</div>
<div class='lg-row'>今於佛前　自說誓言　此經難持</div>
<div class='lg-row'>若暫持者　我則歡喜　諸佛亦然</div>
<div class='lg-row'>如是之人　諸佛所歎　是則勇猛</div>
<div class='lg-row'>是則精進　是名持戒　行頭陀者</div>
<div class='lg-row'>則為疾得　無上佛道　能於來世</div>
<div class='lg-row'>讀持此經　是真佛子　住淳善地</div>
<div class='lg-row'>佛滅度後　能解其義　是諸天人</div>
<div class='lg-row'>世間之眼　於恐畏世　能須臾說</div>
<div class='lg-row'>一切天人　皆應供養</div>
</div></div>
<div class='div-commentary'><p style="margin-left:1em"><span class='note-inline'>(此明能持此經。則成勝行也)</span>。</p>
</div></div>
<div class='div-other'><a id='mulu17' />
<div class='div-orig'><p>○提婆達多品第十二</p>
</div>
<div class='div-commentary'><p style="margin-left:1em"><span class='note-inline'>(此一品謂之得聞經之機。修道之要。乃成佛最速者也)</span>。</p>
<p class="lg-abnormal"><div class='lg-row'>虗空體本絕雲霞　縱有雲霞見自差　會得虗空本無物　仙人終日說蓮華</div>
</p></div>
<div class='div-orig'><p>爾時佛告諸菩薩。及天人四眾。吾於過去無量劫中。求法華經。無有懈倦。於多劫中。常作國王。發願求於無上菩提。心不退轉。為欲滿足六波羅蜜。勤行布施。心無吝惜。象馬七珍。國城妻子。奴婢僕從。頭目髓腦。身肉手足。不惜軀命。時世人民壽命無量。為於法故。捐捨國位。委政太子。擊鼓宣令。四方求法。誰能為我說大乘者。吾當終身供給走使。時有仙人來白王言。我有大乘。名妙法華經。若不違我。當為宣說。王聞仙言。歡喜踊躍。即隨仙人。供給所須。采果汲水。拾薪設食。乃至以身而為牀座。身心無倦。于時奉事經於千歲。為於法故。精勤給侍。令無所乏。爾時世尊。欲重宣此義而說偈言。</p>

<div class="lg regular"><div class='lg-row'>我念過去劫　為求大法故　雖作世國王</div>
<div class='lg-row'>不貪五欲樂　推鍾告四方　誰有大法者</div>
<div class='lg-row'>若為我解說　身當為奴僕　時有阿私仙</div>
</div></div>
<div class='div-commentary'><p style="margin-left:1em"><span class='note-inline'>(阿私仙。云無比)</span>。</p>
</div>
<div class='div-orig'>
<div class="lg regular"><div class='lg-row'>來白於大王　我有微妙法　世間所希有</div>
<div class='lg-row'>若能修行者　吾當為汝說　時王聞仙言</div>
<div class='lg-row'>心生大喜悅　即便隨仙人　供給於所須</div>
<div class='lg-row'>采薪及果蓏　隨時恭敬與　情存妙法故</div>
<div class='lg-row'>身心無懈倦　普為諸眾生　勤求於大法</div>
<div class='lg-row'>亦不為<span class='corr'>己</span>求　及以五欲樂　故為大國王</div>
<div class='lg-row'>勤求獲此法　遂致得成佛　今故為汝說</div>
</div><p>佛告諸比丘。爾時王者。則我身是。時仙人者。今提婆達多是。由提婆達多善知識故。令我具足六波羅蜜。慈悲喜捨。</p>
</div>
<div class='div-commentary'><p style="margin-left:1em"><span class='note-inline'>(善知識有三。一外護。二同行。三教授。言外護者。自<span class='corr'>己</span>身心為內。望他身心為外。言同行者。<span class='corr'>己</span>他遞相策發。人異行同故。言教授者。宣傳聖言。名之為教。訓誨於我。名之為授)</span>。</p>
</div>
<div class='div-orig'><p>三十二相。八十種好。紫磨金色。十力。四無所畏。四攝法。十八不共。神通道力。成等正覺。廣度眾生。皆因提婆達多善知識故。告諸四眾。提婆達多。却後過無量劫。當得成佛。號曰天王。如來。應供。正徧知。明行足。善逝。世間解。無上士。調御丈夫。天人師。佛世尊。世界名天道。時天王佛。住世二十中劫。廣為眾生說於妙法。恒河沙眾生。得阿羅漢果。無量眾生。發緣覺心。恒河沙眾生。發無上道心。得無生忍。至不退轉。</p>
</div>
<div class='div-commentary'><p style="margin-left:1em"><span class='note-inline'>(提婆達多。是佛積世惡友。而佛云由提婆達多善知識故。令我具足六波羅蜜。此乃處逆為順之象也。即彼龍類。而修菩薩行。且龍乃異類。女非男子。八歲非耆德。剎那非久修。一念獻珠。便得成佛者。明解佛性也)</span>。</p>
</div>
<div class='div-orig'><p>時天王佛。般涅槃後。正法住世。二十中劫。全身舍利。起七寶塔。高六十由旬。縱廣四十由旬。諸天人民。悉以雜華。末香燒香塗香。衣服瓔珞。幢幡寶葢。伎樂歌頌。禮拜供養。七寶妙塔。無量眾生。得阿羅漢果。無量眾生。悟辟支佛。不可思議眾生。發菩提心。至不退轉。</p>
</div>
<div class='div-commentary'><p style="margin-left:1em"><span class='note-inline'>(達多能為眾惡。故謂之極頑愚。大罪人。具足醜相。明者善觀不因訕謗。起冤親。所以佛亦授記作佛者。顯示惡業迹也。佛性本也。本既存。而迹可消。罪可滅。而佛可證。故引龍女頓成佛之事以實之)</span>。</p>
</div>
<div class='div-orig'><p>佛告諸比丘。未來世中。若有善男子。善女人。聞妙法華經。提婆達多品。淨心信敬。不生疑惑者。不墮地獄餓鬼畜生。生十方佛前。所生之處。常聞此經。若生人天中。受勝妙樂。若在佛前。蓮華化生。於時下方多寶世尊。所從菩薩。名曰智積。白多寶佛。當還本土。釋迦牟尼佛。告智積曰。善男子。且待須臾。此有菩薩。名文殊師利。可與相見。論說妙法。可還本土。爾時文殊師利。坐千葉蓮華。大如車輪。俱來菩薩。亦坐寶蓮華。從於大海。娑竭羅龍宮。自然涌出。住虗空中。詣靈鷲山。從蓮華下。至於佛所。頭面敬禮二世尊足。修敬<span class='corr'>已</span>畢。往智積所。共相慰問。却坐一面。</p>
</div>
<div class='div-commentary'><p style="margin-left:1em"><span class='note-inline'>(文殊既不起而往。其土亦即穢而淨)</span>。</p>
</div>
<div class='div-orig'><p>智積菩薩。問文殊師利。仁往龍宮。所化眾生。其數幾何。文殊師利言。其數無量。不可稱計。非口所宣。非心所測。且待須臾。自當證知。所言未竟。無數菩薩。坐寶蓮華。從海涌出。詣靈鷲山。住在虗空。此諸菩薩。皆是文殊師利之化度。具菩薩行。皆共論說六波羅蜜。本聲聞人。在虗空中。說聲聞行。今皆修行大乘空義。</p>
</div>
<div class='div-commentary'><p style="margin-left:1em"><span class='note-inline'>(今聞實教。悉住大乘法也)</span>。</p>
</div>
<div class='div-orig'><p>文殊師利謂智積曰。於海教化。其事如是。爾時智積菩薩以偈讚曰。</p>

<div class="lg regular"><div class='lg-row'>大智德勇徤　化度無量眾　今此諸大會</div>
<div class='lg-row'>及我皆<span class='corr'>已</span>見　演暢實相義　開闡一乘法</div>
<div class='lg-row'>廣導諸眾生　令速成菩提</div>
</div><p>文殊師利言。我於海中。唯常宣說妙法華經。智積問文殊師利言。此經甚深微妙。諸經中寶。世所希有。頗有眾生。勤加精進。修行此經。速得佛不。文殊師利言。有娑竭羅龍王女。年始八歲。智慧利根。善知眾生諸根行業。得陀羅尼。諸佛所說。甚深秘藏。悉能受持。深入禪定。了達諸法。於剎那頃。發菩提心。得不退轉。辯才無礙。慈念眾生。猶如赤子。功德具足。心念口演。微妙廣大。慈悲仁讓。志意和雅。能至菩提。</p>
</div>
<div class='div-commentary'><p style="margin-left:1em"><span class='note-inline'>(文殊所歎龍女。不出弘誓定慧諸行。智慧是慧。深入是定。慈念是誓)</span>。</p>
</div>
<div class='div-orig'><p>智積菩薩言。我見釋迦如來。於無量劫難行苦行。積功累德。求菩提道。未曾止息。觀三千大千世界。乃至無有如芥子許。非是菩薩捨身命處。為眾生故。然後乃得成菩提道。不信此女。於須臾頃便成正覺。言論未訖。時龍王女忽現於前。頭面禮敬。却住一面。以偈讚曰。</p>

<div class="lg regular"><div class='lg-row'>深達罪福相　徧照於十方　微妙淨法身</div>
<div class='lg-row'>具相三十二　以八十種好　用莊嚴法身</div>
<div class='lg-row'>天人所戴仰　龍神咸恭敬　一切眾生類</div>
<div class='lg-row'>無不宗奉者　又聞成菩提　唯佛當證知</div>
<div class='lg-row'>我闡大乘法　度脫苦眾生</div>
</div><p>時舍利弗。語龍女言。汝謂不久得無上道。是事難信。所以者何。女身垢穢。非是法器。云何能得無上菩提。佛道懸曠。經無量劫。勤苦積行。具修諸度。然後乃成。又女人身。猶有五障。一者不得作梵天王。二者帝釋。三者魔王。四者轉輪聖王。五者佛身。云何女身速得成佛。爾時龍女有一寶珠。價值三千大千世界。持以上佛。佛即受之。龍女謂智積菩薩。尊者舍利弗言。我獻寶珠。世尊納受。是事疾不。答言甚疾。女言。以汝神力。觀我成佛。復速於此。</p>
</div>
<div class='div-commentary'><p style="margin-left:1em"><span class='note-inline'>(圓珠表其修得圓因。奉佛是將因尅果。佛受疾者。表龍女獲果速也)</span>。</p>
</div>
<div class='div-orig'><p>當時眾會。皆見龍女。忽然之間。變成男子。具菩薩行。即往南方無垢世界。坐寶蓮華成等正覺。三十二相。八十種好。普為十方一切眾生演說妙法。</p>
</div>
<div class='div-commentary'><p style="margin-left:1em"><span class='note-inline'>(魔梵釋女。皆不捨身。不受身。悉於現身成佛。故偈言法性如大海。凡夫賢〔聖〕平等無高下。唯有心垢淨。取證如反掌)</span>。</p>
</div>
<div class='div-orig'><p>爾時娑婆世界。菩薩聲聞。天龍八部。人與非人。皆遙見彼龍女成佛。普為時會。人天說法。心大歡喜。悉遙敬禮。無量眾生。聞法解悟。得不退轉。無量眾生得受道記。無垢世界六反震動。娑婆世界三千眾生。住不退地。三千眾生。發菩提心。而得受記。</p>
</div>
<div class='div-commentary'><p style="margin-left:1em"><span class='note-inline'>(無量眾生等。彼土蒙益也。娑婆世界等。此土蒙益也。南方緣熟。宜以八相成道。此土緣薄。秪以龍女教化。此是權巧之力。得一身一切身。普現色身三昧也)</span>。</p>
</div>
<div class='div-orig'><p>時積菩薩。及舍利弗。一切眾會。默然信受。</p>
</div>
<div class='div-commentary'><p style="margin-left:1em"><span class='note-inline'>(智積初未信受。執別教為疑。身子亦未信受。挾三藏教為難。今方知龍女依圓修行。速疾成佛。故與一切默然信受也)</span>。</p>
</div></div>
<div class='div-other'><a id='mulu18' />
<div class='div-orig'><p>○持品第十三</p>
</div>
<div class='div-commentary'><p style="margin-left:1em"><span class='note-inline'>(二萬菩薩。奉命弘經。故名持品。經是照心之燈。心是持經之地)</span>。</p>
<p class="lg-abnormal"><div class='lg-row'>持此經時萬慮沉　逢違逆順莫呻吟　工夫做到至誠地　三世十方即一心</div>
</p></div>
<div class='div-orig'><p>爾時藥王菩薩摩訶薩。及大樂說菩薩摩訶薩。與二萬菩薩眷屬俱。皆於佛前作是誓言。惟願世尊。不以為慮。我等於佛滅後。當奉持讀誦說此經與。後惡世眾生。善根轉少。多增上慢。貪利供養。增不善根。遠離解脫。雖難可教化。我等當起大忍力。讀誦此經。持說書寫。種種供養。不惜身命。爾時眾中五百阿羅漢得受記者。白佛言世尊。我等亦自誓願於異國土。廣說此經。復有學無學八千人得受記者。從坐而起。合掌向佛。作是誓言。世尊。我等亦當於他國土廣說此經。所以者何。是娑婆國中。人多弊惡。懷增上慢。功德淺薄。瞋濁諂曲。心不實故。</p>
</div>
<div class='div-commentary'><p style="margin-left:1em"><span class='note-inline'>(此諸聲聞。既得授記。<span class='corr'>已</span>登初住。破無明惑。得無生忍。發起如來。抵於安樂也)</span>。</p>
<p style="margin-left:1em"><span class='note-inline'>(因寶塔品。深讚持經之人。提婆品。又誡求法者當盡誠。故藥王等二萬菩薩。發願持經。有五百聲聞八千有學。雖得授記。忍力未充。故誓願於他國持經。波闍波提比丘尼。自鄙女身。雖聞聲聞得記。猶疑絕分。今見龍女成佛。方乃發心)</span>。</p>
</div>
<div class='div-orig'><p>爾時佛姨母。摩訶波闍波提比丘尼。與學無學比丘尼六千人俱。從座而起。一心合掌。瞻仰尊顏。目不暫捨。於時世尊。告憍曇彌。</p>
</div>
<div class='div-commentary'><p style="margin-left:1em"><span class='note-inline'>(憍曇彌。尼眾主也)</span>。</p>
</div>
<div class='div-orig'><p>何故憂色而視如來。汝心將無謂我不說汝名。授阿耨多羅三藐三菩提記耶。憍曇彌。我先總說一切聲聞。皆<span class='corr'>已</span>授記。今汝欲知記者。將來之世。當於六萬八千億諸佛法中為大法師。及六千學無學比丘尼俱為法師。汝如是漸漸具菩薩道。當得作佛。號一切眾生喜見。如來。應供。正徧知。明行足。善逝。世間解。無上士。調御丈夫。天人師。佛。世尊。憍曇彌。是一切眾生喜見佛。及六千菩薩轉次授記。得阿耨多羅三藐三菩提。爾時羅睺羅母耶輸陀羅比丘尼。作是念。世尊於授記中。獨不說我名。佛告耶輸陀羅。汝於來世百千萬億諸佛法中。修菩薩行。為大法師。漸具佛道。於善國中當得作佛。號具足千萬光相。如來。應供。正徧知。明行足。善逝。世間解。無上士。調御丈夫。天人師。佛。世尊。佛壽無量阿僧祇劫。爾時摩訶波闍波提比丘尼。及耶輸陀羅比丘尼。并其眷屬。皆大歡喜。得未曾有。即於佛前而說偈言。</p>

<div class="lg regular"><div class='lg-row'>世尊導師　安隱天人　我等聞記</div>
<div class='lg-row'>心安具足</div>
</div><p>諸比丘尼說是偈<span class='corr'>已</span>。白佛言世尊。我等亦能於他方國廣宣此經。爾時世尊視八十萬億那由他諸菩薩摩訶薩。是諸菩薩。皆是阿惟越致。轉不退法輪。得諸陀羅尼。即從座起。至於佛前。一心合掌而作是念。若世尊告勅我等。持說此經者。當如佛教廣宣斯法。復作是念。佛今默然。不見告勅。我當云何。時諸菩薩敬順佛意。并欲自滿本願。便於佛前作師子吼。而發誓言。世尊。我等於如來滅後。周旋往反十方世界。能令眾生書寫此經。受持讀誦。解說其義。如法修行。正憶念。皆是佛之威力。惟願世尊。在於他方遙見守護。即時諸菩薩俱同發聲。而說偈言。</p>

<div class="lg regular"><div class='lg-row'>惟願不為慮　於佛滅度後　恐怖惡世中</div>
<div class='lg-row'>我等當廣說</div>
</div></div>
<div class='div-commentary'><p style="margin-left:1em"><span class='note-inline'>(諸菩薩等請護弘經。即是自述弘經方軌)</span>。</p>
</div>
<div class='div-orig'>
<div class="lg regular"><div class='lg-row'>有諸無智人　惡口罵詈等　及加刀杖者</div>
<div class='lg-row'>我等皆當忍　惡世中比丘　邪智心諂曲</div>
<div class='lg-row'>未得謂為得　我慢心充滿　或有阿練若</div>
<div class='lg-row'>納衣在空閒　自謂行真道　輕賤人間者</div>
<div class='lg-row'>貪著利養故　與白衣說法　為世所恭敬</div>
<div class='lg-row'>如六通羅漢　是人懷惡心　常念世俗事</div>
<div class='lg-row'>假名阿練若　好出我等過　而作如是言</div>
<div class='lg-row'>此諸比丘等　為貪利養故　說外道論義</div>
<div class='lg-row'>自作此經典　誑惑世間人　為求名聞故</div>
<div class='lg-row'>分別於是經　常在大眾中　欲毀我等故</div>
<div class='lg-row'>向國王大臣　婆羅門居士　及餘比丘眾</div>
<div class='lg-row'>誹謗說我惡　謂是邪見人　說外道論義</div>
</div></div>
<div class='div-commentary'><p style="margin-left:1em"><span class='note-inline'>(阿練若。或曰阿蘭若。大論翻遠離處。薩婆多論翻閑靜處。或翻無諍)</span>。</p>
</div>
<div class='div-orig'>
<div class="lg regular"><div class='lg-row'>我等敬佛故　悉忍是諸惡　為斯所輕言</div>
<div class='lg-row'>汝等皆是佛　如此輕慢言　皆當忍受之</div>
<div class='lg-row'>濁劫惡世中　多有諸恐怖　惡鬼入其身</div>
<div class='lg-row'>罵詈毀辱我　我等敬信佛　當著忍辱鎧</div>
<div class='lg-row'>為說是經故　忍此諸難事　我不愛身命</div>
<div class='lg-row'>但惜無上道　我等於來世　護持佛所囑</div>
<div class='lg-row'>世尊自當知　濁世惡比丘　不知佛方便</div>
<div class='lg-row'>隨宜所說法　惡口而嚬蹙　數數見擯出</div>
<div class='lg-row'>遠離於塔寺　如是等眾惡　念佛告敕故</div>
<div class='lg-row'>皆當忍是事　諸聚落城邑　其有求法者</div>
<div class='lg-row'>我皆到其所　說佛所囑法　我是世尊使</div>
<div class='lg-row'>處眾無所畏　我當善說法　願佛安隱住</div>
<div class='lg-row'>我於世尊前　諸來十方佛　發如是誓言</div>
<div class='lg-row'>佛自知我心</div>
</div></div>
<div class='div-commentary'><p style="margin-left:1em"><span class='note-inline'>(苫末羅。名金色王。摩睺羅伽。大蟒神。乾闥婆。樂神。兜率陀。名覩史多。阿修羅。名非天。迦樓羅〔公〕翅鳥。緊那羅。人非人。阿惟越致。即不退轉)</span>。</p>
<p style="margin-left:1em"><span class='note-inline'>(六欲天。四天王以形交為欲。忉利以風為欲。夜摩以抱持為欲。兜率以接手為欲。化樂以視笑為欲。他化以視為欲也。謂之天者。天然自然。樂勝身勝。亦名最勝。亦名光明。以其所欲不同。故名六欲天。五欲者。一財欲。二色欲。三飲食欲。四名欲。即勢名也。五睡眠欲。人之睡眠。怠墮放縱。樂著無厭也)</span>。</p>
<p style="margin-left:1em"><span class='note-inline'>(出世五欲。財即功德法財。色即三十二相。紫摩金色。食即法喜。禪悅食。名即十號具足。名稱普聞。睡即首楞嚴。三昧大定也)</span>。</p>
<p style="margin-left:1em"><span class='note-inline'>(細閱經旨。傭作原為方便。直領是佛本懷。若能目下自承當。何須門外覔三車。何必五十年後遇真子。火宅本是清涼地。癡窮盡是到家兒)</span>。</p>
<p style="margin-left:1em"><span class='note-inline'>(佛未出世。此法華經。隱隱在天地萬物。佛出世。顯示于佛口。佛去世。便是佛之分身。若不見此法華經。何處得聆佛語。何處得覩佛相)</span>。</p>
<p style="margin-left:1em"><span class='note-inline'>(諸法實相。不越世出世間。諸法之常境。眾生不悟諸法。不了法性。昧昧然于此境上。造諸惡業。流浪生死。故大聖指為夢幻。為泡影。令人于此法境上。求個無相無名。不動不變的真理。至聲聞等。未透諸法圓妙。于此境上。厭苦求樂。破有執空。故大聖指此諸法。即是真空。即是妙有。令人于此法境上。求個圓融妙會的覺性。若菩薩大乘。劫劫苦修。世世力進。務欲度盡眾生。證極道果。亦未直趨無上菩提。故大聖又指諸法。即是實相。即是法性。即是佛理)</span>。</p>
</div></div>
<p class='juan'>妙法蓮華經卓解卷第四</p>
</div><!-- end of div[@id='body'] -->
</body></html>