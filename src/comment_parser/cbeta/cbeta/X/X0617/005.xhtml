<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經卓解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu19' />妙法蓮華經卓解卷第五</p><p class="byline">姚秦三歲法師　鳩摩羅什　原譯</p><p class="byline">武原無依道人徐昌治覲周氏逗註</p>
<div class='div-other'><a id='mulu20' />
<div class='div-orig'><p>○安樂行品第十四</p>
</div>
<div class='div-commentary'><p style="margin-left:1em"><span class='note-inline'>(心無他適而自若。謂之安。性得其所而圓順。謂之樂。久不變動而功高。謂之行)</span>。</p>
<p class="lg-abnormal"><div class='lg-row'>要能安樂行無虧　念念心休向外馳　日久功深成一片　大千世界碧琉璃</div>
</p></div>
<div class='div-orig'><p>爾時文殊師利法王子菩薩摩訶薩。白佛言世尊。是諸菩薩甚為難有。敬順佛故。發大誓願。於後惡世。護持讀誦是法華經。</p>
</div>
<div class='div-commentary'><p style="margin-left:1em"><span class='note-inline'>(此歎前品深行菩薩。於濁惡世。能奉命弘經也)</span>。</p>
</div>
<div class='div-orig'><p>世尊。菩薩摩訶薩。於後惡世。云何能說是經。佛告文殊師利。若菩薩摩訶薩。於後惡世。欲說是經。當安住四法。</p>
</div>
<div class='div-commentary'><p style="margin-left:1em"><span class='note-inline'>(此標身口意誓願。四安樂也)</span>。</p>
</div>
<div class='div-orig'><p>一者安住菩薩。行處。親近處。能為眾生演說是經。文殊師利。云何名菩薩摩訶薩行處。若菩薩摩訶薩住忍辱地。柔和善順。而不卒暴。心亦不驚。又復於法無所行。而觀諸法如實相。亦不行不分別。是名菩薩摩訶薩行處。</p>
</div>
<div class='div-commentary'><p style="margin-left:1em"><span class='note-inline'>(約三法明行處。初約一法。二約二法。三約三法。皆安樂行)</span>。</p>
</div>
<div class='div-orig'><p>云何名菩薩摩訶薩親近處。菩薩摩訶薩。不親近國王王子大臣官長。</p>
</div>
<div class='div-commentary'><p style="margin-left:1em"><span class='note-inline'>(此下釋近處明。遠十惱亂。乃即遠而論近也)</span>。</p>
</div>
<div class='div-orig'><p>不親近諸外道。梵志尼犍子等。及造世俗文筆。讚咏外書。及路伽耶陀。逆路伽耶陀者。</p>
</div>
<div class='div-commentary'><p style="margin-left:1em"><span class='note-inline'>(此第二遠邪人法)</span>。</p>
<p style="margin-left:1em"><span class='note-inline'>(梵志出家外道。尼犍在家外道。伽陀順世外道。逆伽陀不順世間故)</span>。</p>
</div>
<div class='div-orig'><p>亦不親近諸有兇戲。相扠相撲。及那羅等。種種變現。</p>
</div>
<div class='div-commentary'><p style="margin-left:1em"><span class='note-inline'>(此第三遠兇戲也。相扠相撲。即兇戲也。那羅。此云力。即是角力戱。亦是設筋力戲也)</span>。</p>
</div>
<div class='div-orig'><p>又不親近旃陀羅。及畜猪羊雞狗。畋獵漁捕。諸惡律儀。如是人等。或時來者。則為說法。無所希望。</p>
</div>
<div class='div-commentary'><p style="margin-left:1em"><span class='note-inline'>(此第四遠旃陀羅也。旃陀羅云屠者。若親近。令人少慈)</span>。</p>
</div>
<div class='div-orig'><p>又不親近求聲聞比丘。比丘尼。優婆塞。優婆夷。亦不問訊。若於房中。若經行處。若在講堂中。不共住止。或時來者。隨宜說法。無所希求。</p>
</div>
<div class='div-commentary'><p style="margin-left:1em"><span class='note-inline'>(此第五遠二乘眾也。二乘之人。沉滯空寂。不能發菩提心也)</span>。</p>
</div>
<div class='div-orig'><p>文殊師利。又菩薩摩訶薩。不應於女人身。取能生欲想相。而為說法。亦不樂見。若入他家。不與小女處女寡女等共語。</p>
</div>
<div class='div-commentary'><p style="margin-left:1em"><span class='note-inline'>(此第六遠欲想也。欲想能害菩提心)</span>。</p>
</div>
<div class='div-orig'><p>亦復不近五種不男之人。以為親厚。</p>
</div>
<div class='div-commentary'><p style="margin-left:1em"><span class='note-inline'>(此第七遠不男也)</span>。</p>
</div>
<div class='div-orig'><p>不獨入他家。若有因緣。須獨入時。但一心念佛。</p>
</div>
<div class='div-commentary'><p style="margin-left:1em"><span class='note-inline'>(第八遠害)</span>。</p>
</div>
<div class='div-orig'><p>若為女人說法。不露齒笑。不現胸臆。乃至為法。猶不親厚。況復餘事。</p>
</div>
<div class='div-commentary'><p style="margin-left:1em"><span class='note-inline'>(此第九遠譏嫌也)</span>。</p>
</div>
<div class='div-orig'><p>不樂畜年少弟子。沙彌小兒。亦不樂與同師。</p>
</div>
<div class='div-commentary'><p style="margin-left:1em"><span class='note-inline'>(第十遠畜養也)</span>。</p>
</div>
<div class='div-orig'><p>常好坐禪。在於閑處。修攝其心。文殊師利。是名初親近處。復次菩薩摩訶薩。觀一切法空。</p>
</div>
<div class='div-commentary'><p style="margin-left:1em"><span class='note-inline'>(前遠離十種惱亂。即是修戒。今常好坐禪。即是修定。次觀一切法空。即是修慧)</span>。</p>
</div>
<div class='div-orig'><p>如實相不顛倒。不動不退不轉。如虗空無所有性。一切語言道斷。不生不出不起。無名無相。實無所有。無量無邊無礙無障。</p>
</div>
<div class='div-commentary'><p style="margin-left:1em"><span class='note-inline'>(不顛等者。凡夫依正二報之法。本是無常。反執為常。本是苦。反執為樂。本無我。反執為我。本不淨。反執為淨。此凡夫四倒也。二乘於常樂我淨四德。反執為苦無常無我不淨。此二乘四倒也。菩薩無此八倒。故云不顛倒。不動者。不為分段變易二種生死所動也。不退者。契寂滅理也。不轉者。不似凡夫流轉生死。不似二乘轉凡成聖也)</span>。</p>
</div>
<div class='div-orig'><p>但以因緣有。從顛倒生。故說常樂。觀如是法相。是名菩薩摩訶薩第二親近處。</p>
</div>
<div class='div-commentary'><p style="margin-left:1em"><span class='note-inline'>(上直明中道觀慧。非解非惑。絕二邊之相。今明雙照二邊。從惑因緣。生生死。從解因緣。生涅槃)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>若有菩薩　於後惡世　無怖畏心</div>
<div class='lg-row'>欲說是經　應入行處　及親近處</div>
<div class='lg-row'>常離國王　及國王子　大臣官長</div>
<div class='lg-row'>㐫險戲者　及旃陀羅　外道梵志</div>
<div class='lg-row'>亦不親近　增上慢人　貪著小乘</div>
<div class='lg-row'>三藏學者　破戒比丘　名字羅漢</div>
<div class='lg-row'>及比丘尼　好戲笑者　深著五欲</div>
<div class='lg-row'>求現滅度　諸優婆夷　皆勿親近</div>
<div class='lg-row'>若是人等　以好心來　到菩薩所</div>
<div class='lg-row'>為聞佛道　菩薩則以　無所畏心</div>
<div class='lg-row'>不懷希望　而為說法　寡女處女</div>
<div class='lg-row'>及諸不男　皆勿親近　以為親厚</div>
<div class='lg-row'>亦莫親近　屠兒魁膾　畋獵漁捕</div>
<div class='lg-row'>為利殺害　販肉自活　衒賣女色</div>
<div class='lg-row'>如是之人　皆勿親近　兇險相撲</div>
<div class='lg-row'>種種嬉戲　諸婬女等　盡勿親近</div>
<div class='lg-row'>莫獨屏處　為女說法　若說法時</div>
<div class='lg-row'>無得戲笑　入里乞食　將一比丘</div>
<div class='lg-row'>若無比丘　一心念佛　是則名為</div>
<div class='lg-row'>行處近處　以此二處　能安樂說</div>
<div class='lg-row'>又復不行　上中下法　有為無為</div>
<div class='lg-row'>實不實法　亦不分別　是男是女</div>
<div class='lg-row'>不得諸法　不知不見　是則名為</div>
<div class='lg-row'>菩薩行處　一切諸法　空無所有</div>
<div class='lg-row'>無有常住　亦無起滅　是名智者</div>
<div class='lg-row'>所親近處　顛倒分別　諸法有無</div>
<div class='lg-row'>是實非實　是生非生　在於閑處</div>
<div class='lg-row'>修攝其心　安住不動　如須彌山</div>
<div class='lg-row'>觀一切法　皆無所有　猶如虗空</div>
<div class='lg-row'>無有堅固　不生不出　不動不退</div>
<div class='lg-row'>常住一相　是名近處　若有比丘</div>
<div class='lg-row'>於我滅後　入是行處　及親近處</div>
<div class='lg-row'>說斯經時　無有怯弱　菩薩有時</div>
<div class='lg-row'>入於靜室　以正憶念　隨義觀法</div>
<div class='lg-row'>從禪定起　為諸國王　王子臣民</div>
<div class='lg-row'>婆羅門等　開化演暢　說斯經典</div>
<div class='lg-row'>其心安隱　無有怯弱</div>
</div></div>
<div class='div-commentary'><p style="margin-left:1em"><span class='note-inline'>(此釋安樂之因。因正憶念。修智慧故。離諸取著。得法無我。內無顛倒。心不怯弱。名安樂也)</span>。</p>
</div>
<div class='div-orig'>
<div class="lg regular"><div class='lg-row'>文殊師利　是名菩薩　安住初法</div>
<div class='lg-row'>能於後世　說法華經</div>
</div><p>又文殊師利。如來滅後。於末法中。欲說是經。應住安樂行。若口宣說。若讀經時。不樂說人。及經典過。亦不輕慢諸餘法師。</p>
</div>
<div class='div-commentary'><p style="margin-left:1em"><span class='note-inline'>(始行弘經之人。遇求法者。但以大乘而為解說。深住弘經者。始末以三藏等三。顯於圓頓也)</span>。</p>
</div>
<div class='div-orig'><p>不說他人好惡長短。於聲聞人。亦不稱名說其過惡。亦不稱名讚歎其美。</p>
</div>
<div class='div-commentary'><p style="margin-left:1em"><span class='note-inline'>(不稱他短。不說<span class='corr'>己</span>長。於聲聞等者。聲聞根性不定。若歎二乘。或令彼退大取小。若毀呰二乘。或令其大小俱失。所以毀讚俱不應也)</span>。</p>
</div>
<div class='div-orig'><p>又亦不生怨嫌之心。善修如是安樂心故。諸有聽者。不逆其意。有所難問。不以小乘法答。但以大乘而為解說。令得一切種智。</p>
</div>
<div class='div-commentary'><p style="margin-left:1em"><span class='note-inline'>(上既觀諸法空。心<span class='corr'>已</span>住於空理。無所取著。必不執大而輕於小。但隨順物情。復不違於大乘法相)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>菩薩常樂　安隱說法　於清淨地</div>
<div class='lg-row'>而施牀座　以油塗身　澡浴塵穢</div>
<div class='lg-row'>著新淨衣　內外俱淨　安處法座</div>
<div class='lg-row'>隨問為說　若有比丘　及比丘尼</div>
<div class='lg-row'>諸優婆塞　及優婆夷　國王王子</div>
<div class='lg-row'>群臣士民　以微妙義　和顏為說</div>
<div class='lg-row'>若有難問　隨義而答　因緣譬喻</div>
<div class='lg-row'>敷演分別　以是方便　皆使發心</div>
<div class='lg-row'>漸漸增益　入於佛道　除懶墯意</div>
<div class='lg-row'>及懈怠想　離諸憂惱　慈心說法</div>
</div></div>
<div class='div-commentary'><p style="margin-left:1em"><span class='note-inline'>(怨嫌心起。則懈懶憂惱。今慈心說法。絕無怨嫌。精進無憂)</span>。</p>
</div>
<div class='div-orig'>
<div class="lg regular"><div class='lg-row'>晝夜常說　無上道教　以諸因緣</div>
<div class='lg-row'>無量譬喻　開示眾生　咸令歡喜</div>
<div class='lg-row'>衣服臥具　飲食醫藥　而於其中</div>
<div class='lg-row'>無所希望　但一心念　說法因緣</div>
<div class='lg-row'>願成佛道　令眾亦爾　是則大利</div>
<div class='lg-row'>安樂供養　我滅度後　若有比丘</div>
<div class='lg-row'>能演說斯　妙法華經　心無嫉恚</div>
<div class='lg-row'>諸惱障礙　亦無憂愁　及罵詈者</div>
<div class='lg-row'>又無怖畏　加刀杖等　亦無擯出</div>
<div class='lg-row'>安住忍故　智者如是　善修其心</div>
<div class='lg-row'>能住安樂　如我上說　其人功德</div>
<div class='lg-row'>千萬億劫　筭數譬喻　說不能盡</div>
</div><p>又文殊師利。菩薩摩訶薩。於後末世。法欲滅時。受持讀誦斯經典者。無懷嫉妬諂誑之心。</p>
</div>
<div class='div-commentary'><p style="margin-left:1em"><span class='note-inline'>(二乘欲出生死。故先<span class='corr'>除</span>貪欲。菩薩欲化他。故先除嗔見。嫉妬違慈悲。非化他之法。諂誑乖智慧。非自行之法)</span>。</p>
</div>
<div class='div-orig'><p>亦勿輕罵學佛道者。求其長短。若比丘。比丘尼。優婆塞。優婆夷。求聲聞者。求辟支佛者。求菩薩道者。無得惱之。令其疑悔。語其人言。汝等去道甚遠。終不能得一切種智。所以者何。汝是放逸之人。於道懈怠故。</p>
</div>
<div class='div-commentary'><p style="margin-left:1em"><span class='note-inline'>(比丘等四眾。皆有三乘之機。故云求聲聞等。此戒不應以圓。呵通教三乘者)</span>。</p>
</div>
<div class='div-orig'><p>又亦不應戲論諸法。有所諍競。當於一切眾生。起大慈悲。於諸如來。起慈父想。於諸菩薩。起大師想。於十方諸大菩薩。常應深心恭敬禮拜。於一切眾生。平等說法。以順法故。不多不少。乃至深愛法者。亦不為多說。</p>
</div>
<div class='div-commentary'><p style="margin-left:1em"><span class='note-inline'>(平等破偏執之諍。法本平等。故云順法。不多不少者。量其機器之利鈍也)</span>。</p>
</div>
<div class='div-orig'><p>文殊師利。是菩薩摩訶薩。於後末世。法欲滅時。有成就是第三安樂行者。說是法時。無能惱亂。</p>
</div>
<div class='div-commentary'><p style="margin-left:1em"><span class='note-inline'>(此結意安樂行也)</span>。</p>
</div>
<div class='div-orig'><p>得好同學。共讀誦是經。亦得大眾而來聽受。聽<span class='corr'>已</span>能持。持<span class='corr'>已</span>能誦。誦<span class='corr'>已</span>能說。說<span class='corr'>已</span>能書。若使人書。供養經卷。恭敬尊重讚歎。爾時世尊。欲重宣此義而說偈言。</p>

<div class="lg regular"><div class='lg-row'>若欲說是經　當捨嫉恚慢　諂誑邪偽心</div>
<div class='lg-row'>常修質直行　不輕蔑於人　亦不戲論法</div>
<div class='lg-row'>不令它疑悔　云汝不得佛　是佛子說法</div>
<div class='lg-row'>常柔和能忍　慈悲於一切　不生懈怠心</div>
<div class='lg-row'>十方大菩薩　愍眾故行道　應生恭敬心</div>
<div class='lg-row'>是則我大師　於諸佛世尊　生無上父想</div>
<div class='lg-row'>破於憍慢心　說法無障礙　第三法如是</div>
<div class='lg-row'>智者應守護　一心安樂行　無量眾所敬</div>
</div><p>又文殊師利。菩薩摩訶薩。於後末世。法欲滅時。有持是法華經者。</p>
</div>
<div class='div-commentary'><p style="margin-left:1em"><span class='note-inline'>(此下第四誓願安樂行也。以身口意與慈悲。發願流通此經)</span>。</p>
</div>
<div class='div-orig'><p>於在家出家人中。生大慈心。於非菩薩人中。生大悲心。應作是念。如是之人。則為大失。如來方便隨宜說法。不聞不知。不覺不問。不信不解。其人雖不問不信不解是經。我得阿耨多羅三藐三菩提時。隨在何地。以神通力。智慧力。引之令得住是法中。文殊師利。是菩薩摩訶薩。於如來滅後。有成就此第四法者。說是法時。無有過失。常為比丘。比丘尼。優婆塞。優婆夷。國王王子。大臣人民。婆羅門居士等。供養恭敬。尊重讚歎。虗空諸天為聽法故。亦常隨侍。若在聚落城邑。空閑林中。有人來欲難問者。諸天晝夜常為法故。而衛護之。能令聽者皆得歡喜。所以者何。此經是一切過去未來現在諸佛神力所護故。文殊師利。是法華經。於無量國中。乃至名字不可得聞。何況得見受持讀誦。文殊師利。譬如強力轉輪聖王。欲以威勢降伏諸國。而諸小王不順其命。時轉輪王起種種兵而往討伐。王見兵眾戰有功者。即大歡喜。隨功賞賜。或與田宅。聚落城邑。或與衣服嚴身之具。或與種種珍寶。金銀琉璃硨磲碼碯珊瑚琥珀象馬車乘奴婢人民。</p>
</div>
<div class='div-commentary'><p style="margin-left:1em"><span class='note-inline'>(田即三昧。宅即智慧。邑即三果。城即四果涅槃。衣服即慚忍善法。嚴身之具。種種七寶。即七覺支等)</span>。</p>
</div>
<div class='div-orig'><p>唯髻中明珠。不以與之。所以者何。獨王頂上有此一珠。若以與之。王諸眷屬。必大驚怪。</p>
</div>
<div class='div-commentary'><p style="margin-left:1em"><span class='note-inline'>(髻喻權。珠喻實。在頂上者。極果所宗。驚怪者。眾生大機未動。二乘疑惑驚怪)</span>。</p>
</div>
<div class='div-orig'><p>文殊師利。如來亦復如是。以禪定智慧力。得法國土。王於三界。而諸魔王不肯順伏。如來賢聖諸將。與之共戰。其有功者。心亦歡喜。於四眾中。為說諸經。令其心悅。賜以禪定解脫無漏根力。諸法之財。又復賜與涅槃之城。言得滅度。引導其心。令皆歡喜。而不為說是法華經。文殊師利。如轉輪王。見諸兵眾。有大功者。心甚歡喜。以此難信之珠。久在髻中。不妄與人。而今與之。</p>
</div>
<div class='div-commentary'><p style="margin-left:1em"><span class='note-inline'>(解髻。即開權。與珠即顯實)</span>。</p>
</div>
<div class='div-orig'><p>如來亦復如是。於三界中。為大法王。以法教化一切眾生。見賢聖軍。與五陰魔。煩惱魔。死魔。共戰。有大功勳。滅三毒。出三界。破魔網。爾時如來亦大歡喜。此法華經。能令眾生至一切智。一切世間多怨難信。先所未說而今說之。文殊師利。此法華經。是諸如來第一之說。於諸說中。最為甚深。末後賜與。如彼強力之王。久護明珠。今乃與之。文殊師利。此法華經。諸佛如來秘密之藏。於諸經中。最在其上。長夜守護。不妄宣說。始於今日。乃與汝等而敷演之。</p>
</div>
<div class='div-commentary'><p style="margin-left:1em"><span class='note-inline'>(一切內法內名。能知解。一切外法外名。亦能知解。但不能以一切道。起一切種。故名一切智)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>常行忍辱　哀愍一切　乃能演說</div>
<div class='lg-row'>佛所讚經　後末世時　持此經者</div>
<div class='lg-row'>於家出家　及非菩薩　應生慈悲</div>
<div class='lg-row'>斯等不聞　不信是經　則為大失</div>
<div class='lg-row'>我得佛道　以諸方便　為說此法</div>
<div class='lg-row'>令住其中　譬如強力　轉輪之王</div>
<div class='lg-row'>兵戰有功　賞賜諸物　象馬車乘</div>
<div class='lg-row'>嚴身之具　及諸田宅　聚落城邑</div>
<div class='lg-row'>或與衣服　種種珍寶　奴婢財物</div>
<div class='lg-row'>歡喜賜與　如有勇健　能為難事</div>
<div class='lg-row'>王解髻中　明珠賜之　如來亦爾</div>
<div class='lg-row'>為諸法王　忍辱大力　智慧寶藏</div>
<div class='lg-row'>以大慈悲　如法化世　見一切人</div>
<div class='lg-row'>受諸苦惱　欲求解脫　與諸魔戰</div>
<div class='lg-row'>為是眾生　說種種法　以大方便</div>
<div class='lg-row'>說此諸經　既知眾生　得其力<span class='corr'>已</span></div>
<div class='lg-row'>末後乃為　說是法華　如王解髻</div>
<div class='lg-row'>明珠與之　此經為尊　眾經中上</div>
<div class='lg-row'>我常守護　不妄開示　今正是時</div>
<div class='lg-row'>為汝等說　我滅度後　求佛道者</div>
<div class='lg-row'>欲得安隱　演說斯經　應當親近</div>
<div class='lg-row'>如是四法　讀是經者　常無憂惱</div>
<div class='lg-row'>又無病痛　顏色鮮白　不生貧窮</div>
<div class='lg-row'>卑賤醜陋　眾生樂見　如慕賢聖</div>
<div class='lg-row'>天諸童子　以為給使　刀杖不加</div>
<div class='lg-row'>毒不能害　若人惡罵　口則閉塞</div>
<div class='lg-row'>遊行無畏　如師子王　智慧光明</div>
<div class='lg-row'>如日之照　若於夢中　但見妙事</div>
<div class='lg-row'>見諸如來　坐師子座　諸比丘眾</div>
<div class='lg-row'>圍繞說法　又見龍神　阿修羅等</div>
<div class='lg-row'>數如恒沙　恭敬合掌　自見其身</div>
<div class='lg-row'>而為說法　又見諸佛　身相金色</div>
<div class='lg-row'>放無量光　照於一切　以梵音聲</div>
<div class='lg-row'>演說諸法　佛為四眾　說無上法</div>
<div class='lg-row'>見身處中　合掌讚佛　聞法歡喜</div>
<div class='lg-row'>而為供養　得陀羅尼　證不退智</div>
<div class='lg-row'>佛知其心　深入佛道　即為授記</div>
<div class='lg-row'>成最正覺　汝善男子　當於來世</div>
<div class='lg-row'>得無量智　佛之大道　國土嚴淨</div>
<div class='lg-row'>廣大無比　亦有四眾　合掌聽法</div>
<div class='lg-row'>又見自身　在山林中　修習善法</div>
<div class='lg-row'>證諸實相　深入禪定　見十方佛</div>
<div class='lg-row'>諸佛身金色　百福相莊嚴　聞法為人說</div>
<div class='lg-row'>常有是好夢　又夢作國王　捨宮殿眷屬</div>
<div class='lg-row'>及上妙五欲　行詣於道場　在菩提樹下</div>
<div class='lg-row'>而處師子座　求道過七日　得諸佛之智</div>
<div class='lg-row'>成無上道<span class='corr'>已</span>　起而轉法輪　為四眾說法</div>
<div class='lg-row'>經千萬億劫　說無漏妙法　度無量眾生</div>
<div class='lg-row'>後當入涅槃　如煙盡燈滅　若後惡世中</div>
<div class='lg-row'>說是第一法　是人得大利　如上諸功德</div>
</div></div></div>
<div class='div-other'><a id='mulu21' />
<div class='div-orig'><p>○從地涌出品第十五</p>
</div>
<div class='div-commentary'><p class="lg-abnormal"><div class='lg-row'>法身無去亦無來　可嘆時人空自猜　三際十方俱坐斷　乾坤信是眼中埃</div>
</p></div>
<div class='div-orig'><p>爾時他方國土諸來菩薩摩訶薩。過八恒河沙數。於大眾中起。合掌作禮而白佛言。世尊。若聽我等於佛滅後。在此娑婆世界。勤加精進。護持讀誦。書寫供養是經典者。當於此土而廣說之。爾時佛告諸菩薩摩訶薩眾。止善男子。不須汝等護持此經。所以者何。我娑婆世界。自有六萬恒河沙等菩薩摩訶薩。一一菩薩。各有六萬恒河沙眷屬。是諸人等。能於我滅後。護持讀誦。廣說此經。佛說是時。娑婆世界。三千大千國土。地皆振裂。而於其中。有無量千萬億菩薩摩訶薩。同時涌出。是諸菩薩身皆金色。三十二相。無量光明。先盡在此娑婆世界之下。此界虗空中住。</p>
</div>
<div class='div-commentary'><p style="margin-left:1em"><span class='note-inline'>(住處者。常寂光也。常即常德。寂即樂德。光即淨我二德。此四德秘密之藏。是其住處)</span>。</p>
</div>
<div class='div-orig'><p>是諸菩薩。聞釋迦牟尼佛所說音聲。從下發來。一一菩薩。皆是大眾唱導之首。各將六萬恒河沙眷屬。況將五萬四萬三萬二萬一萬恒河沙等眷屬者。況復乃至一恒河沙半恒河沙四分之一。乃至千萬億那由他分之一。況復千萬億那由他眷屬。況復億萬眷屬。況復千萬百萬乃至一萬。況復一千一百乃至一十。況復將五四三二一弟子者。況復單<span class='corr'>己</span>樂遠離行。如是等比。無量無邊。筭數譬喻所不能知。是諸菩薩。從地出<span class='corr'>已</span>。各詣虗空七寶妙塔多寶如來。釋迦牟尼佛所。到<span class='corr'>已</span>。向二世尊。頭面禮足。及至諸寶樹下。師子座上佛所。亦皆作禮。右遶三帀。合掌恭敬。以諸菩薩種種讚法。而以讚歎。住在一面。欣樂瞻仰於二世尊。是諸菩薩摩訶薩。從初涌出。以諸菩薩種種讚法而讚於佛。如是時間。經五十小劫。是時釋迦牟尼佛默然而坐。及諸四眾亦皆默然。五十小劫。佛神力故。令諸大眾。謂如半日。</p>
</div>
<div class='div-commentary'><p style="margin-left:1em"><span class='note-inline'>(五十小劫謂如半日。四眾徧見。此乃隱長而現短。借其神力。令狹而見廣。俱是不可思議也)</span>。</p>
</div>
<div class='div-orig'><p>爾時四眾亦以佛神力故。見諸菩薩。徧滿無量百千萬億國土虗空。是菩薩眾中有四導師。一名上行。二名無邊行。三名淨行。四名安立行。是四菩薩。於其眾中最為上首唱導之師。在大眾前。各共合掌觀釋迦牟尼佛而問訊言。世尊。少病少惱。安樂行不。所應度者受教易不。不令世尊生疲勞耶。爾時四大菩薩而說偈言。</p>

<div class="lg regular"><div class='lg-row'>世尊安樂　少病少惱　教化眾生</div>
<div class='lg-row'>得無疲倦　又諸眾生　受化易不</div>
<div class='lg-row'>不令世尊　生疲勞耶</div>
</div><p>爾時世尊。於菩薩大眾中而作是言。如是如是。諸善男子。如來安樂。少病少惱。諸眾生等。易可化度。無有疲勞。所以者何。是諸眾生。世世<span class='corr'>已</span>來。常受我化。亦於過去諸佛恭敬尊重。種諸善根。此諸眾生。始見我身。聞我所說。即皆信受。入如來慧。除先修習。學小乘者。如是之人。我今亦令得聞是經。入於佛慧。</p>
</div>
<div class='div-commentary'><p style="margin-left:1em"><span class='note-inline'>(根鈍德薄者。世世<span class='corr'>已</span>來。不受大化。故須開頓說漸。亦令此人。今聞法華。入於佛慧)</span>。</p>
</div>
<div class='div-orig'><p>爾時諸大菩薩而說偈言。</p>

<div class="lg regular"><div class='lg-row'>善哉善哉　大雄世尊　諸眾生等</div>
<div class='lg-row'>易可化度　能問諸佛　甚深智慧</div>
<div class='lg-row'>聞<span class='corr'>已</span>信行　我等隨喜</div>
</div><p>於時世尊。讚歎上首諸大菩薩。善哉善哉。善男子。汝等能於如來發隨喜心。爾時彌勒菩薩。及八千恒河沙諸菩薩眾。皆作是念。我等從昔<span class='corr'>已</span>來。不見不聞。如是大菩薩摩訶薩眾。從地涌出。住世尊前。合掌供養問訊如來。時彌勒菩薩摩訶薩。知八千恒河沙諸菩薩等心之所念。并欲自決所疑。合掌向佛以偈問曰。</p>

<div class="lg regular"><div class='lg-row'>無量千萬億　大眾諸菩薩　昔所未曾見</div>
<div class='lg-row'>願兩足尊說　是從何所來　以何因緣集</div>
<div class='lg-row'>巨身大神通　智慧叵思議　其志念堅固</div>
<div class='lg-row'>有大忍辱力　眾生所樂見　為從何所來</div>
<div class='lg-row'>一一諸菩薩　所將諸眷屬　其數無有量</div>
<div class='lg-row'>如恒河沙等　或有大菩薩　將六萬恒沙</div>
<div class='lg-row'>如是諸大眾　一心求佛道　是諸大師等</div>
<div class='lg-row'>六萬恒河沙　俱來供養佛　及護持是經</div>
<div class='lg-row'>將五萬恒沙　其數過於是　四萬及三萬</div>
<div class='lg-row'>二萬至一萬　一千一百等　乃至一恒沙</div>
<div class='lg-row'>半及三四分　億萬分之一　千萬那由他</div>
<div class='lg-row'>萬億諸弟子　乃至於半億　其數復過上</div>
<div class='lg-row'>百萬至一萬　一千及一百　五十與一十</div>
<div class='lg-row'>乃至三二一　單<span class='corr'>己</span>無眷屬　樂於獨處者</div>
<div class='lg-row'>俱來至佛所　其數轉過上　如是諸大眾</div>
<div class='lg-row'>若人行籌數　過於恒沙劫　猶不能盡知</div>
<div class='lg-row'>是諸大威德　精進菩薩眾　誰為其說法</div>
<div class='lg-row'>教化而成就　從誰初發心　稱揚何佛法</div>
<div class='lg-row'>受持行誰經　修習何佛道　如是諸菩薩</div>
<div class='lg-row'>神通大智力　四方地振裂　皆從中涌出</div>
<div class='lg-row'>世尊我昔來　未曾見是事　願說其所從</div>
<div class='lg-row'>國土之名號　我常遊諸國　未曾見是眾</div>
<div class='lg-row'>我於此眾中　乃不識一人　忽然從地出</div>
<div class='lg-row'>願說其因緣　今此之大會　無量百千億</div>
<div class='lg-row'>是諸菩薩等　皆欲知此事　是諸菩薩眾</div>
<div class='lg-row'>本末之因緣　無量德世尊　惟願決眾疑</div>
</div><p>爾時釋迦牟尼分身諸佛。從無量千萬億他方國土來者。在於八方諸寶樹下師子座上。結跏趺坐。其佛侍者。各各見是菩薩大眾。於三千大千世界四方從地涌出。住於虗空。各白其佛言。世尊。此諸無量無邊阿僧祇菩薩大眾。從何所來。爾時諸佛各告侍者。諸善男子。且待須臾。有菩薩摩訶薩。名曰彌勒。釋迦牟尼佛之所授記。次後作佛。<span class='corr'>已</span>問斯事。佛今答之。汝等自當因是得聞。</p>
</div>
<div class='div-commentary'><p style="margin-left:1em"><span class='note-inline'>(此他土菩薩疑也。其佛侍者。即他方菩薩分身眷屬)</span>。</p>
</div>
<div class='div-orig'><p>爾時釋迦牟尼佛告彌勒菩薩。善哉善哉。阿逸多。乃能問佛如是大事。汝等當共一心。被精進鎧。發堅固意。如來今欲顯發宣示諸佛智慧。諸佛自在神通之力。諸佛師子奮迅之力。諸佛威猛大勢之力。</p>
</div>
<div class='div-commentary'><p style="margin-left:1em"><span class='note-inline'>(自在神力者。過去益物也。師子奮迅者。十方分身所被之處。現在益物也。大勢威猛。未來益物也)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>當精進一心　我欲說此事　勿得有疑悔</div>
<div class='lg-row'>佛智叵思議　汝今出信力　住於忍善中</div>
<div class='lg-row'>昔所未聞法　今皆當得聞　我今安慰汝</div>
<div class='lg-row'>勿得懷疑懼　佛無不實語　智慧不可量</div>
<div class='lg-row'>所得第一法　甚深叵分別　如是今當說</div>
<div class='lg-row'>汝等一心聽</div>
</div><p>爾時世尊。說此偈<span class='corr'>已</span>。告彌勒菩薩。我今於此大眾宣告汝等。阿逸多。是諸大菩薩摩訶薩。無量無數阿僧祇。從地涌出。汝等昔所未見者。我於是娑婆世界得阿耨多羅三藐三菩提<span class='corr'>已</span>。教化示導是諸菩薩。調伏其心。令發道意。此諸菩薩。皆於是娑婆世界之下。此界虗空中住。於諸經典。讀誦通利。思惟分別。正憶念。阿逸多。是諸善男子等。不樂在眾。多有所說。常樂靜處。勤行精進。未曾休息。亦不依止人天而住。常樂深智。無有障礙。亦常樂於諸佛之法。一心精進。求無上慧。爾時世尊。欲重宣此義而說偈言。</p>

<div class="lg regular"><div class='lg-row'>阿逸汝當知　是諸大菩薩　從無數劫來</div>
<div class='lg-row'>修習佛智慧　悉是我所化　令發大道心</div>
<div class='lg-row'>此等是我子　依止是世界　常行頭陀事</div>
<div class='lg-row'>志樂於靜處　捨大眾憒閙　不樂多所說</div>
<div class='lg-row'>如是諸子等　學習我道法　晝夜常精進</div>
<div class='lg-row'>為求佛道故　在娑婆世界　下方空中住</div>
<div class='lg-row'>志念力堅固　常勤求智慧　說種種妙法</div>
<div class='lg-row'>其心無所畏　我於伽耶城　菩提樹下坐</div>
<div class='lg-row'>得成最正覺　轉無上法輪　爾乃教化之</div>
<div class='lg-row'>令初發道心　今皆住不退　悉當得成佛</div>
<div class='lg-row'>我今說實語　汝等一心信　我從久遠來</div>
<div class='lg-row'>教化是等眾</div>
</div></div>
<div class='div-commentary'><p style="margin-left:1em"><span class='note-inline'>(阿逸多。云無能勝。伽耶。山名)</span>。</p>
</div>
<div class='div-orig'><p>爾時彌勒菩薩摩訶薩。及無數諸菩薩等。心生疑惑怪未曾有。而作是念。云何世尊。於少時間。教化如是無量無邊阿僧祇諸大菩薩。令住阿耨多羅三藐三菩提。即白佛言。世尊。如來為太子時。出於釋宮。去伽耶城不遠。坐於道場。得成阿耨多羅三藐三菩提。從是<span class='corr'>已</span>來。始過四十餘年。世尊。云何於此少時。大作佛事。以佛勢力。以佛功德。教化如是無量大菩薩眾。當成阿耨多羅三藐三菩提。世尊。此大菩薩眾。假使有人。於千萬億劫。數不能盡。不得其邊。斯等久遠<span class='corr'>已</span>來。於無量無邊諸佛所。植諸善根。成就菩薩道。常修梵行。</p>
</div>
<div class='div-commentary'><p style="margin-left:1em"><span class='note-inline'>(此所化既多。行位深妙。又執遠而疑近也)</span>。</p>
</div>
<div class='div-orig'><p>世尊。如此之事。世所難信。譬如有人。色美髮黑。年二十五。指百歲人。言是我子。其百歲人。亦指年少。言是我父。生育我等。是事難信。</p>
</div>
<div class='div-commentary'><p style="margin-left:1em"><span class='note-inline'>(色美髮黑。總在年少。比如來是父。譬上成道近也。指百歲人。比地涌諸菩薩是子。譬上所化甚多也)</span>。</p>
</div>
<div class='div-orig'><p>佛亦如是。得道<span class='corr'>已</span>來。其實未久。而此大眾諸菩薩等。<span class='corr'>已</span>於無量千萬億劫。為佛道故。勤行精進。善入出住無量百千萬億三昧。得大神通。久修梵行。善能次第習諸善法。巧於問答。人中之寶。一切世間甚為希有。</p>
</div>
<div class='div-commentary'><p style="margin-left:1em"><span class='note-inline'>(善入出住者。九次第定。是善入。師子奮迅三昧。是善出。超越三昧。是善住)</span>。</p>
</div>
<div class='div-orig'><p>今日世尊。方云得佛道時。初令發心。教化示導。令向阿耨多羅三藐三菩提。世尊得佛未久。乃能作此大功德事。我等雖復信佛隨宜所說。佛所出言未曾虗妄。佛所知者皆悉通達。然諸新發意菩薩。於佛滅後。若聞是語。或不信受。而起破法罪業因緣。</p>
</div>
<div class='div-commentary'><p style="margin-left:1em"><span class='note-inline'>(分別而說。令謗者則生信。信者則增道)</span>。</p>
</div>
<div class='div-orig'><p>唯然世尊。願為解說。除我等疑。及未來世諸善男子。聞此事<span class='corr'>已</span>。亦不生疑。爾時彌勒菩薩。欲重宣此義而說偈言。</p>

<div class="lg regular"><div class='lg-row'>佛昔從釋種　出家近伽耶　坐於菩提樹</div>
<div class='lg-row'>爾來尚未久　此諸佛子等　其數不可量</div>
<div class='lg-row'>久<span class='corr'>已</span>行佛道　住於神通力　善學菩薩道</div>
<div class='lg-row'>不染世間法　如蓮華在水　從地而涌出</div>
<div class='lg-row'>皆起恭敬心　住於世尊前　是事難思議</div>
<div class='lg-row'>云何而可信　佛得道甚近　所成就甚多</div>
<div class='lg-row'>願為除眾疑　如實分別說　譬如少壯人</div>
<div class='lg-row'>年始二十五　示人百歲子　髮白而面皺</div>
<div class='lg-row'>是等我所生　子亦說是父　父少而子老</div>
<div class='lg-row'>舉世所不信　世尊亦如是　得道來甚近</div>
<div class='lg-row'>是諸菩薩等　志固無怯弱　從無量劫來</div>
<div class='lg-row'>而行菩薩道　巧於難問答　其心無所畏</div>
<div class='lg-row'>忍辱心決定　端正有威德　十方佛所讚</div>
<div class='lg-row'>善能分別說　不樂在人中　常好在禪定</div>
<div class='lg-row'>為求佛道故　於下空中住　我等從佛聞</div>
<div class='lg-row'>於此事無疑　願佛為未來　演說令開解</div>
<div class='lg-row'>若有於此經　生疑不信者　即當墮惡道</div>
<div class='lg-row'>願今為解說　是無量菩薩　云何於少時</div>
<div class='lg-row'>教化令發心　而住不退地</div>
</div></div></div>
<div class='div-other'><a id='mulu22' />
<div class='div-orig'><p>○如來壽量品第十六</p>
</div>
<div class='div-commentary'><p class="lg-abnormal"><div class='lg-row'>乾坤大道本圓成　水自綠來山自青　更欲向人尋究竟　信知無雨是天情</div>
</p></div>
<div class='div-orig'><p>爾時佛告諸菩薩。及一切大眾。諸善男子。汝等當信解如來誠諦之語。復告大眾。汝等當信解如來誠諦之語。又復告諸大眾。汝等當信解如來誠諦之語。</p>
</div>
<div class='div-commentary'><p style="margin-left:1em"><span class='note-inline'>(佛旨嚴論為誡。眾機領受為信。又不疑近成曰信。明了遠本曰解。昔為七方便人。凡有所說。皆是隨他意語。今法華純圓開顯之教。示之以要。故言誠諦)</span>。</p>
</div>
<div class='div-orig'><p>是時菩薩大眾。彌勒為首。合掌白佛言。世尊。惟願說之。我等當信受佛語。如是三白<span class='corr'>已</span>。復言惟願說之。我等當信受佛語。爾時世尊。知諸菩薩三請不止。而告之言。汝等諦聽。如來秘密神通之力。一切世間天人。及阿修羅。皆謂今釋迦牟尼佛。出釋氏宮。去伽耶城不遠。坐於道場。得阿耨多羅三藐三菩提。然善男子。我實成佛<span class='corr'>已</span>來。無量無邊百千萬億那由他劫。</p>
</div>
<div class='div-commentary'><p style="margin-left:1em"><span class='note-inline'>(下明破執遣迷)</span>。</p>
</div>
<div class='div-orig'><p>譬如五百千萬億那由他阿僧祇。三千大千世界。假使有人。抹為微塵。過於東方五百千萬億那由他阿僧祇國。乃下一塵。如是東行盡是微塵。諸善男子。於意云何。是諸世界。可得思惟校計知其數不。彌勒菩薩等。俱白佛言。世尊。是諸世界。無量無邊。非筭數所知。亦非心力所及。一切聲聞辟支佛。以無漏智。不能思惟知其限數。我等住阿惟越致地。於是事中。亦所不達。世尊。如是諸世界。無量無邊。爾時佛告大菩薩眾。諸善男子。今當分明宣語汝等。是諸世界。若著微塵。及不著者。盡以為塵。一塵一劫。我成佛<span class='corr'>已</span>來。復過於此。百千萬億那由他阿僧祇劫。自從是來。我常在此娑婆世界。說法教化。亦於餘處。百千萬億那由他阿僧祇國。導利眾生。諸善男子。於是中間。我說然燈佛等。又復言其入於涅槃。如是皆以方便分別。</p>
</div>
<div class='div-commentary'><p style="margin-left:1em"><span class='note-inline'>(昔見諸教所說處處行因不同。即是疑因。又見處處得記不同。即是疑果。今拂除此疑。故指然燈佛時行因。即拂因疑。又指然燈佛時得記及入涅槃。即拂果疑)</span>。</p>
</div>
<div class='div-orig'><p>諸善男子。若有眾生。來至我所。我以佛眼觀其信等。諸根利鈍。隨所應度。</p>
</div>
<div class='div-commentary'><p style="margin-left:1em"><span class='note-inline'>(至我所者。即是過去眾生漸頓兩機。冥扣法身也。佛眼觀者。即是久<span class='corr'>已</span>成佛。用佛眼鑑照無有遺差。信等諸根者。即信。進。念。定。慧。五根也。如來悉照十界善機。隨所應度而現形聲饒益)</span>。</p>
</div>
<div class='div-orig'><p>處處自說名字不同。年紀大小。亦復現言當入涅槃。</p>
</div>
<div class='div-commentary'><p style="margin-left:1em"><span class='note-inline'>(應以滅度而得度者。即現滅度。令其戀仰。而得解脫也)</span>。</p>
</div>
<div class='div-orig'><p>又以種種方便說微妙法。能令眾生發歡喜心。</p>
</div>
<div class='div-commentary'><p style="margin-left:1em"><span class='note-inline'>(雖初用漸。終令入大。故言能令歡喜)</span>。</p>
</div>
<div class='div-orig'><p>諸善男子。如來見諸眾生樂於小法。德薄垢重者。為是人說。我少出家。得阿耨多羅三藐三菩提。然我實成佛<span class='corr'>已</span>來久遠若斯。但以方便教化眾生令入佛道。作如是說。諸善男子。如來所演經典。皆為度脫眾生。或說<span class='corr'>己</span>身。或說他身。或示<span class='corr'>己</span>身。或示他身。或示<span class='corr'>己</span>事。或示他事。諸所言說。皆實不虗。所以者何。如來如實知見三界之相。無有生死。若退若出。亦無在世及滅度者。非實非虗。非如非異。</p>
</div>
<div class='div-commentary'><p style="margin-left:1em"><span class='note-inline'>(六道眾生見三界為異。二乘見三界為如)</span>。</p>
</div>
<div class='div-orig'><p>不如三界見於三界。如斯之事。如來明見。無有錯謬。</p>
</div>
<div class='div-commentary'><p style="margin-left:1em"><span class='note-inline'>(唯佛內具實智之用。故如實窮照三界之實)</span>。</p>
</div>
<div class='div-orig'><p>以諸眾生。有種種性。種種欲。種種行。種種憶想分別故。</p>
</div>
<div class='div-commentary'><p style="margin-left:1em"><span class='note-inline'>(諸眾生根機利鈍。漸頓不同。欲令增諸善根。故說<span class='corr'>己</span>他之教)</span>。</p>
</div>
<div class='div-orig'><p>欲令生諸善根。以若干因緣譬喻言辭種種說法。所作佛事。未曾暫廢。</p>
</div>
<div class='div-commentary'><p style="margin-left:1em"><span class='note-inline'>(此正對機施益。欲令漸頓之機。生種種善根)</span>。</p>
</div>
<div class='div-orig'><p>如是我成佛<span class='corr'>已</span>來甚大久遠。壽命無量阿僧祇劫。常住不滅。諸善男子。我本行菩薩道。所成壽命今猶未盡。復倍上數。然今非實滅度。而便唱言當取滅度。</p>
</div>
<div class='div-commentary'><p style="margin-left:1em"><span class='note-inline'>(法身非滅唱滅者。法本不生。故無可滅。報身非滅唱滅者。誰有智慧。誰有煩惱。而言智慧能破。應身非滅唱滅者。應是報之用。體既無滅。用豈有窮)</span>。</p>
</div>
<div class='div-orig'><p>如來以是方便教化眾生。所以者何。若佛久住於世。薄德之人。不種善根。貧窮下賤。貪著五欲。入於憶想妄見網中。若見如來常在不滅。便起憍恣。而懷厭怠。不能生難遭之想。恭敬之心。</p>
</div>
<div class='div-commentary'><p style="margin-left:1em"><span class='note-inline'>(若見佛常在世。便起憍怠。不能生恭敬。憍恣即增見惑。厭怠即生思惑。不生難遭想。即不能生見諦解。故不能斷見。不恭敬。即不能生思惟道。故不能斷思)</span>。</p>
</div>
<div class='div-orig'><p>是故如來以方便說。比丘當知。諸佛出世難可值遇。所以者何。諸薄德人。過無量百千萬億劫。或有見佛。或不見者。以此事故。我作是言。諸比丘。如來難可得見。斯眾生等聞如是語。必當生於難遭之想。心懷戀慕。渴仰於佛。便種善根。是故如來雖不實滅。而言滅度。又善男子。諸佛如來。法皆如是。為度眾生。皆實不虗。譬如良醫。智慧聰達。明鍊方藥。善治眾病。</p>
</div>
<div class='div-commentary'><p style="margin-left:1em"><span class='note-inline'>(良醫。喻佛內有三達五眼。即是八術。妙得藥性。外識一切眾生起病之根源也。智慧者。權實二智。深知二諦也。聰達者。五眼鑒機。頓漸不差也。十二部教。文理甚深。如明鍊方藥也)</span>。</p>
</div>
<div class='div-orig'><p>其人多諸子息。若十。二十。乃至百數。以有事緣。遠至餘國。諸子於後。飲他毒藥。藥發悶亂。踠轉於地。是時其父。還來歸家。諸子飲毒。或失本心。或不失者。遙見其父。皆大歡喜。拜跪問訊。善安隱歸。我等愚癡。誤服毒藥。願見救療。更賜壽命。</p>
</div>
<div class='div-commentary'><p style="margin-left:1em"><span class='note-inline'>(譬形益。父歸家者。譬佛復應生此土也。信受邪師之法。名為飲毒。失心者。貪著三界五欲。失先所種三乘善根也)</span>。</p>
</div>
<div class='div-orig'><p>父見子等。苦惱如是。依諸經方。求好藥草。色香美味。皆悉具足。擣篩和合。與子令服。</p>
</div>
<div class='div-commentary'><p style="margin-left:1em"><span class='note-inline'>(色者。譬戒。戒防身口。事相彰顯。故如色。香者譬定。功德妙香熏一切也。味者譬慧。能得理味也)</span>。</p>
</div>
<div class='div-orig'><p>而作是言。此大良藥。色香美味。皆悉具足。汝等可服。速除苦惱。無復眾患。其諸子中。不失心者。見此良藥。色香俱好。即便服之。病盡除愈。餘失心者。見其父來。雖亦歡喜問訊。求索治病。然與其藥而不肯服。所以者何。毒氣深入。失本心故。於此好色香藥而謂不美。父作是念。此子可愍。為毒所中。心皆顛倒。雖見我喜。求索救療。如是好藥而不肯服。</p>
</div>
<div class='div-commentary'><p style="margin-left:1em"><span class='note-inline'>(此譬現滅之由。正由眾生薄德。見佛常住。但增憍恣而不修行。即是不肯服藥也)</span>。</p>
</div>
<div class='div-orig'><p>我今當設方便。令服此藥。</p>
</div>
<div class='div-commentary'><p style="margin-left:1em"><span class='note-inline'>(譬上住世有損。現滅有益。當設方便)</span>。</p>
</div>
<div class='div-orig'><p>即作是言。汝等當知。我今衰老。死時<span class='corr'>已</span>至。是好良藥。今留在此。汝可取服。勿憂不差。作是教<span class='corr'>已</span>。復至他國。遣使還告。汝父<span class='corr'>已</span>死。</p>
</div>
<div class='div-commentary'><p style="margin-left:1em"><span class='note-inline'>(佛雖滅度。留經在世。是好良藥。復至他國者。即是此方現滅。他方現生也。遣使等者。論留此法。我今宣弘。汝當受行也)</span>。</p>
</div>
<div class='div-orig'><p>是時諸子。聞父背喪。心大憂惱。而作是念。若父在者。慈愍我等。能見救護。今者捨我。遠喪他國。自惟孤露。無復恃怙。常懷悲感。心遂醒悟。乃知此藥。色香美味。即便服之。毒病皆愈。</p>
</div>
<div class='div-commentary'><p style="margin-left:1em"><span class='note-inline'>(良由如來滅後。眾生醒悟。服藥修行。以作因緣)</span>。</p>
</div>
<div class='div-orig'><p>其父聞子。悉<span class='corr'>已</span>得差。尋便來歸。咸使見之。</p>
</div>
<div class='div-commentary'><p style="margin-left:1em"><span class='note-inline'>(此譬未來益物。父聞子差。即成能感之機。咸使見之。是起未來之應)</span>。</p>
</div>
<div class='div-orig'><p>諸善男子。於意云何。頗有人能說此良醫。虗妄罪不。不也世尊。佛言我亦如是。成佛<span class='corr'>已</span>來。無量無邊。百千萬億那由他阿僧祇劫。為眾生故。以方便力。言當滅度。亦無有能如法說我虗妄過者。爾時世尊。欲重宣此義而說偈言。</p>

<div class="lg regular"><div class='lg-row'>自我得佛來　所經諸劫數　無量百千萬</div>
<div class='lg-row'>億載阿僧祇　常說法教化　無數億眾生</div>
<div class='lg-row'>令入於佛道　爾來無量劫　為度眾生故</div>
<div class='lg-row'>方便現涅槃　而實不滅度　常住此說法</div>
<div class='lg-row'>我常住於此　以諸神通力　令顛倒眾生</div>
<div class='lg-row'>雖近而不見　眾見我滅度　廣供養舍利</div>
<div class='lg-row'>咸皆懷戀慕　而生渴仰心　眾生既信伏</div>
<div class='lg-row'>質直意柔軟　一心欲見佛　不自惜身命</div>
<div class='lg-row'>時我及眾僧　俱出靈鷲山　我時語眾生</div>
<div class='lg-row'>常在此不滅　以方便力故　現有滅不滅</div>
<div class='lg-row'>餘國有眾生　恭敬信樂者　我復於彼中</div>
<div class='lg-row'>為說無上法　汝等不聞此　但謂我滅度</div>
<div class='lg-row'>我見諸眾生　沒在於苦惱　故不為現身</div>
<div class='lg-row'>令其生渴仰　因其心戀慕　乃出為說法</div>
<div class='lg-row'>神通力如是　於阿僧祇劫　常在靈鷲山</div>
<div class='lg-row'>及餘諸住處　眾生見劫盡　大火所燒時</div>
<div class='lg-row'>我此土安隱　天人常充滿　園林諸堂閣</div>
<div class='lg-row'>種種寶莊嚴　寶樹多華果　眾生所遊樂</div>
<div class='lg-row'>諸天擊天皷　常作眾伎樂　雨曼陀羅華</div>
<div class='lg-row'>散佛及大眾　我淨土不毀　而眾見燒盡</div>
<div class='lg-row'>憂怖諸苦惱　如是悉充滿　是諸罪眾生</div>
<div class='lg-row'>以惡業因緣　過阿僧祇劫　不聞三寶名</div>
<div class='lg-row'>諸有修功德　柔和質直者　則皆見我身</div>
<div class='lg-row'>在此而說法　或時為此眾　說佛壽無量</div>
<div class='lg-row'>久乃見佛者　為說佛難值　我智力如是</div>
<div class='lg-row'>慧光照無量　壽命無數劫　久修業所得</div>
<div class='lg-row'>汝等有智者　勿於此生疑　當斷令求盡</div>
<div class='lg-row'>佛語實不虗　如醫善方便　為治狂子故</div>
<div class='lg-row'>實在而言死　無能說虗妄　我亦為世父</div>
<div class='lg-row'>救諸苦患者　為凡夫顛倒　實在而言滅</div>
<div class='lg-row'>以常見我故　而生憍恣心　放逸著五欲</div>
<div class='lg-row'>墮於惡道中　我常知眾生　行道不行道</div>
<div class='lg-row'>隨所應可度　為說種種法　每自作是念</div>
<div class='lg-row'>以何令眾生　得入無上慧　速成就佛身</div>
</div></div></div>
<div class='div-other'><a id='mulu23' />
<div class='div-orig'><p>○分別功德品第十七</p>
</div>
<div class='div-commentary'><p style="margin-left:1em"><span class='note-inline'>(佛說壽量時。地涌過去弟子。靈山現在弟子。得種種益。故言功德。淺深不同。故言分別)</span>。</p>
<p class="lg-abnormal"><div class='lg-row'>此經一句信無疑　便是圓融法界時　萬種有為皆費力　吾心頓悟即菩提</div>
</p></div>
<div class='div-orig'><p>爾時大會聞佛說壽命劫數長遠如是。無量無邊阿僧祇眾生。得大饒益。於是世尊告彌勒菩薩摩訶薩。阿逸多。我說是如來壽命長遠時。六百八十萬億那由他恒河沙眾生。得無生法忍。復有千倍菩薩摩訶薩。得聞持陀羅尼門。</p>
</div>
<div class='div-commentary'><p style="margin-left:1em"><span class='note-inline'>(一聞持陀羅尼。一切語言諸法。耳所聞者。皆不忘失。二分別知陀羅尼。三入音聲陀羅尼)</span>。</p>
</div>
<div class='div-orig'><p>復有一世界微塵數菩薩摩訶薩。得樂說無礙辯才。復有一世界微塵數菩薩摩訶薩。得百千萬億無量旋陀羅尼。復有三千大千世界微塵數菩薩摩訶薩。能轉不退法輪。復有二千中國土微塵數菩薩摩訶薩。能轉清淨法輪。復有小千國土微塵數菩薩摩訶薩。八生當得阿耨多羅三藐三菩提。復有四四天下微塵數菩薩摩訶薩。四生當得阿耨多羅三藐三菩提。復有三四天下微塵數菩薩摩訶薩。三生當得阿耨多羅三藐三菩提。復有二四天下微塵數菩薩摩訶薩。二生當得阿耨多羅三藐三菩提。復有一四天下微塵數菩薩摩訶薩。一生當得阿耨多羅三藐三菩提。</p>
</div>
<div class='div-commentary'><p style="margin-left:1em"><span class='note-inline'>(一生。入等覺金剛心也。自初住等覺。位位各破一品無明。更破一品微細無明。入妙覺位)</span>。</p>
</div>
<div class='div-orig'><p>復有八世界微塵數眾生。皆發阿耨多羅三藐三菩提心。佛說是諸菩薩摩訶薩。得大法利時。於虗空中。雨曼陀羅華。摩訶曼陀羅華。以散無量百千萬億寶樹下。師子座上諸佛。并散七寶塔中。師子座上釋迦牟尼佛。及久滅度多寶如來。亦散一切諸大菩薩。及四部眾。又雲細抹栴檀沉水香等。於虗空中。天皷自鳴。妙聲深遠。又雨千種天衣。垂諸瓔珞。真珠瓔珞。摩尼珠瓔珞。如意珠瓔珞。徧於九方。眾寶香鑪。燒無價香。自然周至供養大會。一一佛上。有諸菩薩。執持幡蓋。次第而上。至於梵天。是諸菩薩。以妙音聲。歌無量頌。讚歎諸佛。</p>
</div>
<div class='div-commentary'><p style="margin-left:1em"><span class='note-inline'>(時眾聞深遠法。得大饒益。欲報佛恩。而設供養)</span>。</p>
</div>
<div class='div-orig'><p>爾時彌勒菩薩。從座而起。偏袒右肩。合掌向佛。而說偈言。</p>

<div class="lg regular"><div class='lg-row'>佛說希有法　昔所未曾聞　世尊有大力</div>
<div class='lg-row'>壽命不可量　無數諸佛子　聞世尊分別</div>
<div class='lg-row'>說得法利者　歡喜充徧身　或住不退地</div>
<div class='lg-row'>或得陀羅尼　或無礙樂說　萬億旋總持</div>
<div class='lg-row'>或有大千界　微塵數菩薩　各各皆能轉</div>
<div class='lg-row'>不退之法輪　復有中千界　微塵數菩薩</div>
<div class='lg-row'>各各皆能轉　清淨之法輪　復有小千界</div>
<div class='lg-row'>微塵數菩薩　餘各八生在　當得成佛道</div>
<div class='lg-row'>復有四三二　如在四天下　微塵諸菩薩</div>
<div class='lg-row'>隨數生成佛　或一四天下　微塵數菩薩</div>
<div class='lg-row'>餘有一生在　當成一切智　如是等眾生</div>
<div class='lg-row'>聞佛壽長遠　得無量無漏　清淨之果報</div>
<div class='lg-row'>復有八世界　微塵數眾生　聞佛說壽命</div>
<div class='lg-row'>皆發無上心　世尊說無量　不可思議法</div>
<div class='lg-row'>多有所饒益　如虗空無邊</div>
</div></div>
<div class='div-commentary'><p style="margin-left:1em"><span class='note-inline'>(隨數生成佛者。頌四天下微塵數菩薩。得菩提也。成一切智者。等覺一生之後。成妙覺果佛之智也。得無漏清淨果報者。揀異二乘有量。故言無量。妙因所感。故言清淨。無障礙土。故言果報)</span>。</p>
</div>
<div class='div-orig'>
<div class="lg regular"><div class='lg-row'>雨天曼陀羅　摩訶曼陀羅　釋梵如恒沙</div>
<div class='lg-row'>無數佛土來　雨栴檀沉水　繽紛而亂墜</div>
<div class='lg-row'>如鳥飛空下　供養於諸佛　天皷虗空中</div>
<div class='lg-row'>自然出妙聲　天衣千萬種　旋轉而來下</div>
<div class='lg-row'>眾寶妙香鑪　燒無價之香　自然悉周徧</div>
<div class='lg-row'>供養諸世尊　其大菩薩眾　執七寶幡蓋</div>
<div class='lg-row'>高妙萬億種　次第至梵天　一一諸佛前</div>
<div class='lg-row'>寶幢懸勝幡　亦以千萬偈　歌詠諸如來</div>
<div class='lg-row'>如是種種事　昔所未曾有　聞佛壽無量</div>
<div class='lg-row'>一切皆歡喜　佛名聞十方　廣饒益眾生</div>
<div class='lg-row'>一切具善根　以助無上心</div>
</div><p>爾時佛告彌勒菩薩摩訶薩。阿逸多。其有眾生聞佛壽命長遠如是。乃至能生一念信解。</p>
</div>
<div class='div-commentary'><p style="margin-left:1em"><span class='note-inline'>(是明現在四信。四信者。一一念信解。未能演說。二略解言趣。三廣為他說。四深信觀成)</span>。</p>
</div>
<div class='div-orig'><p>所得功德。無有限量。若有善男子。善女人。為阿耨多羅三藐三菩提故。於八十萬億那由他劫。行五波羅蜜。檀波羅蜜。尸羅波羅蜜。羼提波羅蜜。毘梨耶波羅蜜。禪波羅蜜。除般若波羅蜜。</p>
</div>
<div class='div-commentary'><p style="margin-left:1em"><span class='note-inline'>(般若即是今校量五度之正慧。故言除般若也)</span>。</p>
</div>
<div class='div-orig'><p>以是功德。比前功德。百分千分。百千萬億分。不及其一。乃至算數譬喻所不能知。若善男子。善女人。有如是功德。於阿耨多羅三藐三菩提退者。無有是處。</p>
</div>
<div class='div-commentary'><p style="margin-left:1em"><span class='note-inline'>(圓教十信初心。聞壽量功德。自外而資。圓順信解。自內而熏。所以不退。尸羅戒。羼提忍辱。毘梨精進)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>若人求佛慧　於八十萬億　那由他劫數</div>
<div class='lg-row'>行五波羅蜜　於是諸劫中　布施供養佛</div>
<div class='lg-row'>及緣覺弟子　并諸菩薩眾　珍異之飲食</div>
<div class='lg-row'>上服與臥具　栴檀立精舍　以園林莊嚴</div>
<div class='lg-row'>如是等布施　種種皆微妙　盡此諸劫數</div>
<div class='lg-row'>以迴向佛道　若復持禁戒　清淨無缺漏</div>
<div class='lg-row'>求於無上道　諸佛之所歎　若復行忍辱</div>
<div class='lg-row'>住於調柔地　設眾惡來加　其心不傾動</div>
<div class='lg-row'>諸有得法者　懷於增上慢　為斯所輕惱</div>
<div class='lg-row'>如是亦能忍　若復勤精進　志念常堅固</div>
<div class='lg-row'>於無量億劫　一心不懈息　又於無數劫</div>
<div class='lg-row'>住於空閒處　若坐若經行　除睡常攝心</div>
<div class='lg-row'>以是因緣故　能生諸禪定　八十億萬劫</div>
<div class='lg-row'>安住心不亂　持此一心福　願求無上道</div>
<div class='lg-row'>我得一切智　盡諸禪定除　是人於百千</div>
<div class='lg-row'>萬億劫數中　行此諸功德　如上之所說</div>
<div class='lg-row'>有善男女等　聞我說壽命　乃至一念信</div>
<div class='lg-row'>其福過於彼　若人悉無有　一切諸疑悔</div>
<div class='lg-row'>深心須臾信　其福為如此　其有諸菩薩</div>
<div class='lg-row'>無量劫行道　聞我說壽命　是則能信受</div>
<div class='lg-row'>如是諸人等　頂受此經典　願我於未來</div>
<div class='lg-row'>長壽度眾生　如今日世尊　諸釋中之王</div>
<div class='lg-row'>道場師子吼　說法無所畏　我等未來世</div>
<div class='lg-row'>一切所尊敬　坐於道場時　說壽亦如是</div>
<div class='lg-row'>若有深心者　清淨而質直　多聞能總持</div>
<div class='lg-row'>隨義解佛語　如是之人等　於此無有疑</div>
</div></div>
<div class='div-commentary'><p style="margin-left:1em"><span class='note-inline'>(無量劫行道者。久修諸度也。願我於未來等者。起慈悲願也。既聞長壽。又聞此經。信解功也)</span>。</p>
</div>
<div class='div-orig'><p>又阿逸多。若有聞佛壽命長遠。解其言趣。是人所得功德。無有限量。能起如來無上之慧。</p>
</div>
<div class='div-commentary'><p style="margin-left:1em"><span class='note-inline'>(此是第二信。略解言趣)</span>。</p>
</div>
<div class='div-orig'><p>何況廣聞是經。若教人聞。若自持。若教人持。若自書。若教人書。若以華香瓔珞幢幡繒葢香油蘇燈供養經卷。是人功德無量無邊。能生一切種智。</p>
</div>
<div class='div-commentary'><p style="margin-left:1em"><span class='note-inline'>(此第三信。廣為他說)</span>。</p>
</div>
<div class='div-orig'><p>阿逸多。若善男子。善女人。聞我說壽命長遠。深心信解。則為見佛。常在耆闍崛山。共大菩薩。諸聲聞眾。圍遶說法。又見此娑婆世界。其地琉璃。坦然平正。閻浮檀金。以界八道。寶樹行列。諸臺樓觀。皆悉寶成。其菩薩眾。咸處處中。若有能如是觀者。當知是為深信解相。</p>
</div>
<div class='div-commentary'><p style="margin-left:1em"><span class='note-inline'>(此是第四信。深信觀成。謂具上三信。加修觀行。入禪用慧)</span>。</p>
</div>
<div class='div-orig'><p>又復如來滅後。若聞是經。而不毀訾。起隨喜心。當知<span class='corr'>已</span>為深信解相。</p>
</div>
<div class='div-commentary'><p style="margin-left:1em"><span class='note-inline'>(明如來滅後五品。一隨喜。二自受持。三勸受持。四兼行六度。五正行六度)</span>。</p>
</div>
<div class='div-orig'><p>何況讀誦受持之者。斯人則為頂戴如來。阿逸多。是善男子。善女人。不須為我復起塔寺。及作僧坊。以四事供養眾僧。所以者何。是善男子。善女人。受持讀誦是經典者。為<span class='corr'>已</span>起塔。造立僧坊。供養眾僧。則為以佛舍利。起七寶塔。高廣漸小至於梵天。懸諸幡葢。及眾寶鈴。華香瓔珞。抹香塗香燒香。眾皷伎樂。簫笛箜篌。種種舞戲。以妙音聲。歌唄讚頌。則為於無量千萬億劫。作是供養<span class='corr'>已</span>。</p>
</div>
<div class='div-commentary'><p style="margin-left:1em"><span class='note-inline'>(此格量第二品功德。慮恐初心之人。世緣紛動。妨修正業。但專頌持此經。則為頂戴如來。供養眾僧)</span>。</p>
</div>
<div class='div-orig'><p>阿逸多。若我滅後。聞是經典。有能受持。若自書。若教人書。</p>
</div>
<div class='div-commentary'><p style="margin-left:1em"><span class='note-inline'>(上但自誦持。今復能教他)</span>。</p>
</div>
<div class='div-orig'><p>則為起立僧坊。以赤栴檀。作諸殿堂。三十有二。高八多羅樹。高廣嚴好。百千比丘。於其中止。園林浴池。經行禪窟。衣服飲食牀褥湯藥。一切樂具充滿其中。如是僧坊堂閣若干。百千萬億其數無量。以此現前供養於我。及比丘僧。是故我說如來滅後。若有受持讀誦為他人說。若自書。若教人書。供養經卷。不須復起塔寺。及造僧坊。供養眾僧。</p>
</div>
<div class='div-commentary'><p style="margin-left:1em"><span class='note-inline'>(此格量第三品功德。多羅形如椶櫚。果熟赤色)</span>。</p>
</div>
<div class='div-orig'><p>況復有人。能持是經。兼行布施。持戒忍辱精進一心智慧。</p>
</div>
<div class='div-commentary'><p style="margin-left:1em"><span class='note-inline'>(初品至此。理觀若熟。涉外不妨內。事資於道。如順流揚帆)</span>。</p>
</div>
<div class='div-orig'><p>其德最勝。無量無邊。譬如虗空。東南西北。四維上下。無量無邊。是人功德。亦復如是無量無邊。疾至一切種智。</p>
</div>
<div class='div-commentary'><p style="margin-left:1em"><span class='note-inline'>(此格量第四品功德德)</span>。</p>
</div>
<div class='div-orig'><p>若人讀誦受持是經。為他人說。若自書。若教人書。復能起塔。及造僧坊。供養讚歎。聲聞眾僧。亦以百千萬億讚歎之法。讚歎菩薩功德。又為他人種種因緣。隨義解說此法華經。復能清淨持戒。與柔和者而共同止。忍辱無嗔。志念堅固。常貴坐禪。得諸深定。精進勇猛攝諸善法。利根智慧善答問難。</p>
</div>
<div class='div-commentary'><p style="margin-left:1em"><span class='note-inline'>(至第五品圓觀稍熟。理事欲融。涉事不妨理。在理不隔事。故具行六度)</span>。</p>
</div>
<div class='div-orig'><p>阿逸多。若我滅後。諸善男子。善女人。受持讀誦是經典者。復有如是諸善功德。當知是人。<span class='corr'>已</span>趣道場。近阿耨多羅三藐三菩提。坐道樹下。阿逸多。是善男子。善女人。若坐若立。若行處。此中便應起塔。一切天人皆應供養如佛之塔。</p>
</div>
<div class='div-commentary'><p style="margin-left:1em"><span class='note-inline'>(此格量第五品功德也)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>若我滅度後　能奉持此經　斯人福無量</div>
<div class='lg-row'>如上之所說　是則為具足　一切諸供養</div>
<div class='lg-row'>以舍利起塔　七寶而莊嚴　表剎甚高廣</div>
<div class='lg-row'>漸小至梵天　寶鈴千萬億　風動出妙音</div>
<div class='lg-row'>又於無量劫　而供養此塔　華香諸瓔珞</div>
<div class='lg-row'>天衣眾伎樂　然香油蘇燈　周帀常照明</div>
<div class='lg-row'>惡世法末時　能持是經者　則為<span class='corr'>已</span>如上</div>
<div class='lg-row'>具足諸供養　若能持此經　則如佛現在</div>
<div class='lg-row'>以牛頭栴檀　起僧坊供養　堂有三十二</div>
<div class='lg-row'>高八多羅樹　上饌妙衣服　床臥皆具足</div>
<div class='lg-row'>百千眾住處　園林諸浴池　經行及禪窟</div>
<div class='lg-row'>種種皆嚴好</div>
</div></div>
<div class='div-commentary'><p style="margin-left:1em"><span class='note-inline'>(摩羅耶山。出栴檀香。名曰牛頭。若以塗身。設入火坑。火不能燒)</span>。</p>
</div>
<div class='div-orig'>
<div class="lg regular"><div class='lg-row'>若有信解心　受持讀誦書　若復教人書</div>
<div class='lg-row'>及供養經卷　散華香末香　以須曼薝蔔</div>
<div class='lg-row'>阿提目多伽　熏油常然之　如是供養者</div>
<div class='lg-row'>得無量功德　如虗空無邊　其福亦如是</div>
<div class='lg-row'>況復持此經　兼布施持戒　忍辱樂禪定</div>
<div class='lg-row'>不瞋不惡口</div>
</div></div>
<div class='div-commentary'><p style="margin-left:1em"><span class='note-inline'>(須曼。此云善攝意。其華色黃白。而極香。簷蔔。亦云黃華。小而香。阿提。香草)</span>。</p>
</div>
<div class='div-orig'>
<div class="lg regular"><div class='lg-row'>恭敬於塔廟　謙下諸比丘　遠離自高心</div>
<div class='lg-row'>常思惟智慧　有問難不瞋　隨順為解說</div>
<div class='lg-row'>若能行是行　功德不可量　若見此法師</div>
<div class='lg-row'>成就如是德　應以天華散　天衣覆其身</div>
<div class='lg-row'>頭面接足禮　生心如佛想　又應作是念</div>
<div class='lg-row'>不久詣道樹　得無漏無為　廣利諸人天</div>
<div class='lg-row'>其所住止處　經行若坐臥　乃至說一偈</div>
<div class='lg-row'>是中應起塔　莊嚴令妙好　種種以供養</div>
<div class='lg-row'>佛子住此地　則是佛受用　常在於其中</div>
<div class='lg-row'>經行及坐臥</div>
</div></div></div>
<p class='juan'>妙法蓮華經卓解卷第五</p>
</div><!-- end of div[@id='body'] -->
</body></html>