<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經卓解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu24' />妙法蓮華經卓解卷第六</p><p class="byline">姚秦三藏法師　鳩摩羅什　原譯</p><p class="byline">武原無依道人徐昌治覲周氏逗註</p>
<div class='div-other'><a id='mulu25' />
<div class='div-orig'><p>○隨喜功德品第十八</p>
</div>
<div class='div-commentary'><p style="margin-left:1em"><span class='note-inline'>(隨喜者。隨順事理。無二無別。喜是慶<span class='corr'>己</span>慶人。極讚聞此妙經功德。無有涯際。故以展教第五十人隨喜功德以讚之)</span>。</p>
<p class="lg-abnormal"><div class='lg-row'>一條大道本無迂　自是當人識見遲　今日若能真領悟　目前何法不如如</div>
</p></div>
<div class='div-orig'><p>爾時彌勒菩薩摩訶薩。白佛言。世尊。若有善男子。善女人。聞是法華經隨喜者。得幾所福。而說偈言。</p>

<div class="lg regular"><div class='lg-row'>世尊滅度後　其有聞是經　若能隨喜者</div>
<div class='lg-row'>為得幾所福</div>
</div><p>爾時佛告彌勒菩薩摩訶薩。阿逸多。如來滅後。若比丘比丘尼優婆塞優婆夷。及餘智者。若長若幼。聞是經隨喜<span class='corr'>已</span>。從法會出。至於餘處。若在僧坊。若空閑地。若城邑巷陌。聚落田里。如其所聞。為父母宗親。善友知識。隨力演說。是諸人等。聞<span class='corr'>已</span>隨喜。復行轉教。餘人聞<span class='corr'>已</span>。亦隨喜轉教。如是展轉至第五十。阿逸多。其第五十善男子。善女人。隨喜功德。我今說之。汝當善聽。若四百萬億阿僧祇世界。六趣四生眾生。卵生。胎生。濕生。化生。若有形無形。有想無想。非有想非無想。無足二足。四足多足。如是等在眾生數者。有人求福。隨其所欲娛樂之具。皆給與之。一一眾生。與滿閻浮提。金銀琉璃硨磲碼碯珊瑚琥珀諸妙珍寶。及象馬車乘七寶所成宮殿樓閣等。是大施主。如是布施。滿八十年<span class='corr'>已</span>。而作是念。我<span class='corr'>已</span>施眾生娛樂之具。隨意所欲。然此眾生。皆<span class='corr'>已</span>衰老。年過八十。髮白面皺。將死不久。我當以佛法而訓導之。即集此眾生。宣布法化。示教利喜。一時皆得須陀洹道。斯陀含道。阿那含道。阿羅漢道。盡諸有漏。於深禪定。皆得自在。具八解脫。</p>
</div>
<div class='div-commentary'><p style="margin-left:1em"><span class='note-inline'>(六趣即六道。四生即胎卵濕化。須陀洹入聖流。斯陀含來欲界一度受生。阿那<span class='corr'>含</span>不來受生)</span>。</p>
</div>
<div class='div-orig'><p>於汝意云何。是大施主。所得功德。寧為多不。彌勒白佛言世尊。是人功德甚多。無量無邊。若是施主。但施眾生一切樂具。功德無量。何況令得阿羅漢果。佛告彌勒。我今分明語汝。是人以一切樂具。施於四百萬億阿僧祇世界六趣眾生。又令得阿羅漢果。所得功德。不如是第五十人聞法華經一偈。隨喜功德。百分千分。百千萬億分。不及其一。乃至算數譬喻所不能知。阿逸多。如是第五十人。展轉聞法華經。隨喜功德。尚無量無邊阿僧祇。何況最初於會中。聞而隨喜者。其福復勝。無量無邊阿僧祇不可得比。</p>
</div>
<div class='div-commentary'><p style="margin-left:1em"><span class='note-inline'>(格量中。先與世樂。拔果苦。後與涅槃。拔生死苦。此是略舉梵福而為校量)</span>。</p>
</div>
<div class='div-orig'><p>又阿逸多。若人為是經故。往詣僧坊。若坐若立。須臾聽受。緣是功德。轉身所生。得好上妙象馬車乘。珍寶輦輿。及乘天宮。若復有人。於講法處坐。更有人來。勸令坐聽。若分座令坐。是人功德。轉身得帝釋坐處。若梵王坐處。若轉輪聖王所坐之處。阿逸多。若復有人。語餘人言。有經名法華。可共往聽。即受其教。乃至須臾間聞。是人功德。轉身得與陀羅尼菩薩。共生一處。利根智慧。百千萬世。終不瘖啞。口氣不臭。舌常無病。口亦無病。齒不垢黑。不黃不疎。亦不缺落。不差不曲。脣不下垂。亦不褰縮。不麤澁。不瘡胗。亦不缺壞。亦不咼斜。不厚不大。亦不黧黑。無諸可惡。鼻不匾㔸。亦不曲戾。面色不黑。亦不狹長。亦不窊曲。無有一切不可喜相。脣舌牙齒。悉皆嚴好。鼻修高直。面貌圓滿。眉高而長。額廣平正。人相具足。世世所生。見佛聞法。信受教誨。</p>
</div>
<div class='div-commentary'><p style="margin-left:1em"><span class='note-inline'>(此六根功德。利根智慧。是意功德。不瘖啞。是舌功德。鼻修高。是鼻功德。見佛。是眼功德。聞法。是耳功德。餘是身功德。胗。口瘡也。咼。口戾也。匾㔸。薄也。窊。不正也)</span>。</p>
</div>
<div class='div-orig'><p>阿逸多。汝且觀是勸於一人令往聽法。功德如此。何況一心聽說讀誦。而於大眾為人分別。如說修行。爾時世尊。欲重宣此義而說偈言。</p>

<div class="lg regular"><div class='lg-row'>若人於法會　得聞是經典　乃至於一偈</div>
<div class='lg-row'>隨喜為他說　如是展轉教　至於第五十</div>
<div class='lg-row'>最後人獲福　今當分別之　如有大施主</div>
<div class='lg-row'>供給無量眾　具滿八十歲　隨意之所欲</div>
<div class='lg-row'>見彼衰老相　髮白而面皺　齒疎形枯竭</div>
<div class='lg-row'>念其死不久　我今應當教　令得於道果</div>
<div class='lg-row'>即為方便說　涅槃真實法　世皆不堅固</div>
<div class='lg-row'>如水沫泡燄　汝等咸應當　疾生厭離心</div>
<div class='lg-row'>諸人聞是法　皆得阿羅漢　具足六神通</div>
<div class='lg-row'>三明八解脫　最後第五十　聞一偈隨喜</div>
<div class='lg-row'>是人福勝彼　不可為譬喻　如是展轉聞</div>
<div class='lg-row'>其福尚無量　何況於法會　初聞隨喜者</div>
<div class='lg-row'>若有勸一人　將引聽法華　言此經深妙</div>
<div class='lg-row'>千萬劫難遇　即受教往聽　乃至須臾聞</div>
<div class='lg-row'>斯人之福報　今當分別說　世世無口患</div>
<div class='lg-row'>齒不疎黃黑　脣不厚褰缺　無有可惡相</div>
<div class='lg-row'>舌不乾黑短　鼻高修且直　額廣而平正</div>
<div class='lg-row'>面目悉端嚴　為人所喜見　口氣無臭穢</div>
<div class='lg-row'>優鉢華之香　常從其口出　若故詣僧坊</div>
<div class='lg-row'>欲聽法華經　須臾聞歡喜　今當說其福</div>
<div class='lg-row'>後生天人中　得妙象馬車　珍寶之輦輿</div>
<div class='lg-row'>及乘天宮殿　若於講法處　勸人坐聽經</div>
<div class='lg-row'>是福因緣得　釋梵轉輪座　何況一心聽</div>
<div class='lg-row'>解說其義趣　如說而修行　其福不可限</div>
</div></div></div>
<div class='div-other'><a id='mulu26' />
<div class='div-orig'><p>○法師功德品第十九</p>
</div>
<div class='div-commentary'><p style="margin-left:1em"><span class='note-inline'>(法師功德。謂五品之上。六根清淨之功德。即十信相似位)</span>。</p>
<p class="lg-abnormal"><div class='lg-row'>自家心信自家知　何必如來著力提　著力既提提醒後　大千何處不光輝</div>
</p></div>
<div class='div-orig'><p>爾時佛告常精進菩薩摩訶薩。若善男子。善女人。受持是法華經。若讀若誦。若解說。若書寫。是人當得八百眼功德。千二百耳功德。八百鼻功德。千二百舌功德。八百身功德。千二百意功德。以是功德。莊嚴六根。皆令清淨。</p>
</div>
<div class='div-commentary'><p style="margin-left:1em"><span class='note-inline'>(色淨。故般若淨。故五根淨。故意根淨)</span>。</p>
</div>
<div class='div-orig'><p>是善男子。善女人。父母所生清淨肉眼。見於三千大千世界。內外所有山林河海。下至阿鼻地獄。上至有頂。亦見其中一切眾生。及業因緣果報生處。悉見悉知。爾時世尊。欲重宣此義而說偈言。</p>

<div class="lg regular"><div class='lg-row'>若於大眾中　以無所畏心　說是法華經</div>
<div class='lg-row'>汝聽其功德　是人得八百　功德殊勝眼</div>
<div class='lg-row'>以是莊嚴故　其目甚清淨　父母所生眼</div>
<div class='lg-row'>悉見三千界　內外彌樓山　須彌及鐵圍</div>
<div class='lg-row'>并諸餘山林　大海江河水　下至阿鼻獄</div>
<div class='lg-row'>上至有頂處　其中諸眾生　一切皆悉見</div>
<div class='lg-row'>雖未得天眼　肉眼力如是</div>
</div></div>
<div class='div-commentary'><p style="margin-left:1em"><span class='note-inline'>(父母所生名肉眼。能見大千世界內外。應是天眼。梵王報得天眼。在<span class='corr'>己</span>界。徧見大千。大千外有風輪。與眼作障。不能見外。今能見大小內外。猶名肉眼者。圓教相似位中。因經之力。有勝根用。雖稱肉眼。具五眼用)</span>。</p>
</div>
<div class='div-orig'><p>復次常精進。若善男子。善女人。受持此經。若讀若誦若解說。若書寫。得千二百耳功德。以是清淨耳。聞三千大千世界。下至阿鼻地獄。上至有頂。其中內外種種語言音聲。象聲馬聲。牛聲車聲。啼哭聲。愁嘆聲。螺聲皷聲。鐘聲鈴聲。笑聲語聲。男聲女聲。童子聲。童女聲。法聲。非法聲。苦聲。樂聲。凡夫聲。聖人聲。喜聲。不喜聲。天聲。龍聲。夜叉聲。乾闥婆聲。阿修羅聲。迦樓羅聲。緊那羅聲。摩睺羅伽聲。火聲。水聲。風聲。地獄聲。畜生聲。餓鬼聲。比丘聲。比丘尼聲。聲聞聲。辟支佛聲。菩薩聲。佛聲。以要言之。三千大千世界中。一切內外所有諸聲。雖未得天耳。以父母所生清淨常耳。皆悉聞知。如是分別種種音聲。而不壞耳根。爾時世尊。欲重宣此義而說偈言。</p>

<div class="lg regular"><div class='lg-row'>父母所生耳　清淨無濁穢　以此常耳聞</div>
<div class='lg-row'>三千世界聲　象馬車牛聲　鍾鈴螺皷聲</div>
<div class='lg-row'>琴瑟箜篌聲　蕭笛之音聲　清淨好歌聲</div>
<div class='lg-row'>聽之而不著　無數種人聲　聞悉能解了</div>
<div class='lg-row'>又聞諸天聲　微妙之歌音　及聞男女聲</div>
<div class='lg-row'>童子童女聲　山川險谷中　迦陵頻伽聲</div>
<div class='lg-row'>命命等諸鳥　悉聞其音聲　地獄眾苦痛</div>
<div class='lg-row'>種種楚毒聲　餓鬼飢渴逼　求索飲食聲</div>
<div class='lg-row'>諸阿修羅等　居在大海邊　自共言語時</div>
<div class='lg-row'>出於大音聲　如是說法者　安住於此間</div>
<div class='lg-row'>遙聞是眾聲　而不壞耳根　十方世界中</div>
<div class='lg-row'>禽獸鳴相呼　其說法之人　於此悉聞之</div>
<div class='lg-row'>其諸梵天上　光音及徧淨　乃至有頂天</div>
<div class='lg-row'>言語之音聲　法師住於此　悉皆得聞之</div>
<div class='lg-row'>一切比丘眾　及諸比丘尼　若讀誦經典</div>
<div class='lg-row'>若為他人說　法師住於此　悉皆得聞之</div>
<div class='lg-row'>復有諸菩薩　讀誦於經法　若為他人說</div>
<div class='lg-row'>撰集解其義　如是諸音聲　悉皆得聞之</div>
<div class='lg-row'>諸佛大聖尊　教化眾生者　於諸大會中</div>
<div class='lg-row'>演說微妙法　持此法華者　悉皆得聞之</div>
<div class='lg-row'>三千大千界　內外諸音聲　下至阿鼻獄</div>
<div class='lg-row'>上至有頂天　皆聞其音聲　而不壞耳根</div>
<div class='lg-row'>其耳聰利故　悉皆分別知　持是法華者</div>
<div class='lg-row'>雖未得天耳　但用所生耳　功德<span class='corr'>已</span>如是</div>
</div></div>
<div class='div-commentary'><p style="margin-left:1em"><span class='note-inline'>(耳根亦具五耳之用。故能徧聞大千內外。十法界音聲也)</span>。</p>
</div>
<div class='div-orig'><p>復次常精進。若善男子。善女人。受持是經。若讀若誦。若解說。若書寫。成就八百鼻功德。以是清淨鼻根。聞於三千大千世界。上下內外。種種諸香。須曼那華香。闍提華香。末利華香。薝蔔華香。波羅羅華香。赤蓮華香。青蓮華香。白蓮華香。華樹香。果樹香。旃檀香。沉水香。多摩羅䟦香。多伽羅香。及千萬種和香。若抹若丸。若塗香。持是經者。於此間住。悉能分別。又復別知眾生之香。象香馬香。牛羊等香。男香女香。童子香。童女香。及草木叢林香。若近若遠。所有諸香。悉皆得聞。分別不錯。持是經者。雖住於此。亦聞天上諸天之香。波利質多羅。拘鞞陀羅樹香。及曼陀羅華香。摩訶曼陀羅華香。曼殊沙華香。摩訶曼殊沙華香。旃檀沉水種種抹香。諸雜華香。如是等天香。和合所出之香。無不聞知。又聞諸天身香。釋提桓因。在勝殿上。五欲娛樂嬉戲時香。若在妙法堂上。為忉利諸天說法時香。若於諸園遊戲時香。及餘天等男女身香。皆悉遙聞。如是展轉乃至梵世。上至有頂。諸天身香。亦皆聞之。并聞諸天所燒之香。及聲聞香。辟支佛香。菩薩香。諸佛身香。亦皆遙聞。知其所在。雖聞此香。然於鼻根。不壞不錯。若欲分別。為他人說。憶念不謬。爾時世尊。欲重宣此義而說偈言。</p>

<div class="lg regular"><div class='lg-row'>是人鼻清淨　於此世界中　若香若臭物</div>
<div class='lg-row'>種種悉聞知　須曼那闍提　多摩羅旃檀</div>
<div class='lg-row'>沉水及桂香　種種華果香　及知眾生香</div>
<div class='lg-row'>男子女人香　說法者遠住　聞香知所在</div>
<div class='lg-row'>大勢轉輪王　小轉輪及子　群臣諸宮人</div>
<div class='lg-row'>聞香知所在　身所著珍寶　及地中寶藏</div>
<div class='lg-row'>轉輪王寶女　聞香知所在　諸人嚴身具</div>
<div class='lg-row'>衣服及瓔珞　種種所塗香　聞香知其身</div>
<div class='lg-row'>諸天若行坐　遊戲及神變　持是法華者</div>
<div class='lg-row'>聞香悉能知　諸樹華果實　及酥油香氣</div>
<div class='lg-row'>持經者住此　悉知其所在　諸山深險處</div>
<div class='lg-row'>栴檀樹華敷　眾生在中者　聞香悉能知</div>
<div class='lg-row'>鐵圍山大海　地中諸眾生　持經者聞香</div>
<div class='lg-row'>悉如其所在　阿修羅男女　及其諸眷屬</div>
<div class='lg-row'>鬪諍遊戲時　聞香皆能知　曠野險隘處</div>
<div class='lg-row'>師子象虎狼　野牛水牛等　聞香知所在</div>
<div class='lg-row'>若有懷妊者　未辨其男女　無根及非人</div>
<div class='lg-row'>聞香悉能知　以聞香力故　知其初懷妊</div>
<div class='lg-row'>成就不成就　安樂產福子　以聞香力故</div>
<div class='lg-row'>知男女所念　染欲癡恚心　亦知修善者</div>
<div class='lg-row'>地中眾伏藏　金銀諸珍寶　銅器之所盛</div>
<div class='lg-row'>聞香悉能知　種種諸瓔珞　無能識其價</div>
<div class='lg-row'>聞香知貴賤　出處及所在　天上諸華等</div>
<div class='lg-row'>曼陀曼殊沙　波利質多樹　聞香悉能知</div>
<div class='lg-row'>天上諸宮殿　上中下差別　眾寶華莊嚴</div>
<div class='lg-row'>聞香悉能知　天園林勝殿　諸觀妙法堂</div>
<div class='lg-row'>在所而娛樂　聞香悉能知　諸天若聽法</div>
<div class='lg-row'>或受五欲時　來往行坐臥　聞香悉能知</div>
<div class='lg-row'>天女所著衣　好華香莊嚴　周旋遊戲時</div>
<div class='lg-row'>聞香悉能知　如是展轉上　乃至於梵世</div>
<div class='lg-row'>入禪出禪者　聞香悉能知　光音徧淨天</div>
<div class='lg-row'>乃至於有頂　初生及退沒　聞香悉能知</div>
<div class='lg-row'>諸比丘眾生　於法常精進　若坐若經行</div>
<div class='lg-row'>及讀誦經典　或在林樹下　專精而坐禪</div>
<div class='lg-row'>持經者聞香　悉知其所在　菩薩志堅固</div>
<div class='lg-row'>坐禪若讀誦　或為人說法　聞香悉能知</div>
<div class='lg-row'>在在方世尊　一切所供敬　愍眾而說法</div>
<div class='lg-row'>聞香悉能知　眾生在佛前　聞經皆歡喜</div>
<div class='lg-row'>如法而修行　聞香悉能知　雖未得菩薩</div>
<div class='lg-row'>無漏法生鼻　而是持經者　先得此鼻相</div>
</div><p>復次常精進。若善男子。善女人。受持是經。若讀若誦。若解說。若書寫。得千二百舌功德。若好若醜。若美不美。及諸苦澁物。在其舌根。皆變成上味。如天甘露。無不美者。若以舌根於大眾中。有所演說。出深妙聲。能入其心。皆令歡喜快樂。又諸天子天女釋梵諸天。聞是深妙音聲。有所演說。言論次第。皆悉來聽。及諸龍龍女。夜叉夜叉女。乾闥婆乾闥婆女。阿修羅阿修羅女。迦樓羅迦樓羅女。緊那羅緊那羅女。摩睺羅伽摩睺羅伽女為聽法故。皆來親近。恭敬供養。及比丘比丘尼。優婆塞優婆夷。國王王子。群臣眷屬。小轉輪王。大轉輪王。七寶千子。內外眷屬。乘其宮殿。俱來聽法。以是菩薩。善說法故。婆羅門居士。國內人民。盡其形壽。隨侍供養。又諸聲聞。辟支佛。菩薩。諸佛。常樂見之。是人所在方面。諸佛皆向其處說法。悉能受持一切佛法。又能出於深妙法音。</p>
</div>
<div class='div-commentary'><p style="margin-left:1em"><span class='note-inline'>(鼻舌相。俱具五鼻舌之用)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>是人舌根淨　終不受惡味　其有所食噉</div>
<div class='lg-row'>悉皆成甘露　以深淨妙聲　於大眾說法</div>
<div class='lg-row'>以諸因緣喻　引導眾生心　聞者皆歡喜</div>
<div class='lg-row'>設諸上供養　諸天龍夜叉　及阿修羅等</div>
<div class='lg-row'>皆以恭敬心　而共來聽法　是說法之人</div>
<div class='lg-row'>若欲以妙音　徧滿三千界　隨意即能至</div>
<div class='lg-row'>大小轉輪王　及千子眷屬　合掌恭敬心</div>
<div class='lg-row'>常來聽受法　諸天龍夜叉　羅剎毗舍闍</div>
<div class='lg-row'>亦以歡喜心　常樂來供養　梵天王魔王</div>
<div class='lg-row'>自在大自在　如是諸天眾　常來至其所</div>
<div class='lg-row'>諸佛及弟子　聞其說法音　常念而守護</div>
<div class='lg-row'>或時為現身</div>
</div></div>
<div class='div-commentary'><p style="margin-left:1em"><span class='note-inline'>(自在。即他化自在天。居欲界頂。及魔王也。大自在。即魔醯首羅。色界頂天)</span>。</p>
</div>
<div class='div-orig'><p>復次常精進。若善男子。善女人。受持是經。若讀若誦。若解說。若書寫。得八百身功德。得清淨身。如淨琉璃。眾生喜見。其身淨故。三千大千世界眾生。生時死時。上下好醜。生善處惡處。悉於中現。及鐵圍山。大鐵圍山。彌樓山。摩訶彌樓山等諸山。及其中眾生。悉於中現。下至阿鼻地獄。上至有頂。所有及眾生。悉于中現。若聲聞。辟支佛。菩薩。諸佛說法。皆於身中。現其色像。</p>
</div>
<div class='div-commentary'><p style="margin-left:1em"><span class='note-inline'>(身根〔共〕五身之用。一時圓現。一時互用。一時無謬。一時無著)</span>。</p>
</div>
<div class='div-orig'><p>爾時世尊。欲重宣此義。而說偈言。</p>

<div class="lg regular"><div class='lg-row'>若持法華者　其身甚清淨　如彼淨琉璃</div>
<div class='lg-row'>眾生皆喜見　又如淨明鏡　悉見諸色像</div>
<div class='lg-row'>菩薩於淨身　皆見世所有　唯獨自明了</div>
<div class='lg-row'>餘人所不見　三千世界中　一切諸群萌</div>
<div class='lg-row'>天人阿修羅　地獄鬼畜生　如是諸色像</div>
<div class='lg-row'>皆於身中現　諸天等宮殿　乃至於有頂</div>
<div class='lg-row'>鐵圍及彌樓　摩訶彌樓山　諸大海水等</div>
<div class='lg-row'>皆於身中現　諸佛及聲聞　佛子菩薩等</div>
<div class='lg-row'>若獨若在眾　說法悉皆現　雖未得無漏</div>
<div class='lg-row'>法性之妙身　以清淨常體　一切於中現</div>
</div><p>復次常精進。若善男子。善女人。如來滅後。受持是經。若讀若誦。若解說。若書寫。得千二百意功德。以是清淨意根。乃至聞一偈一句。通達無量無邊之義。解是義<span class='corr'>已</span>。能演說一句一偈。至於一月四月。乃至一歲。諸所說法。隨其義趣。皆與實相不相違背。若說俗間經書。治世語言。資生業等。皆順正法。三千大千世界六趣眾生。心之所行。心所動作。心所戲論。皆悉知之。雖未得無漏智慧。而其意根清淨如此。是人有所思惟籌量言說。皆是佛法。無不真實。亦是先佛經中所說。</p>
</div>
<div class='div-commentary'><p style="margin-left:1em"><span class='note-inline'>(意根。亦具五意之用。十二月。即十二因緣。一月即一乘)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>是人意清淨　明利無濁穢　以此妙意根</div>
<div class='lg-row'>知上中下法　乃至聞一偈　通達無量義</div>
<div class='lg-row'>次第如法說　月四月至歲　是世界內外</div>
<div class='lg-row'>一切諸眾生　若天龍及人　夜叉鬼神等</div>
<div class='lg-row'>其在六趣中　所念若干種　持法華之報</div>
<div class='lg-row'>一時皆悉知　十方無數佛　百福莊嚴相</div>
<div class='lg-row'>為眾生說法　悉聞能受持　思惟無量義</div>
<div class='lg-row'>說法亦無量　終始不忘錯　以持法華故</div>
<div class='lg-row'>悉知諸法相　隨義識次第　達名字語言</div>
<div class='lg-row'>如所知演說　此人有所說　皆是先佛法</div>
<div class='lg-row'>以演此法故　於中無所畏　持法華經者</div>
<div class='lg-row'>意根淨若斯　雖未得無漏　先有如是相</div>
<div class='lg-row'>是人持此經　安住希有地　為一切眾生</div>
<div class='lg-row'>歡喜而愛敬　能以千萬種　善巧之語言</div>
<div class='lg-row'>分別而說法　持法華經故</div>
</div></div>
<div class='div-commentary'><p style="margin-left:1em"><span class='note-inline'>(彌樓云光。即七金山之一。迦陵頻伽。好音鳥。命命。共命鳥。闍提。金錢。末利。云奈。波羅羅。熏華。多摩羅跋。云賢無垢。多伽羅。木香。拘鞞陀羅。大遊戲地樹。波利質多羅。帝釋殿前樹)</span>。</p>
</div></div>
<div class='div-other'><a id='mulu27' />
<div class='div-orig'><p>○常不輕菩薩品第二十</p>
</div>
<div class='div-commentary'><p style="margin-left:1em"><span class='note-inline'>(內懷不輕之解。外敬不輕之境。身立不輕之行。口宣不輕之教。人作不輕之目)</span>。</p>
<p class="lg-abnormal"><div class='lg-row'>精持頓悟六根通　普利群機妙行功　佛性遍資無智內　緣因廣記有心中</div>
</p></div>
<div class='div-orig'><p>爾時佛告得大勢菩薩摩訶薩。汝今當知。若比丘。比丘尼。優婆塞。優婆夷。持法華經者。若有惡口罵詈誹謗。獲大罪報。如前所說。其所得功德。如向所說。眼耳鼻舌身意清淨。得大勢。乃往古昔過無量無邊不可思議阿僧祇劫。有佛名威音王。如來。應供。正徧知。明行足。善逝。世間解。無上士。調御丈夫。天人師。佛。世尊。劫名離衰。國名大成。其威音王佛。於彼世中。為天人阿修羅說法。為求聲聞者。說應四諦法。度生老病死。究竟涅槃。為求辟支佛者。說應十二因緣法。為諸菩薩因阿耨多羅三藐三菩提。說應六波羅蜜法。究竟佛慧。得大勢。是威音王佛。壽四十萬億那由他恒河沙劫。正法住世。劫數如一閻浮提微塵。像法住世。劫數如四天下微塵。其佛饒益眾生<span class='corr'>已</span>。然後滅度。正法像法滅盡之後。於此國土。復有佛出。亦號威音王。如來。應供。正徧知。明行足。善逝。世間解。無上士。調御丈夫。天人師。佛。世尊。如是次第有二萬億佛。皆同一號。最初威音王如來。既<span class='corr'>已</span>滅度。正法滅後。於像法中。增上慢比丘。有大勢力。爾時有一菩薩比丘。名常不輕。得大勢。以何因緣。名常不輕。是比丘。凡有所見。若比丘。比丘尼。優婆塞。優婆夷。皆悉禮拜讚歎而作是言。我深敬汝等。不敢輕慢。所以者何。汝等皆行菩薩道。當得作佛。而是比丘。不專讀誦經典。但行禮拜。乃至遠見四眾。亦復故往禮拜讚歎而作是言。我不敢輕於汝等。汝等皆當作佛。四眾之中。有生瞋恚心不淨者。惡口罵詈言。是無智比丘。從何所來。自言我不輕汝。而與我等授記當得作佛。我等不用如是虗妄授記。如此經歷多年。常被罵詈。不生瞋恚。常作是言汝當作佛。說是語時。眾人或以杖水瓦石而打擲之。避走遠住。猶高聲唱言。我不敢輕於汝等。汝等皆當作佛。以其常作是語故。增上慢比丘。比丘尼。優婆塞。優婆夷。號之為常不輕。是比丘。臨欲終時。於虗空中。具聞威音王佛。先所說法華經。二十千萬億偈。悉能受持。即得如上眼根清淨。耳鼻舌身意根清淨。得是六根清淨<span class='corr'>已</span>。更增壽命二百萬億那由他歲。廣為人說是法華經。於時增上慢四眾。比丘。比丘尼。優婆塞。優婆夷。輕賤是人。為作不輕名者。見其得大神通力。樂說辯力。大善寂力。聞其所說。皆信伏隨從。是菩薩。復化千萬億眾。令住阿耨多羅三藐三菩提。命終之後。得值二千億佛。皆號日月燈明。於其法中。說是法華經。以是因緣。復值二千億佛。同號雲自在燈王。於此諸佛法中。受持讀誦。為諸四眾說此經典故。得是常眼清淨。耳鼻舌身意諸根清淨。於四眾中說法。心無所畏。得大勢。是常不輕菩薩摩訶薩。供養如是若干諸佛。恭敬尊重讚歎。種諸善根。於後復值千萬億佛。亦於諸佛法中。說是經典。功德成就。當得作佛。</p>
</div>
<div class='div-commentary'><p style="margin-left:1em"><span class='note-inline'>(是比丘。是菩薩。皆指不輕。演唱能行此妙經之妙行。心同虗空界。示等虗空法。證得虗空時。無是無非法)</span>。</p>
</div>
<div class='div-orig'><p>得大勢。於意云何。爾時常不輕菩薩。豈異人乎。則我身是。若我於宿世不受持讀誦此經為他人說者。不能疾得阿耨多羅三藐三菩提。我於先佛所受持讀誦此經。為人說故。疾得阿耨多羅三藐三菩提。得大勢。彼時四眾。比丘比丘尼。優婆塞優婆夷。以瞋恚意輕賤我故。二百億劫常不值佛。不聞法。不見僧。千劫於阿鼻地獄受大苦惱。畢是罪<span class='corr'>已</span>。復遇常不輕菩薩。教化阿耨多羅三藐三菩提。得大勢。於汝意云何。爾時四眾。常輕是菩薩者。豈異人乎。今此會中。䟦陀婆羅等五百菩薩。師子月等五百比丘。尼思佛等五百優婆塞。皆於阿耨多羅三藐三菩提。不退轉者是。</p>
</div>
<div class='div-commentary'><p style="margin-left:1em"><span class='note-inline'>(跋陀婆羅。翻為善守。若眾生聞名。畢竟得三菩提。故云善守。或云賢首。住居等覺)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>過去有佛　號威音王　神智無量</div>
<div class='lg-row'>將導一切　天人龍神　所共供養</div>
<div class='lg-row'>是佛滅後　法欲盡時　有一菩薩</div>
<div class='lg-row'>名常不輕　時諸四眾　計著於法</div>
</div></div>
<div class='div-commentary'><p style="margin-left:1em"><span class='note-inline'>(著法者。是法不可示。若定謂是有。即名著法。乃至定謂是非有。非無。亦名著法)</span>。</p>
</div>
<div class='div-orig'>
<div class="lg regular"><div class='lg-row'>不輕菩薩　往到其所　而語之言</div>
<div class='lg-row'>我不輕汝　汝等行道　皆當作佛</div>
<div class='lg-row'>諸人聞<span class='corr'>已</span>　輕毀罵詈　不輕菩薩</div>
<div class='lg-row'>能忍受之　其罪畢<span class='corr'>已</span>　臨命終時</div>
<div class='lg-row'>得聞此經　六根清淨　神通力故</div>
<div class='lg-row'>增益壽命　復為諸人　廣說是經</div>
<div class='lg-row'>諸著法眾　皆蒙菩薩　教化成就</div>
<div class='lg-row'>令住佛道　不輕命終　值無數佛</div>
<div class='lg-row'>說是經故　得無量福　漸具功德</div>
<div class='lg-row'>疾成佛道　彼時不輕　則我身是</div>
<div class='lg-row'>時四部眾　著法之者　聞不輕言</div>
<div class='lg-row'>汝當作佛　以是因緣　值無數佛</div>
<div class='lg-row'>此會菩薩　五百之眾　并及四眾</div>
<div class='lg-row'>清信士女　今於我前　聽法者是</div>
<div class='lg-row'>我於前世　勸是諸人　聽受斯經</div>
<div class='lg-row'>第一之法　開示教人　令住涅槃</div>
<div class='lg-row'>世世受持　如是經典　億億萬劫</div>
<div class='lg-row'>至不可議　時乃得聞　是法華經</div>
<div class='lg-row'>億億萬劫　至不可議　諸佛世尊</div>
<div class='lg-row'>時說是經　是故行者　於佛滅後</div>
<div class='lg-row'>聞如是經　勿生疑惑　應當一心</div>
<div class='lg-row'>廣說是經　世世值佛　疾成佛道</div>
</div></div>
<div class='div-commentary'><p style="margin-left:1em"><span class='note-inline'>(前明隨喜一句。功超二乘。讀誦受持。六根清淨。未審曾有何人得如是。故引常不輕為證。曰我深敬汝等。不敢輕慢。汝等皆行菩薩道。當得作佛)</span>。</p>
</div></div>
<div class='div-other'><a id='mulu28' />
<div class='div-orig'><p>○如來神力品第二十一</p>
</div>
<div class='div-commentary'><p style="margin-left:1em"><span class='note-inline'>(神力者。神明不測。力名幹用。不測則天然之體深幹用。則轉變之力大。此中為付囑深法。現十種大用。故名神力品)</span>。</p>
<p class="lg-abnormal"><div class='lg-row'>運水搬柴一妙神　自家不悟可憐人　一朝頓悟從今後　土塊泥團即法身</div>
</p></div>
<div class='div-orig'><p>爾時千世界微塵等菩薩摩訶薩。從地涌出者。皆於佛前。一心合掌。瞻仰尊顏而白佛言。世尊。我等於佛滅後。世尊分身所在國土。滅度之處。當廣說此經。所以者何。我等亦自欲得是真淨大法。受持讀誦。解說書寫。而供養之。</p>
</div>
<div class='div-commentary'><p style="margin-left:1em"><span class='note-inline'>(非但奉命益他。亦自願得此真淨大法。分身。即諸經教。乃如來言說法身)</span>。</p>
</div>
<div class='div-orig'><p>爾時世尊。於文殊師利等無量百千萬億舊住娑婆世界菩薩摩訶薩。及諸比丘。比丘尼。優婆塞。優婆夷。天龍夜叉。乾闥婆。阿修羅。迦樓羅。緊那羅。摩睺羅伽。人非人等。一切眾前。</p>
</div>
<div class='div-commentary'><p style="margin-left:1em"><span class='note-inline'>(於文殊等耆。迹中所化之眾也。舊住者。十方本化之眾也)</span>。</p>
</div>
<div class='div-orig'><p>現大神力。出廣長舌。上至梵世。</p>
</div>
<div class='div-commentary'><p style="margin-left:1em"><span class='note-inline'>(此第一神力也。吐舌相者。今經所演開三顯一。開近顯遠。梵世。即有頂。即色究竟天。所謂竪窮三際)</span>。</p>
</div>
<div class='div-orig'><p>一切毛孔放於無量無數色光。皆悉徧照十方世界。眾寶樹下師子座上諸佛。亦復如是出廣長舌。放無量光。釋迦牟尼佛。及寶樹下諸佛現神力時。滿百千歲。</p>
</div>
<div class='div-commentary'><p style="margin-left:1em"><span class='note-inline'>(此第二神力也。徧體放光周徧十方。無處不明。表二門理一也)</span>。</p>
</div>
<div class='div-orig'><p>然後還攝舌相。一時謦欬。</p>
</div>
<div class='div-commentary'><p style="margin-left:1em"><span class='note-inline'>(此第三神力也。謦欬者。將語之狀)</span>。</p>
</div>
<div class='div-orig'><p>俱共彈指。</p>
</div>
<div class='div-commentary'><p style="margin-left:1em"><span class='note-inline'>(此第四神力也。彈指者。隨喜七方便。同入圓道)</span>。</p>
</div>
<div class='div-orig'><p>是二音聲。徧至十方諸佛世界。地皆六種震動。</p>
</div>
<div class='div-commentary'><p style="margin-left:1em"><span class='note-inline'>(此第五神力也。二音聲者。謦欬彈指也)</span>。</p>
</div>
<div class='div-orig'><p>其中眾生。天龍夜叉。乾闥婆。阿修羅。迦樓羅。緊那羅。摩睺羅伽。人非人等。以佛神力故。皆見此娑婆世界。無量無邊。百千萬億。眾寶樹下師子座上諸佛。及見釋迦牟尼佛。共多寶如來。在寶塔中坐師子座。又見無量無邊。百千萬億。菩薩摩訶薩。及諸四眾。恭敬圍繞釋迦牟尼佛。既見是<span class='corr'>已</span>。皆大歡喜。得未曾有。</p>
</div>
<div class='div-commentary'><p style="margin-left:1em"><span class='note-inline'>(此第六神力也。普見大會者。表諸佛道同也)</span>。</p>
</div>
<div class='div-orig'><p>即時諸天。於虗空中。高聲唱言。過此無量無邊百千萬億阿僧祇世界。有國名娑婆。是中有佛。名釋迦牟尼。今為諸菩薩摩訶薩。說大乘經。名妙法蓮華。教菩薩法。佛所護念。汝等當深心隨喜。亦當禮拜供養釋迦牟尼佛。</p>
</div>
<div class='div-commentary'><p style="margin-left:1em"><span class='note-inline'>(此第七神力也)</span>。</p>
<p style="margin-left:1em"><span class='note-inline'>(此示佛具如是神通妙用也。然以世眼觀之。則黃帝乘龍。欒巴噀酒。龐婆入石。長房縮地。皆罕見之難事。以道眼觀之。則維摩丈室。容百萬之多座。釋尊一時。曆百千之長年。一舌抵初禪萬萬里之高。一聲遍十方萬萬界之廣。亦大聖之末事)</span>。</p>
</div>
<div class='div-orig'><p>彼諸眾生。聞虗空中聲<span class='corr'>已</span>。合掌向娑婆世界。作如是言。南無釋迦牟尼佛。南無釋迦牟尼佛。</p>
</div>
<div class='div-commentary'><p style="margin-left:1em"><span class='note-inline'>(此第八神力也)</span>。</p>
</div>
<div class='div-orig'><p>以種種華香。瓔珞幡葢。及諸嚴身之具。珍寶妙物。皆共遙散娑婆世界。所散諸佛。從十方來。譬如雲集。變成寶帳。徧覆此間諸佛之上。</p>
</div>
<div class='div-commentary'><p style="margin-left:1em"><span class='note-inline'>(此第九神力也)</span>。</p>
</div>
<div class='div-orig'><p>於時十方世界。通達無礙。如一佛土。</p>
</div>
<div class='div-commentary'><p style="margin-left:1em"><span class='note-inline'>(此第十神力也)</span>。</p>
</div>
<div class='div-orig'><p>爾時佛告上行等菩薩大眾。諸佛神力。如是無量無邊不可思議。若我以是神力。於無量無邊百千萬億阿僧祇劫。為囑累故。說此經功德。猶不能盡。以要言之。如來所有一切之法。如來一切自在神力。如來一切秘要之藏。如來一切甚深之事。皆於此經。宣示顯說。</p>
</div>
<div class='div-commentary'><p style="margin-left:1em"><span class='note-inline'>(一切法者。一切皆佛法。此結妙名也。一切力考。通達無礙。具八自在。此結妙用也。一切秘藏者。徧一切處。皆是實相。此結妙體也。甚深事者。因果是深事。此結妙宗也)</span>。</p>
</div>
<div class='div-orig'><p>是故汝等。於如來滅後。應一切受持讀誦解說書寫。如說修行。所在國土。若有受持讀誦解說書寫。如說修行。若經卷所住之處。若於園中。若於林中。若於樹下。若於僧坊。若白衣舍。若在殿堂。若山谷曠野。是中皆應起塔供養。所以者何。當知是處即是道場。諸佛於此得阿耨多羅三藐三菩提。諸佛於此轉於法輪。諸佛於此而般涅槃。爾時世尊。欲重宣此義而說偈言。</p>

<div class="lg regular"><div class='lg-row'>諸佛救世者　住於大神通　為悅眾生故</div>
<div class='lg-row'>現無量神力　舌相至梵天　身放無數光</div>
<div class='lg-row'>為求佛道者　現此希有事　諸佛謦欬聲</div>
<div class='lg-row'>及彈指之聲　周聞十方國　地皆六種動</div>
<div class='lg-row'>以佛滅度後　能持是經故　諸佛皆歡喜</div>
<div class='lg-row'>現無量神力</div>
</div></div>
<div class='div-commentary'><p style="margin-left:1em"><span class='note-inline'>(頌十神力。中但有五者。闕後五也)</span>。</p>
</div>
<div class='div-orig'>
<div class="lg regular"><div class='lg-row'>囑累是經故　讚美受持者　於無量劫中</div>
<div class='lg-row'>猶故不能盡　是人之功德　無量無有窮</div>
<div class='lg-row'>如十方虗空　不可得邊際</div>
</div></div>
<div class='div-commentary'><p style="margin-left:1em"><span class='note-inline'>(總頌四法。但云囑累。受持即持佛身)</span>。</p>
</div>
<div class='div-orig'>
<div class="lg regular"><div class='lg-row'>能持是經者　則為<span class='corr'>已</span>見我　亦見多寶佛</div>
<div class='lg-row'>及諸分身者　又見我今日　教化諸菩薩</div>
<div class='lg-row'>能持是經者　令我及分身</div>
</div></div>
<div class='div-commentary'><p style="margin-left:1em"><span class='note-inline'>(持法。即持佛身)</span>。</p>
</div>
<div class='div-orig'>
<div class="lg regular"><div class='lg-row'>滅度多寶佛　一切皆歡喜　十方現在佛</div>
<div class='lg-row'>并過去未來　亦見亦供養　亦令得歡喜</div>
<div class='lg-row'>諸佛坐道場　所得秘要法　能持是經者</div>
<div class='lg-row'>不久亦當得　能持是經者　於諸法之義</div>
<div class='lg-row'>名字及言辭　樂說無窮盡　如風於空中</div>
<div class='lg-row'>一切無障礙　於如來滅後　知佛所說經</div>
<div class='lg-row'>因緣及次第　隨義如實說　如日月光明</div>
<div class='lg-row'>能除諸幽冥　斯人行世間　能滅眾生闇</div>
<div class='lg-row'>教無量菩薩　畢竟住一乘</div>
</div></div>
<div class='div-commentary'><p style="margin-left:1em"><span class='note-inline'>(說法破暗入一乘。是佛甚深之事)</span>。</p>
</div>
<div class='div-orig'>
<div class="lg regular"><div class='lg-row'>是故有智者　聞此功德利　於我滅度後</div>
<div class='lg-row'>應受持斯經　是人於佛道　決定無有疑</div>
</div></div>
<div class='div-commentary'><p style="margin-left:1em"><span class='note-inline'>(此總結四法。言若能持。持四法)</span>。</p>
</div></div>
<div class='div-other'><a id='mulu29' />
<div class='div-orig'><p>○囑累品第二十二</p>
</div>
<div class='div-commentary'><p style="margin-left:1em"><span class='note-inline'>(囑是佛所付囑。累是煩爾宣傳。總使傳〔讀〕妙法。利達無窮)</span>。</p>
<p class="lg-abnormal"><div class='lg-row'>道在人弘益後流　相傳慧命利無休　多生積習菩提法　一旦親承覿體修</div>
</p></div>
<div class='div-orig'><p>爾時釋迦牟尼佛。從法座起。現大神力。以右手摩無量菩薩摩訶薩頂。而作是言。我於無量百千萬億阿僧祇劫。修習是難得阿耨多羅三藐三菩提法。今以付囑汝等。汝等應當一心流布此法。廣令增益。如是三摩諸菩薩摩訶薩頂。而作是言。我於無量百千萬億阿僧祇劫。修習是難得阿耨多羅三藐三菩提法。今以付囑汝等汝等。當受持讀誦廣宣此法令一切眾生。普得聞知。所以者何。如來有大慈悲。無諸慳吝。亦無所畏。能與眾生佛之智慧。如來智慧。自然智慧。如來是一切眾生之大施主。汝等亦應隨學如來之法。勿生慳吝。</p>
</div>
<div class='div-commentary'><p style="margin-left:1em"><span class='note-inline'>(三摩者。重重付托。顯此法罄盡無餘。為大根人。直說六度。由慳貪而說布施。毀禁而說持戒。嗔恚而說忍辱。懈怠而說精進。散亂而說禪定。愚癡而說智慧。是謂從緣而起。若慳貪等一破。則懈怠散亂等一時俱滅。故曰各隨所安)</span>。</p>
</div>
<div class='div-orig'><p>於未來世。若有善男子。善女人。信如來智慧者。當為演說此法華經。使得聞知。為令其人。得佛慧故。若有眾生不信受者。當於如來餘深法中。示教利喜。汝等若能如是。則為<span class='corr'>已</span>報諸佛之恩。</p>
</div>
<div class='div-commentary'><p style="margin-left:1em"><span class='note-inline'>(若根深智利。直說佛慧。若不堪者。於餘深法中。示教利喜。佛慧是深而非餘。六方便是餘而非深。別教次第。是餘亦是深。汝能亦餘深之法。助申佛慧者即善巧報佛之恩。是名誡付囑也)</span>。</p>
</div>
<div class='div-orig'><p>時諸菩薩摩訶薩。聞佛作是說<span class='corr'>已</span>。皆大歡喜。徧滿其身。益加恭敬。曲躬低頭。合掌向佛。俱發聲言。如世尊勅。當具奉行。唯然世尊。願不有慮。諸菩薩摩訶薩眾。如是三反。俱發聲言。如世尊勅。當具奉行。唯然世尊。願不有慮。</p>
</div>
<div class='div-commentary'><p style="margin-left:1em"><span class='note-inline'>(佛說三業付囑。菩薩亦三業領受。歡喜。是意領受。曲躬低頭。是身領受。俱發聲言。是口領受)</span>。</p>
</div>
<div class='div-orig'><p>爾時釋迦牟尼佛。令十方來諸分身佛。各還本土。而作是言。諸佛各隨所安。多寶佛塔。還可如故。說是語時。十方無量分身諸佛坐寶樹下師子座上者。及多寶佛并上行等。無邊阿僧祇菩薩大眾。舍利弗等。聲聞四眾。及一切世<span class='corr'>間</span>天人阿修羅等。聞佛所說。皆大歡喜。</p>
</div>
<div class='div-commentary'><p style="margin-left:1em"><span class='note-inline'>(諸佛為化他事遂故喜。菩薩為自行得法故喜)</span>。</p>
</div></div>
<div class='div-other'><a id='mulu30' />
<div class='div-orig'><p>○藥王菩薩本事品第二十三</p>
</div>
<div class='div-commentary'><p style="margin-left:1em"><span class='note-inline'>(昔名星光。從尊者〔入〕藏。聞說佛慧。以雪山上藥供養眾僧。願未來能治眾生身心兩病)</span>。</p>
<p class="lg-abnormal"><div class='lg-row'>只怕此身煉不盡　此身燒盡我無依　是名〔若〕行流通者　珍重當人善護持</div>
</p></div>
<div class='div-orig'><p>爾時宿王華菩薩。白佛言。世尊。藥王菩薩。云何遊於娑婆世界。世尊。是藥王菩薩。有若干百千萬億那由他。難行苦行。善哉世尊。願少解說。諸天龍神。夜叉。乾闥婆。阿修羅。迦樓羅。緊那羅。摩睺羅伽。人非人等。又他國土。諸來菩薩。及此聲聞眾。聞皆歡喜。爾時佛告宿王華菩薩。乃往過去無量恒河沙劫。有佛號日月淨明德。如來。應供。正徧知。明行足。善逝。世間解。無上士。調御丈夫。天人師。佛。世尊。其佛有八十萬二千劫。菩薩壽命亦等。彼國無有女人。地獄。餓鬼。畜生。阿修羅等。及以諸難。地平如掌。琉璃所成。寶樹莊嚴。寶帳覆上。垂寶華幡。寶缾香鑪。周徧國界。七寶為臺。一樹一臺。其樹去臺。盡一箭道。此諸寶樹。皆有菩薩聲聞而坐其下。諸寶臺上。各有百億諸天。作天伎樂。歌歎於佛。以為供養。爾時彼佛為一切眾生喜見菩薩。及眾菩薩諸聲聞眾。說法華經。是一切眾生喜見菩薩。樂習苦行。於日月淨明德佛法中。精進經行。一心求佛。滿萬二千歲<span class='corr'>已</span>。得現一切色身三昧。得此三昧<span class='corr'>已</span>心大歡喜。即作念言。我得現一切色身三昧。皆是得聞法華經力。我今當供養日月淨明德佛。及法華經。即時入是三昧。於虗空中。雨曼陀羅華。摩訶曼陀羅華。細抹堅黑旃檀。滿虗空中。如雲而下。又雨海此岸旃檀之香。此香六銖。價值娑婆世界。以供養佛。作是供養<span class='corr'>已</span>。從三昧起。而自念言。我雖以神力供養於佛。不如以身供養。即服諸香旃檀。薰陸兜樓婆畢力迦。沉水膠香。又飲薝蔔諸華香油。滿千二百歲<span class='corr'>已</span>。香油塗身。於日月淨明德佛前。以天寶衣而自纏身。灌諸香油。以神通力願。而自然身。光明徧照。八十億恒河沙世界。其中諸佛同時讚言。善哉善哉。善男子。是真精進。是名真法供養如來。若以華香瓔珞。燒香末香塗香。天繒幡葢。及海此岸旃檀之香。如是等種種諸佛供養。所不能及。假使國城妻子布施。亦所不及。善男子。是名第一之施。於諸施中。最尊最上。以法供養諸如來故。作是語<span class='corr'>已</span>。而各默然。其身火然。千二百歲。過是<span class='corr'>已</span>後。其身乃盡。一切眾生喜見菩薩。作如是法供養<span class='corr'>已</span>。命終之後。復生日月淨明德佛國中。於淨德王家。結加趺坐。忽然化生。即為其父而說偈言。</p>
</div>
<div class='div-commentary'><p style="margin-left:1em"><span class='note-inline'>(內運智觀。觀煩惱因果。皆用空觀蕩。之故言真法)</span>。</p>
</div>
<div class='div-orig'>
<div class="lg regular"><div class='lg-row'>大王今當知　我今行彼處　即時得一切</div>
<div class='lg-row'>現諸身三昧　勤行大精進　捨所愛之身</div>
</div><p>說是偈<span class='corr'>已</span>。而白父言。日月淨明德佛。今故現在。我先供養佛<span class='corr'>已</span>。得解一切眾生語言陀羅尼。復聞是法華經。八百千萬億那由他。甄迦羅頻婆羅阿閦婆等偈。大王。我今當還供養此佛。白<span class='corr'>已</span>。即坐七寶之臺。上升虗空高七多羅樹。往到佛所。頭面禮足。合十指爪。以偈讚佛。</p>

<div class="lg regular"><div class='lg-row'>容顏甚奇妙　光明照十方　我適曾供養</div>
<div class='lg-row'>今復還親覲</div>
</div><p>爾時一切眾生喜見菩薩。說是偈<span class='corr'>已</span>。而白佛言。世尊。世尊。猶故在世。爾時日月淨明德佛。告一切眾生喜見菩薩。善男子。我涅槃時到。滅盡時至。汝可安施牀座。我於今夜當般涅槃。又勅一切眾生喜見菩薩。善男子。我以佛法囑累於汝。及諸菩薩大弟子。并阿耨多羅三藐三菩提法。亦以三千大千七寶世界。諸寶樹寶臺。及給侍諸天。悉付於汝。我滅度後。所有舍利。亦付囑汝。當令流布。廣設供養。應起若干千塔。如是日月淨明德佛。勅一切眾生喜見菩薩<span class='corr'>已</span>。於夜後分入於涅槃。爾時一切眾生喜見菩薩。見佛滅度。悲感懊惱。戀慕於佛。即以海此岸旃檀為[卄/積]。供養佛身。而以燒之。火滅<span class='corr'>已</span>後。收取舍利。作八萬四千寶瓶。以起八萬四千塔。高三世界。表剎莊嚴。垂諸旛葢。懸眾寶鈴。爾時一切眾生喜見菩薩。復自念言。我雖作是供養。心猶未足。我今當更供養舍利。便語諸菩薩大弟子。及天龍夜叉等一切大眾。汝等當一心念。我今供養日月淨明德佛舍利。作是語<span class='corr'>已</span>。即於八萬四千塔前。然百福莊嚴臂。七萬二千歲。而以供養。令無數求聲聞眾。無量阿僧祇人。發阿耨多羅三藐三菩提心。皆使得住現一切色身三昧。爾時諸菩薩。天人阿修羅等。見其無臂。憂惱悲哀而作是言。此一切眾生喜見菩薩。是我等師。教化我者。而今燒臂。身不具足。於時一切眾生喜見菩薩。於大眾中。立此誓言。我捨兩臂。必當得佛金色之身。若實不虗。令我兩臂還復如故。作是誓<span class='corr'>已</span>。自然還復。由斯菩薩福德智慧淳厚所致。當爾之時。三千大千世界。六種震動。天雨寶華。一切人天得未曾有。</p>
</div>
<div class='div-commentary'><p style="margin-left:1em"><span class='note-inline'>(金色之身者。前<span class='corr'>已</span>得普現色身三昧。即八相成道金色之身)</span>。</p>
</div>
<div class='div-orig'><p>佛告宿王華菩薩。於汝意云何。一切眾生喜見菩薩。豈異人乎。今藥王菩薩是也。其所捨身布施。如是無量百千萬億那由他數。宿王華。若有發心。欲得阿耨多羅三藐三菩提者。能然手指。乃至足一指。供養佛塔。勝以國城妻子。及三千大千國土。山林河池。諸珍寶物供養者。</p>
</div>
<div class='div-commentary'><p style="margin-left:1em"><span class='note-inline'>(一指內身也。妻子外身也。國城等外財也)</span>。</p>
</div>
<div class='div-orig'><p>若復有人。以七寶滿三千大千世界。供養於佛。及大菩薩。辟支佛。阿羅漢。是人所得功德。不如受持此法華經。乃至一四句偈。其福最多。</p>
</div>
<div class='div-commentary'><p style="margin-left:1em"><span class='note-inline'>(藥王燒身煉臂。供養此經。葢燒身空我相也。煉臂忘我執也。燒身煉臂。如雲去雲來天本淨。此方他界。若華開華落樹何心)</span>。</p>
</div>
<div class='div-orig'><p>宿王華。譬如一切川流江河。諸水之中。海為第一。此法華經亦復如是。於諸如來所說經中。最為深大。又如土山。黑山。小鐵圍山。大鐵圍山。及十寶山。眾山之中。須彌山為第一。此法華經亦復如是。於諸經中。最為其上。又如眾星之中。月天子最為第一。此法華經亦復如是。於千萬億種諸經法中。最為照明。又如日天子。能除諸闇。此經亦復如是。能破一切不善之暗。又如諸小王中。轉輪聖王最為第一。此經亦復如是。於眾經中。最為其尊。又如帝釋。於三十三天中王。此經亦復如是。諸經中王。又如大梵天王。一切眾生之父。此經亦復如是。一切賢聖學無學。及發菩薩心者之父。又如一切凡夫人中。須陀洹。斯陀含。阿那含。阿羅漢。辟支佛。為第一。此經亦復如是。一切如來所說。若菩薩所說。若聲聞所說。諸經法中。最為第一。有能受持是經典者。亦復如是。於一切眾生中。亦為第一。一切聲聞辟支佛中。菩薩為第一。此經亦復如是。於一切諸經法中。最為第一。如佛為諸法王。此經亦復如是。諸經中王。宿王華。此經能救一切眾生者。此經能令一切眾生離諸苦惱。此經能大饒益一切眾生。充滿其願。如清涼池。能滿一切諸渴乏者。如寒者得火。如躶者得衣。如商人得主。如子得母。如渡得船。如病得醫。如闇得燈。如貧得寶。如民得王。如賈客得海。如炬除闇。</p>
</div>
<div class='div-commentary'><p style="margin-left:1em"><span class='note-inline'>(以法妙故。最為第一。人弘妙法。亦為第一。清涼池等。總十二事。皆歎經與樂之用也)</span>。</p>
</div>
<div class='div-orig'><p>此法華經亦復如是。能令眾生離一切苦。一切病痛。能解一切生死之縛。若人得聞此法華經。若自書。若使人書。所得功德。以佛智慧籌量多少。不得其邊。若書是經卷。華香瓔珞。燒香末香塗香。幡葢衣服。種種之燈。蘇燈油燈。諸香油燈。薝蔔油燈。須曼那油燈。波羅羅油燈。婆利師迦油燈。那婆摩利油燈。供養。所功德亦復如是。</p>
</div>
<div class='div-commentary'><p style="margin-left:1em"><span class='note-inline'>(宿音〔風〕婆斯迦夏生華。又云雨華。那婆雜華。摩利云鬘華。薰陸乳香。兜羅婆草香。畢力迦丁香)</span>。</p>
</div>
<div class='div-orig'><p>宿王華。若有人聞是藥王菩薩本事品者。亦得無量無邊功德。若有女人。聞是藥王菩薩本事品能受持者。盡是女身。後不復受。若如來滅後。後五百歲中。若有女人。聞是經典。如說修行。於此命終。即往安樂世界。阿彌陀佛。大菩薩眾。圍遶住處。坐蓮華中寶座之上。</p>
</div>
<div class='div-commentary'><p style="margin-left:1em"><span class='note-inline'>(第一百年。解脫堅固。二百年。禪定堅固。三百年。持戒堅固。四百年。多聞堅固。五百年。布施堅固)</span>。</p>
</div>
<div class='div-orig'><p>不復為貪欲所惱。亦復不為瞋恚愚癡所惱。亦復不為憍慢嫉妬諸垢所惱。得菩薩神通無生法忍。得是忍<span class='corr'>已</span>。眼根清淨。以是清淨眼根。見七百萬二千億那由他恒河沙等諸佛如來。是時諸佛遙共讚言。善哉善哉。善男子。汝能於釋迦牟尼佛法中。受持讀誦思惟是經。為他人說。所得福德。無量無邊。火不能焚。水不能漂。汝之功德。千佛共說。不能令盡。汝今<span class='corr'>已</span>能破諸魔賊。壞生死軍。諸餘怨敵。皆悉摧滅。善男子。百千諸佛。以神通力。共守護汝。於一切世間天人之中。無如汝者。唯除如來。其諸聲聞辟支佛。乃至菩薩智慧禪定。無有與汝等者。宿王華。此菩薩成就如是功德智慧之力。若有人聞是藥王菩薩本事品。能隨喜讚善者。是人現世口中。常出青蓮華香。身毛孔中。常出牛頭旃檀之香。所得功德。如上所說。</p>
</div>
<div class='div-commentary'><p style="margin-left:1em"><span class='note-inline'>(阿育王。請僧入宮供養。一比丘名優鉢羅。口中作優鉢羅華之香。王疑。勅水洗口。洗<span class='corr'>已</span>倍香。王問。答曰。過去迦葉佛時。我為高座法師。讚歎佛法。故四十九億歲。生人天中。口中出香。甄迦羅。五十大數中。第十六數。頻婆羅。第十八數。阿閦婆。第二十數)</span>。</p>
</div>
<div class='div-orig'><p>是故宿王華。以此藥王菩薩本事品。囑累於汝。我滅度後。後五百歲中。廣宣流布於閻浮提。無令斷絕。惡魔魔民。諸天龍。夜叉。鳩槃茶等。得其便也。宿王華。汝當以神通之力。守護是經。所以者何。此經則為閻浮提人病之良藥。若人有病。得聞是經。病即消滅。不老不死。宿王華。汝若見有受持是經者。應以青蓮華。盛滿抹香。供散其上。散<span class='corr'>已</span>作是念言。此人不久。必當取草。坐於道場。破諸魔軍。當吹法螺。擊大法皷。度脫一切眾生老病死海。是故求佛道者。見有受持是經典人。應當如是生恭敬心。說是藥王菩薩本事品時。八萬四千菩薩。得解一切眾生語言陀羅尼。多寶如來於寶塔中。讚宿王華菩薩言。善哉善哉。宿王華。汝成就不可思議功德。乃能問釋迦牟尼佛如此之事。利益無量一切眾生。</p>
</div></div>
<p class='juan'>妙法蓮華經卓解卷第六</p>
</div><!-- end of div[@id='body'] -->
</body></html>