<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經卓解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 617-A 法華經卓解自敘</p><p>諸經皆修行軌則。獨法華妙義。殷殷開導。殷殷示方便法門。種種曉喻。種種現接引神力。務使未信令信。未解令解。未善生善。<span class='corr'>已</span>善增長。竪窮三際。橫亘十方。在在醒人敬禮。處處肅人遵奉。借權顯實。而實之真體。躍躍在吐露間。懸一通三。而三之指歸。隱隱在趨步外。予年屆八旬有五。精力日憊。資用日窘。回思大恩未報。駒隙空延。急集法華諸論。而天台智師之科註為詳。師詮藏通別圓四教。而藏中菩薩乘。槩隷為小。不無遺議。復檢清凉國師。小始終頓圓五教。揭其全宗。細將七卷。句為逗。節為解。一登繕帙。便付剞劂。彷昔賢豪。秉燭夜遊之意。亦俾速於披閱。心目蚤豁。如杲日麗天。萬象靡不領其光。荷其照。此經分疏明了。自軌軌他。或得有功於法寶。有益於人心。有利於天下後世焉。若介介擬議於如何玅法。如何蓮華。是不覷透本根。徒枝尋葉摘。奚補哉。</p>
<p>康熈丙午仲夏徐昌治覲周父盥題</p>
</div>No. 617
<p class='juan'><a id='mulu2' />妙法蓮華經卓解卷第一</p><p class="byline">姚秦三藏法師　鳩摩羅什　原譯</p><p class="byline">武原無依道人徐昌治覲周氏逗註</p>
<div class='div-other'><a id='mulu3' />
<div class='div-orig'><p>○序品第一</p>
</div>
<div class='div-commentary'><p style="margin-left:1em"><span class='note-inline'>(序謂次也。由也。述也。義類同者。聚在一段。故名品)</span>。</p>
<p class="lg-abnormal"><div class='lg-row'>序法由來一更圓　既非形象豈容言　慈心果欲尋端的　頭上原無兩樣天</div>
</p></div>
<div class='div-orig'><p>如是。我聞。</p>
</div>
<div class='div-commentary'><p style="margin-left:1em"><span class='note-inline'>(如是。指經。阿難自稱我從佛聞也)</span>。</p>
</div>
<div class='div-orig'><p>一時。佛。住王舍城。耆闍崛山中。</p>
</div>
<div class='div-commentary'><p style="margin-left:1em"><span class='note-inline'>(一時。佛與大眾會集之時。佛者。覺也。自覺覺他也。王舍城。駁足王。與千王共立舍城。都五山中。住者。住此說法。耆闍崛。此云靈鷲)</span>。</p>
<p style="margin-left:1em"><span class='note-inline'>(釋迦佛說此經。凡三會。中會在多寶塔內。前後二會。皆往此山)</span>。</p>
</div>
<div class='div-orig'><p>與大比丘。眾。萬二千人俱。皆是阿羅漢。</p>
</div>
<div class='div-commentary'><p style="margin-left:1em"><span class='note-inline'>(大者。器量尊重。有大道。大用。大知也。比丘。云乞士。乞法於佛。乞食於人也。眾者。梵語僧伽。此云和合眾阿羅漢。云無著。不生。應供。應供者。應受十方人天供養。不生者。不生一切妄想業緣。無著者。無諸世間情色染著)</span>。</p>
</div>
<div class='div-orig'><p>諸漏<span class='corr'>已</span>盡。無復煩惱。逮得<span class='corr'>己</span>利。盡諸有結。心得自在。</p>
</div>
<div class='div-commentary'><p style="margin-left:1em"><span class='note-inline'>(漏者。三漏。欲漏。有漏。無明漏也。三界因果。皆名為他。智斷功德。皆名<span class='corr'>己</span>。自在者。定慧具足也)</span>。</p>
</div>
<div class='div-orig'><p>其名曰。阿若憍陳如。摩訶迦葉。</p>
</div>
<div class='div-commentary'><p style="margin-left:1em"><span class='note-inline'>(阿若。名。憍陳如。姓。迦葉。名飲光。摩訶。大也)</span>。</p>
</div>
<div class='div-orig'><p>優樓頻螺伽葉。伽耶迦葉。那提迦葉。</p>
</div>
<div class='div-commentary'><p style="margin-left:1em"><span class='note-inline'>(三兄弟。昔於毗婆尸佛時。共樹剎柱。兄為瓶沙王師。有五百弟子。兩弟。亦各有二百五十。佛因作十種神變。師徒皆伏。投佛出家)</span>。</p>
</div>
<div class='div-orig'><p>舍利弗。大目犍連。</p>
</div>
<div class='div-commentary'><p style="margin-left:1em"><span class='note-inline'>(舍利。因母目利得名。弗。即子也。故言身子。弟子中。神通輕舉。飛到十方。目連第一)</span>。</p>
</div>
<div class='div-orig'><p>摩訶迦旃延。</p>
</div>
<div class='div-commentary'><p style="margin-left:1em"><span class='note-inline'>(善分別義。敷演道教。迦旃延第一)</span>。</p>
</div>
<div class='div-orig'><p>阿㝹樓䭾。</p>
</div>
<div class='div-commentary'><p style="margin-left:1em"><span class='note-inline'>(名如意。昔於飢世。以稗飯。施辟支佛。獲九十一劫。天人之中。受如意樂)</span>。</p>
</div>
<div class='div-orig'><p>劫賓那。憍梵波提。</p>
</div>
<div class='div-commentary'><p style="margin-left:1em"><span class='note-inline'>(劫賓。房宿名。因父母禱房星而生。梵聞佛入滅。即言佛滅我滅)</span>。</p>
</div>
<div class='div-orig'><p>離婆多。畢陵伽婆蹉。</p>
</div>
<div class='div-commentary'><p style="margin-left:1em"><span class='note-inline'>(離多。星宿名。坐禪入定。心不亂。伽婆。云餘習。婆羅門習氣也)</span>。</p>
</div>
<div class='div-orig'><p>薄拘羅。摩訶拘絺羅。</p>
</div>
<div class='div-commentary'><p style="margin-left:1em"><span class='note-inline'>(拘羅。云善容。年一百六十歲。絺羅。云大膝。乃舍利弗舅)</span>。</p>
</div>
<div class='div-orig'><p>難陀。孫陀羅難陀。</p>
</div>
<div class='div-commentary'><p style="margin-left:1em"><span class='note-inline'>(難陀。云善歡喜。孫陀羅。名好愛。妻名也)</span>。</p>
</div>
<div class='div-orig'><p>富樓那彌多羅尼子。</p>
</div>
<div class='div-commentary'><p style="margin-left:1em"><span class='note-inline'>(樓那。翻滿願。是父名。多羅。翻慈。是母名尼者。女人通稱也)</span>。</p>
</div>
<div class='div-orig'><p>須菩提。</p>
</div>
<div class='div-commentary'><p style="margin-left:1em"><span class='note-inline'>(菩提。名空生。亦名善吉)</span>。</p>
</div>
<div class='div-orig'><p>阿難。羅睺羅。</p>
</div>
<div class='div-commentary'><p style="margin-left:1em"><span class='note-inline'>(阿難。名歡喜。多聞廣大。睺羅。云覆障。是佛親子)</span>。</p>
</div>
<div class='div-orig'><p>如是眾所知識。大阿羅漢等。</p>
</div>
<div class='div-commentary'><p style="margin-left:1em"><span class='note-inline'>(此結多知識眾。總一法身之性。一法身之名)</span>。</p>
</div>
<div class='div-orig'><p>復有學無學。二千人。</p>
</div>
<div class='div-commentary'><p style="margin-left:1em"><span class='note-inline'>(研真斷惑。名為學。真窮惑盡。名曰無學)</span>。</p>
</div>
<div class='div-orig'><p>摩訶波闍波提。比丘尼。與眷屬六千人俱。</p>
</div>
<div class='div-commentary'><p style="margin-left:1em"><span class='note-inline'>(波提。云大愛道)</span>。</p>
</div>
<div class='div-orig'><p>羅睺羅母。耶輸陀羅。比丘尼。亦與眷屬俱。</p>
</div>
<div class='div-commentary'><p style="margin-left:1em"><span class='note-inline'>(陀羅。云名聞)</span>。</p>
</div>
<div class='div-orig'><p>菩薩。摩訶薩。八萬人。皆於阿耨多羅三藐三菩提。不退轉。</p>
</div>
<div class='div-commentary'><p style="margin-left:1em"><span class='note-inline'>(阿翻無。耨翻上。三翻正。藐翻等。菩提翻覺。乃無上正等正覺也。不退。位不退。行不退。念不退也。正等者。一般也。一般法身。上不見有諸佛之聖。下不見有眾生之凡。四圍不見有萬類之差。一<span class='corr'>己</span>不見有三世之異。又圓覺圓攝十方三世。無有不覺也。謂之大乘。大包十方三世。無不乘載也。正是夢裏明明有六趣。覺後空空無大千也)</span>。</p>
</div>
<div class='div-orig'><p>皆得陀羅尼。樂說辯才。</p>
</div>
<div class='div-commentary'><p style="margin-left:1em"><span class='note-inline'>(羅尼。云總持)</span>。</p>
</div>
<div class='div-orig'><p>轉不退轉法輪。</p>
</div>
<div class='div-commentary'><p style="margin-left:1em"><span class='note-inline'>(輪轉義。亦摧碾義。摧伏諸魔外道也)</span>。</p>
</div>
<div class='div-orig'><p>供養無量百千諸佛。於諸佛所。值眾德本。常為諸佛之所稱歎。</p>
</div>
<div class='div-commentary'><p style="margin-left:1em"><span class='note-inline'>(開佛知見。知見<span class='corr'>己</span>法。與諸佛同。故為諸佛之所稱歎)</span>。</p>
</div>
<div class='div-orig'><p>以慈修身。善入佛慧。通達大智。</p>
</div>
<div class='div-commentary'><p style="margin-left:1em"><span class='note-inline'>(身徧法界言慈。一心三智云通達)</span>。</p>
</div>
<div class='div-orig'><p>到於彼岸。名稱普聞。無量世界。</p>
</div>
<div class='div-commentary'><p style="margin-left:1em"><span class='note-inline'>(圓德真實。與名相稱)</span>。</p>
</div>
<div class='div-orig'><p>能度無數百千眾生。</p>
</div>
<div class='div-commentary'><p style="margin-left:1em"><span class='note-inline'>(依止十法界。安立救護)</span>。</p>
</div>
<div class='div-orig'><p>其名曰文殊師利菩薩。觀世音菩薩。</p>
</div>
<div class='div-commentary'><p style="margin-left:1em"><span class='note-inline'>(師利云妙德照窮正性稱觀)</span>。</p>
</div>
<div class='div-orig'><p>得大勢菩薩。常精進菩薩。</p>
</div>
<div class='div-commentary'><p style="margin-left:1em"><span class='note-inline'>(勢至投足。震動世界。及魔宮殿。精進為眾生歷劫隨逐不捨)</span>。</p>
</div>
<div class='div-orig'><p>不休息菩薩。寶掌菩薩。</p>
</div>
<div class='div-commentary'><p style="margin-left:1em"><span class='note-inline'>(心不休息故名。手能出佛故名寶掌)</span>。</p>
</div>
<div class='div-orig'><p>藥王菩薩。</p>
</div>
<div class='div-commentary'><p style="margin-left:1em"><span class='note-inline'>(藥能治眾生身心二病)</span>。</p>
</div>
<div class='div-orig'><p>勇施菩薩。寶月菩薩。月光菩薩。滿月菩薩。大力菩薩。無量力菩薩。越三界菩薩。</p>
</div>
<div class='div-commentary'><p style="margin-left:1em"><span class='note-inline'>(法施眾生。名勇施。明證三諦。名寶月。圓妙三智除暗。名月光。三智無缺如滿月。境智冥合有大力用)</span>。</p>
</div>
<div class='div-orig'><p>䟦陀婆羅菩薩。彌勒菩薩。</p>
</div>
<div class='div-commentary'><p style="margin-left:1em"><span class='note-inline'>(䟦陀云善守。又云賢首。彌勒云慈氏姓也)</span>。</p>
</div>
<div class='div-orig'><p>寶積菩薩。導師菩薩。如是等菩薩摩訶薩。八萬人俱。</p>
</div>
<div class='div-commentary'><p style="margin-left:1em"><span class='note-inline'>(寶積。積聚智慧道師。令入正道)</span>。</p>
</div>
<div class='div-orig'><p>爾時釋提桓因。與其眷屬二萬天子俱。</p>
</div>
<div class='div-commentary'><p style="margin-left:1em"><span class='note-inline'>(恒因云能作。忉利天之主)</span>。</p>
</div>
<div class='div-orig'><p>復有名月天子。普香天子。寶光天子。</p>
</div>
<div class='div-commentary'><p style="margin-left:1em"><span class='note-inline'>(三天子。帝釋內臣。如卿相)</span>。</p>
</div>
<div class='div-orig'><p>四大天王。與其眷屬。萬天子俱。</p>
</div>
<div class='div-commentary'><p style="margin-left:1em"><span class='note-inline'>(四天王。帝釋外臣。如武將。居須彌山四面)</span>。</p>
</div>
<div class='div-orig'><p>自在天子。大自在天子。與其眷屬三萬天子俱。娑婆世界主。梵天王。尸棄大梵。光明大梵等。與其眷屬萬二千天子俱。</p>
</div>
<div class='div-commentary'><p style="margin-left:1em"><span class='note-inline'>(梵。是西音。此翻離欲。尸棄。翻頂髻。光明。即二禪天等)</span>。</p>
</div>
<div class='div-orig'><p>有八龍王。難陀龍王。䟦難陀龍王。</p>
</div>
<div class='div-commentary'><p style="margin-left:1em"><span class='note-inline'>(難陀。云歡喜。䟦云善。二龍常護國)</span>。</p>
</div>
<div class='div-orig'><p>娑伽羅龍王。和脩吉龍王。</p>
</div>
<div class='div-commentary'><p style="margin-left:1em"><span class='note-inline'>(伽羅。云醎海。脩吉。云多頭)</span>。</p>
</div>
<div class='div-orig'><p>德叉迦龍王。阿那婆達多龍王。</p>
</div>
<div class='div-commentary'><p style="margin-left:1em"><span class='note-inline'>(叉迦。云現毒。達多。翻無惱)</span>。</p>
</div>
<div class='div-orig'><p>摩那斯龍王。優鉢羅龍王等。各與若干百千眷屬俱。</p>
</div>
<div class='div-commentary'><p style="margin-left:1em"><span class='note-inline'>(那斯。大身大力也。鉢羅。翻黛色蓮華。從池依住也)</span>。</p>
</div>
<div class='div-orig'><p>有四緊那羅王。法緊那羅王。妙法緊那羅王。大法緊那羅王。持法緊那羅王。各與若干百千眷屬俱。</p>
</div>
<div class='div-commentary'><p style="margin-left:1em"><span class='note-inline'>(緊那羅。神似人而有一角。故號人非人。乃天帝法樂之神也)</span>。</p>
</div>
<div class='div-orig'><p>有四乾闥婆王。樂乾闥婆王。樂音乾闥婆王。美乾闥婆王。美音乾闥婆王。各與若干百千眷屬俱。</p>
</div>
<div class='div-commentary'><p style="margin-left:1em"><span class='note-inline'>(乾闥婆。云嗅香。以香為食。乃天帝俗樂之神也)</span>。</p>
</div>
<div class='div-orig'><p>有四阿脩羅王。婆稚阿脩羅王。佉羅騫䭾阿脩羅王。毗摩質多羅阿脩羅王。羅睺阿脩羅王。各與若干百千眷屬俱。</p>
</div>
<div class='div-commentary'><p style="margin-left:1em"><span class='note-inline'>(阿修羅。云無端正。騫䭾。云廣肩脾。質多。云淨心。[目*候]羅。云障持。能障日月)</span>。</p>
</div>
<div class='div-orig'><p>有四迦樓羅王。大威德迦樓羅王。大身迦樓羅王。大滿迦樓羅王。如意迦樓羅王。名與若干百千眷屬俱。</p>
</div>
<div class='div-commentary'><p style="margin-left:1em"><span class='note-inline'>(迦樓羅。云金翅。頸有如意珠。以龍為食。大威德。威攝諸龍故。大滿。所噉之龍。恒充足<span class='corr'>己</span>意故)</span>。</p>
</div>
<div class='div-orig'><p>韋提希子。阿闍世王。與若干百千眷屬俱。</p>
</div>
<div class='div-commentary'><p style="margin-left:1em"><span class='note-inline'>(韋提希。云思惟。闍王母也。阿闍世。云未生怨。未生之日。相師占之。此兒生。當害父。故名未生怨)</span>。</p>
</div>
<div class='div-orig'><p>各禮佛足。退坐一面。爾時世尊。四眾圍繞。供養恭敬。尊重讚歎。為諸菩薩。說大乘經。名無量義。教菩薩法。佛所護念。</p>
</div>
<div class='div-commentary'><p style="margin-left:1em"><span class='note-inline'>(大乘經。有七大。法大。心大。解大。淨大。莊嚴大。時大也)</span>。</p>
</div>
<div class='div-orig'><p>佛說此經<span class='corr'>已</span>。結加趺坐。入於無量義處三昧。身心不動。</p>
</div>
<div class='div-commentary'><p style="margin-left:1em"><span class='note-inline'>(三昧。云調直定。又正定。正受也。無量義。慧定相成。入者。持於身心也)</span>。</p>
</div>
<div class='div-orig'><p>是時。天雨曼陀羅華。摩訶曼陀羅華。曼殊沙華。摩訶曼殊沙華。而散佛上。及諸大眾。普佛世界。六種震動。</p>
</div>
<div class='div-commentary'><p style="margin-left:1em"><span class='note-inline'>(曼陀羅華。云適意。白華也。曼殊沙。云柔軟。赤華也。六種者。動起踊。三種是形。震吼擊。三種是聲)</span>。</p>
</div>
<div class='div-orig'><p>爾時會中。比丘。比丘尼。優婆塞。優婆夷。天。龍。夜叉。乾闥婆。阿脩羅。迦樓羅。緊那羅。摩睺羅伽。人非人。及諸小王。轉輪聖王。是諸大眾。得未曾有。歡喜合掌。一心觀佛。</p>
</div>
<div class='div-commentary'><p style="margin-left:1em"><span class='note-inline'>(龍鬼等。得預法會。以乘急戒緩故。由乘急。得聞法。由戒緩。墮龍鬼也。摩羅伽。大腹蟒神)</span>。</p>
</div>
<div class='div-orig'><p>爾時。佛放眉間白毫相光。照東方萬八千世界。靡不周徧。</p>
</div>
<div class='div-commentary'><p style="margin-left:1em"><span class='note-inline'>(白毫者。佛初生時。牽長五尺。苦行時。長一丈四尺。得佛時。長一丈五尺。中表俱空。內外清淨)</span>。</p>
<p style="margin-left:1em"><span class='note-inline'>(於此世界。盡見彼土。即十方色空無間。於此佛處。聞彼佛說法。即道理無間。於一時中。見諸比丘。脩行萬行。歷無窮劫。成佛度生。入大涅槃。後人起塔。即三世古今無間。葢妙法之體。即人之本有妙心。妙心。大無邊際。小入微塵。前無其始。後無其終。以諸人於此心既昧。故吾佛於眉間光相。圓現此個妙心。即十方國土圓現此妙心也)</span>。</p>
</div>
<div class='div-orig'><p>下至阿鼻地獄。上至阿迦尼叱天。於此世界。盡見彼土六趣眾生。</p>
</div>
<div class='div-commentary'><p style="margin-left:1em"><span class='note-inline'>(阿鼻。云無間。尼叱即色究<span class='corr'>竟</span>天。無窒礙也。六趣。天人。脩羅。地獄。鬼。畜也。趣向也)</span>。</p>
</div>
<div class='div-orig'><p>又見彼土。現在諸佛。及聞諸佛所說經法。</p>
</div>
<div class='div-commentary'><p style="margin-left:1em"><span class='note-inline'>(彼佛此佛。說法同)</span>。</p>
</div>
<div class='div-orig'><p>并見彼諸比丘。比丘尼。優婆塞。優婆夷。諸脩行得道者。</p>
</div>
<div class='div-commentary'><p style="margin-left:1em"><span class='note-inline'>(諸修行。三乘修諦緣度之行也。得道者。得見道修道也)</span>。</p>
</div>
<div class='div-orig'><p>復見諸菩薩。摩訶薩。種種因緣。種種信解。種種相貌。行菩薩道。</p>
</div>
<div class='div-commentary'><p style="margin-left:1em"><span class='note-inline'>(彼佛此佛。三藏之後。所說意同也)</span>。</p>
</div>
<div class='div-orig'><p>復見諸佛。般涅槃者。復見諸佛。般涅槃後。以佛舍利。起七寶塔。</p>
</div>
<div class='div-commentary'><p style="margin-left:1em"><span class='note-inline'>(彼佛涅槃起塔。與此土佛同。涅槃。云大滅度。大即法身。滅即解脫。度即般若)</span>。</p>
</div>
<div class='div-orig'><p>爾時彌勒菩薩。作是念。今者世尊。現神變相。以何因緣而有此瑞。今佛世尊。入於三昧。是不可思議現希有事。當以問誰。誰能答者。</p>
</div>
<div class='div-commentary'><p style="margin-left:1em"><span class='note-inline'>(彌勒因佛放光。圓現十方三世。而生疑。不知十方三世。原備於我。而彌勒自狹。故有重重之問)</span>。</p>
</div>
<div class='div-orig'><p>復作此念。是文殊師利法王之子。<span class='corr'>已</span>曾親近供養。過去無量諸佛。必應見此希有之相。我今當問。爾時比丘。比丘尼。優婆塞。優婆夷。及諸天。龍。鬼神等。咸作此念。是佛光明神通之相。今當問誰。</p>
</div>
<div class='div-commentary'><p style="margin-left:1em"><span class='note-inline'>(神名天心通名慧性)</span>。</p>
</div>
<div class='div-orig'><p>爾時彌勒菩薩。欲自決疑。又觀四眾。比丘。比丘尼。優婆塞。優婆夷。及諸天龍鬼神等。眾會之心。而問文殊師利言。以何因緣。而有此瑞神通之相。放大光明。照於東方。萬八千土。悉見彼佛國界莊嚴。於是彌勒菩薩欲重宣此義。以偈問曰。</p>

<div class="lg regular"><div class='lg-row'>文殊師利　導師何故　眉間白毫</div>
<div class='lg-row'>大光普照　雨曼陀羅　曼殊沙華</div>
<div class='lg-row'>栴檀香風　悅可眾心　以是因緣</div>
<div class='lg-row'>地皆嚴淨　而此世界　六種震動</div>
<div class='lg-row'>時四部眾　咸皆歡喜　身意快然</div>
<div class='lg-row'>得未曾有</div>
</div></div>
<div class='div-commentary'><p style="margin-left:1em"><span class='note-inline'>(香屬華。華香如檀。故曰栴檀香風。華集地。地乃嚴淨)</span>。</p>
</div>
<div class='div-orig'>
<div class="lg regular"><div class='lg-row'>眉間光明　照於東方　萬八千土</div>
<div class='lg-row'>皆如金色　從阿鼻獄　上至有頂</div>
<div class='lg-row'>諸世界中　六道眾生　生死所趣</div>
<div class='lg-row'>善惡業緣　受報好醜　於此悉見</div>
<div class='lg-row'>又覩諸佛　聖主師子　演說經典</div>
<div class='lg-row'>微妙第一　其聲清淨　出柔軟音</div>
<div class='lg-row'>教諸菩薩　無數億萬　梵音深妙</div>
<div class='lg-row'>令人樂聞　各於世界　講說正法</div>
<div class='lg-row'>種種因緣　以無量喻　照明佛法</div>
<div class='lg-row'>開悟眾生</div>
</div></div>
<div class='div-commentary'><p style="margin-left:1em"><span class='note-inline'>(聖主者。諸菩薩中之主也。師子發聲震吼。喻佛能摧伏魔軍。示眾十力也)</span>。</p>
</div>
<div class='div-orig'>
<div class="lg regular"><div class='lg-row'>若人遭苦　厭老病死　為說涅槃</div>
<div class='lg-row'>盡諸苦際　若人有福　曾供養佛</div>
<div class='lg-row'>志求勝法　為說緣覺</div>
</div></div>
<div class='div-commentary'><p style="margin-left:1em"><span class='note-inline'>(聲聞。三生種福。支佛。百劫種福)</span>。</p>
</div>
<div class='div-orig'>
<div class="lg regular"><div class='lg-row'>若有佛子　脩種種行　求無上慧</div>
<div class='lg-row'>為說淨道</div>
</div></div>
<div class='div-commentary'><p style="margin-left:1em"><span class='note-inline'>(真慈悲紹佛種。故言佛子。修六度。故言種種行。求佛道。故言無上慧。六度中無六敝。故言淨道)</span>。</p>
</div>
<div class='div-orig'>
<div class="lg regular"><div class='lg-row'>文殊師利　我住於此　見聞若斯</div>
<div class='lg-row'>及千億事　如是眾多　今當略說</div>
<div class='lg-row'>我見彼土　恒沙菩薩　種種因緣</div>
<div class='lg-row'>而求佛道</div>
</div></div>
<div class='div-commentary'><p style="margin-left:1em"><span class='note-inline'>(恒沙。即殑伽河。細而多。外人稱為福河。入洗滅罪。佛亦順俗。故常指之)</span>。</p>
</div>
<div class='div-orig'>
<div class="lg regular"><div class='lg-row'>或有行施　金銀珊瑚　真珠摩尼</div>
<div class='lg-row'>硨磲碼碯　金剛諸珍　奴婢車乘</div>
<div class='lg-row'>寶飾輦輿　歡喜布施　迴向佛道</div>
<div class='lg-row'>願得是乘　三界第一　諸佛所歎</div>
<div class='lg-row'>或有菩薩　駟馬寶車　欄楯華葢</div>
<div class='lg-row'>軒飾布施</div>
</div></div>
<div class='div-commentary'><p style="margin-left:1em"><span class='note-inline'>(斬。大夫以上車也)</span>。</p>
</div>
<div class='div-orig'>
<div class="lg regular"><div class='lg-row'>復見菩薩　身肉手足　及妻子施</div>
<div class='lg-row'>求無上道　又見菩薩　頭目身體</div>
<div class='lg-row'>欣樂施與　求佛智慧　文殊師利</div>
<div class='lg-row'>我見諸王　往詣佛所　問無上道</div>
<div class='lg-row'>便捨樂土　宮殿臣妾　剃除鬚髮</div>
<div class='lg-row'>而被法服</div>
</div></div>
<div class='div-commentary'><p style="margin-left:1em"><span class='note-inline'>(所問尊極。云無上道。所棄不輕。云樂土。剃除。身心俱離也)</span>。</p>
</div>
<div class='div-orig'>
<div class="lg regular"><div class='lg-row'>或見菩薩　而作比丘　獨處閒靜</div>
<div class='lg-row'>樂誦經典　又見菩薩　勇猛精進</div>
<div class='lg-row'>入於深山　思惟佛道　又見離欲</div>
<div class='lg-row'>常處空閒　深修禪定　得五神通</div>
</div></div>
<div class='div-commentary'><p style="margin-left:1em"><span class='note-inline'>(離欲界欲。離二乘欲。凡夫但五通。二乘具六通)</span>。</p>
</div>
<div class='div-orig'>
<div class="lg regular"><div class='lg-row'>又見菩薩　安禪合掌　以千萬偈</div>
<div class='lg-row'>讚諸法王　復見菩薩　智深志固</div>
<div class='lg-row'>能問諸佛　聞悉受持</div>
</div></div>
<div class='div-commentary'><p style="margin-left:1em"><span class='note-inline'>(智深。慧窮理本。志固。誓願廣大)</span>。</p>
</div>
<div class='div-orig'>
<div class="lg regular"><div class='lg-row'>又見佛子　定慧具足　以無量喻</div>
<div class='lg-row'>為眾講法　欣樂說法　化諸菩薩</div>
<div class='lg-row'>破魔兵眾　而擊法皷</div>
</div></div>
<div class='div-commentary'><p style="margin-left:1em"><span class='note-inline'>(破魔兵眾者。空觀破四魔。假觀破八魔。中觀亦破八魔。此魔能奪命。餘煩惱魔。五陰魔。天主魔。能奪智慧命。擊法皷者。應轉法輪。先以真妙梵音。警悟眾生也)</span>。</p>
</div>
<div class='div-orig'>
<div class="lg regular"><div class='lg-row'>又見菩薩　寂然宴默　天龍恭敬</div>
<div class='lg-row'>不以為喜　又見菩薩　處林放光</div>
<div class='lg-row'>濟地獄苦　令入佛道　又見佛子</div>
<div class='lg-row'>未甞睡眠　經行林中　勤求佛道</div>
<div class='lg-row'>又見具戒　威儀無缺　淨如寶珠</div>
<div class='lg-row'>以求佛道</div>
</div></div>
<div class='div-commentary'><p style="margin-left:1em"><span class='note-inline'>(戒有十。一不缺。二不破。三不穿。四不〔離〕五隨道。六無著。七智讚。八自在。九隨定。十具足)</span>。</p>
</div>
<div class='div-orig'>
<div class="lg regular"><div class='lg-row'>又見佛子　住忍辱力　增上慢人</div>
<div class='lg-row'>惡罵捶打　皆悉能忍　以求佛道</div>
</div></div>
<div class='div-commentary'><p style="margin-left:1em"><span class='note-inline'>(內心能安。忍外所辱)</span>。</p>
</div>
<div class='div-orig'>
<div class="lg regular"><div class='lg-row'>又見菩薩　離諸戲笑　及癡眷屬</div>
<div class='lg-row'>親近智者　一心除亂　攝念山林</div>
<div class='lg-row'>億千萬歲　以求佛道　或見菩薩</div>
<div class='lg-row'>肴膳飲食　百種湯藥　施佛及僧</div>
<div class='lg-row'>名衣上服　價值千萬　或無價衣</div>
<div class='lg-row'>施佛及僧　千萬億種　旃檀寶含</div>
<div class='lg-row'>眾妙臥具　施佛及僧　清淨園林</div>
<div class='lg-row'>華果茂盛　流泉浴池　施佛及僧</div>
<div class='lg-row'>如是等施　種種微妙　歡喜無厭</div>
<div class='lg-row'>求無上道　或有菩薩　說寂滅法</div>
<div class='lg-row'>種種教詔　無數眾生</div>
</div></div>
<div class='div-commentary'><p style="margin-left:1em"><span class='note-inline'>(寂滅者理也。所說因緣也)</span>。</p>
</div>
<div class='div-orig'>
<div class="lg regular"><div class='lg-row'>或見菩薩　觀諸法性　無有二相</div>
<div class='lg-row'>猶如虗空</div>
</div></div>
<div class='div-commentary'><p style="margin-left:1em"><span class='note-inline'>(法性空。順性修)</span>。</p>
</div>
<div class='div-orig'>
<div class="lg regular"><div class='lg-row'>又見佛子　心無所著　以此妙慧</div>
<div class='lg-row'>求無上道　文殊師利　又見菩薩</div>
<div class='lg-row'>佛滅度後　供養舍利　又見佛子</div>
<div class='lg-row'>造諸塔廟　無數恒沙　嚴飾國界</div>
<div class='lg-row'>寶塔高妙　五千由旬　縱廣正等</div>
<div class='lg-row'>二千由旬　一一塔廟　各千幢幡</div>
<div class='lg-row'>珠交露幔　寶鈴和鳴　諸天龍神</div>
<div class='lg-row'>人及非人　香華伎樂　常以供養</div>
<div class='lg-row'>文殊師利　諸佛子等　為供舍利</div>
<div class='lg-row'>嚴飾塔廟　國界自然　殊特妙好</div>
<div class='lg-row'>如天樹王　其華開敷</div>
</div></div>
<div class='div-commentary'><p style="margin-left:1em"><span class='note-inline'>(天樹王。即波利質多羅樹)</span>。</p>
</div>
<div class='div-orig'>
<div class="lg regular"><div class='lg-row'>佛放一光　我及眾會　見此國界</div>
<div class='lg-row'>種種殊妙　諸佛神力　智慧希有</div>
<div class='lg-row'>放一淨光　照無量國　我等見此</div>
<div class='lg-row'>得未曾有　佛子文殊　願決眾疑</div>
<div class='lg-row'>四眾欣仰　瞻仁及我　世尊何故</div>
<div class='lg-row'>放斯光明　佛子時答　決疑令喜</div>
<div class='lg-row'>何所饒益　演斯光明　佛坐道場</div>
<div class='lg-row'>所得妙法　為欲說此　為當授記</div>
<div class='lg-row'>示諸佛土　眾寶嚴淨　及見諸佛</div>
<div class='lg-row'>此非小緣</div>
</div></div>
<div class='div-commentary'><p style="margin-left:1em"><span class='note-inline'>(及我。欲令我問。瞻仁。欲得仁答。文殊因云。我與仁者。同居學地。欲測佛意。難共籌量)</span>。</p>
</div>
<div class='div-orig'>
<div class="lg regular"><div class='lg-row'>文殊當知　四眾龍神　瞻察仁者</div>
<div class='lg-row'>為說何等</div>
</div><p>爾時文殊師利。語彌勒菩薩。摩訶薩。及諸大士。善男子等。如我惟忖。</p>
</div>
<div class='div-commentary'><p style="margin-left:1em"><span class='note-inline'>(惟者思惟。忖者籌量。惟今如昔。忖昔如今也)</span>。</p>
</div>
<div class='div-orig'><p>今佛世尊。欲說大法。雨大法雨。吹大法螺。擊大法皷。演大法義。諸善男子。我於過去諸佛。曾見此瑞。放斯光<span class='corr'>已</span>。即說大法。是故當知。今佛現光。亦復如是。欲令眾生。咸得聞知。一切世間。難信之法。故現斯瑞。</p>
</div>
<div class='div-commentary'><p style="margin-left:1em"><span class='note-inline'>(令眾生聞知者。聞即聞慧。收無量歸一。改三乘教理。破無明等。開示入佛知見。故言難信法)</span>。</p>
<p style="margin-left:1em"><span class='note-inline'>(文殊答。我於往古佛會中。曾見放光。圓現十方世界會合三世。說法華經。今日佛即放光圓現。與昔日同知佛當說妙法華經也)</span>。</p>
</div>
<div class='div-orig'><p>諸善男子。如過去無量無邊。不可思議阿僧祇劫。</p>
</div>
<div class='div-commentary'><p style="margin-left:1em"><span class='note-inline'>(無量無邊。大數目也。人心狹小。不自悟本具之性。佛大現光。令人人頓悟本性。如是其大也)</span>。</p>
</div>
<div class='div-orig'><p>爾時。有佛號日月燈明。如來。應供。正徧知。明行足。善逝。世間解。無上士。調御丈夫。天人師。佛。世尊。</p>
</div>
<div class='div-commentary'><p style="margin-left:1em"><span class='note-inline'>(阿僧祇。云甚無數。無虛妄名如來。良福田名應供。知法界名正徧知。具三明名明行足。不退還名善逝。知眾生國土名世間解。無與等名無上士。調他心名調御丈夫。為眾生眼名天人師。知三聚名佛)</span>。</p>
</div>
<div class='div-orig'><p>演說正法。初善。中善。後善。其義深遠。其語巧妙。純一無雜。具足清白梵行之相。</p>
</div>
<div class='div-commentary'><p style="margin-left:1em"><span class='note-inline'>(此文殊引古佛。頓教七善。與今佛同)</span>。</p>
</div>
<div class='div-orig'><p>為求聲聞者。說應四諦法。度生老病死。究竟涅槃。為求辟支佛者。說應十二因緣法。為諸菩薩。說應六波羅蜜。</p>
</div>
<div class='div-commentary'><p style="margin-left:1em"><span class='note-inline'>(開佛聲教。故曰聲聞。苦集滅道。四皆審寔不虛。故名四諦。涅槃即真空涅槃。辟支即緣覺。此文殊引古佛開中乘也。六波羅蜜者。布施。持戒。忍辱。精進。禪定。智慧。亦到彼岸。文殊引古佛。開六度菩薩乘)</span>。</p>
</div>
<div class='div-orig'><p>令得阿耨多羅三藐三菩提。成一切種智。次復有佛。亦名日月燈明。次復有佛。亦名日月燈明。如是二萬佛皆同一字。號日月燈明。又同一姓。姓頗羅墮。彌勒當知。初佛後佛。皆同一字。名日月燈明。十號具足。所可說法。初中後善。</p>
</div>
<div class='div-commentary'><p style="margin-left:1em"><span class='note-inline'>(一相。寂滅相。種種行類。能知能解。名一切種智。即佛智也)</span>。</p>
<p style="margin-left:1em"><span class='note-inline'>(初引一佛。備舉頓漸說法。與今佛同中引二萬佛。亦與今佛同。頗羅墮。此云㨗疾。亦云利根)</span>。</p>
</div>
<div class='div-orig'><p>其最後佛。未出家時。有八王子。一名有意。二名善意。三名無量意。四名寶意。五名增意。六名除疑意。七名響意。八名法意。是八王子。威德自在。各領四天下。是諸王子。聞父出家。得阿耨多羅三藐三菩提。悉捨王位。亦隨出家。發大乘意。常脩梵行。皆為法師。<span class='corr'>已</span>於千萬佛所植諸善本。</p>
</div>
<div class='div-commentary'><p style="margin-left:1em"><span class='note-inline'>(昔佛八子。今佛一子。其事同。發大乘意。四弘誓也。梵行慈悲喜捨也。二萬佛同一號。二乘同德也。二乘德同性同。凡夫莫不皆同。故曰最後佛。八子即八識。故皆名意)</span>。</p>
</div>
<div class='div-orig'><p>是時。日月燈明佛。說大乘經。名無量義。教菩薩法。佛所護念。說是經<span class='corr'>已</span>。即於大眾中。結加趺坐。入於無量義處三昧。身心不動。是時。天雨曼陀羅華。摩訶曼陀羅華。曼殊沙華。摩訶曼殊沙華。而散佛上。及諸大眾。普佛世界。六種震動。爾時會中。比丘。比丘尼。優婆塞。優婆夷。天。龍。夜义。乾闥婆。阿脩羅。迦樓羅。緊那羅。摩睺羅伽。人非人。及諸小王。轉輪聖王等。是諸大眾。得未曾有。歡喜合掌。一心觀佛。爾時如來。放眉間白毫相光。照東方。萬八千佛土。靡不周徧。如今所見。是諸佛土。</p>
</div>
<div class='div-commentary'><p style="margin-left:1em"><span class='note-inline'>(昔佛自土六瑞。悉與今同。如今所見。則知昔佛他土六瑞。亦與今同)</span>。</p>
</div>
<div class='div-orig'><p>彌勒當知。爾時會中。有二十億菩薩。樂欲聽法。是諸菩薩。見此光明。普照佛土。得未曾有。欲知此光。所為因緣。</p>
</div>
<div class='div-commentary'><p style="margin-left:1em"><span class='note-inline'>(昔佛會中疑念。與今彌勒疑同)</span>。</p>
</div>
<div class='div-orig'><p>時有菩薩。名曰妙光。有八百弟子。</p>
</div>
<div class='div-commentary'><p style="margin-left:1em"><span class='note-inline'>(昔佛定起。因妙光說經。今佛定起。因身子說經。昔佛八子。師妙光。如來定起。對告妙光而付託。今佛子羅雲。亦師身子。佛定起付託同)</span>。</p>
</div>
<div class='div-orig'><p>是時。日月燈明佛。從三昧起。因妙光菩薩。說大乘經。名妙法蓮華。教菩薩法。佛所護念。六十小劫。不起於座。時會聽者。亦坐一處。六十小劫。身心不動。聽佛所說。謂如食頃。是時眾中。無有一人。若身若心。而生懈倦。</p>
</div>
<div class='div-commentary'><p style="margin-left:1em"><span class='note-inline'>(昔佛說經劫與今佛同。食頃。即半日也。聞法之志。加以佛威。一坐經時。忘其久耳)</span>。</p>
</div>
<div class='div-orig'><p>日月燈明佛。於六十小劫。說是經<span class='corr'>已</span>。即於梵。魔。沙門。婆羅門。及天。人。阿脩羅。眾中。而宣此言。如來於今日中夜。當入無餘涅槃。</p>
</div>
<div class='div-commentary'><p style="margin-left:1em"><span class='note-inline'>(昔佛說法華。即入滅。與今佛同。梵者。色界主。亦三界主。魔為欲界主。沙門。此云勤息。勤行眾善。止息諸惡也。婆羅門。云淨行。外道中出家者)</span>。</p>
</div>
<div class='div-orig'><p>時有菩薩。名曰德藏。日月燈明佛。即授其記。告諸比丘。是德藏菩薩。次當作佛。號曰淨身。多陀阿伽度。阿羅訶。三藐三佛陀。</p>
</div>
<div class='div-commentary'><p style="margin-left:1em"><span class='note-inline'>(授記者。聖言說與曰授。果與心期曰記。多陀阿伽度。此云如來。阿羅訶。此云應供。三藐三佛陀。此云正徧知。十號中。略舉三號也)</span>。</p>
</div>
<div class='div-orig'><p>佛授記<span class='corr'>已</span>。便於中夜。入無餘涅槃。佛滅度後。妙光菩薩。持妙法蓮華經。滿八十小劫。為人演說。日月燈明佛八子。皆師妙光。妙光教化。令其堅固阿耨多羅三藐三菩提。是諸王子。供養無量百千萬億佛。<span class='corr'>已</span>皆成佛道。其最後成佛者。名曰然燈。</p>
</div>
<div class='div-commentary'><p style="margin-left:1em"><span class='note-inline'>(然燈。太子。生時一切身邊。光如燈故)</span>。</p>
</div>
<div class='div-orig'><p>八百弟子中。有一人號曰求名。貪著利養。雖復讀誦眾經。而不通利。多所忘失。故號求名。是人亦以種諸善根因緣故。得值無量百千萬億諸佛。供養恭敬。尊重讚歎。彌勒當知。爾時妙光菩薩。豈異人乎。我身是也。求名菩薩。汝身是也。今見此瑞。與本無異。是故惟忖。今日如來。當說大乘經。名妙法蓮華。教菩薩法。佛所護念。爾時文殊師利。於大眾中。欲重宣此義而說偈言。</p>
</div>
<div class='div-commentary'><p style="margin-left:1em"><span class='note-inline'>(文殊把前說重拈一遍。謂古佛如此。今佛亦如此。乃至十方佛亦如此。皆開三顯一無二道也)</span>。</p>
</div>
<div class='div-orig'>
<div class="lg regular"><div class='lg-row'>我念過去世　無量無數劫　有佛人中尊</div>
<div class='lg-row'>號日月燈明　世尊演說法　度無量眾生</div>
<div class='lg-row'>無數億菩薩　令入佛智慧　佛未出家時</div>
<div class='lg-row'>所生八王子　見大聖出家　亦隨修梵行</div>
<div class='lg-row'>時佛說大乘　經名無量義　於諸大眾中</div>
<div class='lg-row'>而為廣分別　佛說此經<span class='corr'>已</span>　即於法座上</div>
<div class='lg-row'>加趺坐三昧　名無量義處　天雨曼陀華</div>
<div class='lg-row'>天皷自然鳴　諸天龍鬼神　供養人中尊</div>
<div class='lg-row'>一切諸佛土　即時大震動　佛放眉間光</div>
<div class='lg-row'>現諸希有事　此光照東方　萬八千佛土</div>
<div class='lg-row'>示一切眾生　生死業報處　有見諸佛土</div>
<div class='lg-row'>以眾寶莊嚴　琉璃玻瓈色　斯有佛光照</div>
<div class='lg-row'>及見諸天人　龍神夜叉眾　乾闥緊那羅</div>
<div class='lg-row'>各供養其佛　又見諸如來　自然成佛道</div>
<div class='lg-row'>身色如金山　端嚴甚微妙　如淨琉璃中</div>
<div class='lg-row'>內現真金像</div>
</div></div>
<div class='div-commentary'><p style="margin-left:1em"><span class='note-inline'>(玻瓈。水玉。琉璃。青色寶。西域山出。佛道。方便道。加心修習。任運合理也)</span>。</p>
<p style="margin-left:1em"><span class='note-inline'>(成佛道是報身。琉瓈是法身。金像是應物現形。東方動方也)</span>。</p>
</div>
<div class='div-orig'>
<div class="lg regular"><div class='lg-row'>世尊在大眾　敷演深法義　一一諸佛土</div>
<div class='lg-row'>聲聞眾無數　因佛光所照　悉見彼大眾</div>
<div class='lg-row'>或有諸比丘　在於山林中　精進持淨戒</div>
<div class='lg-row'>猶如護明珠　又見諸菩薩　行施忍辱等</div>
<div class='lg-row'>其數如恒沙　斯由佛光照　又見諸菩薩</div>
<div class='lg-row'>深入諸禪定　身心寂不動　以求無上道</div>
<div class='lg-row'>又見諸菩薩　知法寂滅相　各於其國土</div>
<div class='lg-row'>說法求佛道　爾時四部眾　見日月燈佛</div>
<div class='lg-row'>現大神通力　其心皆歡喜　各各自相問</div>
<div class='lg-row'>是事何因緣　天人所奉尊　適從三昧起</div>
<div class='lg-row'>讚妙光菩薩　汝為世間眼　一切所歸信</div>
<div class='lg-row'>能奉持法藏　如我所說法　唯汝能證知</div>
<div class='lg-row'>世尊既讚歎　令妙光歡喜</div>
</div></div>
<div class='div-commentary'><p style="margin-left:1em"><span class='note-inline'>(世間眼。菩薩為世出世間眼。化導干人)</span>。</p>
</div>
<div class='div-orig'>
<div class="lg regular"><div class='lg-row'>說是法華經　滿六十小劫　不起於此座</div>
<div class='lg-row'>所說上妙法　是妙光法師　悉皆能受持</div>
</div></div>
<div class='div-commentary'><p style="margin-left:1em"><span class='note-inline'>(妙光受持昔佛法。亦如身子受今佛付囑也)</span>。</p>
</div>
<div class='div-orig'>
<div class="lg regular"><div class='lg-row'>佛說是法華　令眾歡喜<span class='corr'>已</span>　尋即於是日</div>
<div class='lg-row'>告於天人眾　諸法實相義　<span class='corr'>已</span>為汝等說</div>
<div class='lg-row'>我今於中夜　當入於涅槃</div>
</div></div>
<div class='div-commentary'><p style="margin-left:1em"><span class='note-inline'>(昔佛唱滅與今佛同)</span>。</p>
</div>
<div class='div-orig'>
<div class="lg regular"><div class='lg-row'>汝一心精進　當離於放逸　諸佛甚難值</div>
<div class='lg-row'>億劫時一遇</div>
</div></div>
<div class='div-commentary'><p style="margin-left:1em"><span class='note-inline'>(昔佛囑累與今佛同)</span>。</p>
</div>
<div class='div-orig'>
<div class="lg regular"><div class='lg-row'>世尊諸子等　聞佛入涅槃　各各懷悲惱</div>
<div class='lg-row'>佛滅一何速</div>
</div></div>
<div class='div-commentary'><p style="margin-left:1em"><span class='note-inline'>(眾聞佛滅而生悲泣。亦與今佛同)</span>。</p>
</div>
<div class='div-orig'>
<div class="lg regular"><div class='lg-row'>聖主法之王　安慰無量眾　我若滅度時</div>
<div class='lg-row'>汝等勿憂怖</div>
</div></div>
<div class='div-commentary'><p style="margin-left:1em"><span class='note-inline'>(昔佛慰論眾。亦與今佛同)</span>。</p>
</div>
<div class='div-orig'>
<div class="lg regular"><div class='lg-row'>是德藏菩薩　於無漏實相　心<span class='corr'>已</span>得通達</div>
<div class='lg-row'>其次當作佛　號曰為淨身　亦度無量眾</div>
<div class='lg-row'>佛此夜滅度　如薪盡火滅　分布諸舍利</div>
<div class='lg-row'>而起無量塔　比丘比丘尼　其數如恒沙</div>
<div class='lg-row'>倍復加精進　以求無上道　是妙光法師</div>
<div class='lg-row'>奉持佛法藏　八十小劫中　廣宣法華經</div>
<div class='lg-row'>是諸八王子　妙光所開化　堅固無上道</div>
<div class='lg-row'>當見無數佛　供養諸佛<span class='corr'>已</span>　隨順行大道</div>
<div class='lg-row'>相繼得成佛　轉次而授記　最後天中天</div>
<div class='lg-row'>號曰然燈佛　諸仙之導師　度脫無量眾</div>
</div></div>
<div class='div-commentary'><p style="margin-left:1em"><span class='note-inline'>(天中天。一世間天。二生天。三淨天。四義天。今佛超出四天。名天中天)</span>。</p>
</div>
<div class='div-orig'>
<div class="lg regular"><div class='lg-row'>是妙光法師　時有一弟子　心常懷懈怠</div>
<div class='lg-row'>貪著於名利　求名利無厭　多遊族姓家</div>
<div class='lg-row'>棄捨所習誦　廢忘不通利　以是因緣故</div>
<div class='lg-row'>號之為求名　亦行眾善業　得見無數佛</div>
<div class='lg-row'>供養於諸佛　隨順行大道　具六波羅蜜</div>
<div class='lg-row'>今見釋師子　其後當作佛　號名曰彌勒</div>
<div class='lg-row'>廣度諸眾生　其數無有量</div>
</div></div>
<div class='div-commentary'><p style="margin-left:1em"><span class='note-inline'>(師子。喻大師子吼。小師子勇徤。群獸竄伏)</span>。</p>
</div>
<div class='div-orig'>
<div class="lg regular"><div class='lg-row'>彼佛滅度後　懈怠者汝是　妙光法師者</div>
<div class='lg-row'>今則我身是　我見燈明佛　本光瑞如此</div>
<div class='lg-row'>以是知今佛　欲說法華經　今相如本瑞</div>
<div class='lg-row'>是諸佛方便　今佛放光明　助發實相義</div>
<div class='lg-row'>諸人今當知　合掌一心待　佛當雨法雨</div>
<div class='lg-row'>充足求道者</div>
</div></div>
<div class='div-commentary'><p style="margin-left:1em"><span class='note-inline'>(上明欲說之由。誡眾令生渴慕。下教菩薩法)</span>。</p>
</div>
<div class='div-orig'>
<div class="lg regular"><div class='lg-row'>諸求三乘人　若有疑悔者　佛當為除斷</div>
<div class='lg-row'>令盡無有餘</div>
</div></div>
<div class='div-commentary'><p style="margin-left:1em"><span class='note-inline'>(彌勒聯翩搆疑。文殊頻煩為斷。事窮理盡。善於問答)</span>。</p>
<p style="margin-left:1em"><span class='note-inline'>(八萬菩薩。文殊觀音為其首者。心王在纏。有八萬塵勞之行。出世為八萬妙法之門。門雖八萬。以智悲為其統。故首文殊而次觀音。智悲既具。則有大勢。故繼之以得大勢。有大勢力。則能于逆順境中。直進無退。故繼之以常精進。精進則行持無間。故繼之以不休息。不息則能出生法寶。故繼之以寶掌。法寶既具。則能應病與藥。故繼之以藥王。施寶資身。施藥資心何其勇也。故繼之以勇施。勇猛行檀。則能轉慳貪煩惱。頓獲清涼。故繼之以寶月。月能破癡暗。成大光明。故繼之以月光。無明既破。智光獨露。故繼之以滿月。智慧滿足。則能擔荷大法。故繼之以大力。力既充矣。則能兼負一切。故繼之以無量力。二利<span class='corr'>已</span>具。則能超出塵勞。故繼之以越三界。越塵界而守護。故繼之以䟦陀婆羅。守護則切切孜孜。如母衛子。故繼之以彌勒。慈隆即世。則大法寶聚。故繼之以寶積。大法充足。則能為眾導首引出迷途。故繼之以導師)</span>。</p>
</div></div>
<div class='div-other'><a id='mulu4' />
<div class='div-orig'><p>○方便品第二</p>
</div>
<div class='div-commentary'><p style="margin-left:1em"><span class='note-inline'>(方便。即隨方便益。如一大城。東方來者。從東門入。西方來者。從西門入也)</span>。</p>
<p class="lg-abnormal"><div class='lg-row'>打破虗空即本真　頭頭物物是全身　當人更欲求方便　依舊蓮華紙上塵</div>
</p></div>
<div class='div-orig'><p>爾時世尊。從三昧安詳而起。告舍利弗。</p>
</div>
<div class='div-commentary'><p style="margin-left:1em"><span class='note-inline'>(爾時。即文殊答問竟時也。三昧。云正受。正定。正心。如晴空止水。杲日精金。無毫髮瑕疵。無不包含虗靜也)</span>。</p>
</div>
<div class='div-orig'><p>諸佛智慧。甚深無量。</p>
</div>
<div class='div-commentary'><p style="margin-left:1em"><span class='note-inline'>(智慧。即一心三智。竪徹理底。故言甚深。橫窮法界。故言無量)</span>。</p>
<p style="margin-left:1em"><span class='note-inline'>(言佛之心。無人能知識。正以溥博高明。廣大純一。無空色之間。無今古之隔。真如圓覺。清淨法身。即太極無極。莫容窺測也)</span>。</p>
</div>
<div class='div-orig'><p>其智慧門。難解難入。一切聲聞辟支佛。所不能知。所以者何。佛曾親近百千萬億無數諸佛。盡行諸佛無量道法。勇猛精進。名稱普聞。成就甚深未曾有法。隨宜所說。意趣難解。</p>
</div>
<div class='div-commentary'><p style="margin-left:1em"><span class='note-inline'>(稱理究竟。故成就。到彼岸。故甚深。稱機適會。故隨宜。非七方便所知。故難解)</span>。</p>
<p style="margin-left:1em"><span class='note-inline'>(智慧甚深。以曾親近無數諸佛。親聞而親行其道。所以有大久遠。大廣博。大勇猛精進。大成就道德)</span>。</p>
</div>
<div class='div-orig'><p>舍利弗。吾從成佛<span class='corr'>已</span>來。種種因緣。種種譬喻。廣演言教。無數方便。引導眾生。令離諸著。</p>
</div>
<div class='div-commentary'><p style="margin-left:1em"><span class='note-inline'>(無數方便。即七種方便。離諸著者。說散十善。離三途著。說淨十善。離欲界著說三藏。離見思著。說菩薩法。離涅槃著。說佛法。離法愛著)</span>。</p>
<p style="margin-left:1em"><span class='note-inline'>(著者。心入諸境。不能消融成一法身。不能明了成佛知見也)</span>。</p>
</div>
<div class='div-orig'><p>所以者何。如來方便知見波羅蜜。皆<span class='corr'>已</span>具足。舍利弗。如來知見。廣大深達。無量無礙。力。無所畏。禪定解脫三昧。深入無際。成就一切未曾有法。</p>
</div>
<div class='div-commentary'><p style="margin-left:1em"><span class='note-inline'>(無量。即佛地四無量心。無礙。即佛地四無礙辯。力即十力。無所畏。即四無所畏。智無所畏。漏盡無所畏。障道無所畏。苦道無所畏。禪即實相之禪。定即首楞嚴定。解脫者。窮八脫之源。三昧禪定等。深入無際。成就一切未曾有法也)</span>。</p>
</div>
<div class='div-orig'><p>舍利弗。如來能種種分別。巧說諸法。言辭柔軟。悅可眾心。舍利弗。取要言之。無量無邊。未曾佛法。佛悉成就。止舍利弗。不須復說。</p>
</div>
<div class='div-commentary'><p style="margin-left:1em"><span class='note-inline'>(此法深寂。言語道斷。故止而歎之)</span>。</p>
</div>
<div class='div-orig'><p>所以者何。佛所成就。第一希有難解之法。唯佛與佛。乃能究盡諸法實相。</p>
</div>
<div class='div-commentary'><p style="margin-left:1em"><span class='note-inline'>(諸法實相。即十方諸佛圓證之實理。即眾生本具覺性。與世間流轉苦樂升沉之境也。總不出十法。一相。二性。三體。四力。五作。六因。七緣。八果。九報。十本末究竟。所謂目前萬法。一一皆有根本也)</span>。</p>
</div>
<div class='div-orig'><p>所謂諸法。如是相。如是性。如是體。如是力。如是作。如是因。如是緣。如是果。如是報。如是本末究竟等。</p>
</div>
<div class='div-commentary'><p style="margin-left:1em"><span class='note-inline'>(相屬外。性屬內質為體。功為力。造為作習為因。助因為緣。習果為果。初為本。後為末歸趣為究竟)</span>。</p>
</div>
<div class='div-orig'><p>爾時世尊。欲重宣此義而說偈言。</p>

<div class="lg regular"><div class='lg-row'>世雄不可量　諸天及世人　一切眾生類</div>
<div class='lg-row'>無能知佛者　佛力無所畏　解脫諸三昧</div>
<div class='lg-row'>及佛諸餘法　無能測量者　本從無數佛</div>
<div class='lg-row'>具足行諸道　甚深微妙法　難見難可了</div>
<div class='lg-row'>於無量億劫　行此諸道<span class='corr'>已</span>　道場得成果</div>
<div class='lg-row'>我<span class='corr'>已</span>悉知見　如是大果報　種種性相義</div>
</div></div>
<div class='div-commentary'><p style="margin-left:1em"><span class='note-inline'>(無數佛行道。頌上佛親近百千佛道。甚深微妙。頌上未曾有法。難可了。頌上意趣難解。無量劫行道。頌上波羅蜜具足。此舉因具足。道場得成。舉果具足。悉知見。頌如來知見廣大深遠)</span>。</p>
</div>
<div class='div-orig'>
<div class="lg regular"><div class='lg-row'>我及十方佛　乃能知是事　是法不可示</div>
<div class='lg-row'>言辭相寂滅　諸餘眾生類　無有能得解</div>
<div class='lg-row'>除諸菩薩眾　信力堅固者　諸佛弟子眾</div>
<div class='lg-row'>曾供養諸佛　一切漏<span class='corr'>已</span>盡　住是最後身</div>
<div class='lg-row'>如是諸人等　其力所不堪　假使滿世間</div>
<div class='lg-row'>皆如舍利弗　盡思共度量　不能測佛智</div>
<div class='lg-row'>正使滿十方　皆如舍利弗　及餘諸弟子</div>
<div class='lg-row'>亦滿十方剎　盡使共度量　亦復不能知</div>
<div class='lg-row'>辟支佛利智　無漏最後身　亦滿十方界</div>
<div class='lg-row'>其數如竹林　斯等共一心　於億無量劫</div>
<div class='lg-row'>欲思佛實智　莫能知少分　新發意菩薩</div>
<div class='lg-row'>供養無數佛　了達諸義趣　又能善說法</div>
<div class='lg-row'>如稻麻竹葦　充滿十方剎　一心以妙智</div>
<div class='lg-row'>於恒河沙劫　咸皆共思量　不能知佛智</div>
<div class='lg-row'>不退諸菩薩　其數如恒沙　一心共思求</div>
<div class='lg-row'>亦復不能知　又告舍利弗　無漏不思議</div>
<div class='lg-row'>甚深微妙法　我今<span class='corr'>已</span>具得　唯我知是相</div>
<div class='lg-row'>十方佛亦然　舍利弗當知　諸佛語無異</div>
<div class='lg-row'>於佛所說法　當生大信力　世尊法久後</div>
<div class='lg-row'>要當說真實　告諸聲聞眾　及求緣覺乘</div>
<div class='lg-row'>我令脫苦縛　逮得涅槃者　佛以方便力</div>
<div class='lg-row'>示以三乘教　眾生處處著　引之令得出</div>
</div><p>爾時。大眾中。有諸聲聞。漏盡阿羅漢。阿若憍陳如等。千二百人。及發聲聞辟支佛心。比丘。比丘尼。優婆塞。優婆夷。各作是念。今者世尊。何故慇懃稱歎方便。而作是言。佛所得法。甚深難解。有所言說。意趣難知。一切聲聞辟支佛所不能及。佛說一解脫義。我等亦得此法。到於涅槃。而今不知是義所趣。</p>
</div>
<div class='div-commentary'><p style="margin-left:1em"><span class='note-inline'>(一解脫藏教三人。同一解脫也。得此法到涅槃。皆是方便。未知何者真實。故言不知是義所趣)</span>。</p>
</div>
<div class='div-orig'><p>爾時。舍利弗。知四眾心疑。自亦未了。而白佛言。世尊何因何緣。慇懃稱歎諸佛第一方便。甚深微妙。難解之法。我自昔來。未曾從佛聞如是說。今者四眾。咸皆有疑。惟願世尊。敷演斯事。世尊何故。慇懃稱歎甚深微妙難解之法。爾時舍利弗。欲重此義而說偈言。</p>
<p class="lg-abnormal"><div class='lg-row'>慧日大聖尊　久乃說是法</div>
</p></div>
<div class='div-commentary'><p style="margin-left:1em"><span class='note-inline'>(三智圓明。能破癡暗。故云慧日)</span>。</p>
</div>
<div class='div-orig'>
<div class="lg regular"><div class='lg-row'>自說得如是　力無畏三昧　禪定解脫等</div>
<div class='lg-row'>不可思議法　道場所得法　無能發問者</div>
<div class='lg-row'>我意難可測　亦無能問者　無問而自說</div>
<div class='lg-row'>稱歎所行道　智慧甚微妙　諸佛之所得</div>
<div class='lg-row'>無漏諸羅漢　及求涅槃者　今皆墮疑網</div>
<div class='lg-row'>佛何故說是　其求緣覺者　比丘比丘尼</div>
<div class='lg-row'>諸天龍鬼神　及乾闥婆等　相視懷猶豫</div>
<div class='lg-row'>瞻仰兩足尊　是事為云何　願佛為解說</div>
<div class='lg-row'>於諸聲聞眾　佛說我第一　我今自於智</div>
<div class='lg-row'>疑惑不能了　為是究竟法　為是所行道</div>
</div></div>
<div class='div-commentary'><p style="margin-left:1em"><span class='note-inline'>(身子智慧第一。不能了佛權實二智究竟法。果上疑。所行道。因中疑)</span>。</p>
</div>
<div class='div-orig'>
<div class="lg regular"><div class='lg-row'>佛口所生子　合掌瞻仰待　願出微妙音</div>
<div class='lg-row'>時為如實說</div>
</div></div>
<div class='div-commentary'><p style="margin-left:1em"><span class='note-inline'>(聞佛說法。法身得生。故言佛口所生子)</span>。</p>
</div>
<div class='div-orig'>
<div class="lg regular"><div class='lg-row'>諸天龍神等　其數如恒沙　求佛諸菩薩</div>
<div class='lg-row'>大數有八萬　又諸萬億國　轉輪聖王至</div>
<div class='lg-row'>合掌以敬心　欲聞具足道</div>
</div><p>爾時。佛告舍利弗。止止不須復說。若說是事。一切世間。諸天及人。皆當驚疑。舍利弗。重白佛言。世尊。惟願說之。惟願說之。所以者何。是會無數百千萬億阿僧祇眾生。曾見諸佛。諸根猛利。智慧明了。聞佛所說。則能敬信。爾時舍利弗。欲重宣此義而說偈言。</p>

<div class="lg regular"><div class='lg-row'>法王無上尊　惟說願勿慮　是會無量眾</div>
<div class='lg-row'>有能敬信者</div>
</div><p>佛復止舍利弗。若說是事。一切世間。天人阿修羅。皆當驚疑。增上慢比丘。將墜於大坑。爾時世尊。重說偈言。</p>

<div class="lg regular"><div class='lg-row'>止止不須說　我法玅難思　諸增上慢者</div>
<div class='lg-row'>聞必不敬信</div>
</div><p>爾時。舍剎弗。重白佛言。世尊。惟願說之。惟願說之。今此會中。如我等比。百千萬億。世世<span class='corr'>已</span>曾從佛受化。如此人等。必能敬信。長夜安隱。多所饒益。爾時舍利弗。欲重宣此義而說偈言。</p>

<div class="lg regular"><div class='lg-row'>無上兩足尊　願說第一法　我為佛長子</div>
<div class='lg-row'>惟垂分別說　是會無量眾　能敬信此法</div>
<div class='lg-row'>佛<span class='corr'>已</span>曾世世　教化如是等　皆一心合掌</div>
<div class='lg-row'>欲聽受佛語　我等千二百　及餘求佛者</div>
<div class='lg-row'>願為此眾故　惟垂分別說　是等聞此法</div>
<div class='lg-row'>則生大歡喜</div>
</div><p>爾時世尊。告舍利弗。汝<span class='corr'>已</span>慇懃三請。豈得不說。汝今諦聽。善思念之。吾當為汝分別解說。說此語時。會中有比丘。比丘尼。優婆塞。優婆夷。五千人等。即從座起。禮佛而退。所以者何。此輩罪根深重。及增上慢。未得謂得。未證謂證。有如此失。是以不住。</p>
</div>
<div class='div-commentary'><p style="margin-left:1em"><span class='note-inline'>(五濁障多。名罪重。執小翳大。名根深。未得三果。謂得三果。未證無學。謂證無學。名增上慢)</span>。</p>
</div>
<div class='div-orig'><p>世尊默然而不制止。爾時佛告舍利弗。我今此眾。無復枝葉。純有貞實。舍利弗。如是增上慢人。退亦佳矣。汝今善聽。當為汝說。舍利弗言。唯然世尊。願樂欲聞。佛告舍利弗。如是妙法。諸佛如來。時乃說之。如優曇鉢華時一現耳。</p>
</div>
<div class='div-commentary'><p style="margin-left:1em"><span class='note-inline'>(優曇華。云靈瑞。三千年一現。現則金輪王出。南贍部洲。有輪王路。廣一踰繕那。無輪王時。海水所覆。若輪王出。海水減少。金輪跡現。此華乃生)</span>。</p>
<p style="margin-left:1em"><span class='note-inline'>(此妙法。不是尋常語言文字。乃宣揚妙法之言語文字也。又誡諭信佛法之語言文字也。亦即當人妙心實相之理也。實相者。言思道斷。心行處滅。聲色不能示。但借聲色為方便。二乘不了。妄謂出生死。入涅槃。不知生死即涅槃。斷煩惱。證菩提。不知煩惱即菩提。身子未悟。復殷勤三請。世尊告曰。如是妙法。諸佛如來。時乃說之。可謂語直意圓。以此方便。助顯第一義。有不疾入佛乘乎)</span>。</p>
</div>
<div class='div-orig'><p>舍利弗。汝等當信佛之所說。言不虗妄。</p>
</div>
<div class='div-commentary'><p style="margin-left:1em"><span class='note-inline'>(恐物生謗。故勸信也)</span>。</p>
</div>
<div class='div-orig'><p>舍利弗。諸佛隨宜說法。意趣難解。</p>
</div>
<div class='div-commentary'><p style="margin-left:1em"><span class='note-inline'>(佛隨三種機宜。說方便教)</span>。</p>
</div>
<div class='div-orig'><p>所以者何。我以無數方便。種種因緣。譬喻言辭。演說諸法。</p>
</div>
<div class='div-commentary'><p style="margin-left:1em"><span class='note-inline'>(舉今佛之權能。釋諸佛之方便。巧慧同)</span>。</p>
</div>
<div class='div-orig'><p>是法非思量分別之所能解。唯有諸佛。乃能知之。所以者何。諸佛世尊。唯以一大事因緣故。出現於世。</p>
</div>
<div class='div-commentary'><p style="margin-left:1em"><span class='note-inline'>(佛以無分別智。解無分別法。即是實義。性廣博名大。佛儀式名事。眾機感佛為因。佛乘機而教為緣)</span>。</p>
</div>
<div class='div-orig'><p>舍利弗。云何名諸佛世尊。唯以一大事因緣故。出現於世。諸佛世尊。欲令眾生開佛知見。使得清淨故。出現於世。欲示眾生佛之知見故。出現於世。欲令眾生悟佛知見故。出現於世。欲令眾生入佛知見道故。出現於世。</p>
</div>
<div class='div-commentary'><p style="margin-left:1em"><span class='note-inline'>(佛知見者。即本具性玅覺體也。迷者不知。諸佛出世。開示此玅覺之體。歷代祖師。傳授此玅覺之體)</span>。</p>
</div>
<div class='div-orig'><p>舍利弗。是為諸佛。以一大事因緣故。出現於世。佛告舍利弗。諸佛如來。但教化菩薩。諸有所作。常為一事。唯以佛之知見。示悟眾生。舍利弗。如來但以一佛乘故。為眾生說法。無有餘乘。若二若三。舍利弗。一切十方諸佛。法亦如是。舍利弗。過去諸佛。以無量無數方便。種種因緣。譬喻言辭。而為眾生演說諸法。是法皆為一佛乘故。是諸眾生。從諸佛聞法。究竟皆得一切種智。舍利弗。未來諸佛。當出於世。亦以無量無數方便。種種因緣。譬喻言辭。而為眾生演說諸法。是法皆為一佛乘故。是諸眾生。從佛聞法。究竟皆得一切種智。舍利弗。現在十方無量百千萬億佛土中。諸佛世尊。多所饒益。安樂眾生。</p>
</div>
<div class='div-commentary'><p style="margin-left:1em"><span class='note-inline'>(諸佛以大事因緣出世。此亦以饒益眾生出世)</span>。</p>
<p style="margin-left:1em"><span class='note-inline'>(十方大聖。性道無不同。往古大聖。性道無不同。後來大聖。性道無有不同。人人本具之性。亦無不同)</span>。</p>
</div>
<div class='div-orig'><p>是諸佛。亦以無量無數方便。種種因緣。譬喻言辭。而為眾生演說諸法。是法皆為一佛乘故。是諸眾生。從佛聞法。究竟皆得一切種智。舍利弗。是諸佛。但教化菩薩。欲以佛之知見。示眾生故。欲以佛之知見悟眾生故。欲令眾生入佛之知見故。舍利弗。我今亦復如是。知諸眾生。有種種欲。深心所著。隨其本性。以種種因緣。譬喻言辭。方便力。而為說法。</p>
</div>
<div class='div-commentary'><p style="margin-left:1em"><span class='note-inline'>(眾生種種欲。即五乘根性欲。過去名根。現在名欲。未來名性。深心所著。即是根。方便者。隨宜開三也)</span>。</p>
</div>
<div class='div-orig'><p>舍利弗。如此皆為得一佛乘。一切種智故。舍利弗。十方世界中。尚無二乘。何況有三。舍利弗。諸佛出於五濁惡世。所謂劫濁。煩惱濁。眾生濁。見濁。命濁。</p>
</div>
<div class='div-commentary'><p style="margin-left:1em"><span class='note-inline'>(劫濁是長時。非剎那也。眾生濁。見。慢。果報。三濁也。三災起。煩惱濁也。諸見轉熾。見濁也。摧言減壽。命濁也)</span>。</p>
</div>
<div class='div-orig'><p>如是舍利弗。劫濁亂時。眾生垢重。慳貪嫉妬。成就諸不善根。故諸佛以方便力。於一佛乘。分別說三。</p>
</div>
<div class='div-commentary'><p style="margin-left:1em"><span class='note-inline'>(諸佛出見於世。的的本懷。只欲顯示人人本具圓滿覺性。別無方便也)</span>。</p>
</div>
<div class='div-orig'><p>舍利弗。若我弟子。自謂阿羅漢辟支佛者。不聞不知諸佛如來。但教化菩薩事。此非佛弟子。非阿羅漢。非辟支佛。又舍利弗。是諸比丘。比丘尼。自謂<span class='corr'>已</span>得阿羅漢。是最後身。究竟涅槃。便不復志求阿耨多羅三藐三菩提。當知此輩。皆是增上慢人。所以者何。若有比丘。實得阿羅漢。若不信此法。無有是處。</p>
</div>
<div class='div-commentary'><p style="margin-left:1em"><span class='note-inline'>(不信此法無有是處者。此法即佛知見。即十方三世諸佛知見也。亦即世人知見。但無我人眾生壽者之差耳)</span>。</p>
</div>
<div class='div-orig'><p>除佛滅度後。現前無佛。所以者何。佛滅度後。如是等經。受持讀誦解義者。是人難得。若遇餘佛。於此經中。便得決了。</p>
</div>
<div class='div-commentary'><p style="margin-left:1em"><span class='note-inline'>(佛雖入滅。此經尚在。得聞此經。即便決了。其人難遇。方便有餘。名為餘佛)</span>。</p>
<p style="margin-left:1em"><span class='note-inline'>(此經。即如來前身。即諸佛慧命)</span>。</p>
</div>
<div class='div-orig'><p>舍利弗。汝等當一心信解。受持佛語。諸佛如來。言無虗妄。無有餘乘。唯一佛乘。爾時世尊。欲重宣此義而說偈言。</p>

<div class="lg regular"><div class='lg-row'>比丘比丘尼　有懷增上慢　優婆塞我慢</div>
<div class='lg-row'>優婆夷不信　如是四等眾　其數有五千</div>
<div class='lg-row'>不自見其過　於戒有缺漏　護惜其瑕疵</div>
<div class='lg-row'>是小智<span class='corr'>已</span>出　眾中之糟糠　佛威德故去</div>
<div class='lg-row'>斯人尟福德　不堪受是法</div>
</div></div>
<div class='div-commentary'><p style="margin-left:1em"><span class='note-inline'>(律儀有失。名缺。定共道共有失。名漏)</span>。</p>
</div>
<div class='div-orig'>
<div class="lg regular"><div class='lg-row'>此眾無枝葉　唯有諸貞實　舍利弗善聽</div>
<div class='lg-row'>諸佛所得法　無量方便力　而為眾生說</div>
<div class='lg-row'>眾生心所念　種種所行道　若干諸欲性</div>
<div class='lg-row'>先世善惡業　佛悉知是<span class='corr'>已</span>　以諸緣譬喻</div>
<div class='lg-row'>言辭方便力　令一切歡喜　或說修多羅</div>
<div class='lg-row'>伽陀及本事　本生未曾有　亦說於因緣</div>
<div class='lg-row'>譬喻并祇夜　優婆提舍經</div>
</div></div>
<div class='div-commentary'><p style="margin-left:1em"><span class='note-inline'>(眾生心念多。所以隨宜說法。法門不同。名種種。本事者。說本昔世界事。本生。說本昔受生事。未曾有者。佛現種種神力。眾生怪未曾有也。因緣者。一切佛語緣起事。譬喻。如指喻月)</span>。</p>
</div>
<div class='div-orig'>
<div class="lg regular"><div class='lg-row'>鈍根樂小法　貪著於生死　於諸無量佛</div>
<div class='lg-row'>不行深玅道　眾苦所惱亂　為是說涅槃</div>
<div class='lg-row'>我說是方便　令得入佛慧　未曾說汝等</div>
<div class='lg-row'>當得成佛道　所以未曾說　說時未至故</div>
<div class='lg-row'>今正是其時　決定說大乘　我此九部法</div>
<div class='lg-row'>隨順眾生說　入大乘為本　以故說是經</div>
<div class='lg-row'>有佛子心淨　柔軟亦利根　無量諸佛所</div>
<div class='lg-row'>而行深玅道　為此諸佛子　說是大乘經</div>
<div class='lg-row'>我記如是人　來世成佛道　以深心念佛</div>
<div class='lg-row'>修持淨戒故　此等聞得佛　大喜充徧身</div>
<div class='lg-row'>佛知彼心行　故為說大乘　聲聞若菩薩</div>
<div class='lg-row'>聞我所說法　乃至於一偈　皆成佛無疑</div>
<div class='lg-row'>十方佛土中　唯有一乘法　無二亦無三</div>
<div class='lg-row'>除佛方便說　但以假名字　引導於眾生</div>
<div class='lg-row'>說佛智慧故　諸佛出於世　唯此一事實</div>
<div class='lg-row'>餘二則非真　終不以小乘　濟度於眾生</div>
<div class='lg-row'>佛自住大乘　如其所得法　定慧力莊嚴</div>
<div class='lg-row'>以此度眾生　自證無上道　大乘平等法</div>
<div class='lg-row'>若以小乘化　乃至於一人　我則墮慳貪</div>
<div class='lg-row'>此事為不可　若人信歸佛　如來不欺誑</div>
<div class='lg-row'>亦無貪嫉意　斷諸法中惡　故佛於十方</div>
<div class='lg-row'>而獨無所畏　我以相嚴身　光明照世間</div>
<div class='lg-row'>無量眾所尊　為說實相印</div>
</div></div>
<div class='div-commentary'><p style="margin-left:1em"><span class='note-inline'>(身相炳著。光色端嚴。為眾所尊。大乘經但有一法印若有無常無我涅槃三印。即是小乘)</span>。</p>
</div>
<div class='div-orig'>
<div class="lg regular"><div class='lg-row'>舍利弗當知　我本立誓願　欲令一切眾</div>
<div class='lg-row'>如我等無異</div>
</div></div>
<div class='div-commentary'><p style="margin-left:1em"><span class='note-inline'>(誓願非但自誓菩提。亦願眾生同入佛慧)</span>。</p>
</div>
<div class='div-orig'>
<div class="lg regular"><div class='lg-row'>如我昔所願　今者<span class='corr'>已</span>滿足　化一切眾生</div>
<div class='lg-row'>皆令入佛道</div>
</div></div>
<div class='div-commentary'><p style="margin-left:1em"><span class='note-inline'>(眾生證佛慧。驗我誓不虗)</span>。</p>
</div>
<div class='div-orig'>
<div class="lg regular"><div class='lg-row'>若我遇眾生　盡教以佛道　無智者錯亂</div>
<div class='lg-row'>迷惑不受教　我知此眾生　未曾脩善本</div>
<div class='lg-row'>堅著於五欲　癡愛故生惱　以諸欲因緣</div>
<div class='lg-row'>墜墮三惡道　輪迴六趣中　備受諸苦毒</div>
</div></div>
<div class='div-commentary'><p style="margin-left:1em"><span class='note-inline'>(五欲者。色聲香味觸也。癡即無明。愛即貪愛。從癡有愛。故苦惱)</span>。</p>
</div>
<div class='div-orig'>
<div class="lg regular"><div class='lg-row'>受胎之微形　世世常增長　薄德少福人</div>
<div class='lg-row'>眾苦所逼迫　入邪見稠林　若有若無等</div>
<div class='lg-row'>依止此諸見　具足六十二　深著虗妄法</div>
<div class='lg-row'>堅受不可捨　我慢自矜高　諂曲心不實</div>
<div class='lg-row'>於千萬億劫　不聞佛名字　亦不聞正法</div>
<div class='lg-row'>如是人難度　是故舍利弗　我為說方便</div>
<div class='lg-row'>說諸盡苦道　示之以涅槃　我雖說涅槃</div>
<div class='lg-row'>是亦非真滅　諸法從本來　常自寂滅相</div>
<div class='lg-row'>佛子行道<span class='corr'>已</span>　來世得作佛　我有方便力</div>
<div class='lg-row'>開示三乘法　一切諸世尊　皆說一乘道</div>
<div class='lg-row'>今此諸大眾　皆應除疑惑　諸佛語無異</div>
<div class='lg-row'>唯一無二乘　過去無數劫　無量滅度佛</div>
<div class='lg-row'>百千萬億種　其數不可量　如是諸世尊</div>
<div class='lg-row'>種種緣譬喻　無數方便力　演說諸法相</div>
<div class='lg-row'>是諸世尊等　皆說一乘法　化無量眾生</div>
<div class='lg-row'>令入於佛道　又諸大聖主　知一切世間</div>
<div class='lg-row'>天人群生類　深心之所欲　更以異方便</div>
<div class='lg-row'>助顯第一義　若有眾生類　值諸過去佛</div>
<div class='lg-row'>若聞法布施　或持戒忍辱　精進禪智等</div>
<div class='lg-row'>種種修福慧　如是諸人等　皆<span class='corr'>已</span>成佛道</div>
<div class='lg-row'>諸佛滅度後　若人善輭心　如是諸眾生</div>
<div class='lg-row'>皆<span class='corr'>已</span>成佛道　諸佛滅度<span class='corr'>已</span>　供養舍利弗</div>
<div class='lg-row'>起萬億種塔　金銀及玻瓈　硨磲與碼碯</div>
<div class='lg-row'>玫瑰琉璃珠　清淨廣嚴飾　莊校於諸塔</div>
<div class='lg-row'>或有起石廟　栴檀及沉水　木樒并餘材</div>
<div class='lg-row'>甎瓦泥土等　若於曠野中　積土成佛廟</div>
<div class='lg-row'>乃至童子戲　聚沙為佛塔　如是諸人等</div>
<div class='lg-row'>皆<span class='corr'>已</span>成佛道　若人為佛故　建立諸形像</div>
<div class='lg-row'>刻雕成眾相　皆<span class='corr'>已</span>成佛道　或以七寶成</div>
<div class='lg-row'>鍮鉐赤白銅　白蠟及鉛鍚　鐵木及與泥</div>
<div class='lg-row'>或以膠漆布　嚴飾作佛像　如是諸人等</div>
<div class='lg-row'>皆<span class='corr'>已</span>成佛道　彩畫作佛像　百福莊嚴相</div>
<div class='lg-row'>自作若使人　皆<span class='corr'>已</span>成佛道　乃至童子戲</div>
<div class='lg-row'>若草木及茟　或以指爪甲　而[書-曰+皿]作佛像</div>
<div class='lg-row'>如是諸人等　漸漸積功德　具足大悲心</div>
<div class='lg-row'>皆<span class='corr'>已</span>成佛道　但化諸菩薩　度脫無量眾</div>
<div class='lg-row'>若人於塔廟　寶像及[書-曰+皿]像　以華香幡蓋</div>
<div class='lg-row'>敬心而供養　若使人作樂　擊皷吹角唄</div>
<div class='lg-row'>簫笛琴箜篌　琵琶鐃銅鈸　如是眾玅音</div>
<div class='lg-row'>盡持以供養　或以歡喜心　歌唄頌佛德</div>
<div class='lg-row'>乃至一小音　皆<span class='corr'>已</span>成佛道</div>
</div></div>
<div class='div-commentary'><p style="margin-left:1em"><span class='note-inline'>(唄云讚頌。吹大螺也)</span>。</p>
</div>
<div class='div-orig'>
<div class="lg regular"><div class='lg-row'>若人散亂心　乃至以一華　供養於[書-曰+皿]像</div>
<div class='lg-row'>漸見無數佛　或有人禮拜　或復但合掌</div>
<div class='lg-row'>乃至舉一手　或復小低頭　以此供養像</div>
<div class='lg-row'>漸見無量佛　自成無上道　廣度無數眾</div>
<div class='lg-row'>入無餘涅槃　如薪盡火滅</div>
</div></div>
<div class='div-commentary'><p style="margin-left:1em"><span class='note-inline'>(子果縛盡。名曰無餘。機薪盡。故火滅)</span>。</p>
</div>
<div class='div-orig'>
<div class="lg regular"><div class='lg-row'>若人散亂心　入於塔廟中　一稱南無佛</div>
<div class='lg-row'>皆<span class='corr'>已</span>成佛道</div>
</div></div>
<div class='div-commentary'><p style="margin-left:1em"><span class='note-inline'>(南無。云南摩。此翻歸命。或翻敬從)</span>。</p>
</div>
<div class='div-orig'>
<div class="lg regular"><div class='lg-row'>於諸過去佛　在世或滅度　若有聞是法</div>
<div class='lg-row'>皆<span class='corr'>已</span>成佛道　未來諸世尊　其數無有量</div>
<div class='lg-row'>是諸如來等　亦方便說法　一切諸如來</div>
<div class='lg-row'>以無量方便　度脫諸眾生　入佛無漏智</div>
<div class='lg-row'>若有聞法者　無一不成佛　諸佛本誓願</div>
<div class='lg-row'>我所行佛道　普欲令眾生　亦同得此道</div>
<div class='lg-row'>未來世諸佛　雖說百千億　無數諸法門</div>
<div class='lg-row'>其實為一乘　諸佛兩足尊　知法常無性</div>
<div class='lg-row'>佛種從緣起　是故說一乘　是法住法位</div>
<div class='lg-row'>世間相常住　於道場知<span class='corr'>已</span>　導師方便說</div>
<div class='lg-row'>天人所供養　現在十方佛　其數如恒沙</div>
<div class='lg-row'>出現於世間　安隱眾生故　亦說如是法</div>
<div class='lg-row'>知第一寂滅　以方便力故　雖示種種道</div>
<div class='lg-row'>其實為佛乘　知眾生諸行　深心之所念</div>
<div class='lg-row'>過去所習業　欲性精進力　及諸根利鈍</div>
<div class='lg-row'>以種種因緣　譬喻亦言辭　隨應方便說</div>
<div class='lg-row'>今我亦如是　安隱眾生故　以種種法門</div>
<div class='lg-row'>宣示於佛道　我以智慧力　知眾生性欲</div>
<div class='lg-row'>方便說諸法　皆令得歡喜　舍利弗當知</div>
<div class='lg-row'>我以佛眼觀　見六道眾生　貧窮無福慧</div>
<div class='lg-row'>入生死險道　相續苦不斷</div>
</div></div>
<div class='div-commentary'><p style="margin-left:1em"><span class='note-inline'>(險道中命易斷。命短而猶相續。即命濁也)</span>。</p>
</div>
<div class='div-orig'>
<div class="lg regular"><div class='lg-row'>深著於五欲　如犛牛愛尾　以貪愛自蔽</div>
<div class='lg-row'>盲瞑無所見</div>
</div></div>
<div class='div-commentary'><p style="margin-left:1em"><span class='note-inline'>(西南夷長髦牛。就身護尾。人愛其尾。故殺其身)</span>。</p>
</div>
<div class='div-orig'><p class="lg-abnormal"><div class='lg-row'>不求大勢佛　及與斷苦法</div>
</p></div>
<div class='div-commentary'><p style="margin-left:1em"><span class='note-inline'>(劫中無佛。故名為濁。劫若有佛。雖濁能破)</span>。</p>
</div>
<div class='div-orig'><p class="lg-abnormal"><div class='lg-row'>深入諸邪見　以苦欲捨苦</div>
</p></div>
<div class='div-commentary'><p style="margin-left:1em"><span class='note-inline'>(見即是受。受即是苦。行此苦因。難捨苦果)</span>。</p>
</div>
<div class='div-orig'><p class="lg-abnormal"><div class='lg-row'>為是眾生故　而起大悲心</div>
</p></div>
<div class='div-commentary'><p style="margin-left:1em"><span class='note-inline'>(悲五濁眾生。施設方便。引趣佛慧)</span>。</p>
</div>
<div class='div-orig'>
<div class="lg regular"><div class='lg-row'>我始坐道場　觀樹亦經行　於三七日中</div>
<div class='lg-row'>思惟如是事　我所得智慧　微玅最第一</div>
<div class='lg-row'>眾生諸根鈍　著樂癡所盲　如斯之等類</div>
<div class='lg-row'>云何而可度　爾時諸梵王　及諸天帝釋</div>
<div class='lg-row'>護世四天王　及大自在天　并餘諸天眾</div>
<div class='lg-row'>眷屬百千萬　恭敬合掌禮　請我轉法輪</div>
<div class='lg-row'>我即自思惟　若但讚佛乘　眾生沒在苦</div>
<div class='lg-row'>不能信是法　破法不信故　墜於三惡道</div>
<div class='lg-row'>我寧不說法　疾入於涅槃　尋念過去佛</div>
<div class='lg-row'>所行方便力　我今所得道　亦應說三乘</div>
<div class='lg-row'>作是思惟時　十方佛皆現　梵音慰喻我</div>
<div class='lg-row'>善哉釋迦文　第一之導師　得是無上法</div>
<div class='lg-row'>隨諸一切佛　而用方便力</div>
</div></div>
<div class='div-commentary'><p style="margin-left:1em"><span class='note-inline'>(釋迦是姓。云能文。為一施三。引入佛慧)</span>。</p>
</div>
<div class='div-orig'>
<div class="lg regular"><div class='lg-row'>我等亦皆得　最玅第一法　為諸眾生類</div>
<div class='lg-row'>分別說三乘　少智樂小法　不自信作佛</div>
<div class='lg-row'>是故以方便　分別說諸果　雖復說三乘</div>
<div class='lg-row'>但為教菩薩　舍利弗當知　我聞聖師子</div>
<div class='lg-row'>深淨微玅音　稱南無諸佛　復作如是念</div>
<div class='lg-row'>我出濁惡世　如諸佛所說　我亦隨順行</div>
<div class='lg-row'>思惟是事<span class='corr'>已</span>　即趣波羅奈　諸法寂滅相</div>
<div class='lg-row'>不可以言宣　以方便力故　為五比丘說</div>
</div></div>
<div class='div-commentary'><p style="margin-left:1em"><span class='note-inline'>(波羅奈河名。即鹿苑。初為陳如。說四諦。次為頞鞞䟦提。說生天。三為迦葉。拘利。度聖果。五比丘)</span>。</p>
</div>
<div class='div-orig'>
<div class="lg regular"><div class='lg-row'>是名轉法輪　便有涅槃音　及以阿羅漢</div>
<div class='lg-row'>法僧差別名</div>
</div></div>
<div class='div-commentary'><p style="margin-left:1em"><span class='note-inline'>(轉佛心中化他之法。度入他心。名轉法輪。涅槃名生。故名為音)</span>。</p>
</div>
<div class='div-orig'>
<div class="lg regular"><div class='lg-row'>從久遠劫來　讚示涅槃法　生死苦永盡</div>
<div class='lg-row'>我常如是說　舍利弗當知　我見佛子等</div>
<div class='lg-row'>志求佛道者　無量千萬億　咸以恭敬心</div>
<div class='lg-row'>皆來至佛所　曾從諸佛聞　方便所說法</div>
<div class='lg-row'>我即作是念　如來所以出　為說佛慧故</div>
<div class='lg-row'>今正是其時　舍利弗當知　鈍根小智人</div>
<div class='lg-row'>著相憍慢者　不能信是法　今我喜無畏</div>
<div class='lg-row'>於諸菩薩中　正直捨方便　但說無上道</div>
<div class='lg-row'>菩薩聞是法　疑網皆<span class='corr'>已</span>除　千二百羅漢</div>
<div class='lg-row'>悉亦當作佛　如三世諸佛　說法之儀式</div>
</div></div>
<div class='div-commentary'><p style="margin-left:1em"><span class='note-inline'>(權引物。是儀式)</span>。</p>
</div>
<div class='div-orig'>
<div class="lg regular"><div class='lg-row'>我今亦如是　說無分別法　諸佛興出世</div>
<div class='lg-row'>懸遠值遇難　正使出於世　說是法復難</div>
<div class='lg-row'>無量無數劫　聞是法亦難　能聽是法者</div>
<div class='lg-row'>斯人亦復難　譬如優曇華　一劫皆愛樂</div>
<div class='lg-row'>天人所希有　時時乃一出　聞法歡喜讚</div>
<div class='lg-row'>乃至發一言　則為<span class='corr'>已</span>供養　一切三世佛</div>
<div class='lg-row'>是人甚希有　過於優曇華　汝等勿有疑</div>
<div class='lg-row'>我為諸法王　普告諸大眾　但以一乘道</div>
<div class='lg-row'>教化諸菩薩　無聲聞弟子　汝等舍利弗</div>
<div class='lg-row'>聲聞及菩薩　當知是玅法　諸佛之祕要</div>
<div class='lg-row'>以五濁惡世　但樂著諸欲　如是等眾生</div>
<div class='lg-row'>終不求佛道　當來世惡人　聞佛說一乘</div>
<div class='lg-row'>迷惑不信受　破法墮惡道　有慚愧清淨</div>
<div class='lg-row'>志求佛道者　當為如是等　廣讚一乘道</div>
<div class='lg-row'>舍利弗當知　諸佛法如是　以萬億方便</div>
<div class='lg-row'>隨宜而說法　其不習學者　不能曉了此</div>
<div class='lg-row'>汝等既<span class='corr'>已</span>知　諸佛世之師　隨宜方便事</div>
<div class='lg-row'>無復諸疑惑　心生大歡喜　自知當作佛</div>
</div></div></div>
<p class='juan'>妙法蓮華經卓解卷第一</p>
</div><!-- end of div[@id='body'] -->
</body></html>