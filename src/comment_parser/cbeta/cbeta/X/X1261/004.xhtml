<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>祖庭事苑</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu14' />祖庭事苑卷第四</p><p class="byline">睦庵　<span class='note-inline'>(善卿)</span>　編正</p><p class="head1">●雪竇祖英下</p>
三寶<p style="margin-left:1em">實性論云。佛法僧何以名三寶。曰。具六義故。一．希有如珍寶等。二．離垢不染。三．勢力除貪去毒。四．莊嚴。五．最勝。六．不改變。</p>
<p style="margin-left:1em">○報恩經云。無師大智及無學法名佛寶。盡諦無為名法寶。聲聞無學功德智慧名僧寶。</p>
<p style="margin-left:1em">○同相三寶者。一．佛體上有覺照義名為佛寶。軌則義邊名為法寶。違諍過盡是名僧寶。即以無漏界功德為體。二．法上有覺性即是佛寶。軌持即是法寶。法體無遺即是僧寶。三．僧上觀智為覺佛寶。軌則為法寶。在眾無違眾生故名僧寶。</p>
<p style="margin-left:1em">○同體三寶者。真如有覺性名佛寶。真如有軌持義名法寶。真如有和合義名僧寶○別體三寶者。此有二宗。一．大乘說三身如來是佛寶。空教是法寶。三賢．十聖是僧寶。二．小乘說丈六金身是佛寶。四諦．十二因緣．生空教法是法寶。四果．圓覺是僧寶○住持三寶者。範金雕木。繪塑形像是佛寶。三藏文句是法寶。剃髮染衣。同一理事是僧寶。</p>
<p style="margin-left:1em">○大方便報恩經。優波離問佛。若以法為師者。於三寶中何不以法為初。佛言。法雖是佛師。而法非佛不弘。所謂道由人弘。故以佛在初。</p>
或處<p style="margin-left:1em">音杵。止也。</p>
投報<p style="margin-left:1em">詩。投我以木瓜。報之以瓊玖。</p>
襲<p style="margin-left:1em">以入切。及也。</p>
泠泠<p style="margin-left:1em">郎丁切。清泠。</p>
賡唱<p style="margin-left:1em">上音庚。續也。書。迺賡載歌曰。</p>
蝕木<p style="margin-left:1em">垂力切。侵虧也。</p>
俄屬<p style="margin-left:1em">音燭。連也。</p>
荒斐<p style="margin-left:1em">下敷尾切。文章貌。</p>
甘蔗<p style="margin-left:1em">世尊別姓有五。一．瞿曇氏。二．甘蔗氏。三．日種氏。四．舍夷氏。五．釋迦氏。此五氏中趣舉一姓。即是言吾佛也。</p>
蓮捧足<p style="margin-left:1em">大論云。佛足行時。去地四指。蓮花捧足。而現印輻文。在空者。人疑難親附。在地者。與常人同傷物命及汙其足。故去地四指。</p>
玉毫<p style="margin-left:1em">如來額廣平正相中有三相。一者所謂白毛相。佛初生時。王與夫人將太子詣阿私陀仙。令相太子。仙人初見太子眉間白毛旋生。於白毫邊有諸輪郭隨白毛旋。相師見毛長大。即取其尺。度量長短。足滿五尺。如琉璃筩。又云眉間白毫相光流出眾光。作百寶色。</p>
挨星<p style="margin-left:1em">乙諧切。推也。挨星謂月也。即面如淨滿月。貫休過竇道者詩云。經秦歷魏松千尺。浴海挨星月一輪。</p>
<p style="margin-left:1em">又般泥洹經云。佛如明月。弟子如明星與月相隨。時佛好如是。</p>
螺髮<p style="margin-left:1em">佛言。昔我在宮。乳母為我沐頭時。大愛道來至我所。悉達生時。多諸奇特。有人若問我。汝子之髮為長幾許。我云何答。今當量髮知其尺度。即敕我伸髮。母以尺量。長一丈二尺五寸。放<span class='corr'>已</span>右旋。還成螺文。至我納妃沐頭。母復量髮。正長一丈三尺五寸。我出家時。天人捧去。亦長一丈三尺五寸。至於成道。以髮示父王。即以手伸其髮。從尼拘樓陀精舍至父王宮。如紺琉璃。遶城七匝。大眾皆見若千色光。不可具說。斂髮卷光。宛轉還住佛頂。即成螺文。</p>
<p style="margin-left:1em">○梁中大通五年。詔遣沙門釋寶雲往扶南國迎佛髮。正長一丈二尺。又中大通三年八月。武帝改造阿育王寺塔。出塔下舍利及佛爪．髮。髮青紺色。眾僧以手伸之。亦長一丈二尺。放之則旋屈如螺形。見南史。古今注云。以螺有文章。所以人髻婉轉盤綰似螺。今佛順俗故爾。</p>
月眉<p style="margin-left:1em">佛眉如初月相。脩緻紺色可觀。<span class='corr'>已</span>上三緣並見觀佛三昧經。緻。直利切。密也。</p>
瓔珞花鬘<p style="margin-left:1em">西域記云。國中人物。首冠華鬘。身佩瓔珞。梵云俱蘇摩。此云花。梵云摩羅。此云鬘。西域結鬘師多用蘇摩那花行列結之。以為長貫。無問男女貴賤。皆以莊嚴或首或身。以為飾好。在頭曰瓔。在身曰珞。鬘。音蠻。</p>
胸字<p style="margin-left:1em">觀佛三昧經云。是時世尊被僧竭支。示胸德字。令諸比丘讀誦德字。<span class='corr'>已</span>知佛功德智慧莊嚴於卍字印中。說佛八萬四千功德。比丘見。讚嘆佛言。世尊甚奇特。但於胸字說無量義。何況佛心所有功德。</p>
頂珠<p style="margin-left:1em">佛頂珠。即世尊頂圓如珠。常放光明。非今繪塑者別加首飾。如第二十九烏瑟膩沙相。謂佛頂髮骨肉合成。量如覆拳。青圓殊妙。</p>
<p style="margin-left:1em">又僧伽羅剎經云。佛世尊頂與髮常放光明。世尊有如是微妙之首。窂堅無缺漏。猶如圓蓋。觀肉髻相。無比無有飛見其頂者。微妙之髮。善生在頂。各各細耎。無有參差。螺文右旋。煒煒光生。其光照徹。無有比等。</p>
<p style="margin-left:1em">又論云。佛頂肉髻螺文髮。常如人剃髮後七日形。</p>
由旬<p style="margin-left:1em">此云合也。應也。計度量合應如此。乃驛邏之類。五百里為一俱盧舍。八俱盧舍為一由旬。此當三十里也。梵語或俞旬。或云由延。或云隃繕那。皆一也。</p>
後得智<p style="margin-left:1em">梁攝大乘論云。從真如流出正體智。正體智流出後得智。後得智流出大悲心。大悲心流出十二部經。名為勝流法界。通達勝流法界。得無邊法音果。</p>
貫花<p style="margin-left:1em">雜心論。解經具五義。一謂涌泉。二謂貫花。三謂顯示。四謂繩墨。五謂結鬘。又梵語蘇怛羅。此云綫取。貫穿攝持之義。</p>
標月<p style="margin-left:1em">圓覺修多羅教如標月指。若復見月。了知所標畢竟非月。</p>
過量劫<p style="margin-left:1em">梵云劫波。此言時分。又云日月歲數謂之時。成住壞空謂之劫。過量。謂過等數之量。</p>
剎那心<p style="margin-left:1em">新婆沙論云。彼剎那量云何可知。有作是言。依施設論說。如中年女。絹繢毳時。抖擻細毛。不長不短齊。此說為怛剎那量。彼不欲說毛縷短長。但說毳毛從指間出。隨指出量。是怛剎那間。問。剎那。何緣乃引施設怛剎那量。答。此中舉麤以顯於細。以細難知不可顯故。謂百二十剎那成一怛剎那。</p>
<p style="margin-left:1em">又俱舍云。有力丈夫一彈指頃有六十三剎那。</p>
四衢<p style="margin-left:1em">爾雅。一達謂之道路。二達謂之岐旁。三達謂之劇旁。四達謂之衢。五達謂之康。六達謂之莊。七達謂之劇驂。八達謂之達。</p>
五欲<p style="margin-left:1em">謂色．聲．香．味．觸。大論云。世間中五欲。無不愛樂。於五欲中。觸為第一。能繫人心。如人墮在深泥。難可救濟。若受餘欲。猶不失智慧。婬欲會時。身心荒迷。無所省覺。深著自沒。是故出家法中。婬戒在初。</p>
綻<p style="margin-left:1em">直筧以。說文云。衣綻解也。</p>
蕖<p style="margin-left:1em">強魚切。芙蕖。</p>
斥<p style="margin-left:1em">昌石切。逐也。</p>
眾魔<p style="margin-left:1em">梵云魔波旬。此言殺者。又云奪命。能斷慧命。故智論。問。云何者是魔。答曰。魔名自在天主。雖以福德因緣生彼。而懷諸邪見。以欲界眾生是己人民。雖復死生展轉。不離我界。若復上生色．無色界。還來屬我。若有得外道五通。亦未出我界。皆不以為憂。若佛及菩薩出世者。化度我民。拔生死根。入無餘涅槃。永不復還。空我境界。是故起恨讎疾。</p>
安車<p style="margin-left:1em">法花云。此舍<span class='corr'>已</span>為大火所燒。我今諸子若不出時。必為所焚。我今當設方便。令諸子等。得免此害。父知諸子先心各有所好種種珍玩奇異之物。情必樂著。而告之言。汝等所可玩好。希有難得。汝若不取。後必憂悔。如此種種羊車．鹿車．牛車。今在門外。可以遊戲。汝等於此火宅。宜速出來。</p>
義天<p style="margin-left:1em">涅槃云。以何義故。十住菩薩名為義天。以能善解諸法義故。云何為義。見一切法是空義故。</p>
熒熒<p style="margin-left:1em">戶扄切。光明也。</p>
拯<p style="margin-left:1em">蒸字上聲呼。舉也。</p>
躊躇<p style="margin-left:1em">音細除。猶豫不前也。</p>
半偈<p style="margin-left:1em">見雲門錄下。</p>
斆<p style="margin-left:1em">音効。當作效。像也。斆。教也。非義。</p>
全身<p style="margin-left:1em">本行經云。我於過去千轉輪王。王千四天下。臨欲終時。千聖王各以國土付其太子。於雪山中各立草庵。求無上道。時有一大夜叉。身長四千里。左手持劒。右手持叉。住聖王前。高聲唱言。唯王矜慜。施少飲食。時千聖王言。我等誓願一切施與。各授以仙果。夜叉怒棄置地。我今飢急。唯須心血。何用果為。王告夜叉。一切難捨。無過己身。時有一婆羅門名窂度䟦提言。唯願大聖為我說法。我今不惜心之與血。時大夜叉即為說偈。欲求無為道。不惜身心分。割截受眾苦。能忍猶如地。亦不見受者。求法心不悔。一切無悋惜。猶如救頭然。聞是偈<span class='corr'>已</span>。即持利刀<span class='corr'>刺</span>胸出心。授與夜叉。有五夜叉從四方來爭取分裂。食<span class='corr'>已</span>大呌。告千聖王。如此施者。乃可成佛。時千聖王驚怖退沒。不欲菩提。生變悔心。各還本國。</p>
激問<p style="margin-left:1em">古歷切。發也。</p>
賾幽<p style="margin-left:1em">士革功。探賾也。</p>
花雨<p style="margin-left:1em">梁僧傳。釋法雲。姓周氏。陽羨人。晉平西將軍處之七世也。初產在草。見雲氣滿室。因以名之。七歲出家。更名法雲。大監中。極受隆遇。初。雲年在息慈。雅尚經術。於妙法華研精累思。品酌義理。始未昭覽。乃往幽巖獨講聖典。竪石為人。松葉為拂。自唱自導。兼通難解。所以垂名梁代。甞一日講散。感天花狀如飛雪。滿空而下。延于堂內。升空不墜。訖講方去。</p>
虎馴<p style="margin-left:1em">四祖至牛頭峯見嬾融。融引祖入後庵。唯見虎狼之類。祖乃舉兩手作怕勢。融曰。猶有者箇在。祖曰。適來見甚麼。融無語。祖於融坐石上書一佛字。融觀之悚然。祖曰。猶有者箇在。融不之曉。</p>
稽詮<p style="margin-left:1em">上古兮切。留止也。</p>
塚宿<p style="margin-left:1em">十住論云。頭陀行。常住於塚間死人處。其有十利。一．常得無常想。二．得死想。三．得不淨想。四．一切世間不可樂想。五．當得遠離一切所愛人。六．常得悲心。七．遠離戲調心。八．心常厭離。九．勤行精進。十．能除怖畏。</p>
練若<p style="margin-left:1em">亦云蘭若。又云阿蘭拏。此云空寂。亦云閑寂。閑亦無諍之義也。</p>
諠猾<p style="margin-left:1em">戶八切。狡猾也。</p>
方外<p style="margin-left:1em">莊子．大宗師。孔子曰。彼遊方之外者也。而丘遊方之內者也。方。謂區域也。</p>
三際<p style="margin-left:1em">過去．未來．見在。</p>
四禪<p style="margin-left:1em">初禪三天。梵眾．梵輔．大梵。二禪三天。少光．無量光．光音。三禪三天。少淨．無量淨．遍淨。四禪九天。福生．福愛．廣果．無想．無煩．無熱．善現．善見．色究竟。其一十八梵禪。梵。皆以清淨為義。</p>
逝水<p style="margin-left:1em">論語。子在川上曰。逝者如斯夫。不舍晝夜。</p>
苾蒭<p style="margin-left:1em">西國草名。含五義不飜。一．體性柔軟。喻出家能折伏身語麤獷。二．引蔓旁布。喻傳法度生延連不絕。三．馨香遠聞。喻出家戒德芬馥。為眾所聞。四．療疾病。喻出家能斷煩惱毒害。五．常不背日光。喻出家人常見光明。苾。毗必切。蒭。測虞切。</p>
馥<p style="margin-left:1em">房祿切。芬馥也。</p>
僧祇<p style="margin-left:1em">梵云僧祇。此言無量。謂世尊經二僧祇修行。自十信初發心。至世第一。名初僧祇。從見道至第七地末。名第二僧祗。從第八地至解脫道。名第三僧祇。此三祇外。方得成佛。</p>
玳瑁盂<p style="margin-left:1em">玳瑁盂。經律所不載。玳。音代。瑁。莫代切。西漢．注。張揖云。形如觜蠵。甲有文。</p>
<p style="margin-left:1em">又異物志云。玳瑁如龜。生南海。大者如籧篨。背上有鱗。鱗大如扇。有文章。將作器。則煑其鱗。如柔皮。佛制。除瓦鐵。餘不許畜。頌家恐欲偶對耳。今按南山。鉢器聽制因緣一二于下。</p>
<p style="margin-left:1em">中阿含云。鉢者。應器。律云。量腹而食。度身而衣。趣足而<span class='corr'>已</span>。律文大要有二。泥及鐵也。五分有用白銅鉢者。佛言此外道法。畜者得罪。佛自作鉢坯。以為後式。十誦畜金．銀．琉璃．鑞．木石等鉢。非法得罪。四分亦爾。三分畜木鉢。偷蘭。僧祇云是外道標故。又受垢膩。今世中有夾紵鉢．棍鉢．漆鉢．甆鉢。並是非法義。須毀之。</p>
<p style="margin-left:1em">又宣公問天人持鉢緣。答曰。如來成道<span class='corr'>已</span>。至第三十八年。於祇桓精舍令文殊鳴鐘。召集十方天龍及比丘眾．諸大菩薩。普告示云。我初踰城。至缾沙國。入山修道。天魔迷道。山神示我。即語我言。我曾於往古迦葉佛般涅槃時。留一故瓦鉢。屬我護持。待如來下生。令我付世尊。世尊成道。先須受我此鉢。次及四天王鉢。我語山神。若得成佛。當如汝言。此所謂孟傳古佛先也。觜。即私切。蠵。弋規切。籧。距於切。篨。直於切。籧篨。竹席也。江東呼䉬也。棍。音混。束木也。</p>
虗生白<p style="margin-left:1em">莊子。瞻彼闋者。虗室生白。說者曰。瞻。觀照也。彼。前境也。闋。空也。夫觀察萬有。悉皆空宗。故能虗其心室。乃照真源而智慧明白。隨用而生白道也。闋。苦穴切。</p>
羽翮<p style="margin-left:1em">下革切。羽六翼。</p>
清羸<p style="margin-left:1em">力為切。疲也。</p>
日角<p style="margin-left:1em">朱建平相書云。[谷*頁]有龍犀入髮。左角日。右角月。皆極貴也。上可以王天下。</p>
摛藻<p style="margin-left:1em">上丑知切。下子皓切。摛。布也。藻。文辭。</p>
玉堂<p style="margin-left:1em">翰林院也。在禁中。乃人主燕居之所。承明．金鑾殿。皆在其間。應供奉之人。學士<span class='corr'>已</span>下。工伎．群官．司隷。籍其間者。皆稱翰林。</p>
彪炳<p style="margin-left:1em">或問。君子言則成文。動則成德。何以也。以其弸中而彪外也。彪。必幽切。弸。蒲萌切。滿也。</p>
八元<p style="margin-left:1em">高辛氏才子八人。忠．肅．恭．懿．宣．慈．惠．和。天下之人謂之八元。曰伯奮．仲堪．叔獻．季仲．伯虎．仲熊．叔豹．季狸。見左氏春秋傳。</p>
列旆<p style="margin-left:1em">蒲蓋切。旗也。</p>
天籟<p style="margin-left:1em">落蓋切。風吹萬物有聲也。</p>
中台<p style="margin-left:1em">黃帝泰階六符經云。太階者。天之三階也。亦云三台。上階為天子。中階為諸侯．公卿．大夫。下階為士．庶人。</p>
<p style="margin-left:1em">又晉陽秋云。張華將死。中台星遂圻。太元中後還合正。蓋太傅謝安為相所致也。</p>
鳥道<p style="margin-left:1em">猶虗空也。洞山玄中銘。舉足下足。鳥道無殊。坐臥經行。莫非玄路。</p>
伊途<p style="margin-left:1em">當作伊余。猶是我也。</p>
太白<p style="margin-left:1em">四明之天童峰名。</p>
扃<p style="margin-left:1em">古營切。戶外之門關也。</p>
商頌<p style="margin-left:1em">毛詩．商頌。以中宗有桑穀之異。懼而修德。其道後興。故有此詩。</p>
<p style="margin-left:1em">又莊子。曾子居衛。縕枹無表。顏色腫噲。手足肼胝。三日不舉火。十年不製衣。正冠而纓絕。捉衿而肘見。納屨而腫決。曳縱而歌商頌。聲滿天地。若出金石。</p>
郢歌<p style="margin-left:1em">見祖英上陽春曰雪。</p>
抒辭<p style="margin-left:1em">當从木。作杼。文呂切。機之持緯者。</p>
和頌<p style="margin-left:1em">即和天童新和上見訪之什。新後住金山。有朝陽集二十卷。有訪酬雪竇并會宿二詩頗佳。輒錄于後。貴知當日之勝集。</p>
<p style="margin-left:1em">○訪雪竇禪師。我本人外人。來尋人外境。衣飄飋飋風。步上蒼蒼嶺。世路望<span class='corr'>已</span>遠。幽懷轉澄凝。殿閣出雲嵐。杉松接清迥。此中有知識。吾門日藩屏。道將諸祖齊。身與虗空靜。見我服忽青。連袂若形影。石磴對山花。砂甌滿春茗。論禪道<span class='corr'>己</span>同。經宵目不瞑。擕手出長林。月在諸峰頂。</p>
<p style="margin-left:1em">○依韻酬雪竇島字十韻。昔聞太白峯。海際如仙島。松門多紫煙。㵎壑生瑤草。何期一日來。歸舟千里道。放意逐雲泉。築室理衰槁。勝遊既在茲。幽人亦探討。古者三擇鄰。良恐不自保。命駕登雪山。<span class='corr'>嗚</span>足雪山老。欽聞一夜話。軒豁十年抱。賦性<span class='corr'>已</span>昏默。通辭慚美好。敢謂報瓊琚。璨璨垂高藻。</p>
<p style="margin-left:1em">○山中會宿雪竇禪師。蒲團斜倚枯木牀。瓦爐烟冷栢子香。或言或默坐長夜。秋山月上芙蓉堂。</p>
珍瓏<p style="margin-left:1em">當作玲瓏。</p>
冽泉<p style="margin-left:1em">當从水。作例。音列。易。年洌寒泉。</p>
凝<p style="margin-left:1em">乃挺切。叶韻。</p>
浮根<p style="margin-left:1em">楞嚴。我今觀此浮根四塵只在我面。</p>
九包<p style="margin-left:1em">瑞應圖云。鳳有九包。一曰歸命。二曰心合度。謂天度也。三曰耳聽達。四曰舌屈伸。五曰彩色光。六曰冠短州。當朱色也。七曰銳鈎。八曰音激揚。九曰腹戶。</p>
十影<p style="margin-left:1em">見祖英上十影神駒。</p>
爭衡<p style="margin-left:1em">相與提衡也。又衡平也。言二人齊也。</p>
<p style="margin-left:1em">東漢．陳蕃傳曰。蕃能樹立風聲。抗論惛俗。而驅馳險阨之中。與刑人腐夫同朝爭衡。</p>
鬪茗<p style="margin-left:1em">茶晚取者曰茗。</p>
磊<p style="margin-left:1em">郎猥切。眾石貌。</p>
昏暝<p style="margin-left:1em">天童詩云。經宵目不暝。雪竇知照世。非昏暝。然誤押暝為暝。暝。音茗。目不明也。暝。莫定切。从也。故字从日。</p>
佇<p style="margin-left:1em">直呂切。立也。</p>
武陵<p style="margin-left:1em">合鼎州之邑名。</p>
元化<p style="margin-left:1em">猶造化也。</p>
祕邃<p style="margin-left:1em">雖遂切。深也。</p>
善卷<p style="margin-left:1em">善或作單。武陵德山有善卷壇。</p>
桃花<p style="margin-left:1em">陶潛桃花源記。晉太元中。武陵人捕魚。緣溪行。忘路。忽逢桃花林。夾數百步。無雜樹木。漁人甚異之。復前行。欲窮其林。林盡水源。便得一山。山有小口。彷彿若有光。便舍舟。從口入。初極狹。行數十步。豁然開朗。屋舍儼然。男女衣著。悉如外人。見漁人。乃大驚。問所從來。具答之。便要還家。為設酒殺鷄作食。村中聞有此人。咸來問訊。自云。避秦時亂。來此絕境。不復出焉。漁人停數日。辭去。既出。得其船。便扶向路。處處記之。及郡下。詣太守。說如此。即遣人隨其往。尋向所志。遂迷不復得路。</p>
麟趾<p style="margin-left:1em">昔鼎之梁山甞有騶虞出。騶虞。仁獸也。太平則出。今言麟趾。蓋近似而用之耳。</p>
吾祖<p style="margin-left:1em">即宣鑒禪師。武陵太守薜延望請居德山古德禪院。雪竇乃雲門之直派。故云吾祖。</p>
消息<p style="margin-left:1em">消。盡也。息。生也。謂可加即加。可減即減。</p>
舜讓<p style="margin-left:1em">見祖英上單卷。</p>
誕<p style="margin-left:1em">徒旱切。育也。</p>
海甸<p style="margin-left:1em">堂練切。郊也。周禮。九夫為井。四井為邑。四邑為丘。四丘為甸。四甸為縣。</p>
摶風<p style="margin-left:1em">莊子。北冥有魚。其名曰鯤。鯤之大。不知其幾千里。化而為鳥。其名曰鵬。鵬之背。不知其幾千里。怒而飛。其翼若垂天之雲。是鳥也。海運則將徙於南冥。南冥者。天池也。水激三千里。搏扶搖而上者九萬里。去以六月息也。搏。鬬也。扶搖。旋風也。</p>
俱字<p style="margin-left:1em">雲門垂代云。會佛法如恒河沙。百草頭上道將一句來。自代云。俱。</p>
輥毬<p style="margin-left:1em">見雲門室錄。</p>
藍一色<p style="margin-left:1em">荀子。青。出於藍。而青於藍。冰。水為之。而寒於水。</p>
辰錦珠<p style="margin-left:1em">洞山初頌云。辰錦朱砂未為赤。今云敢言赤。反初意也。辰．錦。二州名。丹砂所出之地。錦州今源州麻源縣是矣。</p>
紫羅帳<p style="margin-left:1em">興化示眾云。我聞前廊也喝。後廊也喝。直饒喝得興化上三十三天。撲下無一點氣。待我穌省後。向你道未在。何故。興化未曾向紫羅帳裏撒真珠與人在。</p>
玄沙猛虎<p style="margin-left:1em">玄沙備與天龍入山。見虎。龍云。前面是虎。沙云。是汝。雪竇拈云。要與人天為師。前面端的是虎。</p>
溫故<p style="margin-left:1em">論語。溫故而知新。可以為師矣。溫。尋也。尋以持之也。</p>
嚬呻<p style="margin-left:1em">上毗真切。下失人切。敵飜自在無畏。</p>
禦<p style="margin-left:1em">音語。當也。</p>
瞞頇<p style="margin-left:1em">上毋官切。下河干切。大面貌。</p>
從事<p style="margin-left:1em">墻從切。幕官。</p>
隍城<p style="margin-left:1em">上湖光切。城地也。有水曰池。無水曰隍。</p>
芍藥<p style="margin-left:1em">崔豹古今注云。芍藥有二種。有草芍藥。有木芍藥。木者。花大而色深。俗謂牡丹。非也。牛亨問曰。將離相別。贈以芍藥。何也。答曰。芍藥一名何離。故招贈猶相招。贈以文無。文無。一名當歸也。</p>
折柳<p style="margin-left:1em">古樂府有折楊柳。乃行役別離之意。故送別多用此事。非直謂折柳也。吳兢樂府題解序云。樂府之興。肇於漢魏。歷代文士。篇詠實繁。或不取本章。便斷題取義。贈夫利涉則迷。公無渡河。慶彼再誕。乃引烏生八九子。賦雉斑者。但美繡頸錦臆。歌白馬者。序馳驟亂踏。類皆若茲。不可勝載。遽相祖襲。積用為常。欲令後生何以取正。</p>
未央<p style="margin-left:1em">猶未半也。</p>
蘿龕<p style="margin-left:1em">苦含切。龕。塔也。</p>
搘<p style="margin-left:1em">章移切。拄也。</p>
冠<p style="margin-left:1em">古玩切。首冠也。</p>
羸<p style="margin-left:1em">當作羸。餘輕切。有餘賈利也。羸。力為切。疲極也。非義。</p>
滔空<p style="margin-left:1em">當作涵空。音咸。同也。</p>
濺<p style="margin-left:1em">作甸切。說文云。激水散也。</p>
與誰看<p style="margin-left:1em">當作與人看。</p>
漣漪<p style="margin-left:1em">上力延切。下於離切。風動水紋貌。</p>
賁<p style="margin-left:1em">彼義切。飾也。</p>
愈風<p style="margin-left:1em">魏陳琳。字孔章。太祖曹操令作徼書。草成乃呈太祖。讀曰。愈我頭風。</p>
<p style="margin-left:1em">○檄。刑狄切。二尺書也。从才敫聲。檄。宜布明白其事。字从木者。古未有紙。書文字於木。又插鳥羽於上。以示速。又檄書者。罪責當伐者也。又陳彼之惡。說此之德。曉慰書也。敫。音擊。</p>
舶<p style="margin-left:1em">傍陌切。海中大船也。</p>
惠持<p style="margin-left:1em">當作慧持。鴈門僧。即廬山遠之弟也。</p>
國器<p style="margin-left:1em">昔唐相始興公張九齡。方為童。其家人攜拜六祖。祖撫其頂曰。此奇童也。必為國器。國器者。言其器用重大。可施於國政也。</p>
龍頭<p style="margin-left:1em">魏志。華歆．邴原．管寧俱游學。三人相善故。時人号三人為二龍。謂歆為龍尾。原為龍腹。寧為龍頭。故今為魁者號龍頭。歆。虗金切。</p>
氣毬頌<p style="margin-left:1em">仰山頌云。四大假合是虗妄。肚裏元來無實相。出門不見須菩提。不覺騰身空裏颺。</p>
<p style="margin-left:1em">法眼云。四大假合是虗妄。從此與君談實相。出門不見一纖毫。滿目白雲與青嶂。</p>
儱侗<p style="margin-left:1em">上方董切。下它孔切。未成器也。又直也。一曰長大也。</p>
雪老入嶺<p style="margin-left:1em">雪峰甞有頌云。光陰倐忽暫須臾。浮世那能得久居。出嶺始年三十二。如今早是四旬餘。它非不用頻頻舉。己過當須旋旋除。為報滿朝朱紫道。閻羅不怕佩金魚。</p>
渺茫<p style="margin-left:1em">上彌沼切。渺茫。水遠貌。</p>
子規深夜啼<p style="margin-left:1em">沙門靈一宿越州雲門詩云。幽人自愛山中宿。況近葛洪丹井西。門前有箇長松樹。半夜子規來上。</p>
齊物<p style="margin-left:1em">莊子．齊物篇大意均彼我。平是非。明自然也。郭象云。夫自是而非彼。美己而惡人。物莫不皆然。然故是非雖異。而彼我均也。</p>
秋水<p style="margin-left:1em">君子之交淡若水。小人之交甘如醴。君子淡以親。小人甘以絕。彼無故以合者。則無故以離也。見莊子。</p>
沖雲<p style="margin-left:1em">音蟲。沖雲。謂天也。</p>
茸茸<p style="margin-left:1em">如容切。草生貌。</p>
滔霜<p style="margin-left:1em">當作涌霜。</p>
相治<p style="margin-left:1em">音持。攻理也。</p>
學海波瀾<p style="margin-left:1em">崔珏哭李商隱。丞紀星郎字義山。謫歸幽壤抱長歎。辭林枝葉三春盡。學海波䦨一夜乾。風雨易吹燈燭滅。姓名長在齒牙寒。應游物外攀琪樹。便著霓裳上玉壇。</p>
賦沖雲鷂<p style="margin-left:1em">當云賦沖雲鷂送豐進二上人。雄飛星流。蓋相對二意。</p>
喇<p style="margin-left:1em">力葛切。喝喇。言急也。</p>
風幡競辨<p style="margin-left:1em">老盧自傳衣之後。至儀鳳初。屆南海。遇印宗法師於法性寺講涅槃。盧寓止廊廡間。暮夜。風颺剎幡。聞二僧對論。一云風動。一云幡動。往復醻對。曾未契理。盧曰。可容俗士預高論否。曰。願聞子說。曰。不是風動。不是幡動。仁者心動。印宗竊聆此語。悚然異之。</p>
筏<p style="margin-left:1em">房越切。大曰筏。小曰桴。乘之渡水也。</p>
新開<p style="margin-left:1em">即巴陵新開禪院顥鑒大師拈風幡因緣云。祖師道。不是風動。不是幡動。既不是風幡。向甚麼處著。</p>
懵懂<p style="margin-left:1em">上莫孔切。下多動切。心亂也。</p>
漁父<p style="margin-left:1em">說文云。漁。捕魚也。</p>
<p style="margin-left:1em">南史云。漁父者。不知姓名。亦不知何許人也。太康孫緬為潯陽太守。落日逍遙渚際。見一輕舟凌波隱顯。俄而漁父至。神韻蕭洒。垂綸長嘯。緬甚異之。乃問。有魚賣乎。漁父笑而答曰。其釣非釣。寧賣魚者邯。緬益怪焉。遂褰裳涉水。謂曰。竊觀先生有道者也。終朝鼓枻。良亦勞止。吾聞黃金白璧。重利也。駟馬高蓋。榮勢也。今方王道文明。守在海外。隱淪之士。靡然向風。子胡不贊緝熙之美。何晦用其若是也。漁父曰。僕山海狂人。不達世務。未辨賤貧。無論榮貴。乃歌曰。竹竿籊籊。河水浟浟。相忘為樂。貪餌吞鈎。非夷非惠。聊以忘憂。於是悠然鼓棹而去。枻。音裔。楫也。籊。他的切。竹竿貌。</p>
[冉-土+(┴/十)][冉-土+(┴/十)]<p style="margin-left:1em">而琰切。漸生貌。</p>
艇<p style="margin-left:1em">徒鼎切。小船也。</p>
鯤鯨<p style="margin-left:1em">上古渾切。下渠京切。二大魚也。雄曰鯨。雌曰鯤。</p>
嘔啊<p style="margin-left:1em">上烏侯切。下烏何切。小兒語也。</p>
嗚咿<p style="margin-left:1em">上於胡切。嘆辭也。下於祇切。喔咿。強笑噱也。</p>
噓嚱<p style="margin-left:1em">上音虗。下許其切。戲。作聲也。</p>
暈<p style="margin-left:1em">音運。日光氣也。</p>
偕游<p style="margin-left:1em">音皆。俱也。</p>
韓愈<p style="margin-left:1em">字退之。昌黎人。父仲卿。無名位。愈生三歲而孤。養於從父兄。幼刻苦學儒。不俟獎勵。尋登進士第。辟藩鎮賓佐。發言真率。無所畏避。操行堅正。拙於世務。累官至吏部侍郎。年五十七卒。</p>
<p style="margin-left:1em">憲宗元和十四年正月丁亥。迎鳳翔法門寺佛骨至京師。留禁中三日。乃送諸寺。王公士庶奔走舍施如不及。愈上佛骨論。極言其弊。憲宗怒甚。間一日。出疏示宰臣。將加極法。斐度等諫言。愈罪太重。乃貶潮州<span class='corr'>刺</span>史。</p>
<p style="margin-left:1em">愈至潮陽。上表。其略云。臣經涉嶺海。水陸萬里。州南世界。漲海連天。毒霧瘴氛。日夕發作。臣少多病。年才五十。髮白齒落。理不久長。單立一身。朝無親黨。居蠻夷之地。與魑魅為群。上覧而憫之。授袁州<span class='corr'>刺</span>史。</p>
<p style="margin-left:1em">而禪錄諸書載云。憲宗迎佛骨入禁中。而靈感發光。百辟拜賀。唯愈端立。上問。何以不拜。愈曰。臣頃曾看佛書。佛光非青黃等相。此但神龍荷助之光。上問。如何是佛光。愈無以為對。翌日遂撰佛骨論上進。憲宗頗怒。貶愈潮州<span class='corr'>刺</span>史。</p>
<p style="margin-left:1em">愈嘗有詩示姪湘云。一封朝奏九重天。夕貶潮州路八千。欲為聖明除弊事。豈將衰朽惜殘年。雲橫秦嶺家何在。雪擁藍關馬不前。知汝遠來深有意。好収吾骨漳江邊。</p>
<p style="margin-left:1em">既至潮。聆大顛禪師之名。累邀之不至。一日。大顛特往謁之。愈曰。三請不來。不召何來。曰。三請不來為侍郎。不召而來為佛光。愈曰。如何是佛光。顛曰。看看。後又問曰。軍國鞅掌。佛法省要處乞師一言。顛良久。時三平為侍者。乃敲禪牀三下。顛問。作甚麼。平曰。先以定動。後以智拔。愈曰。和上機峻。愈却於侍者處得箇入路。遂拜三平而退。</p>
<p style="margin-left:1em">愈甞有三帖召顛云。</p>
<p style="margin-left:1em">○愈啟。孟夏漸熱。惟道體安和。愈弊劣。無謂生事。貶官到此。久聞道德。竊思見顏色。昨到來。未獲參謁。<span class='corr'>已</span>帖縣令。具舟奉迎。日久佇詹。愈白。</p>
<p style="margin-left:1em">○愈啟。海上窮處。無以話言。側承高道。思獲披接。輒有咨屈。北旬晴明不甚熱。儻能乘閑一訪。實謂幸也。愈白。</p>
<p style="margin-left:1em">○愈啟。慧勻至辱答問。珍悚無<span class='corr'>已</span>。所示廣大深迥。非造次可量。傳云。書不盡言。言不盡意。然則聖人之意。其終不可見邪。如此讀來一百遍。不如親面而對之。愈聞道無凝滯。行止拘縛。苟非所戀著。則山林閑寂與城隍無異。大顛師論甚宏博。而必守山林不至州郡。自激修行。獨立空曠無累之地者。非通道也。勞於一來。安于所識。道故如是。不宣。愈頓首。</p>
<p style="margin-left:1em">○予甞讀韓子與孟簡書。謂來袁州。留衣與大顛為別。乃人之情。非崇信其法以求福田利益也。今觀禪錄。大顛侍者三平擊禪牀以接韓。凡曰。先以定動。後以智拔。韓謂大顛曰。愈雖問道於師。而在此上人處得入。遂拜之。</p>
<p style="margin-left:1em">若其實有所證入。必不自欺自揜也。書稱大顛實能外形骸。以理自勝。韓既知大顛之理勝<span class='corr'>己</span>。是崇信其法而為此言也。詳所答孟簡書。乃欲泯其信佛之迹而護其儒名耳。不然。以三帖招大顛。願見之。何耶。</p>
民瘼<p style="margin-left:1em">莫各切。病也。</p>
買山<p style="margin-left:1em">釋支遁。字道林。幼有神理。聦明秀徹。年二十五出家。受業講通之外。猶善莊．老。為時賢所重。晚年入會稽剡山沃洲小嶺。買山為嘉遁之鄉。又甞入山陰講維摩。許詢為都講。人甞有遺遁馬者。遁愛而養之。時或有譏之者。遁曰。愛其神駿。聊復畜耳。後有餉鶴者。遁曰。爾冲天之物。寧為耳目之翫乎。遂放之。</p>
<p style="margin-left:1em">世說新書云。支公因人就深公買隱山。深公曰。未聞巢由買山而隱。</p>
枉<p style="margin-left:1em">紆往切。邪曲也。</p>
字人<p style="margin-left:1em">養人也。易。十年乃字。</p>
道安<p style="margin-left:1em">梁僧傳。釋道安。姓衛氏。家世英儒。七歲讀書。十二出家。長於講論。形質甚陋。才辯如流。時人有語云。漆道人。驚四鄰。時襄陽習聞齒。鋒辯天逸。籠罩當時。聞安至止。即往造謁。既坐。稱。四海習鑿齒。安曰。彌天釋道安。安又與行次。習在前云。淘之汰之。瓦礫在後。安云。颺之播之。糠粃在前。人以為佳對。習甞有書與謝安石云。來此見釋道安。無變化技術可以惑常人之耳目。無重威大勢可以整群小之參差。而師徒肅肅。自桓遵敬。洋洋濟濟。乃吾由來所未見。</p>
鴛鷺<p style="margin-left:1em">上於無切。下魯故切。職林云。文如鴛鷺之行。武如虎豹之行。</p>
蒹葭<p style="margin-left:1em">上古甜切。下古牙切。蘆荻也。</p>
少室<p style="margin-left:1em">即嵩山少林。初祖面壁之處。西征記云。其山東為太室。西謂少室。高八百六十丈。上方十里。少室與太室相望。但小耳。</p>
十字<p style="margin-left:1em">其說見瀑泉．雪峰塔銘。</p>
參星<p style="margin-left:1em">參。星名。與商星出沒不相見。今事有不偶者。故用此意。春秋．昭元年傳。昔高辛氏有二子。伯曰閼伯。季曰實沈。居于曠林。不相能也。日尋干戈以相征討。後帝不臧。遷閼伯於商丘。商人是因。故辰為商星。遷實沈于大夏。主參。唐人是因。以服事夏商。閼。於葛切。沈。音審。能。音耐。</p>
隔身<p style="margin-left:1em">雲門。如何是隔身句。自代云。初三十一。</p>
扣門<p style="margin-left:1em">僧問雲門。如何是扣門句。門云。打。</p>
窠窟<p style="margin-left:1em">上苦禾切。下枯骨切。</p>
思遲遲<p style="margin-left:1em">思。去聲呼。</p>
天倫<p style="margin-left:1em">糓梁傳云。兄弟。天倫。</p>
<p style="margin-left:1em">又楞嚴云。佛告阿難。汝我同氣。情均天倫。</p>
<p style="margin-left:1em">○兄弟上下相次。恩愛相屬。蓋自然而然。非使之然也。故曰天倫。倫理均等也。</p>
亮禪者<p style="margin-left:1em">亮。本蜀人。頗通經論。參馬祖悟道。且曰。某所講經論<span class='corr'>已</span>。謂佛法無它。今日被馬大師一問。平生功夫氷釋。乃隱洪州西山。自後更無消息。</p>
陸羽<p style="margin-left:1em">字鴻漸。隱苕溪。自稱桑苧羽。久拜召。不就。性嗜茶。著經三篇。時鬻茶者。至陶羽形置煬突間。祀為茶神。見唐書．隱逸傳。羽少事竟陵禪師智積。異日。在它處聞禪師去世。哭之甚哀。乃作詩寄情。其略云。不羨白玉醆。不羨黃金罍。不羨朝入省。不羨暮入臺。千羨萬羨西江水。曾向竟陵城下來。見李孝美文房鑒古。</p>
雀舌<p style="margin-left:1em">謂茶芽也。茶貴出處。而不貴至嫩。古人謂茶牙無雀舌麥顆。此言其嫩也。蓋北人無茶鑒。遂以嫩為奇。今以茶為鎗旗者。長雖盈寸。而尚未放葉。雀舌麥顆何足道哉。解醒。</p>
<p style="margin-left:1em">當作解酲。音呈。醉而覺也。英．酲同韻。</p>
草中英<p style="margin-left:1em">茶詩云。嫩芽香且靈。吾謂草中英。夜臼和煙搗。寒爐對雪烹。籮憂碧粉散。甞見緣花生。最是堪珍重。能令睡思清。此詩非鄭谷郡官也。乃五代時鄭遨所作。</p>
<p style="margin-left:1em">遨。字雲叟。滑州白馬人。唐明宗祖廟諱遨。故世行其字。遨少好學。敏於文辭。唐昭宗時。舉進士不中。見天下<span class='corr'>已</span>亂。有拂衣遠去之意。欲擕其妻．子與俱隱。其妻不從。遨乃入少室山為道士。其妻數以書勸遨還家。輒投之於火。後聞其妻．子卒。一慟而止。</p>
<p style="margin-left:1em">遨與李振故善。振後事梁貴顯。欲以掾遨。遨不顧。後振得罪南竄。遨徒步千里往省之。由是聞者益高其行。</p>
<p style="margin-left:1em">與道士李道殷．羅隱之友善。世目以為三高士。遨種田。隱之賣樂。道殷有釣魚術。鈎而不餌。又能化石為金。遨甞驗其信然。而不之求也。唐明宗以左拾遺．晉高祖以諫議大夫召之。皆不起。即賜號為逍遙先生。遨好飲酒．弈碁。時時為詩章落人間。人間多寫以縑素。相贈遺以為寶。至或圖寫其形。翫于屋壁云。</p>
屨<p style="margin-left:1em">九遇切。履屬。</p>
拂雲霧<p style="margin-left:1em">晉衛瓘見樂廣。曰。見此人瑩然。若披雲霧而覩青天也。</p>
白鷴<p style="margin-left:1em">戶間切。形似雉。尾長四五尺。</p>
青戢<p style="margin-left:1em">阻立切。戢翼。</p>
放亦<p style="margin-left:1em">當作放你。見它本。</p>
峩峩<p style="margin-left:1em">五何切。高峻貌。</p>
霄岸<p style="margin-left:1em">猶天際也。</p>
少微星<p style="margin-left:1em">少微。一名處士星。晉陽秋云。會稽謝敷。字慶緒。隱于若耶山。忽月犯少微。時戴逵名著於敷時人憂之。俄而敷死。故會稽人士嘲吳人曰。吳中高士。求死不得。</p>
三館<p style="margin-left:1em">一．朝文。二．史館。三．集賢。唐兩京皆有三館。逐館命修撰文字。而本朝三館合為一。並在崇文院中。景祐中。命修總目。即在崇文院。餘各置局他所。蓋被人所見。</p>
致君<p style="margin-left:1em">謂致君為堯舜者。重臣之職也。又白虎通曰。致仕者。致其事於君。君不使自去者。尊賢者也。</p>
蒲輪<p style="margin-left:1em">西漢枚乘。字叔。淮陰人也。為吳王濞郎中。吳王謀逆。乘奏書諫王。不納。乘去而之梁。吳王果反。卒見禽滅。漢既平七國。乘繇是知名。武帝即位。乘年老。廼以安車蒲輪徵乘。道死。蒲輪。以蒲裹車輪。懼聲之喧也。濞。正備切。</p>
堰<p style="margin-left:1em">於幰切。壅水也。嚬眉。</p>
<p style="margin-left:1em">弼真切。笑也。當作顰蹙也。</p>
悰<p style="margin-left:1em">才宗切。慮也。</p>
浮圖<p style="margin-left:1em">梵語佛陀。或云浮圖。或云部多。或母䭾。或沒陀。皆五天語。今並譯為覺。道士三破論云。佛。舊經本云浮屠。羅什改為佛徒。知其源惡故也。所以詔為浮屠。胡人兇惡故。老子化之。其始不欲傷形。故髠其頭。況屠割也。</p>
<p style="margin-left:1em">釋順法師曰。經云浮圖者。梵語也。或可謂聖瑞靈圖浮海而至。故云浮圖也。吳中。石佛泛海倐來。即其事矣。今子毀圖像之圖為刑屠之屠。則泰伯端委而治。故無慙德。仲雍翦髮文身。從俗致化。遭子今日離吠聲之尤事。有似而非。非而似者。外書以仲尼為聖人。內經云。尼者。女也。或有謂仲尼為女子。汝豈信之哉。猶如圖．屠之相類。亦何以殊。</p>
否<p style="margin-left:1em">部鄙切。塞也。</p>
辭黃蘗<p style="margin-left:1em">臨濟義玄初參黃蘗運。以契玄旨。一日。辭黃蘗。蘗曰。甚麼處去。曰。不是河南。即是河北。蘗拈拄杖便打。濟捉住拄杖云。者老和上。莫旨枷瞎棒。<span class='corr'>已</span>後錯打人去。蘗喚侍者。把將几案．禪板來。濟曰。侍者。把將火來。蘗曰。不然。子但將去。<span class='corr'>已</span>後坐斷天下人舌頭去。</p>
一角<p style="margin-left:1em">春秋．感精符曰。麟一角。明海內共一主也。</p>
半途<p style="margin-left:1em">雲門舉。盤山語云。光境俱忘。復是何物。直饒與麼道。猶是半途。未是透脫一路。僧問。如何是透脫一路。門云。天台華頂。趙州石橋。</p>
送文吉<p style="margin-left:1em">正字避御名。</p>
缾謝<p style="margin-left:1em">謝。猶落也。</p>
侃<p style="margin-left:1em">空旱切。</p>
嘲<p style="margin-left:1em">陟交切。嘲㖸。</p>
犀炬<p style="margin-left:1em">晉溫嶠。至牛渚磯。傳言水深不可測。乃燬犀角照之。頃見水族奇怪。或乘車馬。至夜。夢人謂曰。與君幽明道隔。何苦相照。嶠甚惡之。未幾而卒。</p>
鳳膠<p style="margin-left:1em">鳳膠出鳳麟洲。洲在西海中。地面方正一千五百里。四面皆弱水遶之。上多鳳麟。數萬為群。煑鳳喙及麟角合煎作膠。名續紘膠。一名連金泥。弓弩<span class='corr'>已</span>斷之紘。刀釰<span class='corr'>已</span>斷之鐵。以膠連續。終不脫也。</p>
<p style="margin-left:1em">漢武帝天漢三年。巡北海祠。恒山王母遣使獻靈膠四兩。帝以付外庫。不知膠之妙也。以為西國雖遠。而貢者不奇。帝幸華林苑射虎。而弩紘斷。使者時隨駕。因上言。請以膠一分。口濡續弩紘。帝驚曰。異物也。乃使武士數人。對帝引之。終日不脫。勝未續時也。膠。青色如碧玉。見仙傳拾遺。</p>
景行<p style="margin-left:1em">景伏也。謂景伏高行。王簡栖頭陀碑。景行迦葉。</p>
高躅<p style="margin-left:1em">直錄切。蹈躅也。</p>
思雲侵<p style="margin-left:1em">當作忽雲侵。</p>
示眾<p style="margin-left:1em">此當是二頌。其始七言頌。歇後一句以接學者。後迺六言頌。凡四句。文理章章可曉。勿疑也。</p>
丫角女<p style="margin-left:1em">投子古錄云。僧問。和上住山。有何境界。師竪起拂子云。會麼。僧云。不會。師云。丫角女子白頭絲。它錄脫竪拂子一節。由是學者妄為穿鑿。</p>
靜節<p style="margin-left:1em">即陶潛淵明也。顏延年陶徵士誄序云。夫實以誄。華名由<span class='corr'>諡</span>。苟高允德義。貴賤何異焉。若其寬樂令終之美好。廉克己之操。有合說典。無愆前志。故詢諸友好。宜<span class='corr'>諡</span>曰靜節徵士。潛既歸宗桑門。種五柳。號五柳先生。</p>
隱居<p style="margin-left:1em">陶弘景。字通明。長七尺七寸。朗目疎眉。細形長額。讀書萬卷餘。一事不知。<span class='corr'>已</span>為深恥。善琴碁。工草隷。未弱冠。齊高祖作相。引為諸王侍讀。除奉朝。謂永明十年。脫朝服挂神武門。上未辭祿。詔許之。賜以束帛。月給伏苓五斤。白蜜二升。以供服餌。居於句曲茅山。立館。自號華陽隱居。人聞書尺。即以隱居代名。本便馬善射。晚皆不為。唯聽吹笙而<span class='corr'>已</span>。時愛松風。庭院皆植松。每聞其響。欣然為樂。又甞夢佛授記。號勝力菩薩。見南史。</p>
<p style="margin-left:1em">甞有書答大鸞法師云。去朝耳聞音聲。茲晨眼受文字。或由頂禮績歲故。致真應來儀。正爾整拂藤蒲。採汲花水。端襟儼思。佇聆警錫也。</p>
芝檢<p style="margin-left:1em">漢書儀曰。天子信璽六。皆以武都紫泥封。青囊。白素裏。兩端無縫。尺一板中暑皇帝。紫泥。紫芝為泥也。</p>
士龍<p style="margin-left:1em">世說。荀鳴鶴．陸士龍二人未相識。因會張茂先座。張公以其並有大才。謂曰。二賢相見。可勿作常語。陸舉首曰。雲間陸士龍。荀。日下荀鳴鶴。陸曰。既開青雲覩白雉。何不張爾弓。挾爾矢。張公曰。荀何遲。荀曰。本謂雲龍騤騤。今乃見山鹿野麋。獸弱弩強。是以發遲。一座撫掌。騤。音逵。馬行威儀也。</p>
彚<p style="margin-left:1em">于貴劫。類也。</p>
菱花<p style="margin-left:1em">魏武帝鏡名。</p>
香嚴<p style="margin-left:1em">見雲門室中如來禪。</p>
爍迦羅<p style="margin-left:1em">此云金剛。又云堅固。</p>
黐<p style="margin-left:1em">尹知切。所以黏鳥。</p>
興化<p style="margin-left:1em">興化存獎常云。我南方行脚一回。拄杖頭未曾撥著箇會佛法人。魏府大覺問云。汝憑甚道理有此語。化便喝。覺便打。化又喝。覺又打。來日。興化從法堂過。覺召曰。我直下疑汝昨日行底喝。與我說來。化云。存獎平生於三聖處學得賓主兩喝。盡被和上折倒了也。願與存獎安樂法門。覺曰。者瞎驢。卸却衲衣。待痛決一頓。化即於言下領旨。</p>
牽羊<p style="margin-left:1em">牽羊納璧。受降之儀。春秋。楚圍鄭伯。鄭伯肉袒牽羊。示為僕隸也。納璧。凡弱則降。降則啣璧而歸。璧。國實也。降者親奉於君面。縛。無手以執。故用曰啣也。</p>
為道日損<p style="margin-left:1em">老氏曰。為學日益。為道日損。</p>
<p style="margin-left:1em">保唐無住禪師問道士曰。為學日益。為道日損。損之又損。以至於無為。無為而無所不為。練師等息生會此是老子語。士等皆高拱杜默而<span class='corr'>已</span>。久之。云。却請和上為說。</p>
<p style="margin-left:1em">師云。為學日益者。有心貪學知解。唯增生死塵勞。是世間虗妄之益也。為道日損者。道即眾生本性。性離一切名相知解。慕道之人不重於事。即生死塵勞日減。故曰日損也。損之又損之。以至於無為。無為而無所不為者。悟性微妙。即妄念不生。是損之也。既妄念不生。志無間斷。是又損之也。為念寂滅。返本還源。是以至於無為也。修學無為。不以無無為證。是無不為也。</p>
<p style="margin-left:1em">明招謙甞作無題十頌。有云。百歲看看二分過。靈臺一點意如何。貪生逐日迷歸路。撒手臨岐識得麼。雪竇頗類此頌。</p>
名紙<p style="margin-left:1em">漢時未有紙。書姓名於<span class='corr'>刺</span>。削竹木為之。後用名紙代<span class='corr'>刺</span>也。唐文宗朝之前未有門狀。朱崖李相貴盛於武宗朝。百官無以取其意。以舊<span class='corr'>刺</span>禮輕。至是相扇具銜候起居之狀。至合尚之。以貴賤通用。謂之門狀。見事始。</p>
倚天長劒<p style="margin-left:1em">宋玉大言賦。方地為轝。圓天為蓋。彎弓射扶桑。長劒倚天外。</p>
青城<p style="margin-left:1em">山名。在蜀。</p>
苧<p style="margin-left:1em">直呂切。草可作布。</p>
霜前竹<p style="margin-left:1em">見池陽問葛陂。</p>
睠戀<p style="margin-left:1em">上居倦切。還顧也。下力眷切。慕也。</p>
拗<p style="margin-left:1em">當作坳。於交切。地不平也。拗。於絞切。拉也。非義。</p>
從北<p style="margin-left:1em">當作從此。</p>
使君<p style="margin-left:1em">東漢．寇恂傳注使君。君。尊之稱也。</p>
臺榭<p style="margin-left:1em">說文曰。觀四方而高者曰臺。</p>
<p style="margin-left:1em">爾雅。有木曰榭。</p>
秋波<p style="margin-left:1em">越絕書云。太阿劒其色如秋水。</p>
腐草<p style="margin-left:1em">上扶雨切。朽也。物類志云。季夏大暑之月。腐草化為螢。其蟲腹下有火。流光熠然。</p>
人命呼吸<p style="margin-left:1em">四十二章經。佛問諸沙門。人命在幾間。對曰。在數日間。佛言。子未為道。復問一沙門。人命在幾間。對曰。在飯食間。佛言。子亦未為道。復問一沙門。人命在幾間。對曰。呼吸間。佛言。善哉。善哉。可為道者矣。</p>
謝池<p style="margin-left:1em">謝靈運登池上樓。潛虬媚幽姿。飛鴻響遠音。溥霄愧雲浮。棲川怍淵沈。進德智所拙。退耕力不任。徇祿反窮海。臥痾對空林。衾枕昧節候。褰開暫窺臨。傾耳聆波瀾。舉目眺嶮嶔。初景革緒風。新陽改故陰。池塘生春草。園柳變鳴禽。祁祁傷豳歌。萋萋感楚吟。索居易永久。離群難處心。持操豈獨古。無悶徵在今。</p>
<p style="margin-left:1em">謝作此詩未就。夢族弟惠連。遂得此。因以為神助。故合鱠炙人口。怍。音昨。慙也。豳。音彬。</p>
蘭亭<p style="margin-left:1em">在今越之天章寺。晉人傍蘭為亭。因以為名。</p>
右軍<p style="margin-left:1em">晉右將軍王義之。字逸少。善草隷。為古合之冠。論者稱其筆勢飃若游雲。矯若驚龍。甞為越州內史。永和九年三月上巳日。與子弟輩至山陰之蘭亭。修禊事也。曲水流觴。賦詩為樂。遂製游蘭亭詩序。辭翰冠絕。為世所寶。蘇易簡文房四讚云。逸少蘭亭敘。用蠶繭紙．鼠鬚筆。遒媚勁徤。絕代更無。唐太宗後得之。洎王華大漸。語高宗曰。有一事。汝從之。方展孝道。高宗涕泣。引耳而聽。言。得蘭亭序陪葬。吾無恨矣。唐末亂。罹諸陵溫韜所。發其所藏書畫。皆剔取其裝軸金玉而棄之。晉魏以來。諸賢墨蹟復流落於人間。今所傳者。皆其模刻。失真遠甚。蘭亭。唯長安薛本尤為精絕。禊。音系。</p>
墨池<p style="margin-left:1em">墨池在蘭亭之側。乃逸少滌硯池也。池之旁有細竹。竹之葉皆斑斑有墨點。世傳當年逸少酒筆所及。至今尚爾。或移植它處。則不復見矣。蓋亦異事之可傳也。昔雲門僧清隱常賦詩云。枝枝葉葉洒成紋。不比湘川有淚痕。手裏鼠鬚池裏墨。至今蹤跡記龍孫。</p>
蓀<p style="margin-left:1em">音孫。香艸．菖蒲是矣。</p>
扶吾病起<p style="margin-left:1em">六祖謂讓和上曰。西天般若多羅讖汝足下出馬駒子。踏殺天下人。病在汝身。不須速說。讓自執侍左右一十五年。</p>
穀雨<p style="margin-left:1em">三月中氣也。穀雨之日萍始生。</p>
二踈<p style="margin-left:1em">漢踈廣為太子太傅。子踈受為少傅。廣謂受曰。吾聞知足不辱。知止不殆。可以長久。巧遂身退。天之道也。父子遂謝病。上許之。賜金三十斤。東宮復賜五十斤。公卿故人設餞於都門。送車百乘。既歸。散金鄉黨宗族。其霑其賜。</p>
運青<p style="margin-left:1em">當作韻清。</p>
蕭搔<p style="margin-left:1em">當作蕭騷。[颱-台+(癸-天+虫)]。蘇刀切。風聲。</p>
睽<p style="margin-left:1em">苦圭切。乖異也。</p>
顏巷<p style="margin-left:1em">論語。子曰。賢哉回也。一簞食。一瓢飲。在陋巷。人不堪其憂。回也不改其樂。</p>
斯文<p style="margin-left:1em">子畏於匡。曰。文王既沒。文不在茲乎。天之將喪斯文也。後死者。不得與於斯文也。天之未喪斯文也。匡人其如予何。</p>
負舂<p style="margin-left:1em">六祖初謁五祖於黃梅。法乳相投。遂負石於腰。以供簸舂之務。</p>
寂住<p style="margin-left:1em">投子大同和上甞問翠微云。如何是真理。微云。真理不理。如何是真空。微曰。真空不空。微乃有讖偈曰。真理何曾理。真空亦不空。大同居寂住。敷演我真宗。寂住。即投子。峰名也。</p>
死中得活<p style="margin-left:1em">投子大同悟翠微宗旨。結茅而居。一日。趙州諗至桐城縣。途中相遇。乃逆而問曰。莫是投子山主麼。師曰。茶鹽錢乞一文。州無語。先到庵中坐。師擕油瓶歸。州曰。久嚮投子。到來只見箇賣油翁。師曰。汝只見賣油翁。且不識投子。如何是投子。師曰。油。油。州又問。死中得活時如何。師云。不許夜行。投明須到。州云。我早侯白。伊更侯黑。</p>
龍朔<p style="margin-left:1em">即唐高宗之年號。乃六祖得法之時也。</p>
清塵<p style="margin-left:1em">漢書．注云。塵。謂行而起塵。清者。尊貴之意。</p>
倧<p style="margin-left:1em">作冬切。</p>
涪江<p style="margin-left:1em">縛謀切。屬東川梓州。今涪城縣是也。</p>
岌岌<p style="margin-left:1em">魚及切。高貌。</p>
步武<p style="margin-left:1em">曲禮云。堂上接武。堂下布武。武。迹也。謂每移足。各自成迹。步武。言其足迹也。</p>
抉<p style="margin-left:1em">於決切。出也。</p>
勦絕<p style="margin-left:1em">上子小切。絕也。勦絕。古之重語。</p>
駕御昂枿<p style="margin-left:1em">駕車御馬。猶執鞭之士也。杜詩。君王自雄武。駕御必英雄。昂枿。車中之具也。然駕御昂枿。亦無所出。</p>
一鶚<p style="margin-left:1em">西漢孔融薦禰衡書云。鷙鳥累百。不如一鶚。</p>
指也乎其勢<p style="margin-left:1em">當作指掌排其勢。見寫本。蓋當時讎校之不工刀筆者。猒其點畫之繁。則戲以簡易者易之。率皆如此。行家所謂水玉一者是也。夫是固不可不慎選其匠手矣。</p>
良牧<p style="margin-left:1em">翟方進奏曰。古選諸侯賢者以為州伯。令部<span class='corr'>刺</span>史居牧伯之位。秉一州之統。請罷<span class='corr'>刺</span>史。置州牧。</p>
<p style="margin-left:1em">○善為政者。故曰良牧。牧。養也。置牧所以養民。</p>
爵<p style="margin-left:1em">即略切。文字音義云。爵。量也。量其職。盡其林也。</p>
棠樹<p style="margin-left:1em">詩。甘棠。美召伯也。召伯之教。明於南國。蔽芾甘棠。勿翦勿伐。召伯所苃。苃。音跋。</p>
非煙<p style="margin-left:1em">史云若煙非煙。若雲非雲。郁郁紛紛。是謂慶雲。彰王者之瑞也。</p>
[跳-兆+舜]<p style="margin-left:1em">正作躡。足輒切。蹈也。</p>
貳職<p style="margin-left:1em">貳。副貳也。</p>
白屋<p style="margin-left:1em">顏師古云。白屋謂白蓋之屋。以茅覆之。賤人所居也。蓋。音合。</p>
陛<p style="margin-left:1em">當作陞。音升。登也。</p>
蠧<p style="margin-left:1em">當故切。蝕木蟲也。</p>
技倆<p style="margin-left:1em">上渠倚切。下良蔣切。藝也。巧也。</p>
德星<p style="margin-left:1em">德星。瑞星也。亦曰景星。其狀無常。常現於有道之國。禮．稽命徵曰。內外之制。各得其宜。四方之士無留滯。則天有德星。</p>
<p style="margin-left:1em">見漢陳仲弓從諸子姪造荀和父子。于時德星聚。太史奏曰。五百里賢人聚。</p>
<p style="margin-left:1em">又弘明云。道開入境。仙人星見。羅什入關。德星見野。</p>
高興<p style="margin-left:1em">當作高與。</p>
武夷<p style="margin-left:1em">山名。在建州。</p>
十八人<p style="margin-left:1em">社主遠法師。鴈門人。年二十一。聞道安講般若。豁然大悟。乃嘆曰。儒道九流皆糠粃爾。遂與弟慧持投簪落髮。常以大法為己任。後之廬山西林之側。山神闢地運木。建寺居之。於是謹律之侶。絕塵之客。不期而至。所謂宗雷等一十八人。同修淨土。影迹不至塵俗。每送客。以虎溪為界。年八十三。順寂于寺。</p>
<p style="margin-left:1em">○劉遺民。名程之。字仲思。既慕遠公之名。乃錄潯陽柴桑以為入山之資。公侯辟之皆不應。遂易名遺民。感疾。便依念佛三昧。果見白毫相。次見佛真影。合掌向西而逝。</p>
<p style="margin-left:1em">○雷次宗。字仲倫。立館東林僧房。宋文帝徵至都。立學於雞籠山。主生員百餘人。久之。復還社中。</p>
<p style="margin-left:1em">○周續之。字道祖。與劉遺民．陶淵明為潯陽三隱。武帝於東郭外開館待之。乘輿降幸。或問之曰。時踐王庭。何也。笑曰。心馳魏闕者。以江湖為桎梏。情致兩忘者。市朝亦巖穴爾。</p>
<p style="margin-left:1em">○宗炳。字少文。善琴書。累辟不起。衡陽王至其廬。命之。角巾布衣引見不拜。王曰。屈先生重祿可乎。曰。祿如腐草。衰盛幾何。甞游荊巫衡岳。晚年畫圖於室。曰。吾老矣。名山不可再覩。唯澄懷觀道。臥以遊之。撫琴動操。欲令眾山皆響。</p>
<p style="margin-left:1em">○張野。字萊民。累徵不就。一味之甘。一庾之粟。與九族分之。躬自菲薄。師敬遠公。自稱門人。</p>
<p style="margin-left:1em">○張詮。字秀碩。雖耕鉏。猶帶經自樂。累徵不就。</p>
<p style="margin-left:1em">○西林慧永。內外洞達。言常含笑。別立禪室於嶺上習禪。年八十三而逝。山中聞香。七日不絕。</p>
<p style="margin-left:1em">○竺道生。預遠公社。元嘉十一年冬講次。法席將畢。忽見麈尾紛然而墜。端坐正容。隱几而逝。</p>
<p style="margin-left:1em">○慧持。遠公弟也。徧學眾經。遊刃三藏。風神俊爽。衲衣半脛。常躡革屣。社中往來三千。持為上首。</p>
<p style="margin-left:1em">○佛陀耶舍。此云覺明。入長安。羅什使姚興迎之。誦曇無德律。興疑其謬。令誦羗籍。王方可五萬言。二日覆之。不誤一字。預社後。還罽賓。</p>
<p style="margin-left:1em">○佛陀䟦陀。甘露飯王裔。神變不一。與遠公傾蓋如舊。年七十一。示疾建鄴。</p>
<p style="margin-left:1em">○慧叡。博學執節。晉有四聖。叡其一也。</p>
<p style="margin-left:1em">○曇順。義論精博。志道不群。多以利濟為本。</p>
<p style="margin-left:1em">○曇恒。年十三。講大乘經論。德行孤清。歲寒不改。</p>
<p style="margin-left:1em">○道昺。遠公弟子。深達經律。獵涉外書。一覽不再。</p>
<p style="margin-left:1em">○道敬。遠公弟子。每嘆戒律終身難全。願淨六根。但稟一戒。師亦聽之。後入若耶山。</p>
<p style="margin-left:1em">○曇詵。遠公弟子。善別識鳥獸俊鈍之性．草木甘苦之味。昺。音內。</p>
菡萏<p style="margin-left:1em">爾雅。荷．芙蕖。別名芙蓉。江東呼荷。其莖茄。其葉[蕸-(巨-匚)+几]。其木蔤。其花菡萏。其實蓮。其根藕。其中的。的中薏。薏。音憶。[蕸-(巨-匚)+几]。音遐。</p>
天常<p style="margin-left:1em">楊子。孰有書不由筆。言不由舌舌。吾見天常為帝王之筆舌。說者曰。天常。五常也。帝王之所制奉也。</p>
類變<p style="margin-left:1em">楊子。螟蛉之子殪而逢蜾蠃。呪曰。類我類我。久則肖之。</p>
<p style="margin-left:1em">搜神記曰。土蜂名蜾蠃。俗謂蠮螉。細腰之類。其為物而無雄。不交不產。常抱桑蟲子。育之即化成己子也。</p>
<p style="margin-left:1em">化書云。夫蠮螉之蟲。孕螟蛉之子。傳其情。交其精。湜其氣。和其神。隨物大小。俱得其真。蠢動無定情。萬物無定形。小人由是知馬可使之飛。魚可使之馳。土木偶可使之有。知孾孩似乳母。斯道不遠。螟蛉。音冥令。殪。音翳。殺也。蜾蠃。音果蓏。蠮螉。上烏結切。下於公切。</p>
闔國<p style="margin-left:1em">見頌古。</p>
小桂<p style="margin-left:1em">二十七祖謂達磨曰。吾滅後六十七年。當往東方震旦國土廣設法藥。度彼眾等。令獲菩提。磨曰。後往震旦當有何難。有得道者否。祖曰。彼國有獲菩提者。如稻麻竹葦。不可勝數。汝當至彼。不久即出。聽吾讖曰。路行跨水忽逢羊。獨自悽悽闇渡江。日下可憐雙象馬。二株嫰桂九昌昌。</p>
環中<p style="margin-left:1em">莊子。彼是莫得其偶。謂之道樞。樞始得其環中。以應無窮。此言循環而無窮。得其環中者也。</p>
靈徹<p style="margin-left:1em">當作澈。唐江西使韋丹與東林僧靈澈。忘形之契。篇什唱和。月四五焉。序曰。澈公近以匡廬七詠見寄。及吟味之。皆麗絕於文圃也。俾予益起歸歟之興。且芳時勝侶上遊三二道人。心當攀躋千仞之峯。觀九江之水。是時飄然而去。不希京口之顧。默爾而遊。不假東門而送。天地為一朝。萬物任陶鑄。夫二林羽翼。松徑幽邃。則何必措足於丹霄。馳心於太古矣。偶為思歸絕句一首。以寄上人法友。幸先達其深趣矣。王事紛紛無暇日。浮生冉冉只如雲。<span class='corr'>已</span>為平子歸休計。五老巖前必共聞。</p>
<p style="margin-left:1em">澈酬之云。年老心閑無外事。麻衣草坐亦容身。相逢盡道休官去。林下何曾見一人。靈澈。字源澄。大曆中。授詩於嚴維。兼與皎然為友。每講詩道。遂名著焉。是知澈當作澈。澈。直列切。</p>
慵<p style="margin-left:1em">蜀庸切。嬾慵。</p>
慷愷<p style="margin-left:1em">下當作慨。苦蓋切。慷慨壯士不得志也。</p>
卛<p style="margin-left:1em">與率同。</p>
李將軍<p style="margin-left:1em">漢．傳飛騎將軍李廣多與匃奴戰。匃奴多敗破。單于素聞廣賢。令曰。得李廣。必生致之。</p>
<p style="margin-left:1em">胡騎一日得廣。置廣兩馬間。絡而盛臥。行十餘里。廣陽死。睨其旁有一胡兒騎善馬。廣暫騰上胡兒馬。因推墮兒。取其弓。鞭馬南馳數十里。復得其餘軍。因引而入塞。匃奴捕者騎數百追之。廣行取胡兒弓射殺追騎。以故得脫。於是至漢。廣後居北平。匃奴聞之。號曰飛騎將軍。避之數載。不敢入。</p>
凱歌<p style="margin-left:1em">司馬法曰。得意即凱樂。所以示喜也。唐天和二年。方定其儀。凡命將征討有大功。將入都門。鼓吹振作。迭奏破陣樂等四曲。</p>
<p style="margin-left:1em">其一曰破陣樂。受律辭元首。相將討叛臣。咸歌破陣樂。共賞太平人。其二曰應聖期。應聖期昌運。雍熈萬寓清。乾坤資化有。海嶽用休明。闢土忻耕稼。銷戈遂偃兵。殊方歌帝澤。執贄賀昇平。其三曰賀朝歡。四海皇風被。千年德水清。戎衣更不著。今日告功成。其四曰君臣同慶樂。主聖開昌曆。臣忠奉大猷。君看偃革後。便是太平秋。</p>
荊叢叢<p style="margin-left:1em">吳均續齊譜記云。京兆田真與弟田廣．田慶欲議分財。庭前有紫荊。花葉甚盛。一夕。樹即枯死。真見之。驚謂弟曰。樹本一根。見吾等異居。便乃枯悴。況人兄弟孔懷而可離異。是人不如樹也。二弟感其言。遂<span class='corr'>已</span>。樹一旦復榮。</p>
莪叢叢<p style="margin-left:1em">詩．蓼莪。<span class='corr'>刺</span>幽王也。民人勞苦。孝子不得終養焉。蓼蓼者莪。匪莪伊蒿。哀哀父母。生我劬勞。蓼。音六。艸長大貌。</p>
孝悌<p style="margin-left:1em">下特計切。善事父母曰孝。友于兄弟曰悌。</p>
沚中<p style="margin-left:1em">詩。菁菁者莪。樂育材也。君子能長育人材。則天下喜樂矣。菁菁者莪。在彼中沚。既見君子。我心則喜。</p>
風之上<p style="margin-left:1em">詩序曰。詩有六義焉。一曰風。二曰賦。三曰比。四曰興。五曰雅。六曰頌。上以風化下。下以風<span class='corr'>刺</span>上。主文而譎諫。言之者無罪。聞之者足以自戒。故曰風。</p>
指馬<p style="margin-left:1em">近一指。近取諸身也。遠一馬。遠取諸物也。</p>
澹交<p style="margin-left:1em">見前頌秋水。</p>
照乘<p style="margin-left:1em">魏惠王曰。若寡人之國雖小。有徑寸之珠。照前後車各十二乘者十枚。</p>
臆<p style="margin-left:1em">於力切。</p>
巴歌<p style="margin-left:1em">西漢．注云。巴。巴人也。當高祖初為漢王。得巴俞人。並趫揵善鬬。與之定三秦滅楚。因存其武樂也。即今之巴州．俞州。宋玉所謂下俚巴歌。國中屬而和者數千人矣。趫。丘祅切。</p>
竺卿<p style="margin-left:1em">釋子之通稱。謂竺國之卿輔也。亦猶此方三公九卿也。釋名曰。卿。慶也。言萬物皆慶賴焉。</p>
伽耶城<p style="margin-left:1em">吾佛降誕於迦毗羅城。成道於伽耶城。轉法輪度五比丘<span class='corr'>已</span>。入滅拘尸那城。</p>
銘<p style="margin-left:1em">莫經切。釋名曰。銘。名也。記銘其功也。選．注云。銘則述其功。美使可稱也。</p>
剏<p style="margin-left:1em">楚亮切。初也。</p>
虞<p style="margin-left:1em">當作虡。音巨。釋名曰。所以懸鍾。橫曰栒。縱曰虡。漢書．注曰。虡。鹿頭龍身。神獸也。謂鐘鼓之柎飾為此獸。栒。音笋。</p>
警<p style="margin-left:1em">居影切。寤也。</p>
槩<p style="margin-left:1em">紫微趙公名。</p>
惡<p style="margin-left:1em">音烏。安也。</p>
幽靈息苦<p style="margin-left:1em">付法傳云。罽服吒王極大聦明。威伏四海。殺九億人。因聞馬鳴說法。方悟先非。恐入地獄。後病。被逆臣坐於面上。氣絕而死。墮大海中。為千頭魚。常有釰輪隨身。每聞鐘聲。小息其苦。乃託夢與子。鐘令長打。</p>
<p style="margin-left:1em">又僧傳。釋三果。有兄死生地獄。其妻忽夢夫曰。<span class='corr'>已</span>死備經諸苦。今沐禪定寺僧智興鳴鐘聲震。同受苦者一時解脫。今生樂處。可備絹十匹奉之。并伸吾意。後奉絹與興。興曰。子常願也。絹乃施眾。</p>
種智<p style="margin-left:1em">根本智內證真如。即法報二身。名一切智。後得智外照有緣。應物現形。如水中月。即三種化身。名種智也。故此二名云一切種智。</p>
飛雄辯<p style="margin-left:1em">世尊具飛流之大辯。</p>
感通傳<p style="margin-left:1em">傳云。西國修多羅院有一石鐘。形如吳樣。色如青碧玉。可受十斛。鼻上有三十三天像。四面以金銀隱東西兩面。有寶珠陷在其腹中。大如五升。一角分耀。狀若華形。周匝作十方諸佛初成道像。至日出時。鐘上有諸化佛說十二部經。舍衛城童男童女悉來聽之。聞法證聖。犯欲者。則不聞法。摩尼大將以金剛杵擊之。百億世界中聞聲。於光明中悉聞百千釋迦佛說修多羅經。此鐘是拘留秦佛所造。彼佛滅度後。娑竭龍王收去。至釋迦佛興。龍復將來。至佛滅後。鐘先唱言。却後三月。當般涅槃。鐘鼻諸天聞皆涕泣。龍復將去。</p>
拘留孫<p style="margin-left:1em">或言拘留秦。此云應<span class='corr'>已</span>斷。賢劫第一佛。</p>
錚錚<p style="margin-left:1em">楚耕切。金聲也。</p>
淮甸<p style="margin-left:1em">上戶乖切。水名。釋名曰。圍也。圍繞楊州北界。東至海也。</p>
百鈞<p style="margin-left:1em">居勻切。三十斤為一鈞。</p>
蹲熊<p style="margin-left:1em">上徂尊切。坐也。下為恭切。獸也。有爪而多力。</p>
祇園<p style="margin-left:1em">祇。此言勝氏。梵云僧伽藍摩。此言眾園。祇園寺之通稱。由祇陀太子園造佛精舍。因以為名。</p>
殷殷<p style="margin-left:1em">於謹切。雷聲也。</p>
師資<p style="margin-left:1em">見雲門錄上。</p>
鏗鏗<p style="margin-left:1em">口莖切。金石聲也。</p>
索索<p style="margin-left:1em">索鐸切。</p>
二聽<p style="margin-left:1em">一．天聽。二．人聽。</p>
五觀<p style="margin-left:1em">一．肉眼見麤事色。二．天眼見因果細色。三．慧眼見麤細色心徧真之理。四．法眼見色心麤細因緣假名俗諦諸法。五．佛眼見中道圓真佛性之理。又能雙照麤細因緣事理。</p>
梵[序-予+睪]<p style="margin-left:1em">餘招切。座也。</p>
駢羅<p style="margin-left:1em">上[箔-白+(甫-、)]眠切。謂駢闐羅列也。</p>
干櫓<p style="margin-left:1em">禮記．儒行。孔子對哀公曰。儒有忠信為甲冑。禮義為干櫓。戴仁而行。抱義而處。雖有暴政。不更其所。其自立有如此者○甲。鎧。冑。兜鍪也。干櫓。小盾大盾也。</p>
爰構<p style="margin-left:1em">上雨元切。為也。於也。下古候切。架也。</p>
鯨音<p style="margin-left:1em">鯨魚名。生海中。雄曰鯨。雌曰鯢。大者長十餘里。常以五月就岸。生數萬子。至八月。引子還海。鼓浪成雷。噴水成雨。水族畏之。眼為明珠。或長一千里。</p>
<p style="margin-left:1em">物類相感志云。海岸有獸曰蒲牢。而性畏鯨魚。食於海畔。鯨或躍。蒲牢則鳴聲如鐘。今人多狀蒲牢獸形施於鐘上。斵撞為鯨而擊之。鯨本無聲。因鯨躍而蒲牢鳴。故曰鯨音。</p>
增悲<p style="margin-left:1em">猶悲增也。菩薩人不取涅盤而利生。曰悲增也。</p>
遵晦<p style="margin-left:1em">上將倫切。循也。下晦昧也。</p>
陟明<p style="margin-left:1em">中力切。陞進也。</p>
禹湯<p style="margin-left:1em">禹事見瀑泉。湯。帝嚳之後。名履。字天乙。母氏扶都。見白氣貫月。感而生湯。豐下兌上。身長九尺。仕夏為諸侯。有聖德。諸侯歸之。遭桀無道。囚於夏臺。後得免。</p>
<p style="margin-left:1em">桀無道。湯與諸侯同盟於景毫之地。會桀於昆吾之墟。大戰於鳴條之野。桀奔於南巢。湯既克桀。讓天下於務光。務光不受。湯即位都於毫。</p>
元凱<p style="margin-left:1em">八元。見前頌八元應主文。八凱。即高陽氏有才子八人。曰蒼舒．隤[(壴-士+山)*支]．檮戭．大臨．尤降．庭堅．仲容．叔達八者。齊聖廣淵。明允篤誠。天下之民謂之八凱。凱。和也。見春秋傳。隤[(壴-士+山)*支]。上徒回切。下五哀切。檮戭。上徒勞切。下余忍切。</p>
紺園<p style="margin-left:1em">梵語僧伽藍摩。此云眾園。西域有給孤獨園．祇園．金園．雞園之名。園以群生種植福慧為義。皆佛祠之通稱。紺園。即紺宇也。釋名曰。紺。含也。謂青而含赤色也。內教多稱紺目．紺髮。取此義也。</p>
</div>
<div class='div-other'><a id='mulu15' />
<p class='h1'>●雪竇開堂錄</p>筌蹄<p style="margin-left:1em">見雲門忘筌。</p>
既浹<p style="margin-left:1em">即協切。洽也。徹也。</p>
開堂<p style="margin-left:1em">說見雜志。</p>
白椎<p style="margin-left:1em">見雜志。</p>
射虎<p style="margin-left:1em">見祖英上。</p>
沒羽<p style="margin-left:1em">王遇切。</p>
龍鬪<p style="margin-left:1em">華嚴鬻香長者。人間有香。名曰象藏。因龍鬪生。若燒一丸。即起大香雲彌覆王都。於七日中雨細香雨。</p>
專孜<p style="margin-left:1em">專孜無出。當作孜孜。說文云。孜孜。汲汲也。周書。孜孜無怠。又惟日孜孜。</p>
自貽<p style="margin-left:1em">當作自怡。</p>
日用而不勤<p style="margin-left:1em">當作日月運而不動。此句誤以月為用。以動為勤。中脫運字。誤二字。脫一字。</p>
鼷鼠<p style="margin-left:1em">胡雞切。西漢．注。鼷鼠。一名甘鼠。食人及鳥獸。至盡不痛。</p>
<p style="margin-left:1em">爾雅郭璞有螫毒者。</p>
嘉幸<p style="margin-left:1em">當作喜幸。</p>
義烈<p style="margin-left:1em">當作義例。</p>
韓信臨朝底<p style="margin-left:1em">漢呂后因人告韓信欲反。后與蕭相國詐謀。謂信曰。雖病。可強入賀。信臨朝。呂后使武士縛信。斬之長樂鍾室。信方斬。曰。吾不用噲通。反為女子所詐。</p>
曬浪<p style="margin-left:1em">浪。當作㫰。曝也。</p>
寮舍<p style="margin-left:1em">寮受命於日。寮疏之以受明。明窻之室謂之寮舍。</p>
[舀*鳥]<p style="margin-left:1em">知咸切。鳥啄物。</p>
月[妳-女+口]<p style="margin-left:1em">當作呢。</p>
尀耐<p style="margin-left:1em">上正作叵。不可也。</p>
韜略<p style="margin-left:1em">韜謂六韜。武成王作也。第一．霸典文論。第二．文師武論。第三．龍韜主將。第四．虎韜偏裨。第五．豹韜校尉。第六．大韜司馬。略。謂三略。上．中．下。黃石公作。韜謂韜藏天機。略謂括略應變。</p>
揉<p style="margin-left:1em">人久切。</p>
寄山<p style="margin-left:1em">當作寄士。</p>
七十九<p style="margin-left:1em">七十九或云八十一。或云七十三。互出不同。各有所主。七十九。謂不敢競世尊之壽也。八十一。將晦隱於中巖。預為十年之約。然師實示寂於七十三歲。</p>
韶陽奇句<p style="margin-left:1em">雲門舉。長慶拈拄杖云。識得者箇。一生參學事畢。師云。識得者箇。為甚麼不住。</p>
九萬<p style="margin-left:1em">莊子。鵾化為鵬。搏風而上者九萬里。</p>
歲月將闌<p style="margin-left:1em">闌。希也。西漢．注。酒闌。謂半罷半在曰闌。如歲月亦然。</p>
復枕<p style="margin-left:1em">當作伏枕。謂困病也。</p>
一文一技<p style="margin-left:1em">亡名寶人銘曰。一文一藝。空中小蚋。一技一能。日下孤燈。</p>
存歷<p style="margin-left:1em">歷。止其所也。又時也。言存而不忘其時也。</p>
亮兮辜馬<p style="margin-left:1em">見祖英下亮禪者。</p>
齡難<p style="margin-left:1em">當作令難。令。去聲呼。</p>
負石<p style="margin-left:1em">見祖英下負舂。</p>
投針<p style="margin-left:1em">提婆菩薩自執師子國來求論難。造龍猛門。龍猛素知其名。遂滿鉢盛水。令弟子持出示之。提婆見水。默而投針。弟子將還。龍猛深嘉嘆曰。水之澄以方我德。彼來投針以窮其底。若斯人者。可以論玄議道。</p>
寶冠照水<p style="margin-left:1em">見祖英上傅大士。</p>
烈宿<p style="margin-left:1em">當作列宿。</p>
從容<p style="margin-left:1em">上七從切。欵曲也。</p>
磨淬<p style="margin-left:1em">當从火。作焠。堅刀刃也。七內切。淬。滅火器也。非義。</p>
幽游<p style="margin-left:1em">當作優游。詩。優哉游哉。</p>
羽韓<p style="margin-left:1em">當作羽翰。音寒羽也。</p>
</div>
<div class='div-other'><a id='mulu16' />
<p class='h1'>●雪竇拾遺</p>
<div class='div-other'><a id='mulu17' /><p style="margin-left:1em">即雪竇錄中所未編集者。得於四明寫本。或諸方石刻。及禪人所藏手澤。凡二十九篇。謹錄于左。</p>
<p>上堂云。要會與麼。兔馬有角。古路坦平。忽爾遭撲。復問如何。千錯萬錯。會不與麼。牛羊無角。古殿苔滑。誰敢措脚。王者不來。清風索索。隨聲便喝。</p>
<p>小參。舉法爾不爾。云。不假功成。將何法爾。法爾不爾。俱為脣齒。不假三寸。衲僧又奚為開口。除却二聽。且作麼作採取。乃成頌曰。</p>
<p>乾城高鏁月。夏雲欲為雨。</p>
<p>若謂非全功。子細看規矩。</p>
<p>故經云。汝試於中。次第標指此是文殊．此富樓那．此目犍連．此須菩提．此舍利弗。但如鏡中無別分析。復成頌曰。</p>
<p>夏雲多奇峯。乾城冷相映。</p>
<p>借問諸禪僧。那箇堪憑定。</p>
<p>故經云。汝今諦觀。法法何狀。若離色空。動靜通塞。合離生滅。越此諸相。終無所得。生則色空。諸法等生。滅則色空。諸法等滅。作何形相。相狀不有。界云何立。</p>
<p>代別。舉。王常侍一日訪臨濟。同於僧堂看。侍云。一堂僧還看經麼。濟云。不看經。侍云。還參禪麼。濟云。不參禪。侍云。經又不看。禪又不參。畢竟作甚麼。濟云。總教成佛作祖去。侍云。金屑雖貴。落眼成翳。又作麼生。濟云。我將謂是箇俗漢。</p>
<p>師代別云。強將手下無弱兵。直饒臨濟全機。也較三千里。</p>
<p>○承天宗和上錄中誤收。</p>
</div>
<div class='div-other'><a id='mulu18' />
<p class='h2'>行錄</p><p>師行脚時。問大龍和上。語者默者不是。非語非默更非。總是總不是拈却。大用現前。時人知有。未審大龍如何。龍云。子有如是見解。師云。者老漢瓦解冰銷。龍云。放你三十棒。師禮拜歸眾。大龍却喚適來問話底僧。師便出眾。龍云。老僧因甚麼瓦解冰銷。師云。轉見敗闕。龍作色云。叵耐。叵耐。師便休去。南嶽雅和上聞舉。云。大龍何不與本分草料。師云。和上更須行脚。</p>
<p>○師問廬山羅漢和上云。法爾不爾。如何指南。</p>
<p>漢云。實謂法爾不爾。師云。且聽諸方斷看。漢云。道者更須子細。師云。喏。喏。</p>
<p>○師到舒州四面和上處。才相見便問。古人道。千里無來却肯伊。即今和上還肯却無。面云。識取來意好。師云。暫時不在。面云。知即得。師云。大眾一時記取。</p>
<p>○師到蘄州回峯和上處。相見便問。舊時朋友忌諱總無。今日主賓若為區別。峯云。老兄遠來不易。師云。將謂和上忘却。峯云。放一線道。師云。不與麼却與麼。峰云。且坐喫茶。師云。喫茶。喫茶。</p>
<p>○師問慧日和上。明知生不生相為生之所流即不問。頗有不知生不生相為生之所流也無。日云。還見兩畔僧麼。師云。三十年後此話大行。日云。且禮拜著。來日師上問訊次。日云。上座問底話甚奇怪。師云。也是尋常。日云。老僧未明上座問端。師云。某甲觸忤和上。日云。住持事繁。師遂辭去。日云。上座諸處去來。何不且住。師云。恩大難酬。日云。前去。善自保愛。師云。喏。喏。</p>
<p>○生不生相緣。見師子吼了義經。經云。爾時文殊師利問菴提遮曰。頗有明知生而不生相為生所流者否。答曰。而雖自明見。其力未充。而為生所流者是也。又問曰。頗有無知不識生性。有畢竟不為生所流者否。答曰。無。所以者何。若不見生性。雖因調伏。少得安處。其不安之相常為對治。若見生性者。雖在不安之處。而安相常現前。若不如是知者。雖有種種勝辯。說甚深典籍。而即是生滅心。說彼實相密要之言。如盲辯色。因它語故。說得青黃赤白黑。而不能見色之正相。</p>
</div>
<div class='div-other'><a id='mulu19' />
<p class='h2'>疏古</p><p>寶冠峩峩寒映水。陌路相逢呈卍字。七十九年無處尋。夜來相憶不相似。</p>
</div>
<div class='div-other'><a id='mulu20' />
<p class='h2'>偶作</p><p>莫學牧童兒。騎牛無準則。莫學取魚父。志筌要多得。三箇兩箇知是誰。風雨忽來天地黑。</p>
</div>
<div class='div-other'><a id='mulu21' />
<p class='h2'>寄贈</p>
<div class='div-other'><a id='mulu22' />
<p class='h3'>追南嶽舊遊杼歌紀贈首座素禪客</p><p>瀟湘稱絕曾遊歷。五十年來常記憶。錦霞片段分水光。藍岫憑凌鎖寒碧。藏靈掩粹存奧區。雪山草盛滄溟珠。品流誕寄非閑境。汵澹誰論蟾影孤。素禪客兮聽斯語。道無根兮應自許。五天正令頻頻舉</p>
</div>
<div class='div-other'><a id='mulu23' />
<p class='h3'>○寄水陽張居士</p><p>水陽禪者張居士。龐公淨名可為侶。衰岸休云觀落花。離城豈有意中語。春風高兮掃雪巖。寒雲影斷見霄月。月中亦有雙桂樹。三老對誰共攀折。古兮今兮難不難。西江吐盡滄海乾。一言為報宣城客。歸去應知天地寬</p>
</div>
<div class='div-other'><a id='mulu24' />
<p class='h3'>○石城病中寄謝王延評見訪</p><p>江城秋病客。門揜晝慵開。鵲報禪家喜。風清國士來。光塵迎不及。靜語愧難陪。一日存輕策。重期謁象雷。</p>
</div></div>
<div class='div-other'><a id='mulu25' />
<p class='h2'>餞送</p>
<div class='div-other'><a id='mulu26' />
<p class='h3'>送一禪者歸越</p><p>禪者名思一。遁迹會稽華嚴。居常杜門。性介寡合。予甞往見之。時年七十有五。出示北頌。頌尾題云。慶曆八祀正月。乳峯隱之病中書。</p>
<p>誰觀春草青。誰對春雲白。若耶溪上寺。去去曾吾宅。</p>
</div>
<div class='div-other'><a id='mulu27' />
<p class='h3'>○送祥禪者</p><p>禪客秋思生。攜笻復卷衲。或問何所來。不知若為答。十萬迢迢非古今。一言會與風雲合</p>
</div>
<div class='div-other'><a id='mulu28' />
<p class='h3'>○賦松拂送僧</p><p>落落歲寒枝。蒼蒼愧春色。對揚曾有規。助語忽無迹。殷勤將贈行。知意不知極</p>
</div>
<div class='div-other'><a id='mulu29' />
<p class='h3'>○送曉嚴禪者之瑯琊</p><p>滁上有宗師。域中隱善賈。烏兔懸高明。風雲擬何藉。卞和未鑒玉。伯樂非辨馬。羨君遠去尋。斯意斯人也</p>
</div>
<div class='div-other'><a id='mulu30' />
<p class='h3'>○送瓘禪者</p><p>野水輕舟。乘興分流。秋光不盡。誰也爭求。握松為柄未極。析柳贈行豈休。休休。百川駭浪兮空悠悠</p>
</div>
<div class='div-other'><a id='mulu31' />
<p class='h3'>○送僧</p><p>萬里迢迢離蜀國。四明得得訪禪家。林間相見又相別。惹裓亂飃松桂花</p>
</div>
<div class='div-other'><a id='mulu32' />
<p class='h3'>○小師元聳再歸省覲以頌送之</p><p>黃金列國無影樹。曾泛龍舟振高古。我是躭源來豫章。西江吸盡對吾祖。斯之歸兮非如斯。寒空片段雲垂垂。十萬九萬復何者。一千一櫓休相隨。噫。爭之潮落潮生未遠朝。</p>
</div></div>
<div class='div-other'><a id='mulu33' />
<p class='h2'>弔悼</p>
<div class='div-other'><a id='mulu34' />
<p class='h3'>悼武威評事</p><p>極數非論亦可論。半為知幸半銷魂。雖無爵祿資名位。況有鸞凰作子孫。鄞水好辭星未揜。越山孤廣月應昏。我慚老病松巖下。空對悲風詠德門</p>
</div>
<div class='div-other'><a id='mulu35' />
<p class='h3'>○悼河間評事</p><p>隨喪人物百千重。彈指郊原事<span class='corr'>已</span>空。唯有新㘽小松栢。為君遐古動悲風。</p>
<p>○門亦高門好子孫。孝誠風雨雜愁雲。靈兮後夜應生夢。吾愛論文不在文。</p>
<p>○休歎光陰不可追。冥搜何必在清奇。道存交臂新新意。曾許亡兮作者知。</p>
</div></div>
<div class='div-other'><a id='mulu36' />
<p class='h2'>真贊</p>
<div class='div-xu'><a id='mulu37' />
<p class='h3'>瑞光月禪師并序</p><p>師雄峯斷際之宏胄也。昔與我結象外之友。萍依殊流。匪謂無定。但二十年敻指霄極。一日。有熈禪者自姑蘇而至。以師真儀相示。復請為贊。古巖蕭蕭。若欵善應。因抽毫勉意。式用增仰。</p>
<p>○道兮孤絕。人將枉駕。再生馬駒。踏殺天下。二輪千輻。古今絕回。飛雹擊電。烈風迅雷。東西南北競頭走。相對不知何處來。</p>
<p>○秋空廓徹兮雲崩騰。滄海鼓蕩兮波澄澄。瑞光之師兮無盡燈</p>
</div>
<div class='div-other'><a id='mulu38' />
<p class='h3'>○四明僧正定慧大師</p><p>太虗不雲。巨溟有月。善應誰分。纖塵乃絕。良工妙傳。神姿炳著。定慧大師。像齡調御。俯也仰也。為權為衡。德迥嶽峙。辯列河傾。天人聚中。凜然風清</p>
</div>
<div class='div-other'><a id='mulu39' />
<p class='h3'>○堯峰寶雲禪師</p><p>雕檀不彰。肖像何土。悲興遽圓。是謂方起。起必潛殊。二兮乃圖。塵消海嶠。翳絕天衢。寶雲禪師。寒蟾影孤。</p>
</div></div>
<div class='div-other'><a id='mulu40' />
<p class='h2'>示寂偈</p><p>白雲本無覊。明月照寰宇。吾今七十三。天地誰為侶。</p>
<p>○此偈乃會稽思一禪者出示。按呂夏卿塔碑云。師將示滅。或曰。師獨無頌辭世。而師曰。吾平生患語之多矣。遂亡。想必有一偽。然其頌頗類雪竇之作。疑呂之說非。故錄之云。</p>
</div></div>
<p class='juan'>祖庭事苑卷第四</p>
</div><!-- end of div[@id='body'] -->
</body></html>