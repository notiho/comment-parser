<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>羯磨儀式</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1135-A 序</p><p>羯磨者。乃如來金口親宣之法也。所謂僧法。對首。心念而<span class='corr'>已</span>。總則唯此三門。廣有一百八十四種。念其力。則能浣染為淨。詳其功。則能成濟事緣。後之行者。惟須秉白如法。即合佛制。其或顛倒錯脫。便名非法也。律云。正法住滅。在于斯矣。哀今之世。誰是其人。奇哉大導師。華山見月老和尚是也。續佛祖將頹之緒。起南山<span class='corr'>已</span>墜之綱。發明止作。垂範後昆。法門屏翰巍乎蕩乎。誠不可涯量也。雖然。若無承秉。何益來學。幸有昭慶宜潔大師。為其嗣也。志堅根利。記錄無遺。佛法大海水。流入阿難心。不是過也。先出香乳記。兼通大小。今集羯磨儀。別為僧尼。其間事事盡理。法法依制。果能依教奉行。則知靈山一會儼然未散也。適以惠予。閱之不勝雀躍。是儀興。則佛法興。是儀滅。則佛法滅矣。然時丁末運。法道下衰。匪仗毗尼。則佛法奚能光顯。而僧伽何所統攝耶。以是而經綸之。則能於五濁惡世。說此難信之法。而現優曇於後五百歲矣。因觀喜讚歎。而為之序。</p>
<p style="margin-left:7em;text-indent:-7em">康熈<span class='corr'>己</span>卯春上元節旦慈雲灌頂行者續法合十題</p>
</div>
<div class='div-xu'><a id='mulu2' />
<p class='h1'>No. 1135-B 羯磨儀式緣起</p><p class="byline">古杭昭慶萬壽戒壇傳律沙門書玉　述</p><p style="margin-left:1em">毗尼源委。止作功能。律藏載之詳矣。唐南山宗主澄照聖師。念律海淵深。學人難探。故於四分廣律。撮略正文。諸部毗尼。採摭要義。類聚編之。就其時用。題云四分律刪補隨機羯磨。於中定淆訛。決是非。綱宗立矣。宋昭慶允堪律師。出會正記。靈芝元照律師。以圓意作資持記。似與會正殊途。實乃同推南山之意。而上合佛祖之心。如折金杖金體無失者也。嗣後分燈各幟。法漸式微。布薩。羯磨。寂無聞矣。於戲。愈遠而愈迷其本。益久而益失其真焉。明萬曆間。吾祖翁古心律師。乘願而來。禮見文殊指授。戒法中興。三昧師祖承之。大振寰宇。</p>
<p style="margin-left:1em">皇清順治乙酉。本師見月老和尚繼席寶華。翻閱全藏。考核毗尼。撰止持會集。以明四分戒本。註作持續釋。用解隨機羯磨。安居。自恣。布薩羯磨。事事遵行。復還舊制。時人皆稱為南山再世也。己未春。老人掩室。典誥具存。辨僧事時。猶未精悉。諺云。方飲多。未若臨症多。始知人在則易。人亡則難。故觀者咸為慨歎。時同門顓一律師。與余共相論曰。禪門有列祖提綱。講家有台賢教義。吾宗若得出一部羯磨儀式。則一切作法等事。不致於生疎茫昧矣。然道必有本。學必有宗。先老人之弘範。為後學之成規也。余曰。和尚可出此書。流益將來。作人天眼目。顓曰。吾年衰邁。神智昏矣。爾在茂齡。正應努力。<span class='note-inline'>(玉)</span>雖識見膚淺。學術荒蕪。當法門大事。頓忘鄙陋。因之凝想先老人說法規模。或值一二疑難處。請益於耆宿。再將作持續釋。一一體會。便學先型。竝在耳目矣。於是錄成羯磨儀式。以為自新要務。二十年來不授梨棗者。意欲參考於無盡也。邇因抄寫紛紜。瓜爪混雜。羣弟子慫慂刊之。故又研磨再四。補失刪繁。將時事。與非時事。分開上下兩卷。以便檢討。雖律宗綱要。不在於茲。而作辦之體。大略備矣。壁如鎔金之法。必在火。鑄器之方。必在模。金無火。則不化。器無模。則不成。佛法亦若是也。浣染成淨。須假羯磨。感發殷心。要藉儀式。緣成。則彼此事<span class='corr'>辦</span>。緣壞。則能所皆非。若無儀式。作辨誰稽。羯磨由此虗設也。或曰。明此儀式。能秉羯磨。則律藏。作持。不須檢矣。余曰。律藏大部。總也。隨機羯磨。別也。作持續釋。詳也。羯磨儀式。略也。如是或總。或別。或詳。或略。隨機行用。竝為法要。既學律宗。必須博究毗尼。深明大部。烏可得少為足者耶。或又曰。何不揣本。而齊末乎。余曰。入海算波。豈不難哉。今以一滴微波。窮盡全潮瀛渤。誠易易也。斯文不其然乎。以事習儀。因儀立事。俾諸覧者。從末以推其本。㴑流而尋其源。嚴淨毗尼。弘範三界。未嘗不以此為一助也。板刻既成。爰筆為敘。</p>
<p style="margin-left:0em;text-indent:2em">旹康熈三十七年十月望旦</p>
</div>
<div class='div-other'><a id='mulu3' />
<p class='h1'>羯磨儀式凡例<span class='note-inline'>(十則)</span></p>
<ul class="">
<li><span class="corr"/>是書大要。以佛僧作法為題。如律辨事為目。蓋佛祖作辨於先。必有儀式垂後。奕葉相承。令法久住。今依律集儀。以資來學。喻海一滴。略被初機。</li>

<li><span class="corr"/>律中所明一百八十四種羯磨。各有成濟之功。其出內興廢。作持詳釋。今文分二十篇。二百十四法。此但約法被事。就其時用。云爾。</li>

<li><span class="corr"/>毗尼屬事。有乎二十。一者時事。謂懺摩。布薩。安居。自恣。以時而作故。二者非時事。謂一切成善治罰羯磨。有無不定故。然羯磨雖多。此二攝盡。今以上卷明時事。開為十篇。下卷明非時事。亦開十篇。若欲作法。便於檢討。</li>

<li><span class="corr"/>時事十篇中。法開九十五條。非時事十篇中。法開百十九條。斯亦隨其事法大小以分。原無定例。</li>
</ul><p style="margin-left:2em;text-indent:-1em">△未展卷前先目錄者。令人略知梗概。然後委明枝葉故。</p>

<ul class="">
<li><span class="corr"/>開卷至終。先標章。次出文。俱大字。行儀引證。竝細註。眉目若能清白。脉絡自然貫通矣。</li>

<li><span class="corr"/>羯磨乃如來制度之法。主法者是代佛能說之人。呼召者是受佛所教之眾。是故羯磨儀文。主法開導之語。呼召禮跪之詞。竝書於頂格。其餘附明者。皆低一字。以俟參證。</li>

<li><span class="corr"/>儀中能秉之法。以作持為主。所作之處。宜華山為例。但處有不同。可以更移。而羯磨儀法。定不可易也。</li>

<li><span class="corr"/>作法辨事。名為羯磨。承先啟後。故曰儀式。住持正法。全在羯磨。秉宜如式。方合聖制。少有乖違便名非法。是故佛言。有秉羯磨。及如說行者。斯。則名為正法久住也。若作羯磨。不如白法作白。不如羯磨法。作羯磨。如是漸令正法疾滅矣。後之行者。當隨順文句勿令增減。違法毗尼。當如是學。</li>

<li><span class="corr"/>羯磨乃比丘要務。一切僧事。依之而成。若非羯磨。作法不成矣。凡為羯磨者。必須五夏依學毗尼。曉了開遮持犯。方堪秉白。故律云。若不能誦白羯磨。終身不得離依止也。宜誡勉之。</li>
</ul><p>羯磨儀式凡例<span class='note-inline'>(終)</span></p>
</div>
<div class='div-other'><a id='mulu4' />
<p class='h1'>羯磨儀式目錄</p>
<ul class="">
<li>上卷　時事
<ul class="">
<li>第一黑白懺摩篇<span class="note-inline">(四法)</span>
<ul class="">
<li>先明悔過法</li>

<li>如律審戒法</li>

<li>上殿禮佛法</li>

<li>呈罪稱量法</li>
</ul></li>

<li>第二半月布薩篇<span class="note-inline">(十四法)</span>
<ul class="">
<li>先知淨住法</li>

<li>起緣說戒法</li>

<li>淨堂敷座法</li>

<li>整儀入眾法</li>

<li>請師陞座法</li>

<li>誡敕小眾法</li>

<li>問和行籌法</li>

<li>白時誦戒法</li>

<li>續誦大乘法</li>

<li>難緣略說法</li>

<li>對首說戒法</li>

<li>心念說戒法</li>

<li>集結小界法</li>

<li>說<span class="corr">已</span>解界法</li>
</ul></li>

<li>第三受籌結夏篇<span class="note-inline">(六法)</span>
<ul class="">
<li>灑掃敷座法</li>

<li>安詳聚集法</li>

<li>次序迎請法</li>

<li>禮拜歸位法</li>

<li>集白差使法</li>

<li>日行舍羅法</li>
</ul></li>

<li>第四依止安居篇<span class="note-inline">(七法)</span>
<ul class="">
<li>鳴椎集眾法</li>

<li>拈香禮佛法</li>

<li>對首安居法<span class="note-inline">(二則　初依處不依人　次依人必依處)</span></li>

<li>註明日課法</li>

<li>序記臘次法</li>

<li>心念遙依法</li>

<li>請依止師法</li>
</ul></li>

<li>第五悔過修淨篇<span class="note-inline">(二法)</span>
<ul class="">
<li>親臨審戒法</li>

<li>具儀呈課法</li>
</ul></li>

<li>第六自恣解夏篇<span class="note-inline">(十一法)</span>
<ul class="">
<li>如制採艸法</li>

<li>問緣索欲法</li>

<li>敷座請師法</li>

<li>集僧作辨法</li>

<li>差受自恣法</li>

<li>行艸敷座法</li>

<li>白僧隨意法</li>

<li>遵敷結示法</li>

<li>難緣略說法<span class="note-inline">(三則眾法對首第一略　第二略單自<span class="corr">己</span>有三略)</span></li>

<li>展轉憶念法</li>

<li>一人心念法</li>
</ul></li>

<li>第七德衣授受篇<span class="note-inline">(十法)</span>
<ul class="">
<li>敷設集僧法</li>

<li>問答和白法</li>

<li>差人持衣法</li>

<li>羯磨付託法</li>

<li>張衣示眾法</li>

<li>為僧授受法</li>

<li>四人受衣法</li>

<li>三人受衣法</li>

<li>對首受衣法</li>

<li>獨受德衣法</li>
</ul></li>

<li>第八出衣遮利篇<span class="note-inline">(七法)</span>
<ul class="">
<li>淨堂集眾法</li>

<li>呈衣復上法</li>

<li>問答所成法</li>

<li>單白出衣法</li>

<li>嚴禁五事法</li>

<li>稱量施衣法</li>

<li>三二獨捨法</li>
</ul></li>

<li>第九捨受衣藥篇<span class="note-inline">(十三法)</span>
<ul class="">
<li>正捨三衣法</li>

<li>正受三衣法</li>

<li>權受從衣法</li>

<li>捨尼師壇法</li>

<li>受尼師壇法</li>

<li>捨鉢多羅法</li>

<li>受鉢多羅法</li>

<li>證受三藥法<span class="note-inline">(一非〔府〕藥　二七日藥　三盡形壽藥)</span></li>

<li>請淨施主法</li>

<li>衣藥說淨法</li>

<li>尼受二衣法<span class="note-inline">(一僧祗支　二覆肩衣)</span></li>

<li>勤䇿捨衣法</li>

<li>勤䇿受衣法</li>
</ul></li>

<li>第十心念捨受篇<span class="note-inline">(八法)</span>
<ul class="">
<li>念捨三衣法</li>

<li>念受三衣法</li>

<li>念捨坐具法</li>

<li>念受坐具法</li>

<li>念捨應器法</li>

<li>念受應器法</li>

<li>念受三藥法<span class="note-inline">(一非時藥　二七日藥　三盡形壽藥)</span></li>

<li>長衣說淨法</li>
</ul></li>
</ul></li>

<li>下卷　非時事
<ul class="">
<li>第一結解諸界篇<span class="note-inline">(七法)</span>
<ul class="">
<li>預瞻標相法</li>

<li>集僧結界法</li>

<li>作前方便法</li>

<li>先結戒場法</li>

<li>正結大界法</li>

<li>量結攝衣法</li>

<li>有緣解界法<span class="note-inline">(三則　先解衣界　次解大界　後解戒場)</span></li>
</ul></li>

<li>第二受日出界篇<span class="note-inline">(九法)</span>
<ul class="">
<li>鳴椎集眾法</li>

<li>呈情乞假法</li>

<li>問答所成法</li>

<li>稱量允可法</li>

<li>警示出界法</li>

<li>對首受日法</li>

<li>聽受殘夜法</li>

<li>心念受日法</li>

<li>念受殘夜法</li>
</ul></li>

<li>第三處分亡物篇<span class="note-inline">(十三法)</span>
<ul class="">
<li>如律集眾法</li>

<li>捨物與僧法</li>

<li>集僧答問法</li>

<li>量功賞德法</li>

<li>還施亡物法</li>

<li>差人處分法</li>

<li>羯磨付物法</li>

<li>示物輕重法</li>

<li>稱量估價法</li>

<li>施無衣人法</li>

<li>四人真分法</li>

<li>三二人分法</li>

<li>心念取物法</li>
</ul></li>

<li>第四與覆藏行篇<span class="note-inline">(二種)</span>
<ul class="">
<li>初與但覆藏羯磨<span class="note-inline">(十五法)</span></li>

<li>露非方便法</li>

<li>鳴椎集眾法</li>

<li>呈白犯緣法</li>

<li>乞允羯磨法</li>

<li>問答所成法</li>

<li>考察從生法</li>

<li>屏除小罪法<span class="note-inline">(先懺從生罪次懺根本罪後懺故妄無知二墮)</span></li>

<li>僧與羯磨法</li>

<li>奪五七事法</li>

<li>白僧行行法</li>

<li>諭防八事法</li>

<li>布薩白僧法</li>

<li>白僧停行法</li>

<li>代白停行法</li>

<li>白僧起行法</li>

<li>二與覆藏本日治羯磨<span class="note-inline">(二法)</span></li>

<li>初有覆本日治法</li>
</ul></li>

<li>第五與摩那埵篇<span class="note-inline">(四種)</span>
<ul class="">
<li>初與無覆摩那埵羯磨</li>

<li>二與有覆摩那埵羯磨<span class="note-inline">(五法)</span></li>

<li>先白行滿法</li>

<li>正乞意喜法</li>

<li>當與羯磨法</li>

<li>白僧行行法</li>

<li>日日白僧法</li>

<li>三與摩那埵本日治羯磨</li>

<li>四與壞覆藏及壞摩那埵本日治羯磨</li>
</ul></li>

<li>第六行滿出罪篇<span class="note-inline">(五種)</span>
<ul class="">
<li>初與但行摩那埵出罪羯磨<span class="note-inline">(五法)</span></li>

<li>如律集僧法</li>

<li>呈白行滿法</li>

<li>求僧與法法</li>

<li>羯磨拔罪法</li>

<li>開導守持法</li>

<li>二與不壞覆藏不壞摩那埵出罪羯磨</li>

<li>三與壞覆藏及壞摩那埵出罪羯磨</li>

<li>四與壞覆藏不壞摩那埵出罪羯磨</li>

<li>五與不壞覆藏壞摩那埵出罪羯磨</li>
</ul></li>

<li>第七懺偷蘭遮篇<span class="note-inline">(三種)</span>
<ul class="">
<li>初主品僧中懺<span class="note-inline">(九法)</span></li>

<li>露罪集從法</li>

<li>從僧乞懺法</li>

<li>請師懺悔法</li>

<li>答問所成法</li>

<li>白僧忍可法</li>

<li>檢校八品法</li>

<li>屏除小罪法<span class="note-inline">(二則　先懺從生法　次懺根本法)</span></li>

<li>懺主回復法</li>

<li>正懺偷蘭法</li>

<li>二中品向四比丘懺<span class="note-inline">(二法)</span></li>

<li>禮請懺主法</li>

<li>懺主白眾法</li>

<li>三下品對一比丘懺</li>
</ul></li>

<li>第八懺波逸提篇<span class="note-inline">(二種)</span>
<ul class="">
<li>先懺捨墮<span class="note-inline">(十六法)</span></li>

<li>乞求露罪法</li>

<li>知時集眾法</li>

<li>呈白犯緣法</li>

<li>捨本犯財法<span class="note-inline">(二則　初定捨法　次不定捨法)</span></li>

<li>從僧乞懺法</li>

<li>集僧作辨法</li>

<li>受請白僧法</li>

<li>考察從生法</li>

<li>屏除小罪法<span class="note-inline">(三則　先請懺悔主次懺從生罪後懺根本罪)</span></li>

<li>僧中捨墮法</li>

<li>開導責心法</li>

<li>即座還衣法</li>

<li>有緣轉付法</li>

<li>經宿還衣法</li>

<li>四三人懺法</li>

<li>對首懺衣法</li>

<li>後懺單墮<span class="note-inline">(三法)</span></li>

<li>先懺從生法</li>

<li>次懺默妄語</li>

<li>後捨本墮法</li>
</ul></li>

<li>第九懺可呵法篇<span class="note-inline">(二法)</span>
<ul class="">
<li>分別罪體法</li>

<li>請師悔過法</li>
</ul></li>

<li>第十懺突吉羅篇<span class="note-inline">(二法)</span>
<ul class="">
<li>初除故作法</li>

<li>次除悞作法</li>
</ul></li>
</ul></li>
</ul><p>羯磨儀式目錄</p>
</div>No. 1135
<p class='juan'><a id='mulu5' />羯磨儀式卷上</p><p class="byline">清古杭昭慶萬壽戒壇傳律沙門書玉編</p>
<div class='div-other'><a id='mulu6' />
<p class='h1'>時事</p>
<div class='div-other'><a id='mulu7' />
<p class='h2'>○第一黑白懺摩篇<span class='note-inline'>(四法)</span></p>
<div class='div-other'><a id='mulu8' />
<p class='h3'>初先明悔過法</p><p style="margin-left:1em">梵語懺摩。此翻悔過。謂犯罪之人。應如法悔過也。本云阿鉢底提舍那。阿鉢底。是罪。提舍那。是說。應云說罪。謂自知有罪。當向清淨比丘。傾心吐露。如實而說也。又云懺悔。懺。是西音。悔。是東語。此乃華梵雙眾也。天台光明釋懺悔品。不辨華梵。但直釋云。懺者。首也。悔者。伏也。如世人得罪於王。伏欵順從。不敢違逆。不逆為伏。順從為首。應云首伏。犯戒之人。亦復如是。必須生大慚愧。具大怖畏。伏欵三寶足下。直心發露。順從僧教。依法懺悔也。義淨律師云。懺磨者。西音忍義。西國人誤觸彼身云懺磨。意是請恕願勿嗔責。此方誤傳久矣。難可改張。謂順此土之方規。故即云懺摩。乃大同小異也。應法師云。懺。訛略也。書無懺字。正言又摩。此云忍。謂容我恕罪也。律中正名懺悔。懺名白法。悔名黑法。謂黑法須悔而勿作。白法須企面尚之。取捨合論。故言懺悔。又懺名修來。悔名改往。謂往日所作不善法。鄙而惡之。誓不再作。故名為悔。往日所棄一切善法。今日<span class='corr'>已</span>去。誓願勤修。故名為懺。棄往求來。故名懺悔。又懺名披陳眾失。發露過咎。不敢隱諱。悔名斷相續心。厭悔捨離。能作所作合棄。故言懺悔。又翻云浣染成淨。此乃以喻而顯法也。大集經云。譬如百年垢穢之衣。若能一日盡心浣潔。以人工力故。即得鮮淨。懺悔亦然。假使百劫世中。所集諸不善業。若能一日洗心發露。懇切懺悔者。以佛法力故。所有諸罪。即得消滅。故名浣染成淨也。又懺者名慚。悔者名愧。慚則慚天。愧則愧人。人見其顯。天見其冥。冥細顯麤。麤細皆惡。故當生重慚愧。至誠懺悔。淨名疏云。今明罪滅有三。一。依毗尼門。作法懺滅違無作罪。二。依定門。觀相懺滅性罪。三。依慧門。觀無生懺。滅妄想罪。復次違無作罪。障戒。性罪。障定。妄想罪。障慧。然慧由定發。定由戒生。今作法懺。雖性罪不滅。而得清淨尸羅。發生定慧。是故特須尊重於戒。而諸福中。懺悔為最。故論云。大石雖重。假舟航力。彼岸可登。針芥雖微。不借人持。莫能遠去。犯者亦然。不怕罪重業深。但能慚愧改革。即得身心清淨。只恐小過微愆。不肯傾心吐露。而地獄罪苦。終不能除。故經云。有慚愧者。可名為人。若不慚愧。與諸禽獸。不相異也。</p>
</div>
<div class='div-other'><a id='mulu9' />
<p class='h3'>二如律審戒法</p><p style="margin-left:1em">准根本律云。若一界內惟比丘共住者。遇白半月。於十四日先懺摩。如黑半月<span class='note-inline'>(大小)</span>。在二十<span class='note-inline'>(九八)</span>日。斯有二義。一者。律制犯者不得誦戒。亦不得聞戒。犯者不得向犯者發露。犯者亦不得受犯者懺悔。故制於布薩之前。令盡集法堂。如律預問。大眾決疑。自他兩利。二者。犯罪之人。於布薩時。發露懺悔。仍恐羈遲說戒。聽眾疲勞。故預立此法也。同居大眾。若於五篇戒相中。輕重有犯者。當以慚愧水。洗浴識塵。執發露刀。割覆藏網。憑僧先悔。令戒身具足。清淨布薩。此乃是仗眾僧拔苦。以見戒和同修也。若有智慧人。纔犯之時。即生惶怖。稽首三寶前。傾倒過咎。志心懺悔。不待臨時審問也。律云。時分將至。知事人應差求寂。或年少比丘。詣羯磨堂。掃灑令淨。敷座然燈。於正座後。傍設一小桌。書記候錄人事。仍恐名同事異以便詳察。至初夜分開大靜時。接揵搥<span class='note-inline'>(律論後改此椎字)</span>。</p>
<p style="margin-left:1em"><span class='note-inline'>(此是打皷一通。計五十四下。初緩緩重打二十下。次漸緊。稍輕打二十一下。後緊收輕輕打十二下。復連椎重擊兩下。是為五十四也。餘集僧打法准此。眾僧〔間〕<span class='corr'>已</span>。各搭七衣。持具。整肅威儀。鴈行而出。至法堂<span class='corr'>已</span>。先禮佛一拜。序立兩傍。僧盡集<span class='corr'>已</span>。一首頷執香。二引磬隨後。請一堪能羯磨者。臨堂為眾作法。然彼師亦不得在寮中待其請至。此乃僧法羯磨。不同新戒懺悔。可時應迎到半途。其請者迎見即轉身。二引磬前行。執香者隨後。師至法堂。先展大具。禮佛三拜。詣座傍立。為首者上香。大眾向上排班。作禮三拜<span class='corr'>已</span>。師就位拈香三瓣。然後坐下。若有五戒十戒。及菩薩沙彌依住者。次序而問)</span>。</p>
<p style="margin-left:2em">知事人呼云。</p>
<p>諸沙彌。次第進堂。<span class='note-inline'>(沙彌〔問〕呼。整儀而入。向上排班<span class='corr'>已</span>。呼云)</span>聞磬聲頂禮三拜　撩衣<span class='note-inline'>(拜<span class='corr'>已</span>。復云)</span>問訊　長跪　合掌。</p>
<p style="margin-left:2em">羯磨師撫尺云。</p>
<p>諸沙彌。汝等既捨五欲親緣。受持<span class='note-inline'>(五十)</span>支禁戒。為佛弟子。號曰息慈。理宜嚴護身口。業道過非。精學隨律威儀教法。戒體若淨。眾善方生。少有染汙。至道難入。今乃<span class='note-inline'>(白黑)</span>半月布薩之前。大僧集會懺悔之際。汝等各將本所受持戒品。應當諦審忖思。從前半月審戒以來。乃至於今十<span class='note-inline'>(三四)</span>日中。若有犯者。向我一一說露。以便依律作法浣染成淨。若有犯而不言者。則自欺增罪。非釋種子　　撫尺問云。</p>
<p>諸沙彌。</p>

<ul class="">
<li>第一。不殺生戒有犯否。<span class="note-inline">(答)</span>無<span class="note-inline">(有。則言有。無。則言無。不得隱覆。下皆准此)</span>。</li>

<li>第二不偷盜戒有犯否。</li>

<li>第三不婬欲戒有犯否。</li>

<li>第四不妄語戒有犯否。</li>

<li>第五不飲酒戒有犯否。</li>

<li>第六不著香花鬘不香油塗身戒有犯否。</li>

<li>第七不歌舞倡伎不往觀聽戒有犯否。</li>

<li>第八不坐高廣大床戒有犯否。</li>

<li>第九不非時食戒有犯否。</li>

<li>第十不捉持生像金銀寶物戒。於中一一有犯否。</li>
</ul><p style="margin-left:1em"><span class='note-inline'>(如上一一答<span class='corr'>已</span>。若總無犯者。羯磨師云)</span>。</p>
<p><span class='note-inline'>(五十)</span>戒。既然無犯。可稱清淨沙彌。作禮而退<span class='note-inline'>(呼云)</span>。</p>
<p>一拜起具　問訊　次第出堂。上殿俟候。隨大眾禮佛<span class='note-inline'>(問沙彌尼准此。五戒亦同。惟不問後五條為異　次呼菩薩沙彌儀式。亦同前)</span>。</p>
<p style="margin-left:2em">座上撫尺云。</p>
<p>菩薩沙彌諦聽。我今問汝菩薩十重。四十八輕戒相。應當如實而答。</p>
<p style="margin-left:2em">撫尺問云。</p>

<ul class="">
<li>第一殺戒有犯否。<span class="note-inline">(答)</span>無<span class="note-inline">(有當言有。無則言無。不得虗妄而答。後皆准此)</span>。</li>

<li>第二盜戒有犯否。</li>

<li>第三婬戒有犯否。</li>

<li>第四妄語戒有犯否。</li>

<li>第五沽酒戒有犯否。</li>

<li>第六說四眾過戒有犯否。</li>

<li>第七自讚毀他戒有犯否。</li>

<li>第八慳惜加毀戒有犯否。</li>

<li>第九嗔心不受悔戒有犯否。</li>

<li>第十謗三寶戒有犯否。</li>
</ul><p><span class='note-inline'>(如上一一答<span class='corr'>已</span>。若無犯者。即云)</span>十重戒既然無犯。我今更問汝四十八輕。應當如實而答。</p>
<p style="margin-left:2em">撫尺云。</p>

<ul class="">
<li>第一不敬師友戒有犯否。</li>

<li>第二飲酒戒有犯否。</li>

<li>第三食肉戒有犯否。</li>

<li>第四食五辛戒有犯否。</li>

<li>第五不教悔罪戒有犯否。</li>
</ul><p>乃至</p>

<ul class="">
<li>第四十八不破法戒。於中一一有犯否。</li>
</ul><p><span class='note-inline'>(如前答<span class='corr'>已</span>。若無犯者。即云)</span>輕重戒相。既然無犯。可稱清淨菩薩沙彌。作禮而退。</p>
<p style="margin-left:2em">知事人呼云。</p>
<p>一拜起具　問訊　上殿去。候大眾同禮佛。</p>
<p style="margin-left:1em"><span class='note-inline'>(此准菩薩戒相而問。輕重既然無犯者。則沙彌十戒。自雪耳。其小。大。二俱直言答竟。座上師稱量人。事。及法。若小小有犯前四性業者。依律作不現前白四羯磨滅擯。不得共清淨沙彌同事。亦不得依止比丘住。由非釋子沙彌故。若作而不成。作者。犯應懺突吉羅。對首悔除。若遭命難因緣。律有明訓。若有犯後六遮業者。故作。則有心輕慢佛語。犯應懺突吉羅。作對〔者〕法悔。無心悞作。則不善守律儀。與責心突吉羅罪。作心念法滅。其小大亦復如是。若有犯十重戒者。准小乘律法。如前滅擯。大乘雖許懺悔。必須要見先華種種瑞相。佛來摩頂。方得滅罪。若無好相。雖懺無益。若有犯四十八輕戒者。對首懺悔。罪便得除。不同重戒作法者。必須審定犯緣。仍分故悞。而與懺悔。方名為善。然茲法範。預立於斯有小大則用。若無者。惟集大僧懺悔耳)</span>。</p>
<p style="margin-left:2em">羯磨師撫尺云。</p>
<p>僧集否<span class='note-inline'>(答)</span>僧<span class='corr'>已</span>集　和合否　和合　未受具戒者出否　<span class='corr'>已</span>出。<span class='note-inline'>(若無者。答)</span>是中無有未受具戒者　僧今和合何所作為。<span class='note-inline'>(答)</span>懺悔羯磨。</p>
<p style="margin-left:1em"><span class='note-inline'>(此集僧不問說欲者。律制發露。必須自言。若不自言。不應治罰。是以不問也)</span>。</p>
<p style="margin-left:2em">撫尺云。</p>
<p>諸大德。今乃<span class='note-inline'>(白黑)</span>半月未布薩之先。我等和集一處。人各撫臆自忖三思。從前半月誦戒以來。乃至於今十<span class='note-inline'>(三四)</span>日中。若有干犯佛制。汙染戒身者。當生慚愧。速求清淨。向我直言發露。切勿覆隱。故未曾有經云。前心作惡。如雲覆日。後心起善。如炬消暗。是知淨染由心。懺悔憑律。若不能生深信之心。具大怖之念。縱佛在世亦難懺除。諸大德。汝等願淨五篇。成就五。分法身。冀嚴三聚。不繫三界生死者。有犯。則出眾說過。無犯則端立默然。知諸大德清淨。<span class='note-inline'>(撫尺云)</span>今問諸大德。是中有犯者否。</p>
<p style="margin-left:1em"><span class='note-inline'>(若有犯者。次第出班。向上三拜。長跪合掌。說所犯事。羯磨師當詳究因心及所犯事緣。書記師一一錄明<span class='corr'>已</span>。犯者一拜起具。問訊。歸班。座上再問第二。第三遍<span class='corr'>已</span>。而眾皆默然者。維那舉云)</span>。</p>
<p>懺悔功德殊勝行<span class='note-inline'>(云云)</span>。</p>
<p style="margin-left:1em"><span class='note-inline'>(大眾同念回向偈畢。殿上接鼓三下。羯磨起身禮佛一拜。或同大眾齊拜亦可。拜<span class='corr'>已</span>。迎請者云)</span>。</p>
<p>送師傳。<span class='note-inline'>(答)</span>不勞<span class='note-inline'>(羯磨歸寮)</span>。</p>
</div>
<div class='div-other'><a id='mulu10' />
<p class='h3'>三上殿禮佛法</p><p style="margin-left:1em"><span class='note-inline'>(大眾齊上殿展具。鳴手磬接鼓三通。先禮佛三拜。問訊<span class='corr'>已</span>舉)</span>。</p>

<ul class="">
<li>普賢王菩薩摩訶薩<span class="note-inline">(第二。第三稱。加南無二字念。三稱<span class="corr">已</span>。鐘鼓煞完。再舉)</span></li>

<li>南無本師釋迦牟尼佛<span class="note-inline">(十二拜)</span></li>

<li>南無文殊師利菩薩<span class="note-inline">(三拜)</span></li>

<li>南無彌勒菩薩<span class="note-inline">(三拜)</span></li>

<li>南無十方諸佛<span class="note-inline">(三拜)</span></li>

<li>南無十方菩薩摩訶薩<span class="note-inline">(三拜。三皈。各回)</span></li>
</ul><p style="margin-left:1em"><span class='note-inline'>(此乃是准菩薩戒師長位次禮也。若有倍加精勇者。各隨方便。或通宵禮佛。或持誦呪經更好。而修行不厭其繁多。則愈為善矣)</span>。</p>
</div>
<div class='div-other'><a id='mulu11' />
<p class='h3'>四呈罪稱量法</p><p style="margin-left:1em"><span class='note-inline'>(羯磨。同維那。書記。或即晚。或次日。將犯者至方丈門外立。執事入門左右立。維那知會侍者<span class='corr'>已</span>。請出和尚到公位。羯磨合掌向和尚云)</span>。</p>
<p>昨夜懺悔堂中。有<span class='note-inline'>(某)</span>大德。犯<span class='note-inline'>(某)</span>事發露。呈白和尚。</p>
<p style="margin-left:1em"><span class='note-inline'>(說<span class='corr'>已</span>。一拜左側立。次維那書記。同禮一拜。呈罪單<span class='corr'>已</span>。左右立定。和尚看明。維那呼發露者進來。脫屣展大具。頂禮三拜。問訊。長跪。合掌。和尚細問。犯者如實說<span class='corr'>已</span>。然後依律制斷。當與白四。白二。對首。心念。四種羯磨者。即應與之。然今人信根浮薄。恐自力不堅。仍令犯者。或兼禮諸佛萬德洪名。或誦持靈感秘密神呪。仗佛菩薩慈悲力加被。羯磨懺悔力滅除。俾罪障氷消。善法日茂。如是教<span class='corr'>已</span>。呼彼起立。禮謝三拜。起具。問訊。羯磨。維那。書記。如前禮辭而退。然懺列三門。此是律門。兼之於定。非慧門所攝也。今半月懺摩。菩薩僧仍依比丘僧法羯磨。而不另作者。寧有身戒不淨而云心戒清白者也。非謂棄大就小。混亂僧規。故南山事鈔云。欲得正法久住。大乘菩薩。善護僧制。若果是大機淨信。於晝夜六時。真正持菩薩戒者。自然十重氷霜。餘輕雪月。如偶爾習氣突發。而於熟境難禁。適有犯者。方遵梵網。地持。二經。作大乘懺悔。此如大乘玄義十二門分別中所明。故不繁引)</span>。</p>
</div></div>
<div class='div-other'><a id='mulu12' />
<p class='h2'>○第二半月布薩篇<span class='note-inline'>(十四法)</span></p>
<div class='div-other'><a id='mulu13' />
<p class='h3'>初先知淨住法</p><p style="margin-left:1em">律云。布薩者。即說戒也。秦言善宿。南山云淨住。謂清淨身心。如戒而住也。摩得勒伽論云。云何名布薩義。謂捨諸惡不善法。證得白淨法。究竟梵行事。故名布薩義。十誦律云。布薩法者。半月。半月。諸比丘和合一處。籌量自身。晝作何罪。夜作何罪。犯。與不犯。若有過者。即應捨離懺悔。安住善法故。根本律中。半月說戒。名曰長淨。義淨律師云。每於黑白半月。日日之中。須以日數告眾令知。或上座曰。或知事人云。諸大德。今是<span class='note-inline'>(黑白)</span>月幾日。此有二義。一。為知褒灑陀時。二。為防俗人來問。以便答故。所言褒灑者。是長養義。陀。是持義。由集眾說戒。能長養善法。持自心故。善見律云。云何得知正法久住。佛言布薩法不壞是。</p>
</div>
<div class='div-other'><a id='mulu14' />
<p class='h3'>二起緣說戒法</p><p style="margin-left:1em">按說戒揵度云。佛在羅閱城。時諸外道。月八日。十四日。十五日。諸人往來。共為親友。給與欣食。極相愛念。瓶沙王登樓遙見。問知其由。王即下樓。往禮世尊。白所見事。願佛令諸比丘亦三時聚會。我及羣臣。亦來聚會。佛即允<span class='corr'>已</span>。王辭禮去。佛告諸比丘。從今以去。聽汝等三時集會。彼時但是說法。未曾說戒。後於異時。佛在靜處。作是思惟。我今為諸比丘結戒。應說波羅提木叉。中有信心新受戒比丘。未得聞戒。不知當云何學戒。我今寧可聽諸比丘集在一處。說波羅提木叉。毗尼母論云。佛在世時。聽諸比丘。日日說戒。皆生疲厭心。囚集會疲極故。如來聞<span class='corr'>已</span>。即集僧告言。自今<span class='corr'>已</span>去。聽諸比丘。半月半月日。和集說戒。爾時有一住處說戒。僧坊既大。遠者不聞。佛告諸比丘。若坊大僧多者。聽敷座正中說戒。當高聲朗誦。使得聞之。時諸比丘用歌音誦戒。佛言不應爾。但高聲了了誦之。歌音誦戒有五種過失。一者未入道跡之人。聞音染著。二者。為世人所嫌。三者與世人歌調無異。四者。妨廢行道。五者。妨入定。第二分云。時布薩日。有一比丘入房閉戶而眠。諸比丘說戒<span class='corr'>已</span>。起座而去。時眠比丘聞聲即起。問言。諸大德。欲何處去。將非往作布薩耶。諸比丘報言。我等說戒<span class='corr'>已</span>歸來。汝向在何處。答言。我在房中閉戶眠耳。諸比丘往白世尊。佛言。不得白日在房中睡眠。說戒日。聽上座於小食大食上。作白<span class='corr'>已</span>。然後誦戒<span class='note-inline'>(將結齊時。知事人先高聲作如是言)</span>。</p>
<p style="margin-left:1em">結過齊。未受戒者先起座。客師先請回<span class='note-inline'>(齊畢。起座<span class='corr'>已</span>。上座白)</span>。</p>
<p>大德僧聽。今<span class='note-inline'>(黑白)</span>月十<span class='note-inline'>(四五)</span>日布薩。白眾僧於<span class='note-inline'>(某時分)</span>集<span class='note-inline'>(某)</span>處誦戒<span class='note-inline'>(一說)</span>。</p>
<p style="margin-left:1em"><span class='note-inline'>(十誦律云。單白有乎二種。有單是白。非羯磨。有單白即是羯磨。此乃是白。非羯磨也。若晝日有緣所羈。應白初夜分。若有因緣。應廣一。略一。若無緣阻。兩乘俱廣。當作兩時集。白。先作誦比丘戒白。次作誦菩薩戒白。一菩薩上座比丘。於大食。小食上。白云)</span>。</p>
<p>大德菩薩僧聽。今<span class='note-inline'>(黑白)</span>月十<span class='note-inline'>(四五)</span>日布薩。白菩薩眾。於<span class='note-inline'>(某時分)</span>集<span class='note-inline'>(某)</span>佛殿。誦菩薩戒<span class='note-inline'>(一說。若有緣不能兩乘廣者。淮小乘白法)</span>。</p>
</div>
<div class='div-other'><a id='mulu15' />
<p class='h3'>三淨堂敷座法</p><p style="margin-left:1em">說戒揵度云。於布薩日。為上座者。當教年少比丘。<span class='note-inline'>(初受戒者)</span>掃灑<span class='note-inline'>(掃灑者。以地。喻心地。掃灑如懺愆。表半月。半月。布薩。清淨身心也)</span>。敷座。其座有二種。一。是高座<span class='note-inline'>(為說戒者登)</span>。二。是低座<span class='note-inline'>(為聽戒者設)</span>。其高座上。宜列香花<span class='note-inline'>(以香。表信。花。表因。若非正信淨因。則修證無從也)</span>。備燈火。預防夜暗<span class='note-inline'>(此言晝日。布薩也。燈火表智。暗喻癡障。以顯智起。則無明破。而惑業亡也)</span>。具水器。於中分二。一。是洗足瓶<span class='note-inline'>(恐足垢穢。汙僧地敷故。此方足有鞋襪。亦無地敷。少此亦得)</span>。二。是洗手盆<span class='note-inline'>(謂入堂時。先當潔手。則禮僧無慢。以水。表定。垢。喻塵煩。若不藉定力。則塵情渾濁。莫能澄靜也)</span>。具舍羅<span class='note-inline'>(此云籌。乃記數之物。以見界內比丘有若干也)</span>。以上等物。若上座不教年少比丘辨者。突吉羅。教而不依者。亦突吉羅。如上具<span class='corr'>已</span>。受欲者回。<span class='note-inline'>(律制有三寶因緣。及看病事者。聽至堪能持欲者所與欲。若有病重人。不能動者。聽到彼處索欲。故須待受欲者回也)</span>時至打揵椎<span class='note-inline'>(梵語臂〔吒〕。此云打。梵語揵椎此云所打之木。又翻為聲。故律云。隨有木。瓦。銅。鐵。鳴者。皆號揵椎。此乃是如來信鼓。眾僧號。令。名為集僧方法也)</span>薩婆多論云。夫集僧揵椎。必有常准。不得互易<span class='note-inline'>(此乃是打鐘一通〔某〕打法與懺摩同)</span>。</p>
</div>
<div class='div-other'><a id='mulu16' />
<p class='h3'>四整儀入眾法</p><p style="margin-left:1em"><span class='note-inline'>(大眾聞揵椎聲<span class='corr'>已</span>。各披大衣。整肅威儀。雲集法堂。先禮佛一拜。序戒而立。不得戲笑雜談。南山事鈔云。凡入布薩堂時。應在門外褊袒右肩。<span class='corr'>斂</span>衣當心。攝恭敬意。而擬堂內之僧。作佛想。菩薩。羅漢想。何也。以三乘法食皆同故。次則徐徐進堂。若在西坐者。從戶外傍門西頰。先舉左足。定心而入。若出門者。還從西頰。先舉右足。次第而出。若在東坐者。反上可知。不得門外交過。步下參差。若欲坐時。先將右手按地而坐。以衣自覆。勿露形醜。須知五法。對治一心。一者。當懷恭敬。重法尊人。二者。應自[(白-日+田)/廾]下。如拭塵巾。三者。應知坐起。俛仰得時。四者。在彼僧中。不為彼雜。五者。不可忍事。應作默然。凡釋子威儀。事在嚴整清潔。軌行可觀。此乃是無言之教。堪發有情之信。所以程子觀僧行而猗嗟云。三代禮樂。盡在於斯焉)</span>。</p>
</div>
<div class='div-other'><a id='mulu17' />
<p class='h3'>五請師陞座法</p><p style="margin-left:1em"><span class='note-inline'>(眾中為首者執香。二引禮鳴磬。如懺摩法。請一具德臘師入堂。脫履。展大具。禮佛三拜。陞座側立。首領上香畢。同迎請者展具。作禮三拜。起具。問訊。復位。說戒者就位。拈香三辨<span class='corr'>已</span>。左右顧云)</span>。</p>
<p>諸師請坐<span class='note-inline'>(說<span class='corr'>已</span>。自亦跏趺)</span>。</p>
</div>
<div class='div-other'><a id='mulu18' />
<p class='h3'>六誡勅小眾法</p><p style="margin-left:1em"><span class='note-inline'>(若有菩薩沙彌。及受十戒。并五戒者。先當勗勉。知事人呼云)</span>。</p>
<p>諸沙彌次第進堂。<span class='note-inline'>(向上排班<span class='corr'>已</span>)</span>聞磬聲頂禮三拜　問訊　長跪　合掌。</p>
<p style="margin-left:2em">座上撫尺云。</p>
<p>諸沙彌諦聽。人身難得。戒法難逢。時光易過。道業難成。汝等各淨身口意。勤學經律論。謹慎莫放逸。<span class='note-inline'>(答)</span>依教奉行。<span class='note-inline'>(座上云)</span>既能依教奉行。作禮而退。<span class='note-inline'>(呼云)</span>一拜起具。問訊　次第出堂　菩薩沙彌。候誦梵網經來聽。</p>
<p style="margin-left:1em"><span class='note-inline'>(其沙彌尼入堂禮拜儀式亦如上。出<span class='corr'>已</span>。維那即舉)</span>。</p>
<p>香雲蓋菩薩摩訶薩<span class='note-inline'>(第二。三聲。添南無念。眾齊稱<span class='corr'>已</span>。擊子遂煞下一陣完。次舉云)</span>。</p>
<p>南無本師釋迦牟尼佛<span class='note-inline'>(三稱畢。即舉開律偈)</span></p>

<div class="lg regular"><div class='lg-row'>別解脫經難得聞　經於無量俱胝劫</div>
<div class='lg-row'>讀誦受持亦如是　如說行者更難遇<span class='note-inline'>(出根本部)</span></div>
</div></div>
<div class='div-other'><a id='mulu19' />
<p class='h3'>七問和行籌法</p><p style="margin-left:1em"><span class='note-inline'>(座上合掌。從稽首禮諸佛。高聲朗誦。至半月半月說<span class='corr'>已</span>。撫尺問云)</span>。</p>
<p>僧集否。<span class='note-inline'>(答)</span>僧<span class='corr'>已</span>集<span class='note-inline'>(律云。僧者。從四人。十人。至百千人。皆名為僧)</span>。和合否。<span class='note-inline'>(答)</span>和合<span class='note-inline'>(南山事鈔云。大凡作法之時。必須身心俱集。方名和合)</span>。未受具戒者出否。<span class='note-inline'>(答)</span><span class='corr'>已</span>出<span class='note-inline'>(若無有來禮僧足者。答云)</span>是中無有未受具戒者。</p>
<p style="margin-left:1em"><span class='note-inline'>(律云。有四種具足。一。受具足。二。隨具足。三。護他心具足。四。具足守持。五分律云。應遣沙彌著不見不聞處。以燈籠徧照。恐盜聽大僧說戒。受具成遮)</span>。</p>
<p>不來諸比丘。說欲及清淨有否。</p>
<p style="margin-left:1em"><span class='note-inline'>(律云。應來者來。應與欲者與欲來。然欲有四種。二有緣與欲。二堪能者受欲。三僧中說欲。四有緣轉與欲。四者並須如法。若犯一非。具招兩過。是以如來大慈。凡作羯磨時。若果有三寶因緣。及看病等事。聽彼與欲。應對一堪。能持欲徃僧中說者言)</span>。</p>
<p>大德。一心念。我<span class='note-inline'>(某甲)</span>比丘。如法僧事。與欲清淨<span class='note-inline'>(一說)</span>。</p>
<p style="margin-left:1em"><span class='note-inline'>(律云。若為佛。法。病緣。應改其事。安居受籌時。應言與欲受籌。自恣時。應言與欲自恣。餘一切法。皆言與欲羯磨。其與欲者。若是後戒。應對受欲者一拜。長跪。合掌向彼說<span class='corr'>已</span>。一叩而起。若是同戒。或前戒者。但一拜<span class='corr'>已</span>。對立作法作<span class='corr'>已</span>。再拜。僧祇律云。不聽與欲者多。集僧者少。亦不得相等。應與欲者少。集僧者多。亦不聽無緣與欲。南山事鈔云。結界。滅諍二種羯磨。縱有因緣。不開與欲。餘一切羯磨皆聽。律本云。與欲。受欲<span class='corr'>已</span>若未作羯磨。不得出界。及至戒塲上。亦不得明日作羯磨。今日與欲。違者皆突吉羅。時受欲比丘有因緣起。不得持欲徃僧中說。不知當云何。佛言。聽轉與餘比丘欲。應如是言)</span>。</p>
<p>大德。一心念。我<span class='note-inline'>(某甲)</span>比丘與眾多比丘受欲清淨。彼及我身。如法僧事。與欲清淨<span class='note-inline'>(一說)</span>。</p>
<p style="margin-left:1em"><span class='note-inline'>(時持欲者。聞座上問<span class='corr'>已</span>。於本位上合掌高聲答云)</span>有。<span class='note-inline'>(即出眾。若說和尚欲者在先。只須一問訊。合掌對座。直立說之。說<span class='corr'>已</span>再一問訊歸位。持大眾欲者。對座一拜。問訊。長跪合掌作如是言)</span>。</p>
<p>大德僧聽。眾多比丘。我受彼欲清淨。彼如法僧事。與欲清淨。<span class='note-inline'>(一說。座上云)</span>善<span class='note-inline'>(答)</span>爾<span class='note-inline'>(一叩而起。歸本位坐)</span>。</p>
<p style="margin-left:1em"><span class='note-inline'>(律云。若能憶持名姓者。隨意許受多少說之。如不能者。<span class='corr'>但</span>云眾多比丘。與欲清淨。所言欲者。要也。謂聞揵椎聲。本要徃僧中同作羯磨集其和合。因有三寶因緣及看病等事。故與欲也)</span>。</p>
<p style="margin-left:1em;text-indent:-1em">誰遺比丘尼來請教誡。<span class='note-inline'>(若無答)</span>此處無尼來請教誡<span class='note-inline'>(若有受囑者。答)</span>有<span class='note-inline'>(答<span class='corr'>已</span>。即起座整衣。至眾中。先禮僧三拜。長跪。合掌為尼代請。僧祇律云。於禮僧足下加與清淨欲。當如是白)</span>。</p>
<p>大德僧聽。<span class='note-inline'>(某)</span>處比丘尼僧和合。僧差比丘尼<span class='note-inline'>(某甲)</span>半月半月頂禮比丘僧足與清淨欲。求請教授尼人<span class='note-inline'>(三說)</span>。</p>
<p style="margin-left:1em"><span class='note-inline'>(一拜起具。准義加云。欲應至上座所。如是問言)</span>。</p>
<p>大德慈濟能教授比丘尼否。</p>
<p style="margin-left:1em"><span class='note-inline'>(若答言不堪者。如是乃至二十夏<span class='corr'>已</span>來。一一具問。若言能者。即還至座前。向上合掌。如是復云)</span>。</p>
<p><span class='note-inline'>(某)</span>上座堪能。</p>
<p style="margin-left:1em"><span class='note-inline'>(一問訊。復位。座上知<span class='corr'>已</span>。即白二羯磨差徃。然後為僧說戒。其布薩誦戒。與夫蓋徃教尼者。事法雖殊。作辨同時。不必更問。集和說欲。即當問云)</span>。</p>
<p>僧今和合。何所作為。<span class='note-inline'>(答)</span>差教授比丘尼人羯磨<span class='note-inline'>(白云)</span>。</p>
<p>大德僧聽。若僧時到僧忍聽。僧差<span class='note-inline'>(某甲)</span>比丘。教授比丘尼。白如是。</p>
<p>大德僧聽。僧差<span class='note-inline'>(某甲)</span>比丘。教授比丘尼。誰諸長老忍。僧差<span class='note-inline'>(某甲)</span>比丘教授比丘尼者默然。誰不忍者說。僧<span class='corr'>已</span>忍差<span class='note-inline'>(某甲)</span>比丘教授比丘尼竟。僧忍默然故。是事如是持。</p>
<p style="margin-left:1em"><span class='note-inline'>(羯磨<span class='corr'>已</span>。准義如儀云。其受差者理宜離位。至於眾前。三禮僧中上座<span class='corr'>已</span>復位。彼受囑者。亦應起坐至彼受差教授比丘尼者所。曲躬叉手而語教授期時。白云)</span>。</p>
<p>大德慈濟。能教授比丘尼僧。尅何期時屈降彼處。願垂示諭以便聞知候迎。</p>
<p style="margin-left:1em"><span class='note-inline'>(一說。教授師酌量尅就〔目〕期報受囑者<span class='corr'>已</span>。兩相疑別各歸本座。諦聽誦戒。此乃是初差新教誡也。若座間有曾受差者。座上即問)</span>。</p>
<p>眾中誰能教授比丘尼。<span class='note-inline'>(<span class='corr'>已</span>受差者。在本位合掌〔各〕)</span>我比丘<span class='note-inline'>(某甲)</span>堪能。</p>
<p style="margin-left:1em"><span class='note-inline'>(答<span class='corr'>已</span>。即出眾禮上座足。其受囑者。亦即如前詢約徃期。更無羯磨可作。以法無重秉。人無二質故。此謂是有教授比丘尼人所作也。若受囑人。如前徧問。為尼請竟。無堪能者。即應轉身還上座前。先一問訊。合掌報云)</span>。</p>
<p>我<span class='note-inline'>(某甲)</span>徧問眾僧。無有堪能者。</p>
<p style="margin-left:1em"><span class='note-inline'>(問訊。歸位。座上或再問眾僧無堪任者。師應名彼受囑者至座前。傳略教誡法。彼受囑者聞<span class='corr'>已</span>。即當出位至座前。向上合掌而立)</span>。</p>
<p style="margin-left:2em">座上告云。</p>
<p>汝今。為比丘尼請教誡者。我<span class='corr'>已</span>問僧。此眾無堪能教誡人。明日尼來問可否時。當如我語。報言。昨日。為尼僧中請教誡師。眾無堪任者。上座如律。<span class='corr'>已</span>為汝等。傳宣略教誡勅。爾比丘尼僧。精勤行道謹慎莫放逸<span class='note-inline'>(一說其受囑者答)</span>爾。</p>
<p style="margin-left:1em"><span class='note-inline'>(一拜復位。此但明當時問請之法。若欲廣知。當閱教誡比丘尼正範。倘有乍入伽藍來禮僧足。求聽戒者。尼應預告知事人。其知事人。先遣尼在門外立。聞座上問。應答)</span>。</p>
<p>此處無尼來請教誡。<span class='corr'>但</span>有禮僧足者。<span class='note-inline'>(座上云)</span>喚進來。<span class='note-inline'>(呼云)</span>諸比丘尼。次第進堂　問訊。展大具　聞磬聲頂禮三拜　問訊　長跪　合掌。</p>
<p style="margin-left:2em">座上撫尺云<span class='note-inline'>(此准十誦略教誡法)</span>。</p>
<p>諸比丘尼諦聽。今乃<span class='note-inline'>(黑白)</span>半月布薩之期。頒宣五篇聖章。生善滅惡之日。慶聞二部律與。此是非僧不與之地受具方得序趺。爾等以戒為師。依戒而住。精勤行道謹慎莫放逸。<span class='note-inline'>(答)</span>頂戴受持。<span class='note-inline'>(座上云)</span>既能頂戴受持。作禮而退。<span class='note-inline'>(呼云)</span>一拜起具　問訊。</p>
<p style="margin-left:1em"><span class='note-inline'>(佛制大僧布薩之期。諸比丘尼應當請僧教誡。彼處若無別界。准律明制。方便許聽。應於比丘之後。敷座而坐。彼問訊<span class='corr'>已</span>。維那引至最後一行。序座聽戒。此乃是禮僧足。求聽戒之儀式也。若有請教誡。行堪能者。受囑人問徃期竟。方行籌。誦戒。若有受囑人請。無堪能者。傳宣略教誡勅<span class='corr'>已</span>。即云)</span>。</p>
<p>欲說戒者。應當先行舍羅。眾中<span class='corr'>已</span>受差者。出班。為僧作法<span class='note-inline'>(若<span class='corr'>已</span>差者。不必重差。若未差者。如是差云)</span>。</p>
<p>大德僧聽。若僧時到。僧忍聽。僧差比丘<span class='note-inline'>(某甲)</span>。<span class='note-inline'>(某甲)</span>為僧行舍羅。白如是。</p>
<p>大德僧聽。僧差比丘<span class='note-inline'>(某甲)</span>。<span class='note-inline'>(某甲)</span>為僧行舍羅。誰諸長老忍。僧差比丘<span class='note-inline'>(某甲)</span>。<span class='note-inline'>(某甲)</span>為僧行舍羅者默然。誰不忍者說。僧<span class='corr'>已</span>忍。差比丘<span class='note-inline'>(某甲)</span>。<span class='note-inline'>(某甲)</span>為僧行舍羅竟。僧忍默然故。是事如是持。</p>
<p style="margin-left:1em"><span class='note-inline'>(若眾多者。應差四人。羯磨作兩番白。不得僧差僧故。律云。應差具五德人。為僧行舍羅。所為不愛。不恚。不怖。不痴。知行籌求行籌也。受差人先應出眾。一拜復位。座上復口差二人。或四人收籌。若有八人。竝定兩班。行者前立。收者在後。若但四人。站一班。行者居中。收者兩邊。一拜。問訊。歸位。首者白云)</span>。</p>
<p>大德僧聽。若僧時到。僧忍聽我<span class='note-inline'>(某甲)</span>比丘。<span class='note-inline'>(某甲)</span>比丘為僧行舍羅。白如是。</p>
<p style="margin-left:1em"><span class='note-inline'>(若行者四人。羯磨序執事作兩番白。收者不必白。白<span class='corr'>已</span>。齊出位如前比班。向上一問訊。行者執籌盤在前。收者捧空盤隨後。從座上起次第而行。若行者四人。二人從中左〔在〕分行。一人各徃後二行。或三行起。若聽戒者是稅坐。應起身取籌。若是地坐者。應蹲踞取一莖置空盤內。說欲者記明人數。代取彼籌。若人數多者。應向行籌人云。有若干人與欲。其行者亦應問彼。不得忘錯。如上行<span class='corr'>已</span>。俱徃屏處。細行數之。若有行別住者。亦算彼數。連行者。收者。總算記明有若干人然後收者前行。行者隨後徃至座前。收者在前班或中立定。為首收籌者高聲報云)</span>。</p>
<p>康熈<span class='note-inline'>(某)</span>年<span class='note-inline'>(某)</span>分。第幾<span class='note-inline'>(黑白)</span>半月布薩。座中比丘<span class='note-inline'>(若干)</span>人。</p>
<p style="margin-left:1em"><span class='note-inline'>(報<span class='corr'>已</span>。各放籌盤桌上。行者仍在前班。或中。為首者。如是復云)</span>。</p>
<p>為僧行舍羅竟。<span class='note-inline'>(向上一拜。座上云)</span>善。<span class='note-inline'>(行者齊答)</span>爾。<span class='note-inline'>(拜<span class='corr'>已</span>歸位。若有行行者。呼云)</span>。</p>
<p style="margin-left:1em">行行的進來。<span class='note-inline'>(到<span class='corr'>已</span>。復云)</span>聞磬聲頂禮三拜<span class='note-inline'>(又云)</span>。</p>
<p style="margin-left:1em">兩邊合掌<span class='note-inline'>(拜<span class='corr'>已</span>。長跪。合掌。白文三遍竟。座上云)</span>。</p>
<p>眾僧<span class='corr'>已</span>知。如法行持。<span class='note-inline'>(答)</span>爾<span class='note-inline'>(一叩而起。後坐聽戒。若有二三人。應次第白)</span>。</p>
<p style="margin-left:1em"><span class='note-inline'>(○此乃是有受囑人。有堪能教誡者。無堪能教誡者。及有禮僧足尼來求聽戒者。集僧作法如是。若無受囑人。及禮僧足者。如前答此處無尼來請教誡<span class='corr'>已</span>。座上即問)</span>。</p>
<p>僧今和合。何所作為。<span class='note-inline'>(答)</span>誦戒羯磨。<span class='note-inline'>(座上云)</span>既誦戒羯磨。應當先行舍羅。眾中<span class='corr'>已</span>受差者。起座為僧作法。</p>
<p style="margin-left:1em"><span class='note-inline'>(此乃是律堂誦戒常所行事如是。若無請教誡尼人者。集僧皆准此。其未差者。差。及出班禮儀。并單白行籌等式。盡如前行。行者於此白僧。法亦同上)</span>。</p>
</div>
<div class='div-other'><a id='mulu20' />
<p class='h3'>八白時誦戒法</p><p style="margin-left:1em"><span class='note-inline'>(律云。其誦戒者。應先作單白和僧<span class='corr'>已</span>。然後說戒。即當合掌。作如是白)</span>。</p>
<p>大德僧聽。今<span class='note-inline'>(〔無〕白)</span>月十<span class='note-inline'>(四五)</span>日眾僧說戒。若僧時到。僧忍聽。和合說戒。白如是。</p>
<p style="margin-left:1em"><span class='note-inline'>(若有因緣。欲一廣。一略者。座上應告大眾師言)</span>。</p>
<p>和尚說今日有<span class='note-inline'>(某)</span>事。廣大略小。<span class='note-inline'>(或云)</span>廣小略大<span class='note-inline'>(說<span class='corr'>已</span>)</span>。</p>
<p style="margin-left:2em">撫尺云。</p>
<p>諸大德。春分三月<span class='note-inline'>(季中有閏當言四月)</span>日為一時。</p>
<p style="margin-left:1em"><span class='note-inline'>(按西域國法。四月日為一時。從臘月十六日。至四月十五日。為春分。四月十六日。至八月十五日。為夏分。八月十六日。至臘月十五日為冬分。無有秋分。西域三時。東震四季。期所改者。按此方國法也)</span>。</p>
<p style="margin-left:2em">半月日<span class='corr'>已</span>過。</p>
<p style="margin-left:1em"><span class='note-inline'>(依西域。臘月盡誦戒。則云半月日<span class='corr'>已</span>過。正月半。則云一月日<span class='corr'>已</span>過。正月盡誦戒。則云一月半日<span class='corr'>已</span>過。餘可准知。今順此方。則正月十五日誦戒。為半月日<span class='corr'>已</span>過。餘例可曉。其夏秋冬。並如上)</span>。</p>
<p>少一夜。餘有<span class='note-inline'>(一半)</span>夜。兩月半日在。</p>
<p style="margin-left:1em"><span class='note-inline'>(少一夜者。西域一年分三時。每一時中。一定第三黑半月少一夜。是正月小也。若第七黑半月少一夜者。是三月小也。夏。冬。准算可知。一年定少六夜。此方曆數不定。須照月而言。逢月小誦戒。則云少一夜。若月大。則不必言矣。餘有一夜者。若白日誦戒。則本日一夜還在。則可言餘。若白日有緣。至初夜分誦者。應云餘有半夜。若到中夜亥時誦者。此句則不必言矣。以布薩本日夜分盡去。更無可餘故。律云。不得在後夜布薩。是也。兩月半月在者。是正月十五日誦戒。謂春分既過半月。三月之數。惟存兩月半日在矣。餘可准知。此不繁例)</span>。</p>
<p>老死至近。佛法欲滅。諸大德。為得道故。一心勤求精進。所以者何。諸佛一心勤求精進故。得阿耨多羅。三藐三菩提。何況餘善法。各趂強徤時。努力勤修善。如何不求道。安可須待老。欲何樂乎。是日<span class='corr'>已</span>過。命亦隨減。如少水魚。斯有何樂。</p>
<p>諸大德。我今欲說波羅提木叉戒。汝等諦聽。善思念之。若自知有犯者。即應白懺悔。不犯者。默然。默然者。知諸大德清淨。若有他問者。亦如是答。如是比丘在眾中。乃至三問。憶念有罪不懺悔者。得故妄語罪。故妄語者。佛說障道法。若彼比丘憶念有罪。欲求清淨者應懺悔。懺悔得安樂。諸大德。我<span class='corr'>已</span>說戒經序。<span class='note-inline'>(撫尺云)</span>。</p>
<p>今問諸大德。是中清淨否。<span class='note-inline'>(三問<span class='corr'>已</span>)</span>諸大德。是中清淨默然故。是事如是持。</p>
<p style="margin-left:1em"><span class='note-inline'>(若廣小。略大者。有八處問清淨。一一皆如戒序問法。如是從初篇高聲朗誦至卷終。即舉誦菩薩戒佛名。及聞經偈<span class='corr'>已</span>。即問和集白。略誦大乘。若略小。廣大者。戒序問清淨<span class='corr'>已</span>。即如是誦)</span>。</p>

<table>
<tr><td/>
<td>四波羅夷</td>
<td/>
</tr>
<tr><td/>
<td>十三僧伽婆尸沙</td>
<td/>
</tr>
<tr><td/>
<td>二不定</td>
<td/>
</tr>
<tr><td/>
<td>三十尼薩耆波逸提</td>
<td/>
</tr>
<tr><td>諸大德是</td>
<td/>
<td>法僧常聞半月半月</td>
</tr>
<tr><td/>
<td>九十波逸提</td>
<td/>
</tr>
<tr><td/>
<td>四波羅提提舍尼</td>
<td/>
</tr>
<tr><td/>
<td>眾學戒</td>
<td/>
</tr>
<tr><td/>
<td>七滅諍</td>
<td/>
</tr></table><p>說戒經中來。<span class='note-inline'>(撫尺云)</span>今問諸大德。是中清淨否<span class='note-inline'>(三問<span class='corr'>已</span>)</span>。</p>
<p>諸大德。是中清淨默然故。是事如是持。</p>
<p style="margin-left:1em"><span class='note-inline'>(如是八處問清淨<span class='corr'>已</span>。即舉誦大乘戒佛號。及開經偈。廣誦大乘。若二部俱廣者。誦<span class='corr'>已</span>。即舉誦戒功德殊勝行等偈。大眾同和迴向畢。其迎請者起座。先禮佛一拜。誦者下座。亦禮佛一拜。迎請者云)</span>。</p>
<p>送師傳歸寮。<span class='note-inline'>(答)</span>不勞<span class='note-inline'>(師出<span class='corr'>已</span>。大眾齊禮佛一拜。次第各散)</span>。</p>
<p style="margin-left:1em"><span class='note-inline'>(其知事人。將所辨具。或收舉在衣處。或仍舊留在堂中。遣人照看。待誦大乘戒。勿令遺失)</span>。</p>
</div>
<div class='div-other'><a id='mulu21' />
<p class='h3'>九續誦大乘法</p><p style="margin-left:1em"><span class='note-inline'>(其日若無因緣所羈者。兩乘廣誦。准律明制。於布薩堂誦比丘戒竟。遵梵網經。移座佛殿說菩薩戒。若座上有佛供者。則不必移。就於彼處誦之。以諸佛道同故。若在一時誦者。准小乘集〔自〕法即是。大乘白法。不行亦可。時至鳴鐘三下。或如前打法。菩薩比丘聞<span class='corr'>已</span>。各披大衣。整儀入堂。仍如前序戒而立。首領執香。二引禮鳴磬。如前法。請一具德學菩薩比丘誦大乘戒。或是前人。或另請。師至堂中。及迎請等儀。一一如前。維那舉云)</span>。</p>
<p>香雲蓋菩薩摩訶薩<span class='note-inline'>(第二。第三。添南無念。三稱<span class='corr'>已</span>。次舉)</span>。</p>
<p>南無千華臺上盧舍那佛<span class='note-inline'>(三稱。再舉)</span></p>

<div class="lg regular"><div class='lg-row'>無上甚深微妙法　百千萬劫難遭遇</div>
<div class='lg-row'>我今見聞得受持　願解如來真實義</div>
</div><p style="margin-left:3em">撫尺問云。</p>
<p>菩薩比丘僧集否。<span class='note-inline'>(答)</span>菩薩比丘僧<span class='corr'>已</span>集　和合否。<span class='note-inline'>(答)</span>和合　未受菩薩戒者出否。<span class='note-inline'>(答)</span>此中無有未受菩薩戒者。<span class='note-inline'>(若兩乘一座誦者。有單受比丘戒者遣出。座上問時。應答)</span><span class='corr'>已</span>出　不來諸菩薩比丘。說欲及清淨有否。<span class='note-inline'>(若有。答)</span>有。<span class='note-inline'>(說法如前。惟加菩薩二字)</span>。</p>
<p>僧今和合。何所作為。<span class='note-inline'>(答)</span>誦菩薩戒羯磨<span class='note-inline'>(即單白和僧)</span>。</p>
<p>大德菩薩僧聽。今<span class='note-inline'>(黑白)</span>月十<span class='note-inline'>(四五)</span>日布薩。若僧時到。僧忍聽。和合誦菩薩戒。白如是。</p>
<p style="margin-left:1em"><span class='note-inline'>(白<span class='corr'>已</span>。有菩薩沙彌。呼彼一齊進堂。向上作禮三拜。徃後序坐聽戒)</span>。</p>
<p style="margin-left:2em">撫尺云。</p>
<p>諸佛子等。合掌至心聽。我今欲說諸佛大戒序。眾集默然聽。自知有罪當懺悔。懺悔則安樂。不懺悔罪益深。無罪者默然。默然故。當知眾清淨。諸大德諦聽。佛滅度後。於像法中。應當尊敬波羅提木叉。波羅提木叉者。即是此戒。持此戒者。如暗遇明。如貧得寶。如病者得瘥。如囚繫出獄。如遠行者得歸。當知此戒。則是眾等大師。若佛住世。無異此也。怖心難生。善心難發。故經云。勿輕小罪以為無殃。水滴雖微漸盈大器。剎那造罪殃墮無間。一失人身萬劫不復。壯色不停。猶如奔馬。人命無常過於山水。今日雖存明亦難保。眾等各各一心勤修精進。慎勿懈怠懶墮。睡眠縱意。夜即攝心。存念三寶。莫以空過徒設疲勞後生深悔。眾等各各一心謹依此戒。如法修行。應當學。</p>

<div class="lg regular"><div class='lg-row'>歸命盧舍那　十方金剛佛　亦禮前論主</div>
<div class='lg-row'>當覺慈氏尊　今說三聚戒　菩薩咸共聽</div>
<div class='lg-row'>戒如大明燈　能消長夜暗　戒如珍寶鏡</div>
<div class='lg-row'>照法盡無餘　戒如摩尼珠　雨物濟貧窮</div>
<div class='lg-row'>離世速成佛　惟惟法為最　是故諸菩薩</div>
<div class='lg-row'>應當勤護持</div>
</div><p>諸大德。我<span class='corr'>已</span>說菩薩戒序竟。<span class='note-inline'>(撫尺云)</span>今問諸大德。是中清淨否。<span class='note-inline'>(三問)</span>諸大德是中清淨默然故。是事如是持。</p>
<p style="margin-left:1em"><span class='note-inline'>(然後高聲朗誦。句義了然。若廣誦者。從經題乃至八萬威儀品當廣明。撫尺問清淨。其四十八輕。前三十逢十戒處問。後十八。至九戒<span class='corr'>已</span>問。誦完。迴向。各次第去。若略誦大乘者。戒序問清淨<span class='corr'>已</span>。即云)</span>。</p>
<p>佛說梵網經。菩薩心地品之下。佛告諸佛子言。有十重波羅提木叉。若受菩薩戒。不誦此戒者。非菩薩。非佛種子。我亦如是誦。一切菩薩<span class='corr'>已</span>學。一切菩薩當學。一切菩薩今學。我<span class='corr'>已</span>略說菩薩波羅提木叉相貌。應當學。敬心奉持。</p>

<ul class="">
<li>第一殺戒</li>

<li>第二盜戒</li>

<li>第三婬戒</li>

<li>第四妄語戒</li>

<li>第五沽酒戒</li>

<li>第六說四眾過戒</li>

<li>第七自讚毀他戒</li>

<li>第八慳惜加毀戒</li>

<li>第九瞋心不受悔戒</li>

<li>第十謗三寶戒</li>
</ul><p>如是十戒應當學敬心奉持。八萬威儀品當廣明。<span class='note-inline'>(撫尺<span class='corr'>云</span>)</span>今問諸大德。是中清淨否。<span class='note-inline'>(三問<span class='corr'>已</span>)</span>諸大德。是中清淨默然故。是事如是持。<span class='note-inline'>(即云)</span>佛告諸菩薩言。<span class='corr'>已</span>說十波羅提木叉竟。四十八輕今當說。</p>

<ul class="">
<li>第一不敬師友戒</li>

<li>第二飲酒戒</li>

<li>第三食肉戒</li>

<li>第四食五辛戒</li>

<li>第五不教悔罪戒</li>

<li>第六不供給請法戒</li>

<li>第七懈怠不聽法戒</li>

<li>第八背大向小戒</li>

<li>第九不看病戒</li>

<li>第十畜殺眾生具戒</li>
</ul><p>如是十戒應當學。敬心奉持。下六度品中廣明。<span class='note-inline'>(撫尺云)</span>。</p>
<p>今問諸大德。是中清淨否。<span class='note-inline'>(三問<span class='corr'>已</span>)</span>諸大德是中清淨默然故。是事如是持<span class='note-inline'>(即云)</span>。</p>

<ul class="">
<li>第十一國使戒</li>

<li>第十二販賣戒</li>

<li>第十三謗毀戒</li>

<li>第十四放火焚燒戒</li>

<li>第十五僻教戒</li>

<li>第十六為利倒說戒</li>

<li>第十七恃勢乞求戒</li>

<li>第十八無解作師戒</li>

<li>第十九兩舌戒</li>

<li>第二十不行放救戒</li>
</ul><p>如是十戒應當學。敬心奉持。滅罪品中廣明一一戒相。<span class='note-inline'>(撫尺云)</span>今問諸大德。是中清淨否。<span class='note-inline'>(三問<span class='corr'>已</span>)</span>諸大德。是中清淨默然故。是事如是持<span class='note-inline'>(即云)</span>。</p>

<ul class="">
<li>第二十一瞋打報讐戒</li>

<li>第二十二憍慢不請法戒</li>

<li>第二十三憍慢僻說戒</li>

<li>第二十四不習學佛戒</li>

<li>第二十五不善知眾戒</li>

<li>第二十六獨受利養戒</li>

<li>第二十七受別請戒</li>

<li>第二十八別請僧戒</li>

<li>第二十九邪命自活戒</li>

<li>第三十不敬好時戒</li>
</ul><p>如是十戒應當學。敬心奉持。制戒品中廣明。<span class='note-inline'>(撫尺云)</span>今問諸大德。是中清淨否。<span class='note-inline'>(三問<span class='corr'>已</span>)</span>諸大德。是中清淨默然故。是事如是持<span class='note-inline'>(即云)</span>。</p>

<ul class="">
<li>第三十一不行救贖戒</li>

<li>第三十二損害眾生戒</li>

<li>第三十三邪業覺觀戒</li>

<li>第三十四暫念小乘戒</li>

<li>第三十五不發願戒</li>

<li>第三十六不發誓戒</li>

<li>第三十七冐難遊行戒</li>

<li>第三十八乖尊卑次序戒</li>

<li>第三十九不修福慧戒</li>
</ul><p>如是九戒應當學。敬心奉持。梵壇品當廣明。<span class='note-inline'>(撫尺云)</span>今問諸大德。是中清淨否。<span class='note-inline'>(三問<span class='corr'>已</span>)</span>諸大德。是中清淨默然故。是事如是持<span class='note-inline'>(即云)</span>。</p>

<ul class="">
<li>第四十揀擇授戒戒</li>

<li>第四十一為利作師戒</li>

<li>第四十二為惡人說戒戒</li>

<li>第四十三無慙受施戒</li>

<li>第四十四不供養經典戒</li>

<li>第四十五不化眾生戒</li>

<li>第四十六說法不如法戒</li>

<li>第四十七非法制限戒</li>

<li>第四十八破法戒</li>
</ul><p>如是九戒應當學。敬心奉持。<span class='note-inline'>(撫尺云)</span>今問諸大德。是中清淨否。<span class='note-inline'>(三問<span class='corr'>已</span>)</span>諸大德。是中清淨默然故。是事如是持南無千華臺上盧舍那佛。</p>
<p>誦戒功德殊勝行<span class='note-inline'>(云云)</span>　　<span class='note-inline'>(其下座禮佛。及出散等儀。如前)</span>。</p>
</div>
<div class='div-other'><a id='mulu22' />
<p class='h3'>十難緣略說法<span class='note-inline'>(出僧祇律)</span></p><p style="margin-left:1em"><span class='note-inline'>(佛言。說戒之日。有八難事起。隨緣遠近。應略說之。若難事捉近。連戒序。亦不得說者。當如是白)</span>。</p>
<p>諸大德。今<span class='note-inline'>(黑白)</span>月十<span class='note-inline'>(四五)</span>日布薩時。各正身口意。莫放逸。</p>
<p style="margin-left:1em"><span class='note-inline'>(說<span class='corr'>已</span>。各散)</span>。</p>
<p style="margin-left:2em">告清淨法</p>
<p style="margin-left:1em"><span class='note-inline'>(律云。說戒日客比丘來若少者。當告舊比丘清淨。應如是白)</span>。</p>
<p>大德僧聽。我比丘<span class='note-inline'>(某甲)</span>清淨<span class='note-inline'>(一說)</span>。</p>
<p style="margin-left:1em"><span class='note-inline'>(若說戒序竟。方陳此言。必有犯者。畢過告僧<span class='corr'>已</span>。餘者次第聽)</span>。</p>
</div>
<div class='div-other'><a id='mulu23' />
<p class='h3'>十一對首說戒法</p><p style="margin-left:1em"><span class='note-inline'>(佛言。若一比丘住。於說戒日。至布薩堂。如前辨具<span class='corr'>已</span>若客比丘來有五人。如僧法誦戒。若但四人。集白誦戒。不受欲。若但三人。各三語說戒。應具修威儀。對二比丘作如是言)</span>。</p>
<p>二大德憶念。今僧十<span class='note-inline'>(四五)</span>日說戒。我<span class='note-inline'>(某甲)</span>清淨<span class='note-inline'>(三說)</span>。</p>
<p style="margin-left:1em"><span class='note-inline'>(餘二比丘。亦如是互作此法。若但二比丘者。亦准此法作之。惟除二字。說<span class='corr'>已</span>。隨誦大小乘律)</span>。</p>
</div>
<div class='div-other'><a id='mulu24' />
<p class='h3'>十二心念說戒法</p><p style="margin-left:1em"><span class='note-inline'>(佛言。一比丘住處。於說戒日。如前辨具<span class='corr'>已</span>。待客比丘。若無來者。應具修威儀。長跪。合掌。心念口言)</span>。</p>
<p>今僧十<span class='note-inline'>(四五)</span>日說戒。我<span class='note-inline'>(某甲)</span>清淨<span class='note-inline'>(三說<span class='corr'>已</span>。然後誦大小乘律)</span>。</p>
</div>
<div class='div-other'><a id='mulu25' />
<p class='h3'>十三集結小界法</p><p style="margin-left:1em"><span class='note-inline'>(律云。若布薩日。於道路中止。應和集一處說戒。或眾僧不得和合者。隨同師善友。下道各集在一處結小界說戒。此乃是開緣也。其眾僧眾一處<span class='corr'>已</span>。應作前方便答云。結小界說戒羯磨。惟除說欲。及行舍羅等二法不作)</span>。</p>
<p>大德僧聽。今有爾許比丘集。若僧時到。僧忍聽。結小界。白如是。</p>
<p>大德僧聽。今有爾許比丘集。結小界。誰諸長老忍。爾許比丘集結小界者默然。誰不忍者說。僧<span class='corr'>已</span>忍。聽爾許比丘集結小界竟。僧忍默然故。是事如是持。</p>
<p style="margin-left:1em"><span class='note-inline'>(律云。小界並無外相。即身所坐之處。以為界體。羯磨文中牒之。自顯標相。故云。今有爾許比丘集結小界也。白羯磨<span class='corr'>已</span>。所誦之法。一一皆如僧法中作)</span>。</p>
</div>
<div class='div-other'><a id='mulu26' />
<p class='h3'>十四說<span class='corr'>已</span>解界法</p><p style="margin-left:1em"><span class='note-inline'>(律云。時說比丘結界。不解而去。佛言。不應不解而去應作白二羯磨解。當復作前方便問云)</span>。</p>
<p>僧集。和合。未受具戒者出。僧今何所作為。<span class='note-inline'>(答)</span>。</p>
<p>解界羯磨<span class='note-inline'>(答<span class='corr'>已</span>。即應如是白云)</span>。</p>
<p>大德僧聽。今有爾許比丘集。若僧時到。僧忍聽。解此處小界。白如是。</p>
<p>大德僧聽。今有爾許比丘集。解此處小界。誰諸長老忍。僧解此處小界者默然。誰不忍者說。僧<span class='corr'>已</span>忍。解此處小界竟。僧忍默然故。是事如是持。</p>
<p style="margin-left:1em"><span class='note-inline'>(如是解<span class='corr'>已</span>。收拾供具畢。聽各各去)</span>。</p>
<p style="margin-left:1em">律云。非羯磨地。行僧事者。得越毗尼罪。僧事<span class='corr'>已</span>畢。小界不解而去者。突吉羅。</p>
</div></div>
<div class='div-other'><a id='mulu27' />
<p class='h2'>○第三受籌結夏篇<span class='note-inline'>(六法)</span></p>
<div class='div-other'><a id='mulu28' />
<p class='h3'>初灑掃敷座法</p><p style="margin-left:1em"><span class='note-inline'>(准根本百一羯磨云。安居前一日。授事人應掃塗房舍。令清淨<span class='corr'>已</span>。於大食小食上。當告白云)</span>。</p>
<p>諸大德。明日僧伽作夏安居。所有諸事。咸應思念<span class='note-inline'>(一說)</span>。</p>
<p style="margin-left:1em"><span class='note-inline'>(至日若不白者。方丈前懸牌一面。上書今日受籌。明日安居。八大字。具知事者。於集眾處。令淨人掃灑<span class='corr'>已</span>。於正中上面。供娑婆教主本師釋迦尼牟佛位。下面朝上左隅。供護法韋駄尊天位。並須香花羅列。燈燭幃煌。左右敷眾僧座。上面左隅。敷和尚座。於正中設一低桌。看人多少可為辨籌幾盤。應置二大籌。一者。先行佛位。二者。最後行護法韋駄尊天位。其籌不得粗惡曲戾。五分律云。極短並五極指。長一拳肘。簏不過小指。細不減粗箸。以香水洗過。放淨盤中。鮮花覆上。應設二籌盤。二空盤。人多者。四籌盤。四空盤。放低卓上。整齊擺好。若伽藍大者。先應差堪能者受欲。待彼回堂<span class='corr'>已</span>。時至鳴椎。此是打鐘三下。盡集界內僧)</span>。</p>
</div>
<div class='div-other'><a id='mulu29' />
<p class='h3'>二安詳聚集法</p><p style="margin-left:1em"><span class='note-inline'>(時諸比丘。聞揵椎聲<span class='corr'>已</span>。各〔彼□〕多羅僧。肅靜威儀。手持坐具。雁行而出。至作法處。先禮佛一拜。各序戒次端立。不得高聲講話。笑語喧譁。如兵奴法。若有行行人。應遣在最後一行。自取墊子而敷。其方丈侍者。亦俱先出到作法處。各序次而認位<span class='corr'>已</span>。以坐具放在墊于上作記。然後著二人回方丈。隨侍和尚出來。不然。眾中序定位次。又要移〔動〕。彼此不怡。其自恣。非受功德衣兩法亦如是。眾僧集<span class='corr'>已</span>。上座應問一聲。大眾可曾濟否。有人答<span class='corr'>已</span>。方去迎請)</span>。</p>
</div>
<div class='div-other'><a id='mulu30' />
<p class='h3'>三次序迎請法</p><p style="margin-left:1em"><span class='note-inline'>(大眾齊集<span class='corr'>已</span>。上座執香。二引請鳴磬隨後。戒長者出眾六人。或八人。少者四人。往方丈請和尚。其執香者走中門。餘者傍退。對面而立。待和尚至公位前。迎請者前後兩班。執香者站在居中。一齊向上。頂禮三拜。或一拜。問訊<span class='corr'>已</span>。末後先行。引磬在後。序次而打。聲盡方鳴。香又次後走出中門。到集眾所。執香者在下面右邊班尼對韋䭾座立。請者各歸本位前立。二引磬領和尚到佛位前。問訊。胡跪。拈香三辨。起身再一問訊。轉身下先一兩步。居中向上。禮佛三拜。二引磬站在佛座前。次第而鳴。禮<span class='corr'>已</span>即轉身下走。引和尚到韋䭾前。先一問訊。拈香三辨。再三問訊<span class='corr'>已</span>。和尚轉身上行歸位面立。引請。及侍者亦各歸位。首領上香<span class='corr'>已</span>。大眾一齊向上排班)</span>。</p>
</div>
<div class='div-other'><a id='mulu31' />
<p class='h3'>四禮拜歸位法</p><p>和尚云。至誠作觀禮拜。求諸佛菩薩慈悲加被。九旬之中。精勤辨道。無諸魔障。<span class='note-inline'>(大眾禮佛三拜問訊<span class='corr'>已</span>。上座云)</span>轉身向下問訊韋䭾。和尚云。至誠問訊。願為擁護。使我等內魔無嬈。外障潛消。<span class='note-inline'>(三問訊<span class='corr'>已</span>。知事者云)</span>轉身向上。頂禮和尚三拜。<span class='note-inline'>(尚云)</span>禮佛。<span class='note-inline'>(或云)</span>禮佛一拜。<span class='note-inline'>(拜<span class='corr'>已</span>)</span>和尚云。各序坐。</p>
<p style="margin-left:1em"><span class='note-inline'>(說<span class='corr'>已</span>。和尚坐下。眾人歸位。放下坐具。脫屣上墊。右手撩衣。左手按後墊子上。從容而下。跏趺端坐。以衣覆好。在大眾中。威儀須肅。勿致招愆。和尚於此處開示<span class='corr'>已</span>。乃至云)</span>。</p>
<p>今差<span class='note-inline'>(某)</span>大德。<span class='note-inline'>(某)</span>大德行籌。<span class='note-inline'>(某)</span>大德。<span class='note-inline'>(某)</span>大德收籌。我今集僧後。次第作法。</p>
</div>
<div class='div-other'><a id='mulu32' />
<p class='h3'>五集白差使法</p><p>僧集否<span class='note-inline'>(答)</span>僧<span class='corr'>已</span>集　和合否　和合　未受具戒者出否　是中無有未受具戒者　不來諸比丘說欲有否<span class='note-inline'>(持欲者答)</span>有。<span class='note-inline'>(即出位正中。向上一拜。長跪。合掌。高聲說云)</span>。</p>
<p>大德僧聽。眾多比丘。我受彼欲。彼如法僧事。與欲受籌。<span class='note-inline'>(一說尚云)</span>善。<span class='note-inline'>(答)</span>爾<span class='note-inline'>(一叩而起。問訊。歸位。若有第二人。亦如是說)</span>。</p>
<p>僧今和合。何所作為。<span class='note-inline'>(答)</span>受籌羯磨。</p>
<p>和尚云。作法者白<span class='note-inline'>(羯磨師起座。向上一拜。或免。即止。合掌白云)</span>。</p>
<p>大德僧伽聽。今僧伽十六日欲作夏安居。若僧伽時至聽者。僧伽應許。僧伽今日受籌。明日安居。白如是。</p>
<p style="margin-left:1em"><span class='note-inline'>(作是白<span class='corr'>已</span>。若行籌人未曾差者。如布薩法中。作白二羯磨差之。若<span class='corr'>已</span>受差者。即齊起座作法)</span>。</p>
</div>
<div class='div-other'><a id='mulu33' />
<p class='h3'>六白行舍羅法</p><p style="margin-left:1em"><span class='note-inline'>(行籌。同收籌者。俱起坐。整儀。居中向上。行者前立。收者後站。前後兩行。人少一班。齊禮一拜。若當時受差者。和尚說過。即應起坐。先禮一拜。歸位坐下。待差過。再同收籌者齊出眾如前一拜。仍復本位。為首行籌者。合掌作單白<span class='corr'>已</span>。然後同收者起坐。如前站班一問訊。各人擎盤。行者前行。空盤隨後。俱至佛前。左右對立。要恰好。不得太近佛桌。身背和尚。亦不得太遠。使行者手不相及。第一收籌盤。在班頭上立。維那以籌盤放空盤上。至誠禮佛三拜。問訊。長跪。取一大籌。雙手橫捧。高聲報云)</span>。</p>
<p>康熈<span class='note-inline'>(某)</span>年。夏三月。安居會上中天教主。本師釋迦牟尼佛。受第一籌。</p>
<p style="margin-left:1em"><span class='note-inline'>(說<span class='corr'>已</span>。放在桌上。起立一拜。持自籌盤。收者以空盤放彼籌盤上。禮佛三拜。問訊。長跪。雙手收籌置空盤內。再禮佛一拜。然後〔待〕盤。先省和尚。次行大眾。分其左右。從上座。起次第而行。受者應蹲踞取籌放空盤內。說欲者。代收。如多者。報數。如是行<span class='corr'>已</span>。若有沙彌結夏。准律所明。彼和尚。或阿闍黎。代取。如多者。應先遣在一處候。待行籌<span class='corr'>已</span>。令彼進來。呼云)</span>。</p>
<p>諸沙彌。次第而進。<span class='note-inline'>(沙彌聞<span class='corr'>已</span>。整肅威儀。至作法處。向上排班。復云)</span>聞磬聲頂禮三拜。起具。問訊。</p>
<p style="margin-left:1em"><span class='note-inline'>(引禮送彼徃末行序立。待行盤已。方坐。其籌盤俱徃韋䭾前左右班立。維那仍以籌盤放收籌盤上。至誠三問訊。如前雙手哲一大籌。高聲報云)</span>。</p>
<p>康熈<span class='note-inline'>(某)</span>年。夏三月。安居會上護法韋䭾尊天。受最後籌。</p>
<p style="margin-left:1em"><span class='note-inline'>(說<span class='corr'>已</span>。放在桌上。再一問訊。然後自捧籌盤。收籌者以盤放行籌盤上。向韋天三問訊<span class='corr'>已</span>。雙手取籌放盤內再一問訊。俱到屏處數明。看行行者幾人。沙彌若干連行者。收者。共算多少。記清<span class='corr'>已</span>。收者前行。至僧中前立一班。行者後立一班。為首收籌者。高聲報云)</span>。</p>
<p style="margin-left:1em;text-indent:-1em">康熈<span class='note-inline'>(某)</span>年。夏三月。安居會上。座中比丘<span class='note-inline'>(幾)</span>百<span class='note-inline'>(幾)</span>十<span class='note-inline'>(幾)</span>人。沙彌<span class='note-inline'>(若干人)</span><span class='note-inline'>(報<span class='corr'>已</span>。各以盤放桌上。行者仍在前班。收者照舊後班。維那復云)</span>。</p>
<p>為僧行舍羅竟。<span class='note-inline'>(尚云)</span>善。<span class='note-inline'>(行者齊答)</span>爾<span class='note-inline'>(一拜歸位)</span>。</p>
<p>和尚示云。同居大眾。<span class='corr'>已</span>知此處今夏有若干人安居。以後誦戒。期中不必行籌了。各人收攝身心。九旬之中。努力為道。受籌<span class='corr'>已</span>竟。念偈回向<span class='note-inline'>(舉云)</span>。</p>
<p>受籌功德殊勝行<span class='note-inline'>(云云)</span>。</p>
<p style="margin-left:1em"><span class='note-inline'>(大眾念回向偈畢。各人起坐。二引請仍到佛前立。和尚禮佛三拜<span class='corr'>已</span>。二引磬前鳴。到韋天前。和尚三問訊。即回方丈。大眾向上排班。禮佛三拜。轉身向下。三問訊韋天<span class='corr'>已</span>。為首者云)</span>。</p>
<p>大眾到方丈頂禮和尚。<span class='note-inline'>(尚云)</span>免禮。<span class='note-inline'>(或云)</span>各回。</p>
<p style="margin-left:1em"><span class='note-inline'>(然後次第各散。其知事人。應遣年少比丘。或求寂。將所供佛位。及韋天像。禮拜問訊<span class='corr'>已</span>。請送原處。其所辨之具。亦各收藏本處畢。自<span class='corr'>己</span>方回。然招提僧物。體徧十方。當護如眼目。全在知事料理。用度仔細。如<span class='corr'>己</span>物照管。便無過咎。適或遺落損壞者。則慢惰之愆。非淺鮮也)</span>。</p>
</div></div>
<div class='div-other'><a id='mulu34' />
<p class='h2'>○第四依止安居篇<span class='note-inline'>(<span class='corr'>七</span>法)</span></p>
<div class='div-other'><a id='mulu35' />
<p class='h3'>初鳴椎集眾法</p><p style="margin-left:1em"><span class='note-inline'>(安居日期。大眾雖悉。恐不盡知。於方丈門前。再懸牌一面。上書安居二大字。侍者埋爐。敷座。在方丈中。其受事人。於方丈門外。傍設一小桌。預辨紙筆等於此。以便登記大眾日課及戒臘次序。將二板時。先對大殿主。及韋䭾殿主云點燭開中門。待二板鳴。教打鐘三下。隻安居者登殿)</span>。</p>
</div>
<div class='div-other'><a id='mulu36' />
<p class='h3'>二拈香禮佛法</p><p style="margin-left:1em"><span class='note-inline'>(同居大眾。聞揵椎聲。各搭七衣。手持坐具。整肅威儀。雲集殿上〔如〕事者看內外盡集<span class='corr'>已</span>。維那打磬二下。二引禮鳴擊。走中間兩頰門出。徃方丈請和尚。見時應禮一拜。若迎出門者。則不必禮。一侍者捧爐在和尚前行。二引磬又在前。和尚到殿門。迎請者仍進傍門。序左右班次立。侍者捧爐直進中門。放供桌上。和尚從容進門。維那抑磬舉云)</span>。</p>
<p>爐香作爇<span class='note-inline'>(云云)</span>。</p>
<p style="margin-left:1em"><span class='note-inline'>(香贊。鳴引磬唱。和尚問訊<span class='corr'>已</span>。徃右邊上。至爐前。再一問訊。跪下。拈香三辨。起立。問訊轉身從左邊下至居中。向上禮佛三拜<span class='corr'>已</span>。香雲葢菩薩三稱隨完。和尚徃佛座左邊立。大眾一齊向上排班禮佛)</span>。</p>
<p>和尚云。至誠禮拜。懇禱諸佛。願慈光加被。夏中精進修行。</p>
<p style="margin-left:1em"><span class='note-inline'>(大眾禮佛三拜<span class='corr'>已</span>。二引磬先領大眾出兩傍門。徃韋䭾殿前站班。具職事在後行。從小至大。二引磬仍在香爐前行。引和尚至韋䭾殿前。侍者捧爐進中門。放供桌上。傍側立。維那舉)</span>。</p>
<p>韋䭾天將<span class='note-inline'>(云云)</span>普眼菩薩摩訶薩。摩訶般若波羅蜜。</p>
<p style="margin-left:1em"><span class='note-inline'>(大眾同唱。和尚近爐前問訊。拈香三辨。再三問訊。贊隨完。和尚傍立。大眾向上排班。至誠三問訊)</span>。</p>
<p>和尚云。至誠問訊。仰祈護祐。使我等九旬修道。魔障潛消。<span class='note-inline'>(問訊<span class='corr'>已</span>隨掩中間首領云)</span>頂禮和尚三拜。<span class='note-inline'>(或云)</span>往方丈頂禮和尚。<span class='note-inline'>(尚或)</span>免禮<span class='note-inline'>(或云)</span>一拜。此所謂依止律師。求其指引。一切時中所作所為。修道用心之法。<span class='note-inline'>(拜<span class='corr'>已</span>)</span>和尚云。各人次序來安居。首領在外。大家照管<span class='note-inline'>(和尚進方丈。上座師。或羯磨師。一人隨進)</span>。</p>
</div>
<div class='div-other'><a id='mulu37' />
<p class='h3'>三對首安居法<span class='note-inline'>(復二)</span></p>
<div class='div-other'><a id='mulu38' />
<p class='h4'>初依處不依人</p><p style="margin-left:1em">依處不依人者。謂主法者。及諸知律之上座也。大凡主司律法之人。為眾所依。位居師承。不類餘眾。上座。乃眾中之領袖。是知法之尊宿。雖不主法非依學輩。是以安居問答少異。謂但可依處。而不依人也。若不別列儀式。則臨時無有定據。倘自謂居尊。不向他人對首白辭。則不名結夏。云何自恣。云何算臘。若自作心念安居。律制有人不得。所以對首安居法不可缺也。惟不問依人為異。故爾應如是作。主法者。先應安居<span class='corr'>已</span>。然後受他安居。</p>
<p style="margin-left:1em"><span class='note-inline'>(其所對之人。若非弟子輩。則彼此一拜<span class='corr'>已</span>。對首立云)</span>。</p>
<p>大德。一心念。我比丘<span class='note-inline'>(某甲)</span>。今依<span class='note-inline'>(某)</span>僧伽藍。前三月夏安居。<span class='note-inline'>(三說。所對者云)</span>善。<span class='note-inline'>(主法者答)</span>爾。</p>
<p style="margin-left:1em"><span class='note-inline'>(仍彼此一拜。若所對之人是弟子者。惟受禮為異。其上座向主法者安居。答法亦爾。由彼此皆明律典。故不依人也。若仍依人安居者。便墮弟子之列矣。如律所明。授經阿闍黎者。乃至聞一四句偈。皆名師長。依止阿闍黎者。乃至經一宿。便名依〔比〕師。況九十日中。豈無一法而教誡耶。若不以弟子禮而待。便乖律制。如果能於毗尼藏通達無礙。令行弟子禮者。此或不伏。所以如是安居。則人情佛制。兩不相違。是所宜也。若不知開遮持犯。為〔薩〕羯磨者。雖是上座。事不同科。當如後例)</span>。</p>
</div>
<div class='div-other'><a id='mulu39' />
<p class='h4'>次依處必依人</p><p style="margin-left:1em">依處依人者。謂不知律法之上座。及弟子也。本律云。夏中當依第五律師。一。誦戒序。乃至三十事。二。誦戒序。乃至九十事。三。廣誦戒毗尼。四。廣誦二部戒毗尼。五。廣誦毗尼。若違。波逸提。餘時當依四種律師。違者突吉羅。根本律云。若苾蒭善明三藏。證會三明。<span class='corr'>已</span>除三垢。未滿五夏。亦須依止帥。若生年八十。滿六十夏。於別解脫經。未曾讀誦。不了其義。亦須依止小者。行弟子法。惟除禮拜。十誦律云。若復受戒多歲。不知比丘法者。應盡形壽依止他住。則知如是之人。皆不可不依人安居也。</p>
<p style="margin-left:1em"><span class='note-inline'>(依止師即就坐。安居者隨具一拜。長跪。合掌。作如是白)</span>。</p>
<p>大德。一心念。我比丘<span class='note-inline'>(某甲)</span>。今依<span class='note-inline'>(某)</span>僧伽藍。前三月夏安居。<span class='note-inline'>(三說。師云)</span>知。莫放逸。<span class='note-inline'>(答)</span>受持。<span class='note-inline'>(准律意。依止師應問)</span>依誰持律者。<span class='note-inline'>(答)</span>依<span class='note-inline'>(上)</span>某<span class='note-inline'>(下)</span>某律師。<span class='note-inline'>(師云)</span>有疑當往問。<span class='note-inline'>(答)</span>爾。</p>
<p style="margin-left:1em"><span class='note-inline'>(一叩而起問訊。第二人從中間左頰門入。禮拜。白詞亦如上。<span class='corr'>已</span>安居者。從中間右頰門出。至上日課處。其維那。書記。見彼來。當問。汝師是那年的戒。春夏秋冬。是那一期。有多少臘。安居一夏。為一臘。念佛多少。禮拜。持誦多少。是某堂。或是某單。彼如上答<span class='corr'>已</span>。待書記註明方去。餘安居者。亦如上問答而註。所言序次安居者。先板堂。及學戒堂。次外寮首領。並各行單。後別住人安居。其小眾文皆准上。惟改沙彌二字為異。若常住事冗者。堂內人應讓彼先安幾位。如或無緣。須依次序。不得取溷也。若安居人多者。應差首領。或上座。多幾處作法。其所對之人雖別。而文中所稱律師之名無殊。內外安居竟。其受事人。教打鐘三下。大眾普集佛殿前。禮佛三拜。轉身問訊韋䭾<span class='corr'>已</span>。到方丈前頂禮和尚三拜。左右分班。和尚警策大眾<span class='corr'>已</span>。首領者云)</span>。</p>
<p>大眾向上排班禮謝和尚三拜。<span class='note-inline'>(尚云)</span>一拜。<span class='note-inline'>(或言)</span>免禮。</p>
<p style="margin-left:1em"><span class='note-inline'>(說<span class='corr'>已</span>。各回。待跪課後巡寮。其後安居者。隨到隨作。文亦如上。惟更後字為異)</span>。</p>
</div></div>
<div class='div-other'><a id='mulu40' />
<p class='h3'>四註明日課法</p><p style="margin-left:1em"><span class='note-inline'>(次日維那。同書記。序日課簿。寫法亦有次第。先鐘板堂。次學戒堂。然後外寮首領。及各行單。並諸沙彌。於每人名下。記念佛。持誦。多少。禮拜若干。上寫一號。或某堂。或某寮。序<span class='corr'>已</span>。知事人當執簿徃內外。及各寮對明人數。以使自恣查物。恐有緣出界者。須來去通知。以見身和同住也)</span>。</p>
</div>
<div class='div-other'><a id='mulu41' />
<p class='h3'>五序記臘次法</p><p style="margin-left:1em"><span class='note-inline'>(其日課簿成<span class='corr'>已</span>。再書臘次牌。先寫安居臘次四大字為題。其號乃是序戒面上。每人名下註明某年。某期戒。有夏無夏。從前至後。一一序竟。餘一段寫後安居者。然受再上行別住人。及菩薩求寂。五戒。十戒沙彌。其後安居人。隨到隨上。欵式如前。唯要註明日期以便滿其日數。勿招破夏之愆也)</span>。</p>
</div>
<div class='div-other'><a id='mulu42' />
<p class='h3'>六心念遙依法</p><p style="margin-left:1em">時諸比丘住處。無所依人。不知當云何。往白世尊。佛言。若無所依之人。應心念安居<span class='note-inline'>(心依彼念。口自陳情。非謂不言也)</span>。七日得往還處。遙依人<span class='note-inline'>(時至具儀。心念口言)</span>。</p>
<p>我比丘<span class='note-inline'>(某甲)</span>。今依<span class='note-inline'>(某)</span>處僧伽藍。前三月夏安居。遙依<span class='note-inline'>(某甲)</span>律師<span class='note-inline'>(三說。此心念法。唯前安居開聽。不可以中。後。二法為例也)</span>。</p>
</div>
<div class='div-other'><a id='mulu43' />
<p class='h3'>七請依止師法<span class='note-inline'>(此隨上例)</span></p><p style="margin-left:1em">受戒揵度云。若新受具者。應恒依和尚。順其教授。學持毗尼。時有比丘。和尚命終。若休道。若決意出界外。以無人教授故。種種破戒。作非威儀。佛言。聽有阿闍黎。當求依止。如和尚法。阿闍黎看弟子如子想。弟子看阿闍黎如父想。當共相奉敬瞻視。便得正法久住增益廣大也<span class='note-inline'>(彼求依止者。當具修威儀。如是請云)</span>。</p>
<p>大德。一心念。我<span class='note-inline'>(某甲)</span>。今求大德為依止。願大德。與我作依止。我依大德住<span class='note-inline'>(三說。彼受請<span class='corr'>已</span>。應報言)</span>。</p>
<p>可爾與汝依止。汝莫放逸。<span class='note-inline'>(理應答云)</span>爾。</p>
<p style="margin-left:1em"><span class='note-inline'>(一叩而起。如滿五夏。不能誦戒。羯磨。盡形依止。其執侍之法。如作持明　右比丘二字。准義應加)</span>。</p>
</div></div>
<div class='div-other'><a id='mulu44' />
<p class='h2'>○第五悔過修淨篇<span class='note-inline'>(二法)</span></p>
<div class='div-other'><a id='mulu45' />
<p class='h3'>初親臨審戒法</p><p style="margin-left:1em">自恣前十餘日。如先和尚成規。應打念佛七。於初起日前。先懺悔清淨。以便<span class='corr'>入</span>念佛堂。正顯淨戒為因。淨土為果。欲淨佛土。先淨身心也。此是和尚懺摩。不同半月之式。</p>
<p style="margin-left:1em"><span class='note-inline'>(是日午後。挂懺摩牌。授事人令沙彌。或年少比丘。掃灑處所。敷座燃燈。時至鳴椎。此乃是打鐘三下。或五十四下亦得。大眾聞已。各披七衣。持具。肅儀至作法處。內外集<span class='corr'>已</span>。一首領執香。二引磬隨後。再去首須四人。或六人。多者八人。往方丈請和尚。執香者走中門。餘者側門而進。左右序立。和尚〔問〕引磬聲。即出臥室。至公位前。迎請者向上三拜。尚云一拜。末後先行。引磬在後。執香者在和尚前。至作法所。若〔俱〕佛者。禮三拜<span class='corr'>已</span>。陞座。其座一徃是不供佛。若論懺悔文中云。若有犯者。應對三寶前。發露懺悔。就供亦不妨。首領上香畢。大眾排班。頂禮三拜。問訊<span class='corr'>已</span>。然後分班站定)</span>。</p>
</div>
<div class='div-other'><a id='mulu46' />
<p class='h3'>次具儀呈課法</p><p style="margin-left:1em"><span class='note-inline'>(其受事人。將日課簿。先令一人捧之。然後出眾脫屣展大具。至誠頂禮三拜。問訊。長跪。手捧日課簿。高聲作如是言)</span>。</p>
<p>我<span class='note-inline'>(某甲)</span>奉和尚差將大眾日課。登記簿冊。今者九旬將終。呈白和尚。</p>
<p style="margin-left:1em"><span class='note-inline'>(侍者接日課簿奉於座上。維那起立三拜。和尚應言一拜。起具。問訊復位。此不集和。由犯者自當來說罪故。和尚略着日課簿。并開導畢。有發露者。受事人應逐一記明罪相。令彼各各懺悔竟。方可自恣。問清淨<span class='corr'>已</span>。大眾向上排班。禮謝而退)</span>。</p>
</div></div>
<div class='div-other'><a id='mulu47' />
<p class='h2'>○第六自恣解夏篇<span class='note-inline'>(十一法)</span></p>
<div class='div-other'><a id='mulu48' />
<p class='h3'>初如制採艸法</p><p style="margin-left:1em"><span class='note-inline'>(七月十四日。知事人應令沙彌或淨人。採吉祥草。擇去萎黃。取鮮好者用。以十二葉為一束。若逢閏年。則多一葉。束數隨人多少備之。或兩盤。或四盤。若人多者八盤。籌亦如是。如制備<span class='corr'>已</span>。以便取用)</span>。</p>
</div>
<div class='div-other'><a id='mulu49' />
<p class='h3'>二問緣索欲法</p><p style="margin-left:1em"><span class='note-inline'>(十五日早晨接板<span class='corr'>已</span>。在殿前。或於佛殿。大眾對面而立。上座應作如是白云)</span>。</p>
<p>大德僧聽。今白月十五日。眾僧集某處自恣<span class='note-inline'>(一說)</span>。</p>
<p style="margin-left:1em"><span class='note-inline'>(問訊各回。若白日自恣者。在大食小食上白。若有三寶等事。及病緣者。聽與欲。應差一堪能持欲者。界內各處受之。如界大。夜中要索欲者。應差一二人為伴。毗尼母論云。有五種與欲自恣法。一者今日僧自恣我與僧自恣。二者。我白自恣。三者。為我故自恣。四者若〔日〕不能言者。手作說相。亦得與自恣。五者。語雖不了。亦是與自恣。是名五種與欲自恣法。此是第一種與欲法。應對受者。作如是言)</span>。</p>
<p>大德。一心念。我比丘<span class='note-inline'>(某甲)</span>。如法僧事。與欲自恣<span class='note-inline'>(一說)</span>。</p>
<p style="margin-left:1em"><span class='note-inline'>(律云。若佛。法。病緣。改事而說。如是各處受<span class='corr'>已</span>。仍舊回堂)</span>。</p>
</div>
<div class='div-other'><a id='mulu50' />
<p class='h3'>三敷座請師法</p><p style="margin-left:1em"><span class='note-inline'>(其知事人。令年少比丘。或沙彌。於作法所。舖設眾具。本律云。當於露地自恣。授事人應觀大眾多少。以便取墊子敷眾僧座。仍於正中上面供。釋迦佛牌位。下面朝上左隅供韋䭾位。並須香花羅列。燈燭煒煌。左右敷眾僧座。上面左隅敷和尚位。於中設二低。桌將艸盤置前低桌上。以鮮花覆之。將籌盤放後低桌上。亦以鮮花覆之。敷設<span class='corr'>已</span>畢。索欲者回。鳴椎集僧。此。如誦戒法。打鐘。大眾聞知。各披七衣。手持坐具。整肅威儀。至作法處。禮佛一拜。序戒就位立定。授事人瞻視大眾齊<span class='corr'>已</span>。首領執香。二引磬隨後。再去戒長者四人。或六。八人。徃方丈請和尚。執香者走中門。餘人傍進。和尚出臥室。至公位前。迎請者。頂禮三拜。或一拜<span class='corr'>已</span>。末後前行。至作法處。執香者在下班尾上立。迎請者歸位。二引磬站在佛前。和尚至。先一問訊。跪下拈香<span class='corr'>已</span>。起身再問訊轉下。居中向上。禮佛三拜。侍者站和尚後。拜<span class='corr'>已</span>二引磬領和尚至韋䭾前。和尚到。先一問訊。拈香三辨。再三問訊。和尚轉身上走。歸位而立。引請。侍者。各歸本位。首者上香<span class='corr'>已</span>。大眾向上排班。至誠禮佛三拜。首領者云)</span>。</p>
<p>轉身向下。問訊韋䭾。<span class='note-inline'>(三問訊。復云)</span>轉身向上。頂禮和尚三拜。<span class='note-inline'>(尚云)</span>禮佛。<span class='note-inline'>(或云)</span>禮佛一拜。<span class='note-inline'>(拜<span class='corr'>已</span>。和尚坐下云)</span>各人序坐<span class='note-inline'>(人各脫屣。上墊跏趺)</span>。</p>
</div>
<div class='div-other'><a id='mulu51' />
<p class='h3'>四集僧作辨法</p><p style="margin-left:1em"><span class='note-inline'>(大眾坐<span class='corr'>已</span>。和尚於此開示畢。先作前方便。即問云)</span>。</p>
<p>僧集否。<span class='note-inline'>(答)</span>僧<span class='corr'>已</span>集　和合否　和合　未受具戒者出否。<span class='note-inline'>(答)</span>是中無有未受具戒者　不來諸比丘。說欲有否。<span class='note-inline'>(持欲者於座上合掌。答云)</span>有<span class='note-inline'>(即起座。居中向上一拜。長跪。合掌。白云)</span>。</p>
<p>大德僧聽。眾多比丘。我受彼欲。彼如法僧事。與欲自恣。<span class='note-inline'>(一說。尚云)</span>善<span class='note-inline'>(答)</span>爾<span class='note-inline'>(一叩而起。歸位坐下。和尚問云)</span>。</p>
<p>誰遣比丘尼來請見聞疑三事自恣。<span class='note-inline'>(若無者。答)</span>此處無尼。來請見聞疑三事自恣<span class='note-inline'>(若有乍入伽藍。欲隨喜作法者。當如是答)</span>。</p>
<p>此處無尼來請自恣。但有禮僧足者。<span class='note-inline'>(尚云)</span>喚將來。<span class='note-inline'>(知事者呼)</span>諸比丘尼來。<span class='note-inline'>(尼聞呼名。手持坐具。肅儀而進。維那呼云)</span>一齊向上排班　展大具　聞磬聲頂禮三拜　問訊　長跪　合掌　和尚略宣教誡。</p>
<p>汝等比丘尼諦聽。今乃九旬夏罷之期。說罪除愆之際。五篇禁制。八敬森嚴。凡比丘尼。應當依隨大僧安居。半月乞求教誡。歲終比丘隨意。應須來請自恣。方不負受具登壇。阿難請度。不然。則乖違佛制。徒有其名。爾等當束斂身心。精修善法。以戒為師。謹慎莫放逸。<span class='note-inline'>(答)</span>頂戴受持。<span class='note-inline'>(呼云)</span>一拜而起。後邊去序坐隨喜。</p>
<p style="margin-left:1em"><span class='note-inline'>(略教誡法。律本文缺。臨事必須。理不容默。故錄於此。斯乃是有尼來禮僧足。不請自恣人。如是而作也。若有尼來請自恣者。受囑人問<span class='corr'>已</span>。於本座上合掌。高聲答云)</span>有。<span class='note-inline'>(即起坐整儀至僧中。先禮僧足三拜。長跪合掌為尼代請。當作是白)</span>。</p>
<p>大德僧聽。<span class='note-inline'>(某)</span>處比丘尼僧和合。僧差比丘尼<span class='note-inline'>(某甲)</span>頂禮比丘僧足。來請見聞疑。三事自恣<span class='note-inline'>(三說。一叩而起)</span>。</p>
<p>和尚云。喚將來。<span class='note-inline'>(其授事人。喚尼至僧中。展大具。禮僧足三拜。長跪。合掌。曲身。低頭。白云)</span>比丘尼僧夏安居竟。比丘僧夏安居竟。比丘尼僧說三事自恣。見聞疑罪。大德僧慈愍故語我。我若見罪。當如法懺悔<span class='note-inline'>(三說。良久。大僧上座應云)</span>。</p>
<p>徒眾上下。各並默然者。實由尼等。內勤三業。外無三事。故不見犯。雖然上座有勅。勅諸尼眾。如法自恣。謹慎莫放逸。<span class='note-inline'>(尼答)</span>依教奉行。<span class='note-inline'>(此乃律文如是。若欲語詞圓滿而顯足者。尼當如是白云)</span>比丘僧夏安居竟。<span class='note-inline'>(某)</span>處比丘尼僧夏安居竟。差我比丘尼<span class='note-inline'>(某甲)</span>為比丘尼僧故。說三事自恣。見聞疑罪。大德僧慈愍故語我。我等若見罪。當如法懺悔<span class='note-inline'>(三說。良久)</span>。</p>
<p style="margin-left:2em">和尚勅云。</p>
<p>徒眾上下。各並默然者。實由尼等。內勤三業。外無三事。故不見犯。雖然如是。汝傳教勅。勅諸尼眾。如法自恣。謹慎莫放逸。<span class='note-inline'>(尼答)</span>依教奉行。</p>
<p style="margin-left:1em"><span class='note-inline'>(即禮謝而退。還至本寺。鳴椎集尼僧<span class='corr'>已</span>。當依大僧教勅宣示。一切儀式。俱如教誡正範中行。宣<span class='corr'>已</span>。如法自恣。待尼出<span class='corr'>已</span>。復問云)</span>。</p>
<p>僧今和合何所作為。<span class='note-inline'>(答)</span>自恣羯磨。<span class='note-inline'>(尚云)</span>今差<span class='note-inline'>(某)</span>大德<span class='note-inline'>(某)</span>大德行籌。<span class='note-inline'>(某)</span>大德。<span class='note-inline'>(某)</span>大德收籌。羯磨者作法。</p>
<p style="margin-left:1em"><span class='note-inline'>(此中儀式。俱如受籌法行。故不復出。盤到佛座前。行者禮拜竟。取一大籌。高聲報云)</span>。</p>
<p>康熈<span class='note-inline'>(某)</span>年自恣會上娑婆教主。本師釋迦牟尼佛。受第一籌。</p>
<p style="margin-left:1em"><span class='note-inline'>(大眾行<span class='corr'>已</span>。至韋䭾前。亦如前式。高聲報云)</span>。</p>
<p>康熈<span class='note-inline'>(某)</span>年。自恣會上護法韋駄尊天。受最後籌　<span class='note-inline'>(收籌。報數。盡如前作)</span>。</p>
<p style="margin-left:1em;text-indent:-1em">康熈<span class='note-inline'>(某)</span>年。自恣會上。座中比丘<span class='note-inline'>(幾)</span>百。<span class='note-inline'>(幾)</span>十。<span class='note-inline'>(幾)</span>人。沙彌<span class='note-inline'>(幾)</span>人<span class='note-inline'>(報<span class='corr'>已</span>。以盤俱放桌上。為首行者。高聲復云)</span>。</p>
<p>為僧行舍羅竟。<span class='note-inline'>(向上一拜。尚云)</span>善。<span class='note-inline'>(行者齊答)</span>爾<span class='note-inline'>(問訊歸位)</span>。</p>
</div>
<div class='div-other'><a id='mulu52' />
<p class='h3'>五差受自恣法</p><p style="margin-left:1em">十誦五分。二律皆言並差二人以上。若眾止五人。應前後單差。若六人以上者。一時雙牒。而作羯磨。若眾僧多。欲差四人。或六人。受自恣者。應兩番作白彼此互差。一羯磨差二人。或三人。不得差四人。以滿僧數故。</p>
<p>和尚云。今差<span class='note-inline'>(某)</span>大德。<span class='note-inline'>(某)</span>大德。作受自恣人。羯磨者。次第作白<span class='note-inline'>(二五德人。聞上說<span class='corr'>已</span>。即應出眾。向上一拜。各歸本位。首者白云)</span>。</p>
<p>大德僧聽。若僧時到。僧忍聽。僧差比丘<span class='note-inline'>(某甲某甲)</span>。作受自恣人。白如是。</p>
<p>大德僧聽。僧差比丘<span class='note-inline'>(某甲某甲。)</span>作受自恣人。誰諸長老忍。僧差比丘<span class='note-inline'>(某甲某甲)</span>。作受自恣人者默然。誰不忍者說。僧<span class='corr'>已</span>忍。差比丘<span class='note-inline'>(某甲某甲)</span>。作受自恣人竟。僧忍默然故。是事如是持。</p>
</div>
<div class='div-other'><a id='mulu53' />
<p class='h3'>六行艸敷坐法</p><p style="margin-left:1em"><span class='note-inline'>(差<span class='corr'>已</span>。二五德人起座一拜。各捧草盤。如前而立。高聲齊說云)</span>。</p>

<div class="lg regular"><div class='lg-row'>吉祥長者施軟草　如來受<span class='corr'>已</span>成正覺</div>
<div class='lg-row'>我等比丘學佛慧　坐草自恣淨三業</div>
</div><p style="margin-left:1em"><span class='note-inline'>(三說。從和尚。及上座。次第散之。大眾取具一齊起立。待行草者至。手接草打開。舖在墊子上。口誦此偈。坐具展開。敷草坐之。其行草人。到自<span class='corr'>己</span>位次亦行一束在墊子上。各各行<span class='corr'>已</span>。放盤桌上。照舊排班。向上一拜。為首者云)</span>。</p>
<p>為僧行草竟。<span class='note-inline'>(尚云)</span>善。<span class='note-inline'>(齊答)</span>爾<span class='note-inline'>(各歸本位。亦如上舖草念偈<span class='corr'>已</span>。敷具而坐)</span>。</p>
</div>
<div class='div-other'><a id='mulu54' />
<p class='h3'>七白僧隨意法</p><p>和尚云。說戒自恣。應在後作。羯磨者。先作單白。牒事告僧。然後起座。為眾自恣。</p>
<p style="margin-left:1em"><span class='note-inline'>(律中佛言。僧自恣時。應知比丘。有來者。有不來者。聽先作白<span class='corr'>已</span>。然後自恣。作法者。合掌白云)</span>。</p>
<p>大德僧聽。今日眾僧自恣。若僧時到。僧忍聽。僧和合自恣。白如是。</p>
<p style="margin-left:1em"><span class='note-inline'>(白<span class='corr'>已</span>。應起。復禮一拜。若有過人。三根實者。先應作舉。不可懺者驅擯。不可驅者。當停自恣。勿致破僧。無三根舉者。反治。可懺者。應懺<span class='corr'>已</span>自恣。若無事者。受差人即起。俱應暫立。第一受自恣人。先至和尚座前一拜。和尚問拜<span class='corr'>已</span>。彼此長跪。合掌。和尚自恣云)</span>。</p>
<p>大德。眾僧今日自恣。我比丘<span class='note-inline'>(某甲)</span>亦自恣。若有見聞疑罪。願大德哀愍故語我。我若見罪。當如法懺悔。<span class='note-inline'>(三說彼云)</span>善。<span class='note-inline'>(尚答)</span>爾。</p>
<p style="margin-left:1em"><span class='note-inline'>(一叩而起。然後從上座起。次第自恣。其二五德人。准僧祇律。各輪至本座位次。即來展轉自恣再去。不得待僧竟。若五德人是上座者。自恣人一拜。長跪合掌。自恣<span class='corr'>已</span>一叩而起。問訊。坐下。若五德人是同戒。或是後戒者。不得受禮。應彼此同拜。對跪。合掌。作法<span class='corr'>已</span>。一叩而起。若第一座人作法。第二座人。即起俟之。如是從前至後。一一自恣竟。其知事人呼云)</span>。</p>
<p>諸沙彌。次第而進。<span class='note-inline'>(到<span class='corr'>已</span>。復云)</span>聞磬聲頂禮三拜　起具問訊。</p>
<p style="margin-left:1em"><span class='note-inline'>(其知事人。應令沙彌徃最後一行。次第而立。五德者如前先行草。沙彌亦如上受草。誦偈敷具坐<span class='corr'>已</span>。五德人至沙彌處。一一自恣。其文准上。惟改比丘為沙彌說之。如是作法<span class='corr'>已</span>。其五德者。齊往僧中。照舊立定。為首者云)</span>。</p>
<p>僧一心自恣竟。<span class='note-inline'>(尚云)</span>善。<span class='note-inline'>(齊答)</span>爾<span class='note-inline'>(一拜歸位)</span>。</p>
</div>
<div class='div-other'><a id='mulu55' />
<p class='h3'>八遵制結示法</p><p>和尚云。今日如法如律。自恣<span class='corr'>已</span>竟。名為解夏。雖然如是。律制猶嚴。准安居揵度云。四月十六安居。至七月十五日夜分盡訖。方明解夏<span class='corr'>已</span>竟。若明相未出。夜分未盡。更當精進。若出界去。及少日課者。仍名破安居。如律所明。不得衣施。各人照舊加工用行。勿得放逸。自恣<span class='corr'>已</span>竟。念偈同向。</p>
<p>自恣功德殊勝行<span class='note-inline'>(云云)</span>。</p>
<p style="margin-left:1em"><span class='note-inline'>(大眾同音回向<span class='corr'>已</span>。一齊起座收具。二引磬仍至佛座前站。和尚禮佛三拜。引磬徃韋䭾前立。和尚三問訊韋䭾<span class='corr'>已</span>。歸方丈。大眾亦禮佛三拜。及問訊韋䭾<span class='corr'>已</span>。首者云)</span>。</p>
<p>大眾到方丈頂禮和尚。<span class='note-inline'>(尚云)</span>免禮<span class='note-inline'>(大眾各散。其授事人收舉眾具<span class='corr'>已</span>。方回)</span>。</p>
</div>
<div class='div-other'><a id='mulu56' />
<p class='h3'>九難緣略說法</p><p style="margin-left:1em">佛言。若有八難事來。及餘緣起。不得各各三說自恣者。應略自恣。但對首有二略。單白<span class='corr'>已</span>有三略。若難事可得廣說者。便廣說。若再說。若一說。若可作而不作者。應如法治。</p>

<div class='div-other'><a id='mulu57' />
<p class='h4'>眾法對首第一略</p><p style="margin-left:1em"><span class='note-inline'>(准自恣揵度云。若有難事不違。不得廣說三語者。應作白<span class='corr'>已</span>。當再說自恣。再說者。文說兩遍也。羯磨者。作如是白)</span>。</p>
<p>大德僧聽。若僧時到。僧忍聽。僧今再說自恣。白如是。</p>
</div>
<div class='div-other'><a id='mulu58' />
<p class='h4'>第二略</p><p style="margin-left:1em"><span class='note-inline'>(佛言。若難事再說亦不得者。應作白<span class='corr'>已</span>。一說自恣。如是白云)</span>。</p>
<p>大德僧聽。若僧時到。僧忍聽。僧今一說自恣。白如是。</p>
</div>
<div class='div-other'><a id='mulu59' />
<p class='h4'>單白<span class='corr'>已</span>有三略</p><p style="margin-left:1em"><span class='note-inline'>(佛言。若難事迫近。一說亦不得者。應作白<span class='corr'>已</span>。各共三語自恣。白云)</span>。</p>
<p>大德僧聽。若僧時到。僧忍聽。僧今各共三語自恣。白如是。</p>
<p style="margin-left:1em">此由難事急迫。大眾不得人各對首一說。又開眾僧普向五德人。彼此互跪。准前僧法。一齊同聲三說自恣。此復略其眾法對首。再說。一說。故云單白<span class='corr'>已</span>有三略也。</p>
</div></div>
<div class='div-other'><a id='mulu60' />
<p class='h3'>十展轉憶念法</p><p style="margin-left:1em">若界內只有四人者。不得受第五人欲。應展轉對首自恣。時至共集一處。禮佛三拜。先問集單白<span class='corr'>已</span>。一人禮餘三人一拜。分上中下座。或立。或跪。作如是白。</p>
<p>三大德憶念。今日眾僧自恣。我比丘<span class='note-inline'>(某甲)</span>清淨。<span class='note-inline'>(三說彼齊云)</span>善。<span class='note-inline'>(答)</span>爾。</p>
<p style="margin-left:1em"><span class='note-inline'>(一拜而起。餘三人次第作白亦如是。若本三人者。應云二大德憶念。若本二人相對者。去其二字。但云大德憶念。餘詞無異)</span>。</p>
</div>
<div class='div-other'><a id='mulu61' />
<p class='h3'>十一一人心念法</p><p style="margin-left:1em"><span class='note-inline'>(佛言。若一人獨居者。至自恣日。如前一一辦具<span class='corr'>已</span>。若無客比丘來者。應具威儀。長跪。合掌。心念口言)</span>。</p>
<p>今日眾僧自恣。我比丘<span class='note-inline'>(某甲)</span>清淨<span class='note-inline'>(三說)</span>。</p>
<p style="margin-left:1em"><span class='note-inline'>(獨住比丘。若欲餘行者。應收舉眾具藏著<span class='corr'>已</span>。待十六日明相出。方去)</span>。</p>
</div></div>
<div class='div-other'><a id='mulu62' />
<p class='h2'>○第七德衣授受篇<span class='note-inline'>(十法)</span></p>
<div class='div-other'><a id='mulu63' />
<p class='h3'>初敷設集僧法</p><p style="margin-left:1em"><span class='note-inline'>(比丘三月安居。七月十五日滿。作自恣<span class='corr'>已</span>。於十六日寅卯時。應懸牌一面。上書今日受迦絺那衣七大字。其受事人。應令年少比丘。或沙彌。掃灑淨處上而正中敷和尚座。左右敷眾僧座。於中設一低桌。取一淨盤并袱。以功德衣放好盤中。取解花散覆。置於低桌上。一一完備<span class='corr'>已</span>。待受欲者回堂。然後鳴椎。此如誦戒法打鐘一通。大眾聞<span class='corr'>已</span>。各〔彼〕七衣。手持坐具。肅儀而趨。至作法所。序戒就位而立。其受事人。看內外大眾集<span class='corr'>已</span>。鳴二引磬。此不執香。上座去四人。或六人。八人。隨後往方丈請和尚。到<span class='corr'>已</span>左右序立。和尚聞引磬聲。即出臥室至公位前。迎請者。隨具三拜。或一拜<span class='corr'>已</span>。末後先行。至作法處。就座而立。大眾向上排班。頂禮三拜。各歸本位)</span>。</p>
<p>和尚云。各人序坐<span class='note-inline'>(和尚開示畢。問云)</span>。</p>
</div>
<div class='div-other'><a id='mulu64' />
<p class='h3'>二問答和白法</p><p>僧集否。<span class='note-inline'>(答)</span>僧<span class='corr'>已</span>集　和合否　和合　未受具戒者出否　是中無有未受具戒者　不來諸比丘說欲有否。<span class='note-inline'>(持欲者答)</span>有<span class='note-inline'>(即起。居中向上一拜。問訊。長跪。合掌白云)</span>。</p>
<p>大德僧聽。眾多比丘。我受彼欲。彼如法僧事。與欲羯磨。<span class='note-inline'>(尚云)</span>善。<span class='note-inline'>(答)</span>爾<span class='note-inline'>(一拜而起。問訊。歸位)</span>。</p>
<p>僧今和合。何所作為。<span class='note-inline'>(答)</span>受迦絺那衣羯磨。</p>
<p>和尚云。羯磨者。先作單白。牒事告僧。次白二差人。然後羯磨付衣<span class='note-inline'>(作法者起座。向上一拜。或免。即止。歸位白云)</span>。</p>
<p>大德僧聽。今日眾僧受功德衣。若僧時到。僧忍聽。眾僧和合受功德衣。白如是。</p>
</div>
<div class='div-other'><a id='mulu65' />
<p class='h3'>三差人持衣法</p><p style="margin-left:1em">十誦律云。有五種比丘。不得作持迦絺那衣人。一。無歲。二。破安居。三。後安居。四。滅擯。五別住人。若非此五種人。當作是白。</p>
<p>和尚云。今差<span class='note-inline'>(某)</span>大德。為僧守功德衣。</p>
<p style="margin-left:1em"><span class='note-inline'>(守衣比丘。聞上說<span class='corr'>已</span>。即應起坐。居中向上。展具。頂禮三拜。起具。問訊。然後歸本位坐)</span>。</p>
<p>大德僧聽。若僧時到。僧忍聽。僧差<span class='note-inline'>(某甲)</span>比丘。為僧持功德衣。白如是。</p>
<p>大德僧聽。僧差<span class='note-inline'>(某甲)</span>比丘。為僧持功德衣。誰諸長老忍。僧差<span class='note-inline'>(某甲)</span>比丘。為僧持功德衣者默然。誰不忍者說。僧<span class='corr'>已</span>忍。差<span class='note-inline'>(某甲)</span>比丘為僧持功德衣竟。僧忍默然故。是事如是持。</p>
</div>
<div class='div-other'><a id='mulu66' />
<p class='h3'>四羯磨付託法</p><p style="margin-left:1em"><span class='note-inline'>(作法者。即起身將功德衣請在手中。歸本位坐。羯磨付衣與彼受差者。如是白云)</span>。</p>
<p>大德僧聽。此住處僧得可分衣。現前僧應分。若僧時到。僧忍聽。僧今持此衣典<span class='note-inline'>(某甲)</span>比丘。此比丘當持此衣。為僧受作功德衣。於此住處持。白如是。</p>
<p>大德僧聽。此住處僧得可分衣。現前僧應分。僧今持此衣典。<span class='note-inline'>(某甲)</span>比丘。此比丘。當持此衣。為僧受作功德衣。於此住處持。誰諸長老忍。僧持此衣與<span class='note-inline'>(某甲)</span>比丘受作功德衣者默然。誰不忍者說。僧<span class='corr'>已</span>忍。與<span class='note-inline'>(某甲)</span>比丘衣竟。僧忍默然故。是事如是持。</p>
<p style="margin-left:1em"><span class='note-inline'>(作法者。白羯磨<span class='corr'>已</span>。即起坐付功德衣與受差者。守衣人亦即起身迎上。接衣放於桌上。居中向上。頂禮一拜。問訊<span class='corr'>已</span>。然後雙手持衣徃最下側立。作如是言)</span>。</p>
</div>
<div class='div-other'><a id='mulu67' />
<p class='h3'>五張衣示眾法</p><p>此衣如法作成。其衣財。名體等義。和尚<span class='corr'>已</span>為大眾開示過了。我<span class='note-inline'>(某甲)</span>此時。但張與大眾看就是。</p>
<p style="margin-left:1em"><span class='note-inline'>(根本律中。名張羯恥那衣。張者。開示也。此義文略。今准會正云。眾僧如法羯磨與衣<span class='corr'>已</span>。持衣者。應兩手捉衣。先開張示。令大眾皆要得知此衣相。是五條十隔四周安緣也。說<span class='corr'>已</span>。持衣比丘。即以兩手張衣。戒邊向外。從右邊從容而上。面向大眾。側身行之。口中恒作如是言)</span>。</p>
<p>此衣五條十隔。四周有緣。</p>
<p style="margin-left:1em"><span class='note-inline'>(如是至左邊下一周行<span class='corr'>已</span>。將衣摺起。雙手捧之。向上對眾受云)</span>。</p>
</div>
<div class='div-other'><a id='mulu68' />
<p class='h3'>六為僧授受法</p><p>此衣。眾僧當受作功德衣<span class='note-inline'>(三說)</span>。</p>
<p>此衣。眾僧今受作功德衣<span class='note-inline'>(三說)</span>。</p>
<p>此衣。眾僧<span class='corr'>已</span>受作功德衣<span class='note-inline'>(三說。至第三遍。加一竟字)</span>。</p>
<p style="margin-left:1em"><span class='note-inline'>(說<span class='corr'>已</span>。雙手捧衣。巡行眾僧座次。先至第一座。其受衣者。即應蹲踞。雙手提衣邊。作如是言)</span>。</p>
<p>其受者<span class='corr'>已</span>善受。此中所有功德。名稱屬我。<span class='note-inline'>(一說。持衣者言)</span>善。<span class='note-inline'>(受者答)</span>爾。</p>
<p style="margin-left:1em"><span class='note-inline'>(如是第一座受<span class='corr'>已</span>。至第二座。乃至最下座。次第巡受左一行受<span class='corr'>已</span>。至右一行。二。三。四。乃至若干行。亦如是受。其受者。各各儀式。文詞。並皆如上。善見律云。有三種人。不得受迦絺那衣。一者。破安居人。二者。後安居人。三者。異住處人。如若有者。但令集和隨喜。制無受衣之法。若衣至座前。應云。我是後安居。持衣者。即越之。大眾逐一受<span class='corr'>已</span>。仍至中間。以衣放桌上。合掌復云)</span>。</p>
<p>為僧受功德衣竟。<span class='note-inline'>(尚云)</span>善。<span class='note-inline'>(答)</span>爾。</p>
<p style="margin-left:1em"><span class='note-inline'>(向上一拜。持衣歸位坐。和尚復開示五利賞德。及人事久衣。令其開解。以便出入衛防。乃至云)</span>。</p>
<p>受衣<span class='corr'>已</span>竟。念偈回向<span class='note-inline'>(舉云)</span>。</p>
<p>受衣功德殊勝行<span class='note-inline'>(云云)</span>。</p>
<p style="margin-left:1em"><span class='note-inline'>(回向<span class='corr'>已</span>。大眾起座。禮謝各散。迎請者。亦不必送。至晚巡寮。其奉差者。持此衣回堂。為眾畜自身邊。期滿日捨。律攝云。持功德衣苾芻。不得出界外經宿。若經宿者。眾僧失功德衣也)</span>。</p>
</div>
<div class='div-other'><a id='mulu69' />
<p class='h3'>七四人受衣法</p><p style="margin-left:1em"><span class='note-inline'>(若一界內。惟有四比丘者。既無餘眾可差。作法自不同前。亦無有欲可說。應如是受。其集僧問和。如常所行。亦應答云)</span>。</p>
<p>受迦絺那衣羯磨<span class='note-inline'>(作法者。應如是白)</span>。</p>
<p>大德僧聽。今日眾僧受功德衣。若僧時到。僧忍聽。眾僧和合受功德衣。白如是<span class='note-inline'>(白<span class='corr'>已</span>。上座問云)</span>。</p>
<p>誰能為眾持功德衣。<span class='note-inline'>(答)</span>我比丘<span class='note-inline'>(某甲)</span>堪能<span class='note-inline'>(作法者。白餘二人云)</span>二大德憶念。此住處僧得可分衣。現前僧應分。我等今持此衣與比丘<span class='note-inline'>(某甲)</span>。此比丘當持此衣。為眾受作功德衣。於此住處持。<span class='note-inline'>(二人答云)</span>可爾。</p>
<p style="margin-left:1em"><span class='note-inline'>(說<span class='corr'>已</span>。為眾持衣者。應起身禮上座足一拜。其張衣受衣等。儀式〔書〕同前。捨衣亦爾)</span>。</p>
</div>
<div class='div-other'><a id='mulu70' />
<p class='h3'>八三人受衣法</p><p style="margin-left:1em"><span class='note-inline'>(自恣惟三比丘者。有衣須受。既不滿數。僧法俱不應作。但將衣先置公所。三人齊集<span class='corr'>已</span>。一人白云)</span>。</p>
<p>今日我等受功德衣。誰能為眾持功德衣<span class='note-inline'>(若能者答云)</span>。</p>
<p>我比丘<span class='note-inline'>(某甲)</span>堪能<span class='note-inline'>(作法者。應白餘一人云)</span>。</p>
<p>大德憶念。此住處比丘得可分衣。現前眾應分。我等今持此衣與比丘<span class='note-inline'>(某甲)</span>。此比丘當持此衣。為我等受作功德衣。於此住處持。<span class='note-inline'>(餘一人應答云)</span>可爾。</p>
<p style="margin-left:1em"><span class='note-inline'>(眾中若有上座者。持衣人應禮一拜。若無則<span class='corr'>已</span>。即取衣展開。令餘二人看<span class='corr'>已</span>。摺起雙手捧云)</span>。</p>
<p>此衣我等當受作功德衣。<span class='note-inline'>(三說)</span>此衣我等今受作功德衣。<span class='note-inline'>(三說)</span>此衣我等<span class='corr'>已</span>受作功德衣<span class='note-inline'>(三說。第三句加一竟字)</span>。</p>
<p style="margin-left:1em"><span class='note-inline'>(其詣第一位受。及所對語言。皆如僧法。二人受<span class='corr'>已</span>。仍持至中間報云)</span>。</p>
<p>我等受功德衣竟。<span class='note-inline'>(第一人云)</span>善。<span class='note-inline'>(答)</span>爾<span class='note-inline'>(須以衣畜自身邊。待臘月十五日出)</span>。</p>
</div>
<div class='div-other'><a id='mulu71' />
<p class='h3'>九對首受衣法</p><p style="margin-left:1em"><span class='note-inline'>(若但二人受衣者。應先議定一人持衣。臨時二人同一拜<span class='corr'>已</span>。餘一人向持衣者云)</span>。</p>
<p>今日我等受功德衣。願大德將此可分衣。持作功德衣。於此住處持。<span class='note-inline'>(彼應答云)</span>可爾<span class='note-inline'>(其持衣張受等詞。與前三人中受法無異)</span>。</p>
</div>
<div class='div-other'><a id='mulu72' />
<p class='h3'>十獨受德衣法</p><p style="margin-left:1em"><span class='note-inline'>(若獨住比丘受衣。准僧祗律云。作衣成<span class='corr'>已</span>。應其修威儀。心念口言)</span>。</p>
<p>我比丘<span class='note-inline'>(某甲)</span>受此迦絺那衣<span class='note-inline'>(如是三受。其捨文。但易受為捨。餘詞無異)</span>。</p>
</div></div>
<div class='div-other'><a id='mulu73' />
<p class='h2'>○第八出衣遮利篇<span class='note-inline'>(七法)</span></p>
<div class='div-other'><a id='mulu74' />
<p class='h3'>初淨堂集眾法</p><p style="margin-left:1em"><span class='note-inline'>(臘月十五。乃冬分時盡之日。是比丘出衣之期。其早晨應懸牌一面。上書今日出迦絺那衣七大字。差人界內索欲。授事人。應令年少比丘灑掃淨處。待受欲人回堂<span class='corr'>已</span>。鳴椎。打鐘三下。大眾聞揵椎聲。肅儀而集作法之處。其授事人。看大眾集<span class='corr'>已</span>。徃方丈請和尚至法堂。首領者云)</span>。</p>
<p>大眾向上頂禮和尚。<span class='note-inline'>(尚云)</span>免禮。<span class='note-inline'>(或云)</span>一拜。</p>
</div>
<div class='div-other'><a id='mulu75' />
<p class='h3'>二呈衣復上法</p><p style="margin-left:1em"><span class='note-inline'>(其守衣人出位。居中向上展大具。頂禮三拜。問訊。跪下。若是上座。不必跪。其功德衣。應取一淨盤。並袱。以衣放彼盤中。先令一人捧之在傍俟候。待拜<span class='corr'>已</span>。傳與守衣人手中捧之。高聲復云)</span>。</p>
<p>我<span class='note-inline'>(某甲)</span>奉和尚差。為僧守功德衣。今者五月<span class='corr'>已</span>滿。呈白和尚。<span class='note-inline'>(尚云)</span>守衣有功。大眾均霑利益。接上來。</p>
<p style="margin-left:1em"><span class='note-inline'>(即隨便一人。接衣至白羯磨者後立。守衣人三拜。或一拜。起具。問訊。班立)</span>。</p>
</div>
<div class='div-other'><a id='mulu76' />
<p class='h3'>三問答所成法</p><p>僧集否。<span class='note-inline'>(答)</span>僧<span class='corr'>已</span>集　和合否　和合　未受具戒者出否　是中無有未受具戒者　不來諸比丘。說欲有否。<span class='note-inline'>(持欲者答)</span>有<span class='note-inline'>(即出班。居中向上一拜。問訊。長跪。合掌。說云)</span>。</p>
<p>大德僧聽。眾多比丘。我受彼欲。彼如法僧事。與欲羯磨。<span class='note-inline'>(尚云)</span>善。<span class='note-inline'>(答)</span>爾。<span class='note-inline'>(一叩而起。問訊。歸位)</span>。</p>
<p>僧今和合。何所作為。<span class='note-inline'>(答)</span>出迦絺那衣羯磨。</p>
<p>和尚云。羯磨者作法。</p>
</div>
<div class='div-other'><a id='mulu77' />
<p class='h3'>四單白出衣法</p><p style="margin-left:1em"><span class='note-inline'>(其作法者聞<span class='corr'>已</span>。即出位向上一拜。若免即止。然後持衣作如是白)</span>。</p>
<p>大德僧聽。今日眾僧出功德衣。若僧時到僧忍聽。僧今和合出功德衣。白如是。</p>
<p style="margin-left:1em"><span class='note-inline'>(白<span class='corr'>已</span>。侍者接衣。於和尚傍立。羯磨者仍應向尚一拜。或免止之)</span>。</p>
</div>
<div class='div-other'><a id='mulu78' />
<p class='h3'>五嚴禁五事法</p><p style="margin-left:1em"><span class='note-inline'>(和尚開示出衣緣起。及遮止五利。並警策大眾。精進修持<span class='corr'>已</span>。復云)</span>。</p>
</div>
<div class='div-other'><a id='mulu79' />
<p class='h3'>六稱量施衣法</p><p>善見律中問。僧持迦絺那衣與誰。應與衣壞者。若壞衣比丘多。壞衣比丘中老者與。若無老者。臘數大者與。但不得與慳貪者。今此眾中誰人衣破。<span class='note-inline'>(若有出眾求者。和尚復問大眾云)</span>汝等稱量此人。可是真正淡泊者否。</p>
<p style="margin-left:1em"><span class='note-inline'>(若大眾齊答云。此人當與者。即便與之。彼比丘亦應出眾。普禮三拜<span class='corr'>已</span>。方持衣去。若無求者。或不應與者。持回方丈。或作桌衣。或為經袱。或改出長短田相。存於丈室。以俟成就衣破比丘受持。或在常住用力者與之。若三衣中。或安陀會。或鬱多羅僧。或僧伽黎。隨一頂受作功德衣者。則不必改。如上作<span class='corr'>已</span>。知事人云)</span>。</p>
<p>大眾頂禮和尚。<span class='note-inline'>(尚云)</span>免禮<span class='note-inline'>(人各次序而散)</span>。</p>
</div>
<div class='div-other'><a id='mulu80' />
<p class='h3'>七三二獨捨法</p><p style="margin-left:1em"><span class='note-inline'>(若界中但三比丘。或二比丘居者。至臘月十五日。應集一處。守衣比丘。雙手捧衣。作如是言)</span>。</p>
<p>我比丘<span class='note-inline'>(某甲)</span>守功德衣竟。今日當出<span class='note-inline'>(一說。以後五事。皆不得開)</span>。</p>
</div></div>
<div class='div-other'><a id='mulu81' />
<p class='h2'>○第九捨受衣藥篇<span class='note-inline'>(衣藥受淨。時逾招愆。故編時事。法有十三)</span></p>
<div class='div-other'><a id='mulu82' />
<p class='h3'>初正捨三衣法</p><p style="margin-left:1em">本律云。有疑。當捨<span class='corr'>已</span>。更受不出捨文。僧祇律云。有緣須捨者。具修威儀。加云。</p>
<p style="margin-left:1em"><span class='note-inline'>(正者。對權而言。具修威儀者。若欲捨時。持衣至一知律師僧所。前人或是下座。或是弟子者。應一拜<span class='corr'>已</span>。對立而說。若是上座。及前戒者。一拜<span class='corr'>已</span>。問訊。長跪。雙手捧衣。如是捨言)</span>。</p>
<p>大德。一心念。我比丘<span class='note-inline'>(某甲)</span>。此僧伽黎是我三衣數。先受持。今捨。<span class='note-inline'>(所對者云)</span>善。<span class='note-inline'>(答)</span>爾。</p>
<p style="margin-left:1em"><span class='note-inline'>(一說便止。以衣遞與前人手中。作禮一拜<span class='corr'>已</span>。持衣而去。或說淨畜。或成就人。不得過十日。其下二衣。乃至尼五衣等。捨法亦爾。但更其衣名。餘文如上。五分律云。所受三衣。不捨便受餘衣。以先衣淨施。及施人。得名更受。亦名淨施。施人。但不捨。得突吉羅罪。其受時必三說。捨時但一說者。何也。以受衣之時。敬心重故。必須三說。捨衣之時。棄心輕故。只須一說。便成捨也)</span>。</p>
</div>
<div class='div-other'><a id='mulu83' />
<p class='h3'>二正受三衣法</p><p style="margin-left:1em"><span class='note-inline'>(授受之人。禮儀如上。若作法時。手持五衣。如是受言)</span>。</p>
<p>大德。一心念我。<span class='note-inline'>(某甲)</span>比丘。此安陀會。五條衣受。一長一短割截衣持。<span class='note-inline'>(三說。所對者云)</span>如法受持。<span class='note-inline'>(答)</span>爾。</p>
<p style="margin-left:1em"><span class='note-inline'>(受者即起。置衣桌上。禮謝前人。然後持去。如三衣問受者。先搭五衣。長跪。手捧先衣。如是受言)</span>。</p>
<p>大德。一心念。我<span class='note-inline'>(某甲)</span>比丘。此鬱多羅僧七條衣受。兩長一短。割截衣持。<span class='note-inline'>(三說。所對者云)</span>如法受持。<span class='note-inline'>(答)</span>爾。</p>
<p style="margin-left:1em"><span class='note-inline'>(以七衣置桌上。一叩再手捧大衣。如是說言)</span>。</p>
<p>大德。一心念。我<span class='note-inline'>(某甲)</span>比丘。此僧伽黎。二十五條衣受。四長一短。割截衣持。<span class='note-inline'>(三說。所對者云)</span>如法受持。<span class='note-inline'>(答)</span>爾<span class='note-inline'>(禮謝<span class='corr'>已</span>持衣去)</span>。</p>
</div>
<div class='div-other'><a id='mulu84' />
<p class='h3'>三權受從衣法</p><p style="margin-left:1em"><span class='note-inline'>(暫時應法曰權。從者。隨也。如律所明。若三衣中。遇緣隨缺一衣者。聽有長衣。權受持應法。免離衣過。須如長衣守持。但從其名。不從其相。惟聽隨身。不聽披著。今擇取一法。餘則可曉。只如安陀會有缺者。僧伽黎有長。則推受持。其儀式如前。應持衣至一清淨如法比丘所。作如是言)</span>。</p>
<p>大德。一心念。我<span class='note-inline'>(某甲)</span>比丘。此安陀會。二十五條衣受。四長一短割截衣持。<span class='note-inline'>(三說。所對者言)</span>如法受持。<span class='note-inline'>(答)</span>爾。</p>
<p style="margin-left:1em"><span class='note-inline'>(禮儀如上。乃至九條。七條。三。二。長短。攝葉。褋葉。及與縵作。隨時所說。若缺餘二衣。三衣互受。准上可知。至於五衣。有二十種從法。七衣有二十二種。大衣有六種。詳閱作持。則可知矣)</span>。</p>
</div>
<div class='div-other'><a id='mulu85' />
<p class='h3'>四捨尼師壇法</p><p style="margin-left:1em">十誦律云尼師壇不應受單者。離宿。得突吉羅。摩得勒伽云。若離宿不須捨。但懺罪。律諭。制受闕文。准義應加。既有受法。亦必有捨。</p>
<p style="margin-left:1em"><span class='note-inline'>(若尼師壇。隨身坐臥。年久破壞脫落。欲作新者。應先捨。後受。如前儀式。持具對一比丘捨云)</span>。</p>
<p>大德。一心念。我比丘<span class='note-inline'>(某甲)</span>。此尼師壇先受持。今捨。</p>
<p style="margin-left:1em"><span class='note-inline'>(一說所對者言)</span>善。<span class='note-inline'>(答)</span>爾<span class='note-inline'>(一拜而却)</span>。</p>
</div>
<div class='div-other'><a id='mulu86' />
<p class='h3'>五受尼師壇法</p><p>大德。一心念我比丘<span class='note-inline'>(某甲)</span>。此尼師壇。應量作。今受持。<span class='note-inline'>(三說。所對者云)</span>善。<span class='note-inline'>(答)</span>爾<span class='note-inline'>(儀式如前)</span>。</p>
</div>
<div class='div-other'><a id='mulu87' />
<p class='h3'>六捨鉢多羅法</p><p>大德。一心念我比丘<span class='note-inline'>(某甲)</span>。此鉢多羅。先受持。今捨。</p>
<p style="margin-left:1em"><span class='note-inline'>(一說)</span>。</p>
</div>
<div class='div-other'><a id='mulu88' />
<p class='h3'>七受鉢多羅法</p><p style="margin-left:1em">律無受法。准十誦云。若捨過受新。應如是說。</p>
<p>大德。一心念我比丘<span class='note-inline'>(某甲)</span>。此鉢多羅。應量受。常用故。</p>
<p style="margin-left:1em"><span class='note-inline'>(三說。其捨受等儀。盡如前例)</span>。</p>
</div>
<div class='div-other'><a id='mulu89' />
<p class='h3'>八證受三藥法</p>
<div class='div-other'><a id='mulu90' />
<p class='h4'>初非時藥<span class='note-inline'>(儀式如前)</span></p><p style="margin-left:1em">證者。據也。根本部云。其不濾者為時。其淨濾者為非時。仍須以水滴之為淨。律中有受無詞。准以義加受法云。</p>
<p>大德。一心念我比丘<span class='note-inline'>(某甲)</span>。今為渴病因緣。此是蜜漿。為欲經非時服故。今於大德邊受。<span class='note-inline'>(三說。所對者云)</span>善。<span class='note-inline'>(答)</span>爾。</p>
<p style="margin-left:1em"><span class='note-inline'>(拜<span class='corr'>已</span>持去)</span>　餘漿准此。若無渴病。受飲犯罪。</p>
</div>
<div class='div-other'><a id='mulu91' />
<p class='h4'>二七日藥</p><p style="margin-left:1em">佛言。有酥。油。生酥。蜜。石蜜。世人所識。有病因緣。聽時。非時服。按律攝云。受七日藥。正服之時。應告同梵行者云。我<span class='corr'>已</span>一日服藥訖。餘有六日在。乃至七日准知。若為好容儀。或著滋昧。或求肥盛。詐偽心服食諸藥。皆惡作罪<span class='note-inline'>(服時。應如是受云)</span>。</p>
<p>大德。一心念我比丘<span class='note-inline'>(某甲)</span>。今為熱病因緣。此酥七日藥。為欲經宿服故。今於大德邊受。<span class='note-inline'>(三說。所對者云)</span>善。<span class='note-inline'>(答)</span>爾<span class='note-inline'>(拜<span class='corr'>已</span>持去)</span>如是受<span class='corr'>已</span>齊七日服之。若過。犯捨墮。</p>
</div>
<div class='div-other'><a id='mulu92' />
<p class='h4'>三盡形壽藥</p><p style="margin-left:1em">佛言。一切鹹。苦。酢。辛。不任食者。有病因緣。聽盡形服。乃至灰土。大小便等。若服時。亦應受。當自手持口對前人受云。</p>
<p>大德一心念。我比丘<span class='note-inline'>(某甲)</span>。今為寒病因緣。此薑椒。盡形壽藥。為欲共宿長服故。今於大德邊受。<span class='note-inline'>(三說。所對者云)</span>善。<span class='note-inline'>(答)</span>爾<span class='note-inline'>(作禮<span class='corr'>已</span>。持藥而去)</span>。</p>
<p style="margin-left:1em">若有餘藥。或白水散丸。湯膏煎等。但不任為食者。牒名加法准上。如不受而服者。犯失法突吉羅罪。</p>
</div></div>
<div class='div-other'><a id='mulu93' />
<p class='h3'>九請淨施主法</p><p style="margin-left:1em">佛言。長衣。長如來八指<span class='note-inline'>(佛一指二寸)</span>。廣四指。應淨施。不者犯墮。薩婆多論云。應求持戒多聞者。而作施主。衣揵度云。有二種淨法。一者真實淨。二者展轉淨。真實淨者。是淨施與人也。展轉淨者。乃作方便法也。又薩婆多論云。九十六種。無淨施法。佛大慈方便力故。教令淨施。令諸弟子。得畜長財。而不犯戒。非真實淨也。若欲請時。應具修威儀。先禮足<span class='corr'>已</span>。長跪。合掌。作如是說。</p>
<p>大德一心念。我比丘<span class='note-inline'>(某甲)</span>。今請大德。為衣藥鉢。展轉淨施主。願大德。為我作衣藥鉢。展轉淨施主。慈愍故。<span class='note-inline'>(三說。彼云)</span>善。<span class='note-inline'>(答)</span>爾<span class='note-inline'>(作禮而去)</span>。</p>
</div>
<div class='div-other'><a id='mulu94' />
<p class='h3'>十衣藥說淨法</p><p style="margin-left:1em">善見律云。若衣物眾多。段段說之。欲總說者。並縛相著。加重法牒之<span class='note-inline'>(真實淨施。用須聞主。展轉淨施。則不須也)</span>。</p>
<p style="margin-left:1em"><span class='note-inline'>(凡欲說淨時。當至一如法持戒比丘所。作禮一拜。彼若是同輩。及後戒者。對立而說。若是上座。及前戒者。拜<span class='corr'>已</span>。長跪。合掌。手持長衣。作如是說)</span>。</p>
<p>大德一心念。此是我<span class='note-inline'>(某甲)</span>長衣<span class='note-inline'>(如未成衣。應言長衣財)</span>。未作淨。今為淨故。施與大德為展轉淨故。<span class='note-inline'>(彼受者言)</span>長老一心念。汝有是。長衣。未作淨。為淨故施與我。我今受之。<span class='note-inline'>(受者接彼衣在手中言)</span>汝施與誰。<span class='note-inline'>(彼當言)</span>施與<span class='note-inline'>(某甲)</span><span class='note-inline'>(受淨者言)</span>長老一心念。汝有是長衣。未作淨。為淨故與我。我<span class='corr'>已</span>受之。汝與<span class='note-inline'>(某甲)</span>。是衣<span class='note-inline'>(某甲)</span><span class='corr'>已</span>有。汝為<span class='note-inline'>(某甲)</span>故。善護持。著用隨因緣。<span class='note-inline'>(彼答云)</span>爾<span class='note-inline'>(一說。作禮一拜。持衣而去)</span>。</p>
<p style="margin-left:1em">其長鉢。殘藥。文並同准。</p>
</div>
<div class='div-other'><a id='mulu95' />
<p class='h3'>十一尼受二衣法</p><p style="margin-left:1em">凡比丘尼。受捨等儀。准比丘法。亦分上中下座。</p>

<div class='div-other'><a id='mulu96' />
<p class='h4'>一僧祇支</p><p>大姊一心念。我比丘尼<span class='note-inline'>(某甲)</span>。此僧祗支。如法作。我受持<span class='note-inline'>(三說。若捨時。但云此僧祗支。或云覆肩衣。先受持今捨。餘文如上)</span>。</p>
</div>
<div class='div-other'><a id='mulu97' />
<p class='h4'>二覆肩衣</p><p>大姊一心念。我比丘尼<span class='note-inline'>(某甲)</span>。此覆肩衣。如法作。我受持<span class='note-inline'>(三說其式叉摩那。並沙彌尼。受四衣法。亦准此)</span>。</p>
</div></div>
<div class='div-other'><a id='mulu98' />
<p class='h3'>十二勤䇿捨衣法</p><p style="margin-left:1em"><span class='note-inline'>(其儀式皆同比丘。律本雖不出受法。今准十誦。及五分律中。持衣於上座前。應如法三說。若捨一說)</span>。</p>
<p>大德一心念。我沙彌<span class='note-inline'>(某甲)</span>此縵安陀會今捨。<span class='note-inline'>(一說。比丘云)</span>善。<span class='note-inline'>(答)</span>爾。</p>
</div>
<div class='div-other'><a id='mulu99' />
<p class='h3'>十三勤策受衣法</p><p>大德一心念。我沙彌<span class='note-inline'>(某甲)</span>。此縵安陀會受持。<span class='note-inline'>(三說。比丘云)</span>善。<span class='note-inline'>(答)</span>爾<span class='note-inline'>(禮足<span class='corr'>已</span>畢。持衣而去)</span>。</p>
</div></div>
<div class='div-other'><a id='mulu100' />
<p class='h2'>○第十心念捨受篇<span class='note-inline'>(八法)</span></p>
<div class='div-other'><a id='mulu101' />
<p class='h3'>初念捨三衣法</p><p style="margin-left:1em"><span class='note-inline'>(五分云。獨住比丘。三衣中須有換易者。具修威儀。心生捨衣之念。手捧所受之衣。應如是說)</span>。</p>
<p>我比丘<span class='note-inline'>(某甲)</span>。此僧伽黎<span class='note-inline'>(若干)</span>條。今捨<span class='note-inline'>(一說)</span>。</p>
</div>
<div class='div-other'><a id='mulu102' />
<p class='h3'>二念受三衣法</p><p style="margin-left:1em"><span class='note-inline'>(然後受所長之衣。如前威儀。加法云)</span>。</p>
<p>我比丘<span class='note-inline'>(某甲)</span>。此僧伽黎<span class='note-inline'>(若干)</span>。條受<span class='note-inline'>(三說。餘二衣等。受捨亦爾)</span>。</p>
</div>
<div class='div-other'><a id='mulu103' />
<p class='h3'>三念捨坐具法<span class='note-inline'>(儀式如前)</span></p><p>我比丘<span class='note-inline'>(某甲)</span>。此尼師壇。先受持。今捨<span class='note-inline'>(一說)</span>。</p>
</div>
<div class='div-other'><a id='mulu104' />
<p class='h3'>四念受坐具法</p><p>我比丘<span class='note-inline'>(某甲)</span>。此尼師壇。應量作。今受持<span class='note-inline'>(三說)</span>。</p>
</div>
<div class='div-other'><a id='mulu105' />
<p class='h3'>五念捨應器法</p><p style="margin-left:1em">善見律云。若無人時。獨受持鉢。即准上文。先捨後受<span class='note-inline'>(儀式如前。應如是說)</span>。</p>
<p>我比丘<span class='note-inline'>(某甲)</span>。此鉢多羅。先受持。今捨<span class='note-inline'>(一說)</span>。</p>
</div>
<div class='div-other'><a id='mulu106' />
<p class='h3'>六念受應器法</p><p>我比丘<span class='note-inline'>(某甲)</span>。此鉢多羅。應量受。常用故<span class='note-inline'>(三說)</span>。</p>
</div>
<div class='div-other'><a id='mulu107' />
<p class='h3'>七念受三藥法</p><p style="margin-left:1em">若獨住比丘。有緣欲服三種藥者。准義加法。亦應心念受之。則無缺法之咎。</p>

<div class='div-other'><a id='mulu108' />
<p class='h4'>一非時藥<span class='note-inline'>(儀式如前)</span></p><p>我比丘<span class='note-inline'>(某甲)</span>。今為渴病因緣。此是蜜漿。為欲經非時服故。今受<span class='note-inline'>(三說)</span>。</p>
</div>
<div class='div-other'><a id='mulu109' />
<p class='h4'>二七日藥</p><p>我比丘<span class='note-inline'>(某甲)</span>。今為熱病因緣。此酥七日藥。為欲經宿服故。今受<span class='note-inline'>(三說)</span>。</p>
</div>
<div class='div-other'><a id='mulu110' />
<p class='h4'>三盡形壽藥</p><p>我比丘<span class='note-inline'>(某甲)</span>。今為病因緣。此薑。椒。盡形壽藥。為欲共宿長服故。今受<span class='note-inline'>(三說)</span>。</p>
</div></div>
<div class='div-other'><a id='mulu111' />
<p class='h3'>八長衣說淨法</p><p style="margin-left:1em">准此心念唯聽獨住比丘。由無同侶。離喧遠眾。故聽於出家二大。三小眾中。<span class='corr'>但</span>有親厚知識者。任其稱名與取。若非獨住比丘。必依正說淨法行持也。五分云。應偏袒右肩。胡跪。手捉衣。心念口言。</p>
<p>我比丘<span class='note-inline'>(某甲)</span>。此長衣。淨施與<span class='note-inline'>(某甲)</span>。<span class='note-inline'>(於五眾中。隨意與之)</span>。隨彼取用。<span class='note-inline'>(得至十一日。復如前威儀言)</span>我<span class='note-inline'>(某甲)</span>。此長衣。從<span class='note-inline'>(某甲)</span>取還<span class='note-inline'>(得至十日。復如初言)</span>我<span class='note-inline'>(某甲)</span>。此長衣。淨施與<span class='note-inline'>(某甲)</span>。隨彼取用<span class='note-inline'>(如是捨故受新。十日一易)</span>。</p>
<p style="margin-left:1em">僧祗律云。施主若死等。不得過十日。更覓施主說淨。</p>
</div></div></div>
<p class='juan'>羯磨儀式卷上</p>
<div class='div-w'>
<p class='h1'>音釋</p>
<div class='div-note'>南山宗主<p style="margin-left:1em">宣祖初居終南山。與發異尼。建立綱宗。故稱為南山宗焉。</p>
澄照聖師<p style="margin-left:1em">諱道宣。字實相。唐懿宗朝。<span class='corr'>諡</span>號澄照大師。尊稱戒德。故曰聖。</p>
摭<p style="margin-left:1em">音職。取也。</p>
析金杖<p style="margin-left:1em">析。音昔。分也。金喻律意。</p>
式微<p style="margin-left:1em">衰替也。</p>
核<p style="margin-left:1em">實也。</p>
典誥<p style="margin-left:1em">作述篇章。</p>
先型<p style="margin-left:1em">遺範也。</p>
慫慂<p style="margin-left:1em">上音縱。下音勇。勸請義。</p>
瀛渤<p style="margin-left:1em">上音盈。下音孛。大海貌。</p>
㴑<p style="margin-left:1em">音素。逆流而上也。</p>
</div>
<div class='div-w'>
<p class='h2'>懺摩篇</p>
<div class='div-note'>梵語<p style="margin-left:1em">謂天竺人語。同梵天故。</p>
白半月<p style="margin-left:1em">從初一。至十五。表智德漸圓故。</p>
黑半月<p style="margin-left:1em">從十六。至三十。表斷德漸盡故。</p>
羯磨<p style="margin-left:1em">此翻為事。又翻所作。謂依事所作故。</p>
問訊<p style="margin-left:1em">訊者。言也。意取發言慰問以伸誠敬故。今時但有合掌。低頭。而口不言。雖無實義。理亦無失。</p>
長跪<p style="margin-left:1em">根本羯磨云。雙膝著地也。</p>
合掌<p style="margin-left:1em">于本左右。合而為一。表䖍敬之至也。</p>
沙彌<p style="margin-left:1em">耶舍傳。譯為勞之。小者以修道為勞也。及翻息慈。謂息惡行慈也。奘法師云。室利摩拏路迦。此翻勤䇿。謂勤修<span class='corr'>策</span>勵。斷煩惱而趣涅盤也。義淨律師云。室羅末尼。譯為求寂。謂欲求趣涅盤。圓寂之處。而永離諸患也。</p>
五欲<p style="margin-left:1em">色。聲。香。味。觸也。謂此五種。能生行人須欲之心故。</p>
禁戒<p style="margin-left:1em">禁。制也。戒。止也。謂能制止所起之惡故。</p>
弟子<p style="margin-left:1em">梵名室灑。南山云。學在我後名弟。解從師生名子。</p>
忖<p style="margin-left:1em">度也。</p>
釋子<p style="margin-left:1em">佛言。四姓出家。無復本姓。但言釋子。</p>
性業<p style="margin-left:1em">性。實也。縱不受佛戒。本來有罪故。</p>
不現前羯磨<p style="margin-left:1em">謂擯沙彌。不得使其現前。</p>
突吉羅<p style="margin-left:1em">突者。惡也。吉羅者。作也。說也。身犯名惡作。口犯名惡說。母論云。犯身口律儀故。</p>
遮業<p style="margin-left:1em">因犯方遮。</p>
僧集<p style="margin-left:1em">凡作羯磨。先問僧集者。恐犯別眾故。</p>
大德<p style="margin-left:1em">雜事云。年少苾蒭。應稱老者為大德。老喚少者為具壽。又稱前戒。應言大德某師。稱後戒。云某大德。</p>
五篇<p style="margin-left:1em">謂四棄。十三僧殘。百二十波逸提。四可呵。眾學法也。</p>
五分法身<p style="margin-left:1em">戒。定。慧。解脫。解脫知見。</p>
清淨<p style="margin-left:1em">潔白也。梵名梵摩。或翻為空。大論云。以人畏空。但言清淨。</p>
維那<p style="margin-left:1em">梵語羯磨陀那。寄歸傳云。華梵兼舉也。維。是綱維。華言也。那。是梵語。刪去羯磨陀三字。譯為事知。又翻次第。亦云悅眾。蓋謂知僧事之次第。而悅其眾也。</p>
書記<p style="margin-left:1em">謂執掌翰墨司記文詞故。</p>
普賢<p style="margin-left:1em">擕李云。行彌法界曰普。位隣極聖曰賢。</p>
菩薩<p style="margin-left:1em">此云覺有情。秦言大道心眾生。</p>
南無<p style="margin-left:1em">此云歸依。</p>
釋迦牟尼<p style="margin-left:1em">此云能仁。寂默。</p>
文殊師利<p style="margin-left:1em">此云妙德。唐言妙吉祥。</p>
彌勒<p style="margin-left:1em">姓也。此云慈氏。字阿逸多。或云阿耆多。此翻無能勝。謂慈。無能勝也。</p>
方丈<p style="margin-left:1em">唐高宗時。王元䇿使西域。至毗耶城。見維摩石室。以手板縱橫量之。各得十笏。故曰方丈。</p>
脫屣<p style="margin-left:1em">音徙。履也。</p>
白二<p style="margin-left:1em">一白。一羯磨也。</p>
白四<p style="margin-left:1em">一白。三羯磨也。</p>
對首<p style="margin-left:1em">謂對面同秉法也。</p>
心念<p style="margin-left:1em">謂發心念境。口自傳情。非謂不言而名秉法也。</p>
身戒<p style="margin-left:1em">比丘戒也</p>
心戒<p style="margin-left:1em">菩薩戒也。</p>
正法<p style="margin-left:1em">正法千年。人根淳厚。聞法即證。</p>
像法<p style="margin-left:1em">像法千年。雖似正法。聞法者多。修證者少。</p>
末法<p style="margin-left:1em">末法萬年。鬪諍堅固。邪見增長。無修無證也。</p>
梵網<p style="margin-left:1em">本源自性清淨。故稱為梵。慧命徧傳塵剎。故稱為網。</p>
</div></div>
<div class='div-w'>
<p class='h2'>布薩篇</p>
<div class='div-note'>揵度<p style="margin-left:1em">此云法聚。以氣類相從之法。聚為一段也。</p>
羅閱城<p style="margin-left:1em">即王舍城。應法師云。是摩伽陀國之都城也</p>
外道<p style="margin-left:1em">謂心遊理外故。</p>
月八日<p style="margin-left:1em">是日。四天王差使巡察人間善惡。二十三日間此。</p>
十四日<p style="margin-left:1em">是日。四王太子巡察人間善惡。二十九日同此。</p>
十五日<p style="margin-left:1em">是日。四天王自下人間巡察善惡。三十日同此。</p>
瓶沙王<p style="margin-left:1em">梵名頻婆娑羅。此云影勝。未生怨之父也。</p>
三時聚會<p style="margin-left:1em">三時者。如前月八。十四。十五也。</p>
波羅提木叉<p style="margin-left:1em">律云戒也。亦名毗尼。律攝翻別解脫。又云保解脫。</p>
世尊<p style="margin-left:1em">謂竭煩惱海。斷生死流。世出世間。共所尊重故。</p>
佛<p style="margin-left:1em">秦言知者。婆沙論云覺者。妙樂記云。對迷名知。對愚說覺。</p>
睡眠<p style="margin-left:1em">意識惛熟曰睡。五情放逸曰眠。</p>
上座<p style="margin-left:1em">梵名悉替那。五分律中佛言。上更無人。名上座。母論云。從無夏至九夏。名下座。十夏至十九。名中座。二十夏至四十。方名上座。</p>
知事人<p style="margin-left:1em">亦名受事人。謂受僧差使。知僧事故。</p>
阿羅漢<p style="margin-left:1em">此云無生。亦名應供。或翻殺賊。謂<span class='corr'>已</span>殺煩惱賊故。</p>
三乘<p style="margin-left:1em">聲聞。緣覺。菩薩也。</p>
程子<p style="margin-left:1em">諱顥。字明道。乃宋時大儒。</p>
猗嗟<p style="margin-left:1em">歎辭。</p>
三代禮樂<p style="margin-left:1em">謂夏時起。商時盛。至周全也。</p>
德臘<p style="margin-left:1em">德者。得也。臘者。除也。謂除舊接新故。安居一夏。方筭一臘。謂比丘出俗。不以俗年為計。乃數夏臘稱尊故。</p>
俱胝<p style="margin-left:1em">此云百億。</p>
稽首<p style="margin-left:1em">稽。留也。謂下首至地。停留少久方起故。</p>
和合<p style="margin-left:1em">梵語僧伽。此云和合眾。由眾僧和合。佛法方興故。</p>
比丘<p style="margin-left:1em">此云除饉。或翻淨命。又名破煩惱。</p>
某甲<p style="margin-left:1em">某者。誰也。乘也。甲者。名也。謂誰秉其法。即當牒其名也。</p>
教誡<p style="margin-left:1em">謂教住正念。遮無利益故。</p>
教授<p style="margin-left:1em">謂教住正知。與有利益故。</p>
長老<p style="margin-left:1em">謂年高臘長。學解廣深故。</p>
僧伽藍<p style="margin-left:1em">譯為眾園。如世園圃。能生果蔬。佛弟子所居。能生道芽聖果故。</p>
蹲踞<p style="margin-left:1em">上音存。謂尻不至地也。即是雙足履地。兩膝皆竪故。</p>
阿耨多羅三藐三菩提<p style="margin-left:1em">華言無上正徧知覺。</p>
波羅夷<p style="margin-left:1em">此翻他勝罪。律攝云。極惡義。多論云。名墮不如意處。僧祗律。名退沒。墮落。律本中。名不共住。</p>
僧伽婆尸沙<p style="margin-left:1em">善見律云。僧殘罪。謂僧中有殘。應依僧伽而治其罪故。律攝云。眾教罪。由奉眾教。罪方除滅也。</p>
不定法<p style="margin-left:1em">律攝云。此罪體無定相故。</p>
尼薩耆<p style="margin-left:1em">翻為捨。</p>
波逸提<p style="margin-left:1em">翻為墮。前三十名捨墮。後九十名單墮。</p>
波羅提提舍尼<p style="margin-left:1em">義翻向彼悔。或言應說法。</p>
眾學法<p style="margin-left:1em">謂此戒。難持易犯。時刻應當學故。</p>
七滅諍<p style="margin-left:1em">謂此七種毗尼。能滅四種諍故。</p>
千華臺<p style="margin-left:1em">華含法界。表戒含諸法也。人中花有十餘葉。葉。瓣也。天花有百餘葉。佛菩薩花有千餘葉。此但表戒度故。臺。即座也。</p>
盧舍那<p style="margin-left:1em">此云淨滿。諸患都盡。故稱為淨。眾德悉圓。故稱為滿。又翻光明徧照。</p>
如來<p style="margin-left:1em">如過去諸佛。行六波羅蜜。得諸法如相。來至佛道。今佛亦如是道來。故名如來。</p>
歸命<p style="margin-left:1em">眾生貪著有三。一財物。二身根。三性命。三者之中。性命最切。今行人作法曰歸命者。捨其最切也。</p>
金剛佛<p style="margin-left:1em">謂能摧諸煩惱。名為金剛。體是無漏。表法身也。金取不變為義。剛取斷截為義。謂金剛光明寶戒。照見五蘊諸法皆空。截斷一切有漏惑業。十方如來。同證斯體故。</p>
三聚<p style="margin-left:1em">謂攝律儀戒。攝善法戒。饒益有情戒。</p>
摩尼珠<p style="margin-left:1em">此云離垢。天台云摩尼者。如意也。從龍王腦生。又云出佛舍利。</p>
心地品<p style="margin-left:1em">萬法之所集起。故稱為心。凡聖之所依持。故稱為地。品者。類也。</p>
五辛<p style="margin-left:1em">一葱。二薤。三韮。四蒜。五興渠。</p>
九旬<p style="margin-left:1em">十日曰旬</p>
年少比丘<p style="margin-left:1em">初受具者。</p>
</div></div>
<div class='div-w'>
<p class='h2'>受籌篇</p>
<div class='div-note'>和尚<p style="margin-left:1em">此云力生。謂由師之力。生我戒身故。</p>
阿闍黎<p style="margin-left:1em">此云軌範。謂能軌範後學故。</p>
娑婆<p style="margin-left:1em">或云索訶。此翻忍土。</p>
韋䭾<p style="margin-left:1em">華言智論。姓韋諱琨。即南方天王八將之一臣。修童真業。不受天欲。面受佛囑。護法安僧。</p>
回向<p style="margin-left:1em">回因向果。回事向理。回受籌功德。向諸眾生也。</p>
</div></div>
<div class='div-w'>
<p class='h2'>安居篇</p>
<div class='div-note'>安居<p style="margin-left:1em">南山云。形心攝靜曰安。要期住此曰居。</p>
毗尼<p style="margin-left:1em">此云善治。亦云謂伏。</p>
苾蒭<p style="margin-left:1em">具含五義。一。體性柔軟。二。引蔓旁布。三。馨香遠徹。四。能止疼痛。五。不背日光。</p>
三明<p style="margin-left:1em">天眼明。宿命明。漏盡明。</p>
三垢<p style="margin-left:1em">貪嗔癡。</p>
警䇿<p style="margin-left:1em">謂警諸懈者。䇿進後昆。</p>
</div></div>
<div class='div-w'>
<p class='h2'>自恣篇</p>
<div class='div-note'>自恣<p style="margin-left:1em">謂自<span class='corr'>己</span>有過。自不知非。恣他舉明。令改過從新也。</p>
眾僧<p style="margin-left:1em">華梵雙舉。報恩云。出三界之福田也。</p>
阿難請度<p style="margin-left:1em">此云度喜。會正記云。佛成道十四年中。姨每求度。佛不聽許。阿難三請。佛令傳宣八敬。彼答能持。方聽出家。</p>
八敬法<p style="margin-left:1em">一。百臘尼見新戒比丘。當禮拜問訊。二。不得罵謗比丘。三。不得舉比丘過。四。式叉摩那學戒年滿。應從大僧受具。五。尼犯僧殘。應在三部僧中行半月摩那埵。六。半月布薩。當於僧中求教誡人。七。不應在無比丘處安居。八。安居竟當於僧中求教授人。</p>
二五德人<p style="margin-left:1em">一。舉罪五德。謂不愛。恚。怖。癡。知自恣未自恣。二。自恣五德。謂知時。如實。柔軟。利益。慈心。</p>
吉祥<p style="margin-left:1em">梵名始尸。本行經云。菩薩將成佛時。帝釋化為傭力者。刈草以奉。</p>
長者<p style="margin-left:1em">謂年耆德艾。事長於人。乃有德之稱。</p>
正覺<p style="margin-left:1em">言法無差曰正。破生死夢曰覺。</p>
三業<p style="margin-left:1em">身。口。意</p>
三事<p style="margin-left:1em">見。聞。疑。</p>
三根<p style="margin-left:1em">根有能生之義。謂於見聞中。隨一生疑。而起其事。故名曰根。</p>
迦絺那衣<p style="margin-left:1em">此云功德衣。亦名慶賞衣。</p>
五衣有二十種從法<p style="margin-left:1em">謂大衣九品。聽割截作。褋葉作。共十八。七衣亦聽割截。褋葉。兩種作法。是為二十也。</p>
七衣有二十二種從法<p style="margin-left:1em">謂大衣十八。五衣四種。謂割截。攝葉。褋葉。縵作。共為二十二種也。</p>
大衣有六種從法<p style="margin-left:1em">謂五衣四種作法。七衣二種作法。是為六種也。</p>
</div></div></div>
</div><!-- end of div[@id='body'] -->
</body></html>