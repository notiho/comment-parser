<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>重治毗尼事義集要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 719-A 重治毗尼事義集要敘</p><p style="margin-left:1em">如來法震東區。始終須賴律檢。慈誥頒施有情。亘今備盛。木叉興替須人。頹極時至。傷茲遍土傳戒。多未依制依法。慨今海內授受。鮮非誤<span class='corr'>己</span>誤人。皆由師乖率訓。不攻制典。而我千壽震公和尚。精習三宗。備諳幽微。攜鍚北遊於晉邦。緣聚請居於千壽。嗟斯律法無傳。誓欲挽回蔽患。十有餘載。律學為先。座下存心數人。咸欲事斯學處。唯晉遼比丘無瑕者。天資特異。偏尚律宗。廣閱毗柰耶教。窮究五篇綱旨。惜其律註無多。全藏浩繁。縱有學者。不便攻操。唯重治毗尼一書。深堪喚醍時弊。足以述盡指歸。於是誓欲刊板存世。唯希泛應羣機。意積時懷。未甞遂心。時值谷邑朝陽傳戒。嗣律比丘數人。共議末運。若重治毗尼。登梓流行。庶茲律學。後昆有冀。當時九聖。慧石。佛璧。千壽。[台/十]及餘持律上座數人。推舉募資興工。遂以浩然厥志。勞苦不憚。䟦涉未辭。剞劂二歲。斯工告成。願諸見者聞者。喜躍受持。懸戒日於中天。竪正法於末季。庶不負為法之婆心。俾報佛恩如海一滴耳。</p>
<p style="margin-left:11em">律學比丘智[台/十]撰</p>
</div>
<div class='div-xu'><a id='mulu2' />
<p class='h1'>No. 719-B 重治毗尼事義集要序</p><p style="margin-left:1em">子生于萬曆二十七年。<span class='corr'>己</span>亥五月初三日亥時。至壬戌五月初七日。鬀髮出家。是為二十四歲。次年臘月八日。受具戒於雲棲和尚像前。又次年。受菩薩戒於雲棲和尚塔前。皆古德法師為阿闍棃。二十七歲春。閱律一遍。錄出事義要略。僅百餘紙。三十歲夏。第二閱律。錄成四冊。三十一歲冬。第三閱律。乃成六冊。計十八卷。三十二歲夏。為惺谷如是。雪航。三友細講一遍。仍添初後二集。共成八冊。三十三歲。金臺法主梓之於皋亭山。佛日寺。是冬在靈峰。僅講七卷。次夏方續講完。聽者共十餘人。惟徹因比丘能力行之。三十五歲。結夏金庭西小湖寺。徹講一遍。聽者九人。能留心者。惟徹因。自觀。及緣幻大德耳。三十六歲冬。在吳門幻住菴。又講一過聽者僅五六人。惟自觀。僧聚。二比丘能力行之三十八歲入九華。四十歲入閩中。四十四歲至苕城。從此十三四年。自既不能力行。人亦無有問者。徹因自觀僧聚三人。又皆物故。毗尼之學。真不啻滯貨矣。五十一歲冬。從金陵歸臥靈峰。次年夏日乃有發心學律者十餘人。迫予重講此書。因念向時所輯。雖諸長並採。猶未一一折衷。又問辯音義二書。至今未梓。不若會入集要而重治之。兼復刪削一二繁蕪之處以歸簡切。庶鈍根者。亦不致望洋之歎也。</p>
<p style="margin-left:1em">庚寅六月二十一日古吳蕅益沙門智旭下筆故序</p>
</div>
<div class='div-xu'><a id='mulu3' />
<p class='h1'>No. 719-C 原序</p><p style="margin-left:1em">毗尼藏者。佛法之紀綱。僧伽之命脈。苦海之津梁。涅槃之要道也。粵自雞園初唱。召善來而戒體斯成。迨夫鶴樹潛暉。申顧命而木叉是重。必因犯以乃遮。體則叶於無作。若緣開與隨制。用復契乎妙圓。實大小之通途。詎聲聞之獨轍。堪嗟像季。罕達真宗。愚者昧於罔聞。狂者置諸弗屑。或以禪機而巧遁。或以方廣為駕言。並屬依文。誰思實義。且如能師佩心印於黃梅。胡以闡化曹溪。猶用登壇受具。觀師宏華嚴於五頂。胡以範模朝野。必須十誓律身。葢大雄御極。則法僧二寶。咸由正覺揚輝。而善逝藏機。則佛法二尊。同藉僧伽建立。倘惟十重眾輕。即與在家奚別。自非五篇七聚。安知離俗高標。是知梵網戒經。五道齊收。但除地獄。則以通而成其大。毗尼法藏。止許人倫。猶遮諸難。正以局而成其尊。必使仰慕大乘。不甘小節。自可畜髮捨衣。作火中之優鉢。如或情悲末法。有志住持。豈得恣情蕩檢。為師子之身蟲。智旭自念障深。弗克仰修玄理。復悲生晚。末由隨侍哲人。痛隙駒之莫挽。捨慈母以披緇。思樂土之可歸。羨蓮師而私淑。綱宗急辨。每懷紫柏之風。護法忘身。願續匡山之派。睹時流以長歎。讀遺教以增哀。爰於甲子季冬。禮無量光塔。倍復發增上心。乞古德闍棃。證明學菩薩戒。次即備閱大小二律。輒宗四分。并採餘家。錄為事義要略。漫率愚蒙之鄙見。豈堪呈似大方。擬作巖谷之資糧。亦無心於兼利。戊辰春。遇雪航楫公。欣然有嚴淨毗尼之志。因念向以入山心迫。所錄猶多疎漏。廼就龍居禪窟。再檢藏文。不問本部他宗。凡切要者。悉皆錄出。深詳輕重之宜。備顯開遮之準。兼參大律。委示別同。俾畏拘執者。不招謗小之殃。喜儱侗者。難開藉大之口。考定成帙。更名為毗尼事義集要。質諸真寂聞谷老人。博山無異禪師。咸以付梓流通為囑。於是復同壁如。歸一。二友。商碓參詳。備殫其致。而佛日金臺法主。遂欣然命付剞劂。佛法緣起。固自有時。嗚呼。斯集也。雖於妙高之體。不啻微塵。其在駑劣之資。<span class='corr'>已</span>稱竭力。所恨解慧疏庸。躬行缺略。仰慚往哲。俯怍後賢。惟願同學善友。鑒我苦心。愍我不逮。一意秉持。共扶法運。庶報佛恩於萬一爾。</p>
<p style="margin-left:1em">辛未孟春智旭識於皋亭古永慶寺</p>
</div>
<div class='div-xu'><a id='mulu4' />
<p class='h1'>No. 719-D 原䟦</p><p style="margin-left:1em">摩訶僧祇律云。若善男子欲建立佛法者。當盡受持此律。欲令正法久住者。當盡受持此律。犯罪恐怖作依怙者。當盡受持此律。不欲有疑悔請問他人者。當盡受持此律。欲遊化諸方而無礙者。當盡受持此律。薩婆多論云。毗尼有四義。餘經所無。一是佛法平地。萬善由之生長。二一切佛弟子。皆依戒住。一切眾生。由戒而有。三趣涅槃之初門。四是佛法瓔珞。能莊嚴佛法。具斯四義。功強於彼。嗚呼。戒之利益。何其溥哉。柰何去聖時遙。魯魚滋長。末代眾生。罕遘真風。自戒筏流入真丹。肇興於曹魏鎧公。嗣徽及懷素律師。迄於今日。閴爾無聞。間有一二宏通大士。既不類出窟獅子。又有殊擇乳鵝王。近捨五部之綱宗。傍取問答之網目。急其所當緩。緩其所當急。矛盾自攻。亡羊日甚。是以豪傑之士。未嘗過而問焉。何由朗戒月於重昏。維頹綱於絕紐哉。受籌竊覩遺文。每興寤愾。繫我素兄旭師。念法情殷。悲心願重。徧探律宗。抽繹數四。尊四分為綱骨。借餘部以互顯。汰其水源。酌以甘露。輯為集要若干卷。咸遵古訓。非同臆說。庶使飲一滴者。沈疴可療。恣飽滿者。新疾不生。戒海重清。在此一舉。顧籌夙生何幸。得與毗尼法席。深慶染指先嘗。爰贅片言卷末。知法之士。當必有不謀而集者矣。不肖非阿其所好也。</p>
<p style="margin-left:1em">庚午春日毗尼社弟幽谿後學受籌敬䟦</p>
</div>
<div class='div-other'><a id='mulu5' />
<p class='h1'>重治毗尼事義集要目次</p>
<ul class="">
<li>卷首
<ul class="">
<li>序䟦</li>

<li>總問辯</li>

<li>凡例</li>

<li>提綱</li>

<li>律藏總目</li>

<li>四分律藏品目</li>

<li>旁引諸經論目</li>
</ul></li>

<li>卷第一
<ul class="">
<li>四分戒本<span class="note-inline">(自題目至偈讚)</span></li>
</ul></li>

<li>卷第二
<ul class="">
<li>四分戒本<span class="note-inline">(自問答啟白至初婬戒)</span></li>
</ul></li>

<li>卷第三
<ul class="">
<li>四分戒本<span class="note-inline">(自二盜戒至五媒嫁戒)</span></li>
</ul></li>

<li>卷第四
<ul class="">
<li>四分戒本<span class="note-inline">(自六私屋過量戒至二離衣宿戒)</span></li>
</ul></li>

<li>卷第五
<ul class="">
<li>四分戒本<span class="note-inline">(自過一月衣戒至二十二畜鉢求好戒)</span></li>
</ul></li>

<li>卷第六
<ul class="">
<li>四分戒本<span class="note-inline">(自二十三非親織衣戒至十二異語惱他戒)</span></li>
</ul></li>

<li>卷第七
<ul class="">
<li>四分戒本<span class="note-inline">(自十三嫌罵戒至三十七非時食戒)</span></li>
</ul></li>

<li>卷第八
<ul class="">
<li>四分戒本<span class="note-inline">(自三十八殘宿食戒至六十七同賊伴行戒)</span></li>
</ul></li>

<li>卷第九
<ul class="">
<li>四分戒本<span class="note-inline">(自六十八惡見不捨戒至眾學法第四十八)</span></li>
</ul></li>

<li>卷第十
<ul class="">
<li>四分戒本<span class="note-inline">(自眾學法第四十九至偈讚迴向)</span></li>
</ul></li>

<li>卷第十一
<ul class="">
<li>總辨羯磨法</li>

<li>結界法</li>

<li>授戒法</li>
</ul></li>

<li>卷第十二
<ul class="">
<li>依止法</li>

<li>師法</li>

<li>弟子事師法</li>

<li>上座法</li>

<li>同學法</li>

<li>禮敬法</li>

<li>孝父母法</li>

<li>安居法</li>

<li>自恣法</li>

<li>迦絺那衣法</li>
</ul></li>

<li>卷第十三
<ul class="">
<li>治罪法<span class="note-inline">(有六法)</span></li>
</ul></li>

<li>卷第十四
<ul class="">
<li>衣法</li>

<li>鉢法</li>

<li>食法藥法</li>

<li>受食法</li>

<li>看病法</li>

<li>房舍</li>

<li>臥具法</li>

<li>器物法</li>

<li>杖法</li>

<li>叢林法</li>
</ul></li>

<li>卷第十五
<ul class="">
<li>阿蘭若法</li>

<li>大眾會法</li>

<li>分物法</li>

<li>說法法</li>

<li>讀誦法</li>

<li>坐禪法</li>

<li>雜法</li>

<li>佛說犯戒罪輕重經</li>

<li>戒相攝頌<span class="note-inline">(智旭敬述)</span></li>
</ul></li>

<li>卷第十六
<ul class="">
<li>比丘尼戒<span class="note-inline">(自八波羅夷法至波逸提法第一百十五)</span></li>
</ul></li>

<li>卷第十七
<ul class="">
<li>比丘尼戒<span class="note-inline">(自波逸提法第一百十六至雜法)</span></li>

<li>䟦語</li>
</ul></li>
</ul><p>重治毗尼事義集要目次<span class='note-inline'>(終)</span></p>
</div>
<div class='div-other'><a id='mulu6' />
<p class='h1'>No. 719-E 總問辯</p><p style="margin-left:1em">問。毗尼之學。重在篤信力行。謹守五篇。人天固可保矣。其福若盡。將如之何。孰若從宗教先開眼目。道共戒生。是為急務。古云。只貴見地。不貴行履。豈不然乎。</p>
<p style="margin-left:1em">答。毗尼之學。出世正因。戒波羅蜜。佛地方滿。豈僅人天福耶。宗教開眼。言雖相似。<span class='corr'>但</span>欲離戒別談宗教。便是撥事求理。墮惡知見。溈山云。毗尼法席。尚未叨部。了義上乘。豈能甄別。荊谿云。用前四戒。通為觀境。以六觀之。事理相即。當知篇聚。一不可虧。世人蔑事而欲尚深理者。驗知此觀。孤虗無本。既虧觀境。觀亦無從。然則若宗若教。誠訓昭然。胡弗思也。古所謂只貴見地。不貴行履。正以有見地者。必有行履。有行履者。未必有見地耳。今以如來無上戒法。判屬人天。捨律儀而空談道共。正見<span class='corr'>已</span>破。行履復荒。惡趣三塗。敢保有分。雖欲生人天而不可得矣。</p>
<p style="margin-left:1em">問。末世鈍根。只宜要略。四分律藏。世尚畏其繁瑣支離。置之高閣。今此集要。援引諸家。益覺紛雜。何不直宗四分戒本。略加旁註釋疑。有何不可。</p>
<p style="margin-left:1em">答。喜略不喜廣。自是末世通病。固守癡鈍。愈趣愈下。終無釋疑之日。今欲救其苦。必須博學反約。乃克有濟。倘直宗戒本。略加旁釋。則開遮持犯。安能洞然。樂佛法者。既難以通達。習懈怠者。仍未必留心。進退失措。有何利益。</p>
<p style="margin-left:1em">問。念佛一門。廣大簡易。信應奉行。但能一心念佛。自然止惡防非。何須矻矻窮年學此律法。名相浩繁。<span class='corr'>已</span>非簡易。果極聲聞。又非廣大。恐不若專宏淨土法門之妙也。</p>
<p style="margin-left:1em">答。持戒念佛。本是一門。原非異轍。淨戒為因。淨土為果。若以持名為徑。學律為紆。既違顧命誠言。寧成念佛三昧。夫如海無涯。如寶無厭。豈不廣大。作犯止持。保任解脫。豈不簡易。故一心念佛者。雖能止惡防非。專精律學者。尤為守佛明誨。現在則紹隆僧種。臨終則上品上生。法門之妙。孰過於此。</p>
<p style="margin-left:1em">問。如來降生西域。毗尼遮罪。皆因居士譏嫌故制然亦有隨方戒等。今此土雖不遵行。居士未必譏毀。設捨微細戒。何乖聖訓。又時丁末運。外緣不豐。內因微薄。欲纖毫無犯。演教宏宗。則佛法不能廣布。完小節而失大益。豈菩薩之本心。學一乘之真子耶。</p>
<p style="margin-left:1em">答。如來一切知見。普為大千眾生而制戒律。六羣等亦大權示現。曲體末世眾生情態而示犯緣。正由人情懈怠。不肯輕重等護。致成末運。今欲宏宗演教。必以持戒為本。戒律精嚴。則內因湻厚。外緣自豐。白毫相中一分光明。決非誑語。若以戒為小節。便成謗法。談宗說教。皆是儱侗瞞盰。設獲外緣。總名魔業。有何益於正法哉。</p>
<p style="margin-left:1em">問。西乾列祖。三學精通。此間地僻時遙。人罕聞見。唯唐宋來數輩宗匠。踪跡彰著。人皆景仰。然而當其水邊林下。則以三條篾。一把鋤。為清淨自活。逮其匡徒領眾。則以一日不作一日不食為真實芳規。至於揚化接人。則以一棒一喝為拈提向上。俱與律學不復相應。是以好心出家之流。由行脚入山。乃至登座披衣。所倣傚者。無非此等。今還許從上諸祖。仍是真比丘否。若非比丘。云何可紹祖位。若是比丘。云何不遵律制。又今時紹祖位者。例皆輕視律學。不識從上諸祖。亦輕視否。又今時紹祖位者。雖不遵戒。而仍為人授戒。不識從上諸祖。亦為人授戒否。</p>
<p style="margin-left:1em">答。從上諸祖。各有三類。一者嚴淨毗尼。宏範三界。如遠公。智者。左谿。永嘉。荊谿。大梅。永明。覺範。高峰。中峰。楚石等是也。覺範非時不食。中峰冬夏一衲。具載傳記。芳軌昭然。古今如此知識。亦甚眾多。所應景仰倣傚。二者丁茲末世。勢不獲<span class='corr'>已</span>。遵佛遺命。捨微細戒。故住靜則刀耕火種。領眾則墾土開田。然於非時食等諸戒。仍自遵行。故清規晚用藥石。不云粥飯。秪許非時漿七日藥終身藥耳。又德山托鉢。亦因視日早晚。當知不非時食。明矣。然而此等知識。則便不敢為人授戒。所以唐宋以來。禪有禪寺。講有講寺。律有律寺。初出家時。多先學律。律學有得。則以律名家。律學無得。則捨之而習講參禪。但捨微細戒。不捨重戒及性戒也。復有不能學律。徑投禪教而參學者。此即名為乘急戒緩。然亦必護根本五戒。斷無毀犯重戒之理。而決不敢自稱比丘。亦決不敢輕視律學。但自愧未能兼修。以為慚德。故至出世接人之時。或重登戒品。性遮皆淨。如六祖等。或單提向上。獨接一機。如壽昌等。</p>
<p style="margin-left:1em">有人問壽昌云。佛制比丘。不得掘地損傷草木。今何自耕自種。自芸自穫。</p>
<p style="margin-left:1em">答云。我輩秖是悟得佛心。堪傳祖意。指示當機。令識心性耳。若以正法格之。僅可稱鬀髮居士。何敢當比丘之名也。</p>
<p style="margin-left:1em">又問。設令今時有能如法行持比丘事者。師將何以視之。</p>
<p style="margin-left:1em">答云。設使果有此人。當敬如佛。待以師禮。我輩非不為也。實未能也。又紫柏大師。生平一粥一飯。別無雜食。脇不著席四十餘年。猶以未能持微細戒。故終不敢為人授沙彌戒及比丘戒。必不得<span class='corr'>已</span>。則授五戒法耳。嗟乎。從上諸祖。敬視律學如此。豈敢輕之。若輕律者。定屬邪見。非真實宗匠也。三者大用現前。觀機利益。破他疑執。不拘恒規。如文殊菩薩。執劒逼佛。三處度夏。重勝比丘。與女同坐。令證無生。乃至寒山拾得之呵律主。歸宗南泉之斬蛇猫。並是一時不得不用之權謀。譬如良醫用砒霜以治病。大將設奇謀以除賊。偶一為之。不可以為典要。又凡訶佛罵祖。痛棒毒喝。皆是不得<span class='corr'>已</span>而用之。所謂兵者不祥之器。非布帛菽粟比也。若用得其當。則迹似違律。實真持律。以得律之意旨故。例如末利夫人飲酒救殺。佛讚其為真持齋戒。菩薩戒本亦云。菩薩見機得殺盜等。於菩薩戒無所違犯。生多功德也。若用失其宜。將作門庭施設。譬如優孟之學叔敖。宗既非宗。律又非律。謗大般若。疑悞後學。三塗劇報。何由得免。設亦誘引愚流。向三寶中作種種福。由斯福力所持。不即墮落。終為外道魔王眷屬。非佛弟子。末世之中。多此妖邪謗惑世間。魔所攝助多得供養。往往聚眾百人千人。眷屬兒孫遍布天下。毀戒毀教。破壞如來真正法輪。愚小無知。羨彼名聲而爭倣傚。令好心出家者。皆墮其黨。求升反墜。哀哉痛心。然由仍以三寶為所緣境。故至罪報畢時。還藉佛法僧戒之力而得度脫。如從地倒。還從地起。較諸不聞三寶名者。猶勝一籌。故魔王語佛云。吾於汝末法中。令諸眷屬食汝飯。著汝衣。破壞汝法。佛言。汝但自壞。吾法不壞也。今若欲不墮三塗。徑登聖果。請必從持戒始。縱不能持。亦須讚歎。自生慚歉。若既掛名受戒。而又輕視戒法。既不精持戒法。而又為人作師授戒。既廣為人授戒。又不教人如法學戒。且言戒是小乘。不須習學。則決墮三塗。為魔眷屬。自受其苦。無人能代。終亦必皆成佛。我不敢輕之矣。</p>
</div>
<div class='div-other'><a id='mulu7' />
<p class='h1'>凡例</p>
<ul class="">
<li><span class="corr"/>律藏譯文。領皆煩複。今欲便初學。故多約義節文。文雖節略。義實不敢稍更。如不相信。請以律藏對觀。</li>

<li><span class="corr"/>如來滅後。結集律藏原無眾部之殊。後因異執致成多部。部類既分。各宗一轍。所以義淨獨宏根本。懷素<span class="corr">但</span>遵四分。皆謂不應會通。葢恐彼此逃托捨遮取開。就輕避重也。今倣南山意旨。為之會通。意在理優則用。實非趨避取捨。擬集眾部之大成。庶契如來之本意耳。問。宣公採用諸部。尚為懷素所譏。今何所據。輙生去取。倘任凡夫臆見。豈符大聖芳規。答。因諍漸成多部。葢是法道之衰。採用眾部所長。乃集大成之意。雖懷素譏訶。自大有所據。而宣公律學。亦未可全非。況佛有明訓云。多智慧人。能取能捨。諸愚癡人。不能分別。則分明以集大成而望後人。故今集要。乃博採眾長以備參考。庶幾得遡流而窮源。非敢任臆見為去取也。</li>

<li><span class="corr"/>性罪遮罪。惟善見律判之。然於每戒之下。或有或無。今仍其舊。不敢強增。亦可例推故。又彼稱制罪。今作遮字。字別義同。取易曉故。</li>

<li><span class="corr"/>每戒之下。各有緣起。釋義。及與罪相輕重。次則問辯折衷。次或引證。并餘隨律威儀。與本戒相似者。亦附於後。凡此六科。或具或減。不復細列。但用緣。釋。相。辯。證。附。六字以標其上。</li>

<li><span class="corr"/>諸譯有義同音異。及文相難明者。可註則隨註之。如或不便註明。各附卷末以備稽考。</li>

<li><span class="corr"/>聲聞遮罪。大士悉皆同學。至於為眾生故。善巧權開。經中歷歷有據。豈容一概儱侗。今依梵網經及慈氏戒本。每戒指明大略。葢倣天台義疏之意。</li>
</ul></div>
<div class='div-other'><a id='mulu8' />
<p class='h1'>No. 719-F 提綱</p>
<ul class="">
<li><span class="corr"/>五分法身。以戒為依。三無漏學。以戒為首。無一如來不具戒體。無一菩薩不修戒度。無一經典不讚戒法。無一聖賢不嚴戒行。持戒如地。萬善由此而生成。持戒如城。魔障藉此而遠離。論其超勝。則才沾戒品。便名人世福田。極其指歸。則惟佛一人。方名圓滿淨戒。四級重樓。級級皆圓頓境。八萬細行。行行與法界周。若不持戒。縱能習講坐禪。興諸福業。皆為魔業。必入魔黨。故好心出家者。決須從持戒始。自利利他。法皆成就。捨此通途。更無捷徑。問。比丘律藏。本屬聲聞。梵網戒經。方為大教。今云四級皆圓頓境。則大小奚分。又既稱圓頓。則一種<span class="corr">已</span>足。何須四級。答。圓人受法。無法不圓。既稟法華開顯之旨。一色一香。無非中道。豈有戒法而不圓頓。故法華玄義云。開麤者。毗尼學即大乘學。式叉。式叉。即是大乘第一義。光非青黃赤白黑。三歸五戒十善二百五十。皆是摩訶衍。豈有麤戒隔於妙戒。戒既即妙。人亦復然。汝實我子。即此義也。是名絕待妙戒。噫。由此觀之。級級圓頓。其義彰矣。圓頓之法。一多無礙。方成不可思議。若謂一種<span class="corr">已</span>足。則華嚴七處九會。亦可云一處一會<span class="corr">已</span>足耶。又問。五戒。十戒。比丘。菩薩。喻如重樓四級。故曰。不受五戒而受十戒。乃至不受比丘戒而受菩薩戒。俱無有是處。是則次第之義昭然。今胡許沙彌受菩薩戒。豈不違越金口誠言。答。重樓之喻。葢是一往明其次第。必欲執之。則優婆塞亦不得受菩薩戒矣。既可許優婆塞。胡獨不許沙彌。沙彌乃反不及優婆塞耶。然菩薩戒法。不惟義疏通列七眾。而西域諸寺。大小各別。豈大乘寺中。遂獨無沙彌也。又問。禪教律三。譬如春蘭秋菊。各擅其美。今獨以戒為通途。云何從古立為三宗。答。西天四七。無不總持三藏。法流東土。方乃各立門庭。然終不聞真實禪師講主。或可蕩檢踰閑者也。</li>

<li><span class="corr"/>凡未學戒者。多畏持戒之難。正坐不知戒法。妄生退委。若學此戒。始知如來大智。曲盡人情。開遮得所。守護非難。憶予初出家時。自恃根本清淨。深畏琑屑行持。尚不肯受沙彌十戒。況復具圓。秪因叢林隨眾。強受十戒。既而披覽戒本。乃至備閱律藏。方信欲得自在無畏。必須精熟毗尼。毗尼未學。觸途成滯。儒者云。不學禮。無以立。旨哉言也。</li>

<li><span class="corr"/>西域地多蒸溼。草菜不生。故聽比丘食五淨肉。此土多諸蔬品。決定不應食肉。又西域諸國。單習小者。乃食五淨。大乘國土。悉皆遮止。今在神州。大乘流布。若有食肉。謗議沸騰。護世譏嫌。莫此為要。縱未受菩薩戒。亦決不應食肉。設食肉者。非沙門也。</li>

<li><span class="corr"/>經論二藏。貴在流通。獨有毗尼。極為珍秘。以是惟大僧法。非外人所得與故。所以根本律云。在家俗侶。得聞二藏。謂論及經。毗尼耶教。是出家軌式。俗不合聞。戒因緣經序云。天竺持律。不都通視。唯諸十二法人堅明之士。乃開緘縢而共相授。耶舍見囑。見誨湻湻。人可使由之。不可使知。其言切至。惟願同我之人。尤慎所授。未滿五歲。非持律人。幸勿與之也。觀此二律所云。則其慎重可知。是以沙彌若解五篇。便成受具遮難。今此集要。特為樂簡者便於行持。勿令未受者輙先披閱。倘或沙彌展覽。即應訶止。如或不然。彼此招罪。問。世尊說教。如一雨所潤。凡有霑者。無不獲益。昔有聞經半偈。免墮狗胎。牛負大經。後世為沙門者。何故律藏獨為珍秘。豈不能利益人。抑不欲利益人耶。又設未受具人。發心閱藏。安知佛禁而不檢閱。更有書寫剞劂之輩。必<span class="corr">已</span>經眸。倘後發心受戒。為許進具。為竟作重難耶。若作重難。則佛法中亦有限穽。甘露反成毒藥也。答。經貴流通。所以成聞熏之種。律宜珍秘。所以防賊住之愆。一秘一通。總是如來四悉巧被。至於無知悞閱。書刻經眸。既無盜法之心。應非重難之例。然書刻者。未必能解。猶可融通。閱藏者必至了知。應須嚴禁。是在知法者善為開導矣。又問。毗尼篇聚。既不許白衣沙彌等預知。何故涅槃會上。世尊於人天大眾中。廣說五篇七聚。囑付後昆。使莫違犯。豈涅槃經。亦止為比丘說。亦不可流通世間耶。答。涅槃會上。純是大菩薩眾。決無盜法惡人。故於篇聚之名。總不復諱。然僅出其名。不出事義。今設講演涅槃。亦不須細釋可也。又問。若云沙彌解五篇者。便成受具遮難。今設有欲受戒人。先閱五篇。成遮難否。答。比丘戒法。止應受後行持。不應未受先閱。設不知悞閱。情猶可原。倘知而故違。理難寬宥。</li>

<li><span class="corr"/>比丘之體極尊。流俗之風甚汙。誦經禮懺。猶可名為法施。吹笙打鈸。則何異於倡優。若法華聽許供佛。本謂使人。既形儀<span class="corr">已</span>廁僧倫。豈應自褻。然則應院改禪。必須永斷音樂等事。如不斷者。深乖佛制。問。若謂吹笙打鈸。喻如唱優。然寄歸傳云。大會自恣。皷樂幡華。諸廟行香。理則皆然。何故不許。設但使人作。則自作教他。有何分別。得無犯罪否。答。五逆十惡。世間性罪。故教他與自作同科。今歌舞倡伎。是出家遮罪。使人作樂。仍名福業。不可以性罪例也。</li>

<li><span class="corr"/>非時食戒。經論備顯非宜。諸律並無開聽。即晚食稱為藥石。本非佛言。或古人之權巧。縱使體弱多病。自有非時漿七日藥終身藥等可以支延。柰何甘破此大節乎。除是喪命因緣。不能恪守。則或捨比丘沙彌之名。但作菩薩近住。或半月半月殷重懺悔。誓不敢為戒師可耳。問。非時食戒。名之為齋。固不可犯。然古來知識。多有未能持者。設令根本清淨。其餘戒相稍不清淨。還從墮落也無。答。破戒破齋。均名惡法。若但護根本。寧免負債受用之科。至於古來真正知識乘急戒緩者。決知慚德。不為戒師。例如紫柏壽昌。又近時知識。不遵細戒。謬為人師。亦或未必墮落者。別有殊勝福業所持故也。然遠公力拒蜜漿。高峰并日一食。乃至觀師誓不味過午之餚。從前禪教名宿。淨持齋法者尤多。所應取法。不可學後代知識。而徼[彳*幸]於萬一也。</li>

<li><span class="corr"/>律中十夏未滿。決不許為和尚及依止阿闍棃。若復急於為師。是謂知法犯法。問。時丁末法。人命無常。形同朝露。焉可待時。亦許旁通一線。使僧輪不絕否。答。正由末世不依律法。僧輪衰替。致成減劫。今欲挽回。必須全遵佛制。下至滿十夏知二部律者。乃可度人耳。</li>

<li><span class="corr"/>律中雖許日三時中。二分學內典。一分學外書。葢謂利根之士。藉此降伏外人。亦以西域諸國。多有外道與法門作對。今在神州。其事逈異。若但專心本業。則白衣咸加敬畏。如或耽染詩文。則佳者但取其憐。而拙者反招其誚。吾見其降于外人。未見其能降外人也。且夫根機有限。年歲無多。急辦正因。猶虞未及。若復愛樂詩文。決非真實戒子。</li>

<li><span class="corr"/>此律乃定慧之基。解脫之本。基既築。必堂構是圖。本既培。須花果時茂。若不造鍊心源。但取莊飾外相。深乖受戒之正因。永絕涅槃之妙果。問。定慧之基。解脫之本。無基本。固為不可。但有基本。亦非完局。是必以看教參禪為究竟義也。豈可以律為究竟義耶。答。受得律儀。是為基本。定共道共。是為完局。故曰必須造鍊心源。如大小持戒犍度。始自修集聖戒。以至五通三明。總屬戒中實義。豈可向律外別求究竟耶。</li>

<li><span class="corr"/>戒法既非局於聲聞。發心必須等於大士。且具諸戒行。乃是上品正因。念佛得度。今時正符記莂。若不神棲安樂。未是全遵佛語。願同修者。知所歸趣。問。具諸戒行。固是上品上生章中三種眾生之一。然持戒如地。萬善由此生成。定共道共。皆悉具攝。何必更須念佛。又念佛橫出三界。捷徑法門。臨終十念。即得往生。何必煩瑣戒相。既二俱捷徑。隨行一途即得。何故脚踏兩邊。方名全遵佛語。答定共道共。固能豎出生死。苟無淨願。止生方便穢土。若持戒兼念佛。設能斷通別惑。任運能生方便實報寂光等三淨土。縱未斷惑。亦可生同居淨土。又念佛以淨其心。正是無上妙戒。不遵念佛得度之訓。亦是虧違如來教敕。律制所訶。至若恃十念往生之捷徑。而輕戒相為煩瑣。便非真念佛人。臨終十念。敢保決難成就。故必淨戒為因。淨土為果。方成出要。是為一道清淨。豈曰脚踏兩邊。</li>

<li><span class="corr"/>此集要。專為自利者輯。若欲宏律。必須更閱全藏。乃能備悉源委。開發後人。既是為師作範。豈容樂簡厭詳。今若藉戒為基。別修教觀禪宗等者。可先熟背戒本正文。次於此本微細討究。亦可免啞羊之誚。若決欲宏演毗尼。接引後人者。先於此本精熟明了。後須仍閱全藏。庶於律師之名可無愧耳。</li>
</ul></div>
<div class='div-other'><a id='mulu9' />
<p class='h1'>No. 719-G 律藏總目</p>
<ul class="">
<li>四分律藏<span class="note-inline">(六十卷)</span></li>
</ul><p style="margin-left:3em">姚秦罽賓三藏佛陀耶舍竺佛念等共譯。</p>

<ul class="">
<li>四分戒本<span class="note-inline">(一卷)</span></li>
</ul><p style="margin-left:3em">佛陀耶舍譯。</p>

<ul class="">
<li>四分戒本<span class="note-inline">(一卷)</span></li>

<li>比丘尼戒本<span class="note-inline">(一卷)</span></li>
</ul><p style="margin-left:3em">唐西太原寺沙門懷素依律集出。</p>

<ul class="">
<li>曇無德律雜羯磨<span class="note-inline">(一卷)</span></li>
</ul><p style="margin-left:3em">前魏天竺三藏康僧鎧譯。</p>

<ul class="">
<li>羯磨</li>
</ul><p style="margin-left:3em">曹魏沙門曇諦集。</p>

<ul class="">
<li>四分比丘尼羯磨法<span class="note-inline">(一卷)</span></li>
</ul><p style="margin-left:3em">劉宋罽賓三藏求那䟦摩譯。</p>

<ul class="">
<li>四分律刪補隨機羯磨<span class="note-inline">(二卷)</span></li>
</ul><p style="margin-left:3em">京兆崇義寺沙門道宣撰。</p>

<ul class="">
<li>四分僧羯磨<span class="note-inline">(三卷)</span></li>

<li>尼羯磨<span class="note-inline">(三卷)</span></li>
</ul><p style="margin-left:3em">唐西太原寺沙門懷素依律集出。</p>

<ul class="">
<li>摩訶僧祇律<span class="note-inline">(四十卷)</span></li>
</ul><p style="margin-left:3em">東晉三藏法師佛陀䟦陀羅共沙門法顯譯。</p>

<ul class="">
<li>波羅提木叉僧祇戒本<span class="note-inline">(一卷)</span></li>
</ul><p style="margin-left:3em">佛陀䟦陀羅譯。</p>

<ul class="">
<li>比丘尼僧祇律波羅提木叉戒經<span class="note-inline">(一卷)</span></li>
</ul><p style="margin-left:3em">東晉平陽沙門法顯共覺賢譯。</p>

<ul class="">
<li>彌沙塞五分律<span class="note-inline">(三十卷)</span></li>
</ul><p style="margin-left:3em">宋罽賓三藏佛陀什竺道生共譯。</p>

<ul class="">
<li>五分戒本<span class="note-inline">(一卷)</span></li>

<li>比丘尼戒本<span class="note-inline">(一卷)</span></li>
</ul><p style="margin-left:3em">梁建初寺沙門明徽集。</p>

<ul class="">
<li>五分律羯磨本<span class="note-inline">(一卷)</span></li>
</ul><p style="margin-left:3em">大唐開業寺沙門愛同錄。</p>

<ul class="">
<li>十誦律<span class="note-inline">(五十八卷)</span></li>
</ul><p style="margin-left:3em">姚秦三藏弗若多羅鳩摩羅什共譯。</p>

<ul class="">
<li>十誦毗尼序<span class="note-inline">(三卷)</span></li>
</ul><p style="margin-left:3em">東晉三藏卑摩羅叉續譯。</p>

<ul class="">
<li>十誦律比丘戒本<span class="note-inline">(一卷)</span></li>
</ul><p style="margin-left:3em">鳩摩羅什譯。</p>

<ul class="">
<li>十誦律比丘尼戒本<span class="note-inline">(一卷)</span></li>
</ul><p style="margin-left:3em">宋長干寺沙門法頴集出。</p>

<ul class="">
<li>薩婆多毗尼毗婆沙<span class="note-inline">(八卷)</span></li>

<li>續<span class="note-inline">(一卷)</span></li>
</ul><p style="margin-left:3em">失譯人名今附三秦錄。</p>

<ul class="">
<li>薩婆多毗尼摩得勒伽<span class="note-inline">(十卷)</span></li>
</ul><p style="margin-left:3em">宋三藏法師僧伽䟦摩。</p>

<ul class="">
<li>大沙門百一羯磨法<span class="note-inline">(一卷)</span></li>
</ul><p style="margin-left:3em">失譯人名今附宋錄。</p>

<ul class="">
<li>十誦羯磨比丘要用<span class="note-inline">(一卷)</span></li>
</ul><p style="margin-left:3em">劉宋釋僧璩依律撰出。</p>

<ul class="">
<li>根本說一切有部毗柰耶<span class="note-inline">(五十卷)</span></li>

<li>根本說一切有部苾芻尼毗柰耶<span class="note-inline">(二十卷)</span></li>

<li>根本說一切有部毗柰耶雜事<span class="note-inline">(四十卷)</span></li>

<li>根本說一切有部毗柰耶破僧事<span class="note-inline">(二十卷)</span></li>

<li>根本說一切有部尼陀那<span class="note-inline">(五卷)</span></li>

<li>目得迦<span class="note-inline">(五卷)</span></li>

<li>根本說一切有部百一羯磨<span class="note-inline">(十卷)</span></li>

<li>根本說一切有部戒經<span class="note-inline">(一卷)</span></li>

<li>苾芻尼戒經<span class="note-inline">(一卷)</span></li>

<li>尼陀那目得迦攝頌雜事攝頌<span class="note-inline">(一卷)</span></li>
</ul><p style="margin-left:3em">唐三藏法師義淨奉　制譯。</p>

<ul class="">
<li>根本薩婆多部律攝<span class="note-inline">(十四卷)</span></li>
</ul><p style="margin-left:3em">尊者勝友造　義淨法師譯。</p>

<ul class="">
<li>根本說一切有部毗柰耶頌</li>
</ul><p style="margin-left:3em">尊者毗舍佉造　義淨法師譯。</p>

<ul class="">
<li>根本說一切有部出家授近圓羯磨儀範<span class="note-inline">(一卷)</span></li>

<li>苾芻習略法<span class="note-inline">(一卷)</span></li>
</ul><p style="margin-left:3em">元帝師苾芻拔合思巴集。</p>

<ul class="">
<li>戒因緣經<span class="note-inline">(十卷)</span></li>
</ul><p style="margin-left:3em">姚秦三藏竺佛念譯。</p>

<ul class="">
<li>解脫戒本經<span class="note-inline">(一卷)</span>　出迦葉毗部</li>
</ul><p style="margin-left:3em">元魏婆羅門瞿曇般若流支譯。</p>

<ul class="">
<li>善見毗婆沙律<span class="note-inline">(十八卷)</span></li>
</ul><p style="margin-left:3em">蕭齊外國沙門僧祇䟦陀羅譯。</p>

<ul class="">
<li>毗尼母經<span class="note-inline">(八卷)</span></li>
</ul><p style="margin-left:3em">失譯人名今附秦錄。</p>

<ul class="">
<li>佛阿毗曇經<span class="note-inline">(二卷)</span></li>
</ul><p style="margin-left:3em">陳世三藏法師真諦譯。</p>

<ul class="">
<li>舍利弗問經</li>
</ul><p style="margin-left:3em">東晉失譯人名。</p>

<ul class="">
<li>優波離問經<span class="note-inline">(一卷)</span></li>
</ul><p style="margin-left:3em">劉宋元嘉年求那䟦摩譯。</p>

<ul class="">
<li>迦葉禁戒經</li>
</ul><p style="margin-left:3em">宋居士沮渠京聲譯。</p>

<ul class="">
<li>佛說犯戒罪輕重經</li>
</ul><p style="margin-left:3em">後漢安息三藏安世高譯。</p>

<ul class="">
<li>佛說目連所問經　與上經同</li>
</ul><p style="margin-left:3em">西天譯經三藏朝散大夫試鴻臚少卿傳教大師法天奉詔譯。</p>
<p style="margin-left:1em">按此二譯。皆即世傳五百問經中之首一品耳。意五百問一書。乃後人因此而增益附會者與。曾細玩之。不惟與四分律相違。實與五部及諸律論俱多矛盾。雖云聖意未可妄測。經典不宜輕議。然設欲從此。則大違眾律。豈應捨通途之軌式。取疑似之法門。不知近代律主。偏流通此經者。亦曾參考全律否耶。今既徧探五律之源。不得不列在疑似之科矣。</p>

<ul class="">
<li>律二十二明了論<span class="note-inline">(一卷)</span></li>
</ul><p style="margin-left:3em">正量部佛陀多羅多法師造陳三藏法師真諦譯。</p>

<ul class="">
<li>大比丘三千威儀<span class="note-inline">(二卷)</span></li>
</ul><p style="margin-left:3em">後漢安世高譯僧佑云失譯人名。</p>

<ul class="">
<li>沙彌十戒法并威儀<span class="note-inline">(一卷)</span></li>
</ul><p style="margin-left:3em">失譯人名今附東晉錄。</p>

<ul class="">
<li>沙彌威儀</li>
</ul><p style="margin-left:3em">宋天竺三藏求那䟦摩譯。</p>

<ul class="">
<li>沙彌尼戒經</li>
</ul><p style="margin-left:3em">失譯人名今在漢錄。</p>

<ul class="">
<li>沙彌尼離戒文</li>
</ul><p style="margin-left:3em">失譯人名。</p>

<ul class="">
<li>優婆塞五戒相經<span class="note-inline">(一卷)</span></li>
</ul><p style="margin-left:3em">宋天竺三藏求那䟦摩譯。</p>

<ul class="">
<li>戒消災經</li>
</ul><p style="margin-left:3em">吳月支優婆塞支謙譯。</p>

<ul class="">
<li>南海寄歸內法傳<span class="note-inline">(四卷)</span></li>

<li>受用三水要行法</li>

<li>護命放生儀軌法</li>

<li>說罪要行法<span class="note-inline">(三法合卷)</span></li>
</ul><p style="margin-left:3em">唐三藏沙門義淨撰。</p>
</div>
<div class='div-other'><a id='mulu10' />
<p class='h1'>四分律藏品目</p>
<ul class="">
<li>第一分<span class="note-inline">(二十一卷)</span>
<ul class="">
<li>比丘戒</li>
</ul></li>

<li>第二分<span class="note-inline">(十五卷)</span>
<ul class="">
<li>比丘尼戒</li>

<li>受戒犍度</li>

<li>說戒犍度</li>
</ul></li>

<li>第三分<span class="note-inline">(十三卷)</span>
<ul class="">
<li>安居犍度</li>

<li>自恣犍度</li>

<li>皮革犍度</li>

<li>衣犍度</li>

<li>藥犍度</li>

<li>迦絺那衣犍度</li>

<li>拘睒彌犍度</li>

<li>瞻波犍度</li>

<li>訶責犍度</li>

<li>人犍度</li>

<li>覆藏犍度</li>

<li>遮犍度</li>

<li>破僧犍度</li>

<li>滅諍犍度</li>

<li>比丘尼犍度</li>

<li>法犍度</li>
</ul></li>

<li>第四分<span class="note-inline">(十一卷)</span>
<ul class="">
<li>房舍犍度</li>

<li>雜犍度</li>

<li>五百結集法</li>

<li>七百結集毗尼</li>

<li>調部毗尼</li>

<li>毗尼增一</li>
</ul></li>
</ul></div>
<div class='div-other'><a id='mulu11' />
<p class='h1'>旁引諸經論目</p>
<ul class="">
<li>大般涅槃經　謝靈運重治</li>

<li>大般若經　玄奘法師譯</li>

<li>菩薩善戒經　求那䟦摩等譯</li>

<li>優婆塞戒經　曇無讖譯</li>

<li>法界次第初門　智者大師撰</li>

<li>觀心論疏　章安尊者撰</li>

<li>緇門警訓　未詳集人</li>
</ul><p>重治毗尼事義集要卷首。</p>
</div>
<div class='div-w'>
<p class='h1'>音義</p>
<div class='div-w'>
<p class='h2'>原序</p>
<div class='div-note'>雞園<p style="margin-left:1em">西土有雞頭摩寺。去鹿苑不遠。故大佛頂經云。我在鹿苑及於雞園。觀見如來最初成道。</p>
召善來而戒體斯成<p style="margin-left:1em">佛見根熟之人。發心出家。以無畏口召云。善來比丘。於我法中快修梵行。彼人即時鬚髮自落。袈裟著身。手中有鉢。威儀進止如百臘比丘。即名得比丘戒。</p>
鶴樹潛暉<p style="margin-left:1em">佛入涅槃。雙樹皆悉變白。猶如鶴色。故名鶴樹。潛。藏也。暉。日光也。佛光如日。從此永藏。</p>
顧命<p style="margin-left:1em">周書有顧命一篇。乃成王將崩而遺誡康王者。顧。回視也。法王示滅。<span class='corr'>諄諄</span>付囑。亦猶人王之顧命。故宏傳序云金河顧命也。木叉是重者。大涅槃經云。我滅度後。諸比丘依戒而住。以戒為師。遺教經云。應當珍敬波羅提木叉。即是眾等大師。若佛住世。無異此也。</p>
因犯乃遮。緣開。隨制<p style="margin-left:1em">二百五十戒。皆因犯緣乃結。其三篇以下。或因病等諸緣開聽。又因更起犯緣。則亦隨犯更制。如穀還賤。不聽入事之類也。</p>
能師受具<p style="margin-left:1em">六祖名慧能。本是嶺南賣柴人。偶聞客誦金剛經。心即開悟。乃詣黃梅見五祖。密傳衣鉢。隱於獵人隊中十五年。後至廣州法性寺。值印宗法師講涅槃經。時有風吹幡動。一曰風動。一曰幡動。議論不<span class='corr'>已</span>。祖曰。不是風動。不是幡動。仁者心動。法師異之。訊知是傳衣鉢者。乃為鬀髮。集三師七證登壇受具。然後於菩提樹下開唱大法。</p>
觀師十誓<p style="margin-left:1em">五臺山。亦名五頂。亦名清涼山。澄觀國師闡華嚴法門於此。十誓者。體不損沙門之表。心不違如來之制。坐不背法界之經。性不染情礙之境。足不履尼寺之塵。脇不觸居士之榻。目不視非儀之彩。舌不味過午之餚。手不釋圓明之珠。宿不離衣鉢之側。</p>
大雄御極<p style="margin-left:1em">世尊於三界中。最為勇猛丈夫。故稱大雄。御。治也。統也。用也。易曰。乘龍御天。極。寶位也。又中也。至也。要會也。書曰。惟皇作極。御極者。處於法王尊位。用中道設化。統治大千世界也。</p>
善逝藏機<p style="margin-left:1em">善逝者。如來十號之一。藏機者。眾生緣盡。則應化機息。</p>
但除地獄<p style="margin-left:1em">地獄苦重。不能發心受戒。故梵網經不列其名。或問閻羅王亦地獄道。胡得在護法位中。既為護法。寧不受戒。答。若準他處經說。則閻羅亦可屬鬼神道。又是大權示現。若準梵網。并不列之。</p>
隙駒莫挽<p style="margin-left:1em">古人云。人生如白駒過隙耳。言其迅速。</p>
無量光塔<p style="margin-left:1em">即雲棲蓮池大師肉身塔也。護法居士以其專宏淨土。題為無量光塔。</p>
</div></div>
<div class='div-w'>
<p class='h2'>原䟦</p>
<div class='div-note'>魯魚滋長<p style="margin-left:1em">魯字與魚字相類。易於差譌。亦如亥豕之類。及烏<span class='corr'>焉</span>成馬之類也。滋長者。以喻佛法差悞。日甚一日。猶如魯魚不辨也。</p>
真丹<p style="margin-left:1em">或云震旦。或云旃丹。以日初出曜於東隅。故得名也。</p>
曹魏鎧公<p style="margin-left:1em">按此方如法受戒。始於曇摩迦羅。及沙門曇諦。而康僧鎧。同在嘉平年間。出曇無德律雜羯磨一卷。故云肇興於鎧公耳。肇。始也。</p>
懷素律師<p style="margin-left:1em">俗姓范氏。京兆人。唐貞觀九年出家。依道成師學律。先居宏濟。後住太原。集四分僧尼戒本各一卷。僧尼羯磨各三卷。每每翻宣律師之案。致不足之意焉。非今相傳善書能飲之懷素也。彼與顏魯公同時。與今律師相去近百年。</p>
矛盾<p style="margin-left:1em">矛以刺人。盾以自衛。昔有一人。兼鬻二器。售矛。則曰可以破堅盾。售盾。則曰可以禦利矛。故名自相矛盾。以喻五百問一書。與律藏自相反也。</p>
亡羊<p style="margin-left:1em">語云。多岐亡羊。以喻不明律學綱宗。則異說紛紛。不能致一也。</p>
愾<p style="margin-left:1em">音慨。太息也。</p>
繄<p style="margin-left:1em">音衣。又音意。發語辭。又惟也。</p>
</div></div>
<div class='div-w'>
<p class='h2'>總問辯</p>
<div class='div-note'>用前四戒通為觀境。以六觀之。事理相即<p style="margin-left:1em">大經一禁戒。即智論不缺戒。指初篇戒也。大經二清淨戒。即智論不破戒。指二篇戒也。大經三善戒。即智論不穿戒。指三篇以下也。大經四不缺戒。即智論不雜戒。指定共戒也。此四並是事戒。故通為所觀境也。大經五不析戒。即智論隨道戒及無著戒。此是空觀相應戒也。大經六大乘戒。即智論智所讚戒。大經七不退戒。八隨順戒。即智論自在戒。此是假觀相應戒也。大經九畢竟戒。即智論隨定戒。大經十具足波羅蜜戒。即智論具足戒。此是中觀相應戒也。並以五篇七聚為所觀境。故云篇聚一不可虧。</p>
</div></div>
<div class='div-w'>
<p class='h2'>凡例</p>
<div class='div-note'>南山意旨<p style="margin-left:1em">道宣律師住終南山。故世稱律學為南山一宗。宣師雖宗四分律藏。每每採集眾部之長。</p>
性罪遮罪<p style="margin-left:1em">雖未制戒之前。約世法中亦自有罪。名為性罪。如殺盜邪婬口四惡業之類也。世尊為出家人護世譏嫌。制立戒法。名為遮罪。如長衣宿食掘地損草之類也。佛制所遮。犯者得罪。故名遮罪。亦名制罪。謂從佛制邊得罪也。</p>
聲聞遮罪大士悉皆同學<p style="margin-left:1em">菩薩戒本經云。毗尼建立遮罪。護眾生故。令不信者信。信者增廣。同聲聞學。何以故。聲聞自度。尚不離護他。何況菩薩。</p>
為眾生故善巧權開<p style="margin-left:1em">菩薩戒本經云。又復遮罪住少利少作少方便者。菩薩不同學此戒。今按比丘二百五十戒中。但有捨墮六事。是菩薩戒所開。餘皆不妄開也。六事者。一從非親乞衣。二過受自恣與衣。三畜長鉢。四令非親里織師織衣。五畜蠶綿臥具。六受金銀。皆是為眾生故。非許自受用也。</p>
天台義疏<p style="margin-left:1em">智者大師於梵網經心地品中。獨揭十重四十八輕戒法行之。名為義疏。每戒之下。必對小乘料簡同異。</p>
</div></div>
<div class='div-w'>
<p class='h2'>提綱</p>
<div class='div-note'>三無漏學以戒為首<p style="margin-left:1em">佛頂經云。因戒生定。因定發慧。斯則名為三無漏學。又云。縱有禪定多智現前。若不斷婬。必落魔道。若不斷殺。必落神道等。</p>
式叉<p style="margin-left:1em">此翻為學。</p>
五淨肉<p style="margin-left:1em">不見殺。不聞殺。不疑為<span class='corr'>己</span>殺。自死。鳥殘。</p>
十二法人<p style="margin-left:1em">即十二頭陀行也。</p>
耶舍<p style="margin-left:1em">恐即佛陀耶舍。與竺佛念同譯四分律者。</p>
人可使由之不可使知<p style="margin-left:1em">此言本出論語。今借用之。謂初受戒人。但可使其依律行持。未可使閱律藏。知其所從結戒之由。葢六羣比丘等。皆是大權示現。曲為末世而示犯緣。誠恐愚者不達。認為實事。將謂佛世尚爾。何況今時。則反開放恣之心矣。</p>
</div></div></div>No. 719
<p class='juan'><a id='mulu12' />重治毗尼事義集要卷第一</p><p class="byline">古吳蕅益沙門　智旭　彚釋</p>
<div class='div-other'><a id='mulu13' />
<div class='div-commentary'><p style="margin-left:1em">○將釋此律。大文為二。初題目。二入文。</p>
<p style="margin-left:1em">初題目。</p>
</div>
<div class='div-orig'><p>四分戒本</p>
</div>
<div class='div-commentary'><p style="margin-left:1em">釋此律題。倣同梵網戒義疏。略述三重玄義。第一釋名。第二出體。第三料簡。</p>
<p style="margin-left:1em">釋名為三。初明四分戒本。次出眾部源委。後釋事義集要。</p>
<p style="margin-left:1em">初明四分戒本者。謂是四分律之比丘戒經也。此出曇無德部。梵語曇無德。翻為法密。其律共有四分。第一分。明比丘事。第二分。明比丘尼事。及受戒說戒法。第三分。明安居自恣等法。第四分。明房舍等雜法。今此戒本。即第一分中。如來因事所結戒經也。</p>
<p style="margin-left:1em">次出眾部源委者。眾部皆有通別二名。通則同名為律。別則僧祇四分等。各從部黨所屬。及經冊數目為名。且通名者。梵語毗尼。或云毗柰耶。此翻善治。亦翻調伏。亦翻為滅。正翻為律。律者。法也。又戒因緣經云。鼻。秦言去。柰耶。秦言真。去若干非而就真。故曰真也。降伏此心。息此心。忍不起。故曰真也。降伏。戒也。息。定也。忍。智也。<span class='note-inline'>(文)</span>故知才舉一法。三學全收。若無戒善。定慧不起。又此戒法。凡有三種。一者律儀戒。亦名波羅提木叉戒。二者定共戒。亦名禪戒。三者道共戒。亦名無漏戒。律儀戒者。律是遮止。儀是形儀。能止形上諸惡。故稱為戒。亦曰威儀。威是清嚴可畏。儀是軌範可則。亦曰調御。使心行調善也。波羅提木叉者。此翻保解脫。亦翻別別解脫。以能保任行人出生死海。又隨一一戒護持不犯。隨一一處得其解脫。即是二百五十學處。及隨律威儀也。定。是靜攝。入定之時。自然調善。防止諸惡。道。是能通。發真以後。自無毀犯。如初果耕地。蟲離四寸。是道共力。此二戒法。既是心上勝用。力能發戒。道定與律儀並起。故稱為共。今毗尼藏。正詮律儀。亦攝定道。由持淨戒。禪定智慧功德發生。則律儀為因。定道為果。由禪無漏力。性業遮業悉得清淨。則木叉為果。定道為緣。薩婆多論云。此波羅提木叉戒。若佛在世則有。佛不在世則無。禪戒無漏戒。一切時有。波羅提木叉戒。從教而得。禪無漏戒。不從教得。乃至云。波羅提木叉戒。但佛弟子有。禪戒。外道俱有。夫能維持佛法。有七眾在世間。三乘道果相續不斷。盡以波羅提木叉為根本。禪無漏戒不爾。是故於三戒中。最為殊勝。善見亦云。毗尼藏者。是佛法壽。毗尼藏住。佛法亦住。是為略釋通名義也。</p>
<p style="margin-left:1em">次別名者。謂僧祇律。五分律。薩婆多律。十誦律。及善見律。戒因緣經。毗尼母論等。何以有是眾律。按舍利弗問經。佛自記云。輸柯王孫弗沙密多羅。滅法<span class='corr'>已</span>後。有王性甚良善。重興佛法。時諸比丘。好於名聞。亟生諍論。抄治我律。開張增廣迦葉所結。別為群黨。互言是非。求王判決。王集二部行籌。取舊者多。名為摩訶僧祇<span class='note-inline'>(此云大眾)</span>。取新者少而是上座。名為他俾羅也<span class='note-inline'>(此云上座)</span>。是後因於諍故。復起多部。於三四百年中。展轉枝分。如是眾多。久後流傳。若是若非。唯餘五部。各舉所長。名其服色。摩訶僧祇部。勤學眾經。宣講真義以處本居中。應著黃衣。曇無毱多迦部<span class='note-inline'>(即曇無德)</span>。通達理味。開導利益。表發殊勝。應著赤色衣。薩婆多部。博通敏達。以導法化。應著皂衣。迦葉維部。精勤勇猛。攝護眾生。應著木蘭衣。彌沙塞部。禪思入微。究暢幽密。應著青衣。摩訶僧祇。其味純正。其餘部中。如被添甘露。諸天飲之。但飲甘露而棄於水。人間飲之。水露俱進。或時消疾。或時結病。其讀誦者。亦復如是。多智慧人。能取能捨。諸愚癡人。不能分別。又按翻譯名義集。世尊成道三十八年。赴王舍城國王食訖。令羅云<span class='note-inline'>(即羅睺羅。此翻覆障。六年處胎故。佛之子也)</span>洗鉢。失手㩧鉢以為五片。佛言。表我滅後。初五百年中。諸比丘分毗尼。藏為五部也。後果分為五部。一曇無德部。二薩婆多部。此云說一切有。法名十誦。三迦葉遺部。此云重空觀。止有解脫戒本經一卷到此。四彌沙塞部。此云不著有無觀。法名五分。五婆蹉富羅部。此云犢子。律本不來。五部是別。摩訶僧祇是總。通則六部也。又按南海寄歸傳云。諸部流派。生起不同。西國相承。大綱唯四。一聖大眾部。分出七部。二聖上座部。分出三部。三聖根本說一切有部。分出四部。四聖正量部。分出四部。其間離分出沒。部別名字。事非一致。此不繁述。有部所分三部之別。一法護。二化地。三迦攝卑。所云十誦四分者。多是取其經夾以為題目。然十誦亦不是根本有部也。頻婆娑羅王。夢見一[(畾/(冗-几+互))*毛]裂為十八片。一金杖斬為十八段。怖而問佛。佛言。我滅度後一百餘年。有阿輸迦王。威加贍部。時諸苾芻<span class='note-inline'>(即比丘)</span>。教分十八趣解脫門。其致一也。即此先兆。王勿見憂。<span class='note-inline'>(文)</span><span class='corr'>已</span>上所說。各各不同。良以去聖時遠。故傳事或訛。今若泥迹。則觸處多乖。取義。則有長便用。雖聖心難測。而比量可憑。但令義途得所。則事迹不勞辯矣。<span class='corr'>已</span>出眾部源委竟。</p>
<p style="margin-left:1em">後釋事義集要者。事。謂制戒緣起。義。謂隨犯輕重結罪悔過之宜。要。謂律藏文繁。今但取要。集。謂雖宗四分。參用諸家。何以獨宗四分。二百五十戒相無增減故。舉世久流行故。何以參用諸家。事有詳略故。義有短長故。不妨互相發明故。初釋名竟。</p>
<p style="margin-left:1em">第二出體者。初明無作。次明止行二善。</p>
<p style="margin-left:1em">初明無作者。天台師云。戒體者。不起而<span class='corr'>已</span>。起則性。無作假色。磬公釋云。謂此戒體。不起則<span class='corr'>已</span>。起則全性。而性修交成必。有無作假色。無作一發。任運止惡。任運行善。一作之後。不俟再作。故云無作。<span class='note-inline'>(文)</span>言無作假色者。十一色法。各有假實。就法處所攝色中。唯定果色。名為實色。表無表色。並名假色。善惡二戒。各有表及無表。表即名作。無表即名無作。今且釋善戒。互跪翹勤。名為身表。三說乞戒。名為語表。眾僧和合同集戒場。亦名身表。白四羯磨。亦名語表。由此作法。受得清淨戒體。成比丘性。為意家之所緣。任運恒得止行二善。故云。一作之後。不俟再作。名為無作假色也。此無作戒體。從第三羯磨畢時便得。於一切男女邊。得不婬色。於一切情非情邊。得不盜色。於一切有情邊。得不殺色。於一切有情邊。得不欺誑色。乃至於一切地。得不掘色。於一切草木。得不壞色。於一切酒。得不飲色。如是二百五十戒法。一一各周法界。故出家功德經。明一日一夜持戒功德。不可窮盡。正由此妙善戒法。徧以法界為所緣故。是則無作戒體。是法處色。是無漏色。成論謂是非色非心聚者。為遮心無得失。果無頑善二種難耳<span class='note-inline'>(義疏云。無作假色。經論互說。諍論有無。一云。指心誓不為惡。即名受戒。都無無作。若因中別有頑善共為佛因。佛地亦應別有此善。共為佛果。此以果無頑善。難戒是色法也。以小乘妄計無作為心外實色故。一云。大小乘經論。盡有無作。若直以心為戒。發心便應得戒。何故七遮不能得戒。又都無無作。何故犯重便名失戒。此以心無得失。難戒是心法也。成論立非色非心聚。可以雙遮兩難。故古來律師用義依之。若大乘所明。戒是假色。憑師一受。遠至菩提。隨定隨道。誓修諸善。誓度含識。亦以此心力大。別發戒善。為行者所緣。止息諸惡)</span>。實則由心感得。借色表成。故大乘家則云。初番羯磨成。十方世界妙善戒法。由心業力。悉皆震動。二番羯磨成。十方世界妙善戒法。於虗空中如雲如葢。覆行人頂。三番羯磨成。十方世界妙善戒法。從行人頂門。流入身心。充滿正報。盡未來際。永為佛種。此毗尼藏中。雖不說如此事。亦云。羯磨成就。名得處所。當知有漏五蘊。色身為依。無漏五蘊。戒身為依。有漏色身。從父精母血和合而生。是色處假色。無漏戒身。從三師七證羯磨而得。是法處假色。所以和尚名為力生。正從能生戒身以得名耳。得此戒身。便同僧寶能使天龍尊奉。神鬼欽承。若心不樂道。則名戒羸。若向人說捨。則名還戒。苟無此無作戒體。則天神何所致敬。亦何故名羸名捨也。問。既是有羸有捨復有破者。何得名為任運止行。答。譬如橋梁。任運可以度人。池井。任運可以汲用。倘發撤橋梁。壅塞池井。功能便失。否則常時有用。不俟再作。故名無作耳。</p>
<p style="margin-left:1em">次明止行二善。如百論。息惡不作。名之為止。信受修習。名之為行。佛教雖多。止行收盡。今此戒善。不起則<span class='corr'>已</span>。起則伐惡。皆是止義。皆有進趣。皆是行義。伐惡者。從根隨煩惱。起身口七支。是惡因。三塗劇苦。是惡果。此律集十句義<span class='note-inline'>(具如後釋)</span>。為諸比丘結戒。能令受持之者。惡因既除。惡果亦謝。是名伐惡。進趣者。攝持諸根。念無錯亂。常一其心。習諸善法。任運感得人天華報。乃至出世解脫實果。即是進趣義也。二出體竟。</p>
<p style="margin-left:1em">第三料簡更為二。初對大乘辨得捨。次就教相辨淺深。</p>
<p style="margin-left:1em">初辨得捨者。大乘重在內因。小乘重在外緣。重內因故。必須發菩提心。方堪受戒。若不善無記心中。不發無作。而千里無師。許其像前自受。重外緣故。必須師僧界法。事事合制。若諸緣有一不備。不名得戒。而諸緣既具。得戒徧於三心<span class='note-inline'>(謂善不善無記心中並發戒也)</span>又大乘一得之後。極至佛身。小乘但盡形壽。大乘上品纏犯十重。及退大菩提心。則名失戒。小乘犯四重禁。則名失戒。若心不樂道。向一人捨。則名還戒。大乘失戒之後。得見好相。許其重受。小乘失戒。無重受理。但使絕不覆藏。僅可羯磨與學<span class='note-inline'>(法罪法中明之)</span>。若捨戒者。乃許重受。三度返俗。始為絕分耳。問。釋戒體。既依大乘。辨得捨。仍分大小。豈不宗趣相違。答。依大乘釋無作者。不違法體也。對大小辨得捨者。不壞法相也。違法體。則相無所依。壞法相。則體無由顯。故法華開顯之後。涅槃仍扶戒律。毗尼軌式。分毫不改。正謂即此知常。方稱絕待之妙。宗趣相成。思之可得。又問。大乘既重內因。今時律師與人受菩薩戒。可知其內因真否。如或不真。名得戒否。如不得戒。則設犯十重。還以十重定其罪否。答。彌勒菩薩羯磨文中。具有觀察當機之法。若不能知其內因而妄相傳授。不免無解作師之過。然彼受戒之人。不善無記心中。雖不發戒。而既濫膺菩薩之名。自當依律判罪。非同不得比丘戒人。竟以賊住論也。</p>
<p style="margin-left:1em">次辨淺深者。此是酪味教攝。初調凡夫令入聖故。若約五味互融。亦可作四教釋。謂於一切禁戒堅固執持。永離繫縛。即藏教法。若達罪如幻病。戒如幻藥。持犯本空。身心清淨。即通教法。若仰信中道。即以此戒先斷見思惑。次涉俗利生。後悟入中道。即別教法。若戒為法界。一切法趣戒。是趣不過。住戒秘藏。一一戒中明見佛性。即圓教法。又如來以四悉檀。立此戒法。隨順世間。護眾生故。令生歡喜。即世界悉檀。生善。即為人悉。滅惡。即對治悉。能令正法久住。即第一義悉。又既稟開顯之教。則此戒惟是一乘。更非前之三教。故法華云。諸佛滅度後。若人善輭心。如是諸人等。皆<span class='corr'>已</span>成佛道。又云。汝等所行。是菩薩道也。又即未開顯前。大乘比丘亦須同學。故菩薩戒本經云。若菩薩。於如來波羅提木叉中。毗尼建立遮罪。護眾生故。令不信者信。信者增廣。同聲聞學。何以故。聲聞者。乃至自度。乃至不離護他。何況菩薩第一義度。又云。若菩薩。如是見。如是說言。菩薩不應聽聲聞經法。不應受。不應學。菩薩何用聲聞法為。是名為犯眾多犯。是犯染汙起。噫。可以思矣。初題目竟。</p>
<p style="margin-left:2em;text-indent:-1em">○二入文三。初說戒序。二正列戒相。三結勸迴向。</p>
<p style="margin-left:2em;text-indent:-1em">○初中四。初偈讚。二問答啟白。三正說戒序。四結問。</p>
<p style="margin-left:2em;text-indent:-1em">○初又六。初歸憑三寶。二誡眾集聽。三師資傳受。四喻誡勿毀。五顯戒當說。六歎勝結示。</p>
<p style="margin-left:2em;text-indent:-1em">○今初。</p>
</div>
<div class='div-orig'><p class="lg-abnormal"><div class='lg-row'>稽首禮諸佛　及法比丘僧</div>
</p></div>
<div class='div-commentary'><p style="margin-left:1em">作法之始。必先禮敬三寶。所以求加被也。稽首者。身業致敬。身致敬時。口稱德號。心存觀想。即是三業供養。佛法僧名為三寶。以可尊可重故。佛者覺義。自覺。覺他。覺行圓滿。故名佛陀。法者。軌持義。軌生物解。任持自性。故名為法。比丘。此含三義。一者乞士義。離邪命法。一鉢資身。捨愚癡垢。三慧自淑。二者怖魔義。甫受具時。羯磨成就。地神即出大聲唱云。此間有善男子<span class='corr'>已</span>受具戒。當使諸天增盛。修羅損減。如是空行善神聞之。展轉大聲唱告。須臾便達梵天。波旬聞之。即生恐怖。故曰怖魔。三者破惡義。修菩提分。斷見思惑。因中具此三義。故於果上。隨得應供無生殺賊之號。名為阿羅漢也。又比丘。此翻除饉。為大福田。開大法施。故名除饉。僧者。具云僧伽。此翻和合眾。乃四比丘以上之稱。和合有二義。一理和。謂同證擇滅。二事和。謂戒和同修。見和同解。身和同住。利和同均。口和無諍。意和同悅。復次十誦律云。有五種僧。一無慚愧僧。破戒諸比丘是。二羺羊僧。凡夫鈍根無智慧。如諸羺羊聚在一處。不知布薩。不知布薩羯磨。不知說戒。不知法會。三別眾僧。一界內處處別作諸羯磨。四清淨僧。凡夫持戒人。及凡夫勝者。五真實僧。學無學人。此中所禮。正禮後之二種。由真實僧。能令勝義正法久住。由清淨僧。能令世俗正法久住故也。彼前三種。能作非法羯磨。能令正法破壞。故非所禮。復次有住持三寶。有一體三寶。言住持者。佛在世時。樹王得道為佛寶。說四諦法為法寶。度五比丘等為僧寶。佛滅度後。範金合土紙素丹青為佛寶。黃卷赤牘三藏聖教為法寶。鬀髮染衣紹隆佛化為僧寶。此三住世不絕。故名住持三寶。然一切像。即同真身。經典所在。即法身舍利。今時凡僧。亦能荷負正法。為世福田。是亦皆應禮敬。又諸佛者。通指十方現坐道場一切大師。以覺體遍故。雖在他方。能於此土而作良祐。亦即通指三世次第出興一切世尊。以覺性常故。雖示過未。能於現在而垂感應。法僧亦爾。言一體者。以實相慧。覺了諸法非空非有。亦空亦有。雙忘雙照。三智圓覺。名為佛寶。所覺法性之理。三諦具足。名為法寶。如此覺慧與理事和合。名為僧寶。復次現前一念。本具三諦。在迷不覺。是為法寶。能覺三諦之智。是為佛寶。諦智相合。是為僧寶。及之一字。正顯一體三寶義也。復次言禮敬者。不於一體之外而有住持。亦不離住持之相而言一體。若昧一體之理而行禮敬。但得事善。不名真禮。以禮是體義。未達三輪體寂。非體義故。若離住持之相而談一體。墮惡取空。不名達理。以理居事外。未知全事即理。非一義故。及之一字。正顯非一非三。而三而一。事理行布圓融之旨也。</p>
<p style="margin-left:2em;text-indent:-1em">○二誡眾集聽。</p>
</div>
<div class='div-orig'>
<div class="lg regular"><div class='lg-row'>今演毗尼法　令正法久住　戒如海無涯</div>
<div class='lg-row'>如寶求無厭　欲護聖法財　眾集聽我說</div>
<div class='lg-row'>欲除四棄法　及滅僧殘法　障三十捨墮</div>
<div class='lg-row'>眾集聽我說</div>
</div></div>
<div class='div-commentary'><p style="margin-left:1em">演者。宣布流通之謂。毗尼法。如釋名中。正法者。出世聖道也。正法住世。教行果三皆悉具足。今演此律。則戒身成就。定慧發生。大沙門果。由是可期。故令正法久住。此半偈。明攝眾生義也。如海無涯者。說戒犍度云。海水有八奇特法。所以阿修羅娛樂住。一者一切眾流皆往投之。二者潮不失限。三者五大河投海而失本名。四者河及大雨盡歸而無增減。五者同一鹽味。六者不受死屍。七者多出珍寶。八者大形所居。我法中亦有八奇特。使諸弟子見<span class='corr'>已</span>。於中而自娛樂。一者我諸弟子漸次學戒。皆歸我法。於中學諸善法。二者我諸弟子住於戒中。至死不犯。三者四姓捨家。皆稱沙門。四者於我法中。以信堅固。捨家學道。入無餘涅槃界。而涅槃界。無增無減。五者同一解脫味。六者犯戒惡法。雖在眾中坐。常離眾僧遠。眾僧亦離彼遠。七者多出珍寶。所謂四念處乃至八賢聖道。八者受大形。所謂四向四果。復次初受戒時。即於法界徧得不婬不盜不殺等色。如是二百五十戒。三千威儀。八萬細行。一一清淨戒色。各徧法界。又復從此。於念念中。任運成就戒法善色。悉徧法界。不可窮盡。故云如海無涯也。如寶求無厭者。寶。謂如意珠王。此寶於念念中。能雨滿閻浮提一切樂具。而寶體終無損減。戒亦如是。於念念中。出生一切念處正勤如意根力覺道等法。乃至三乘一切聖果。而戒體終無變易。又此戒者。愈學則愈見其精。愈修則愈得其利。故云如寶求無厭也。聖法財者。略則信戒聞捨慧慚愧七種。廣則六度萬行十力四無所畏百八三昧十八不共法等。此等法財。莫不以戒為之守護。戒如良兵猛將。亦如堅城深池。亦如憲章典刑。亦如主藏臣寶。捍禦外侮。不被侵凌。防訐奸賊。不被偷劫。整理安頓。不令毀壞。出納取與。令得增長。是名護義。此一偈。明攝善法義也。除棄。滅殘。障止捨墮。明攝律儀義也。棄等解在後文。問三聚之名。不共小教。胡得約此判釋。答。未經開顯。有實無名。<span class='corr'>已</span>經開顯。名實俱有。三義顯然。豈關強判。</p>
<p style="margin-left:2em;text-indent:-1em">○三師資傳受。</p>
</div>
<div class='div-orig'>
<div class="lg regular"><div class='lg-row'>毗婆尸式棄　毗舍拘留孫　拘那含牟尼</div>
<div class='lg-row'>迦葉釋迦文　諸世尊大德　為我說是事</div>
<div class='lg-row'>我今欲善說　諸賢咸共聽</div>
</div></div>
<div class='div-commentary'><p style="margin-left:1em">毗婆尸。或云維衛。此翻勝觀。式棄。或云尸棄。此翻火。毗舍浮。或云隨葉。或云毗葉羅。此翻徧一切自在。此三世尊。在莊嚴劫之末。拘留孫。或云拘樓秦。此翻所應斷。又翻作用。拘那含牟尼。此翻金寂。又翻金仙。迦葉。或云迦攝波。此翻飲光。釋迦文。或云釋迦牟尼。此翻能儒。又翻能仁寂默。此四如來。在賢劫次第出世。所以處處說此七佛者。一謂在百小劫內。淨居天人所曾見故。二謂本師修相好業。從毗婆尸佛時為始故。世尊者。十號具足。九界同仰。大德者。因圓果滿。世無與等。又比丘亦可通稱大德。以有廣大德行故也。是事者。四事。十三事。乃至隨律等事。善說者。如法和合而說。咸共聽者。從無夏乃至百臘。皆應集聽。從戒序乃至偈經。皆應諦聽也。</p>
<p style="margin-left:2em;text-indent:-1em">○四喻誡勿毀。</p>
</div>
<div class='div-orig'>
<div class="lg regular"><div class='lg-row'>譬如人毀足　不堪有所涉　毀戒亦如是</div>
<div class='lg-row'>不得生天人　欲得生天上　若生人間者</div>
<div class='lg-row'>常當護戒足　勿令有毀損　如御入險道</div>
<div class='lg-row'>失轄折軸憂　毀戒亦如是　死時懷恐懼</div>
</div></div>
<div class='div-commentary'><p style="margin-left:1em">前二偈。約障生善處誡。後一偈。約死墮惡道誡。生死喻如險道。戒法等於轄軸。毀戒則死時惡趣。相現。猶險道中失轄折軸。前後無厝。恐怖慞惶也。行願品云。關閉一切諸惡趣門。開闡人天涅槃正路。戒實職其功矣。然根本律云。或願人間。或求天上。勤修梵行者。得生人天。暫受快樂。彼命終後。入地獄中。是故當求涅槃以修梵行。勿樂人天而致勞苦。又律攝云。險途有二。一是生天。二是惡道。雖復生天受諸勝樂。報盡之後。還墮惡趣。是則人天非所當欲。而第二偈。顧云爾者。略有二義。一謂戒足不可毀故。毀則人天尚自無分。何況涅槃。二謂攝受下種性故。語以涅槃則怖。語以人天則樂。先以欲鉤牽。後令入佛智也。又復約事實說。果能持戒不毀。縱無定慧。亦決不失人天之身。又復應知。喻戒以足。無遠弗屆。若欲超登上品蓮臺。若欲承事十方諸佛。若欲嚴淨無邊佛土。若欲普入法界玄門。莫不以此為初方便。</p>
<p style="margin-left:2em;text-indent:-1em">○五顯戒當說。</p>
</div>
<div class='div-orig'>
<div class="lg regular"><div class='lg-row'>如人自照鏡　好醜生欣慼　說戒亦如是</div>
<div class='lg-row'>全毀生憂喜　如兩陣共戰　勇怯有進退</div>
<div class='lg-row'>說戒亦如是　淨穢生安畏</div>
</div></div>
<div class='div-commentary'><p style="margin-left:1em">憂喜屬於意地。安畏現於身行。戒若全淨。則內不慚<span class='corr'>己</span>。外不愧人。故心喜而身安。戒或毀穢。則內玷於<span class='corr'>己</span>。外汙於僧。故憂懷而畏眾。</p>
<p style="margin-left:2em;text-indent:-1em">○六歎勝結示。</p>
</div>
<div class='div-orig'>
<div class="lg regular"><div class='lg-row'>世間王為最　眾流海為最　眾星月為最</div>
<div class='lg-row'>眾聖佛為最　一切眾律中　戒經為上最</div>
<div class='lg-row'>如來立禁戒　半月半月說</div>
</div></div>
<div class='div-commentary'><p style="margin-left:1em">受此戒者。名大沙門。大者。梵稱摩訶。此含三義。一者大。天人中尊故。二者多。富有福慧故。三者勝。超諸外道故。今初一句。即約大喻歎。第二句。即約多喻歎。第三句。即約勝喻歎。第四句。即總喻歎。次半偈。正以法合。唯此戒經是最。故受之者亦成最耳。一切眾律。謂世間正法。及外道等亦有律故。又五戒八戒十戒。亦不如比丘戒為最故。又禪戒無漏戒。亦不如波羅提木叉戒為佛法綱維故。又三藏十二部。亦惟戒經為最。若不堅持禁戒。縱有禪定多智現前。皆成魔業。所以根本律云。佛說三藏教。毗柰耶為首也。又第一句。喻歎教經。獨如來所自說故。第二句。喻歎行經。一切法趣戒故。第三句喻歎理經。無作戒體。清涼如月。因於持犯。示有盈虧而實無增減故。第四句。喻歎果經。不惟成聲聞果。亦復成如來道故。問。無作戒體。從師受得。設犯初篇雖絕無覆藏心。僅許與學。永無僧用。若以月體喻無作體。則與本性有何分別。若以從師受得名為無作。是仍有增減矣。答。無作為當體之體。本性清淨為所依之體。無作屬修。本性屬性。無作為事。本性為理。無作之體為宗。本性之體為體。然宗之與體。非一非二。達者即宗而悟體。愚者昧體并迷宗。今既以月喻歎理經。正是指無作戒所依之體。當知若得若失。總是盈虧邊事。不可謂性有增減也。復次從譬如人毀足至戒經為上最。具四悉檀。開人天路。閉惡趣門。是世界悉檀。照鏡二喻。是為人對治二種悉檀。隨得生善滅惡二種益故。四最喻戒。即第一義悉檀。此戒體是淨法身故。如來立禁戒者。大千界內。佛為法主。律是佛敕。惟聖制立自餘下位。但可依承。良以如來行果圓極。窮盡眾生輕重業性。等覺以下。猶非所堪故也。問。契經說通五人。毗尼惟佛自說。如禮樂征伐自天子出。則諸侯拱手聽命。今大明律。是天子制。文武百官。無不觀覽。縱使田夫。亦可觀之。云何此毗尼法。惟許比丘閱習。不許沙彌白衣觀覽。答。律惟佛制。所以顯法道之尊。然不惟僧法名律。凡五戒十戒菩薩戒等。皆名律也。其普被七眾。亦猶大明律之頒行天下也。至於比丘戒法。則如內府秘書。及官箴銓選等事。非凡庶所敢與聞矣。半月半月說者。黑白二月。表善惡二業。白欲其圓。黑欲其盡。又白表智德。黑表斷德。於此說戒。用自考也。故十誦律云。布薩法者。半月半月。諸比丘和合一處。自籌量身。晝作何罪。夜作何罪。從前說戒以來。將不作罪耶。若有罪。當向同心淨戒比丘如法懺悔。若不得淨戒比丘。當生心。我後得之。應如法懺悔。以此安住善法。捨離不善根本雜事云。我令汝等。每於半月說波羅提木叉。當知此則是汝大師。是汝依處。若我住世。無有異也。</p>
<p style="margin-left:1em">附　第四分云。有五法名為持律。一知犯。二知不犯。三知輕。四知重。五廣誦二部戒。又五法。四如前。五廣誦毗尼。又五法。四如前。五住毗尼而不動。又五法。四如前。五諍事起善能除滅。持律人有五功德。戒品堅牢。善勝諸怨。於眾中決斷無畏。若有疑悔能開解。令正法久住。</p>
<p style="margin-left:1em">又云。有五法令正法疾滅。一者不諦受誦。喜忘誤。文不具足。以教餘人。文既不具。其義有缺。二者為僧中勝人上座。若一國所宗。而多不持戒。但修諸不善法。放捨戒行。不勤精進。後生年少比丘。倣習其行。三者多聞持法持律持摩夷。而不以所誦教餘四眾。便自命過<span class='note-inline'>(持法。謂知修多羅藏。如阿難等。持律。謂知毗尼藏。如優波離等。持摩夷。謂善於訓導。宰任玄綱。如摩訶迦攝等也)</span>。四者有比丘難可教授。不受善言。不能忍辱。餘善比丘即便捨置。五者喜鬬諍。共相罵詈。彼此諍言。口如刀劒。互求長短。若反上五事者。令正法久住。又如來滅後。若比丘不敬佛法僧及戒定。則正法疾滅。若在法律中出家。不至心為人說法亦不至心聽法憶持。設復堅持。不能思惟義趣。彼不知義。不能如法修行。不能自利。亦不利人。以是因緣。令法疾滅。反上事者。正法久住。</p>
<p style="margin-left:1em">摩訶僧祇律云。若篤信善男子。欲得五事利益者。當盡受持此律。何等五。欲得建立佛法。欲令正法久住。不欲有疑悔請問他人。諸有比丘比丘尼犯罪恐怖為作依怙。欲遊化諸方而無礙。皆當盡受持此律。又云。大迦葉語諸比丘言。長老。世尊舍利。非我等事。國王長者婆羅門居士眾。求福之人。自當供養。我等事者。宜先結集法藏。勿令佛法速滅。</p>
<p style="margin-left:1em">十誦律云。若比丘。知布薩。知布薩羯磨。知說波羅提木叉。知會坐。是應供給供養。何以故。無佛時。是人補佛處。又云。隨清淨比丘不壞法說戒時。名法住世。又云。持律有五利。知出家法。知羯磨。知威儀。知依止。知障道不障道法。</p>
<p style="margin-left:1em">根本尼陀那云。有秉羯磨。有如說行者。是則名為正法住世。不則名為正法滅壞。佛告苾芻。汝等若以信心投我出家。情求涅槃。修淨行者。此諸苾芻所著衣服。直一億金錢。所住房舍。直金錢五百。所噉飲食。具足百味。如是等事。我皆聽受。汝並堪銷。若有苾芻破重戒者。於僧住處。乃至不銷一口之食。僧伽藍地。不容一足。汝等應知破戒之人。有十種過失。自知我是破戒惡人。他亦知是。所有天神不來親附。同梵行者知法善人咸生輕賤。罪惡音響四遠共知。未證悟者不復能證。<span class='corr'>已</span>證法者悉皆退失。曾所聽聞咸皆忘念。命欲終時心生懊悔。捨命之後生地獄中。又諸苾芻。應知受用有其五種。一者為主受用。謂阿羅漢。永除三毒。二者父母財受用。謂諸學人。尚有餘惑。三者聽許受用。謂湻善異生。於戒清淨。勤修禪誦。無懈怠心。四者負債受用。謂雖防禁戒。而不勤修覺品善法。五者盜賊受用。謂於四重禁中。隨犯其一。是故汝等應當修學。</p>
<p style="margin-left:1em">善見毗婆沙云。善男子好心出家。律藏即是父母。何以故。與其出家。令得具足。教學威儀。依止律藏。自身持戒。能斷他疑。若入僧中。無所畏懼。若有犯罪。依律結判。令法久住。持律人即是功德根。因根故攝領諸法。</p>
<p style="margin-left:1em">南海寄歸云。大乘小乘。律檢不殊。齊制五篇。通修四諦。若禮菩薩。讀大乘經。名之為大。不行斯事。號之為小。所云大乘。無過二種。一則中觀。二乃瑜伽。中觀則俗有真空。體虗如幻。瑜伽則外無內有。事皆唯識。斯並咸遵聖教。孰是孰非。同契涅槃。何真何偽。意在斷煩惑濟眾生。豈欲廣致紛紜。重增冗結。依行則俱昇彼岸。棄背則並溺生津。西國雙行。理無乖競。又云。浮囊不洩。乃是菩薩本心。勿輕小愆。還成最後之唱。理合大小雙修。方順慈尊之訓。防小罪。觀大空。攝物澄心。何過之有。或恐自迷誤眾。準教聊陳一隅。空法信是非虗。律典何因見慢。</p>
<p style="margin-left:1em">緇門警訓云。律制比丘。五夏以前。專精律部。若達持犯。辦比丘事。然後乃可習學經論。今越次而學。行既失序。入道無由。大聖訶責。終非徒爾。且才沾戒品。便乃聽教參禪。為僧行儀。一無所曉。況復輕陵戒檢。毀呰毗尼。貶學律為小乘。忽持戒為執相。於是荒迷塵俗。肆恣兇頑。嗜杯臠。自謂通方。行婬怒。言稱達道。未窮聖旨。錯解真乘。且戒必可輕。汝何登壇而受。律必可毀。汝何削髮染衣。是則輕戒全是自輕。毀律還成自毀。妄情易習。至道難聞。拔俗超羣。萬中無一。請詳聖訓。能無從乎。又云。佛法二寶。並假僧宏。僧寶所存。非戒不立。故華嚴云。具足受持威儀教法。能令三寶不斷。溈山警䇿云。毗尼法席。尚未叨陪。了義上乘。豈能甄別。</p>
<p style="margin-left:1em">辯　問。嗜杯臠。行婬怒。誠不足論。倘不犯重禁。根本無虧。從此聽教參禪。專求上乘。亦復何過。豈必瑣瑣於事相。方合聖訓。彼背大向小。不習學佛等戒。又云何通。答。若上根利智者。能達法義。則即此律儀。是教是禪。豈可視作瑣瑣事相而別覓上乘。若中下之流。事相尚未能知。又何能遠求禪教。所謂輿薪不見。而欲察秋毫也。至若背大向小。乃心希自利之謂。不習學佛。乃退失菩提之謂。沙彌五德尚云志求大乘。為度人故。豈比丘戒法。止屬小乘。名為不習學佛耶。</p>
</div>
<p class='juan'>重治毗尼事義集要卷第一</p>
<div class='div-w'>
<p class='h2'>音義</p>
<div class='div-note'>輸柯王<p style="margin-left:1em">或云阿輸迦。或云阿育。此云無憂。</p>
弗沙密多羅<p style="margin-left:1em">未見翻譯。</p>
根隨煩惱<p style="margin-left:1em">根本煩惱有六。謂貪瞋癡慢疑五見。隨煩惱有二十。又分三類。一大隨有八。謂不信。懈怠。放逸。昏沈。掉舉。失念。不正知。散亂。中隨有二。謂無慚。無愧。小隨有十。謂忿恨惱覆誑諂慢害嫉慳。</p>
身口七支<p style="margin-left:1em">身三支。謂殺盜婬。口四支。謂妄言。綺語。兩舌。惡罵。</p>
發菩提心方堪受戒<p style="margin-left:1em">菩薩戒羯磨文云。先於無上正等菩提發宏願<span class='corr'>已</span>。當審訪求同法菩薩。請授淨戒。乃至對佛像前問言。汝是菩薩否。彼應答言是。發菩提願未。應答言<span class='corr'>已</span>發。</p>
上品纏犯十重<p style="margin-left:1em">十重。即梵網經十重戒也。纏者十纏。一瞋。二覆。三睡。四眠。五掉。六悔。七嫉。八慳。九無慚。十無愧也。上品者。極重煩惱也。羯磨文云。毀犯重戒。數數現行。都無慚愧深生愛樂。見是功德。當知說名上品纏犯。</p>
離邪命法<p style="margin-left:1em">有四邪命食。一方口食。謂干謁通使。二維口食。謂呪術卜算。三仰口食。謂仰觀星宿。四下口食。謂種植田園。又有五種邪命。一為利養故。詐現奇特異相。二自說功德。三占相吉凶為人說法。四高聲現威令人畏敬。五說所得供養以動人心。</p>
三慧<p style="margin-left:1em">一聞慧。謂至心聽法。解其言趣。二思慧。謂聞<span class='corr'>已</span>諦思。令法入心。三修慧。謂如說修行。令得相應也。</p>
波旬<p style="margin-left:1em">此云惡。或云殺者。魔王之名。</p>
同證擇滅<p style="margin-left:1em">即擇滅無為也。唯識論云。由簡擇力。滅諸雜染。究竟證會。故名擇滅。</p>
凡夫勝者<p style="margin-left:1em">謂外凡內凡七賢人也。一五停心。二別相念。三總相念。為外凡。一煖位。二頂位。三忍位。四世第一位。為內凡。</p>
勝義正法<p style="margin-left:1em">謂三乘道果。</p>
世俗正法<p style="margin-left:1em">謂法律教誡。</p>
樹王得道<p style="margin-left:1em">悉達太子六年苦行之後。受牧女乳糜上供。敷吉祥草。坐畢鉢羅樹下。覩明星而成正覺。因名此樹為菩提樹。亦名樹王。</p>
說四諦法<p style="margin-left:1em">佛詣鹿苑。初為五比丘三轉四諦法輪。一示轉云。此是苦。逼迫性。此是集。招感性。此是滅。可證性。此是道。可修性。二勸轉云。此是苦。汝應知。此是集。汝應斷。此是滅。汝應證。此是道。汝應修。三證轉云。此是苦。我<span class='corr'>已</span>知。此是集。我<span class='corr'>已</span>斷。此是滅。我<span class='corr'>已</span>證。此是道。我<span class='corr'>已</span>修。</p>
度五比丘<p style="margin-left:1em">一阿若憍陳如。阿若。此翻<span class='corr'>已</span>知。又翻解。最初解佛法故。憍陳如。或云憍陳那。或云俱鄰。此翻火器。其先事火。從此命族。二頞鞞。亦云阿說示。此翻馬勝。又翻馬師。三䟦提。亦云婆提。此翻小賢。四十力迦葉。亦名婆敷。五拘利太子。陳如迦葉二人。是佛母黨。餘三人。是佛父黨。</p>
舍利<p style="margin-left:1em">或云室利羅。或云設利羅。此翻靈骨。大論云。碎骨是生身舍利。經卷是法身舍利。</p>
五大河投海<p style="margin-left:1em">按他經俱言四河入海。東殑伽。南信度。西縛芻。北徙多。皆從阿耨達池出五字恐悞也。</p>
四姓<p style="margin-left:1em">一剎帝利。是王種。二婆羅門。是淨行。如此間儒流。三吠奢。亦云毗舍。即<span class='corr'>商</span>估。四首陀。即農田為業者。</p>
閻浮提<p style="margin-left:1em">閻浮。樹名。提。洲也。洲上有此樹。故以為名。此翻勝金。西域記云。正言南贍部洲。</p>
憲章典刑<p style="margin-left:1em">憲。法也。章。條也。典。常也。刑。亦法也。謂國家歷世相傳之法令制度。</p>
主藏臣寶<p style="margin-left:1em">轉輪王七寶之一。</p>
轄<p style="margin-left:1em">胡八切。聲同瞎。車軸頭鐵也。</p>
軸<p style="margin-left:1em">音逐。車轂也。</p>
屆<p style="margin-left:1em">音戒。至也。</p>
世間正法<p style="margin-left:1em">謂人道五常。輪王十善等。</p>
十二部<p style="margin-left:1em">一長行。二重頌。三授記。四諷頌。五無問自說。六因緣。七譬喻。八本事。九本生。十方廣。十一未曾有。十二論義。亦名十二分教。</p>
大千界<p style="margin-left:1em">即指娑婆世界也。四大部洲。共一日月。共一須彌山。名為一四天下。一千箇四天下。名小千。一千箇小千。名中千。即是百萬。一千箇中千。名大千。共有十萬萬四天下。十萬萬日月。十萬萬須彌山。總稱三千大千世界。皆釋迦佛之所治化。若以華藏世界觀之。則此大千世界。僅如極微塵耳。</p>
等覺<p style="margin-left:1em">一生補處菩薩之名。如今彌勒菩薩等是也。下地朢之。則與佛等。尚有極微細一品無明未盡。猶名菩薩。</p>
摩夷<p style="margin-left:1em">具云摩得勒伽。亦云摩咀里迦。亦云摩德迦。亦名目德迦。此翻智母。以其能生智故。</p>
湻善異生<p style="margin-left:1em"><span class='corr'>已</span>登聖位。名同生眾。未預聖流。名異生眾。湻善者。專修善法也。</p>
一則中觀二乃瑜伽<p style="margin-left:1em">中觀即龍樹宗。世稱法性宗。瑜伽即護法宗。世稱法相宗。以瑜伽師地論為宗。故名瑜伽。此翻相應也。</p>
浮囊不洩<p style="margin-left:1em">梵網經云。如帶持浮囊欲渡大海。謂持戒者。仗此戒力。得渡生死苦海。猶如浮囊。設使羅剎欲乞全分。或乞半分乞手掌許。乞一指許。乞微塵許。皆悉不可與之。持戒亦爾。愛見羅剎。欲令毀犯初篇乃至五篇。皆悉不可毀破。以設毀破一微塵許。氣便漸洩。不復能浮故。</p>
</div></div></div>
</div><!-- end of div[@id='body'] -->
</body></html>