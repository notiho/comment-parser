<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經註解鐵鋑錎</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu4' />註解鐵鋑錎卷下</p>
<div class='div-orig'><p>能淨業障。魔軍趕散。提起法性。直到彼岸。</p>
</div>
<div class='div-commentary'><p style="margin-left:1em">老子云。若能嘗清淨。天地悉皆歸。復次又叫須菩提。若善男子。善女人。受持讀誦此金剛經。若為人輕賤。不得人敬重。是人先世罪業。應該墮三惡道。以今世被人輕賤故。先世罪業。即為消滅。當得阿耨多羅三藐三菩提。佛言。持經之人。該一切天人。恭敬供養。為前世業重。甞被人輕賤。不得人恭敬供養。自今受持金剛經典。不起人我等相。冤親平等。心無惱恨。念念甞行般若波羅密行。如是修行。先世罪業即為消滅。當得阿耨多羅三藐三菩提。佛又叫須菩提。我念過去。往昔無量阿僧祇劫。直至於燃燈佛前。得值八百四千萬億。那由他諸佛。悉皆供養承事。無空過者。佛言。我思過去無量劫前。行菩薩道時。四事供養遇此數佛。一一佛所盡心盡力。為求佛故。須菩提。若善男子。善女人。於後末法之世。有受持讀誦此金剛經者。所得功德。勝我所供養諸佛功德。百分不及一。我若具說者。或有人聞。心則狂亂。狐疑不信。須菩提。當知是此金剛經義。不可思議。功德果報。亦不可思議。是故。能淨業障。若是能淨業障之人。人我不生。甞能清淨。魔軍自然而散。雖然如是。不要忘了本主。故云。提起法性。直到彼岸。</p>
</div>
<div class='div-orig'>
<div class="lg regular"><div class='lg-row'>能淨業障再不生　放下身心好用功</div>
<div class='lg-row'>大道本來嘗清淨　方知不礙主人公</div>
</div></div>
<div class='div-commentary'><p style="margin-left:1em">業障者。有五業五障。五業者。弑父。弑母。弑阿羅漢。出佛身血。破和合僧。五障者。煩惱障。報障。障礙。事障。理障。能淨業障者。時時刻刻。嘗行般若清淨行。除却人我貪嗔。除却無明煩惱。如是之人。能淨業障再不生。身心者。身有三業。貪淫。殺害。偷盜。心有無數業障。慳貪心。利名心。嫉妬心。計較心。勝負心。貢高心。我慢心。殺害心。狠毒心。三毒心。怕怖心。邪心。妄心。無明黑暗心。有種種不善之心。若能放下身心。好下般若功用。是故放下身心好用功。此箇大道之理。不用做作。即要身心清淨。故云。大道本來嘗清淨。如此行持。方知不礙主人公也。</p>
</div>
<div class='div-orig'><p>能淨業障。前世冤愆今世忘。幻化非真相。色空皆一樣。佛。真如妙難量。自在縱橫。出入嘗收放。徧界明明不覆藏。徧界明明不覆藏。</p>
</div>
<div class='div-commentary'><p style="margin-left:1em">能淨業障之人。以今世人輕賤故。先世罪業。即為消滅。故云。前世冤愆今世忘。幻化色身。非是真相。心經云。色不異空。空不異色。色即是空。空即是色。是故。色空皆一樣。我的佛。這箇真如之體。本無相貌。隨處現青黃的。故云。真如妙難量。則要行人。把自<span class='corr'>己</span>一箇當人。甞要自在縱橫。提得起。放得下。牧得隴。匝得開。摧得動。撥得轉。如是行持。纔得徧界明明不覆藏。</p>
</div>
<div class='div-orig'><p>究竟無我。玄門有鎖。不得鍉開。生死難躲。</p>
</div>
<div class='div-commentary'><p style="margin-left:1em">直下究竟。原無我體。四大六根。總無交涉。一口無常。盡皆敗壞。百無一用。即因世人。皆執有身。迷<span class='corr'>己</span>逐物。棄親向疎。認賊為子。妄將四大六根為實。作種種業。造種種苦。故有輪迴生死。若有究竟之人。盡底掀翻。萬緣頓息。故云究竟無我。爾時須菩提白佛言。世尊。善男子。善女人。發阿耨多羅三藐三菩提心。云何應該是脩行人的住處。云何降伏其貪妄之心。佛告須菩提。善男子。善女人。發阿耨多羅三藐三菩提心者。當生如是般若心住。我應該滅度一切眾生。滅度一切眾生<span class='corr'>已</span>。而無有一箇眾生。實是我滅度者。如此者。除能所心也。除眾生心也。除我慢心也。纔得降伏其貪妄心也。何以故。須菩提。若菩薩。有我相。人相。眾生相。壽者相。則非是菩薩。若見有眾生可度。即是我相。有能度得眾生心。即是人相。謂涅槃可求。即是眾生相。見涅槃可證。即是壽者相。有此四相。即非菩薩。所以者何。須菩提。實無有我人眾生壽者法。發阿耨多羅三藐三菩提心者。須菩提。於意云何。如來於燃燈佛所。有四相法。得阿耨多羅三藐三菩提不。須菩提。會佛之意。故言。不也世尊。如我解佛所說義。佛於燃燈佛所。無有四相法。得阿耨多羅三藐三菩提。佛言。如是。如是。佛又叫須菩提。實無有四相法。如來得阿耨多羅三藐三菩提。須菩提。若有四相法。如來得阿耨多羅三藐三菩提者。燃燈佛則不與我受記。汝於來世。當得作佛。號釋迦牟尼。以實無有四相法。得阿耨多羅三藐三菩提。是故。燃燈佛與我受記。作是言。汝於來世。當得作佛號釋迦牟尼。何以故。如來者。即諸法如義。此句甚疑。如來有我人眾生壽者四相法。得了阿耨多羅三藐三菩提法者。燃燈佛則不與如來受記。實無有四相法。不得阿耨多羅三藐三菩提。燃燈佛受記。與來世。何不今世就成佛道。咦。科家道。即應著了無得法。點為來世證菩提。如此者。還在門外。諸法如義者。不著色聲香味觸法也。佛叫須菩提。若有人言。如來得了阿耨多羅三藐三菩提。須菩提。實無有四相法。佛不得阿耨多羅三藐三菩提。須菩提。如來雖然所得阿耨多羅三藐三菩提。於如是法中。無實無虗。無實者。此菩提妙法。一切不著。心無生滅。故言無實。無虗者。此菩提法。本有萬行。大慈大悲。大喜大捨。用之不少。故言無虗。是故如來說一切諸法。心無所染。皆是佛法。須菩提。所言一切法者。雖然說度人。或大乘。或上乘。或小乘。心無能所。即非一切法。又要利<span class='corr'>己</span>利他。是故名一切法。佛又叫須菩提。譬如人身長大。須菩提答言。世尊。如來說人身長大。皆有限量。則為非大身。法性量等空虗。是名大身。色身雖大。內無智慧。不能成就。則非大身。法身雖小。內有智慧。心無能所限量。是名大身。佛又叫須菩提。菩薩亦如是明白此理。若作是言。我當滅度無量眾生。若有度眾生之心。則不名為菩薩。何以故。須菩提。實無有四相法。名為菩薩。是故。佛說一切菩薩。緣覺聲聞之法。無我無人。無眾生。無壽者。須菩提。若菩薩作是言。我當莊嚴西方佛土。是不名為菩薩。何以故。如來說莊嚴佛土者。若是布施齋僧。拜經拜佛。念彌陀。觀想西方。即非莊嚴。心淨即佛土淨。是名莊嚴。是勝妙定經云。假使有人。造得白銀精舍滿三千界。不如一念禪定心。心有能所。即非禪定。能所不生。是名禪定。禪定即是清淨心也。佛告須菩提。若菩薩通達無我的法者。如來說名真是菩薩。故云。玄門有鎖。修行之人。若無智慧鑰鍉。透開金剛無縫之鎖。切須參訪知識名師。一一鑿破。纔躲得生死輪迴。故云。不得匙開生死難躲。</p>
</div>
<div class='div-orig'>
<div class="lg regular"><div class='lg-row'>究竟無我路不通　上呼下吸在居中</div>
<div class='lg-row'>不正不偏長安道　聲聲喚應主人公</div>
</div></div>
<div class='div-commentary'><p style="margin-left:1em">四大色聲是命。本來面目是性。見金眼看耳聞鼻臭口說手拈脚走。是我的安身立命。若是究竟無我。四大無了。那裡是我安身立命。是故路不通。上呼下吸者。呼出肝與肺。吸入心與脾。皆在兩腎上起。左腎父精為人種。右腎母血為人根。故有皮囊。左腎為丹田。右腎為命門。左腎為嬰兒。右腎為姹女。號做趙州橋。中間本主巍巍不動。故云上呼下吸在居中。若說正。眼看耳聽鼻聞口說手拈脚走。若說偏。本來不住眼耳鼻舌身意。是故不正不偏長安路。叫張三應諾。叫李四應咳。故云。聲聲喚應主人公。這箇就是安身立命也。</p>
</div>
<div class='div-orig'><p>究竟無我。百歲光陰一剎那。行住并坐臥。時時休蹉過。佛。急急念彌陀。勢至觀音。接引極樂國。九品蓮臺禮拜佛。九品蓮臺禮拜佛。</p>
</div>
<div class='div-commentary'><p style="margin-left:1em">究竟無我之人。看破了皮囊。一百歲光陰。則當得剎那之間。閃電之間。有何甞也。偈曰。百歲光陰燃指間。奔馳不定片時閒。煩君點檢形骸骨。多少英雄去不還。是故百歲光陰一剎那。苦勸行人。在行住坐臥。四威儀內。細細檢點。不要放過。故云。行住并坐臥。時時休蹉過。佛叫須菩提。實無有四相法。名為菩薩。是故佛說一切聲聞緣覺菩薩之法。皆修無我無人。無眾生。無壽者。須菩提。若是菩薩作是言。我當莊嚴西方佛土。是不名為菩薩。何以故。如來說莊嚴佛土者。六度萬行。假名莊嚴事理。故云。即非莊嚴。直得心淨。是名莊嚴。我的佛。雖然如是。世人根基大小。難以化度。故分三乘。故勸世人。急急念彌陀。勢至觀音。接引西方極樂國。九品蓮臺上。花開見佛。悟無生。且到不退菩提登彼岸。故云。九品蓮臺禮拜彌陀佛。</p>
</div>
<div class='div-orig'><p>一體同觀。八萬四千。利益金剛。透出三千。</p>
</div>
<div class='div-commentary'><p style="margin-left:1em">萬法歸一。更無異觀。故云一體同觀。須菩提。於意云何。如來有肉眼不。須菩提會意。觀色身不久。皆歸敗壞。故言如是世尊。如來有肉眼。佛叫須菩提。其意云何。如來有天眼不。須菩提會意。乃普照大千沙界。故言如是世尊。如來有天眼。佛言須菩提。於意云何。如來有慧眼不。須菩提會意。乃智燭常明。故言如是世尊。如來有慧眼。佛言須菩提於意云何。如來有法眼不。須菩提會意。乃了諸法本空。故言如是世尊。如來有法眼。佛言須菩提於意云何。如來有佛眼不。須菩提會意。自性常覺。本來不二。故言如是世尊。如來有佛眼。不即如來有五眼。一切人盡有五眼。為迷所覆。不能得開。修行人。除却迷心。即得五眼開明。佛又叫須菩提。於意云何。如恒河中所有沙。佛說是沙不。須菩提會意。恒河有四十里濶。沙細如麫。故言如是世尊。如來說是沙。佛言須菩提於意云何。如一恒河中。所有許多沙。況有如是沙等恒河。是諸多恒河。所有無量沙數喻。諸佛世界。如是寧為多不。須菩提會意。況一恒河有四十里濶。河中沙細如麫。又況一粒沙。是一恒河。故言甚多世尊。佛告須菩提。爾所國土中。所有眾生若干。種種不善之心。如來悉知。何以故。如來說諸差別心。皆為非妄之心。識得妄心非心。是名為真心。是故。八萬四千。所以者何。須菩提。過去心不可得。現在心不可得。未來心不可得。如來正徧知眼。見眾生心內。起諸妄心。一一如恒河沙數。前念後念中念。皆從無明中生。如來清淨心中。顯現在白如水波。心柴不住水也。過去心以過去。妄想他甚麼。現在心。真心無相。一切臨危掇不去。思量他甚麼。未來心。未來未至。想他不來。是故利益金剛。透出三千界。</p>
</div>
<div class='div-orig'>
<div class="lg regular"><div class='lg-row'>一體同觀路不迷　出入縱橫有誰知</div>
<div class='lg-row'>門前有條中直路　根深不怕大風吹</div>
</div></div>
<div class='div-commentary'><p style="margin-left:1em">若是一體同觀之人。上觀天庭。下觀眾生。中觀人民。廣觀諸佛。細觀萬類。一切山河大地。異類眾生。再無異觀。故名一體同觀。行人十二時中。如此覺照。皆是一體。故云一體同觀路不迷。如此觀看。放出不著境界。收來不住妄想。是故出入縱橫有誰知。門前有一條虗空大道中直路。憑他黃風刮。黑風吹。本性巍巍不動。故云。根深不怕大風吹。</p>
</div>
<div class='div-orig'><p>一體同觀。點破三心不用參。三箇鐵鋑錎。嚼碎囫圇嚥。佛。滋味總一般。前後三三。將來做一担。五眼圓明證涅槃。五眼圓明證涅槃。</p>
</div>
<div class='div-commentary'><p style="margin-left:1em">一體同觀之人。上至仙佛。下至昆蟲草木。各各元本總是同。故云。一體同觀。點破三心者。乃是過去心不可得。現在心不可得。未來心不可得。此三心。皆是妄心。若除了無名妄想心。總是如來親弟子。故云。點破三心不用參。三箇鐵鋑錎者。乃是貪嗔癡。此三心。皆在貪嗔癡。此貪嗔癡。由如三把鋑利快刀。故要嚼破囫圇嚥。此貪嗔癡。雖分三事。總是妄心。是故㘂味總一般。前後三三者。昔日無著文。入五臺山。遇一老翁。牽牛而行。邀文入寺。翁。喚均提。童子。應聲而出來迎。翁。縱牛引文陞堂。堂宇皆金色。翁。踞坐指繡墩。命坐。翁曰。近者何來。文曰。南方而來。翁曰。南方佛法如何住持。文曰。末法比丘。少奉戒律。翁曰。多少眾。文曰。或三百。或五百。文。即問。此間佛法。如何住持。翁曰。龍蛇混雜。凡聖同居。文曰。多少眾。翁曰。前三三。後三三。翁。喚童子。致茶餅酥酪。文納其味。心意豁然。翁拈起玻璃盞。問。南方還有這箇麼。文曰。無。翁曰。尋常將甚麼吃茶。文。無對。見日色晚。遂問翁。言投宿得否。翁曰。汝有執著心在。不得宿。文曰。某甲無執著心。翁曰。汝曾受戒否。文曰。受戒久矣。翁曰。汝無執著心。何用受戒。文。辭退。翁使童子相送。文。問童子。前三三。後三三。是多少。童子喚文德。文應諾。子曰。便是多少。文問。此為何處。子曰。金剛窟。般若寺。文悽然而悟。彼叟即是文殊。童子稽首。願乞一言謂別。子說。面上無嗔是供養。口裏無嗔吐妙香。心內無嗔是真寶。無垢無染是真常。童子言訖。與寺俱隱。但見五色雲中。文殊騎金毛獅子。往來雲中。忽然白雲從東來。覆之不見。雪竇頌曰。千峰盤曲色如藍。誰謂文殊如對談。堪笑清涼多少眾。前三三與後三三。若是前後三三。一担挑得。轉山河為自<span class='corr'>己</span>。轉自<span class='corr'>己</span>為山河。如是之人。決然五眼圓明。五眼者。乃是肉眼。天眼。慧眼。法眼。佛眼。如是五眼圓明。照見恒河沙數。三千大千世界。纔曉得諸佛如來。涅槃受用。故云。五眼圓明證涅槃。</p>
</div>
<div class='div-orig'><p>法界通化。達磨傳下。折蘆過江。神通變化。</p>
</div>
<div class='div-commentary'><p style="margin-left:1em">佛身充法界。通達化無邊。楞嚴經云。若一人發真歸元。十方虗空悉皆銷殞。故云。法界通化。達磨面壁九年。他有向上之意。是故達磨傳下。昔日達磨到與江口。無船而渡。折蘆過江。乃是達磨的神通變化。西天二十八祖。都有神通。因有神通。障了無為道。東土五祖不傳神通。故云。折蘆過江。神通變化。</p>
</div>
<div class='div-orig'>
<div class="lg regular"><div class='lg-row'>法界通化有功能　處處相逢路亦通</div>
<div class='lg-row'>今遇明師親指點　直至西方舊古今</div>
</div></div>
<div class='div-commentary'><p style="margin-left:1em">本性包含法界。天地一性之中。佛叫須菩提。於意云何。若有人。滿三千大千世界。金銀琉璃等七寶。以用布施。是人以是因緣得福多不。須菩提會意。前世是因。今世是緣。今世脩因。後世受緣。故言如是世尊。此人以是後世因緣。得福甚多。佛叫須菩提。若福德有實。不能成就佛果菩提。如是不說得福德多。以福德無故。他。不究自<span class='corr'>己</span>生死。不得佛果菩提。如來說得福德多。即是來世天上人間富貴報。三千大千七寶布施之福。俗眼為實。慧眼見空。福歸俗諦。空歸真諦。寸絲不掛。慧性圓明。慧福雙脩。不住那畔。福即現世。慧了生死。超脫三界。是故布施之福。百分不及其一。故云。法界通化有功能。你看有功能的人。迎賓待客。做買做賣。思算計較。言談語話。吹歌唱曲。造作安排。手拈脚走。是故處處相逢路亦通。今日。又遇明師親指點。咄。指點那箇。喏。便是這箇。西方者。自性西方。不從外得。心淨是也。舊古今者。本來無古無今。四維上下。古往今來。渾身一箇西方。故云。直至西方舊古今。</p>
</div>
<div class='div-orig'><p>法界通化。識破塵勞是虗花。萬緣都放下。寸絲全不掛。佛。精躶赤剎剎。五蘊皆空。好把白牛跨。駕一朵祥雲直到家。駕一朵祥雲直到家。</p>
</div>
<div class='div-commentary'><p style="margin-left:1em">法界通化之人。識破塵勞。皆是虗花境界。臨危之時。一件也拿不動。即有一箇身體。又是異物。就是夫妻兒女。難替無常。故云。識破塵勞是虗花。若要超生脫死。須是萬緣放下。絲毫不掛。我的佛。如是之人。精躶躶。赤剎剎。五蘊皆空。跨住白牛。白牛者。乃是大乘白牛車。非是羊車。鹿車駕祥雲者。祥雲即是瑞氣。乃是向上之意。是故蘊空好把白牛跨。駕朵祥雲直到家。</p>
</div>
<div class='div-orig'><p>離色離相。三玄向上。末後一著。便是了當。</p>
</div>
<div class='div-commentary'><p style="margin-left:1em">色相因緣。妄想生。若離妄想。即得見性。佛叫須菩提。於意云何。佛可以三十二相具足色身見不。須菩提會意。故言不也世尊。如來不應以具足色身見。何以故。如來說具足色身。皆有敗壞。即非具足色身。若行三十二清淨行。是名具足色身。佛恐須菩提。認三十二相色身以為如來。為遣此迷。故問可以具足色身見否。須菩提會意。具足色身。皆有敗壞。即非具足。內具三十二清淨行。是名具足。佛又叫須菩提。於意云何。如來可以具足我人眾生壽者諸相見不。須菩提會意。故言不也世尊。如來不該應以具足我人諸相見。何以故。如來說。我人諸法具足。即是妄心識心。乃是輪迴之根。即非具足。若得妄心識心無明心煩惱心俱無。是名諸相具足。若是脩行之人。貪嗔癡三毒未泯。言見法身者。故無此理。皆是大誑語。但能見者。祇是化身。妄想上來的。非是清淨法身。若要見清淨法身。須是忘情絕念。獨露玄機。忽然㘞地一聲。徧周沙界。隨處現身。故云。離色離相。三玄者。體中玄。句中玄。玄中玄。體中玄者。函葢乾坤句。句中玄者。隨波逐浪句。玄中玄者。截斷眾流句。又云。得意忘言意中玄。一句明明體中玄。九月菊花句中玄。向上者。乃是向上之意。故云。三玄向上。末後一著者。昔日世尊。正法眼藏涅槃妙心。付與迦葉。故云。末後一著。便是了當。</p>
</div>
<div class='div-orig'>
<div class="lg regular"><div class='lg-row'>離色離相是真空　撒手揚揚不染塵</div>
<div class='lg-row'>一點靈光自家的　清淨來往不見踪</div>
</div></div>
<div class='div-commentary'><p style="margin-left:1em">若得離色離相一箇清淨真空。故云離色離相是真空。佛云。須菩提。於意云何。如來可以具足我人諸相見不。須菩提言。不也世尊。如來不應以具足我人諸相見。是故撒手揚揚不染塵。須菩提言。何以故。如來說我人諸相。即是妄念識心。非為具足。若得妄心識心俱無。是名諸相具足。具足非具足。不從外得。乃是一點靈光。故云。一點靈光自家的。這一點靈光。在眼曰見。在耳曰聞。在鼻曰嗅。在舌曰論。在手曰拈。在脚曰奔。通身週徧。徹滿十方。明者喚做佛性。不明者喚做鬼魂。是故清淨往來不見踪。</p>
</div>
<div class='div-orig'><p>離色離相。念佛當生極樂邦。九品蓮開放。出廣長舌相。佛。彌陀放毫光。接引眾生。同赴蓮花藏。本性常聞般若香。本性常聞般若香。</p>
</div>
<div class='div-commentary'><p style="margin-left:1em">離色離相之人。不於一佛二佛。三四五佛。而種的善根而<span class='corr'>已</span>。於無量千萬佛之所恭敬供養而種諸善根。聞此金剛章句。乃至一念生清淨者。所以難進難解。故勸脩行人一心念佛。當生西方極樂世界。九品蓮開花開面光阿彌陀佛。出廣長舌相。徧覆三千大千世界。咦。阿彌陀佛。舌頭徧覆三千大千世界。頭有幾能大。大彌陀經云。阿彌陀佛。身長百萬億那由他恒河沙數由旬。佛領頭云。彌陀兩眼號紺目。紺目澄清四大海。阿彌陀佛。眉間甞放白毫光。白毫宛轉五須彌。一箇須彌山王。廣高十六萬八千由旬。阿彌陀佛。身中有八萬四千相好光明。光中化佛無數億。化菩薩眾億無邊。如此者。科儀有偈曰。步步頭頭皆是道。彌陀原不住西方。法身徧滿三千界。化佛權為十二光。若念得這箇彌陀佛著。接引眾生。同赴華藏莊嚴世界海。是故同赴蓮花藏。行人若依般若波羅蜜多法者。纔到得華藏莊嚴極樂世界。是故本性常聞般若香。若即一念念佛。觀想西方。即到得西方極樂。蓮華化身。花開見佛。還要悟無生法也。咄。西方是有是無。噫。一切皆是妄想所生。了妄歸真也。</p>
</div>
<div class='div-orig'><p>非說所說。不在分別。響亮一聲。石人腦裂。</p>
</div>
<div class='div-commentary'><p style="margin-left:1em">解說非干舌。能言不在聲。說的不是法。聽的不是經。佛言須菩提。汝勿謂如來作是念。我當有所說法。我雖說法。無有說法之意。汝莫作如是之念。何以故。若人言。如來有所說言。即為謗佛。不能解我所說。故須菩提。我說法者。不在語言上說。不在文字上說。皆在自性上。建立三寶開導迷人。領見本性。故云。無法可說。是名說法。凡夫說法。我能我會。我悟我達。能所不除。雖然說法度人。如貧數富寶自無半分文。即是地獄種子。如來說法。如響應聲任用無心。不同凡夫作生滅心說。若言如來有能所說法。即為謗佛。昔日善星比丘講得十八香象䭾經。人我不除。生身活陷地獄。雲光法師。講得天花亂墜。貪嗔不改。墮在堰牛。雜摩經云。真說法者。無說無示。真聽法者。無聞無得。了萬法空寂。故云非說所說。不在分別。爾時慧命須菩提。白佛言世尊頗有眾生。於未來世。聞說如是般若之法。生信心不。佛言須菩提。生信心受持此金剛經者。四相永絕。我人不生。彼非眾生。執著人我。四相不除。非不眾生。何以故眾生。眾生者。執有執無二眾生也。如來說。眾生心同太虗非是眾生。乃是解脫佛性。若是執有執無者是名眾生。若有人。明得此經之理。體得此經之行。講說此經者。乃是法雷響亮一聲。把這些打死坐的石人。驚得膽戰心寒。故云響亮一聲。石人腦裂。咄。行到山盡水窮處。懸崕撒手處。瞬目之時。忽然㘞地一聲。由如轟雷霹靂。掇轉虗空通身無我。咦。命根頓斷虗空裂。獨露堂堂一法身。是故響亮一聲。石人腦裂。</p>
</div>
<div class='div-orig'>
<div class="lg regular"><div class='lg-row'>非說所說實強高　要知平地起波濤</div>
<div class='lg-row'>三心頓徹須彌頂　一點靈光透九霄</div>
</div></div>
<div class='div-commentary'><p style="margin-left:1em">非說所說者。乃是不說而說。心無住相。如是之人實是強高。雖然如是不明自<span class='corr'>己</span>。不斷生死根是故要知平地起波濤。若知起處。便知生死根源。昔日劉海月參白雲師父。拜而問曰。弟子念慮。降伏不住如何。師問曰。是誰念慮。海月云。弟子。師云是誰降伏。海月似省不省。沉吟微笑。師云。來去都由你。閙好沒主宰若是敵他不過。即便放下。更要知放下的是誰。若識得自有主宰。便不被他瞞過。海月遂省。禮拜而謝。又有石霜和尚問。石頭和尚。舉念。不停時如何。石頭云。咄。是誰舉念。石霜於此大悟但只如此。念念不離當處。舉意思慮語言知覺。從何而出故云要知平地起波濤。若識得了。只要三心頓徹過去心不可得。現在心不可得。未來心不可得。此三心頓徹人。現在三界之外。是故三心頓徹須彌頂。一點靈光透九霄。</p>
</div>
<div class='div-orig'><p>非說所說。聾漢聽經啞解說。鐵樹花開放。至今無枝葉。佛。這事委的拙。說者聽者。其實難分別。古佛西來玄妙訣。古佛西來玄妙訣。</p>
</div>
<div class='div-commentary'><p style="margin-left:1em">講說非干舌。聞聲不是聲。啞子談妙法。聾子隔壁聽。此言無情說法。乃是潯潺綠水。出廣長舌。出雲騰鳥飛。水流風動。百草生芽。星移斗轉。昔日蘇東坡。一見有省。偈曰溪聲盡是廣長舌。山色無非清淨身。夜來八萬四千偈。今日如何舉似人。此無情說法。喻如鐵樹開花。雖然開花。却無心也。無枝葉者。若是有情人說法。便有羊車。鹿車牛車。分為大乘。中乘小乘。有枝有葉。若乃無情說法。直指人心。見性成佛。無有枝葉。是故。至今無枝葉。我的佛。無情人。又不念佛。又不拜佛。又不燒香。又不點燭。又不誦經。又不打坐。這事其實委的拙。若是說經者。誦經者。聽經者。聽說者此二等人。會不著西來大意。故云。其實難分別。昔日如來正法眼藏。神光三拜。依位而立。又昔日須菩提。講般若法。大梵天王來聽法。讚云。尊者講得好般若法。尊者云。世尊談經四十九年。不曾開口。我亦不曾開口。如何稱讚妙法。天王云。我一法不聽得。實是般若妙法。呵呵聽的不曾聽。說的不曾說。是故。纔是。佛祖西來玄妙訣。</p>
</div>
<div class='div-orig'><p>無法可得。對面不識。父子上山。各人努力。</p>
</div>
<div class='div-commentary'><p style="margin-left:1em">悟性空故。無法可得須菩提。白佛言。世尊。佛得阿耨多羅三藐三菩提。為心無所得耶。佛言。如是如是。佛叫須菩提。我於阿耨多羅三藐三菩提。乃至無有希求少法可得。是名叫。阿耨多羅三藐三菩提。須菩提言。心上清淨即是菩提。佛言。如是。如是我於菩提實無希求之心。名叫阿耨多羅三藐三菩提。乃是自<span class='corr'>己</span>靈覺真性。咄。要見真性麼。不須覔火把燈尋。渴飲飢餐常對面。故云。父子上山。各人努力。</p>
</div>
<div class='div-orig'>
<div class="lg regular"><div class='lg-row'>無法可得最為高　靈山會上轉千遭</div>
<div class='lg-row'>修向蓮臺分明現　彌陀出現趙州橋</div>
</div></div>
<div class='div-commentary'><p style="margin-left:1em">五蘊本空。四相俱忘無一法而可得如是之人。最為高強五蘊空。四相忘的人。由如親在靈山會上。轉過千遭。面見釋迦牟尼佛。印證是實。雖然如是請問老師。昔日釋迦佛。靈山說法。雙林涅槃。今在何處。呀。徧大地都是釋迦佛。的丈六金身。是故靈山會上轉千遭。金時有等迷人。即知西方極樂世界。蓮開見佛。不想此處。就是蓮花化生。我今明說。信受奉行。此地下。金沙輪所持。金沙輪下水輪所持。水輪下風輪所持。風輪空虗所持。有一大蓮花所載。一蓮花中。載一須彌山王。七環香海。七環金山。一四大鹽海。一四大洲。一日月所照。名一世界。小千世界。小千蓮花。每各一千。有一大蓮花。總載。名中世界。千箇中千世界。又一大蓮花總載。名為三千大千世界。為一佛剎土。上下二十佛剎。最。下一大蓮花所持。名為寶光明剎種。妙光香水海。周圍十數。中間一數十數之外。又有十數。共二十一箇寶光明剎種。總該四百二十箇三千大千世界。又有一大蓮花所持。名華藏莊嚴世界海。是故。修向蓮臺分明現。趙州橋者。即是兩腎。左腎為人種。乃是先天父精。右腎為人根。乃是後天母血。精血聚會。結成色身。呼吸在兩腎起落。呼出是父精。吸入是母血。此是人的根種者也。號為趙州橋若是趙州橋攤了。本性彌陀去了。故云。彌陀出現趙州橋。</p>
</div>
<div class='div-orig'><p>無法可得。色即是空空是色。色是真空舍。權把房兒借。佛。無二亦無別。海底嫦娥。却似天邊月。影落千江月一攝。影落千江月一攝。</p>
</div>
<div class='div-commentary'><p style="margin-left:1em">既然無法可得。自<span class='corr'>己</span>就是真空法性。這箇真空法性。無有色相。則不能顯。色相無有真空法性。則不能生。無垢子云。法身與色身不必論疎親。皆賴東君力。花柳一般春。故云。色即是空。空是色。此色身田如客店。主人暫住。主若離舍。屋即假塌。主人常在。故云。色是真空舍。權把房兒借。我的佛。天地日月。山河大地。草木叢林。男女相貌。一切萬物皆是真空發現是故。無二亦無別。嫦娥就是月也。水喻色身。月喻真空法性。故云海底嫦娥。却似天邊月。影落千江月一攝也。</p>
</div>
<div class='div-orig'><p>淨心行善。如露如電。作些透法。通行一線。</p>
</div>
<div class='div-commentary'><p style="margin-left:1em">清淨身心。行諸善法。復次佛又叫須菩提眾生本性。與諸佛無二。故言。是法平等無有高下。是名叫做阿耨多羅三藐三菩提。修三菩提人。以無我。無人。無眾生。無壽者。修一切善法。則得阿耨多羅三藐三菩提。此菩提法。上至諸佛。下至昆蟲。盡含種智。故言平等。無有高下。但離四相。修一切善法。則得菩提。不離四相。修一萬年。不得菩提。何名善法。於一切法。心無染著。對一切境。心不動搖。於出世法。不貪不愛。於一切處常行方便。到一切處。為說正法。領悟菩提。是名修一切善法。佛又叫須菩提。所言善法者。希望果報。如來說非善法。若心不望果報。是名善法。故云。淨心行善。一切修行之人。不識此理。但去參禪打坐。打七煉魔。拜經拜佛。念經念佛。燒香點燭。修寺建塔。齋僧布施。求生天上人間。後世福報。報盡還入地獄。這些有為之法。如露如電。若要超生脫死。離色身外。別參一步。故云作些透法。通行一線。咦。通那一線。呵呵。裏外一體空。諸人拿不著。</p>
</div>
<div class='div-orig'>
<div class="lg regular"><div class='lg-row'>淨心行善好脩行　世上有卷無字經</div>
<div class='lg-row'>若還有人尋得見　便是知識出世人</div>
</div></div>
<div class='div-commentary'><p style="margin-left:1em">以清淨心。行諸善法。佛叫須菩提所言善法。希望果報。如來說。非是善法。不望果報。是名善法是故。淨心行善好修行。雖然說一切善法。不望果報。乃是無字上發出來的。此一卷無字真經。又不在紙上。又不在身上。又不在眼耳鼻舌上。又不在手。拈脚走上。却在世上。科儀有偈曰。數行梵字雲中鴈。一曲無聲澗底琴。德勝河沙渾不用。清風明月是知音。是故。世上有卷無字經。若還有人尋得見。便是知識出世人也。</p>
</div>
<div class='div-orig'><p>淨心行善。般若堂中去參禪。若要光明現。單單提一念。佛。著力用心參。萬法皆空。無為真人現。自在逍遙坐寶蓮。自在逍遙坐寶蓮。</p>
</div>
<div class='div-commentary'><p style="margin-left:1em">淨心行善之人。要在般若堂中。參禪見性。忽然斷炮一聲信手掀開娘生屋。掇轉虗空無一物。淨然獨露活真人。若到這般田地。纔進我的大門。今時有等迷人。不識此理。到去深淨閒處。不見人言所在。打辦身心晝夜蒲團不倒。謂之般若。呵呵。差之毫厘。失之千里。此般若堂。乃是般若之理。昔日梵志。手執梧桐花獻佛。佛云。放下著。梵志放下一手花。佛復云。放下著。梵志又放下一手花。佛亦云。放下著。梵志言。我兩手花。俱以放下了。時今又叫我放甚麼。佛云。放下中間的。梵志豁然大悟。金剛經云。無諍三昧。人中最為第一。清淨經云。上士無諍。下士好諍。上德不德。下德執德。執著之者。不明道德。所以眾生不能成道者。法華經云。心同虗空界。示等虗空法。證得虗空時。無是無非法。明白得此理。纔是般若堂中參禪的人。行人若要自<span class='corr'>己</span>光明顯現。切須提起一念。不要放他妄想上去了。便是輪迴之根。不要放他無明上著脚。便是地獄之種不要放他慳貪上去了。便是餓鬼根。不要放他煩惱上住脚便是毒蛇之類。不要放他。我慢上去了。便是脩羅之種。不要放他。愚癡上去了。便是畜生之根。時時刻刻。提起本主一念。不要放捨。是故行住坐臥。不離這箇。若離這箇。當面蹉過。如是行持纔是佛門弟子。我的佛。著力用心參。直要參到萬法皆空時節。現出自<span class='corr'>己</span>無為真人。普覆大千沙界。纔得自在逍遙坐寶蓮。咄。有一等人。口參大道。心住貪真何也。呀。此人家事不辦。心又不足。恩愛不棄。六欲不除。煩惱不斷。蓋覆佛性。到臨危之時。眼光落地。一切不見。地獄裏去了。非干我事。</p>
</div>
<div class='div-orig'><p>福智無比。透骨透髓。轉上崑崙。了達生死。</p>
</div>
<div class='div-commentary'><p style="margin-left:1em">福智等虗空。無物可比喻。佛叫須菩提。若三千大千世界中。所有許多諸須彌山王。如是金銀。琉璃。珊瑚。瑪瑙。真珠。琥珀等。七寶聚有人持用布施若人以此金剛般若波羅密經。乃至這四句偈等。受持讀誦。為他人說。於前七寶福德。百分不及其一。就是百千萬億分乃至只當算數。譬喻將來。所不能及。大鐵圍山高至三禪天。中鐵圍山。高至二禪。小鐵圍山。高至初禪。此三鐵圍山。喻六欲七情。見聞覺知人我貢高。須彌山高八萬四千由旬。喻八萬四千塵勞妄想。三千大千世界。喻貪嗔癡。各一千。若人將自<span class='corr'>己</span>真七寶布施。勝是你金銀琉璃。七寶等布施。何名真七寶布施。眼不貪色。名色寶布施。耳不貪聲。名聲寶布施。鼻不貪香。名。香寶布施。舌不貪味。名味寶布施身不貪觸名觸寶布施。意不妄想。名法寶布施。性不起念名佛寶布施。此是金剛般若波羅密法。故云。福智比。透骨透髓崑崙者。乃是須彌山王。三界諸天。俱在須彌頂上。若行人超出三界。故云。轉上崑崙。了達生死。咄。若要超三界。萬雙草鞋跑。呀。怎麼超得過。咦。打死了識心。現在三界外。今時有等迷人。運氣冲天透頂皮。尾閭穴。發了火後起透過背脊雙關。上透紫微闕。穿過崑崙頂。降下明堂。雀橋重樓。送入丹田。與嬰兒姹女。懷胎結聖。叫做轉上崑崙。了達生死。若是一把火燒了色身。崑崙山也燒了也。我看你那裏去安身立命。呵呵千差萬差。差得者。不曾見也。</p>
</div>
<div class='div-orig'>
<div class="lg regular"><div class='lg-row'>福智無比要心堅　優鉢花開無兩般</div>
<div class='lg-row'>大道分明從此出　佛的三昧本難傳</div>
</div></div>
<div class='div-commentary'><p style="margin-left:1em">福者。七寶布施之福。智者。說法方便之智。福智比愚將來。百分不及其一。若修智慧。先要心堅。是故福智無比要心堅。世上的優鉢羅花。乃是黃白花。此花不是世上的。此喻說法方便。由是優鉢羅花開。無有諍害之意。故云。無兩般。譬如暗中寶。無燈不可見。佛法無人說。雖慧不能了。是故大道分明從此出。惟有佛的三昧。實是難說難傳。若得聲聞乘法。緣覺乘法。菩薩乘法。三界諸天法。求生西方法。求後世為人法這些有傳有受。有教。有證。這便好傳。佛的三昧。乃是虗靈。人空法空萬法皆空。纖塵不起。萬法不識教我傳箇甚麼。故云。佛的三昧本難傳。</p>
</div>
<div class='div-orig'><p>福智無比。萬丈玄門過客希。道理非容易。不離方寸地。佛。真如透漕溪。一點靈光。自然明歷歷。八卦乾坤合太極。八卦乾坤合太極。</p>
</div>
<div class='div-commentary'><p style="margin-left:1em">修福者七寶布施之福。求生天上人間富貴報。若脩智慧。由如虗空不可度量。故云。福智無比。此一卷金剛經。的玄妙之理。最廣最大。即是無人踏著。故云。萬丈玄門過客希。此經之理不於一佛二佛。三四五佛。而種善根。以依無量千萬佛所種之善根。聞是金剛經。文字章句。是故。道理非容易。此一卷金剛經。不在紙上。又不在字脚上。却在本性上。故云。不離方寸地。我的佛。真如。乃是本性真如。漕溪。乃是漕溪六祖。昔日。六祖參五祖時。五祖問。汝自何來。答曰。嶺南。五祖曰。欲須何事。答曰。唯求作佛。祖曰。嶺南人。無佛性。答曰。人有南北。佛性豈然。是故。真如透漕溪。明得此理者。眼看耳聽。鼻聞口說。手拈脚。走。故云。一點靈光。自然明歷歷。八卦者。乾坎艮震巽離坤兌。按東西南北。四維。故云八卦乾坤合太極。今時有等邪人。說背脊中。是。漕溪路。呵呵。差之毫厘也。</p>
</div>
<div class='div-orig'><p>化無所化。不分小大。參透正法。自有高下。</p>
</div>
<div class='div-commentary'><p style="margin-left:1em">眾生性本空。化亦無所化佛叫須菩提。於意云何。汝等勿謂如來作度眾生是念。我當度脫眾生。須菩提。莫作如此之念。何以故。實無有眾生如來度者。若見有眾生如來度者。如來。也四相不除。則有我人眾生壽者。如此之語。佛。不曾度眾生。眾生若要度。殊非自度自。佛又叫須菩提。如來說。有我者。乃是自<span class='corr'>己</span>真。我本無形相。則非有我。而凡夫之人。看見佛相。我人不除。以為有我。須菩提。凡夫者。如來說。本來無相。我人不生即非凡夫。執著我人等見。是名凡夫如來說。有我者。自性清淨一切不著。我不同凡夫。貪嗔無明。虗妄不實。有我人者。即是凡夫。我人不生。即非凡夫。不悟般若法。即是凡夫。若悟般若法。即非凡夫。非是凡夫。乃是解脫佛性。是故不分小大。若參透了正法。依般若法脩持。體般若之行。即非凡夫。不依般若法脩持。不體般若之行。故云。參透正法自。有高下。</p>
</div>
<div class='div-orig'>
<div class="lg regular"><div class='lg-row'>化無所化盡超昇　掃盡塵勞古鏡明</div>
<div class='lg-row'>照徹本來娘生面　逍遙自在道家人</div>
</div></div>
<div class='div-commentary'><p style="margin-left:1em">眾生性空。本來清淨。是故。化無所化。盡超昇。雖然如是還要行人。掃盡色聲香味觸法塵勞。現出本性一輪古鏡。故云。掃盡塵勞古鏡明。這箇娘生面。好些人差悞了。有的人說。本來面目。是娘生面。我且問你。這箇本來面目。是那箇養的。心經作證不生不滅。不垢不淨不增不減。有誰人所生。又有人說。本來面目。是無極生的。我又問你。無極生你本性。本性。可生誰麼。世上有父必生子。大道門中。本無那話。無極就是本性。本性就是無極。但有二。必不是。我今直說。信受奉行。父母生我身體。有一箇面孔。被人罵了。面上生嗔。被人說了。面上通紅。若還照破心內無嗔。面上無惱。故云。照徹本來娘生面。逍遙自在道家人。</p>
</div>
<div class='div-orig'><p>化無所化。一句彌陀被雲霞。提起無生話。萬神皆驚怕。佛。步步踏金沙。寶葢幢旛。瓔珞垂珠掛。七寶池中四季花。七寶池中四季花。</p>
</div>
<div class='div-commentary'><p style="margin-left:1em">既然化無所化。單提自<span class='corr'>己</span>一句阿彌陀佛。即自恩愛煩惱無明暗遮覆葢了佛性。不得打開。故云。一句彌陀被雲霞。即要行人提起。父母不曾生的時節。那一句無生話。良久云。這是無生法忍。此是鬼神覷不破之機。是故萬神皆驚怕。我的佛。若明此理。大地皆為佛國。頭頭盡是西方。故云。步步踏金沙。如是之人。將六塵。改為七寶。那七寶。眼是色寶。耳是聲寶。鼻是香寶。舌是味寶。身為觸寶。意是法寶。性是佛寶。如是七寶。瓔珞隨身。是故寶葢幢旛瓔珞垂珠掛。此四大七寶池中。甞開春夏秋冬四季心花。纔無。無明煩惱暗遮。顯出本性。一輪明月。</p>
</div>
<div class='div-orig'><p>法身非相。方寸安上。末後消息。纔是了當。</p>
</div>
<div class='div-commentary'><p style="margin-left:1em">清淨法身。非屬相貌。佛叫須菩提。於意云何。可以三十二相具足色。身觀見如來不。須菩提。會意報身。具三十二相。皆靠法身之力。故答言如是如是。以三十二相觀見如來。佛恐須菩提。有執相之病。叫言須菩提。若以三十二相觀見如來者。轉輪聖王。具三十二相。八十種好。於佛無二則是如來。須菩提會佛之意。白佛言。世尊如我解佛。所說義。不該應。以三十二相。觀見如來。是故。法身非相。此箇法身。既無相貌。今在何處。即在做買做賣上。迎賓待客上思算計較上。故云。方寸安上這箇末後消息。世尊云。若以色見我。以音聲求我。是人行邪道。不能見如來。此四句世尊不認人情。乃是掃邪歸正。世尊說。若是色相上。求見如來者。以念經。念佛。音聲上。求見如來者。是此二種人。行邪道不能見清淨法身如來也。如是明白萬事了畢。再不可高聲念佛。再不可色相求佛。本性中自有彌陀。念。須正念且道如何正念。開看一些無動著三十棒。咦。打殺了怎麼好。若得打殺了。免得留在後頭累世。是故。末後消息。纔是了當。</p>
</div>
<div class='div-orig'>
<div class="lg regular"><div class='lg-row'>法身非相好根基　千門萬戶放光輝</div>
<div class='lg-row'>未曾舉起三界外　毗盧頂上一聲雷</div>
</div></div>
<div class='div-commentary'><p style="margin-left:1em">清淨法身不屬相貌。上至仙佛。下至昆蟲。永嘉云。諸佛法身入我性。我性共同如來令。故云。法身非相好根基。你看你看。青青翠竹。鬱鬱黃花。徧大地發現。是故千門萬戶放光輝。咄。怎麼修行人超出了三界。俗語云。舉心動念。天地皆知。超不出三界。咦。不舉意以前會。良久云。未曾舉起三界外。毗盧此云。徧一切處。即是清淨法身。這箇清淨法身。行人要見。打掃心田。一心清淨。日久月深。由如轟雷霹靂。信乎盡底掀翻。掇轉虗空無一物。暫然獨露活真人。故去。毗盧頂上一聲雷。</p>
</div>
<div class='div-orig'><p>法身非相。智慧圓明得一張。五果并四向。鼻孔都一樣。佛。無上法中王。四智三身。徧滿虗空藏。體露堂堂盡放光。體露堂堂盡放光。</p>
</div>
<div class='div-commentary'><p style="margin-left:1em">這箇清淨法身。非青黃赤白之相貌。又無眼耳鼻舌身意。是故法身非相。若得智慧之眼。圓明普照十方。張者開也。故云智慧圓明得一開。開者悟也乃是智慧圓明得一悟。五果者。須陀<span class='corr'>洹</span>果。即是初禪天。斯陀含果。即是二禪天。阿那含果。即是三禪天。阿羅漢果。即是四禪天。阿蘭那行果。即是佛果。是無諍行。也。四向者。初果向。二果。向。三果向。四果向。初果喻眼。二果喻耳。三果喻舌。四果喻口。佛果喻鼻。雖然分眼耳鼻舌口不離一面。是故鼻孔都一樣。我的佛。無上者再無有上萬法。是他為主。故云。無上法中王四智三身者。眼識耳識。鼻識舌識。身識。此五識。為成所作。智意識。為妙觀察智。傳送為平等性。智含藏識。為大圓鏡智。三身者。妙觀察智。成所作智。二智轉為千百億化身。平等性智。轉為圓滿報身。大圓智。智轉為清淨法身。若是行人一一轉得。故云。四智三身。徧滿虗空藏。觀音經云。十方諸國土。無剎不現身故云體露堂堂盡放光。</p>
</div>
<div class='div-orig'><p>無斷無滅。紅爐點雪。千江普照。一輪明月。</p>
</div>
<div class='div-commentary'><p style="margin-left:1em">依空又落空。無生斷滅見。佛叫須菩提。汝若作是說。如來以具足三十二相。故。得阿耨多羅三藐三菩提。須菩提。莫作如是之念。如來不以具足相。故得阿耨多羅三藐三菩提。須菩提汝若作如是之念。發阿耨多羅三藐三菩提心者。說了諸法。斷滅頑空。莫作如是之念。何以故。發阿耨多羅三藐三菩提心者。於發不得斷滅頑空相。須菩提。聞說法身離相。便不脩三十二清淨行。現成是菩提。佛言須菩提莫作是念。如來不修三十二清淨行。而得菩提。汝若言不修三十二清淨行。而得阿耨多羅三藐三菩提者。即是斷佛種性。無有是處。今時有等修行人。離色身。而別求法身。永盡煩惱。常住心寂滅。如此者成於斷見。乃是斷滅頑空。呵呵。不解色身內有法身。即此色身。從頭至足靈覺之性。充滿一身。如是會得。色即法。法即色。有即空。空即有。一體真如。不離色身。超出三界。永嘉云。幻化空身。即法身。法身覺了無一物。本源自性天真佛。從上祖師。借此幻身。修成佛道。古人云。欲知佛性義。不離世間覺離了世間覺。何求佛性義。如來不說斷滅相。故云。無斷無滅。片雪者。一切諸法乃是參禪打坐。打七煉魔。拜經拜佛。觀想西方。求生天上。共有三千六百傍門小教。一千七百則打坐公案。九十六種外道。七十二種邪法。三千威儀。八萬四千細行法門。俱是片雪。唯有本性是紅爐。是故紅爐片雪。一切男女相貌。蠢動含靈。喻如水中月影。總是空中無極之月所攝。故云。千江普照。一輪明月。</p>
</div>
<div class='div-orig'>
<div class="lg regular"><div class='lg-row'>無斷無滅勇猛脩　團圓正教最難求</div>
<div class='lg-row'>死中活了活中死　大死三玄響悟頭</div>
</div></div>
<div class='div-commentary'><p style="margin-left:1em">無斷無滅者。若是著了有。乃是西方東土。天上人間。即求後世果報。此是凡夫也。若是著了無。萬法皆空。本無一物。乃是莽蕩頑空。若是一心不染。七情不生乃是無記頑空。鬼家活計。故云。無斷無滅勇猛脩。此團圓正教。有無俱不立。一體是方親。是故團圓正教最難求。初進步之人。就是死人。一些而不省得。拜了師父。師將他活起性來。纔。曉得眼看的。耳聽的。鼻聞的。口說的。手拈的。脚走的。提得起。放得下。推得動。撥得轉。展轆轆。活潑潑便是死中活了。又要活中取定。萬緣放下。纖毫念不起。如此者。一定之中。不覺有天有地。兩忘之後。方知無我無人。乃是活中死也。是故死中活了活中死。大死者。人法雙忘也。人忘者。忘形忘體。法忘者忘情忘念。人法雙忘以後。忽然外不見。有山河大地。內不見。有聞見覺知。㘞地一聲。渾身一箇虗空。普照大千沙界。此是大死也。三玄者。得意忘言。意中玄。一句明上。體中玄。九月菊花句中玄。響者斷炮一聲。由如轟雷霹靂。掇轉虗空。歸於自<span class='corr'>己</span>。萬億諸佛。打成一片。纔大死三玄響悟頭。</p>
</div>
<div class='div-orig'><p>無斷無滅。造化爐中玄妙訣。離火常不滅。坎水溫溫熱。佛。龍虎左右徹。姹女嬰兒。匹配中黃舍。堪作蓬萊三島客。堪作蓬萊三島客。</p>
</div>
<div class='div-commentary'><p style="margin-left:1em">若修無斷無滅之人。還要脩真養性。造化皆在爐中。不要放他妄想上去了。又不要他無明上住脚。咄。何者是爐。我今明說。信受奉行。咦。自<span class='corr'>己</span>為爐元氣為鉛元精為汞。心田中。取出離火。常要不滅。不要放他出來。燒壞了世界。又要取出腎中坎水。常要溫溫熱。不要放他流了出去。損壞了房屋。我的佛。心不動。為之龍吟。身不動。為之虎笑。龍吟則精固。虎笑則丹成。故云。龍虎左右徹。左腎為嬰兒。右腎為姹女。此是少陰少陽。先天父精為人種。後天母血為人根。乃是老陰老陽。是故。匹配中黃舍。中黃舍。在臍下一寸三分。名為丹爐。用坎離水火。煉成聖胎。如是脩行堪作蓬萊三島客。咄有一箇人一些也不省得。是如何。此人一法無得做。</p>
</div>
<div class='div-orig'><p>不受不貪。真人到岸。了達生死。超出三關。</p>
</div>
<div class='div-commentary'><p style="margin-left:1em">不受者。心不領受。不貪者。愛欲不貪。佛叫須菩提若菩薩以滿恒河沙數等世界。將七寶金銀琉璃珊瑚瑪瑙琥珀真珠等。持用布施。若復後來有人。知一切佛法無我。能所心不生。得成於無生忍。此菩薩。勝前七寶布施。菩薩所作功德。何以故。須菩提。以菩薩。自<span class='corr'>己</span>不受福德。故須菩提。白佛言世尊。云何菩薩。不受福德。佛告須菩提。菩薩所作功德。度眾生。不應貪著名利。是故。說不受福德通達一切佛法。無能所心。名為無生法忍。此人福德勝前七寶之福百分不及其一。是故。不受不貪。若修行人。依得一切佛法無我。此人了達生死。三關者。乃是三界。若依得一切法無我。皆是佛法。此等之人。決然超出三界。故云了達生死。超出三關。</p>
</div>
<div class='div-orig'>
<div class="lg regular"><div class='lg-row'>不受不貪看華池　悶坐不知是呆癡</div>
<div class='lg-row'>尋著山前漕溪路　此處便是上天梯</div>
</div></div>
<div class='div-commentary'><p style="margin-left:1em">既然不受不貪。你還要去看舌頭底下。這箇華池。便去悶坐。一些須不想。纖毫念不起。是故。悶坐不知是呆癡。此四大色身。號做寶山。若有行人。尋著寶山前面。有一條漕溪路。乃是離色身之外。別參一步。故云。此處便是上天梯。</p>
</div>
<div class='div-orig'><p>不受不貪。學道參禪息萬緣。放下娘生面。單單提一念。佛。工夫便現全。密密綿綿。自然成一片。倒坐虗空駕鐵船。倒坐虗空駕鐵船。</p>
</div>
<div class='div-commentary'><p style="margin-left:1em">不受者。心上一切雜念不起。一切萬法。心不領受不貪者心上一切愛欲不貪。故云。不受不貪。既然如是。參禪學道之人。還要把萬緣放下了。面皮破了。不要怕羞。是故。放下。娘生面。單單提一念。南無阿彌陀佛。行也念。坐也念。住也念。臥也念。生也念。死也念。日也念。夜也念。捨身捨命念。即見念念。全無影響。境上全無作解。言語雙忘。身心俱泯。頓見如一團清水相似。赤歷歷。隱在虗空之中。活潑潑的。無頭無尾。無面無背。皎皎明明。念成一片。是故密密綿綿。自然成一片。若是成一片的人。自<span class='corr'>己</span>是虗空。鐵船是世界。故云。倒坐虗空駕鐵船。如此者。豈有高低上下也。</p>
</div>
<div class='div-orig'><p>威儀寂靜。要修禪定。參達不透。依舊是病。</p>
</div>
<div class='div-commentary'><p style="margin-left:1em">四威儀中。住淨無染佛。叫須菩提。若有人言。如來若來若去若坐若臥。在四威儀中。是人不解我所說之義。何以故。如來者。無所從來。而不來。亦無所去而不來。故名如來。如來者非來。非不來非去非不去。非坐非不坐非臥。非不臥四威儀中。甞是空寂。即是如來。是故威儀寂淨。有一等人。要修禪定。眼觀鼻。鼻觀心。心觀意。意觀神。五行攢簇。四大本空纖毫念不起。恐落無記頑空。故云。參達不透。依舊是病。咄。怎莫是無病的人。咦。行住坐臥的。是誰圓陀陀。光爍爍。轉轆轆。活潑潑。甞對面。不可捾。科儀云。妙體本來無處所。通身何更有蹤由。</p>
</div>
<div class='div-orig'>
<div class="lg regular"><div class='lg-row'>威儀寂靜三斤麻　無影樹下法王家</div>
<div class='lg-row'>空中聽得金烏呌　盡道西方路不差</div>
</div></div>
<div class='div-commentary'><p style="margin-left:1em">行住坐臥。四威儀中。寂靜之人。心上由如三斤亂麻。有工夫。將去撚線。無功夫。拿去合繩。故云。威儀寂靜三斤麻。無影樹者。乃是太虗空也。法王家者。乃是水流風動。雲騰鳥飛。皆是法王說法。是故無影樹下法王家。今時有一切脩行之人。即曉得水中之日影。叫做是我的佛性。便是思量計較的。便當了了。他不識空中無極的金烏。故云。空中聽得金烏呌。盡道西方路不差。又有一等邪人。運氣冲天透頂皮。頭頂氣轉作聲。叫做天上金雞叫。西方路不差。呵呵。差斷蒲桃柵。來年再不生。若是燒了四大。連這西方也燒了。</p>
</div>
<div class='div-orig'><p>威儀寂靜。點起般若智慧燈。根本原潔靜。寂然常在定。佛。境界更不生。解脫樓前。掛起軒轅鏡。大地乾坤普照明。大地乾坤普照明。</p>
</div>
<div class='div-commentary'><p style="margin-left:1em">威儀寂靜之人。還要點起智慧之燈。照破煩惱無明。是故威儀寂靜。心經云。不生不滅。不垢不淨。不增不減。是故空中。故云。根本原潔淨。又要行人。行住坐臥之中。寂然不動。甞座定中。我的佛。如是之人。境界更不生。解脫者。即是寂滅寂滅者。即是般若。般若者。即是本性虗空。軒轅鏡者。即是軒轅黃帝。有一面鏡照見肝花五臟肥叟方圓將本性。喻如。軒轅鏡。要照見一切煩惱無明恩愛七情。俱以照破。故云解脫樓前。掛起軒轅鏡。大地乾坤普照明。</p>
</div>
<div class='div-orig'><p>一合相理。如人飲水。溫熱自知。世間無比。</p>
</div>
<div class='div-commentary'><p style="margin-left:1em">本性一合。打成一片。佛叫須菩提。若善男子。善女人以三千大千世界。碎為微塵。於意云何。是微塵眾。寧為多不。須菩提會佛之意。世界喻法身。微塵喻色身。故言甚多世尊。何以故若是微塵眾。實有者。佛即不說是微塵眾。所以者何。此是世界喻法身。微塵喻色身。世界一也。微塵異也。碎世界作塵。塵無。異性念塵為世界。界無異性。譬如全法起應應無異性。全應起法。法無異性。一異無差。佛說微塵眾。則非微塵眾。乃是眾生心內微塵。如三千大千世界。微塵。乃說性上妄念也。即非世上微塵。念上甞在清淨微塵。是名微塵。世尊。如來所說三千大千世界。此言眾生心內。貪嗔癡各一千。則非世界。若是貪嗔癡盡。是名世界此眾生心內貪嗔癡。不可測度。故名大千。何以故。若世界實有者。此眾生心內塵勞和合。則是一合相。如來說一合相。眾生心有所得。則非一合相。心無所得。時甞清淨。是名一合相。佛叫須菩提。一合相者。即是不可說。但是凡夫之人。貪著一合相。貢高我慢是非。一切不除。執著文字念。不行般若波羅密法。無有是處是故。一合相理。世人不知此理。說也難信。故云。如來飲水。溫熱自知。世間人無比。</p>
</div>
<div class='div-orig'>
<div class="lg regular"><div class='lg-row'>一合相理性道通　寶珠一粒在虗空</div>
<div class='lg-row'>十方世界都照徹　三世諸佛體一同</div>
</div></div>
<div class='div-commentary'><p style="margin-left:1em">一合相理之人。性道俱通裏外明徹。打成一片。無上無下。無東無西無南無北皎皎明明。由如寶珠一粒。在虗空之中。照徹十方世界。無彼無此無高無低。上至仙佛。下至昆蟲。合一箇法體故云三世諸佛體一同也。</p>
</div>
<div class='div-orig'><p>一合相理。昔日梁王不識機。達磨西來意。折蘆過江去。佛。面壁九年餘。祖祖相傳。燈光常相遇。一朵花開五葉齊。一朵花開五葉齊。</p>
</div>
<div class='div-commentary'><p style="margin-left:1em">本性一合打成一片。再無修證佛言須菩提。一合相者。即是不可說。但是凡夫之人。貪著其事。人我貢高。貪著希求。一合相法。便說我能我會。我悟我達。人我是非。是故不可說。昔日梁武帝。詔達磨。帝問曰朕造寺寫經度僧不可勝記。有何功德。師曰。並無功德。帝曰。何無功德。師曰。此<span class='corr'>但</span>人天小果。有漏之因。如影隨形。雖有非實帝曰。如何是真功德。師曰。淨智妙圓體自空寂。如是功德。不以世求。帝又問如何是聖諦第一義。師曰。廓然無聖。帝曰對朕者誰。師曰。不識帝不領悟師知機不契。折蘆過江。寓于少林寺。面壁而坐。九年有餘後傳神光二祖三祖。僧燦。四祖。道信。五祖。弘忍。六祖。慧能直至如今。故云。一朵花開五葉齊。</p>
</div>
<div class='div-orig'><p>知見不生。借假修真。玄妙消息。點鐵成金。</p>
</div>
<div class='div-commentary'><p style="margin-left:1em">直下打成一片。知見自然不生。佛叫須菩提若有人言。佛說的我見人見。眾生見。壽者見須菩提於意云何。是人解我所說義不。須菩提會佛之意。如來有真四見不同凡夫。故言不也世尊。是人不解如來所說義。何以故。世尊說。真我見。人見。眾生見。壽者見。即非妄我。我是人見。眾生見。壽者見。若是人。明得真上起妄。妄上起真。真妄不分。合而為一。是名我見人見。眾生見。壽者見如來說。令一切眾生自悟。般若真智自修。故說有四真見。如來說一切眾生。皆有佛性。是真我見。說一切眾生。有無漏智性。是真人見。說一切眾生。本無煩惱。是真眾生見。說一切眾生。本性萬劫不壞。是真壽者見。凡夫之人。不解佛意。佛又叫須菩提。發阿耨多羅三藐三菩提心者。于一切佛法上。應不著真妄。如是知不著真妄。如是見。不著真妄。如是信解。雖度脫眾生。不生說法相。須菩提。所言說法相者。能所心還在。即非說法相。能所心不生。是名說法相。是故知見不生。借假修真者。如來說的玄妙之理。領人見性。不離色身。無了色身。何處脩道。故云借假修真。凡夫色身就是一塊生鐵。無明煩惱。我慢貢高。人我是非。貪嗔妄想。故有地獄輪迴。如來玄妙之理。照破無明煩惱。我慢貢高。人我是非。而得成佛。是故玄妙消息點鐵成金。</p>
</div>
<div class='div-orig'>
<div class="lg regular"><div class='lg-row'>知見不生法力多　離了苦海出娑婆</div>
<div class='lg-row'>大吼一聲轟霹靂　十殿閻王無奈河</div>
</div></div>
<div class='div-commentary'><p style="margin-left:1em">知見不生。之人。與三世諸佛同一修證。真證菩提。故云。知見不生法力多。如是之人。離了苦海出娑婆。若是大吼一聲。由如轟雷霹靂。掇虗空歸于自<span class='corr'>己</span>。渾身一箇清虗。故云十殿閻王無奈河。要拿上不著。</p>
</div>
<div class='div-orig'><p>知見不生。銷唱金剛一卷經。人人同恭敬。箇箇堅心聽。佛。種在八福中。五蘊皆空。心地明如鏡那怕閻王論世情。那怕閻王論世情。</p>
</div>
<div class='div-commentary'><p style="margin-left:1em">知見不生者。乃修般若波羅密法也。此一卷金剛。單說般若波羅密法。為四句偈。是故銷唱金剛一卷經。苦勸大眾。不要蹉過了光陰。故云。人人同恭敬。箇箇堅心聽。我的佛。種在八福田中。以為菩提種子。八福田者。大慈大悲。大喜大捨。此四無量心。加四諦法。乃是苦集滅道俱無。名為八福田。即是心田也。五蘊空者。乃是無色受想行識也。若得照見五蘊空。便超生死界。得免輪迴苦。成于無上道。心地明如鏡者。修行人的心鏡照破了煩惱無明。我執。妄想貢高。好勇人我是非。如是行持。那怕閻王論世情。</p>
</div>
<div class='div-orig'><p>應化非真。見性明心。超出三界。清淨法身。</p>
</div>
<div class='div-commentary'><p style="margin-left:1em">應身化身。亦非真實。佛叫須菩提。若有人以滿無量阿僧祇世界。七寶持用布施。即是人天福報。有福有盡。若有善男子。善女人。發菩薩心者。持于此金剛經。乃至金剛般若波羅密經。此四句偈等受持。讀誦在心。為他人演說。利益一切眾生。其福勝彼。勝是阿僧祇世界。七寶施人。云何為人演說。只是教人。不取于諸相。自性如如不動。如如不動之心。無希求心。無生滅心。無喜怒心。一心不動。故云如如不動。何以故。一切有為法。如夢幻泡影。如露亦如電。應作如是觀。夢者。是妄身。幻者。是妄念。泡者煩惱。影者。如業障。露電者。倐忽就無夢幻泡影露電。是名有為之法。豈為常也。真實離名相。悟者乃是無為法也。號無量壽如來。是故應化非真。若是行人。不取諸相。自心如如不動。決然見性明心。若得見性明心。而成佛道。如是修行。超出三界。透露箇清淨法身。咄。若要超三界。一點心無。如是行持萬事了畢。</p>
</div>
<div class='div-orig'>
<div class="lg regular"><div class='lg-row'>應化非真了三身　萬道霞光一片明</div>
<div class='lg-row'>森羅萬象當頭現　顯出丈六紫金身</div>
</div></div>
<div class='div-commentary'><p style="margin-left:1em">應身化身。非是真實。喻如夢幻泡影露電。豈為甞也。這箇清淨法身。也是假名。故云應化非真了三身。若是裏外相連。打成一片。由如萬道霞光一片明。你看你看。運行星斗日月風雨。乾坤世界。春生夏長秋收冬藏。是故森羅萬象當頭現。咄。現出來的是箇甚麼。咦。原來現出釋迦牟尼佛的丈六紫金身。</p>
</div>
<div class='div-orig'><p>應化非真。普願人人報四恩。風調雨順。父母生身訓。佛。日月照臨恩。佛法興隆。好把乾坤鎮。祝讚皇皇萬萬春。祝讚皇皇萬萬春。</p>
</div>
<div class='div-commentary'><p style="margin-left:1em">執化非真。即了得妄緣。故云。應化非真。應身者。乃是四大色身。化身者。在色身之內。迎賓待客。思量計較的。雖是應化。非真身從何來。故云。普願人人報四恩。四恩者。天地葢載之恩。日月照臨之恩。國王水土之恩。父母生身之恩。又保佑風調雨順。國泰民安。又勸大眾。孝順父母。我的佛。又保佑佛法興隆。好把乾坤鎮。又祝讚皇皇萬萬春。</p>
<p style="margin-left:1em">佛說是經<span class='corr'>已</span>。長老須菩提。及諸比丘。比丘尼。優婆塞。優婆夷。一切世間。天人阿修羅。聞佛所說。皆大歡喜。信受奉行。</p>
</div>
<p class='juan'>註解鐵鋑錎卷二<span class='note-inline'>(終)</span></p></div>
</div><!-- end of div[@id='body'] -->
</body></html>