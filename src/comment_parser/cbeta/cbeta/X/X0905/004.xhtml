<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大乘止觀法門釋要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu16' />大乘止觀法門釋要卷第四</p><p class="byline">明　古吳沙門智旭　述</p>
<div class='div-other'><a id='mulu17' /><p style="margin-left:1em">△三明止觀體狀三。初總標。二別解。三總結。今初。</p>
</div>
<div class='div-orig'><p>次明第三止觀體狀。就中復有二番明義。一就染濁三性以明止觀體狀。二就清淨三性以明止觀體狀。</p>
</div>
<div class='div-commentary'><p style="margin-left:1em">體狀猶言相貌。乃正示下手功夫之方法也。</p>
</div><p style="margin-left:1em">△二別解二。初約染濁三性。二約清淨三性。初中三。初分科。二各釋。三通簡。今初。</p>

<div class='div-orig'><p>初就染濁三性中復作三門分別。一依分別性以明。二約依他性以顯。三對真實性以示。</p>
</div><p style="margin-left:1em">△二各釋三。初約分別性。二約依他性。三約真實性。初中二。初從觀入止。二從止復觀。初又二。初明觀。二明止。今初。</p>

<div class='div-orig'><p>對分別性以明止觀體狀者。先從觀入止。所言觀者。當觀五陰及外六塵。隨一一法悉作是念。我今所見此法謂為實有。形質堅礙本來如是者。但是意識有果時無明故。不知此法是虗。以不知法是虗故。即起妄想執以為實。是故今時意裏確然將作實事。後當念言。無始<span class='corr'>已</span>來由執實故。於一切境界起貪瞋癡。造種種業。招生感死莫能自出。作此解者即名觀門。</p>
</div>
<div class='div-commentary'><p style="margin-left:1em">五陰六塵本是依他起性似有非實。妄想執實乃是分別性也。繇分別故起惑造業招生死苦。知其過患即名觀門。以是出世初方便故。</p>
</div><p style="margin-left:1em">△二明止。</p>

<div class='div-orig'><p>作此觀<span class='corr'>已</span>復作此念。我今既知由無明妄想非實謂實故流轉生死。今復云何仍欲信此癡妄之心。是故違之。彊觀諸法唯是心相虗狀無實。猶如小兒愛鏡中像謂是實人。然此鏡像體性無實。但由小兒心自謂實。謂實之時即無實也。我今亦爾。以迷妄故非實謂實。設使意裏確然執為實時。即是無實。猶如想心所見境界無有實事也。復當觀此能觀之心亦無實念。但以癡妄謂有實念。道理即無實也。如是次第以後念破前念。猶如夢中所有憶念思量之心無有實念也。作此解故執心止息。即名從觀入止也。</p>
</div>
<div class='div-commentary'><p style="margin-left:1em">此中具有兩重觀察。先彊觀諸法惟是心相。以破實有境執。次復觀此能觀之心亦無實念。以破實有心執。二種實執既破。即名從觀入止也。毗舍浮佛偈云。假借四大以為身。心本無生因境有。正是此意。蓋眾生無始以來妄認四大為自身相。妄認六塵緣影為自心相。儻不以四大觀身四蘊觀心。則實執何繇可破。實執不破生死浩然。故大小兩乘通以此觀此止為下手之處。但達依止一心而修即名大乘止觀。不達依止一心而修乃成小乘止觀耳。夫彊觀諸法無實。復觀能觀無念。一往似屬從假入空。然了達色心本空非滅故空。亦是即隨緣而觀不變。如觀波即水。波無波相。則非但空明矣。言次第以後念破前念者。先以能觀破諸法。後復以觀破能觀。重重推破。不令一念稍執實故。然不可計前念為所觀。後念為能觀也。以後念起時前念<span class='corr'>已</span>滅。不得成所觀境。但借前念之本虗以知後念之非有。仍是前念為能觀後念為所觀。繇能觀故令於所觀不起實執。四運推簡正旨如此。若執重者。一一運中仍須四性簡責。知其無生無滅方成唯心識觀之門。</p>
</div><p style="margin-left:1em">△二從止復觀。</p>

<div class='div-orig'><p>復有知諸法無實故。反觀本自謂為實時。但是無明妄想。即名從止起觀。若從此止徑入依他性觀者。即名從止入觀。</p>
</div>
<div class='div-commentary'><p style="margin-left:1em">復局炤俗名為從止起觀。以即分別性為境故。轉入依他性觀名為從止入觀。以境智俱增進故。</p>
</div><p style="margin-left:1em">△二約依他性二。初從觀入止。二從止復觀。初中二。初明觀。二明止。今初。</p>

<div class='div-orig'><p>次明依他性中止觀體狀者。亦先從觀入止。所言觀者。謂因前分別性中止行知法無實故。此中即解一切五陰六塵隨一一法悉皆心作。但有虗相。猶如想心所見似有境界。其體是虗。作此解者即名為觀。</p>
</div>
<div class='div-commentary'><p style="margin-left:1em">一切五陰六塵皆屬因緣所生。正是依他性也。解其悉皆心作。所謂本如來藏言。但有虗相等。一往似屬從空入假。然了達似有非有。全體作相。所謂不變隨緣。則非偏假明矣。</p>
</div><p style="margin-left:1em">△二明止。</p>

<div class='div-orig'><p>作此觀<span class='corr'>已</span>復作是念。此等虗法但以無明妄想妄業熏心故。心似所熏之法顯現。猶如熱病因緣。眼中自現空華。然此華體相有即非有。不生不滅。我今所見虗法亦復如是。唯一心所現有即非有。本自無生今即無滅。如是緣心遣心知相本無。故虗相之執即滅。即名從觀入止。</p>
</div>
<div class='div-commentary'><p style="margin-left:1em">緣心遣心。謂緣唯心之旨以遣執虗相之心也。前分別性中明止。但滅執實之心。今並止其謂有虗相之心。故得為真如觀作方便也。</p>
</div><p style="margin-left:1em">△二從止復觀。</p>

<div class='div-orig'><p>既知諸法有即非有。而復知不妨非有而有。似有顯現。即名從止起觀。若從此止行徑入真實性觀者。此即名從止入觀也。</p>
</div>
<div class='div-commentary'><p style="margin-left:1em">有即非有。幻有不礙真空。非有而有。真空不礙幻有。然皆以依他性為所觀境。但是復局炤俗。故名從止起觀。若轉入真實性觀。則境智又俱進矣。</p>
</div><p style="margin-left:1em">△三約真實性有四重。初一重從觀入止明無性性。第二重從觀入止明無真性。第三重止觀明根本真如三昧。第四重止觀明雙現前。今初。</p>

<div class='div-orig'><p>次明第三真實性中止觀體狀者。亦先從觀入止。所言觀者。因前依他性中止行知一切法有即非有故。所以此中即知一切法本來唯心心外無法。復作是念。既言心外無法唯有一心。此心之相何者是也。為無前二性故。即將此無以為心耶。為異彼無外別有淨心耶。作此念時即名為觀。即復念言。無是無法。對有而生。有尚本來不有。何有無法以為淨心。又復無法為四句攝。淨心即離四句。何得以此無法為淨心也。作此念時。執無之心即滅。則名為止。</p>
</div>
<div class='div-commentary'><p style="margin-left:1em">文中先明觀。次明止。先明觀中既知法本唯心。則離分別．依他二相。然不得將此二相之無以為心相。譬如不將無免以為手巾。以淨心本性自有故也。次明止中雙遮有無圓離四句。以滅執無之心。所謂止息根本無明。停止中道實諦。以其除妄空故名無性性。當知非但中也。</p>
</div><p style="margin-left:1em">△第二重從觀入止明無真性。</p>

<div class='div-orig'><p>又從此止更入觀門。觀於淨心。作如是念。二性之無既非是心者。更有何法以為淨心。又復此心為可見耶。為不可見耶。為可念耶。為不可念耶。作此分別時即名為觀。即復念言。心外無法。何有能見此心者。何有能念此心者。若更緣念此心。即成境界。即有能緣所緣。即是心外有智能觀此心。何名為如。又復我覓心之心體唯是淨心。何有異法可緣可念也。但以妄想習氣故自生分別分別之相。有即非有。體唯淨心。又復設使分別即知。正是淨心分別也。喻如眼見空華。聞言華是眼作有即非有。唯有自眼。聞此語<span class='corr'>已</span>。知華本無不著於華。反更開眼自覓<span class='corr'>己</span>眼竟不能見。復謂種種眼根是<span class='corr'>己</span>家眼。何以故。以不知能覓之眼即是所覓眼故。若能知華本無。眼外無法。唯有自眼不須更覓於眼者。即不以眼覓眼。行者亦爾。聞言心外無法唯有一心故。即使不念外法。但以妄想習氣故。更生分別覓於淨心。是故當知能覓淨心者即是淨心。設使應生分別。亦即是淨心。而淨心之體常無分別。作此解者名為隨順真如。亦得名為止門。</p>
</div>
<div class='div-commentary'><p style="margin-left:1em">文中亦先明觀。次明止。先明觀中秪是簡責以破異執。次明止中有法有喻有合。法中能覓即是所覓。舉所成能。全能既所。所既即能。何可緣念。喻中以眼喻真實性。華喻依他及分別性。即知華是眼作。何可更覓於眼。合中以不更覓心即是安心<span class='corr'>已</span>竟。名為隨順真如。以其異執永息了知本寂。名無真性。不於二性之外別覓真也。</p>
</div><p style="margin-left:1em">△第三重止觀明根本真如三昧。</p>

<div class='div-orig'><p>久久修習。無明妄想習氣盡故。念即自息。名證真如。亦無異法來證。但如息波入水。即名此真如為大寂靜止門。復以發心<span class='corr'>已</span>來觀門方便。及以悲願熏習力故。即於定中興起大用。或從定起。若念若見若心若境種種差別。即是真如用義也。此名從止起觀。</p>
</div>
<div class='div-commentary'><p style="margin-left:1em">從圓初住名為隨順真如。歷盡四十一位名為久久熏習。初成妙覺所證根本實智名為大寂靜止門。所起後得智盡未來際常然大用之門名為從止起觀也。又圓十信亦得名為隨順真如。初住<span class='corr'>已</span>上亦得名為分證真如分成就此止觀二門。具如下文斷得中辨。</p>
</div><p style="margin-left:1em">△第四重止觀明雙現前。</p>

<div class='div-orig'><p>又復熾然分別而常體寂。雖常體寂而即緣起分別。此名止觀雙行。</p>
</div>
<div class='div-commentary'><p style="margin-left:1em">此攝上真如大寂靜止門及真如用義。而明其非異時也。此雙行平等止觀。局惟佛果。通約性修。何以言之。二乘之人定多慧少不見佛性。菩薩之人慧多定少雖見佛性而不了了。乃至等覺菩薩見於佛性猶如隔羅望月。故知局惟佛果也。然諸眾生雖繇迷理迷事二種無明熾然分別。而體本常寂。即於常寂體中具足一切緣起分別。是謂理即雙行。若從知識及經卷聞此心性寂用之理。能解能知。是謂名字雙行。從此念念體其本寂。善能分別緣起。是謂觀行雙行。能體寂故隨順奢摩他道。能分別故隨順毗婆舍那。是謂相似雙行。止行現前名首楞嚴三昧。觀行現前名摩訶般若。是謂分證雙行。習氣盡故法界一相。大用顯故徧示三輪。是謂究竟雙行。妙明明妙。寂照照寂。從始至終罔非性德。理即位中名為逆修。名字<span class='corr'>已</span>去悉名順修。順逆雖殊在性則一。故悟性者方成妙修。得此第四止觀雙行意<span class='corr'>已</span>。方知前約二性所修止觀。及真實性中前三番止觀。法爾亦是一一雙行。但明昧有殊。致使淺深差別耳。約染濁三性中分科并各釋竟。</p>
</div><p style="margin-left:1em">△三通簡三。初正簡示。二約幻喻。三約夢喻。初中四。初簡止觀功能。二簡四重深義。三簡修有次第。四簡妄執須除。今初。</p>

<div class='div-orig'><p>上來三番明止觀二門。當知觀門即能成立三性緣起為有。止門即能除滅三性得入三無性。入三無性者。謂除分別性入無相性。除依他性入無生性。除真實性入無性性。</p>
</div>
<div class='div-commentary'><p style="margin-left:1em">觀門成立三性緣起者。謂觀五陰六塵等法本虗。但是妄想執實。即能成立分別性緣起。以知諸法惟分別性。無實法故。次觀五陰六塵等法悉皆心作。其體是虗。即能成立依他性緣起。以知諸法悉依他起。但虗相故。次觀一切諸法本來惟心。心外無法。不將二無以為心相。即能成立真實性緣起。以知諸法有即非有。唯淨心故。止門除滅三性入三無性者。謂彊觀諸法唯是心相虗狀無實。復觀能觀之心亦無實念。繇此執心止息。故名除分別性入無相性。次觀虗法唯心所現。有即非有無生無滅。繇此虗相執滅。故名除依他性入無生性。次觀淨心圓離四句。不屬有無亦非可緣可念。故名除真實性入無性性也。</p>
</div><p style="margin-left:1em">△二簡四重深義。</p>

<div class='div-orig'><p>就真實性中所以有四番明止觀者。但此窮深之處微妙難知。是故前示妄空非實。除妄空以明止即是無性性。次一顯即偽是真。息異執以辨寂即是無真性。是故無性性或名無無性或云無真性也。第三一重止觀者。即是根本真如三昧。最後第四一重止觀者。即是雙現也。</p>
</div>
<div class='div-commentary'><p style="margin-left:1em">何有無法以為淨心。故云示妄空非實。執無之心即滅。故云除妄空以明止。設使分別。正是淨心分別。故云顯即偽是真。何有異法可緣可念。故云息異執以辨寂。餘如上釋可知。</p>
</div><p style="margin-left:1em">△二簡修有次第。</p>

<div class='div-orig'><p>又復行者若利機深識。則不須從第一分別性修。但徑依第二依他性修。此依他性亦得名分別性。以具有二性義也。若不能如是者。即須次第從第一性修。然後依第二性修。依次而進也。終不得越前二性徑依第三性修也。又復雖是初行。不妨念念之中三番並學。資成第二番也。</p>
</div>
<div class='div-commentary'><p style="margin-left:1em">利機謂智慧敏利。深識謂識見深遠。利則觸著便知。深則不泥情執。蓋<span class='corr'>已</span>先知一切唯心。諸法無實。故可徑觀本虗之法。以此本虗之法。不執便是依他。執乃妄成分別。元非二體二相。又虗妄果報亦即名為分別性法故也。若不能了達境虗。即須如前次第修習。此易可知。然縱令極利根機。亦不得徑觀真實性法。以眾生無始以來全墮依他性中。離依他性無真實性。如離流無水。設使徑觀真實。真實反是分別。譬如捨流覓水非真水。故圓覺經云。未證無為而辨圓覺。彼圓覺性即同流轉。此之謂也。但能諦觀分別及依他性。任運自得證真實性。如觸波流全觸於水。智者大師的指現前一念。識心為所觀境。識心豈非依他性耶。觀此即是不思議境。既不思議豈非真實性耶。若不立事境單言理觀極得意者。秪是清淨真如。其在初心多屬惡取邪執。可不慎哉。又復應知所以觀分別者。欲了分別無性以入依他。觀依他者欲了依他無性而證真實。是則前二以為方便。正欲資成第三番耳。若約大途。則分別性中止觀一往從假入空。依他性中止觀一往從空入假。真實性中止觀正顯中道妙定妙慧。然圓人初行三止三觀具在一心中修。故不妨於念念中三番並學。從觀行三番入相似三番。從相似三番入分證三番。從分證三番入究竟三番。至於究竟雖不妨仍說三性及三無性。而究竟統惟真實性矣。</p>
</div><p style="margin-left:1em">△四簡妄執須除。</p>

<div class='div-orig'><p>問曰。既言真實性法。有何可除。若可除者即非真實。答曰。執二無以為真實性者即須除之。故曰無無性。妄智分別淨心謂為可觀者。亦須息此分別異相。示其無別真性可得分別。故言無真性。但除此等於真性上橫執之真。非謂除滅真如之體。</p>
</div>
<div class='div-commentary'><p style="margin-left:1em">正簡示竟。</p>
</div><p style="margin-left:1em">△二約幻喻三。初標章。二正說。三例結。今初。</p>

<div class='div-orig'><p>復更有譬喻能顯三性止觀二門。今當說之。</p>
</div><p style="margin-left:1em">△二正說三。初喻觀門。二喻止門。三止觀合辨。今初。</p>

<div class='div-orig'><p>譬如手巾。本來無免。真實性法亦復如是。唯一淨心自性離相也。加以幻力。巾似免現。依他性法亦復如是。妄熏真性現六道相也。愚小無知謂免為實。分別性法亦復如是。意識迷妄執虗為實。是故經言。一切法如幻。此喻三性觀門也。</p>
</div>
<div class='div-commentary'><p style="margin-left:1em">此喻即同前文約一心辨三性之義也。文並可知。</p>
</div><p style="margin-left:1em">△二喻三無性止門。</p>

<div class='div-orig'><p>若知此免依巾似有。唯虗無實。無相性智亦復如是<span class='note-inline'>(除分別性)</span>。能知諸法依心似有。唯是虗狀無實相性也。若知虗免之相唯是手巾。巾上之免有即非有。本來不生。無性性智亦復如是<span class='note-inline'>(除依他性)</span>。能知虗相唯是真心。心所現相有即非有。自性無生也。若知手巾本來是有。不將無免以為手巾。無性性智亦復如是<span class='note-inline'>(除真實性)</span>。能知淨心本性自有。不以二性之無為真實性。此即喻三無性止門也。</p>
</div><p style="margin-left:1em">△三止觀合辨。</p>

<div class='div-orig'><p>是故若欲捨離世諦。當修止門入三無性。若欲不壞緣起建立世諦。當修觀門解知三性。若不修觀門即不知世諦所以緣起。若不修止門即不知真諦所以常寂。若不修觀門便不知真即是俗。若不修止門即不知俗即是真。以是義故。須依幻喻通達三性三無性。</p>
</div>
<div class='div-commentary'><p style="margin-left:1em">世諦謂十界假名差別建立。事造三千也。真諦謂因緣生法空假即中。理具三千也。真則三諦俱真。俗則三諦俱俗。真即是俗俗即是真。良繇非真非俗所以雙照真俗。則三諦俱中。幻喻若此餘皆可知。二正說幻喻竟。</p>
</div><p style="margin-left:1em">△三例結。</p>

<div class='div-orig'><p>如幻喻能通達三性三無性。其餘夢化影像水月陽燄乾城餓鬼等喻。但是依實起虗。執虗為實者悉喻三性。類以可知。若直以此等諸喻依實起虗故偏喻依他性亦得也。但虗體是實即可喻真實性。虗隨執轉即可喻分別性。是故此等諸喻通譬三性。解此喻法次第無相。即可喻三無性也。</p>
</div>
<div class='div-commentary'><p style="margin-left:1em">文中先例結。次若直以此等下。又將諸喻喻前文。約依他辨三性之義也。例結中所依之實喻真實性。所起之虗喻依他性。執虗為實喻分別性。三性既爾。三無性義例此可知。次文中虗體是實以喻在染之真。所謂淨分。虗隨執轉以喻習氣種子及虗相果報。所謂染分也。</p>
</div><p style="margin-left:1em">△三約夢喻。</p>

<div class='div-orig'><p>又更分別夢喻以顯三性三無性。譬如凡夫慣習諸法故。即於夢中心現諸法。依他性法亦復如是。由無始<span class='corr'>已</span>來果時無明及以妄想熏習真實性故。真心依熏現於虗相果報也。彼夢裏人為睡蓋所覆故。不能自知<span class='corr'>己</span>身他身皆是夢心所作。即便執為實事。是故夢裏自他種種受用得成。分別性法亦復如是。意識為果時無明所迷故。不知自他咸是真心依熏所作。便即妄執為實。是故自他種種受用得成也。是以經言。是身如夢。為虗妄見。虗者即是依他性。妄者即是分別性。此即緣起三性為觀門也。然此夢中所執為實者。但是夢心之相。本無有實。分別性法亦復如是。但是虗想從心所起。本來無實。即是無相性也。又彼夢中虗相。有即非有。唯是夢心更無餘法。依他性法亦復如是。自他虗相有即非有。唯是本識更無餘法。即是無生性也。又彼夢心即是本時覺心。但由睡眠因緣故名為夢心。夢心之外無別覺心可得。真實性法亦復如是平等無二。但以無明染法熏習因緣故。與染和合。名為本識。然實本識之外無別真心可得。即是無性性法。此即除滅三性為止門也。以是喻故。三性三無性即可顯了。此明止觀體狀中約染濁三性以明止觀體狀竟。</p>
</div>
<div class='div-commentary'><p style="margin-left:1em">上<span class='corr'>已</span>通舉夢等八喻。例如幻喻可知。今更分別。欲令止觀轉明故也。先喻三性中不言真實性者。即指能夢之心為真實性也。依此起於夢中所見諸法。名依他性。夢中妄執為實。名分別性。三界無別法。惟是一心作。不了惟心。妄計我法。深觀此喻寧不冷然者哉。三止門喻在文可知。</p>
</div><p style="margin-left:1em">△二約清淨三性三。初分科。二各釋。三通簡。今初。</p>

<div class='div-orig'><p>次明清淨三性中止觀體狀。就中亦有三番。一明分別性中止觀體狀。二明依他性中止觀體狀。三明真實性中止觀體狀。</p>
</div><p style="margin-left:1em">△二各釋三。初約分別性。二約依他性。三約真實性。今初。</p>

<div class='div-orig'><p>第一分別性中止觀體狀者。謂知一切諸佛菩薩所有色身。及以音聲大悲大願。依報眾具殊形。六道變化施設。乃至金軀現滅舍利分頒。泥水雕圖表彰處所。及以經教威儀住持等法。但能利益眾生者。當知皆由大悲大願之熏。及以眾生機感之力。因緣具足熏淨心故。心性依熏顯現斯事。是故唯是真性緣起之能。道理即無實也。但諸眾生有無明妄想。故曲見不虗。行者但能觀察。知此曲見執心是無明妄想者。即名為觀。以知此見是迷妄故。強作心意觀知無實。唯是自心所作。如是知故。實執止息即名為止。此是分別性中從觀入止也。</p>
</div>
<div class='div-commentary'><p style="margin-left:1em">先觀後止文並可知。住持三寶一切佛事。本皆真性緣起之能。真性即清淨真實性。緣起即清淨依他性也。但繇眾生不了妄計為實。故名為分別性耳。既是無明妄想分別。復名為清淨者。以所緣境是從大悲大願出生。能與眾生作增上緣。縱令不了唯心。亦不增長結業故也。然欲入大乘門。必須強作心意觀知無實。否則心外計法。永違出要矣。</p>
</div><p style="margin-left:1em">△二約依他性。</p>

<div class='div-orig'><p>第二依他性中止觀門者。謂因前止門故。此中即知諸佛淨德唯心所作。虗權之相也。以不無虗相緣起故。故得淨用圓顯。示酬曠劫之熏因。即復對緣攝化故。故得澤霑細草。表起無邊之感力。斯乃淨心緣起寂而常用者哉。作此解者名為觀門。依此觀門作方便故。能知淨心所起自利利他之德。有即非有用而常寂。如此解者名為止門。此止及觀應當雙行。前後行之亦得。</p>
</div>
<div class='div-commentary'><p style="margin-left:1em">利根者可以雙行。鈍根者前後亦得。義並可知。</p>
</div><p style="margin-left:1em">△三約真實性。</p>

<div class='div-orig'><p>次明真實性中止觀門者。謂因前止行故。即知諸佛淨德唯是一心。即名為觀。復知諸佛淨心是眾生淨心。眾生淨心是諸佛淨心。無二無別。以無別故。即不心外觀佛淨心。以不心外覓佛心故。分別自滅。妄心既息。復知我心佛心本來一如。故名為止。此名真實性中止觀門也。</p>
</div>
<div class='div-commentary'><p style="margin-left:1em">義亦可知。或問。此與上文染濁三性止觀為先後修耶。俱時修耶。有次第耶。不次第耶。須具修耶。不須具修耶。答曰。亦有先後亦可俱時。亦次第亦不次第。亦具修亦不具修。何以言之。前約染濁三性修止觀。是觀身實相念自佛三昧也。後約清淨三性修止觀。是觀佛實相念他佛三昧也。若惟念自佛。則不須具修後三止觀。以染濁真實性中止行若成。習氣既盡。體證真如。自於清淨三性三無性法能通達故。若惟念他佛。則不須更修前三止觀。以清淨真實性中止行若成。我心佛心平等一如。不於染濁三性三無性法更生迷故。復次清淨分別性中止觀。即是約唯心念應化佛。清淨依他性中止觀。即是約唯心念法門佛。清淨真實性中止觀。即是約唯心念實相佛。亦可名自他俱念。不惟念他佛也。若泛論雙念自他佛者。則須具修二種三性止觀法門。於中復有先後俱時次及不次四義。言先後者。先約染濁分別性修。次約清淨分別性修。然後染依他淨依他。染真實淨真實。一一次第修之。不得越次也。言俱時者。具約十界分別性修。次約十界依他性修。次約十界真實性修。則染淨俱時無先後也。言次第者。如下斷得中辨。言不次者。上云念念之中三番並學。亦可例云染淨齊觀。又如下文所云位位俱行三止也。故知圓融行布橫豎包羅。頓漸俱收利鈍悉被。法門之妙無以加矣。</p>
</div><p style="margin-left:1em">△三通簡六。初簡寂用之相。二簡生佛之名。三簡同異之義。四簡自他修益。五簡佛德實虗。六簡常住生滅。初中二。初約以修顯性。二約稱性起修。今初。</p>

<div class='div-orig'><p>上來清淨三性中。初第一性中從觀入止。復從此止行入第二性中觀。復從此觀入止。復從此止入第三性中觀。復從此觀入止。故得我心佛心平等一如。即是一轍入修滿足。復以大悲方便。發心<span class='corr'>已</span>來熏習心故。即於定中起用繁興。無事而不作。無相而不為。法界大用無障無礙。即名出修也。用時寂。寂時用。即是雙現前也。</p>
</div>
<div class='div-commentary'><p style="margin-left:1em">一轍入修滿足。謂念佛三昧。始從應化。終至法身。托外義成唯心觀。立是心作佛。是心是佛。自性究竟圓顯也。此為根本智大寂靜止門。復以大悲方便熏習力故大用繁興。即是差別智。法界常然。大用之門用寂寂用。說有先後體無先後。故名雙現前也。</p>
</div><p style="margin-left:1em">△二約稱性起修。</p>

<div class='div-orig'><p>乃至即時凡夫亦得作如是寂用雙修。此義云何。謂知一切法有即非有。即是用時常寂。非有而有不無似法。即名寂時常用。是故色即是空非色滅空也。</p>
</div>
<div class='div-commentary'><p style="margin-left:1em">色即是空。有即非有。法界法爾本性寂義也。非色滅空。不無似法。法界法爾本性用義也。繇此性具寂用。本自不前不後。故炤性成修。始從名字。終於究竟。無時不雙現前。何俟成佛之後方名雙現前哉。</p>
</div><p style="margin-left:1em">△二簡生佛之名。</p>

<div class='div-orig'><p>問曰。既言佛心眾生心無二無別。云何說有佛與眾生之異名。答曰。心體是同。復有無障礙別性。以有別性故。得受無始<span class='corr'>已</span>來我執熏習。以有熏力別故。心性依熏現有別相。以約此我執之相故。說佛與眾生二名之異也。</p>
</div>
<div class='div-commentary'><p style="margin-left:1em">同不障別。別不礙同。故名無障礙別性。餘可知。</p>
</div><p style="margin-left:1em">△三簡同異之義。</p>

<div class='div-orig'><p>問曰。諸佛既離我執。云何得有十方三世佛別也。答曰。若離我執證得心體平等之時。實無十方三世之異。但本在因地未離執時。各別發願。各修淨土。各化眾生。如是等業差別不同熏於淨心。心性依別熏之力故。現此十方三世諸佛依正二報相別。非謂真如之體有此差別之相。以是義故。一切諸佛常同常別。古今法爾。是故經言。文殊法常爾。法王唯一法。一切無礙人。一道出生死。一切諸佛身。唯是一法身。此即同異雙論。若一向唯同無別者。何故經言。一切諸佛身。一切無礙人。若一向唯別不同者。何故經言。唯是一法身。一道出生死。以是義故。真心雖復平等而復具有差別之性。若解明鏡一質即具眾像之性者。則不迷法界法門。</p>
</div><p style="margin-left:1em">△四簡自他修益又二。初明益。二釋疑。今初。</p>

<div class='div-orig'><p>問曰。真心有差別性故。佛及眾生各異不同。真心體無二故。一切凡聖唯一法身者。亦應有別性故。他修我不修。體是一故。他修我得道。答曰。有別義故。他修非我修。體是一故。修不修平等。雖然。若解此體同之義者。他所修德亦有益<span class='corr'>己</span>之能。是故經言。菩薩若知諸佛所有功德即是<span class='corr'>己</span>功德者。是為奇特之法。又復經言。與一切菩薩同一善根藏。是故行者當知。諸佛菩薩二乘聖人凡夫天人等所作功德。皆是<span class='corr'>己</span>之功德。是故應當隨喜。</p>
</div>
<div class='div-commentary'><p style="margin-left:1em">答中先以修不修平等明體是一。所以破其他修我得之執。次復勸修隨喜功德。若能於凡聖功德深生隨喜。則他修我得之義亦成。蓋能解體同即是妙慧。念念隨喜破嫉妒障即是妙行。慧行兩具即非一向倚他覓道者矣。</p>
</div><p style="margin-left:1em">△二釋疑。</p>

<div class='div-orig'><p>問曰。若爾。一切凡夫皆應自然得道。答曰。若此真心唯有同義者。可不須修行藉他得道。又亦即無自他身相之別。真如既復有異性義故。得有自他之殊者。寧須一向倚他覓道。但可自修功德。復知他之所修即是<span class='corr'>己</span>德故。迭相助成。乃能殊勝速疾得道。何得全倚他也。又復須知。若但自修。不知他之所修即是<span class='corr'>己</span>有者。復不得他益。即如窮子不知父是<span class='corr'>己</span>父財是<span class='corr'>己</span>財故。二十餘年受貧窮苦止宿草庵。則其義也。是故藉因託緣速得成辨。若但獨求不假他者。止可但得除糞之價。</p>
</div>
<div class='div-commentary'><p style="margin-left:1em">答中先明不得全倚他修。次明必須知他即<span class='corr'>己</span>。文義可知。然此自他修益須約四句。一者惟求於自不假於他則成二乘。以不達自他同體故。二者惟倚於他不求於自則成人天。亦不知自他同體故。三者自既不修亦不求他則常在三塗。以因緣俱沒故。四者知他即自深生隨喜則速成佛道。以藉因託緣故。</p>
</div><p style="margin-left:1em">△五簡佛德實虗又二。初示德相。二簡實虗。今初。</p>

<div class='div-orig'><p>問曰。上言諸佛淨德者有幾種。答曰。略言有其二種。一者自利。二者利他。自利之中復有三種。一者法身。二者報身。三者淨土。利他之中復有二種。一者順化。二者違化。順化之中有其二種。一者應身及摩㝹摩化身。二者淨土及雜染土。此是諸佛淨德。</p>
</div>
<div class='div-commentary'><p style="margin-left:1em">法報二身約能依言。淨土約所依言。理實能所不二。為令眾生得四益故分別言之。法身者所顯自性清淨理體也。報身者所成一心三智四智及常樂我淨無量功德法聚也。淨土者所依理智功德之性即是三德秘藏也。順化現佛身。違化現雜趣身。應身有勝有劣。勝依淨土。劣依襍染。摩㝹摩亦云摩奴末那。此翻意生身。又翻意成身也。</p>
</div><p style="margin-left:1em">△二簡實虗又二。初約修正簡。二約性例簡。今初。</p>

<div class='div-orig'><p>問曰。利他之德對緣施設。權現巧便可言無實。唯是虗相有即非有。自利之德即是法報二身圓覺大智。顯理而成常樂我淨。云何說言有即非有。答曰。自利之德實是常樂我淨不遷不變。正以顯理而成故。故得如是。復正以顯理而成故。即是心性緣起之用。然用無別用。用全是心。心無別心。心全是用。是故以體體用有即非有。唯是一心而不廢常用。以用用體非有即有。熾然法界而不妨常寂。寂即是用名為觀門。用即是寂名為止行。此即一體雙行。但為令學者泯相入寂故。所以先後別說止觀之異。非謂佛德有其遷變。</p>
</div>
<div class='div-commentary'><p style="margin-left:1em">顯理而成則全體是理。故得名有。復以顯理而成則成無別成元只是理。故即非有也。但眾生無始以來執有情重。今欲令學者泯相入寂。故先說止後說觀耳。本自一體雙行。何嘗有遷變哉。</p>
</div><p style="margin-left:1em">△二約性例簡。</p>

<div class='div-orig'><p>又復色即是空名之為止。空非滅色目之為觀。世法尚爾。何況佛德而不得常用常寂者哉。</p>
</div>
<div class='div-commentary'><p style="margin-left:1em">世間色法尚自即止即觀。法爾性具寂用之理。何況佛德乃稱性成修全修顯性者。豈令寂用有異體哉。約寂則有而非有。約用則非有而有。夫復何疑。</p>
</div><p style="margin-left:1em">△六簡常住生滅。</p>

<div class='div-orig'><p>問曰。佛德有即非有。不妨常住者。眾生亦有即非有。應不妨不滅。答曰。佛德即理顯以成順用故。所以常住。眾生即理隱以成違用故。所以生滅。常住之德雖有即非有。而復非有而有。故不妨常住。生滅之用亦雖有即非有。而復非有而有。故不妨生滅也。此約清淨三性以明止觀體狀竟。</p>
</div>
<div class='div-commentary'><p style="margin-left:1em">止觀體狀中總標及別釋竟。</p>
</div><p style="margin-left:1em">△三總結。</p>

<div class='div-orig'><p>第三番體狀竟也。</p>
</div>
<div class='div-commentary'><p style="margin-left:1em">或問。此止觀體狀與十乘觀法為同為異。答曰。十乘觀法兼被三根。今此法門為上根說。故云上根惟用一。中根二之七。下根具用十。夫即分別性而入依他。即依他性而入真實。即三性而入三無性。即三無性而不壞三性緣起。正所謂第一觀不思議境也。雖不具明餘之九法。而一法中即具十法。何以言之。最初文云。善哉佛子乃能發是無上之心。豈非真正發菩提心。番番止觀。豈非善巧安心。三性無性。豈非破法皆徧。止能知俗即真。觀能知真即俗。豈非善識通塞。又三性止觀即是無作四念處慧。從此滅二世惡生二世善。出生神足根力覺道。豈非道品調適。下文歷事止觀。豈非對治助開。除障得益差別不同。豈非次位。彊心修之。豈非安忍。佛果為期。豈非離似道愛也。</p>
</div>
<div class='div-other'><a id='mulu18' /><p style="margin-left:1em">△四明止觀斷得三。初標科。二各釋。三總辨。今初。</p>
</div>
<div class='div-orig'><p>次明第四止觀除障得益。就中復有三門分別。一約分別性以明除障得益。二約依他性以明除障得益。三約真實性以明除障得益。</p>
</div><p style="margin-left:1em">△二各釋三。初約分別性<span class='note-inline'>(至)</span>三約真實性。初中二。初明觀行斷得。二明止行斷得。初又三。初正明。二喻顯。三法合。今初。</p>

<div class='div-orig'><p>初明分別性中所除障者。謂能解不知境虗執實之心是無明妄想故。即是觀行成。以觀成故。能除無明妄想上迷妄。何謂迷妄之上迷妄。謂不知迷妄是迷妄。即是迷也。以迷故。即執為非迷。復是妄想。此一重迷妄。因前一重上起。故名迷妄之上迷妄也。是故行者雖未能除不了境虗執實之心。但能識知此心是癡妄者。即是能除癡妄之上迷妄也。此是除障。以除障故堪能進修止行。即是得益。</p>
</div>
<div class='div-commentary'><p style="margin-left:1em">除迷妄之上迷妄即是斷。堪修止行即是得。此從名字初起觀行也。文並可知。</p>
</div><p style="margin-left:1em">△二喻顯。</p>

<div class='div-orig'><p>又此迷妄之上迷妄。更以喻顯。如人迷東為西。即是妄執。此是一重迷妄也。他人語言。汝今迷妄謂東為西。此人猶作是念。我所見者非是迷妄。以不知故。執為非迷者。復為妄想。此即迷妄之上重生迷妄。此人有何過失。謂有背家浪走之過。若此人雖未醒悟。但用他語。信知此心是迷妄者。即無迷妄之上迷妄。此人得何利益。謂雖復迷妄未醒。而得有向家之益。</p>
</div><p style="margin-left:1em">△三法合。</p>

<div class='div-orig'><p>雖未證知諸法是虗。但能知境虗是無明。執實是妄想者。即常不信<span class='corr'>己</span>之所執。堪能進修止行。漸趣涅槃。若都不知此者。即當隨流苦海。增長三毒。背失涅槃寂靜之舍也。此明分別性中觀行斷得之義。</p>
</div>
<div class='div-commentary'><p style="margin-left:1em">能知境虗是無明。應云能知不了境虗是無明。文缺不了二字。義須補也。漸趣涅槃。合上向家之益。增長三毒。追合上浪走之過。餘可知。</p>
</div><p style="margin-left:1em">△二明止行斷得。</p>

<div class='div-orig'><p>所言分別性中止行除障得益者。謂依彼觀行作方便故。能知諸法本來無實。實執止故。即是能除果時迷事無明及以妄想也。復於貪瞋漸<span class='corr'>已</span>微薄。雖有罪垢不為業繫。設受苦痛。解苦無苦即是除障。復依此止即能成就依他性中觀行故。無塵智用隨心行故。即是得益。此明分別性中止行除障得益。</p>
</div>
<div class='div-commentary'><p style="margin-left:1em">除果時迷事無明。即斷緣生中癡。及除妄想。即總斷三界見惑也。貪瞋漸<span class='corr'>已</span>微薄。謂但有潤生惑。無發業惑。雖未永斷生緣。<span class='corr'>已</span>與執實者逈然不同。堪起無塵智用矣。</p>
</div><p style="margin-left:1em">△二約依他性二。初明觀行斷得。二明止行斷得。今初。</p>

<div class='div-orig'><p>次明依他性中止觀斷得者。初明觀門。此觀門者與分別性中止門不異而少有別義。此云何也。謂彼中止門者必緣一切法是虗。故能遣無明。無明滅故。執實妄心即止。然此緣虗之遣。即此依他性中觀門更無異法。是故彼止若成。此觀亦就。但彼由緣虗故能滅實執。故名為止。此即由知無實故。便解諸法是虗。因緣集起不無心相。故名為觀。彼以滅實破執為宗。此以立虗緣起為旨。故有別也。以是義故。除障義同。得益稍別。別者是何。謂依此觀方便進修。堪入依他性止門。又復分<span class='corr'>成</span>如幻化等三昧。故言得益。此是依他性中觀行斷得也。</p>
</div>
<div class='div-commentary'><p style="margin-left:1em">滅實破執是從假入空。立虗緣起是從空入假。故得分成如幻化等三昧也。餘可知。</p>
</div><p style="margin-left:1em">△二明止行斷得二。初正明。二料簡。今初。</p>

<div class='div-orig'><p>所言依他性中止門除障得益者。謂依有觀行作方便故。能知一切虗相唯是一心為體。是故虗相有即非有。如此解故。能滅虗相之執。故名為止。以此止故。能除果時迷理無明及以虗相。又復無明住地漸<span class='corr'>已</span>損薄。即名除障。又得成就如幻化等三昧。又無生智用現前。復即成就真實性中觀行。即名得益。</p>
</div>
<div class='div-commentary'><p style="margin-left:1em">果時迷理無明及以虗相。謂見思習氣及界內塵沙也。無生智用謂道種智。餘可知。</p>
</div><p style="margin-left:1em">△二料簡。</p>

<div class='div-orig'><p>問曰。觀門之中亦成就如幻化等三昧。此止門中亦成就如幻化等三昧。有何別也。答曰。觀中分得。此中成就。又復觀中知法緣起如幻化。此中知法緣起即寂亦如幻化。故有別也。此明依他性中止行除障得益。</p>
</div>
<div class='div-commentary'><p style="margin-left:1em">知法緣起如幻。<span class='corr'>但</span>是從空入假。知法緣起即寂如幻。則雙遮二邊亦得雙炤矣。</p>
</div><p style="margin-left:1em">△三約真實性二。初明觀行斷得。二明止行斷得。初中二。初正明。二料簡。今初。</p>

<div class='div-orig'><p>次明真實性中止觀除障得益者。初明觀門。此觀門者。初與依他性中止門無異而少有別義故。云何也。謂彼止門必緣一切法唯心所作。有即非有體是一心。是故得滅虗相之執。然此能知諸法唯一心之體。即是此中觀門更無異法。是以彼止若成。此觀即就。不相離也。然彼雖緣一心。但以滅相為宗。此中雖知虗相非有。但以立心為旨。故有別也。是故除障義同。得益稍別。別義是何。謂依此觀作方便故。堪能勝進入止門也。</p>
</div>
<div class='div-commentary'><p style="margin-left:1em">滅相為宗是遮二邊。立心為旨正顯中道也。</p>
</div><p style="margin-left:1em">△二料簡。</p>

<div class='div-orig'><p>問曰。唯心所作與唯是一心。為一為異。答曰。唯心所作者。謂依心起於諸法非有而有。即是從體起相證也。唯是一心者。謂知彼所起之相有即非有體是一心。即是滅相入實證也。此明真實性中觀行斷得也。</p>
</div>
<div class='div-commentary'><p style="margin-left:1em">從體起相仍是幻有。滅相入實乃歸中道矣。</p>
</div><p style="margin-left:1em">△二明止行斷得。</p>

<div class='div-orig'><p>所言止行除障得益者。謂依前觀行作方便故。知彼一心之體不可分別。從本<span class='corr'>已</span>來常自寂靜。作此解故念動息滅。即名為止。以此止行能滅無明住地及妄想習氣。即名除障。大覺現前具足佛力。即名得益。此明真實性中止行除障得益也。</p>
</div>
<div class='div-commentary'><p style="margin-left:1em">止觀斷得中標科及各釋竟。</p>
</div><p style="margin-left:1em">△三總辨四。初辨除障之義。二辨熏心之由。三辨位地之相。四結略總明。今初。</p>

<div class='div-orig'><p>問曰。除障之時為歒對除。為智解熏除。答曰。不得敵對相除。所以者何。以惑心在時未有其解。解若起時惑先<span class='corr'>已</span>滅。前後不相見故。不得歒對相除。如是。雖由一念解心起故惑用不起。然其本識之中惑染種子仍在未滅故。解心一念滅時還起惑用。如是解惑念念迭興之時。解用漸漸熏心。增益解性之力。以成解用種子。即彼解用熏成種子之時。即能熏彼惑染種子分分損減。如似以香熏於臭衣。香氣分分著衣之時。臭氣分分而滅。惑種亦爾。解種分成。惑即分滅也。以惑種分分滅故。惑用漸弱。解種分分增故。解用轉彊。如是除也。非如小乘說敵對除。但有語無義。然彼小乘亦還熏除而不知此道理也。</p>
</div>
<div class='div-commentary'><p style="margin-left:1em">答中文分為四。初直明不得敵對相除。以解惑不同時故。次恐難云。既說解時無惑。何故解者仍未斷惑盡耶。今釋之曰。以其惑種仍在故。解滅時還起惑用也。三恐疑云。既解惑迭興。如何得以解除惑。今釋之曰。解用漸漸熏心令成解種。故能損滅惑種。喻如香熏臭衣也。四恐疑云。既是分分熏除。何故小乘說敵對除彼亦能斷惑耶。今釋之曰。小乘亦是熏除。彼自不達。故妄計為敵對除耳。解惑無敵對理。故<span class='corr'>但</span>有語無義也。</p>
</div><p style="margin-left:1em">△二辨熏心之由。</p>

<div class='div-orig'><p>問曰。解熏心時。為見淨心故得熏心。為更有所由得熏心。答曰。一切解惑之用。皆依一心而起。以是義故。解惑之用悉不離心。以不離心故。起用之時即自熏心。更無所由。如似波浪之用不離水故。波動之時即動水體。是以前波之動動於水故。更起後波也。解惑之熏亦復如是。類此可知。</p>
</div>
<div class='div-commentary'><p style="margin-left:1em">解熏心時亦非見於淨心。亦非更有所由。以淨心非可見相故。以心外更無他法可由故。但解惑皆依心起。還熏於心。譬如依水起波還動於水耳。</p>
</div><p style="margin-left:1em">△三辨位地之相。</p>

<div class='div-orig'><p>問曰。此三性止觀為有位地。為無位地。答曰。不定。若就一相而言。十解分別性中止行成。十迴向依他性中止行成。佛果滿足真實性中止行成。若更一解。地前分別性中止行成。地上依他性中止行成。佛果真實性中止行成。又復地前隨分具三性止行。地上亦具三性止行。佛地三性止行究竟滿足。又復位位行行俱行三止。即時凡夫始發心者亦俱行三性止行。但明昧有殊。託法無別也。</p>
</div>
<div class='div-commentary'><p style="margin-left:1em">以三性止觀對菩薩位地。有豎有橫有收有簡。故不定也。初就一相而言。即約豎論。十解謂別十住。以永斷見思惑故。十迴向謂別十向。亦圓十信。以永斷塵沙兼伏無明惑故。佛果謂別地圓住皆名分證。佛果至究竟位名為滿足。以永斷無明惑故。次更一解者。豎而兼橫。地前為緣修故。染淨二種分別性止行成。地上為真修故。染淨二種依他性止行成。佛果為滿證故。染淨二種真實性止行成。次又復地前等。橫而兼豎。蓋只依他一性便具三性。所以修止觀者亦必通修。但地前名隨分具。以無明伏而未斷故。地上名具。以三惑俱斷三德現前故。佛地名究竟滿足。以分別止行究竟滿足成應身解脫德。依他止行究竟滿足成報身般若德。真實止行究竟滿足成如如法身德故。次又復位位等。非豎非橫亦橫亦豎。初從名字位中了知現前一念介爾之心。及十界十如權實諸法。隨見有一法當情。悉是分別性法。此法當體無實。即是依他性法。依他亦復無性。但是法界實相。即為真實性法。故始發心時便得俱行三止。但觀行位中尚昧。相似位中則明。相似位中尚昧。分證位中愈明。分證位中猶帶昧相。究竟位中方為極明。然從始至終無不以三性法為所觀境。故言托法無別也。</p>
</div><p style="margin-left:1em">△四結略總明。</p>

<div class='div-orig'><p>又復總明三性止觀除障得益。謂三性止行成故離凡夫行。三性觀行成故離聲聞行。此名除障。三性止行成故得寂滅樂為自利。三性觀行成故緣起作用為利他。此為得益。斯辨第四止觀斷得竟。</p>
</div>
<div class='div-commentary'><p style="margin-left:1em">或問。止成離凡夫行。秪是入空意耳。觀成離聲聞行。秪是出假意耳。蓋在通別之間。而釋為圓頓。不太甚乎。答曰。若但約染濁分別性論止觀者。可得但是通教。若但約分別依他二性論止觀者。可得是別接通。若但約染濁三性次第論止觀者。可得但是別教。今既具約染淨二種三性。又具論次與不次二種修法。又一一性中皆是先觀後止。不是先止後觀。又即時凡夫亦得雙修止觀。安得非圓頓耶。須知凡夫聲聞皆有界內界外之殊。分段生死界內凡夫行也。變易生死界外凡夫行也。滯於但空界內聲聞行也。滯於但中界外聲聞行也。是故經云。有聲聞乘聲聞。有聲聞乘緣覺。有聲聞乘菩薩。有緣覺乘聲聞。有緣覺乘緣覺。有緣覺乘菩薩。有菩薩乘聲聞。有菩薩乘緣覺。有菩薩乘菩薩。智者大師釋之謂。初三即藏教三乘。次三即通教三乘。次三即別教地前及地上也。今之行人。初心便行三止三觀。便離凡夫及聲聞行。所謂圓五品位。圓伏五住煩惱。雖是肉眼即名佛眼。<span class='corr'>已</span>超別教十迴向矣。須知上文四番約位。正意秪在第四非橫非豎論橫豎耳。</p>
</div>
<div class='div-other'><a id='mulu19' /><p style="margin-left:1em">△五明止觀作用三。初正明。二偈頌。三結。初中三。初備顯作用。二重明所依。三再示方便。初又四。初剋證全體大用作用。二明雙遮雙炤作用。三明離過具德作用。四明融即離微作用。今初。</p>
</div>
<div class='div-orig'><p>次明第五止觀作用者。謂止行成故。體證淨心。理融無二之性。與諸眾生圓同一相之身。三寶於是混爾無三。二諦自斯莽然不二。怕兮凝湛。淵渟恬然。澄明內寂。用無用相。動無動相。蓋以一切法本來平等故。心性法爾故。此則甚深法性之體也。謂觀行成故。淨心體顯法界無礙之用。自然出生一切染淨之能。興大供具滿無邊剎。奉獻三寶惠施四生。及以吸風藏火放光動地。引短促長合多離一。殊形六道分響十方。五通示現三輪顯化。乃至上生色界之頂。下居兜率之天。託影於智幻之門。通靈於方便之道。揮二手以表獨尊。蹈七步而彰唯極。端坐瓊臺。思惟寶樹。高耀普眼於六天之宮。徧轉圓音於十方之國。蓮華藏海帝網以開張。娑婆襍土星羅而布列。乃使同形異見一唱殊聞。外色眾彰殊光亂彩。故有五山永耀八樹潛輝。玉質常存權形取滅。斯盡大悲大願熏習力故。一切法法爾。一心作故。即是甚深緣起之用也。</p>
</div>
<div class='div-commentary'><p style="margin-left:1em">繇止行成尅證全體。繇觀行成能興大用。此總明作用之大端也。能證三諦之智名為佛寶。所證三性之理名為法寶。理外無智智外無理名為僧寶。故混爾無三也。分別依他二性名俗諦。真實之性名真諦。又三性俱名俗諦。三性無性名真諦。又三性三無性名言建立俱名俗諦。三性三無性本惟一心名真諦。故莽然不二也。餘可知。</p>
</div><p style="margin-left:1em">△二明雙遮雙炤作用。</p>

<div class='div-orig'><p>又止行成故。其心平等不住生死。觀行成故。德用緣起不入涅槃。又止行成故住大涅槃。觀行成故處於生死。</p>
</div>
<div class='div-commentary'><p style="margin-left:1em">不住不入是雙遮。能住能處是雙炤也。</p>
</div><p style="margin-left:1em">△三明離過具德作用。</p>

<div class='div-orig'><p>又止行成故不為世染。觀行成故不為寂滯。又止行成故即用而常寂。觀行成故即寂而常用。</p>
</div>
<div class='div-commentary'><p style="margin-left:1em">不染不滯是離過。用寂寂用是具德也。</p>
</div><p style="margin-left:1em">△四明融即離微作用。</p>

<div class='div-orig'><p>又止行成故知生死即是涅槃。觀行成故知涅槃即是生死。又止行成故知生死及涅槃二俱不可得。觀行成故知流轉即生死不轉是涅槃。</p>
</div>
<div class='div-commentary'><p style="margin-left:1em">諸法從本來。常自寂滅相。不復更滅故。生死即是涅槃。二乘所證涅槃仍是真常流注故。即是變易生死。此對待論融即也。二種生死元無生死之相。如舉波即水。故生死即是涅槃三德。涅槃亦無涅槃之相。如全水在波。故涅槃即是生死。此絕待論融即也。隨緣常不變。故生死涅槃二俱平等。無有一相可得。所謂其入離也。不變常隨緣故。隨流轉緣名為生死。隨不轉緣名為涅槃。所謂其出微也。初備顯作用竟。</p>
</div><p style="margin-left:1em">△二重明所依。</p>

<div class='div-orig'><p>問曰。菩薩即寂興用之時。三性之中依於何性而得成立。答曰。菩薩依依他性道理故。能得即寂興用。兼以餘性助成化道。此義云何。謂雖知諸法有即非有。而復即知不妨非有而有。不無似法顯現。何以故。以緣起之法法爾故。是故菩薩常在三昧而得起心憫念眾生。然復依分別性觀門故。知一切眾生受大苦惱。依依他性觀門故。從心出生攝化之用。依真實性觀門故。知一切眾生與<span class='corr'>己</span>同體。依分別性止門故。知一切眾生可除染得淨。依依他性止門故。不見能度所度之相。依真實性止門故。自身他身本來常住大般涅槃。</p>
</div>
<div class='div-commentary'><p style="margin-left:1em">答中先標二義。次別釋成。謂雖知諸法下。釋依依他性道理也。然後依分別下。釋餘性助成化道也。</p>
</div><p style="margin-left:1em">△三再示方便。</p>

<div class='div-orig'><p>又若初行菩薩欲有所作。先須發願。次入止門。即從止起觀。然後隨心所作即成。何故須先發願。謂指尅所求請勝力加故。復何須入止。謂欲知諸法悉非有故。是故於一切有礙之法隨念即通。何故。即從止起觀。謂欲知一切法皆從心作故。是故於一切法有所建立隨念即成也。若久行菩薩即不如是。但發意欲作隨念即成也。諸佛如來復不如是。但不緣而照。不慮而知。隨機感所應見聞。不發意而事自成也。譬如摩尼無心欲益於世。而隨前感雨寶差別。如來亦爾。隨所施為不作心意。而與所益相應。此蓋由三大阿僧祇劫熏習淳熟故得如是。更無異法也。</p>
</div>
<div class='div-commentary'><p style="margin-left:1em">先明初行方便。次明久行及佛之不同。然非因初行安有久行。非有久行安得成佛。故知欲成佛者須學初行之方便矣。</p>
</div><p style="margin-left:1em">△二偈頌三。初頌理諦。二頌觀法。三頌勸修。今初。</p>

<div class='div-orig'><p>心性自清淨。諸法唯一心。此心即眾生。此心菩薩佛。生死亦是心。涅槃亦是心。一心而作二。二還無二相。一心如大海。其性恒一味。而具種種義。是無窮法藏。</p>
</div>
<div class='div-commentary'><p style="margin-left:1em">初一句總頌真體。次一句攝事歸理。無一法而非全心也。次四句全理成事。無一法之全理不還具眾生佛菩薩生死涅槃種種法也。一心作二即不變常隨緣義。二無二相即隨緣常不變義。海喻可知。</p>
</div><p style="margin-left:1em">△二頌觀法三。初法說。二喻說。三合結。今初。</p>

<div class='div-orig'><p>是故諸行者。應當一切時。觀察自身心。知悉由染業。熏藏心故起。既知如來藏。依熏作世法。應解眾生體。悉是如來藏。復念真藏心。隨熏作世法。若以淨業熏。藏必作佛果。</p>
</div>
<div class='div-commentary'><p style="margin-left:1em">觀察自身心。謂約染濁分別性修止觀也。知悉由染業熏藏心故起。是約染濁依他性修止觀也。應解眾生體悉是如來藏。是約染濁真實性修止觀也。復念真藏性等四句。是以染例淨。即約清淨三性修止觀也。又如來藏依熏作世法。是知不變常隨緣也。眾生體悉是如來藏。是解隨緣常不變也。世法既爾佛果例然。約性則一真平等。約修則因滿果圓。所以必須依止一心勤行妙止觀也。</p>
</div><p style="margin-left:1em">△二喻說。</p>

<div class='div-orig'><p>譬如見金蛇。知是打金作。即解於蛇體。純是調柔金。復念金隨匠。得作蛇蟲形。即知蛇體金。隨匠成佛像。</p>
</div>
<div class='div-commentary'><p style="margin-left:1em">蛇喻染濁分別性。打喻染濁依他性。蛇體純是調柔金。即喻染濁真實性。又打金作蛇喻不變隨緣。蛇體純金喻隨緣不變也。蛇體金喻現前一念心性。匠喻止觀法門。成佛像喻成出障淨法身也。</p>
</div><p style="margin-left:1em">△三合結。</p>

<div class='div-orig'><p>藏心如真金。具足違順性。能隨染淨業。顯現凡聖果。</p>
</div>
<div class='div-commentary'><p style="margin-left:1em">金可為蛇為像。即是具足蛇像二性。故能隨匠打作蛇像。藏心亦爾。本具違順二性。故能隨染淨二業顯現凡聖二果。然正為蛇時像性仍在。故可轉蛇作像。則知正在染時淨性仍在。故可轉凡成聖也。蛇像非佛像。故須修證。佛金即蛇金。故常平等。彼執性廢修。執修昧性者。安知常同常別法界法門哉。二頌觀法竟。</p>
</div><p style="margin-left:1em">△三頌勸修。</p>

<div class='div-orig'><p>以是因緣故。速習無漏業。熏於清淨心。疾成平等德。是故於即時。莫輕御自身。亦勿賤於他。終俱成佛故。</p>
</div>
<div class='div-commentary'><p style="margin-left:1em">淨心為因。淨業為緣。因必藉緣。故須速習無漏業緣。熏於清淨心之真因。令成本來平等之妙德也。我心既即佛性。安可輕御。御者用也。一切眾生皆有佛性。安可賤他。既不自輕亦不賤他。是名平等佛德。</p>
</div><p style="margin-left:1em">△三結。</p>

<div class='div-orig'><p>此明止觀作用竟。上來總明五番建立止觀道理訖。</p>
</div>
<div class='div-commentary'><p style="margin-left:1em"><span class='corr'>已</span>上第二大科廣作分別竟。</p>
</div></div>
<div class='div-other'><a id='mulu20' /><p style="margin-left:1em">△三歷事指點三。初明禮佛時止觀。二明食時止觀。三明便利時止觀。初中三。初觀門。二止門。三雙行。初又二。初實事觀。二假想觀。初又三。初法。二喻。三合。今初。</p>

<div class='div-orig'><p>凡禮佛之法亦有止觀二門。所言觀門禮佛者。當知十方三世一切諸佛。悉與我身同一淨心為體。但以諸佛修習淨業熏心故。得成淨果。差別顯現。徧滿十方三世。然一一佛皆具一切種智。是正徧知海。是大慈悲海。念念之中盡知一切眾生心心數法。盡欲救度一切眾生。一佛既爾。一切諸佛皆悉如是。是故行者若供養時。若禮拜時。若讚歎時。若懺悔時。若勸請時。若隨喜時。若迴向時。若發願時。常作是念。一切諸佛悉知我供養。悉受我供養。乃至知我發願。</p>
</div>
<div class='div-commentary'><p style="margin-left:1em">此依法性及與佛德稱實而觀。行願品所謂起深信解如對目前者也。</p>
</div><p style="margin-left:1em">△二喻。</p>

<div class='div-orig'><p>猶如生盲之人於大眾中行種種惠施。雖不見大眾諸人。而知諸人皆悉見<span class='corr'>己</span>所作。受<span class='corr'>己</span>所施。與有目者行施無異。</p>
</div>
<div class='div-commentary'><p style="margin-left:1em">無始無明未破。喻如生盲。然能作此信解。則功德與菩薩等矣。</p>
</div><p style="margin-left:1em">△三合。</p>

<div class='div-orig'><p>行者亦爾。雖不見諸佛。而知諸佛皆悉見<span class='corr'>己</span>所作。受我懺悔。受我供養。如此解時。即時現前供養。與實見諸佛供養者等無有異也。何以故。以觀見佛心故。佛心者大慈悲是也。</p>
</div>
<div class='div-commentary'><p style="margin-left:1em">雖不見諸佛而見諸佛大慈悲心。所謂雖是肉眼名為佛眼也。</p>
</div><p style="margin-left:1em">△二假想觀二。初佛身觀。二供具觀。初中二。初直示。二釋疑。今初。</p>

<div class='div-orig'><p>又若能想作一佛身相嚴好。乃至能得想作無量諸佛。一一佛前皆見<span class='corr'>己</span>身供養禮拜者。亦是現前供養。何以故。以是心作佛。是心是佛故。</p>
</div>
<div class='div-commentary'><p style="margin-left:1em">是心作佛者。能作他方應佛。能作自<span class='corr'>己</span>果佛也。是心是佛者。心即他方應佛。心即自<span class='corr'>己</span>果佛也。又是心作佛故非自然。是心是佛故非因緣。即中之空假名佛。能破三惑。能立三法。故能感他佛。三身圓應能成我心。三身當果即空假之中名是。則全惑即智。全障即德。故心是應佛。心是果佛也。又始學名作。終成即是佛。又諸佛法身與<span class='corr'>己</span>同體。現觀佛時。心中現者即是諸佛法身之體。名心是佛。望<span class='corr'>己</span>當果繇觀而成。名心作佛。若欲悉知。具如妙宗鈔。</p>
</div><p style="margin-left:1em">△二釋疑二。初明假想非妄。二明感應俱成。初中三。初直明非妄。二遠勝二乘。三徑齊菩薩。今初。</p>

<div class='div-orig'><p>問曰。前之一番供養。實有道理可與現前供養無異。此後一番想作佛身者則無道理。何以故。以實不見佛身。假想作見即是妄想相故。答曰。佛在世時。所有眾生現前所見佛者。亦是眾生自心作也。是故經言。心造諸如來。以是義故。即時心想作佛。則與彼現前見佛一也。</p>
</div><p style="margin-left:1em">△二遠勝二乘。</p>

<div class='div-orig'><p>又復乃勝二乘現見佛者。何以故。以彼二乘所見之佛實從心作。由無明故。妄想曲見謂從外來。非是心作。故即是顛倒。不稱心性緣起之義。是故經言。聲聞曲見。又復經言。是人行邪道。不能見如來。所言如來者。即是真如淨心依熏緣起果報顯現。故名如來。彼謂心外異來。故言不能見也。我今所見諸佛。雖是想心所作。<span class='corr'>但</span>即能知由我想念熏真心故。心中現此諸佛。是故所見之佛不在心外。唯是真心之相。有即非有非有即有。不壞真寂不壞緣起。是故勝彼二乘現前見也。</p>
</div>
<div class='div-commentary'><p style="margin-left:1em">二乘不達唯心。此達唯心。一勝也。二乘入寂便壞緣起。此則不壞緣起。二勝也。</p>
</div><p style="margin-left:1em">△三徑齊菩薩。</p>

<div class='div-orig'><p>又若我以想心熏真心故。真心性起顯現諸佛。而言是妄想者。道場會眾皆以見佛之業熏真心故。盧舍那佛在於真心中現。彼諸菩薩亦是妄想。若彼菩薩所見之佛實從心起。見時即知不從外來。非是妄想者。我今所見諸佛亦從心起。亦知不從外來。何為言是妄想。又復彼諸菩薩所修見佛之業。悉是心作。還熏於心。我今念佛之想。亦是心作。還熏於心。彼此即齊。是故彼若非妄。我即真實。</p>
</div>
<div class='div-commentary'><p style="margin-left:1em">初明假想非妄竟。</p>
</div><p style="margin-left:1em">△二明感應俱成四。初重明同體心性。二明依想得見真佛。三生佛互論熏心。四結成感應不二。今初。</p>

<div class='div-orig'><p>問曰。若一切諸佛唯由眾生自心所作者。即無有實佛出世。答曰。不妨一切諸佛出世而即是眾生自心所作。何以故。謂由一切諸佛一切眾生同一淨心為體故。然此淨心全體唯作一眾生。而即不妨全體復作一切凡聖。如一眾生是淨心全體所作。其餘一一凡聖悉皆如是。一時一體不相妨礙。是故若偏據一人以論心者。此人之體即能作一切凡聖。如藏體一異中釋此義也。由此義故。一切諸佛唯是我心所作。但由共相不共相識義故。雖是我心能作諸佛。而有見不見之理。如共相不共相識中具明。</p>
</div>
<div class='div-commentary'><p style="margin-left:1em">眾生自心所作即是實佛。實佛即是眾生自心所作。以一切諸佛一切眾生同一淨心為體故。若達前文藏體一異之義。則不計實佛在我心外。若達共相不共相識之義。則不疑眾生有見有不見矣。</p>
</div><p style="margin-left:1em">△二明依想得見真佛。</p>

<div class='div-orig'><p>以是義故。若能方便假想者。此想即熏真心。與諸佛悲智之熏相應故。於真心中顯現諸佛。自得見之。此所現之佛。以我假想見佛之業與佛利他之業相應。熏心起故。此佛即是我共相識也。是共相識故。即是真實出世之佛為我所見。若無見佛之業與佛利他之德相應熏心者。一切諸佛雖是我淨心所作。而我常不得見佛。</p>
</div>
<div class='div-commentary'><p style="margin-left:1em">假想為能感。悲智為能應。感於眾生心內諸佛。故心外無佛。應於諸佛心內眾生。故佛出是真也。</p>
</div><p style="margin-left:1em">△三生佛互論熏心。</p>

<div class='div-orig'><p>是故。若偏據諸佛以論淨心。即諸佛淨心作一切眾生。但佛有慈悲智力熏心。故得見一切眾生。若偏據眾生以論淨心。即眾生淨心作一切諸佛。但眾生有見佛之業熏心。故得見一切諸佛。</p>
</div>
<div class='div-commentary'><p style="margin-left:1em">佛為法界。故無佛心外之眾生。生為法界。故無眾生心外之佛。自熏自見。復何疑哉。</p>
</div><p style="margin-left:1em">△四結成感應不二。</p>

<div class='div-orig'><p>是故假想熏心者。即心中諸佛顯現。可見所見之佛。則是真實出世之佛。若不解此義故。謂釋迦如來是心外實佛。心想作者是妄想作佛。如是執者。雖見釋迦如來亦不識也。</p>
</div>
<div class='div-commentary'><p style="margin-left:1em">假想為能感。實佛為能應。所感實佛既不在眾生心外。所應眾生又豈在釋迦心外。是謂感應不二也。若曲計釋迦實在心外。所想不是真佛者。是人行邪道。不能見如來矣。<span class='corr'>已</span>上佛身觀竟。</p>
</div><p style="margin-left:1em">△二供具觀。</p>

<div class='div-orig'><p>又復行者既如是知一切諸佛是心所作故。當知身及供具亦從定心出生。以是義故。當想自身心。猶如香藏王。身諸毛孔內。流出香煙雲。其雲難思議。充滿十方剎。各於諸佛前。成大香樓閣。其香樓閣內。無量香天子。手執殊妙香。供養諸最勝。或復想自身。徧滿十方國。身數等諸佛。親侍於如來。彼諸一一身。猶如大梵王。色相最殊妙。五體禮尊足。知身及供具。悉是一心為。不生妄想執。謂為心外有。復知諸菩薩。所有諸供具。悉施諸眾生。令供養諸佛。是故彼供具。即是我<span class='corr'>己</span>有。知是<span class='corr'>己</span>有故。持供諸如來。以<span class='corr'>己</span>心作物。及施他<span class='corr'>己</span>者。復迴施眾生。供獻諸最勝。深入緣起觀。乃能為此事。此觀門禮佛。</p>
</div>
<div class='div-commentary'><p style="margin-left:1em">文有八段。初又復行者下。既知是心作佛。便可從心作身及供具也。二當想自身心下三偈。是想所供周徧。三或復想自身下二偈。是想能供周徧。四知身及供具一偈。是止觀雙行。五復知諸菩薩下二偈。是自他不二。六以<span class='corr'>己</span>心作物一偈。是善巧迴向。七深入緣起觀二句。是結歎功能。八此觀門禮佛句。乃總結前文也。</p>
</div><p style="margin-left:1em">△二止門。</p>

<div class='div-orig'><p>止門禮佛者。當知一切諸佛及以<span class='corr'>己</span>身一切供具。皆從心作。有即非有。唯是一心。亦不得取於一心之相。何以故。以心外無法能取此心相故。若有能取所取者即是虗妄。自體非有。如是禮者即名止門。</p>
</div>
<div class='div-commentary'><p style="margin-left:1em">皆從心作即無相性。有即非有即無生性。唯是一心即無性性。亦不取於一心之相即無真性也。</p>
</div><p style="margin-left:1em">△三雙行。</p>

<div class='div-orig'><p>復不得以此止行故便廢息觀行。應當止觀雙行。所謂雖知佛身我身及諸供具體唯一心。而即從心出生緣起之用熾然供養。雖復熾然供養。而復即知有即非有唯是一心平等無念。是故經言。供養於十方。無量億如來。諸佛及<span class='corr'>己</span>身。無有分別相。此是止觀雙行也。</p>
</div>
<div class='div-commentary'><p style="margin-left:1em">初明禮佛時止觀竟。</p>
</div><p style="margin-left:1em">△二明食時止觀二。初觀門。二止門。初中二。初普供觀。二除貪觀。初又二。初轉粗作妙觀。二轉少為多觀。今初。</p>

<div class='div-orig'><p>凡食時亦有止觀兩門。所言觀者。初得食時。為供養佛故。即當念於此食是我心作。我今應當變此疎食之相以為上味。何以故。以知諸法本從心生。還從心轉故。作是念<span class='corr'>已</span>。即想所持之器以為七寶之鉢。其中飲食想為天上上味。或作甘露。或為粳糧。或作石蜜。或為酥酪。種種勝膳等。作此想<span class='corr'>已</span>。然後持此所想之食施與一切眾生。共供養三寶四生等食之。當念一切諸佛及賢聖。悉知我等作此供養。悉受我等如是供養。作此供養<span class='corr'>已</span>然後食之。是故經言。以一食施一切。供養諸佛及諸賢聖。然後可食。問曰。既施與三寶竟。何為得自食。答曰。當施一切眾生共供養三寶時。即兼共施眾生食之。我此身中八萬戶蟲即是眾生之數故。是故得自食之。令蟲安樂。不自為<span class='corr'>己</span>。</p>
</div><p style="margin-left:1em">△二轉少為多觀。</p>

<div class='div-orig'><p>又復想一鉢之食。一一米粒復成一鉢上味飲食。於彼一切鉢中。一一粒米復成一鉢上味飲食。如是展轉出生滿十方世界。悉是寶鉢成滿上味飲食。作此想<span class='corr'>已</span>。持此所想之食施與一切眾生。令供養三寶四生等。作此想<span class='corr'>已</span>然後自食。令<span class='corr'>己</span>身中諸蟲飽滿。</p>
</div>
<div class='div-commentary'><p style="margin-left:1em">普供觀竟。</p>
</div><p style="margin-left:1em">△二除貪觀。</p>

<div class='div-orig'><p>若為除貪味之時。雖得好食。當想作種種不淨之物食之。而當知此好惡之食悉是心作。虗相無實。何故得知。以向者鉢中好食我作不淨之想。看之即唯見不淨。即都不見淨故。將知本時淨食亦復如是。是心所作。此是觀門。</p>
</div><p style="margin-left:1em">△二止門。</p>

<div class='div-orig'><p>止門喫食者。當觀所食之味。及行食之人。能食之口。別味之舌等。一一觀之。各知從心作故。唯是心相。有即非有。體唯一心。亦不得取於一心之相。何以故。以心外無法能取此心相故。若有能取所取者。即是虗妄。自體非有。此名止門。</p>
</div>
<div class='div-commentary'><p style="margin-left:1em">配上三性止門。如文可知。二明食時止觀竟。</p>
</div><p style="margin-left:1em">△三明便利時止觀二。初正明。二釋疑。初中二。初觀門。二止門。今初。</p>

<div class='div-orig'><p>凡大小便利亦有止觀。所言觀者。當於穢處作是念言。此等不淨悉是心作。有即非有。我今應當變此不淨令作清淨。即想此穢處作寶池寶渠。滿中清淨香水。或滿酥酪。自想<span class='corr'>己</span>身作七寶身。所棄便利即香乳酥蜜等。作此想<span class='corr'>已</span>持施一切眾生。即復知此淨相唯是心作。虗相無實。是名觀門。</p>
</div>
<div class='div-commentary'><p style="margin-left:1em">此等不淨悉是心作。分別本空也。有即非有。依他無性也。變作清淨。清淨分別性觀也。淨相唯心。清淨依他性觀也。虗相無實。清淨真實性觀也。</p>
</div><p style="margin-left:1em">△二止門。</p>

<div class='div-orig'><p>所言止門者。知此不淨之處。及身所棄不淨之物。唯是過去惡業熏心。故現此不淨之相可見。然此心相有即非有。唯是一心。平等無念。即名止門。</p>
</div>
<div class='div-commentary'><p style="margin-left:1em">觀則轉染濁性為清淨性。止則但除染濁三性入三無性也。惡業熏心故現不淨。然此心相有即非有。除分別性入無相性也。唯是一心。除依他性入無生性也。平等無念。除真實性入無性性也。</p>
</div><p style="margin-left:1em">△二釋疑二。初正釋所疑。二例通諸法。今初。</p>

<div class='div-orig'><p>問曰。上來所有淨不淨法。雖是心作。皆由過去業熏所起。何得現世假想變之即從心轉。答曰。心體具足一切法性而非緣不起。是故溷中穢相由過業而得現。寶池酥酪無往緣而不發。若能加心淨想。即是寶池酥酪之業熏心。故淨相得生。厭惡之心。空觀之心。即是除滅不淨之緣。淨熏心故。穢相隨滅。此蓋過去之業定能熏心起相。現世之功亦得熏心顯妙用也。</p>
</div>
<div class='div-commentary'><p style="margin-left:1em">加心淨想。指上觀門。厭惡之心。指上止門。空觀之心。雙指二門。真實性中止觀。所謂虗相無實。平等無念也。</p>
</div><p style="margin-left:1em">△二例通諸法三。初正釋成方便。二釋見不見之由。三釋神通差別之故。今初。</p>

<div class='div-orig'><p>如此於大小便處。假想熏心而改變之。其餘一切淨穢境界。須如是假想熏心。以改其舊相。故得現在除去憎愛。亦能遠與五通為方便也。然初學行者未得事從心轉。但可閉目假想為之。久久純熟。即諸法隨念改轉。是故諸大菩薩乃至二乘小聖五通仙人等。能得即事改變。無而現有。</p>
</div>
<div class='div-commentary'><p style="margin-left:1em">穢作淨想則能除憎。淨作穢想則能除愛。憎愛悉除便成漏盡。假想純熟法隨念轉便成五通。出世方便孰過於此。</p>
</div><p style="margin-left:1em">△二釋見不見之由。</p>

<div class='div-orig'><p>問曰。諸聖人等種種變現之時。何故眾生有見不見。答曰。由共相識故得見。由不共相識故不見。</p>
</div><p style="margin-left:1em">△三釋神通差別之故。</p>

<div class='div-orig'><p>問曰。菩薩神通與二乘神通有何差別。答曰。二乘神通但由假想而成。以心外見法。故有限有量。菩薩神通由知諸法悉是心作。唯有心相。心外無法。故無限無量也。又菩薩初學通時。亦從假想而修。但即知諸法皆一心作。二乘唯由假想習通。但言定力不言心作。道理論之一等心作。但彼二乘不知。故有差別也。</p>
</div>
<div class='div-commentary'><p style="margin-left:1em">菩薩習通亦從假想。二乘定力亦惟心作。秪由知與不知。遂令力量逈別。然則修止觀者可不先悟一心為依止乎。</p>
</div>
<div class="lg regular"><div class='lg-row'>佛祖心要妙難知　我今隨力釋少分</div>
<div class='lg-row'>迴此功德施群生　同生安養成覺道</div>
</div></div>
<p class='juan'>大乘止觀法門釋要卷第四<span class='note-inline'>(終)</span></p>
<div class='div-xu'><a id='mulu21' />
<p class='h1'>No. 905-F 大乘止觀釋要䟦語</p><p>吾儒大學之道。莫先於致知格物。苟心性源頭未澈。烏覩所謂物格知至耶。藕益大師弘法華於普德。舒見其橫說豎說直捷痛快。因請問入手方便。師以南嶽大乘止觀法門四卷相示。且告舒曰。予所宗者天台。而此又天台宗所從出之源也。文簡義富。久錮藏中。向因講演曾為釋要。居士曷究心焉。舒得展讀。如獲至寶。以三性為止觀境。則格物致知之功也。了達三性無性。則物格知至之效也。弗忍自私。爰謀剞劂。顧惟力弱。且謂獨善不若與人。與少不若與眾。遂集眾緣而共梓之。竊聞藕師未出家時。即<span class='corr'>已</span>力究宗乘。今乃披襟自稱座主。蓋繇以宗印教。故仍藉教顯宗。所願閱是書者。勿作語言文字觀。亦勿離語言文字而求解脫。若見語言文字即非語言文字者。則見藕益大師。亦見南嶽大師。亦見釋迦如來。亦見吾人本有心性矣。請借子韶一偈為作證盟。偈曰。</p>

<div class="lg regular"><div class='lg-row'>子韶格物　妙喜物格　欲識一貫</div>
<div class='lg-row'>兩箇五百</div>
</div><p style="margin-left:11em">弟子張蒼舒敬䟦</p>
</div>
</div><!-- end of div[@id='body'] -->
</body></html>