<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>毗尼作持續釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 730-A 序</p><p>夫戒為通修之元基者。由其能淨無量之染業能立無量之梵行故。若無戒德。則染心何以皎潔。梵行何以克成。故云。戒為無上菩提本。應當一心持淨戒。然持戒之心要唯二轍。一止持。二作持。止持則自唐迄今代有人弘。作持則數百餘載寂無提舉。余自乙亥春。納戒潤州。恒侍先老人。輔化諸方。每以作持扣請。老人云。汝既志存毗尼。願維絕紐。藏內有曇無德部刪補隨機羯磨。廼南山律祖之所撰集。事法兼備。誠為典型。但以久湮。卒難力振。俟汝異日為眾闡揚。於戲諄諄師訓尤在耳也。至乙酉夏。老人掩室委付棲山。念顧命之難違。感慈恩之當報。焚膏繼晷。窮律部之奧微。率眾躬行。闡羯磨之洪範。是制必遵。于非即革。但羯磨藏本。有綱目。列而法不全。復有文句。古而義不顯。因憐初學臨卷罔措。故余依律廣其事法。釋其隱微。題云毗尼作持續釋。使諸展卷成壞了然。所冀同志諸仁知止作明是非。臨事稱量。應為當為。共沐戒海而盡浣凡心。俱踐道階而紹繼聖種。又豈例圖衒虗談空盈卷軸哉。</p>
<p style="margin-left:0em;text-indent:2em">時康熙乙巳歲前安居日毗尼後學滇南讀體識於金陵寶華山之觀西軒</p>
</div>
<div class='div-other'><a id='mulu2' />
<p class='h1'>毗尼作持續釋　凡例</p>
<ul class="">
<li><span class="corr"/>律制羯磨。一切僧事依之成就。若靡羯磨。作辦不成。故律云。有秉羯磨。有說行者。斯則名為正法住世。又曰。不誦白羯磨者。終身不得離依止。是知比丘要務莫先於此。宜勉攻持。</li>

<li><span class="corr"/>羯磨諸法始緣隨事漸制。後因結集類分揵度。雖斂用討文浩。若不精徹非過難逭。上古諸大律師匡維正法嚴淨毗尼者。咸皆從廣採略。恒誦不遺。今藏中曇無德部有三集。其二未融諸部。法儀欠備。唯南山宣祖撰集刪補隨機羯磨四卷。於對首心念會取他宗僧法羯磨。具如本部。施法應事。隨機准義。加儀便用。有異於二。故今特紹行持。</li>

<li><span class="corr"/>詳稽原卷。前列綱目百八十四法。合復略六十有五。既云補集。缺意為何。及至文中。贅曰縱舒撰次。非學不知。徒廢時功。未辦前事。故闕而不載。必臨機秉御。大鈔詳委。嗟夫大鈔世沒。覓訪絕聞。是故研窮廣部。校讐作持。應准目續法者上標一續字。應依律釋義者上標一釋字。應顯過出非者上標一非字。應附證及便行者上標一附字。若無續釋非附四科。悉是藏卷原文。凡秉白之法。皆書頂格。餘下一字。俾明古本。以別新續。儻讀懷疑。請閱北藏存字函。昭然可據。</li>

<li><span class="corr"/>別集戒相。題曰毗尼止持會集。若彼應秉白羯磨者。咸示於作持中詳明。為分止作。故不相兼。今此卷內原題如舊。外權更云毗尼作持續釋。以便簡討。</li>

<li><span class="corr"/>宗紹作持。本欲重光息焰。必也前行後效。故<span class="note-inline">(體)</span>躬操二十餘年。稿成不速刊行者。為令依學練知見聞堅信。今<span class="corr">已</span>信樂欽行故爾。壽梓流布。將來藉此以報佛恩。用酬師德。若受具<span class="corr">已</span>一往不知。由失所傳。學而不行。其過何辭。設未受具者。窺閱律部。理當誡訶。如謂律法。先知而後受具。此則以毒飲人。寧不慎歟。</li>
</ul></div>
<div class='div-other'><a id='mulu3' />
<p class='h1'>毗尼作持續釋目次</p><p class="pre">卷第一<br/>　序　凡例　釋原序<br/>　篇目　釋本題　釋人題<br/>　○集法緣成篇第一<br/>　一僧法羯磨<span class='note-inline'>(略有一百三十四)</span><br/>　　單白羯磨<span class='note-inline'>(三十九法)</span>　白二羯磨<span class='note-inline'>(五十七法)</span><br/>　　白四羯磨<span class='note-inline'>(三十八法)</span><br/>　二對首羯磨<span class='note-inline'>(略有三十六)</span><br/>　　但對首法<span class='note-inline'>(三十一)</span>　眾法對首法<span class='note-inline'>(五)</span><br/>　三心念羯磨<span class='note-inline'>(略有十四)</span><br/>　　但心念法<span class='note-inline'>(三)</span>　對首心念法<span class='note-inline'>(七)</span><br/>　　眾法心念法<span class='note-inline'>(四)</span><br/>　前明僧法<span class='note-inline'>(羯磨十緣)</span><br/>　　一稱量前事　二法起託處<br/>　　三集僧方法　四僧集約界<br/>　　五應法和合<br/>卷第二<br/>　　六簡集是非　七說欲清淨<span class='note-inline'>(一明與欲法<br/>　　二明受欲法　三明說欲法)</span>　八正陳本意<br/>　　九問事端緒　十答所成法<br/>　中明眾多人法　後明一人法<br/>　僧法羯磨具七非<br/>　　一者非法非毗尼羯磨<br/>　　二者非法別眾羯磨<br/>　　三者非法和合眾羯磨<br/>　　四者如法別眾羯磨<br/>　　五者法相似別眾羯磨<br/>　　六者法相似和合羯磨<br/>　　七者呵不止羯磨<br/>　義立七非<br/>　　一人非　二法非　三事非<br/>　　四人法非　五人事非　六法事非<br/>　　七人法事非<br/>　對首羯磨<span class='note-inline'>(具七非並如上)</span>　眾法對首<span class='note-inline'>(具七非並如上)</span><br/>　心念羯磨<span class='note-inline'>(具七非並如上)</span><br/>卷第三<br/>　○諸界結解篇第二<br/>　僧界結解法第一<br/>　　結初大界法<span class='note-inline'>(解大界法　結同法利界法　結同法別利界法　結法別利同界<br/>　　法)</span><br/>　　結戒場法<span class='note-inline'>(解戒場法　結有戒場大界法)</span><br/>　　結三小界法<span class='note-inline'>(結受戒小界法并解　解受戒小界法　結說戒小界法并解　結<br/>　　自恣小界法并解　結說戒堂法并解　解說戒堂法)</span><br/>　結解衣界法第二<br/>　　結攝衣界法　解攝衣界法<br/>　結解食界法第三<br/>　　結攝食界法　解淨地法<br/>　　結庫藏法　差人守庫藏法<br/>卷第四<br/>　○諸戒受法篇第三<br/>　受三皈法　受五戒法<br/>　受八戒法　出家授受戒法<br/>　乞度人法　與度人法<br/>　度沙彌法　與剃髮法<br/>　授十戒法　受戒體法<br/>卷第五<br/>　○諸戒受法篇第三之二<br/>　比丘受戒法<br/>　授比丘戒緣<br/>　　一能受之人<span class='note-inline'>(一是人道故　二諸根具足　三身器清淨　四出家相具　五得<br/>　　少分法)</span><br/>　　二所對<span class='note-inline'>(一結界成就　二有能秉法　三僧數滿足　四界內盡集和合　五有白四<br/>　　教法　六資緣具足　七佛法時中)</span><br/>　　三發心乞戒　四心境相應<br/>　　五事成究竟<span class='note-inline'>(初明請師法　二安受者所在　三差人間緣　四出眾問法　五<br/>　　白召入眾法　六明乞戒法　七戒師和尚問法　八正問法)</span><br/>　二正授戒體法　次說隨相法<br/>　授四依法<br/>卷第六<br/>　○諸戒受法篇第三之三<br/>　請依止師法　與外道住法<br/>　次教受戒　尼眾授戒法<br/>　授沙彌尼戒法　授式叉摩那尼法<br/>　乞學戒法　與學戒法<br/>　次說戒相法　授比丘尼戒<br/>　乞畜眾法　與畜眾法<br/>　正授戒前具八緣<br/>　　一明請和尚　二□□□□<br/>　　三差教師法　四教師出眾問法<br/>　　五喚入眾法　六明乞戒法<br/>　　七戒師白和尚法　八對眾問答<br/>　正授本法羯磨文<br/>　本法尼往大僧中受戒法<br/>　請羯磨師法　乞授戒法<br/>　戒師和尚問答　正問遮難法<br/>　正授戒體法　次受戒相<br/>　次說四依法<br/>卷第七<br/>　○衣藥受淨篇第四<br/>　受衣法　受安陀會法<br/>　受僧伽黎法　受縵衣法<br/>　捨衣法　尼受餘二衣法<br/>　心念受捨衣法　受尼師壇法<br/>　受鉢多羅法　受藥法<br/>　受時藥法　藥無七過<br/>　授有三種　自受三法<br/>　正食五觀　受非時藥法<br/>　受七日藥法　受盡形壽藥法<br/>　衣說淨法　請施主法<br/>　正說淨法　心念說淨法<br/>　金粟淨法<br/>卷第八<br/>　○諸說戒法篇第五<br/>　僧說戒法　說戒和法<span class='note-inline'>(初明卷首十二頌　次明<br/>　戒序并總結三明七佛偈)</span>　僧同化識罪懺白法<br/>　僧同犯疑罪發露白法　尼差人請教授法<br/>　教誡尼法　差教授尼師法<br/>　告清淨法　疑罪發露法<br/>　說戒座上憶罪露法　略說戒法<br/>　非時和合法　諍滅說戒法<br/>　增說戒法　與狂癡法並解<br/>　解狂癡法　對首說戒法<br/>　心念說戒法<br/>卷第九<br/>　○諸眾安居篇第六<br/>　安居法　對首安居法<br/>　後安居法　心念安居法<br/>　忘結便成法　及界與園成安居法<br/>　受日法　事訖羯磨受日法<br/>　羯磨受日法　對首受日法<br/>　命梵二難出界法　受日出界逢難法<br/>　○諸眾自恣法篇第七<br/>　僧自恣法　差受自恣人法<br/>　白僧自恣法　正自恣法<br/>　略自恣法　四人以下對首法<br/>　一人心念法　尼差人自恣法<br/>　修道增自恣法　諍事增自恣法<br/>　第二增自恣法　受功德衣法<br/>　差人守功德衣法　付功德衣法<br/>　捨功德衣法<br/>卷第十<br/>　○諸衣分法篇第八<br/>　一二部僧得施法　二二部現前得施法<br/>　三時現前得施法　四非時現前得施法<br/>　五時僧得施法<br/>　六非時僧得施法<br/>　　初明五眾死物之所屬　二分法十種<br/>　　三同活共財法　四負債法<br/>　　五明囑授　六分物時<br/>　　七斷輕重物　八量德賞物<br/>　　九分輕物法　十得受衣法<br/>卷第十一<br/>　○懺六聚法篇第九之一<br/>　懺海法<br/>　　懺波羅夷法　懺僧伽婆尸沙法<br/>　　懺偷蘭遮法<br/>　續初懺波羅夷法<br/>　　犯波羅夷覆藏者與滅擯法<br/>　續二懺僧伽婆尸沙法<br/>　　白僧行覆藏行法　八事失夜<br/>　　半月說戒時白法　白停行法<br/>　　白行行法　行法滿<span class='corr'>已</span>白僧停法<br/>　　與摩那埵法　日日僧中白法<br/>　　白摩那埵行滿停法　與出罪法<br/>　　與壞覆藏者本日治法<br/>　　與壞覆藏者摩那埵法<br/>　　與壞覆藏及壞摩那埵本日治法<br/>　　與不壞覆藏壞六夜本日治法<br/>　　與壞覆藏及壞六夜出罪法<br/>　　犯僧殘不覆藏者摩那埵法<br/>　　與摩那埵本日治法　出罪法<br/>　　比丘尼法<br/>卷第十二<br/>　○懺六聚法篇第九之二<br/>　續三懺偷蘭遮法<br/>　　對僧乞懺法　請懺悔主<br/>　　和白法　正懺悔法<br/>　　對四比丘懺法　對一比丘懺法<br/>　懺波逸提法　前懺捨墮<br/>　僧中懺法<br/>　　初明捨財　中明捨心<br/>　　捨罪法<br/>　乞懺悔法<br/>　　請懺悔主法<br/>　和白法<br/>　　正捨罪法<br/>　還衣法<br/>　　初即座轉付法　後明即座直付法<br/>　對四人<span class='corr'>已</span>下對首法　對一人捨墮法<br/>　捨衣法<br/>　明懺罪法<br/>　　先懺從生罪　懺悔二根本小罪法<br/>　懺根本罪法　懺後墮法<br/>　懺波羅提提舍尼法　懺突吉羅法<br/>　正明懺儀　捨罪法<br/>　悞作懺法　餘語法<br/>　觸惱法　差說麤罪法<br/>　護鉢法<br/>　　初明與鉢法　次明行鉢法<br/>　　正明護鉢法<br/>　制不往學家法並解<br/>　　解學家羯磨法<br/>卷第十三<br/>　○懺六聚法篇第九之三<br/>　尼與僧作不禮法並解<br/>　　解不禮法<br/>　諫破僧法<br/>　諫助破僧法<br/>　諫惡性法<br/>　諫惡邪法　諫擯惡邪沙彌二法<br/>　諫隨舉比丘尼法　諫習近法<br/>　諫勸習近住法　諫嗔捨三寶法<br/>　諫發諍法　諫習近居士子法<br/>　與覆鉢法<br/>　　差使告覆鉢法　解覆鉢法<br/>　呵責法並解<br/>　　解訶責法<br/>　擯出法並解<br/>　　諫擯謗法　解擯法<br/>　依止法並解<br/>　　解依止法<br/>卷第十四<br/>　○懺六聚法篇第九之四<br/>　遮不至白衣家法並解<br/>　　差人懺白衣法　解遮不至白衣家法<br/>　不見舉法並解<br/>　　解不見舉法<br/>　不懺法並解<br/>　　解不懺悔罪舉法<br/>　不捨法並解<br/>　　解不捨法<br/>　憶念法　不癡法<br/>　罪處所法<br/>　○雜法住持篇第十<br/>　六念法<br/>　　第一念日月數　第二念知食處<br/>　　第三念知受戒時夏數　第四念知衣鉢受淨<br/>　　第五念念食同別　第六念身強羸<br/>　白同利食前後入聚法　白非時入聚法<br/>　作餘食法　呵責弟子法<br/>　弟子辭和尚白謝法<br/>卷第十五<br/>　○雜法住持篇第十之二<br/>　諫作犯法　諫止犯法<br/>　老病比丘畜杖絡囊乞羯磨文<br/>　僧與老病比丘畜杖絡囊羯磨法<br/>　十誦律受三十九夜羯磨文<br/>　十誦律受殘夜法<br/>　僧祇二十七事訖羯磨文<br/>　差人行籌法　離衣法<br/>　減六年臥具法　作小房法<br/>　作大房法<br/>　持故房與道俗經營二法<br/>　差比丘料理房法　差分臥具法<br/>　尼白入僧寺法</p>
<p>毗尼作持續釋目次<span class='note-inline'>(終)</span></p>
</div>
<div class='div-xu'><a id='mulu4' />
<p class='h1'>No. 730-B 曇無德部四分律刪補隨機羯磨原序</p>
<div class='div-commentary'><p style="margin-left:2em">釋此原序分三。</p>

<ul class="">
<li>初明如來出世說法制戒之由</li>

<li>二明世尊滅度教法流傳分律之端</li>

<li>三明宣祖撰集羯磨刪補隨機之意</li>
</ul><p style="margin-left:2em;text-indent:-1em">○今初</p>
</div>
<div class='div-orig'><p>原夫大雄御㝢。豈惟拯拔一人。</p>
</div>
<div class='div-commentary'><p style="margin-left:1em">釋　原夫二字乃推原發語之辭。大雄者讚佛。頓超三界。圓滿二嚴。居天中天。為聖中聖。故以大雄稱之。御者人王臨極為曰御極。㝢者天地四方為之㝢也。今借其義。謂如來應質娑婆。統御三千大千世界。本為普度諸有。咸脫輪迴。導引羣迷。共登覺果。豈惟拯拔一人。出現於世。拯謂拯救沉溺。拔謂拔除邪見。此彰化利之廣也。</p>
</div>
<div class='div-orig'><p>大教膺期。總歸為顯一理。</p>
</div>
<div class='div-commentary'><p style="margin-left:1em">釋　大教者。五時說法三百餘會為曰一大時教。膺者當也。期者從旦至旦復其時也。然雖五時設教皆是善巧。以就三根。當其時宜而為說法。至於一期佛事將終。演妙法華則無二三。總收權小。並歸大乘。為顯一實相理。令諸眾生悟入佛知見。故方稱如來出世之本致爾。此明說法之妙也。</p>
</div>
<div class='div-orig'><p>但由羣生著欲。欲本所謂我心。故能隨其所懷。開示止心之法。</p>
</div>
<div class='div-commentary'><p style="margin-left:1em">釋　此申明開權之義也。如來不即說一佛乘而等濟之。必先以權教攝化者。但由羣生迷真<span class='corr'>已</span>久。癡無正智。貪欲深著。難語大法。諦審貪欲之本。所謂第六意識妄執我故。我執有二。一俱生我。謂凡夫於色受想行識五蘊法中。強立主宰。妄執為我。與身俱生。名曰俱生我執。二分別我。謂於計我法中。分別我能行善行惡等事而起執著。名曰分別我執。因執二我引生煩惱。作種種業。繫縛生死。不能解脫。唯佛智知之。觀諸眾生種性樂欲。故能隨其所懷而開示止心之法也。</p>
</div>
<div class='div-orig'><p>然則心為生欲之本。滅欲必止心元。止心由乎明慧。慧起假於定發。發定之功非戒不弘。是故特須尊重於戒。</p>
</div>
<div class='div-commentary'><p style="margin-left:1em">釋　此明斷證非戒無託也。止者止息情慮。澄靜昏煩。元即本也。謂第六識心既為生欲之本。若滅貪欲。必止息此心。澄靜情煩。以空慧觀照。了知五蘊無我。俱生分別不執則十使頓除。永斷欲本。證無我理。名曰生空觀<span class='note-inline'>(亦名人空)</span>。所以止心由乎明慧。然此真明空慧乃自性德用。非正定之力莫能現起。定力弘大。非淨戒之功莫能發生。是故特須尊重於戒也。</p>
</div>
<div class='div-orig'><p>故經云。戒為無上菩提本。應當一心持淨戒。</p>
</div>
<div class='div-commentary'><p style="margin-left:1em">釋　此引華嚴經為證明。特尊於戒也。無上菩提四字乃華梵雙舉。梵語具云阿耨多羅三藐三菩提。阿耨多羅翻云無上。三藐翻云正。三翻云等。菩提翻云覺。無上是理。正等覺是智。正謂正中。即一切種智寂滅相。等謂平等。即行類相貌如實知故。然此極果理智非亞位所獲。唯佛與佛乃能證知。今以引證此者。謂非獨人天樂報權乘取果。功唯在戒。即諸佛如來圓滿萬行所證無上菩提亦以戒為本因。凡諸真修行者。應當一心奉持淨戒。而云一心者。斯有大小之別。大乘一心持戒者是自性戒。真如不變本無染淨。真如隨緣修證不無。所謂<span class='corr'>已</span>知法性無染污。隨順修行尸羅波羅蜜。是稱性起修全修在性之旨也。聲聞乘一心持戒者是別解脫戒。憑師秉受。識相護體。少有染污。即千聖制。若心不專一。精窮律學。則名相茫然。持犯焉曉。貪欲之念易興。我執之妄難除。縱有禪定智慧。非淨戒所發真無漏。故必落魔邪。是以引經為證。復恐大小混糅不明持戒之心。故下文示其嚴持身戒之宗也。</p>
</div>
<div class='div-orig'><p>持戒之心要唯二轍。止持則戒本最為標首。作持則羯磨結其大科。後進前修妙宗斯法。故律云。若不誦戒羯磨。盡形不離依止。</p>
</div>
<div class='div-commentary'><p style="margin-left:1em">釋　此乃推功於戒也。要謂宗要。轍是車輪所輾之跡。若依第六識心起三毒煩惱。則成染根本。是生死因。若依之修三無漏學。則成淨根本。是出世因。今就此心持戒而論。宗要唯二。猶車兩輪合轍。方能任載至遠。偏則難免折軸之憂。持戒止作並行。庶幾塵勞逈脫。昧則反招違破之苦。今人受戒欲淨而多染者。良由未明二持之宗。故示云。止持則戒本最為標首者。止謂禁止身口不造諸惡。則四分戒本最為詳備。名標五篇。類分六聚。隨業心輕重。定犯相開遮。乃比丘淨身樹德之首務也。作持則羯磨結其大科者。作謂作辦。事法不越。毗尼准事。大略一百八十有四。約法量度。僧數眾多。一人總收羯磨。以結大科。更無有餘。是比丘施造成濟之秘術也。然斯止作。<span class='corr'>已</span>往賢聖奉持而早獲無漏。未來僧伽依修而必紹聖種。捨此通途。則入道無由。故云後進前修妙宗斯法。向下結證顯宗有據。故律云。若不誦戒謂不攻習其止持。若不羯磨謂不精練其作持。二持罔諳。佛訶啞羊。故制盡生形壽不得離於依止。唯聽人為<span class='corr'>己</span>師。而不聽<span class='corr'>己</span>師於人也。</p>
<p style="margin-left:1em">○二明世尊滅度教法流傳分律之端</p>
</div>
<div class='div-orig'><p>自慧月西隱法水東流。時兼像正。人通淳薄。初則二部五部之殊。中則十八五百之別。末則眾鋒互舉。各競先驅。人或從緣。法無傾墜。</p>
</div>
<div class='div-commentary'><p style="margin-left:1em">釋　初二句法喻雙舉。慧者如來以實智自證真理。以權慧說法利生。今在應迹利生邊論。故但云慧也。月取清涼解脫之義。以喻如來於三界火宅中。施清淨微妙法。滌除眾生熱惱。令得解脫諸苦也。月輪雖有東昇西沒之狀。未曾離於太虗。則隱而不隱。佛應身雖有降生涅槃之相。未曾離於真際。則滅而不滅。故云慧月西隱也。如來在世教談權實。言詮半滿。乃至結集三藏。法海汪洋。浥潤五天。恩波浩溢。衍澤震旦。故云法水東流也。時兼像正人通淳薄者。此二句嗟時世不古。以起分律之端。佛生周昭王甲寅年二月八日。入滅於周穆王壬申年十二月十五日。以入滅日為始。正法一千年。像法一千年。末法一萬年。自漢明帝永平七年。教法流入東土。至唐高宗丁卯年。則正法千年。<span class='corr'>已</span>過像法又經六百餘年矣。既時不同於佛世。故人亦非真淳。體權達道之者。由通澆薄。致興異執。自正法百十六年間。阿育王治國時。分裂毗尼。以水投乳。初則二部。乃結集窟內窟外之分。從此二部出生十八部。其五部即十八所攝。五百者大約言部類名數之多也。詳釋如止持會集所明。文中雖序三時。其義所重在末。因兩土傳持多沿譌故。鋒者刀劍之芒也。軍前鋒曰先驅。若以此方律學論之。則僧祇肇弘於曹魏。四分濫觴於大唐。中歷晉宋齊梁隋代以來。十誦五分俱有司持。而諸部繼宗者不無矜<span class='corr'>己</span>抑他。致令說鋒互舉。各欲爭競先驅以顯化導之勝在人。或可從緣易攝於法自無傾墜廢興也。</p>
</div>
<div class='div-orig'><p>然則道由信發。弘之在人。人幾顛危。法寧澄正。</p>
</div>
<div class='div-commentary'><p style="margin-left:1em">釋　弘者大也。此有二義。一能弘。二所弘。能弘之人有二。一自持。二轉化。所弘有四。謂教理行果。上就理法而論。則理法湛然。故無傾墜廢興。此依教行而言。則信智無偏方可弘道。若能弘之人知見尚且顛危。所弘之法寧得無紊而保其澄正耶。</p>
</div>
<div class='div-orig'><p>所以羯磨聖教綿歷古今。世漸增繁。徒盈卷軸。考其實錄。多約前聞。覈其宗緒。略無本據。師心制法者不少。披而行誦者極多。輕侮聖言。動[糸*卦]形網。</p>
</div>
<div class='div-commentary'><p style="margin-left:1em">釋　此申明人法不能澄正之義也。世有二論。一以王者易姓受命為一世。二以師資相傳為一世。羯磨自佛金口親宣。僧伽依奉行持。乃至歷於大唐古今不絕。咸遵藏文。世有撰集。漸增繁雜。既無益裨於成濟之功。但徒勞盈其卷軸而<span class='corr'>已</span>。向下出陳增繁無益之過。考其實錄多約前聞者。謂若考究其錄。實出何部。則正制無憑。多約聞前人口語。即以為是也。覈其宗緒略無本據者。謂覈定其宗所尚何律。則頭緒錯亂。大略因源流失傳。無本可據也。如是考覈師心妄制偽法者不少。披覽不擇是非誦行者極多。縱雖遇事彷行。凡諸施為莫不輕侮聖言。自將身形投入非法羂網矣<span class='note-inline'>([糸*卦]音卦。絲結羂也)</span>。增一中佛言比丘非制而制。是制便斷。如是漸令戒法毀壞。而令多人不得利益作眾苦業。葢斯之謂也。</p>
</div>
<div class='div-orig'><p>皆務異同之見。競執是非之迷。不思反隅。更增昏結。致使正法與時潛地矣。</p>
</div>
<div class='div-commentary'><p style="margin-left:1em">釋　此復申明動[糸*卦]形網之因。以歎其法道也。務者專力於事。以非制為是制。謂曰異見。以是制為非制。謂曰同見。同異即是非也。不思反隅者。此引儒書舉一隅以三隅反。謂物之有四隅。舉一以知三反者。還以相證也。佛制羯磨過有七非。舉一非以六非反。今不<span class='corr'>但</span>思反。而且更增昏煩。結惑迷障愈深。致使如來正法與競執同異之時潛藏於地矣。</p>
</div>
<div class='div-orig'><p>故佛言。若作羯磨。不如白法作白。不如羯磨法作羯磨。如是漸令正法疾滅。當隨順文句。勿令增減違法毗尼。當如是學。慈誥若此。妄指實難。</p>
</div>
<div class='div-commentary'><p style="margin-left:1em">釋　此引第三分瞻波揵度。以證不得增減羯磨。當隨順如來所說文句。違者犯越法毗尼罪。當如是學者。乃教誡之語。慈者佛為一切眾生大慈悲父。誥者以上發下曰誥。妄指實難者。謂非制言制。決無允肯之理也。</p>
<p style="margin-left:1em">○三明宣祖撰集羯磨刪補隨機之意</p>
</div>
<div class='div-orig'><p>昔<span class='corr'>已</span>在諸關輔。撰行事鈔。其羅種類。雜相畢陳。但為機務相詶。卒尋難了。故略舉羯磨一色。別標詮題。若科擇出納。興廢是非者。彼鈔明之。此<span class='corr'>但</span>約法被事援引證據者。在卷行用。</p>
</div>
<div class='div-commentary'><p style="margin-left:1em">釋　准別傳云。撰集此羯磨。在唐太宗詔住崇義寺時。撰行事鈔。在唐高祖武德年間。故言昔也。諸關輔者。關謂長安有四關。唐都於內。故稱關內。亦名關中。四關者。東有凾谷關。南有嶢關。西有散關。北有蕭關。輔者。漢武帝立右扶風。即鳳翔府扶風縣。左馮翊即西安府同州。京兆居中而為三輔。今以漢唐兼稱其處。故云諸關輔。撰行事鈔者。撰謂造也。鈔謂謄寫也。行事者。乃律學所行等事。其間羅列。各分種類。斂歸施為。雜相通塞。俱<span class='corr'>已</span>畢陳。但為機務決疑相扣詶答。准律撰文。其秉白聖教。故未錄載。若夫作辦卒尋難了。故略舉羯磨一色。別標能詮之題。若今科內凡揀擇出入興廢是非者。臨文並示。彼鈔明之。此但約一百八十四法以被時非時事。皆引有證據者。在卷行用。則非同無據者可知矣。</p>
</div>
<div class='div-orig'><p>然律藏殘闕。義有遺補。故統關諸部。撮略正文。必彼俱無。則理通決例。並至篇具顯。便異古藏迹。</p>
</div>
<div class='div-commentary'><p style="margin-left:1em">釋　律藏殘闕義有遺補者。律藏二字單言本宗四分律藏。然此四分律藏久於五印傳持。緣尊者佛陀耶舍先在本國誦四分律。後入東土。不賷梵本而來。姚主請譯流通。耶舍口誦梵音。佛念筆授成文。殘闕者。殘謂零落也。闕謂減少也。此有二論。一結集法藏。律無多部。後因異見遂爾漸分。既取捨非同。則殘闕不無。二譯傳此土。翻梵成華。筆授潤文。擬或遺漏。統闕諸部撮略正文者。統謂總也。關者要會也。諸部者。今藏中有摩訶僧祇部律四十卷。薩婆多部律名十誦六十五卷。彌沙塞部律名五分三十卷。並善見薩婆多論等。故云諸部。其根本一切有部於後方來。故爾不序。南山宣祖慧見超羣。弘振頹綱。閱本藏文。味諸揵度。逢事當作。義合秉法。而羯磨不載。難於應用。故總會諸部。若制有者撮取正文。以補其遺。必彼俱無。則理應通決。准例餘法。便其時機。並至篇具顯。由便於今故。與古藏卷文迹有異也。</p>
</div>
<div class='div-orig'><p>夫羯磨雖多。要分為八。始從心念。終乎白四。各有成濟之功。故律通標一號。敢就其時。用顯要者。類聚編之。文列十篇。義通七眾。豈今傳諸學司。將以自明恒務也。</p>
</div>
<div class='div-commentary'><p style="margin-left:1em">釋　此段乃分科謙結之文也。謂聖制羯磨雖多。其義大要分八。一但心念羯磨。二對首心念羯磨。三眾法心念羯磨。四<span class='corr'>但</span>對首羯磨。五眾法對首羯磨。六單白羯磨。七白二羯磨。八白四羯磨。而以後三為本。前五為開。若以四五為本。三二是開。各有成濟之功者。謂僧眾一人有異秉白。辦事無殊。但揀壞緣。俱成利濟也。敢就其時用顯要者。敢謂勇敢。乃進取之義。就者從也。准舍利弗問經中。佛言摩訶僧祇部。其味純正。其餘部中如添甘露。諸天飲之。但飲甘露而棄於水。人間飲之。水露俱進。或時消疾。或時結病。其讀誦者亦復如是。多智慧人能取能捨。愚癡之人不能分別。今宣祖獨敢採補遺軌。准例闕範。而南山律宗赫赫傳芳。諸佛正法湛湛住世。非如來所使。孰能勇敢以符聖意哉。編者次簡也。篇者簡成章也。豈今傳諸學司。將以自明恒務者。此二句乃謙結之文也。豈者非然之辭。司者主也。今者即彼時諸司律學宗匠也。謂斯羯磨豈因當今律司。而輙撰集本欲將以自明無昧。終身願為恒務也。此則德碩而不矜。學博而不負。謙恭善導。愍物情切。皆由弘法之願深廣也。</p>
<p style="margin-left:1em">略釋原序<span class='corr'>已</span>竟。</p>
</div></div>
<div class='div-other'><a id='mulu5' />
<p class='h1'>篇目</p>
<ul class="">
<li>集法緣成篇第一</li>

<li>諸界結解篇第二</li>

<li>諸戒受法篇第三</li>

<li>衣藥受淨篇第四</li>

<li>諸說戒法篇第五</li>

<li>諸眾安居篇第六</li>

<li>諸自恣法篇第七</li>

<li>諸衣分法篇第八</li>

<li>諸罪懺法篇第九</li>

<li>雜法住持篇第十</li>
</ul><p style="margin-left:2em">篇目終</p>
</div>No. 730
<p class='juan'><a id='mulu6' />曇無德部四部律刪補隨機羯磨卷第一</p><p class="byline">唐京兆崇義寺沙門　道宣　撰集</p><p class="byline">金陵華山後學比丘　讀體　續釋</p>
<div class='div-other'><a id='mulu7' />
<div class='div-commentary'><p style="margin-left:1em">今釋此羯磨大科分三。</p>

<ul class="">
<li>初釋本題</li>

<li>次釋人題</li>

<li>三隨文續釋</li>
</ul><p style="margin-left:2em">今初。</p>
</div>
<div class='div-orig'><p>曇無德部四分律</p>
</div>
<div class='div-commentary'><p style="margin-left:1em">釋　題中首標部名。次出律者。為別他宗。特顯本部故。詳釋如止持會集所明。茲不再繁。</p>
</div>
<div class='div-orig'><p>刪補隨機羯磨</p>
</div>
<div class='div-commentary'><p style="margin-left:1em">釋　刪者。謂刪去緣起之繁。撮取正制之法。補者。謂補足本部之遺。准例餘軌之式。若詳明刪補。義如原序。隨機者。謂就其時用也。梵語羯磨。此翻辦事。亦云作法。若能如制秉白。施造遂法。皆有成濟之功。故律總標羯磨。乃作持之都名也。然羯磨制宣廣長舌相。博應聖凡。捨之則涅槃無徑。依之則菩提有基。後進前修妙宗斯法。宣祖撰集藏卷有四。今新續釋文成十五卷。茲當第一。略釋題竟。</p>
</div></div>
<div class='div-other'><a id='mulu8' />
<div class='div-commentary'><p style="margin-left:2em">次釋人題。</p>
</div>
<div class='div-orig'><p>唐京兆崇義寺沙門道宣撰集</p>
</div>
<div class='div-commentary'><p style="margin-left:1em">釋　唐者。以別代世也。李淵於隋煬帝十二年中。封唐國公。為太原留守。使後舉義兵入關中。遙尊煬帝為太皇。立代王為恭帝。淵進爵唐王。後受隋禪而有天下。稱高祖。國號唐也。京兆者數名也。十萬為一億。十億為一兆。十兆為一京。天子所居必以眾大而言者。葢輦轂之下聲名文物之所大聚也。故云京兆。猶京都京師之稱。即今<span class='corr'>陝</span>西西安府是。舊曰長安。周秦漢晉以至隋唐。並都於此。崇義寺乃京兆之首剎。今以京寺兼名者。舉京令遠人知。京是總名。舉寺令近人知。寺是別故。沙門者。是釋子之通稱。謂勤修戒定慧。息滅貪瞋癡。識心達本源。故號為沙門。道宣二字是律祖之尊諱。祖乃隋吏部尚書錢申之子。生於隋高祖開皇十六年。九歲徧覽羣書。十二歲善習文墨。十五厭俗。依智首律師受業。十七落髮。二十依智頵律師受具。三衣唯布。常坐一食。唐高祖武德四年再依智頵律師習律。性樂禪那。期修正定。武德七年晦迹隱於終南山紵麻蘭若。始製行事鈔。貞觀十九年奉太宗詔。住持崇義寺。玄奘法師翻經弘福。筆授潤文推為上首。唐高宗永徽元年復居終南山。乾封二年春天人報祖。歸彌勒內院<span class='note-inline'>(乾封即高宗所改之號。當永徽十七年)</span>。十二月三十日眾見天上幡華交列。異香天樂。天人同聲。請祖覲彌勒。上聞之詔天下寺院。圖形奉祀。後唐懿宗諡號澄照律師。塔名淨光。由其始終隱居終南。故世多以南山律師稱焉。自唐迄今。律學咸紹其宗。撰者述也造也。集者聚也成也。略釋人題竟。</p>
</div></div>
<div class='div-other'><a id='mulu9' />
<div class='div-commentary'><p style="margin-left:2em">三隨文續釋。准原篇目。大科分十。</p>
<p style="margin-left:2em;text-indent:-1em">●集法緣成篇第一</p>
<p style="margin-left:1em">釋　一切所作事業因緣成就。方可克辦。今但云緣成。不言因者。緣謂人法事。事內攝因故。由先起心辦事。後方秉白作法。即以辦事之心為因。故立集法緣成。冠之於首。篇者編也。出情鋪事。明而徧也。文列十篇。茲當第一。</p>
<p style="margin-left:1em">事法兼通。大小齊降。故前舉綱領。未振毛目。</p>
<p style="margin-left:1em">釋　初二句。事謂僧事。准律有二。一者時事。佛制比丘。一年二十四次布薩。每逢夏際。九旬安居。不得越前過後。縱聽開緣亦有定期。故名時事。二者非時事。除時事外。一切成善治罰等事隨緣即辦。不局時節。故名非時事。法謂一切羯磨。葢法不孤起。事不自辦。法因事制。事依法成。舉事則兼法。舉法則兼事也。大謂二部大僧。小謂下三小眾及近事男女。齊者等也。降者歸也。今斯羯磨正為大僧辦事撰集。其居家出俗稟受歸戒。及小三眾安居自恣等。統歸於中。以彰戒為七眾修行之本因也。故云事法兼通大小齊降。次二句。謂一百八十四種僧法羯磨。成濟之功無殊。秉白之用有別。故前詳列。俾其舉綱得目挈領全裳也。綱乃舉綱之總繩。目乃網孔之細數。網雖大小不等。一網一綱<span class='corr'>已</span>定。孔雖多小不同。亦必各有其數。此羯磨綱目亦復如是。今文首標集法緣成篇之一名。乃全部羯磨之總綱也。一百八十四種羯磨及十如七非。是全部微細之孔目也。若隨法分類者。舉單白羯磨為綱。所攝三十九法是其細目。舉白二羯磨為綱。所攝五十七法是其細目。舉白四羯磨為綱。所攝三十八法是其細目。又若舉<span class='corr'>但</span>對首羯磨為綱。所攝三十一法是其細目。舉眾法對首羯磨為綱。所攝五法是其細目。舉<span class='corr'>但</span>心念羯磨為綱。所攝三法是其細目。舉對首心念羯磨為綱。所攝七法是其細目。舉眾法心念羯磨為綱。所攝四法是其細目也。若隨事分類者。如第二篇之名。乃諸界結解之總綱。十二白二羯磨結法。十一白二羯磨解法。是此一綱所攝之細目也。至於後八篇。其說亦然。故云。前舉綱領未振毛目。毛謂微細。</p>
<p style="margin-left:1em">又緣通成壞。教相須張。並如後例。義無紊亂也。</p>
<p style="margin-left:1em">釋　成則如律如法。壞則非律非法。須者用也。張者開也。謂作白羯磨雖藉緣成。方辦前事。又復應知。所集緣中通乎於壞。若弗預研難明非過。故准制教成壞之相。開列篇首。庶幾臨境不昧。以便察是揀非。並如後文。准例遵行。義無紊亂。</p>
<p style="margin-left:2em;text-indent:-1em">○一僧法羯磨<span class='note-inline'>(略有一百三十四　原本分科合三開八。此云一者。乃合三中之第一科也)</span></p>
<p style="margin-left:1em">佛言有三羯磨。攝一切羯磨。謂單白羯磨。白二羯磨。白四羯磨。</p>
<p style="margin-left:1em">釋　此總標僧法文。引增一揵度。謂僧常所行時非時事。大略有一百三十四法。以此三種羯磨。攝盡無餘。故云一切。所言白者。有白不是羯磨。有白即是羯磨。准十誦律。佛言白眾是事。故名白<span class='note-inline'>(此是乞白。如乞罪乞解等。但名乞非羯磨。是一人之私事也)</span>。有僧事初向僧說。故名白<span class='note-inline'>(此是布薩自恣等。先白僧知集於某處。乃眾之公事也)</span>。白羯磨者。受具足戒布薩說戒自恣等。是名白羯磨<span class='note-inline'>(此謂單白。即是羯磨也)</span>。白二羯磨者。若白<span class='corr'>已</span>一唱說。是二羯磨。白四羯磨者。若白<span class='corr'>已</span>三唱說。是三羯磨。並白為四。是名白四羯磨也。</p>
<p style="margin-left:2em;text-indent:-1em">△單白羯磨<span class='note-inline'>(略有三十九法　此乃開八中之第一科也)</span></p>
<p style="margin-left:1em">釋　上總標名。此下分列綱目也。若原卷法目全者。如舊列之。若有綱目而無法者。今隨贅。下云此法續入某篇。俾知類<span class='corr'>斂</span>有歸。不致目法錯亂。</p>
<p style="margin-left:1em">三十中二十七受懺悔<span class='note-inline'>(謂三十捨墮中。除雜野蠶綿作具自手捉錢寶種種賣買三戒。餘二十七皆有受懺主單白法)</span>　行鉢法　餘語法　觸惱法<span class='note-inline'>(<span class='corr'>已</span>上三法續入第九篇中)</span>　與剃髮法　與出家法　差教授法　喚入眾法　對眾問難法　說戒和法　僧發露法　非時和合法　諍滅說戒法<span class='note-inline'>(上非時靜滅二法續入第五篇中)</span>　自恣和合法　難事略自恣法　修道增自恣法　諍事增自恣法　第二諍增自恣法　受功德衣和法　捨功德衣法<span class='note-inline'>(<span class='corr'>已</span>上三增二衣法續入第七篇中)</span>　第一增說戒法　第二增說戒法<span class='note-inline'>(此二增法續入第五篇中)</span>　簡集智人法　斷事遣不誦戒不誦毗尼者出二法　遣捨正義者出一法　草覆地法<span class='note-inline'>(簡集乃至草覆等五法<span class='corr'>已</span>於滅諍中明)</span>　差往王城結集法　迦葉論法毗尼法　問優波離法毗尼法　優波離答法　問阿難法毗尼法　阿難答法　七百中論法白　差比丘論法白　正論法毗尼法　問一切去上座白　上座答白　行舍羅應有白<span class='note-inline'>(此一法明於第六篇中)</span>。</p>
<p style="margin-left:1em">釋　差往王城結集。乃至阿難答法。此六單白羯磨。按五百結集云。如來涅槃七日<span class='corr'>已</span>。大迦葉知之。領五百比丘。奔詣鶴林。皆欲見佛。未燒舍利。於途次間。聞䟦難陀釋子在眾中語諸比丘言。長老且止莫大憂惱啼哭。我等今者得其解脫。彼在時數數教我等。是應是不應。當作是不當作是。我等今者便得自任。欲作便作欲。不作便不作。大迦葉聞之不悅。乃至鶴林禮佛足時。世尊足還內棺中不現。大迦葉哀歎說偈。遶棺七帀。火不燒自。然大迦葉燒舍利<span class='corr'>已</span>。以先途中所聞因緣。告其大眾。我等今可共論法毗尼。勿令外道以致餘言譏嫌。沙門瞿曇法律若烟。其世尊在時皆共學戒。而今滅後無學戒者。諸長老今可科差比丘多聞智慧是阿羅漢者。結集法藏。故有此六法。</p>
<p style="margin-left:1em">七百中論乃至上座答白。此五單白羯磨。按第四分云。世尊涅槃後百歲。毗舍離城䟦闍子比丘行十事言。是法清淨。佛所聽。謂足食<span class='corr'>已</span>捨威儀。不作餘食法。得二指抄食食<span class='note-inline'>(一)</span>。足食<span class='corr'>已</span>捨威儀。不作餘食法。兩村中間得食<span class='note-inline'>(二)</span>。在寺內得別眾羯磨<span class='note-inline'>(三)</span>。在界內別眾羯磨聽可<span class='note-inline'>(四)</span>。此作是<span class='corr'>已</span>言是本來所作<span class='note-inline'>(此作是<span class='corr'>已</span>者。即指以前非制而制事也。言是本來所作者。猶云從末如此也。以後是相似法)</span><span class='note-inline'>(五)</span>。足食<span class='corr'>已</span>捨威儀。以酥油蜜生酥石蜜酪和一處得食<span class='note-inline'>(六)</span>。得用共宿鹽著食中食<span class='note-inline'>(七)</span>。得飲闍樓羅酒<span class='note-inline'>(八謂黑酒也)</span>。得畜不割截坐具<span class='note-inline'>(九)</span>。得受取金銀<span class='note-inline'>(十)</span>。有耶舍伽那子比丘聞知。不與䟦闍子比丘同行。即往諸國覓如法多聞廣解毗尼智慧上座問之。以證是制非制。得一切去上座。是閻浮提中第一上座。即居第一座。三浮上座居第二上座。離婆多上座居第三上座。沙留上座居第四上座。此四上座阿難皆為和尚。一切去上座知僧事。即作白差次平論。有七百阿羅漢比丘。在毗舍離城集論法毗尼。離婆多上座問。一切去上座答。如是一一檢校。乃至十事皆非法非毗尼非佛所教。各下一籌。復往僧中亦如是檢校。令眾人知。故有此五法。然前六法是大迦葉准例聖制單白羯磨。其後五法是遵效最初結集也。佛世未制。此事今無。故不續入。廣載律藏。請閱自知。</p>
<p style="margin-left:2em;text-indent:-1em">△白二羯磨<span class='note-inline'>(五十七法　此乃開八中之第二科也)</span></p>
<p style="margin-left:1em">作小房法　作大房法　差分臥具法<span class='note-inline'>(<span class='corr'>已</span>上三法續入第十篇中)</span>　差說麤罪法<span class='note-inline'>(續入第九篇中)</span>　二十七還衣法　離衣法　減六年臥具法<span class='note-inline'>(離衣臥具二法。是從僧乞求羯磨開聽者。續入第十篇中)</span>護鉢法<span class='note-inline'>(續入第九篇中)</span>　差教授尼師法<span class='note-inline'>(續入第五篇中)</span>制不往學家法并解<span class='note-inline'>(此二續入第九篇中)</span>　畜眾法<span class='note-inline'>(即與度人法也)</span>　尼差求教授法　尼差自恣人往大僧中法　與外道住法<span class='note-inline'>(此一法續入第三篇中)</span>　結受戒小界法并解　結說戒堂法并解<span class='note-inline'>(此法續入第二篇中)</span>　結大界法并解　結戒場法　結不失衣界法并解　結說戒小界法并解　結二同界法　結一同界法<span class='note-inline'>(一謂法同)</span>結食同法上三并有解<span class='note-inline'>(此三結解續入第二篇中)</span>　與癡狂法并解<span class='note-inline'>(續入第五篇中)</span>　受日法　差受自恣人法　結自恣小界法并解　分四方僧物法　賞看病人法　分亡人輕物法　結庫藏法　差人守藏法<span class='note-inline'>(此結守二法續入第二篇中)</span>　結淨地法并解　差人守功德衣法　付功德衣法<span class='note-inline'>(此差付二法續入第七篇中)</span>　差人懺白衣法<span class='note-inline'>(續入第九篇中)</span>　差人行籌法<span class='note-inline'>(續入第十篇中)</span>　遣信受戒差使尼法<span class='note-inline'>(續入第三篇中)</span>　尼與僧作不禮法并解<span class='note-inline'>(此二法續入第九篇中)</span>　差比丘料理房法　持故房與道俗經營二法<span class='note-inline'>(上三法續入第十篇中)</span>　與覆鉢法　差使告覆鉢家法　解覆鉢法<span class='note-inline'>(上三法續入第九篇中)</span>杖絡囊法。</p>
<p style="margin-left:1em">律文具出如上。應有差分粥。分小食。分佉闍尼<span class='note-inline'>(此五不正食有五種。謂枝葉華果細末食)</span>。差請敷臥具。分浴衣。分衣可取。與差比丘沙彌使。</p>
<p style="margin-left:1em">釋　此差分粥等法。出第四分房舍犍度之末後。於第十篇中續例。</p>
<p style="margin-left:2em;text-indent:-1em">△白四羯磨<span class='note-inline'>(三十八法　此乃開八中之第三科也)</span></p>
<p style="margin-left:1em">諫破僧法　諫助破僧法　諫擯謗法<span class='note-inline'>(擯謗是二法也)</span>諫惡性法<span class='note-inline'>(<span class='corr'>已</span>上五法是僧殘後四用)</span>　諫惡邪法　諫擯惡邪沙彌二法<span class='note-inline'>(<span class='corr'>已</span>上三法是破見單墮中用)</span>　諫隨舉比丘尼法<span class='note-inline'>(此是尼八棄中一也)</span>　諫習近法　諫勸習近住法　諫瞋捨三寶法　諫發諍法<span class='note-inline'>(<span class='corr'>已</span>上四法是尼僧殘後八所用)</span>　諫習近居士子法<span class='note-inline'>(此是比丘尼單墮法用)</span>　式叉學戒法　受具戒法<span class='note-inline'>(此一法僧尼二部受具通攝也)</span>　學悔法<span class='note-inline'>(犯重不覆者開用)</span>　訶責法并解<span class='note-inline'>(喜開諍罵起諍不滅者用)</span>　擯出法並解<span class='note-inline'>(此污他家戒中用)</span>　依止法並解<span class='note-inline'>(癡無所知多犯眾罪者用)</span>　遮不至白衣家法並解<span class='note-inline'>(此法若以下賤言罵淳善居士者用)</span>　不見舉法並解<span class='note-inline'>(犯言不犯應三舉令言罪性用)</span>　不懺法並解<span class='note-inline'>(犯罪令懺答言不懺者用)</span>　不捨法並解<span class='note-inline'>(若起惡見不捨者用)</span>　與覆藏法　本日治法　摩那埵法　出罪法<span class='note-inline'>(<span class='corr'>已</span>上四法僧殘所用)</span>　憶念法　不癡法　罪處所法<span class='note-inline'>(此即覓　內缺滅罪相也　擯法)</span>。</p>
<p style="margin-left:1em">釋　目列三十八種白四羯磨法。除式叉學戒及受具戒法。此二屬成善羯磨。原卷<span class='corr'>已</span>備。餘三十六法盡是治罰羯磨。皆續入第九篇中。義通淨染染淨淨淨染染也。</p>
<p style="margin-left:2em;text-indent:-1em">○二對首羯磨<span class='note-inline'>(略有三十〔六〕　此乃合三中之第二科也)</span></p>
<p style="margin-left:1em">佛言三語受戒<span class='corr'>已</span>。名善作羯磨。說戒法中亦爾。</p>
<p style="margin-left:1em">釋　前集僧法。非眾莫秉。此列對首隨事故。開對首者。謂各共面對同秉法也。初二句引受戒犍度律云。佛初出世。先度陳如等五人為首。乃至百一十人皆是善來比丘。得證阿羅漢果。佛令各各教化諸方。勿二人行。眾奉佛敕遊行說法。時有聞法得信欲受具戒者。諸比丘將詣佛所。未至中途。失本信意。諸比丘以此因緣白佛。佛言汝等就彼。即與出家受具。謂剃髮受三歸也。後制十僧白四受具。諸比丘有疑白佛。云何三歸即是受具。佛言歸依三寶即是出家。三歸竟即是受具。今故云。三語受戒<span class='corr'>已</span>。名善作羯磨也。次句引說戒犍度律云。若一比丘至布薩日。應先淨處及備眾具。若僧數不滿。若二若三各各相向。三語說戒。亦名清淨布薩。故云說戒法中亦爾。</p>
<p style="margin-left:1em">十誦律云。對首心念分衣<span class='corr'>已</span>。名作羯磨。後來比丘不與分。</p>
<p style="margin-left:1em">釋　此復引十誦。廣明對首也。彼律云。有一住處。諸人為夏安居僧故。布施諸衣應分物。雖為夏安居。僧施應分。若一比丘獨安居應受。二比丘三比丘四比丘亦爾。後來比丘不與分<span class='note-inline'>(此是現前僧時物也)</span>。</p>
<p style="margin-left:1em">義分二別。一<span class='corr'>但</span>對首法。二眾法對首法。文通諸部。並如下列。</p>
<p style="margin-left:1em">釋　謂准上所引二律三法之義。名立對首法。非一槩應分為二。若不別曉。機法俱非。</p>
<p style="margin-left:2em;text-indent:-1em">△但對首法<span class='note-inline'>(〔三十一〕　此乃開八中之第四科也)</span></p>
<p style="margin-left:1em">受三衣法並捨　受鉢法並捨　受尼師壇法並捨　受百一衣物法並捨<span class='note-inline'>(後二法讀入第四篇中)</span>　捨請法<span class='note-inline'>(於止持單墮中<span class='corr'>已</span>明)</span>　捨戒法<span class='note-inline'>(於止持初重中<span class='corr'>已</span>明)</span>　受請依止法衣說淨法　鉢說淨法　藥說淨法　受三藥法<span class='note-inline'>(謂非時七日盡形三藥也)</span>　受七日法　安居法　與欲法懺波逸提法　懺提舍尼法　懺偷蘭遮法<span class='note-inline'>(此一法續入第九篇中)</span>　懺重突吉羅法　旨露六聚法<span class='note-inline'>(旨者意同也。露者發露也。謂八品小罪。六聚意同。發露所犯。先須問明。即後文懺從生根本小罪法是也)</span>　露地重罪法<span class='note-inline'>(此乃二不定也。重罪初三。露地次二)</span>　捨僧殘行法　白行人法<span class='note-inline'>(即六夜行日日白法)</span>　白僧殘諸行法<span class='note-inline'>(<span class='corr'>已</span>上三法續入第九篇中)</span>　白入聚法　尼白入僧寺法<span class='note-inline'>(續入第十篇中)</span>　尼請教授法<span class='note-inline'>(續入第五篇中)</span>　作餘食法。</p>
<p style="margin-left:2em;text-indent:-1em">△眾法對首法<span class='note-inline'>(有五　此是開八中之第五科也)</span></p>
<p style="margin-left:1em">捨墮法　說戒法　自恣法　受僧得施法<span class='note-inline'>(續入第五篇中)</span>受亡五眾物法。</p>
<p style="margin-left:1em">釋　一往師家無論所犯輕重。但教彼此相向作禮。求發喜悅。名曰對首懺悔。不思事分成善治罰機開二人三人。皆由罔攻制典失傳作持之故。</p>
<p style="margin-left:2em;text-indent:-1em">○三心念羯磨<span class='note-inline'>(略有十四　此乃合三中之第三科也)</span></p>
<p style="margin-left:1em">義分三別。一但心念法。二對首心念法。三眾法心念法。並通諸部。至文自須。准僧法羯磨。獨四分一律。</p>
<p style="margin-left:1em">釋　心念者。謂發心念境。口自傳情。非謂不言而辦前事。此法正制一人。二三聽者緣開不恒。前對首法中<span class='corr'>已</span>明。文通諸部。至此復云。並通諸部。如是重重引證者。為顯採補殘闕。唯對首心念五十法。末二句明僧法。本律無遺。故弗採補也。</p>
<p style="margin-left:2em;text-indent:-1em">△但心念法<span class='note-inline'>(有三　此是開八中之第六科也)</span></p>
<p style="margin-left:1em">懺輕突吉羅法　六念法　說戒座中發露諸罪法。</p>
<p style="margin-left:2em;text-indent:-1em">△對首心念法<span class='note-inline'>(有七　此乃開八中之第七科也)</span></p>
<p style="margin-left:1em">安居法　說淨法　受藥法　受七日藥法　受持三衣法　捨三衣法　受持鉢法<span class='note-inline'>(此中受二藥鉢三法。續入第四篇中)</span>。</p>
<p style="margin-left:2em;text-indent:-1em">△眾法心念法<span class='note-inline'>(有四　此即開八中之第八科也)</span></p>
<p style="margin-left:1em">說戒法　自恣法　受僧得施法<span class='note-inline'>(續入第八篇中)</span>　受亡五眾衣物法。</p>
<p style="margin-left:2em"><span class='corr'>已</span>前略明緣集。<span class='corr'>已</span>後辯緣成壞。</p>
<p style="margin-left:1em">釋　上句結前所列。合三開八。羯磨之綱目。釋事法兼通等。略明緣集也。下句起後。廣引教相。稱量作法之定制。釋緣通成壞等。以振毛目也。標文分前中後者。為對前一二三之科故。前綱目中列所兼能。此辯緣內能所雙彰。須善味之。</p>
<p style="margin-left:2em;text-indent:-1em">○前明僧法</p>
<p style="margin-left:1em">律中佛言。有四種僧。一者四人僧。除受戒自恣出罪。餘一切羯磨應作。二者五人僧。除中國受戒出罪。三者十人僧。除出罪。四者二十人僧。一切羯磨應作。況復過二十。若少一人。非法非毗尼不成。</p>
<p style="margin-left:1em">釋　上列僧法一百三十四種。未知何等僧作何等法。今故詳明能作之僧及所作之法也。此引第三分中瞻波揵度緣。六羣比丘或一人或二人或三人。舉一人二人三人。或僧舉僧。佛訶責<span class='corr'>已</span>。故有此制。僧者具云僧伽。此翻和合眾。和合有二義。一理和。謂同證無生。二事和。謂戒和同修。見和同解。身和同住。利和同均。口和無諍。意和同悅。四人以下不成僧數。自制白四受具之後。中國定滿十僧。邊國開聽減半。若安居竟。坐草自恣。座中應差二五德人。眾但五人。前後單差。六人同集。一時雙牒凡為僧殘行滿出罪。事重法嚴。眾須二十。是故四人僧。除此三法不得作。餘一百三十一羯磨應作。若五人僧。除中國受具並出罪。餘一百三十二羯磨應作。若十人僧。除出罪。餘一百三十三羯磨應作。若二十人僧。一百三十四種羯磨應作。而況過二十乃至百千人僧。此則多多益善也。須知四種僧應辦之事。如數不足。少一人者。即犯非法非毗尼。作法不成。向下文分十科。總明僧法也。</p>
<p style="margin-left:2em;text-indent:-1em">△一稱量前事</p>
<p style="margin-left:1em">釋　稱者量度也。作持稱量。大約有二。一者應於一事中。稱量人法事三種非。二者應隨一一羯磨。稱量人法事三種緣。若善稱量。則功歸自他。法弘永久。不善稱量。則過責臨眾。事無克成。是故首明稱量。一貫作持。乃律宗之秘要也。</p>
<p style="margin-left:1em">毗尼母論云。事謂人法也。</p>
<p style="margin-left:1em">釋　凡所作辦。人法事三現前。今科目<span class='corr'>但</span>云前事。而隱於人法者。葢事因人起。人能秉法辦事。故引母論。以發其隱。論文云事是人亦謂法也。</p>
<p style="margin-left:1em">律云。稱量比丘及白衣。稱量羯磨及犯事也。</p>
<p style="margin-left:1em">釋　此明一事中。稱量人法事三種非也。凡有事起臨作法時。先當稱量事之輕重。是屬公。是屬私。應云何作法之三種。是成善。是治罰。應云何行人之可否。是同眾。是異眾。應云何集。若論事起。由非其一。斯文獨引增一揵度中。遮不至白衣家一事者。為此事人具僧俗二流三非。稱量明顯故。所取例於餘也。佛言比丘有十法。應與作遮不至白衣家羯磨。一惡說罵白衣家。二方便令白衣家損減。三作無利益。四作無住處。五鬬亂白衣。六於白衣前謗佛。七謗法。八謗僧。九於白衣前作下賤語罵。十如法許白衣而不實。如是十法少多有者。與作羯磨。故云稱量比丘。若白衣有五法。不應與比丘羯磨。一不恭敬父。二不恭敬母。三不恭敬沙門。四不恭敬婆羅門。五所應持者不堅持。若白衣有五法。應與比丘作羯磨<span class='note-inline'>(反上五法是)</span>。故云稱量白衣。若作此羯磨者。集僧<span class='corr'>已</span>為作舉。作舉<span class='corr'>已</span>為作憶念。作憶念<span class='corr'>已</span>與罪。先若不三舉。羯磨不成。故云稱量羯磨。凡所犯事。有見聞疑三根。自言破戒破見破威儀。若無三根不自言犯。不成所犯。故云稱量犯事。此謂一事中稱量三非。餘事准例。</p>
<p style="margin-left:1em">然所為之緣不出三種。謂人法事也。如受戒懺悔差使治擯等。為人故作。如說戒自恣等。為法故作。如結界攝衣淨地庫藏等。為事故作。</p>
<p style="margin-left:1em">釋　此明隨一一羯磨稱量三種緣也。謂所制羯磨既有一百八十四法。作辦之事便有一百八十四種。事緣雖多。不出人法事三之外。其中有羯磨發起因緣屬本羯磨者。有羯磨發起因緣屬他羯磨者。如受戒羯磨。集僧秉四。沙彌即成比丘。懺悔羯磨生慚發露。立誓責心。仍淨差使羯磨具德。堪能僧命。應辦其事。治擯羯磨量情。調伏折攝。改往修新因緣。本是為人發起。故云為人。如說戒羯磨。半月長淨單白。即誦木叉。自恣羯磨。安居期竟。一秉隨次恣舉因緣。本是為法發起。故云為法。此為人法者。皆屬本羯磨也。唯結界發起因緣屬他羯磨。若無他對。何須結界。如結大界戒場。本為眾僧。一切羯磨事起。依託而結。如結攝衣。本為令人離過事故結。如結淨地。本為煑畜飲食事故結。如結庫藏本為貯積物事故結。所以界因有事方結。豈結界即名曰事。故言因緣屬他羯磨也。又文雖分差使為人。莫過以其大槩而論。非一切差使亦爾。於中不無為法事者。此<span class='corr'>但</span>略舉三緣。故末皆以等字攝之。餘諸羯磨後文隨釋自顯。</p>
<p style="margin-left:1em">或具或單。時離時合。並先須量。據使成應法之緣示也。</p>
<p style="margin-left:1em">釋　羯磨雖分人法事三行用。復有具單離合之別。宣祖婆心。訓後而令精持毗尼者。並先量度為據。使成應法之緣。故爾垂示也。或具或單者。指法而言。時離時合者。指人法而言。謂一切羯磨各各用處。有必具必單。或具或單由其施法。隨事有<span class='corr'>已</span>定未定不同。凡一事中用一二三四法。名之為具。唯用一法。名之為單。言定具者。如受比丘具戒。一事中單白有三。白四秉一。如尼在本部受具一事法。同比丘無殊。如五人以上僧自恣。一事中單白有二。白二亦二。如三十捨墮中。除五長及三壞。捨第二十二畜鉢減五綴。更求新鉢。此一事中單白有一。白二有二。餘二十一。每一事中單白有一。白二亦一。如上所具羯磨。必在一番集僧秉宣。決無單作之制。是說<span class='corr'>已</span>定屬具之法也。又受具初集僧秉四法全具。次後略去差教。不須更差壇。壇唯具三法。又本部尼往大僧中受大戒。但具後二。以男女兩異。律無屏問。故缺差喚二法。是為必具中之差別也。如犯十三僧殘。覆則有三白四。無覆有二白四。或覆與無覆。二罪同時發露。此皆隨各犯緣必然。一一單秉。無二可具。是為<span class='corr'>已</span>定單之法也。言未定者。如半月說戒和僧單白。人多則白二。差人單白行籌。或尼請教誡。或曾<span class='corr'>已</span>受差。四三二法同時隨秉。若但四人一白說戒。由人增減。法亦未定。故名或具或單也。復有通單具者。如結解說戒等三小界。以其問答。非具理無雙答。論其一坐結解法。復非單也。若總判具單者。單白羯磨三十九法。如二十七受懺法。行籌法。差教授法。喚入眾法。對眾問法。說戒和法。自恣和法。受功德衣法。此八屬具。餘三十一法屬單也。白二羯磨五十七法。如二十七還衣法。護鉢法。差受自恣人法。賞看病人法。分輕物法。差守付功德衣二法。差人行籌法。此八屬具。餘四十九法屬單也。白四羯磨三十八法。唯受具戒一法屬具。餘皆屬單也。又但對首羯磨三十一法皆屬單也。眾法對首五法如懺捨墮法。及自恣法。人滿四五。則同僧法。人減二三。唯用對首。是故此二亦名或具或單。餘三屬單也。又但心念。對首心念。眾法心念。此三種羯磨共十四法。皆屬單也。以上百八十四種羯磨。或具或單。其間差別。准制如此。而言時離時合者。欲諳其離。先量其合。若昧於合。離從何有。譬俗家父子兄弟同居名合。出外名離。如清淨比丘。一界共住名合。有事遠眾名離。離合是羯磨之名。能離合者。却是比丘謂有羯磨。能使人離。復有羯磨。能使人合。離合因緣各有其時。時有久近。故云時離時合也。然離非一有。令永離有。暫時離有。定期離有。不定期離。及但名離離非離等多種離法。如滅擯羯磨。能使永離。如遣不誦戒毗尼二法。令暫時離。事畢非離。餘法同僧不來別眾。如受日出界。及二篇覆藏等法。離有定期。期滿非離。如擯出等法。由不伏首求解。不得滿眾如舊。此則離無定期。又如解界等法。但名屬離。無界可攝故。又如學悔羯磨。具戒<span class='corr'>已</span>失。非大僧數。法應名離。既聽布薩自恣。學比丘戒。此復非離。乃離而非離也。所言合者。如摩那埵羯磨。雖非別住。尚未出罪。是合而非合。如與出罪解擯等法。皆名屬合。仍同淨眾法食故。是為百八十四種羯磨中時離時合之差別也。</p>
<p style="margin-left:2em;text-indent:-1em">△二法起託處</p>
<p style="margin-left:1em">釋　起者興立也。託者寄託也。謂凡作法必有託處。前<span class='corr'>已</span>詳明稱量。示作法有據。若託處乖制。則法亦難興。故第二復明法起託處。</p>
<p style="margin-left:1em">僧祇律云。非羯磨地。不得受欲行僧事。律中若作羯磨。必先結界。</p>
<p style="margin-left:1em">釋　文引僧祇。謂一切僧伽藍大小不一處無定限。若未結界前。名非羯磨地。不得在中受欲行僧事。非法所託之處。此明遮制也。復引本律。謂一切僧伽藍若作羯磨行僧事者。必先和合白二。聖教縱廣方隅有限。僧居作法託中有緣受欲。無事親臨不得別眾。此明定制也。</p>
<p style="margin-left:1em">然託處有二種。若自然界中。唯結界羯磨一法。自餘僧法。並作法界中。</p>
<p style="margin-left:1em">釋　託處有二者。謂作法界自然界也。葢事因人起。法假人弘。人有行住不定之緣。故作法託處亦不定矣。如作法界。本為住比丘秉法依託而結。倘遘緣出界不能隨。倏爾事起。豈置之不行。名持戒比丘。所以世尊應機立法。復有四種自然界之設。若人乘舟而往。則有擲水約界之法。若從陸路而行。則有六百步中之限。遇聚落則有可分別不可分別之定制。逢蘭若則有有難緣無難緣之邊畔。由不須竪標唱相作法而結。各有<span class='corr'>已</span>定限齊。盡名為自然界。亦名為不作法界。此為行比丘作法依託之處也。若託此自然界中作法者。唯除結界羯磨一法不得作。自餘一切僧法羯磨。並同作法界中秉白無有異也。</p>
<p style="margin-left:1em">若對首心念二法。則通二界。</p>
<p style="margin-left:1em">釋　此明託通法揀也。恐後人疑謂二界中不能別眾作法故。即隨云。若但對首及心念法託處。則通二界。別眾作如法。同眾秉非法。若僧法於二界中。同眾秉如法。別眾作非法。故贅而論之。</p>
<p style="margin-left:2em;text-indent:-1em">△三集僧方法</p>
<p style="margin-left:1em">釋　集者聚也。僧謂四種滿數。上引律證。<span class='corr'>已</span>知託處。有二僧法和集。若無准約。則聚會何憑。故第三復明集僧方法。</p>
<p style="margin-left:1em">律云。佛言當敷座打楗槌盡共集一處。</p>
<p style="margin-left:1em">釋　此引第二分說戒楗度。敷座者。西域僧集。寺無椅櫈。凡欲會聚。年少比丘先淨其處。就地敷具。以待眾座。楗槌者。無正飜譯。至呼召時。自從聲論也。</p>
<p style="margin-left:1em">五分律云。隨有木瓦銅鐵鳴者。令淨人沙彌打之。若無沙彌者。比丘亦得。不得過三通。</p>
<p style="margin-left:1em">釋　復引五分者。以釋楗槌從聲之義。兼明能打之人。鳴者。凡物有聲皆曰鳴。如擊鐘撾鼓敲板扣罄。隨打何物有聲者。即是集僧楗槌也。淨人乃僧伽藍民。恒為僧使。緣從王施。依棲淨眾。故號淨人。沙彌有形法二同。此謂法同。非形同者。雖聽比丘打。是命初夏。非令臘長。以三通為定。不得過者。此明佛制如斯不得越故。越則以違毗尼罪治之。</p>
<p style="margin-left:1em">付法藏傳中。令有長打之法。</p>
<p style="margin-left:1em">釋　此傳四卷。後魏時出。彼中因他請陞座。故令長打。猶今陞堂講法受戒等方丈傳爐座前伐鼓之儀。今所引者。俾知講法。莫用三通集僧。不可長打也。</p>
<p style="margin-left:1em">三千威儀中。具明杵下之數。</p>
<p style="margin-left:1em">釋　上云三通。未言下數。故復明之。此威儀三卷。後漢安世高譯。杵者砧杵也。彼中以五十四下為一通。所云具明者。除集僧三通。若無常時隨打<span class='note-inline'>(即送亡僧也)</span>。若縣官至大火大水賊盜。此四亦隨時打。不定下數。若會沙彌打三下。會優婆塞打二下。呼私兒打一下。言私兒者。揀非王施僧伽藍民。是眾私畜為執勞之行童也。</p>
<p style="margin-left:1em">薩婆多論云。夫集僧楗槌。必有常准。不得互易。</p>
<p style="margin-left:1em">釋　復引斯論者。恐紊杵數。以明僧約。必不可更也。常准者。謂一定之恒規。若通數互易。則集此彼至。信約既失。有誤羯磨。所以增一阿含經云。阿難陞講堂擊槌。槌者是如來之信鼓也。</p>
<p style="margin-left:2em;text-indent:-1em">△四僧集約界</p>
<p style="margin-left:1em">釋　約者期約也。上明作法託界。界總標二。集僧有方。方定楗槌。今詳分界別集。亦不同故。第四復明僧集約界。</p>
<p style="margin-left:1em">夫界有二。若作法界則准三種。謂大界。戒場。小界。若論小界。無外可集。若戒場大界。並須盡唱制限集之。</p>
<p style="margin-left:1em">釋　夫界有二。此句總標。下別釋之。准律則作法界有三。一謂大界。就中復分六種。一單大界。二攝衣大界。三內有戒場大界。四法食二同大界。五法同食別大界。六食同法別大界。第二戒場者。此因大界邊際寬廣眾集疲極聽結。即今受戒公所是也。第三小界者。若論小界。界非恒存。僧不住中。本為眾不同意。暫開作法。更無外來可集。若是戒場及大界者。結時所唱方有。各有齊畔。並須盡此制限內僧集之。唯食同法別大界。若在此作僧法者。此處僧應集。若在彼作僧法者。彼處僧應集。以法別不名別眾。若受僧施。眾應均分。不得別眾。</p>
<p style="margin-left:1em">若自然界則分四別。謂聚落。蘭若。道行。水界。初言聚落。則有二種。若聚落界分不可分別者。准僧祇七樹之量。通計六間六十三步。若無異眾。得成羯磨。</p>
<p style="margin-left:1em">釋　若依律制。自然界則分四別。謂聚落等此標。下釋。聚落者。謂人所聚居。猶村落也。此有二種。若聚落界限博大。不可分別。准僧祇七樹之量為分齊。彼律云。佛在舍衛時。有婆羅門。名生聞。請問世尊云。何種菴婆羅樹。使根莖堅固。枝葉茂盛。華果成就。扶疎生長不相妨礙。佛言。以五肘弓。七弓種一樹。如是種者。能令根莖堅固。乃至不相妨礙。彼聞歡喜作禮而去。有優波離知時。啟白佛言。<span class='corr'>已</span>聞種樹分齊。今復請問。若城邑聚落界分不可知。若作羯磨。應齊幾許。名為善作羯磨。不犯別眾。佛言。齊七樹之量。得作羯磨。雖有異眾相見。而無別眾之罪。故今文云。七樹之量通計六間六十三步。今若准數約之。以五肘弓。七弓一樹。共計四十二弓。一肘一尺八寸。五肘為一弓。每弓九尺。共該三十七丈八尺。此乃西域之弓量也。若較此方。唐時丈田積步之量而言。以六尺為一步。六十三步正合西域七樹之量四十二弓。於此量中。無有異眾。得成羯磨。若此量外。雖有異眾相見。而無別眾之罪。此明不可分別聚落自然界中得作僧法之制也。</p>
<p style="margin-left:1em">若可分別聚落者。准十誦律。盡聚落集之。</p>
<p style="margin-left:1em">釋　可分別者。謂聚落非廣。分齊可知。十誦律云。時諸比丘。於無僧坊聚落中。初作僧坊未結界。爾時界應幾許。佛言。隨聚落界。是僧坊界。諸比丘不應別布薩及僧羯磨。若作者犯。如根本百一羯磨中。佛言。不作法界。若諸比丘在村者。齊墻棚內。並外勢分。應盡集一處。為長淨事。及作隨意。單白白二白四悉皆應作。若不集者。作法不成。得別眾罪。此明可分別自然界中得作僧法之制也。</p>
<p style="margin-left:1em">二言蘭若。亦有二種。若無難者。諸部多云一俱盧舍。按雜寶藏。云五里是也。相傳以此為定。</p>
<p style="margin-left:1em">釋　初二句總標。下文別釋。蘭若亦名阿練若。此飜云空寂。又飜閑寂。以空閑則無諍。乃絕喧幽靜之所也。一者無難蘭若。謂處無惡獸盜賊。出入平安。諸部多云一俱廬舍者。如十誦云。時諸比丘於無聚落空處作僧坊。未結界。爾時界應幾許。佛言。方一拘盧舍。是中諸比丘不應別眾布薩及僧羯磨。翻譯集云。梵語拘盧舍。此云五百弓。又云大牛吼。或云一鼓聲。俱舍論云二里。今按雜寶藏經。云五里。一往譯家相傳以此為定。故所准用。此明無難蘭若自然界中得作僧法也。</p>
<p style="margin-left:1em">若難事蘭若。如善見論云。七槃陀之量。相去五十八步四尺八寸。得作羯磨。</p>
<p style="margin-left:1em">釋　難事蘭若者。謂處多獸賊。道路恐怖。不得例無難蘭若之界。此界如善見論所明。梵語槃陀。此云二十八肘。七槃陀之量共計一百九十六肘。每肘一尺八寸。共該三十五丈二尺八寸。每步六尺。以三十五丈二尺八寸。不滿五十九步。故云五十八步四尺八寸也。於此量中。得作布薩羯磨。此明有難蘭若自然界中得作僧法也。</p>
<p style="margin-left:1em">三明道行界。准薩婆多十誦律。縱廣六百步。</p>
<p style="margin-left:1em">釋　道行界者。准十誦律。有二因緣開聽。一為布薩日。二為自恣日。諸比丘同道行。不及至僧中故。令方便在道結界。布薩自恣。東西曰廣。南北曰縱。方圓六百步。每步六尺。共計三百六十丈。於此量中。得作布薩自恣。按五百問。結道行界時。須斷兩頭行人。除去取水地及田處所。彼乃俗人往來處。若窮路無人行。不可為相以不知也。若斷路有人車行。雖斷三四村。亦可為相。此明道行自然界中得作僧法也。</p>
<p style="margin-left:1em">四明水界。如五分律。船上眾中。有力人以水若砂。四面擲所及處。</p>
<p style="margin-left:1em">釋　五分律云。諸比丘同船行。遇布薩日。欲說戒故。聽船內說戒。令就淺水泊船<span class='corr'>已</span>定。眾中命一有力比丘。出立船頭。以水四面灑擲。隨水所至之處為界。餘者在內。隨觀四方。若擲砂亦爾。此明水行自然界中得作法僧法也。</p>
<p style="margin-left:1em">此之六相。皆謂身面所向方隅齊限之內。集僧無人。方可應法也。</p>
<p style="margin-left:1em">釋　此文結上。謂上所明六種自然界相。不同唱相立標。作法界之邊畔也。皆以彼時身面所向方隅。為界相故。盡此內集僧布薩自恣。若一人不集。則布薩及自恣不成。無人方可應法也。</p>
<p style="margin-left:2em;text-indent:-1em">△五應法和合</p>
<p style="margin-left:1em">釋　上云僧集約界。唯戒場大界盡集。若集而不和。仍同別眾。故第五復明應法和合也。</p>
<p style="margin-left:1em">律云。應來者來。應與欲者與欲來。現前得呵人不呵。是名和合。反上三。成別眾者爾。</p>
<p style="margin-left:1em">釋　此引第三分呵責揵度。謂界內楗槌一鳴。同居聞聲即至。乃名如法。應僧前事。初句謂身心俱集者。次句謂身有事緣開心集者。第三句身心現前。縱得呵人。而意悅忍可。默然不呵。是名和合。反上三種則成別眾者爾。</p>
</div>
<p class='juan'>毗尼作持續釋卷第一</p>
<div class='div-w'>
<p class='h2'>音義</p>
<div class='div-note'>凡例<p style="margin-left:1em">凡者大槩也。例者比例也。左傳序云。發凡而起例。</p>
斂<p style="margin-left:1em">廉上聲。收也。聚也。</p>
討<p style="margin-left:1em">尋也。</p>
逭<p style="margin-left:1em">迯也。</p>
浩<p style="margin-left:1em">浩浩大水貌。況文言之深廣也。</p>
贅<p style="margin-left:1em">附贅也。</p>
秉御<p style="margin-left:1em">謂頒宣佛制。如宣人王之旨也。</p>
委<p style="margin-left:1em">謂原委。原泉所出也。委流所聚也。</p>
研<p style="margin-left:1em">窮究也。</p>
校讎<p style="margin-left:1em">兩本相對。覆校如仇也。</p>
窺<p style="margin-left:1em">小視也。</p>
搜<p style="margin-left:1em">求也。索也。</p>
足<p style="margin-left:1em">滿也。無欠也。</p>
遂<p style="margin-left:1em">隨去聲。就也。因也。</p>
博應聖凡<p style="margin-left:1em">搏者普也。羯磨是法王嚴制。普被僧徒。縱是無漏聖僧。殘質未謝。或菩薩示跡僧倫。莫不欽遵。無敢違者。</p>
禪<p style="margin-left:1em">蟬去聲。傳與也。</p>
輦<p style="margin-left:1em">連上聲。步挽車。</p>
轂<p style="margin-left:1em">音谷。轂者車輪之正中。而幅之所凑也。</p>
諱<p style="margin-left:1em">生曰名。死曰諱。</p>
孕<p style="margin-left:1em">音胤。懷姙也。</p>
頵<p style="margin-left:1em">音均。</p>
諡<p style="margin-left:1em">音示。行之跡也。讄行立號。以易其名也。自周公始。古者卿大夫歿。則君命有司累其功德。為文以表之。謂曰讄行之諡。故唐懿宗欽祖之德。諡號澄照律師。塔名淨光也。讄同誄。音磊。</p>
鶴林<p style="margin-left:1em">世尊於拘尸城娑羅林間。入般涅槃。林木皆白。故稱鶴林也。</p>
初度陳如等百一十人<p style="margin-left:1em">謂陳如等五人。耶輸伽並友五十人。波羅柰國同婚姻者五十人出家。此乃世間最初之一百一十僧寶。俱證阿羅漢果者。</p>
幾<p style="margin-left:1em">尚也。</p>
</div>
<div class='div-note'>序　五住煩惱<p style="margin-left:1em">一一切見住地惑。即三界分別見惑。謂諸眾生由意根對法塵分別。起諸邪見。住著三界。</p>
<p style="margin-left:1em">二欲愛住地惑。即欲界思惑。謂諸眾生由五根對五塵境。起貪愛心。而於欲界住著生死。</p>
<p style="margin-left:1em">三色愛住地惑。即色界思惑。由諸眾生不了此惑。住著禪定。不能出離。</p>
<p style="margin-left:1em">四有愛住地惑。即無色界思惑。由諸眾生不了此惑。住於禪定。不能出離。</p>
<p style="margin-left:1em">五無明住地惑。即根本無明惑。謂聲聞緣覺未了此惑。沉滯真空。住方便土。方便土者。謂修方便道。斷見思惑。所居之土也。大乘菩薩方能除斷。由餘惑未盡。住實報土。實報土者。稱實感報也。故明無明住地。若總而言之。則三界見惑為一住。三界思惑為三住。根本無明為一住。故云五住。</p>
二死<p style="margin-left:1em">一分段生死。分即分限。段即形段。謂六道眾生隨其業力。所感果報。身則有長有短。命則有壽有夭。而皆流轉生死。故名分段生死。</p>
<p style="margin-left:1em">二變易生死。謂聲聞緣覺菩薩。雖離三界內分段生死。而有方便等土變易生死。如初住為因。後位為果。又後位為因。後後位為果。以其因移果易故。名變易生死。</p>
三身<p style="margin-left:1em">身即聚集之義。聚集諸法而成身也。</p>
<p style="margin-left:1em">一理法聚即法身。謂始從初住顯出法性之理。乃至妙覺極果理聚方圓。是理法聚名法身佛。</p>
<p style="margin-left:1em">二智法聚即報身。謂始從初住。終至妙覺極果。智聚方圓由智契理。報得此身。是智法聚名報身佛。</p>
<p style="margin-left:1em">三功德法聚即應身。謂始從初住。終至妙覺極果。功德聚方圓。故能隨機應現。種種說法。度諸眾生。是功德聚名應身也。</p>
汪洋<p style="margin-left:1em">浩瀚深廣也。</p>
浥潤<p style="margin-left:1em">上音邑。溼潤也。</p>
溢<p style="margin-left:1em">盈滿也。</p>
濫觴<p style="margin-left:1em">上音爛。下音商。謂泉始流不過杯水泛濫。而漸至橫流也。</p>
碩<p style="margin-left:1em">音石。大也。</p>
</div></div></div>
</div><!-- end of div[@id='body'] -->
</body></html>