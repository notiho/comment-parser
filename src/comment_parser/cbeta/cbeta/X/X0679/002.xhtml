<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>梵網菩薩戒經義疏發隱</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<a id='mulu5' />
<p class='juan'>梵網經心地品菩薩戒義疏發隱卷第二</p><p class="byline">姚秦三藏法師　鳩摩羅什　譯</p><p class="byline">陳隋天台　智者大師　疏</p><p class="byline">明雲棲寺沙門　<span class='corr'>袾</span>宏　發隱</p>
<div class='div-commentary'><p style="margin-left:1em">○二正解經文<span class='note-inline'>(三)</span>　初重釋題。二標譯人。三解經義。</p>
<p style="margin-left:1em">○初重釋題。</p>
<p style="margin-left:1em">此經題名梵網。上卷文言佛觀大梵天王因陀羅網。千重文綵。不相障閡。為說無量世界猶如網目。一一世界各各不同。諸佛教門亦復如是。莊嚴梵身。無所障閡。從譬立名。總喻一部所證。參差不同。如梵王網也。品名菩薩心地者。亦是譬名。品內所明大士要用。如人身之有心。能總萬事。能生勝果。為大士所依。義言如地也。</p>
<p style="margin-left:1em">發隱。重釋者何。前中大部別本之意居多。梵網心地之意未悉。故重釋也。梵網者。以喻得名。因陀羅者。此云天帝。又云天赤珠。今兼用之。言大梵天王赤珠羅網。紅光互射。寶色交輝。文彩千重。不相障閡也。引此以明十方世界安立無量。亦復如是。十方諸佛教門施設無量。亦復如是。十方諸菩薩依教修證。參差無量。亦復如是。莊嚴梵身者。諸佛本源清淨心體名曰梵身。列之為無量世界。開之為無量教門。化導之為無量修證。所以莊嚴此身。猶梵王之以珠網為華飾也。心地者。亦喻。言人身百骸並集。必有主宰之心。菩薩眾德交修。必有要妙之用。要用者。即本源心體戒也。萬事因之統總。猶地之承載一切也。勝果因之發生。猶地之長養一切也。經名梵網品名心地者以此。</p>
<p style="margin-left:1em">○二標譯人。</p>
</div>
<div class='div-orig'><p>姚秦三藏法師鳩摩羅什譯</p>
</div>
<div class='div-commentary'><p style="margin-left:1em">發隱。姚秦與陳隋異。上姓下國。別符秦也。</p>
<p style="margin-left:1em">○三解經義<span class='note-inline'>(二)</span>　初一經首序。二三分列科。</p>
<p style="margin-left:1em">發隱。自爾時盧舍那佛。至本源自性清淨。此長行一段經文。原本無科。一本有科。以經後載澤山咸法師數語。人遂疑咸師所科。今就其科稍為更定。所以然者。諸經入文即屬序正流通。此經疏主判偈文方為序分。則首列長行無可安頓。或疏本原無。或傳寫脫失。未可知也。而詳上下文義。似長行是序。偈乃重宣耳。茲不改天台舊文。<span class='corr'>但</span>并以長行作序。兩無妨礙。理或通焉。至於疏之。或缺或略者。仍為補釋。補釋經文。則發經之未疏。補釋疏文。則發疏之未鈔。故名發隱。隱者含而未露。特為發揮而<span class='corr'>已</span>。非敢曰有所加也。</p>
<p style="margin-left:1em">○初一經首序<span class='note-inline'>(二)</span>　初總陳廣略。二別明真化。</p>
<p style="margin-left:1em">○初總陳廣略<span class='note-inline'>(二)</span>　初正明。二顯證。</p>
<p style="margin-left:1em">○初正明。</p>
</div>
<div class='div-orig'><p>爾時盧舍那佛。為此大眾。略開百千恒河沙不可說法門中心地。如手頭許。</p>
</div>
<div class='div-commentary'><p style="margin-left:1em">盧舍那者。寶梁經翻為淨滿。以諸患都盡。故稱為淨。眾德悉圓。名為滿也。</p>
<p style="margin-left:1em">發隱。諸患盡則無妄不消。止惡果也。眾德圓則無美不集。行善果也。此大眾者。指千華上佛也。恒沙無盡。毛頭至微。於無窮盡之法門。開一絲毫之心地。廣中舉略。似拈撮土於泰山。用一滴於滄海。以少況多。極言法門之廣大也。</p>
<p style="margin-left:1em">○二顯證。</p>
</div>
<div class='div-orig'><p>是過去一切佛<span class='corr'>已</span>說。未來佛當說。現在佛今說。三世菩薩<span class='corr'>已</span>學當學今學。</p>
</div>
<div class='div-commentary'><p style="margin-left:1em">發隱。承上今所說法雖云少分。實三世如來所同說。三世菩薩所同學也。萬聖傳無異辭。千賢受無二法。可勿遵歟。</p>
<p style="margin-left:1em">○二別明真化<span class='note-inline'>(二)</span>　初明真佛垂勅。二明化佛傳通。</p>
<p style="margin-left:1em">○初明真佛垂勅<span class='note-inline'>(二)</span>　初舉自修證。二令轉誨人。</p>
<p style="margin-left:1em">○初舉自修證。</p>
</div>
<div class='div-orig'><p>我<span class='corr'>已</span>百劫修行是心地。號吾為盧舍那。</p>
</div>
<div class='div-commentary'><p style="margin-left:1em">發隱。先表此心地法門乃自<span class='corr'>己已</span>試之成法。明可信也。</p>
<p style="margin-left:1em">○二令轉誨人<span class='note-inline'>(二)</span>　初略標。二廣述。</p>
<p style="margin-left:1em">○初略標。</p>
</div>
<div class='div-orig'><p>汝諸佛轉我所說。與一切眾生開心地道。</p>
</div>
<div class='div-commentary'><p style="margin-left:1em">發隱。轉者。傳佛語而及眾生。上承而下布之謂也。開心地道者。本來心地。平直虗通。無始妄情。壅塞滯礙。制之以戒。則壅去礙除。蕩然平直。而廓爾虗通矣。植立眾德。荷負眾生。皆繇是起。喻如地也。此一經之要旨也。問。攝心為戒。云何名開。答。小乘之戒。僅收攝而自守。大乘之戒。兼開通而利生。故攝之義狹。開之義廣也。</p>
<p style="margin-left:1em">○二廣述。</p>
</div>
<div class='div-orig'><p>爾時蓮華臺藏世界。赫赫天光師子座上盧舍那佛放光。光告千華上佛。持我心地法門品而去。復轉為千百億釋迦。及一切眾生。次第說我上心地法門品。汝等受持讀誦。一心而行。</p>
</div>
<div class='div-commentary'><p style="margin-left:1em">釋迦牟尼者。瑞應經譯為能儒。亦云能仁。又能忍。亦直林。牟尼者。身口意。或云度沃焦。此是異說。華嚴名號品或名盧舍。或名釋迦。今明不一不異。機緣宜開耳。</p>
<p style="margin-left:1em">發隱。蓮華臺藏者。華藏世界也。光告者。華嚴雲臺等皆說法也。千百億者。西域億有四種。十萬百萬千萬萬萬。今千百億。謂千華上百億。取千萬為億。稱大千之數也。轉為連下句。言兼為諸佛眾生也。儒者和柔。仁者慈慧。忍者容耐。直林者。住直樹林。以林為姓。又林者生長也。皆釋迦義。身口意者。三業寂靜也。是牟尼義。度沃焦者。焦石乾眾水而不溢。喻凡夫渴五欲而無厭。今能度之。兼釋迦牟尼義也。約華嚴。則舍那即是釋迦。分勝劣故非一。融本迹故非異。今乃逐機隨緣。在化度門理應開耳。</p>
<p style="margin-left:1em">○二明化佛傳通<span class='note-inline'>(二)</span>　初總舉諸界多佛。二別顯此界一佛。</p>
<p style="margin-left:1em">○初總舉諸界多佛<span class='note-inline'>(二)</span>　初惟明一界。二辨說餘類。</p>
<p style="margin-left:1em">○初惟明一界<span class='note-inline'>(三)</span>　初受法將辭。二旋皈本界。三遵勅利生。</p>
<p style="margin-left:1em">○初受法將辭。</p>
</div>
<div class='div-orig'><p>爾時千華上佛。千百億釋迦。從蓮華臺藏世界赫赫師子座起。各各辭退。舉身放不可思議光。光皆化無量佛。一時以無量青黃亦白華供養盧舍那佛。受持上說心地法門品竟。</p>
</div>
<div class='div-commentary'><p style="margin-left:1em">發隱。千佛化為千百億。千百億復化無量。表心地戒法出生無窮盡也。身放光。光化佛者。表法身具無量智慧。所化之佛皆佛慧也。以無量妙華供佛者。表無量妙法從舍那心地中出。今還以妙華供本佛。表還以妙法嚴本性也。</p>
<p style="margin-left:1em">○二旋歸本界。</p>
</div>
<div class='div-orig'><p>各各從此蓮華臺藏世界而沒。沒<span class='corr'>已</span>。入體性虗空華光三昧。還本源世界閻浮提菩提樹下。</p>
</div>
<div class='div-commentary'><p style="margin-left:1em">發隱。體性三昧者。體性繇來本空。華光任運自現。如太虗遼闊。雲霰日月。走飛草木。萬類紛紜。起滅隱顯。並行不悖。故佛於此定或入或出。隨心自在也。</p>
<p style="margin-left:1em">○三遵勅利生<span class='note-inline'>(二)</span>　初出三昧。二說法門。</p>
<p style="margin-left:1em">○初出三昧。</p>
</div>
<div class='div-orig'><p>從體性虗空華光三昧出。</p>
</div>
<div class='div-commentary'><p style="margin-left:1em">發隱。承上入。今言出也。</p>
<p style="margin-left:1em">○二說法門。</p>
</div>
<div class='div-orig'><p>出<span class='corr'>已</span>。方坐金剛千光王座。及妙光堂說十世界海。復從座起。至帝釋宮說十住。復從座起。至燄天中說十行。復從座起。至第四天說十迴向。復從座起。至化樂天說十禪定。復從座起。至他化天說十地。復至一禪中說十金剛。復至二禪中說十忍。復至三禪中說十願。復至四禪中摩醯首羅天王宮。說我本源蓮華臺藏世界盧舍那佛所說心地法門品。</p>
</div>
<div class='div-commentary'><p style="margin-left:1em">釋迦在第四禪摩醯首羅宮說此心地品。尋文始末。有千釋迦。與千百億釋迦。各接有緣。皆至舍那所受菩薩戒藏。然後各坐道場。示成正覺。覆述說法凡有十處。一在妙光堂說十世界海。二在帝釋宮說十住。三在夜摩宮說十行。四在兜率陀天說十迴向。五在化樂天說十禪定。六在他化天說十地。七在初禪說十金剛。八在二禪說十忍。九在三禪說十願。十在四禪說心地品。第十會。總更說前三十心十地。皆約無相義為解。</p>
<p style="margin-left:1em">發隱。此明釋迦千百億身。皆先於舍那前受戒。乃於十處說法。而此心地法門在最後說者。表萬法至心而極也。皆約無相者。上來歷陳名相。恐人執相昧心。故明相本自空。因緣故有。即相無相也。</p>
<p style="margin-left:1em">○二辨說餘類。</p>
</div>
<div class='div-orig'><p>其餘千百億釋迦亦復如是。無二無別。如賢劫品中說。</p>
</div>
<div class='div-commentary'><p style="margin-left:1em">發隱。一百億世界佛如是覆述說法。推而例之。千百億皆然也。賢劫品見大本。後倣此。</p>
<p style="margin-left:1em">○二別顯此界一佛<span class='note-inline'>(四)</span>　初天上降魔。二人間利物。三普勸受持。四重說標結。</p>
<p style="margin-left:1em">○初天上降魔。</p>
</div>
<div class='div-orig'><p>爾時釋迦牟尼佛。從初現蓮華臺藏世界東方來入天王宮中。說魔受化經<span class='corr'>已</span>。</p>
</div>
<div class='div-commentary'><p style="margin-left:1em">發隱。前所說法徧指諸世界之一佛。今所說法。專指此世界之一佛。故語似重復。而實不濫。東方者。言此界當華藏中東也。問。魔受化經。與梵網同在天宮說。何一傳一泯。答。魔是一期嬈亂。受化即休。戒乃千佛流通。傳應無盡。一傳一泯。無足異也。</p>
<p style="margin-left:1em">○二人間利物<span class='note-inline'>(三)</span>　初下生成道。二傳法利生。三生所獲益。</p>
<p style="margin-left:1em">○初下生成道。</p>
</div>
<div class='div-orig'><p>下生南閻浮提迦夷羅國。母名摩耶。父字白淨。吾名悉達。七歲出家。三十成道。號吾為釋迦牟尼佛。</p>
</div>
<div class='div-commentary'><p style="margin-left:1em">發隱。此敘釋迦下生之世界國邑。父母姓氏。出家修道。成佛度生之大略也。下生者。佛本行集經云。護明菩薩住兜率天。滿四千歲。為彼諸天顯示法相。又以天眼觀察下界。見其造業。受苦逼惱。為欲拔濟安樂。教化眾生。下生人間。出家成道。故下生也。閻浮提。此云勝金。河出金沙。樹流金汁。南天下也。四天下中惟此有三事勝。故佛出南洲也。迦夷羅。此云黃髮。昔有黃色仙人於此修道。大千世界此為最中。故佛於南洲生迦夷也。摩耶。此云大幻。以大幻術母諸佛也。白淨。梵語閱頭檀也。悉達。此云頓吉。亦云一切義成。生而吉祥。萬善畢具也。七歲三十。義極難辨。夫十九離宮。六年苦行。娶妃在室。生子羅云。今古共傳。經律具載。茲曰七歲出家。則童幻未應納配。三十成道。則苦行過歷多年。按普集經亦說三十成道。或謂苦行之後。尚有五年遊歷。正合三十。而因果經稱牧女獻糜。莊嚴經載諸天奉浴。皆即在六年之後。未見有遊歷之文。且本行云八歲而學書論。普曜云長大而觀耕犁。則知七歲出家尤為不順也。又未曾有因緣經云。佛遣目連度羅睺羅。耶輸答曰。如來為太子時。取我為妻。未滿九年。逃入山澤。六年成佛。今復來求我子出家。抑何酷也。則十九出家亦復不合。不止是耳。只如生時亦復多說。有云夏桀時者。有云商末時者。有云周昭王穆王平王桓王惠王等者。即如宣律師之問天人。終亦遷就不定。劉德威之咨琳老。止得誕滅二時。夫以大藏經譜文各稍殊。而疏主於斯又無明釋。或謂大聖示現。何有常規。現相差殊。無足疑者。不知既<span class='corr'>已</span>現同凡身。烏容變幻不一。大千界內。同日出家。百億國中。一時成佛。曾少異耶。當知此文或傳寫之訛耳。問。若云訛者。則昔賢何以因仍。天台曾不改定。答。古人慎重闕疑。不敢輕舉。使人人恣意筆削。不出百年。古聖經律全脫舊模矣。五十學易。不敢更文。而微意陳諸解註。八十雜華。不敢增數。而普賢號曰別行者此也。然則竟誰從乎。約事。則十九六年。於事為近。吾從眾約見則機不一。見佛出家成道亦不一。吾從機。</p>
<p style="margin-left:1em">○二傳法利生<span class='note-inline'>(二)</span>　初應機垂化。二大願重來。</p>
<p style="margin-left:1em">○初應機垂化<span class='note-inline'>(二)</span>　初橫指處會。二豎明往復。</p>
<p style="margin-left:1em">○初橫指處會。</p>
</div>
<div class='div-orig'><p>於寂滅道場。坐金剛華光王座。乃至摩醯首羅天王宮。其中次第十住處所說。時佛觀諸大梵天王網羅幢。因為說無量世界猶如網孔。一一世界各各不同。別異無量。佛教門亦復如是。</p>
</div>
<div class='div-commentary'><p style="margin-left:1em">釋迦從初蓮華藏世界。入天宮。下閻浮提成道。號釋迦。始於道場說法。乃至十處。</p>
<p style="margin-left:1em">發隱。此明次第周徧。說法教化。一佛與前多佛同也。十住非十住法。乃所住十處也。觀諸梵網者。正經所繇名。觀梵網萬目重重。各異無量。因知佛世界亦如是各異無量也。因知佛教化亦如是各異無量也。千百億國。有千百億釋迦宣揚佛化。故名梵網也。</p>
<p style="margin-left:1em">○二豎明往復。</p>
</div>
<div class='div-orig'><p>吾今來此世界八千返。為此娑婆世界坐金剛華光王座。乃至摩醯首羅天王宮。為是中一切大眾略開心地法門竟。</p>
</div>
<div class='div-commentary'><p style="margin-left:1em">發隱。金剛座者。三世諸佛坐斯成道。無少變壞。即實相心地也。為此者。乃為此界眾生坐道場成正覺弘法化也。此是總說一代時教。摩醯宮中。為是中大眾。則正說此心地戒也。嗟惟世尊之為眾生也。悲願弘深。度化無盡。追思返此。歷數八千。且人臣覲君咫尺。尚有常期。明主巡狩國中。猶稽年載。今乃經世界之無量。勞往返於萬迴。不為自求。憫我等故。云何我等覩此大恩。恬不知報。良可嗟夫。</p>
<p style="margin-left:1em">○二大願重來。</p>
</div>
<div class='div-orig'><p>復從天王宮。下至閻浮提菩提樹下。為此地上一切眾生凡夫癡暗之人。說我本盧舍那佛心地中。初發心中常所誦一戒。光明金剛寶戒。是一切佛本源。一切菩薩本源。佛性種子。一切眾生皆有佛性。一切意識色心。是情是心。皆入佛性戒中。</p>
</div>
<div class='div-commentary'><p style="margin-left:1em">復從天宮下至菩提樹下。為此眾生說盧舍那初發心所誦戒。即是十重四十八輕。華嚴所說。文來未盡。止有七處八會。多道不起本座。不道在化樂天說法。而此經多道座起復至餘處。在化樂天說十禪定。又諸地多不相應。前後席或復同異。良繇聖迹難思隨機異說耳。於三教中即是頓教。明佛性常住一乘妙旨。所被之人惟為大士。不為二乘。華嚴云。二乘在座。不知不覺。以大士階位非二乘所行。制戒輕重非小乘所學。大小乘戒。制法不同。菩薩一時頓制五十八事。聲聞待犯。隨犯隨結。理論關機宜。事論凡有三義。一大士深信。頓聞不逆。聲聞淺信。頓聞則不受。二者大士不恒侍左右。無有隨事隨白。故一時頓制。聲聞恒得隨侍。可有小欲白佛。故待犯方制。三者梵網所制。起盧舍那為妙海王子受菩薩戒。爾時諸大士法須說此五十八種。故一時頓制也。</p>
<p style="margin-left:1em">發隱。初發心者。三世諸佛皆先受菩薩戒為初因也。一戒猶言此戒。又此戒是最上第一戒也。故疏云即是十重等。光明金剛寶戒者。讚此一戒破黑暗如光明。碎煩惱如金剛。具足法財功德如寶也。如來果海。此戒為本源也。菩薩因地。亦此戒為本源也。佛性種子者。言此戒是佛性德戒。而佛性乃眾生悉具。則此戒不獨如來菩薩本源。亦一切眾生從菩薩因至如來果之木源也。意識色心而等之以一切。蓋言不論是情是心。皆入佛性戒中。正明眾生皆有佛性也。佛性云戒者。此戒為佛性種子故也。華嚴不動而徧周。此經起座而次歷。地不相應者。如化樂不證。前後異席者。如定地參差。莫因小殊。輙生疑議。當知圓融行布。妙用隨宜。時實時權。神機罔測。信受而<span class='corr'>已</span>。三教中頓者。此戒惟明佛性。專顯一乘。依此戒修。超越小果。所謂眾生受佛戒。即入諸佛位。故名頓也。言三教者。光統三教。曰漸頓圓。南中三教。曰漸頓不定。然天台自有化儀四教。今言三者。名同南中而義異也。理論事論者。據理本無分別。自關本人具大機宜耳。據事則多種差別。故有三義也。一信有深淺故。二隨有久暫故。三受法本然故。小欲白佛者。小事欲白佛即得。以常隨故也。起盧舍那者。此戒起舍那授妙海。而菩薩戒法五十八篇一時頓說。古制應爾。不可變也。問。座起不起雖殊。皆明釋迦應身說法。但華嚴言釋迦以境本定身現起舍那。此經言舍那說。釋迦受。則先有舍那。後授釋迦。舍那又非釋迦現起者矣。二說差異。云何會通。答。釋迦證清淨法身。及報應身。而法身無形。報身有象。故現起舍那說此戒法。復以應身流布無盡。是知據迹。則華嚴乃釋迦現起舍那。梵網又舍那授法釋迦。原本。則釋迦舍那雖交相現授。而法身則本自常定。未嘗動也。要之佛證三身。非三非一。常一常三。可後可先。誰先誰後。不可思議者也。何言其異。</p>
<p style="margin-left:1em">○三生所獲益。</p>
</div>
<div class='div-orig'><p>當當常有因故。當當常住法身。</p>
</div>
<div class='div-commentary'><p style="margin-left:1em">發隱。承上佛為眾生說此戒法。當有何益。當常有因。當常住法身也。蓋此戒既佛性種子故受之者當永為成佛正因。不墮邪因也。當永住於清淨法身。不為色身諸欲所染也。重言當者。決當獲如是大益也。</p>
<p style="margin-left:1em">○三普勸受持。</p>
</div>
<div class='div-orig'><p>如是十波羅提木叉出於世界。是法戒。是三世一切眾生頂戴受持。</p>
</div>
<div class='div-commentary'><p style="margin-left:1em">發隱。專言十重。舉重以攝輕也。出於世界者。世所難值而今出焉。宜生慶幸。母空過也。法戒者。此戒既佛性種子。是乃眾生法則之戒。故當頂戴受持。頂戴。尊之至也。受持。執之固也。</p>
<p style="margin-left:1em">○四重說標結。</p>
</div>
<div class='div-orig'><p>吾今當為此大眾。重說無盡藏戒品。是一切眾生戒本源自性清淨。</p>
</div>
<div class='div-commentary'><p style="margin-left:1em">梵網大本一百一十二卷。六十一品。惟第十菩薩心地品。什師誦出。上下兩卷。上序菩薩階位。下明菩薩戒法。從大本出。序及流通皆缺。即別部外稱菩薩戒經。</p>
<p style="margin-left:1em">發隱。重說者。戒為道本。不厭頻宣。故諸佛半月自誦。宣公十遍為期。今之重說。未為多也。無盡藏者。此戒含攝無盡。廣之則無量戒法皆具足也。一切眾生戒者。此戒上傳千佛。下被羣生。僧俗同歸。鬼畜得與。非如聲聞戒之局也。本源自性者。此戒是佛菩薩之本源。本源者。即一切眾生同然之自性也。性本清淨。無有汙染。此戒乃復其本淨之體。非有加於自性之外也。疏舉大本者。以經說無盡戒品。因明此戒是梵網經多品中之一品。又一品中之下卷。例法華普門華嚴行願之類是也。既從大本單出另行。則序正流通自備大本。今亦科三分者。細析之。亦自成首尾故也。</p>
<p style="margin-left:1em">○二三分列科<span class='note-inline'>(二)</span>　初約義分科。二隨科釋義。</p>
<p style="margin-left:1em">○初約義分科。</p>
<p style="margin-left:1em">就文為三。從初偈長行。訖清淨者為序。次十重。訖現在菩薩今誦為正說。餘盡卷為勸說流通也。就序中。初偈明舍那發起。長行明釋迦勸發。偈中大意。四戒三勸。四戒者。一舍那戒。二釋迦戒。三菩薩戒。四眾生戒。舍那為本。傳授釋迦為迹。釋迦得此戒復授諸菩薩。諸菩薩得此戒復傳授凡夫眾生也。三勸者。一勸受。二勸持。三勸誦。此四品戒。得之有繇。根本冥傳。自下授作佛記。所以勸凡夫受。既受須持。既持須誦。欲使相傳不斷也。一言三序是三佛各說。二言初序是舍那自說。餘二是此土釋迦說。今言三序悉是此土釋迦說。雜有經家之辭。</p>
<p style="margin-left:1em">發隱。此總明大科。後乃細列。舍那本。釋迦迹。展轉相傳。則本迹遞互無盡也。勸凡夫者。此戒根本則上傳千聖。授記則下及凡夫故也。夫既受須持。既持須誦。而半月誦戒。千載不行。我何人斯。毅然舉復於久湮之後。譬諸蜻蛉捧柱。而欲救殿閣之將頹。蟭螟引繩。而欲活艨艟之在涸。所賴有力大人共為維持云爾。三序者。偈中三科。初明舍那授釋迦。二明釋迦授諸菩薩。諸菩薩授眾生。三明勸信受持是也。三佛者舍那千華百億也。今從第三說者。以釋迦即舍那也。中間敘事。是經家之辭耳。</p>
<p style="margin-left:1em">○二隨科釋義<span class='note-inline'>(三)</span>　初序分。二正宗分。三流通分。</p>
<p style="margin-left:1em">○初序分<span class='note-inline'>(二)</span>　初明舍那發起。二明釋迦勸發。</p>
<p style="margin-left:1em">○初舍那發起<span class='note-inline'>(三)</span>　初舍那始授。二釋迦轉授。三勸信受持。</p>
<p style="margin-left:1em">○初舍那始授<span class='note-inline'>(二)</span>　初明本迹。二明人法。</p>
<p style="margin-left:1em">○初明本迹<span class='note-inline'>(三)</span>　初舍那本身。二釋迦迹佛。三總結本迹。</p>
<p style="margin-left:1em">○初舍那本身。</p>
</div>
<div class='div-orig'><p class="lg-abnormal"><div class='lg-row'>我今盧舍那　方坐蓮華臺</div>
</p></div>
<div class='div-commentary'><p style="margin-left:1em">上句明舍那本身。下句明舍那本土。此即依正兩報。佛身四種。一謂法身。二謂真應。三謂法報應。毗盧徧耀正法為身。舍那行滿報果為身。釋迦應迹赴感為身也。舍光攝論名法應化。若更四身者。應身受純陀供。化身受大眾供。我今者。八自在我也。舍那者。無明塵垢永盡。智慧功德圓備。如淨滿月。以名表德也。方坐蓮華下句明依報。方者正也。安住正法。故云坐也。何故坐蓮華臺。世界形相似蓮華。故云連華藏。華嚴云。華在下擎。蓮華二義。處穢不汙。譬舍那居穢不染也。藏者。包含十方法界悉在中也。臺者。中也。表因能起果。故譬臺也。又以本佛坐於華臺。又表戒是眾德之本。</p>
<p style="margin-left:1em">發隱。舍光攝論。攝論多本。言舍光以別也。佛有四身。舉一曰法。舉二曰真曰應。舉三曰法曰報曰應。而今云四身者。以應化分二身故。地持云。佛有二色身。實色修感。化色現形。即應化二身也。故云現同始終曰應。無而倐有曰化。既以現身受純陀最後之供。又有身別受大眾之供。則一應一化也。八自在我者。涅槃云。第一。能示一身多身。乃至第八。身如虗空。存沒隨宜。如是之我。非情見我相之我也。如淨滿月者。塵垢永盡。如無雲之淨月。功德周圓。如既望之滿月也。蓮華二義者。一處濁義。二不汙義譬舍那不居淨土居穢土。又居穢土而不染也。藏者。華含法界。表戒含萬法也。臺者。臺以中位為因而成華。表戒以中道為體而成聖也。本佛者。舍那坐於華臺而為諸佛之主。表戒法原於心地而為眾德之本也。</p>
<p style="margin-left:1em">○二釋迦迹佛<span class='note-inline'>(三)</span>　初明迹中之本。二明迹中之迹。三明本迹俱成。</p>
<p style="margin-left:1em">○初明迹中之本。</p>
</div>
<div class='div-orig'><p class="lg-abnormal"><div class='lg-row'>周帀千華上　復現千釋迦</div>
</p></div>
<div class='div-commentary'><p style="margin-left:1em">周帀千釋迦。望百億國釋迦。千為本。百億為迹。故兩重本迹。千華者。人中華有十餘葉。天華百葉。佛菩薩華千葉。一葉有一佛世界。故有千佛淨土。表十地十波羅蜜圓因。起應果之本地。觀千釋迦一葉一淨土。即是一佛世界。起圓應身。又一世界中一佛國土。此猶略說。華嚴微塵世界也。十方方各一百也。</p>
<p style="margin-left:1em">發隱。兩重本迹者。舍那為本。千釋迦為迹。千釋迦為本。百億為迹也。喻如國王為本。百官為迹。百官為本。萬民又為迹也。葉者。華瓣。十百千葉。據功德小大而成。今從千佛。且說千葉。細推。則自萬而億。亦應無量也。十地者。言淨土表十地。十地諸度。以圓因而起圓應之果。則度復含度。度度不窮。即淨土一佛。以圓心而起圓應之身。亦身復分身。身身不盡也。言略說者華嚴重重無盡世界如微塵然。乃名廣說。今猶略耳。十方方各一百者。十百為千。證千釋迦也。</p>
<p style="margin-left:1em">○二明迹中之迹。</p>
</div>
<div class='div-orig'><p class="lg-abnormal"><div class='lg-row'>一華百億國　一國一釋迦</div>
</p></div>
<div class='div-commentary'><p style="margin-left:1em">一葉一世界。有百億國土。娑婆百億國。是一葉之上耳。</p>
<p style="margin-left:1em">發隱。一華即一葉。非全華也。上明一葉上一釋迦。今明一葉之上復有百億國。則有百億釋迦。前迹為本。復生後迹。故云迹中迹。猶賓中賓也。</p>
<p style="margin-left:1em">○三明本迹俱成。</p>
</div>
<div class='div-orig'><p class="lg-abnormal"><div class='lg-row'>各坐菩提樹　一時成佛道</div>
</p></div>
<div class='div-commentary'><p style="margin-left:1em">發隱。本佛迹佛。不分前後。一時成佛。表體用無二道也。</p>
<p style="margin-left:1em">○三總結本迹。</p>
</div>
<div class='div-orig'><p class="lg-abnormal"><div class='lg-row'>如是千百億　盧舍那本身</div>
</p></div>
<div class='div-commentary'><p style="margin-left:1em">初句結迹身。下句結本身。明千百億皆以舍那為本。</p>
<p style="margin-left:1em">發隱。雖名本迹。勿生二想。千百億身。即舍那一身耳。千江散影。長空止見孤輪。萬口傳聲。空谷曾無二響。應化無窮。法身不動。亦猶是也。</p>
<p style="margin-left:1em">○二明人法<span class='note-inline'>(二)</span>　初明人。二明法。</p>
<p style="margin-left:1em">○初明人<span class='note-inline'>(三)</span>　初明能接。二明所接。三結能所接。</p>
<p style="margin-left:1em">○初明能接。</p>
</div>
<div class='div-orig'><p>千百億釋迦。</p>
</div>
<div class='div-commentary'><p style="margin-left:1em">能接之人。是千百億釋迦也。</p>
<p style="margin-left:1em">發隱。自覺<span class='corr'>已</span>圓。力能覺他。名能接人。千百億釋迦。是也。</p>
<p style="margin-left:1em">○二明所接。</p>
</div>
<div class='div-orig'><p>各接微塵眾。</p>
</div>
<div class='div-commentary'><p style="margin-left:1em">接者。取有緣之義也。微塵者。聽眾多也。</p>
<p style="margin-left:1em">發隱。各接者。千百億佛。接千百億塵眾也。接取有緣。揀無緣不接也。問。接靳無緣。何名普度。答。青帝慈仁。無以芽焦核。越人神聖。不能生死人。無緣可以盡度。今日當無眾生矣。故曰取有緣也。</p>
<p style="margin-left:1em">○三結能所接。</p>
</div>
<div class='div-orig'><p>俱來至我所。</p>
</div>
<div class='div-commentary'><p style="margin-left:1em">俱至舍那所聽戒也。</p>
<p style="margin-left:1em">發隱。我者。舍那自我。能所俱至。表體用歸一心也。</p>
<p style="margin-left:1em">○二明法<span class='note-inline'>(二)</span>　初說戒。二欺戒。</p>
<p style="margin-left:1em">○初說戒。</p>
</div>
<div class='div-orig'><p>聽我誦佛戒。</p>
</div>
<div class='div-commentary'><p style="margin-left:1em">誡菩薩聽也。誦佛戒者。問。何故誦。不道說耶。答。此是三世十方諸佛之法。非始自作。故祗得稱誦。不得道說。</p>
<p style="margin-left:1em">發隱。說者創陳<span class='corr'>己</span>見。誦者讀習前言。猶述而不作意也。三界大師躬親誦戒。況其餘乎。</p>
<p style="margin-left:1em">○二歎戒。</p>
</div>
<div class='div-orig'><p>甘露門即開。</p>
</div>
<div class='div-commentary'><p style="margin-left:1em">甘露門者。譬服甘露。令人長壽不死。要因此戒得至涅槃常樂我淨。教能通理。譬之如門。又戒能濟拔。免離生死。譬如甘露。服得命長。大經云。有山從四方來。惟當持戒布施也。</p>
<p style="margin-left:1em">發隱。服持聖戒。而安住涅槃。喻如飲甘露者輕身不死也。依繇聖戒。而進趣佛境。喻如得其門者身入樓閣也。戒能濟拔下。文似濫前。然前云長壽。自永處涅槃之極位言也。如平時服之得仙道故。後云濟拔。自暫離生死之苦果言也。如病患服之得痊可故。故不相濫。</p>
<p style="margin-left:1em">○二釋迦轉授<span class='note-inline'>(三)</span>　初序釋迦傳授緣繇。二明釋迦授諸菩薩。三勸菩薩授諸眾生。</p>
<p style="margin-left:1em">○初序釋迦傳授緣繇。</p>
</div>
<div class='div-orig'>
<div class="lg regular"><div class='lg-row'>是時千百億　還至本道場　各坐菩提樹</div>
<div class='lg-row'>誦我本師戒</div>
</div></div>
<div class='div-commentary'><p style="margin-left:1em">三句明千百億佛各還本處。然法身無在。今初明迹傳本戒。則本為迹師。以迹誦本故也。</p>
<p style="margin-left:1em">發隱。本道場表本心。菩提樹表覺體。言以本心覺體持本戒也。法身無在。言法身雖無在。以迹誦本。亦有在也。</p>
<p style="margin-left:1em">○二明釋迦授諸菩薩<span class='note-inline'>(三)</span>　初戒體。二戒用。三勸持。</p>
<p style="margin-left:1em">○初戒體。</p>
</div>
<div class='div-orig'><p>十重四十八。</p>
</div>
<div class='div-commentary'><p style="margin-left:1em">發隱。此一句攝全部戒法。奉持之要。良在於斯。故云體也。</p>
<p style="margin-left:1em">○二戒用。</p>
</div>
<div class='div-orig'><p class="lg-abnormal"><div class='lg-row'>戒如明日月　亦如瓔珞珠</div>
</p></div>
<div class='div-commentary'><p style="margin-left:1em">持此戒能除罪霧。譬之於日。使得清涼。喻之若月富有善法。如瓔珞珠。又日能長萬物。戒亦如是。能生長萬善。又如瓔珞能差貧窮。戒亦如是。能差眾生貧。長善法財。又如日月麗天。無不瞻仰。持戒在體。無不歸崇。瓔珞在身。莊嚴第一。持戒離醜。如端正也。</p>
<p style="margin-left:1em">發隱。開罪障霧。滅煩惱火。止惡益也。富有萬法。生長萬善。行善益也。差貧離醜。乃至歸崇。亦止行意離醜有二。一者以身心言。繇此戒故。內無邪念。離心醜也。外無過動。離身醜也。二者以因果言。今生持戒。來生當得相好端嚴。離報醜也。</p>
<p style="margin-left:1em">○三勸持<span class='note-inline'>(二)</span>　初能授人。二所受人。</p>
<p style="margin-left:1em">○初能授人。</p>
</div>
<div class='div-orig'>
<div class="lg regular"><div class='lg-row'>微塵菩薩眾　由是成正覺　是盧舍那誦</div>
<div class='lg-row'>我亦如是誦</div>
</div></div>
<div class='div-commentary'><p style="margin-left:1em">如人渡海。必假舟航。若渡生死。要因於戒。大經云如憑船筏。又喻浮囊。</p>
<p style="margin-left:1em">發隱。微塵菩薩者。言無量賢聖繇受此戒成佛。況凡夫乎。故云勸持。持必繇授。能授者何。舍那自誦我亦隨誦。況諸菩薩乎。舟筏浮囊。濟川之具。喻持戒得超生死海。至涅槃岸也。浮囊。或革或脬或木。中空外浮。駕之而涉江湖。則不沈溺。故有羅剎乞浮囊之喻也。</p>
<p style="margin-left:1em">○二所受人。</p>
</div>
<div class='div-orig'><p class="lg-abnormal"><div class='lg-row'>汝新學菩薩　頂戴受持戒</div>
</p></div>
<div class='div-commentary'><p style="margin-left:1em">發隱。始聞戒者。皆名新學。上言微塵菩薩繇茲成佛。則新學可知。舍那釋迦佛佛自誦。則餘人可知。</p>
<p style="margin-left:1em">○三勸菩薩授諸眾生。</p>
</div>
<div class='div-orig'><p class="lg-abnormal"><div class='lg-row'>受持是戒<span class='corr'>已</span>　轉授諸眾生</div>
</p></div>
<div class='div-commentary'><p style="margin-left:1em">三十心菩薩。轉授外凡發大乘心也。</p>
<p style="margin-left:1em">發隱。三十心者。據別教住行向為內凡。十信為外凡。則此眾生指信位也。推而極之。先聞戒者轉授未聞。則次第無盡也。</p>
<p style="margin-left:1em">○三勸信受持<span class='note-inline'>(二)</span>　初出所誦法。二勸人信受。</p>
<p style="margin-left:1em">○初出所誦法。</p>
</div>
<div class='div-orig'><p class="lg-abnormal"><div class='lg-row'>諦聽我正誦　佛法中戒藏　波羅提木叉</div>
</p></div>
<div class='div-commentary'><p style="margin-left:1em">此戒簡異外道雞狗等戒。淨戒為因。木叉為果。</p>
<p style="margin-left:1em">發隱。簡異者。簡別佛法中戒異於外道中戒也。波羅提木叉者。此云保解脫。保衛三業得解脫也。亦云別解脫。持一事得一解脫。別別不同故也。因果者。依戒法因。至解脫果故也。</p>
<p style="margin-left:1em">○二勸人信受<span class='note-inline'>(三)</span>　初勸信。二勸受。三結勸。</p>
<p style="margin-left:1em">○初勸信。</p>
</div>
<div class='div-orig'>
<div class="lg regular"><div class='lg-row'>大眾心諦信　汝是當成佛　我是<span class='corr'>已</span>成佛</div>
<div class='lg-row'>常作如是信　戒品<span class='corr'>已</span>具足</div>
</div></div>
<div class='div-commentary'><p style="margin-left:1em">所以爾者。信是入道初門。大論云。信為能入。我持此戒得成正覺。汝亦應爾。</p>
<p style="margin-left:1em">發隱。諸佛<span class='corr'>已</span>成。眾生當成。則生佛畢竟非殊。持戒定可作佛。當諦信如是事。勿懷疑也。戒<span class='corr'>已</span>具足者。一念信心萬惑俱遣。防非止惡。盡在於斯。何待遮難重詢。羯磨三舉。然後為戒乎。佛唱善來。即成沙門。正此意也。是知放下屠刀。千佛一數。為有信故。毀訾不輕。千劫墮落為無信故。信為入道之門。豈虗言哉。</p>
<p style="margin-left:1em">○二勸受。</p>
</div>
<div class='div-orig'>
<div class="lg regular"><div class='lg-row'>一切有心者　皆應攝佛戒　眾生受佛戒</div>
<div class='lg-row'>即入諸佛位　位同大覺<span class='corr'>已</span>　真是諸佛子</div>
</div></div>
<div class='div-commentary'><p style="margin-left:1em">凡有心者。皆得受菩薩大乘常樂等。明眾生有心所有佛性要當作佛。須受三戒。</p>
<p style="margin-left:1em">發隱。有心者。言惟除木石無心則<span class='corr'>已</span>。六道含靈皆應受戒。攝者。納義。外聞內納。永持而勿失也。佛位至遠。云何受戒即入。蓋此戒是千佛相傳心地。佛佛繇此成佛。受佛戒者。豈不即入佛位耶。大乘常樂等者。明佛戒是大乘常樂我淨之大戒也。三戒者。三聚大戒也。有佛性者皆當作佛。此三聚戒成佛正因。安得不受。是故惡無不除。善無不備。生無不度者。佛也。攝律儀。攝善法。攝眾生者。受戒所以入佛位也。問。位既同佛。何不名佛。而纔名佛子。答位雖同佛。功德未圓。如儲君決當正位。今在東宮。則灌頂王子也。名之王子。必紹王位。名之佛子。必紹佛位。豈細故哉。</p>
<p style="margin-left:1em">○三結勸。</p>
</div>
<div class='div-orig'><p class="lg-abnormal"><div class='lg-row'>大眾皆恭敬　至心聽我誦</div>
</p></div>
<div class='div-commentary'><p style="margin-left:1em">上句結。下句誡聽。總明諸佛傳授戒法。發起序竟。</p>
<p style="margin-left:1em">發隱。佛自重戒。故勅大眾至心。今誦戒於千載之下。可不如對佛面。如聞佛語乎。恭者外肅。敬者內虔。內外精誠。是名至心。心地戒品。若非至心。何繇得入。</p>
<p style="margin-left:1em">○二釋迦勸發<span class='note-inline'>(二)</span>　初經家敘辭。二釋迦自說。</p>
<p style="margin-left:1em">○初經家敘辭<span class='note-inline'>(三)</span>　初佛欲結戒。二放光表瑞。三大眾願聞。</p>
<p style="margin-left:1em">○初佛欲結戒<span class='note-inline'>(四)</span>　初標化主。二指處所。三明得道。四出戒法。</p>
<p style="margin-left:1em">○初標化主。</p>
</div>
<div class='div-orig'><p>爾時釋迦牟尼佛。</p>
</div>
<div class='div-commentary'><p style="margin-left:1em">化主。大聖釋尊也。</p>
<p style="margin-left:1em">發隱。化主者。先標人。大聖釋尊者。次表德也。居聖位之極果。故云大聖。為釋子之共宗。故云釋尊。化導之主。非此其誰能之。</p>
<p style="margin-left:1em">○二指處所。</p>
</div>
<div class='div-orig'><p>初坐菩提樹下。</p>
</div>
<div class='div-commentary'><p style="margin-left:1em">樹下得道。因名道樹。亦曰思惟。梵音貝多也。</p>
<p style="margin-left:1em">發隱。今初字。聯後文初字為意。初成道果。即最初結戒。急先務也。菩提此云道。道即思惟。思惟者。梵語貝多也。道即思惟者。禪思不亂。乃道體也。</p>
<p style="margin-left:1em">○三明得道。</p>
</div>
<div class='div-orig'><p>成無上正覺<span class='corr'>已</span>。</p>
</div>
<div class='div-commentary'><p style="margin-left:1em">即正徧知號。</p>
<p style="margin-left:1em">發隱。法無有差曰正。智無不周曰徧。破生死夢曰覺。合之。則所覺者既正且徧也。今曰正覺。正中自具正徧二義。無上者。此覺雖眾生同具。未至於佛猶為有上。成妙覺佛。智盡獨尊。曰無上也。</p>
<p style="margin-left:1em">○四出戒法<span class='note-inline'>(四)</span>　初標所結名。二能成勝因。三能得勝果。四正結名字。</p>
<p style="margin-left:1em">○初標所結名。</p>
</div>
<div class='div-orig'><p>初結菩薩波羅提木叉。</p>
</div>
<div class='div-commentary'><p style="margin-left:1em">發隱。標菩薩者。簡非聲聞。是大乘菩薩波羅提木叉也。初竟見上。</p>
<p style="margin-left:1em">○二能成勝因。</p>
</div>
<div class='div-orig'><p>孝順父母師僧三寶。</p>
</div>
<div class='div-commentary'><p style="margin-left:1em">寶藏經云。孝事父母。天主帝釋。在汝家中。又能行孝。大梵尊天。在汝家中。又能盡孝釋迦文佛。在汝家中。睒魔菩薩親服患愈。慈心童子火輪速滅。即其靈應。爾雅云。善事父母為孝。孝即順也。太史叔明用順釋孝。孝經鉤命訣云。孝字訓究竟。是了悉始終色養也。亦可訓度。度是儀法。溫清合宜也。</p>
<p style="margin-left:1em">發隱。承上初結菩薩戒法。而戒雖萬行。以孝為宗。故曰孝順父母師僧三寶。言帝釋等者。天心佛心皆欲人孝順而<span class='corr'>已</span>。善事父母。謂奉養無方。服勤有道孝之始也。帝釋臨焉。又能行者。凡是孝道。無不舉行。孝之中也。梵王臨焉。又能盡者。現生父母。前生父母。歷生父母。無不酬報。孝之終也。釋迦臨焉。天能聽卑。佛徧一切。簡在冥加。理有之也。故睒魔割目救父。而沈疴愈於一朝。慈心發願代苦。而火輪消於頃刻。至行動天。真誠感佛。正猶是耳。恐世不信。謂云何天佛得在爾家。故引二事以證之也。爾雅。叔明訓孝以順。鉤命訓孝。目有五義。摘其二者。曰究曰度。然彼書以究屬士。度屬諸候。今取其文。不用其意。略為三義。一曰順者。承顏養志。無所違忤。如曾參閔損之類是也。二曰究竟者。了悉始終。一心無間。現柔和色。務悅其親。如大舜萊子之類是也。三曰度者。昏定晨省。夏凊冬溫儀度周備如文王薛包之類是也。師僧者。是<span class='corr'>己</span>和尚。非泛僧也。例寶藏義亦可分三。事者。奉養師身也。行者。遵循師調也。盡者。傳揚師道。普利眾生也。三寶亦然。事者供養三寶。未必能行。行者依從三寶。未必能盡。盡者紹隆三寶。上承下化。功德周隆也。經舉三種孝因。疏惟釋一者。父母於人最為切近。舉一以例餘也。又師僧三寶亦名父母。法身繇和尚教誨之力而生。即法身父母也。慧命繇三寶薰修之力而得。即慧命父母也。</p>
<p style="margin-left:1em">○三能得勝果。</p>
</div>
<div class='div-orig'><p>孝順至道之法。</p>
</div>
<div class='div-commentary'><p style="margin-left:1em">發隱。戒之為義。固在孝順。而此孝順人將謂是庸行之常。不知孝順之法乃至道之法也。至道者。至極之道。即無上正覺是也。此道清淨廣大猶如虗空。體絕過非。用無違礙。順之至也。孝順之心。正合此道。故云至道。又父母者本覺義。師僧者先覺義。佛者滿覺義。法者顯覺義。僧者合覺義於此隨順。不背不逆。豈非如來所證無上覺正之妙道耶。道而曰至。揀非徧淺。故云勝果。蘭盆疏云。大孝釋迦尊。累劫報親恩。積因成正覺。勝因勝果。此之謂也。仲尼贊孝曰至德要道。又謂聖人之德無以加於孝。而程子亦以性命孝悌為一事。孝曰至道。其誠然乎。一說例上三種以成四境。言當孝順此至道之法。則是因非果。故今不用。</p>
<p style="margin-left:1em">○四正結名字。</p>
</div>
<div class='div-orig'><p>孝名為戒。亦名制止。</p>
</div>
<div class='div-commentary'><p style="margin-left:1em">是制戒也。</p>
<p style="margin-left:1em">發隱。承上因勝果勝。此結而斷之。直以孝名戒也。法苑云。戒即是孝。謂眾生皆吾父母。不殺不盜。是即為孝。意正同此。然是戒名為孝。未是孝名為戒。今明孝順自具戒義。如孝順父母。則下氣怡聲。言無獷逆。是名口戒。定省周旋。事無拂逆。是名身戒。深愛終慕。心無乖逆。是名意戒。順止惡義。恐辱其親。名律儀戒。順行善義。思顯其親。名善法戒。順兼濟義。拾椹回兇。捨肉悟主。鍚類不匱。名攝生戒。師僧三寶亦復如是。以要言之。但能孝順。自然梵行具足。戒之得名良以此耳。舍孝之外寧有戒乎。優婆塞戒經云。受持戒<span class='corr'>已</span>。不能供養父母師長者得罪。正言孝是戒也。亦名制止者。言制止亦以孝名也。制為戒法。以止其惡。謂之制止。今惟孝順。自不造惡。豈非制止。孝經云。孝親者非法不言。非道不行。亦止惡意也。上戒字泛指戒體。下制止則指所列戒品。如十重四十八輕是也。只一孝字可槩戒義。故下制戒中。十重第一第二第三第四。以至第九第十。皆曰孝順心。輕垢第一。即曰孝順心。而十三十七二十九三十五四十八。亦皆曰孝順心。至於餘戒。多舉父母為言。則是貫徹乎十重之始終。聯絡乎四十八輕之首尾。一孝立而諸戒盡矣。復次孝順非特名戒。名制止。亦名三藏諸教。一切法門。攝無不盡。問。法門無量。未易悉數。只如淨土往生。一法門耳。此經之中。言所不及。云何孝順貫一切法。答十六觀經云。欲生彼國。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。乃至三者發菩提心等。夫養父母。事師長。受三歸。非孝順父母師僧三寶乎。曰不殺。曰十善。曰眾戒。曰威儀。而戒無弗備矣。是知戒不離孝。諸經互出。以孝為因。乃得往生。則此經實該淨土法門。但人自不察耳。是故念佛修淨土者。不順父母。不名念佛。父母生育。等佛恩故。不順師長。不名念佛師長教誨。同佛化故。不順三。寶。不名念佛。所寶雖三。統一佛故。盡理而言。順淨覺心。而不逆以濁染。是孝名念佛。順慈惠心。而不逆以慳貪。是孝名布施。順和柔心。而不逆以瞋恚。是孝名忍辱。順堅剛心。而不逆以懈怠。是孝名精進。順寂靜心。而不逆以散亂。是孝名禪定。順靈知心。而不逆以愚癡。是孝名智慧。類而推之。一切不逆。則萬法俱成矣。大哉孝也。豈獨名戒而<span class='corr'>已</span>哉。</p>
<p style="margin-left:1em">○二放光表瑞。</p>
</div>
<div class='div-orig'><p>佛即口放無量光明。</p>
</div>
<div class='div-commentary'><p style="margin-left:1em">瑞者。信也。欲說大事。前須放光。故稱為瑞。光是色像之勝。放勝光明。召有緣眾。同來聽戒。戒是諸善最勝。能滅惡生善。口放者。表釋尊今日宣說大乘菩薩戒法。</p>
<p style="margin-left:1em">發隱。前須放光者。良繇勝事欲興。休徵先現。況此心地戒。道傳千佛。化被羣生。事莫大於此者。安得前無瑞應耶。色像之勝者。小則甘露醴泉。大則雨花動地。乃至放光。皆色像所攝。有形之瑞也。而惟放光獨勝者。以其有揚輝破闇之功。具滅惡生善之義。見之者發菩提心。觸之者離生死苦。諸瑞之中。此為最勝。喻戒為諸善最勝也。口放者二義。一者表此戒法金口敷宣。二者表此戒法菩薩聽受而成勝果。從佛口生也。</p>
<p style="margin-left:1em">○三大眾願聞<span class='note-inline'>(三)</span>　初總敘大眾。二別敘四眾。三時眾樂聞。</p>
<p style="margin-left:1em">○初總敘大眾。</p>
</div>
<div class='div-orig'><p>是時百萬億大眾。</p>
</div>
<div class='div-commentary'><p style="margin-left:1em">發隱。人天共會。凡聖交羅。故云大眾。</p>
<p style="margin-left:1em">○二別敘四眾。</p>
</div>
<div class='div-orig'><p>諸菩薩。十八梵天。六欲天子。十六大國王。</p>
</div>
<div class='div-commentary'><p style="margin-left:1em">一菩薩。二十八梵。三六欲天。四十六國王。十六國者。名出長阿含。一史伽。二摩竭提。三迦尸。四拘薩羅。五䟦祗。六末羅。七支提。八䟦沙。九尼樓。十槃闍羅。十一阿濕波。十二婆蹉。十三蘇羅。十四乾陀羅。十五劒浮沙。十六阿槃提。西土諸國甚多。略舉此耳。機應聞聲。自然雲集。</p>
<p style="margin-left:1em">發隱。前敘大眾。今舉勝也。菩薩對聲聞為勝。梵天對欲天為勝。欲天對人間為勝。國王對臣民為勝。彰此戒法為凡聖人天殊勝之高會也。</p>
<p style="margin-left:1em">○三時眾樂聞。</p>
</div>
<div class='div-orig'><p>合掌至心。聽佛誦一切諸佛大乘戒。</p>
</div>
<div class='div-commentary'><p style="margin-left:1em">發隱。合掌。身業淨也。至心。意業淨也。耳聽。則心專而言自寂。口業淨也。聽法者當如是矣。</p>
<p style="margin-left:1em">○二釋迦自說<span class='note-inline'>(三)</span>　初舉我自誦。二放光因緣。三勸物習學。</p>
<p style="margin-left:1em">○初舉我自誦<span class='note-inline'>(二)</span>　初序自誦。二勸人誦。</p>
<p style="margin-left:1em">○初序自誦。</p>
</div>
<div class='div-orig'><p>佛告諸菩薩言。我今半月半月。自誦諸佛法戒。</p>
</div>
<div class='div-commentary'><p style="margin-left:1em">發隱。此萬世誦戒立法之始也。半月半月者。望日晦日也。月勤二誦。恐遺忘也。又白月黑月。喻善業惡業應自考也。</p>
<p style="margin-left:1em">○二勸人誦。</p>
</div>
<div class='div-orig'><p>汝等一切發心菩薩。乃至十發趣。十長養。十金剛。十地諸菩薩亦誦。</p>
</div>
<div class='div-commentary'><p style="margin-left:1em">凡舉五位人。一發心。謂共地菩薩。二十發趣。謂初十心。依梵網列名。一捨。二戒。三忍。四進。五定。六慧。七願。八護。九喜。十頂心。三十長養。謂中十心。一慈。二悲。三喜。四捨。五施。六好說。七益。八同。九定。十慧四十金剛後十心。一信。二念。三迴向。四達。五圓。六不退。七大乘。八無相。九慧。十不壞心。五十地。謂登地以上。一體性平等地。二體性善方便地。三體性光明地。四體性爾炎地。五體性慧照地。六體性華光地。七體性滿足地。八體性佛吼地。九體性華嚴地。十體性入佛界地。</p>
<p style="margin-left:1em">發隱。共地菩薩者。十信發心。與佛共地。一云即三乘共十地也。發趣長養金剛。分初中後。名三十心。初十心即住位。一捨心。內外法一切捨也。二戒心一道清淨也。二忍心。一切法如忍。相不可得也。四進心。以無生入世諦。無二相也。五定心。念念寂滅。三界一切性皆因定滅而生也。六慧心。修不可說觀。入中道一諦也。七願心。初發心求中間修道行願滿故。一切行之本源也。八護心。護三寶一切功德。空無相無作也。九喜心。見他得樂。常生喜悅。不入有為緣一切法也。十頂心。一道最勝。不受六道果。必不退佛種也。中十心即行位。一慈心。於無我智中樂相應觀。使一切眾生得慈樂果也。二悲心。於空見一切法如實相。怨三品中與上樂也。三喜心。悅喜無生。使眾生入正信捨邪見背六道苦。故喜也。四捨心。自他體性不可得也。五施心。內身外身國城男女皆如如相。受者施者無合無散也。六好說心。以聖法語教諸眾生也。七益心。現行六道無量苦事不以為患。惟益人為利也。八同心。入諸六道。一切事同空同無生同無我等也。九定心。見一切我人內外眾生種子。皆無合散集成起作也。十慧心。觀諸邪見結患等無決定體性也。後十心即向位。一信心。空一切法。心心空故。信信寂滅。名無相信也。二念心。六念常覺常施。第一義空無著無解。生住滅相不動不到不去來也。三迴向心。入法界常寂滅也。四達心。忍順一切實性。法達義達。辭達教化達。三世因果。眾生根行。如如不合不散也。五圓心。直照入無生智。教化十方眾生。皆入薩婆若也。六不退心。不入一切凡夫地。不起諸見。不起集因也。七大乘心。解一空故。任一切眾生度三界河。趣入佛海也八無相心。一切結業三世法。如如一諦。而行於無生。一切佛我師。一切賢聖我侶皆同無生也。九慧心。一切法魔說佛說。皆分別入二諦處。非一非二。非有陰界入也。十不壞心。入聖地智。近解脫位。得修正門。明菩提心。八魔不動。眾聖摩頂。諸佛勸發。得金剛三昧。入一切行門也。十地。平等地至入佛界地。即歡喜至法雲十地是也。一平等地。從一佛土入無量佛土。從一劫入無量劫。常入二諦。而在第一義中也。二善方便地。清淨明達一切善根慈悲喜捨等法也。三光明地。以三昧解了智。知三世諸佛法門。現六道身。一音中說無量法品也。四爾炎地。不斷不常。即生即住即滅修行無量功德。行行皆光明。教化一切眾生使見佛性也。五慧照地。以十力智知自修因果。亦知一切眾生因果。以淨國土為惡國土。以惡國土為淨國土也。六華光地。十神通明智示一切眾生種種變化也。七滿足地。欲足。進心足。念心足。智慧足。解脫足。六通足。於一切佛國示現作佛也。八佛吼地。入法王地三昧。其智如佛。以法藥施一切眾生。為大法師。為大導師。百千陀羅尼門三昧門金剛門神通門解脫門。如是百千虗空門平等門中而大自在。劫說非劫。非劫說劫等。無不如意也。九華嚴地。以佛威儀。如來三昧出入無時。百億四天下一時成佛。現無量身口意說無量法門。而能轉魔界入佛界。佛界入魔界。一念心中現無邊神用也。十佛界地。空空復空。如虗空性。平等智十功德品具足。有不可說奇妙法門品。奇妙三明三昧門陀羅尼門。非下地所知。惟佛佛無量身口心可盡其源也。地地經中皆言無量功德。今姑舉少分。如毫毛許耳。此三十心十地。與華嚴諸經名小不同。其實則一。亦誦者舉況之辭。菩薩尚誦。何況凡小。問此言共地。與善戒中分十二住為七地。六菩薩地。一菩薩如來共地。同異何如。答。彼要其終。以果言也。謂菩薩修行至此同如來故。此原其始。以因言也。謂初發心即同如來故。又此經以心地為宗。此三十心正心地種種法門。十重四十八輕皆三十心中戒心中出。如制戒中所明。問十地何不言心。答三十心是十地之因。至十地則所發心成就圓滿。上荷佛法。下載眾生。有地之象。故易心言地。實心外無地也。</p>
<p style="margin-left:1em">○二放光因緣<span class='note-inline'>(二)</span>　初直說緣。二列因緣。</p>
<p style="margin-left:1em">○初直說緣。</p>
</div>
<div class='div-orig'><p>是故戒光從口出。</p>
</div>
<div class='div-commentary'><p style="margin-left:1em">發隱。口能出光名緣。必有繇致名因。今言光自口出。直說緣未說因也。</p>
<p style="margin-left:1em">○二列因緣<span class='note-inline'>(二)</span>　初表得果。二表行因。</p>
<p style="margin-left:1em">○初表得果。</p>
</div>
<div class='div-orig'><p>有緣非無因故光。光非青黃赤白黑非色非心。非有非無。非因果法。</p>
</div>
<div class='div-commentary'><p style="margin-left:1em">得果有三。一非青黃色心。二非有無。三非因果法。</p>
<p style="margin-left:1em">發隱。意謂有緣必有因故光。光是所得之果。必有因以致之也。非青黃色心。不墮妄境妄情凡小之果也。非有無。不墮執斷執常偏見之果也。非因果不墮有修有證權乘之果也。此心地戒本自超情境離斷常絕修證。故其得果如是。問。既曰有因。曰得果。又曰非因果法何也。答。有此二義。一者非世間之因果。二者非因非果。乃所以為正因正果也。</p>
<p style="margin-left:1em">○二表行因。</p>
</div>
<div class='div-orig'><p>是諸佛之本源。行菩薩道之根本。是大眾諸佛子之根本。</p>
</div>
<div class='div-commentary'><p style="margin-left:1em">行因三者。一諸佛本源。二菩薩根本。三大眾根本。或言表真俗兩諦。</p>
<p style="margin-left:1em">發隱。諸佛正徧知海汪洋無盡。此心地戒為之本源也。菩薩萬行開敷。成就妙果。此心地戒為之根本也。一切眾生生生不窮。乃至後當作佛者。亦此心地戒為之根本也。徹聖通凡。咸因此戒。戒因清淨。淨極光通。有自來矣。或言真俗二諦者。佛是出世間法。真諦也。眾生是世間法。俗諦也。菩薩上趣聖果。下順凡情。真俗雙顯也。</p>
<p style="margin-left:1em">○三勸物習學<span class='note-inline'>(二)</span>　初標四勸。二釋四勸。</p>
<p style="margin-left:1em">○初標四勸。</p>
</div>
<div class='div-orig'><p>是故大眾諸佛子。應受持。應讀誦。應善學。</p>
</div>
<div class='div-commentary'><p style="margin-left:1em">一勸受。二勸持。三勸讀誦。四勸學。</p>
<p style="margin-left:1em">發隱。受者領納不拒。持者操執不忘。讀誦者口演其文。善學者力行其事。聞而不受。則聽不關心。受而不持。則<span class='corr'>已</span>領還失。持而不誦。則守愚不諳其詳。誦而不學。則空言終何所益。功貴兼全。故曰四勸也。然總標云四戒三勸。止是受持讀誦而<span class='corr'>已</span>。不說善學。舊本善學上無應字。連下文佛子為句。似為穩當。何者。以十重結文中有善學諸仁者句。與此正合。今標四勸。或恐後人之訛。未必出疏主意。覽者詳之。</p>
<p style="margin-left:1em">○二釋四勸。</p>
</div>
<div class='div-orig'><p>佛子諦聽。若受佛戒者。國王王子。百官宰相。比丘比丘尼。十八梵天。六欲天子。庶民黃門。婬男婬女奴婢。八部鬼神。金剛神。畜生乃至變化人。<span class='corr'>但</span>解法師語。盡受得戒。皆名第一清淨者。</p>
</div>
<div class='div-commentary'><p style="margin-left:1em">但釋勸受一事。餘皆略也。</p>
<p style="margin-left:1em">發隱。黃門者。內宦之通稱也。金剛神者。有大威力。能捍外魔。護佛法。喻如金剛也。變化人。如非來所作化人。應是天龍鬼畜變化而成者也。以要言之。王類臣類。僧類尼類。天類人類。鬼類神類。畜類化類。乃至一切種類。皆可作戒器。<span class='corr'>但</span>欲其能解法師。語耳。云解。則揀不解者。但解語者便得受戒。<span class='corr'>但</span>受戒者便得清淨。蓋未受戒前容有淨染。既受戒後俱成淨器。如百川入海同一鹹味也。此文與第四十輕中大同。但彼不列畜生。此不列無根二根。蓋彼文一切中攝畜生。此文黃門中攝無根二根也。<span class='corr'>但</span>釋勸受者。繇受乃有持誦。故釋勸受以兼其餘也。問。聲聞戒重難輕遮。稽防特甚。菩薩戒婬賤鬼畜容納無遺。豈小果乃皆良器。大士反雜非人也耶。答。聲聞稟佛剃染。若不揀擇。恐損正法故。菩薩專主利生。若不兼容。化度有限故。但普度中亦自有別。後四十八輕垢中詳辨。茲不煩說。</p>
</div>
<p class='juan'>梵網經心地品菩薩戒義疏發隱卷第二</p>
</div><!-- end of div[@id='body'] -->
</body></html>