<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>入眾須知</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1247
<p class='juan'><a id='mulu1' />入眾須知</p>
<div class='div-other'><a id='mulu2' />
<ul class="">
<li>坐禪</li>

<li>入室</li>

<li>請益因緣</li>

<li>告香</li>

<li>朔望巡堂</li>

<li>巡寮</li>

<li>茶榜式</li>

<li>朔望上堂</li>

<li>小參及五日升堂</li>

<li>秉拂</li>

<li>入旦過見知客</li>

<li>求掛答見侍者</li>

<li>進退請頭首</li>

<li>進退請知事</li>

<li>請侍者</li>

<li>夏前特為新到茶單狀式</li>

<li>首座夏前請新到茶狀式</li>

<li>夏前特為新到茶行札</li>

<li>解結人事</li>

<li>大特為茶</li>

<li>監寺特為首座首座特為下手</li>

<li>茶湯榜式</li>

<li>首座請茶狀式</li>

<li>庫司藥石榜式</li>

<li>方丈免人事榜式</li>

<li>諸山相見</li>

<li>請升座狀式</li>

<li>鍾鼓法則</li>

<li>專使請住持</li>

<li>專使齋</li>

<li>住持入院</li>

<li>納印呈度牒<span class="note-inline">(在內)</span></li>

<li>遺書到</li>

<li>住持迁化</li>

<li>報訃狀式</li>

<li>遺書式</li>

<li>介石遺書</li>

<li>維那須知</li>

<li>出班拈香</li>

<li>啟建滿散浴佛成道涅盤</li>

<li>結夏念誦</li>

<li>解制</li>

<li>聖節</li>

<li>除夜</li>

<li>供帳式</li>

<li>祖忌念誦</li>

<li>病僧念誦</li>

<li>尊宿大夜</li>

<li>唱衣念誦</li>

<li>平常唱衣念誦等事</li>

<li>朝旨不許搔擾亡僧<span class="note-inline">(出金湯集)</span><span class="note-inline">(碑在淨□東禪秀峯眾承天)</span></li>

<li>沙彌戒文</li>

<li>訓童行</li>

<li>勸檀信</li>

<li>送亡續附</li>

<li>受大戒回參堂</li>
</ul></div>
<div class='div-other'><a id='mulu3' /><p>入眾須知</p>
<p>入眾之法。睡不在前。起不在後。二更一點開枕。三更五點起。將枕安脚尾未摺。恐響。若坐倦。却推被脚下。將手巾搭手下床。念偈云。</p>

<div class="lg regular"><div class='lg-row'>我離三尺地　想你在其前　或悞踏殺你</div>
<div class='lg-row'>願你早生天</div>
</div><p>古云。揭簾輕垂手。出堂忌拖鞋。少取湯水。少使牙藥。不可再取。恐後人惹牙風。或吐水。須低頭。不得盥漱作聲。不可洗頭。污巾。污桶。枯髮。損眼。四不利也。</p>
<p>歸堂。上間左脚先入。下間右脚先入。歸披位。將。眠單收一半。坐定。若換直裰。先盖頂身上改換。不可露白扇風。鍾未鳴。或去私下禮佛。只探袈裟出堂。不得披出門。披搭。合掌頂戴。偈云。</p>

<div class="lg regular"><div class='lg-row'>善哉解脫服　無相福田衣　我今頂戴受</div>
<div class='lg-row'>世世常得披　唵悉陀耶娑訶</div>
</div><p>摺袈裟。不得口衘頷勾。摺了問訊。如堂殿燒香。不可居中禮拜。此乃住持人位。行道。不得從人禮拜前過。鐘鳴。堂前門未可出入。鍾靜摺被。小淨板響。方可出入。鍾靜摺被。小淨板響拗枕。先尋兩角。安向被內抝。恐響。摺被。須直起身尋兩角摺。不可橫展摺。扇風有妨連單。大靜鳴。火鈴過。歸鉢位坐。堂前門客邊入。須先左脚。不可行中央。乃尊住持人也。木魚響。不得入堂。入堂宜緩步徐行。到鉢位。隨袈裟轉身。不可背轉。上床趺坐。不可露白。勿與連鉢說話。聞長板鳴下鉢。一手托鉢。一手解勾。蹲身放下。堂前鍾鳴。下床問訊。此乃接住持也。槌響。展鉢偈云。</p>

<div class="lg regular"><div class='lg-row'>如來應供器　我今得敷展　願共諸眾生</div>
<div class='lg-row'>等三輪空寂</div>
</div><p>然後解服。展巾覆膝。複摺三角。鉢拭摺安身邊單上。匙安筯上。入則先匙。出則後筯。維那打槌訖。首座施食。粥有十利。饒益行人果。報無邊。究竟常樂。齋時。三德六味。施佛及僧。法界有情。普同供養。十利者。<span class='note-inline'>(一攝眾。二歡喜。三信心。四精進。五消渴。六慚愧。七生善。八好聲。九有色。十資身)</span>三德。<span class='note-inline'>(一輕軟。二淨潔。三如法)</span>六味。<span class='note-inline'>(甘辛苦鹹酸淡)</span>如或朔望。維那打遍食槌訖。却去首座對面。遙一問訊。又回本所。打槌一下。請施財。首座施財云。財法二施。等無差別。檀波羅蜜。具足圓滿。知事燒香。同行者俵襯。行者先問訊。維那後行襯。僧眾受食偈云。</p>
<p class="lg-abnormal"><div class='lg-row'>若受食時　當願眾生　禪悅為食　法喜充溢</div>
</p><p>次作五觀。一計功多少。量彼來處。二忖己德行全缺應供難消。三防心離過。貪等為宗。四正似良藥。為療形枯。五為成道業。方受此食。出生偈云。</p>

<div class="lg regular"><div class='lg-row'>汝等鬼神眾　吾今施汝供　此食遍十方</div>
<div class='lg-row'>一切鬼神共</div>
</div><p>喫食之法。將食就口。不得將口就食。取鉢放鉢。不得作聲。不可咳嗽。隨量受食。免請折。未再請。不可刷鉢。不可以熟水洗鉢。折水。不可以餘水瀝地。未折水。不可收蓋膝巾。折水偈云。</p>

<div class="lg regular"><div class='lg-row'>我此折鉢水　如天甘露味　普施諸鬼神</div>
<div class='lg-row'>咸令得飽滿　唵摩休羅細娑訶</div>
</div><p>赴堂起諷經畢。寮板鳴。歸寮。赴眾問訊。看經不得出聲。未打禪板。預先抽解。莫待臨時倉卒。可以淨巾搭左手。繫笐于上。縛直整。令齊整。右手提桶入廁。鞋安平正。放淨桶訖。鳴指三下。驚噉糞鬼。蹲身須正。不可涕唾。戶扄只合輕彈指人擁那堪亂作聲。入處用籌。須觸淨。出時須忌水蹤橫。左手洗淨。護大指第二指。不得多用籌。古云。浴湯少使。籌子少沾。是惜福一端。右手挑灰後挑土。次用皂角洗手。須念入廁洗淨等真言。古云。洗淨若不誦真言。縱使大海水。洗到金剛際。亦不能淨。如不洗淨。不得披袈裟看經。</p>
<p>入廁真言</p>
<p class="dharani">唵恨魯陀耶娑訶。</p>
<p>洗淨</p>
<p class="dharani">唵賀曩阿密栗帝娑訶。</p>
<p>洗手</p>
<p class="dharani">唵主伽囉耶娑訶。</p>
<p>淨身</p>
<p class="dharani">唵室哩夷摩醯娑訶。</p>
<p>去穢</p>
<p class="dharani">唵䟦斫囉那伽吒娑訶。</p>
<p>須用水盥漱。齋前參後。不許開函櫃。如急務。則白寮主。堂中白聖僧侍者。床前三尺為淨。一展鉢。二袈裟。三頭向。齋罷。須帶掛子。不可赤脚著鞋。古云。行須緩步。習馬勝之威儀。語要低聲。學波離之軌範。不可傾湯瓶泡衣。家私文字。用畢須安元處。莫妨人用。</p>
<p>晚坐小參。鍾鳴放參。大眾和南。以眠單出半。若坐大參。當預覆首座。眾寮掛牌。今晚坐堂。眾寮鳴板。次方丈首座入堂坐。方鳴首座寮前板。大眾齊轉身。首座却下地。燒一炷香。再歸本位。坐定。行者覆放參帳。後轉喝食行者。先於參椅邊立。喝放參。欠堂前鳴鐘三下。各和南出半單。與小參同。晚間及時歸堂。莫待打寮前板出寮。昏鍾鳴。合掌念偈云。</p>

<div class="lg regular"><div class='lg-row'>聞此鐘聲超法界　鐵圍幽暗悉皆明</div>
<div class='lg-row'>三塗八難悉停酸　一切眾生成正覺</div>
</div><p>却歸位坐禪。未定鍾。不許先起。火鈴響。方可出外。或行道。或密禮佛。睡須右脇。不可仰臥。為尸睡。定鍾後。抽袈裟。將帔褁。安函櫃上。</p>
<p>次入浴之法。左手搭手巾。右手搭浴具。下間入門問訊。長上居上間。後生居下間。却展複。將脚布圍身。著浴裙。把身下觸衣。先安複裏。却將直掇。繫笐上。未解下衣。不可便卸直裰。不得跣脚入浴。不可占首座位。可以輕輕取湯水。莫濺人身。若起身取湯水。須脚布襴身。出浴。先著上衣了。問訊出。作念云。願與諸眾生。悉皆得清淨。誦心經答施主。凡示眾牌香匙火筯等物。不可拈弄。拾得物。可掛拾遺牌上。出小標示。亦得淨髮。須守次回。火讓老成。行住坐臥。宜看上流。一切謙恭。自然無失。古本清規。諸祖偈頌。新學總要。禪門寶訓。皆可徧覧。行學自照骨□<span class='note-inline'>(出無量須知)</span>。</p>
</div>
<div class='div-other'><a id='mulu4' />
<p class='h1'>坐禪</p><p>每日坐禪。堂司行者。覆方丈首座。鳴眾寮前板三下。鳴寢堂前板。僧眾入堂。坐定。鳴首座寮前板各三下。首座入堂燒香。巡堂一匝。纔火板響。首座先起。眾人自便。齋後辦道。隨意坐禪。四更坐禪。見入眾篇。昏鍾入堂。定鍾起抽解。至二更二點。開枕偃息。昏鍾鳴。眾人入堂。第一段鍾。首坐入堂。第三段鍾。住持入堂。鍾絕方巡堂。住持未至。或不在。即首座巡堂。四更先首座巡。後住持至巡堂。枯禪不打坐禪板。宜常究竟。晝三夜三。收攝身心。了徹大事。</p>
</div>
<div class='div-other'><a id='mulu5' />
<p class='h1'>入室</p><p>三八入室。叢林定則。或不拘時節。鳴皷三下。住持室內坐。侍者問訊。立班室外主邊。在門限外。安拜蓆。大眾各帶小香匣炷香。就大香爐。大展三拜。莫居中央。次鴈行而立。迤邐西邊而進。不問戒﨟。先到為是。或後至知事頭首。排前行不妨。入門先舉左足。對住持人問訊。轉身禪椅西南角。叉手而立。俟住持舉話。或下語不下語。復還中央問訊。轉身叉手。彼東畔出。先舉左足出門外。觸禮一拜。歸堂參究。</p>
</div>
<div class='div-other'><a id='mulu6' />
<p class='h1'>請益因緣</p><p>今夜欲上方丈請益。晚預覆侍者。通方丈允。定鍾後。到侍司。同至方丈請益。炷香九拜云。生死事大。望和上開示法要。側立諦聽。示畢。又炷香。觸禮三拜而退。</p>
</div>
<div class='div-other'><a id='mulu7' />
<p class='h1'>告香</p><p>夏前掛搭新人。欲求入室請益因緣。預先同寮元。商議。和會參頭。一日詣侍司云。新歸堂兄弟欲告香。煩侍者通報。見住持咨稟。允即報眾。拉香資三片。預先出圖習儀。就法堂安排。備香爐三隻。作一列中。設拜蓆掛普說。牌用小紙。寫告香二字。貼在上眾寮。打板三下。集眾看多少人。排作幾行。分東西立。定參頭立中央拜蓆上。却暫離位。同侍者詣上方。請住持人。出就座訖。參頭歸位問訊。獨燒一炷香歸位。大展三拜。收座具起。參頭往住持人前問訊。轉身側立西南角云。生死事大。無常迅速。伏望和尚。開示因緣。住持舉話。參頭答三轉語歸位。再燒大香。依舊還位而立。次第東西大眾。兩邊迤邐出燒香。各依圖來往。叉手從前出。合掌從後回。三人作一上。兩邊六人。分作三爐燒香。一爐二人。上香並從中。出香爐前。燒香罷。二人於爐後。一人於中。香爐兩邊亦如是。齊燒香訖。各大展三拜。起身不收坐具。參頭鞠躬問訊。叉手云。伏望和尚慈悲。特垂開示。下情不勝感佩之至。復退身禮三拜。侍者指揮行者。打皷五聲。大眾分東西。相向而立。次知事頭首方出立班。住持人普說。普說竟。知事頭首退。大眾依位立。參頭歸中央。再燒香一片。歸元同眾。又大展三拜。不收坐具。進云。<span class='note-inline'>(某)</span>等夙生慶幸。<span class='corr'>已</span>蒙和尚慈悲。開示法要。下情不勝欣躍。退身又禮三拜云。即日伏惟。尊候萬福。又退身三拜。收坐具起。問訊退。大眾到法堂。謝侍者一拜。次謝參頭一拜。齋罷。方丈特為眾茶。請首座相伴。或新入院告香。或處請立僧陞堂說了。下座。同眾拜請。次請益告香普說。或就照堂。有處坐大參。就堂扣板。參頭普說結座。然後照堂開室。其禮數與前入室同。或是名德西堂首座尊宿住持人。當預令侍者傳語。莫勞降尊。有處喝免非也。告香之禮。在人主行。或觸禮謝。亦可告香畢後隨意打鼓入室。過三日後。方丈當請大眾藥石襯資隨宜也。</p>
</div>
<div class='div-other'><a id='mulu8' />
<p class='h1'>朔望巡堂</p><p>朔望上堂。就座云。下座巡堂喫茶。首座領眾。依圖巡堂一匝。至元位立。住持入堂。燒香歸位。知事作一班。面聖僧問訊。住持巡堂一匝。若暫到。先隨眾。後同侍者。在帳後立。知事巡將出堂。却隨後出。侍者歸堂。平常燒香喫茶畢。收盞。鳴退堂鐘三下。如不巡堂。即粥罷。就座喫茶。其三人巡堂。見前不再錄。</p>
</div>
<div class='div-other'><a id='mulu9' />
<p class='h1'>巡寮<span class='note-inline'>(從東起)</span></p><p>堂上掛巡寮牌。諸寮掛小牌。各安排香卓燭等。務要整齊。若住持人到立主邊。與寮主人事。送出本寮。眾排寮前立。俟住持人行。隨後合掌。隨過別寮。諸寮並訖。住持法堂前立。大眾過三人。作一上轉身。問訊。住持到諸寮人事。詞云。伏蒙和尚法駕訪臨。下情不勝感激。不敘時暄。巡寮罷。次侍者令行者。討綉複茶榜壞香。詣首座寮。炷香請齋時。特為茶榜貼堂前上間。</p>
</div>
<div class='div-other'><a id='mulu10' />
<p class='h1'>茶榜式</p><p>堂頭和尚。今晨齋退。就雲堂點茶一中。特為首座。暨大眾聊旌<span class='note-inline'>(結制　解制　至節　献歲　或云陳賀名德人甲)</span>之儀。仍請諸知事。同垂光伴。幸甚。</p>
<p style="margin-left:4em">今月　　日　侍司　某　　敬白。</p>
</div>
<div class='div-other'><a id='mulu11' />
<p class='h1'>朔望上堂</p><p>上堂第一日晚。侍者覆住持人。次早掛牌。令行者報諸寮。鳴第一皷。首座領眾坐堂。二鼓出堂。三皷侍者候大眾集。打一問訊。回身接和尚。同上法座侍立。捧香匣。住持拈香祝聖。祝聖訖。侍者接香。排爐中下座。俟住持坐定。侍者出班。先問訊。次兩班。西班先從首座位。拆歸中央問訊。東班從小位拆問訊。侍者依元上法座。左手拈香。回身問訊。住持請說法。如聖節佛生日成道涅槃。不應閑敘謝說閑事。如解結敘謝普說。其大略下座講叢林禮。</p>
</div>
<div class='div-other'><a id='mulu12' />
<p class='h1'>小參及五日升堂</p><p>小參者。家訓也。五日升堂者。警悟參學。究竟生死事大。兼提點寺中事務。只要簡略。結夏。解夏。冬至。除夜。四小參。兩班有褒詞敘謝。餘時不必講。如新入院日上堂。只略敘謝官員諸山施主家中人。只夜小參。方子細敘謝。知事頭首專使遠來。或留兩班。參罷。當具湯菓。如或參行者。即分付參頭。行堂掛牌。昏鐘鳴。集眾立定。請住持出座。參頭燒香。喝參九拜。或住持普說。有訓童行道者。結座罷。行者又三拜。珍重。</p>
</div>
<div class='div-other'><a id='mulu13' />
<p class='h1'>秉拂</p><p>結解冬年。四小參。住持請秉拂。就座宣過。次日都寺維那侍者送拂及牌。至寮。傳方丈旨。請受畢。掛牌公界。安排法座。晚下藥石。鍾鳴炤道。引出佛事下座。方丈請湯菓。次日茶湯草飯藥石陸續。特為其禪客。侍者私管待。</p>
</div>
<div class='div-other'><a id='mulu14' />
<p class='h1'>入旦過見知客</p><p>解卸洗脚畢。次客司人事。有榜且止。若相見敘時暄云。欽服道譽日久。茲獲參承。不勝欣抃。<span class='note-inline'>(相識改此)</span>知客云。州途岐涉。到來不易。主人燒香喫茶。客起云。重承煎點。不勝感激。主云茶粗惶恐。送出次。回禮客頭。先行開門。捲簾報之。參首一人左邊出。接入人事。送亦如之。主賓相照。自然安樂。</p>
</div>
<div class='div-other'><a id='mulu15' />
<p class='h1'>求掛搭見侍司</p><p>時暄<span class='note-inline'>(云云)</span>。欽服雅譽。無階詹敬。此者喜獲參覲。不勝欣躍。揖坐起身。稟云。新到<span class='note-inline'>(某)</span>等。欲得禮拜和尚。敢煩侍者通報。見住持。參頭云。請和尚。趺座乞容。<span class='note-inline'>(某)</span>等炷香禮拜。住持辭。再云。請和尚尊重。<span class='note-inline'>(某)</span>等新戒。合當炷香展拜。幸望慈悲。住持堅辭。既蒙和尚尊旨。即問訊排香。左手拈香。右手擘紙。安左袖中。兩展三拜。一展云。久聞高德崇名。無由參拜。此來多幸。得奉和尚尊顏。下情無任感激之至。一展云。即日謹時。恭惟堂頭老師大和尚。尊候起居萬福。觸禮三拜。或處分賓主相看。或處據師位相看。住持人立參椅前。參頭橫一列。參頭立於左相看。禮數一同就坐。喫茶相問答。隨意起身。謝茶云。此日禮當詣函丈禮拜。重蒙煎點。下情不勝感激。住持或隨即回禮。或等。成項回禮。住持立主邊。參頭立客邊。入旦過內。敘時暄云云。萬福。適問禮。當詣函丈禮拜。重蒙降尊。下情不勝喜躍。住持回禮。眾人齊送。晚間藥石。即刻伏惟萬福。今日重蒙寵召。下情<span class='note-inline'>(云云)</span>。就座喫茶。侍者燒香湯畢。起身謝湯云。重蒙煎點<span class='note-inline'>(云云)</span>。抽絛藥石。次早請茶。暄時如前。禮茶罷。謝退。隨討掛搭云。生死事大。無常迅速。久聞和尚道風。此者特來依棲。求一單位。幸望慈悲允諾。如第二次討。不拘時候。隨機變機。或下語。或上頌。若住持人稍有允意。便觸禮一拜。求飛頭。或送侍司。附名發飛下。堂司飛云。奉方丈慈旨掛搭。<span class='note-inline'>(某)</span>上座今月日侍司<span class='note-inline'>(某)</span>報堂司<span class='note-inline'>(某)</span>上座<span class='note-inline'>(某)</span>州人事<span class='note-inline'>(某)</span>戒在此發飛頭首庫司曰。報上方丈曰。申堂司客頭行者。就旦過請。<span class='note-inline'>(某)</span>上座等歸堂。人少小掛搭。維那簾外主邊揖入觸禮一拜。敘時暄<span class='note-inline'>(云云)</span>萬福。<span class='note-inline'>(某)</span>欽服道譽。此者特來依棲左右<span class='note-inline'>(云云)</span>。揖坐喫茶。茶罷起身稟云。適奉方丈慈旨。掛搭。<span class='note-inline'>(某)</span>等各人備本名。度牒附名。維那領命。付度牒。一拜。上堂曆訖。還度牒。一拜。維那送歸眾寮。客頭報寮首座。或大所在有寮主。報寮主。出引掛搭。行禮寮前。鳴板三聲。維那主邊揖入寮內。觸禮一拜。相送出門外。參頭又反過客邊立候寮。首座出簾外相接入。觸禮一拜。敘時暄<span class='note-inline'>(云云)</span>萬福。稔聞道譽。無階參拜。此來幸得依棲。凡百更仗尊庇。喫茶起身。參頭稟云。適蒙維那送歸。上寮幸慈允。答云。領尊命。參頭列一行。觸禮一拜。翻轉主邊。一拜。首座過客邊。一拜。寮首座占主邊。對觀音立定。參頭依下列一行。問訊。從主邊拆訊。迤邐巡觀音帳一匝。首座依元舊處立定。一問訊。又回身客邊。一小問訊。或處寮主行人事。至此寮首座出人事。觸禮一拜。敘時暄。伏惟寮元禪師尊候萬福。<span class='note-inline'>(某)</span>見前云。參頭領眾。巡四案訖。客頭執飛諸寮人事。頭首寮相見。各有一拜。敘時暄。伏惟<span class='note-inline'>(某)</span>人萬福。<span class='note-inline'>(敘別)</span>或相識尖相識。見前諸寮人事畢。到方丈謝。掛搭。或住持人。受兩展。敘時暄。伏惟萬福。其茲者天幸。重荷収錄。得依龍象之末。下情。<span class='note-inline'>(云云)</span>。知事侍者。處人事。無拜。即敘時暄。常禮問訊。若大掛搭。堂司相看。付度牒訖。客頭引至僧堂。參頭面聖僧。燒一炷香。大展三拜。回身一小問訊。從首座位。巡堂一匝。仍舊列聖僧前問訊。即就侍者床。第三位少坐片時。行者報維那。至參頭。領眾起身。與維那分賓主問訊。還度牒一拜。參頭番。轉主邊。又一拜。或維那出門前或後門。只參頭一人送不出外。次客頭行者。引至眾寮。鳴板人事。與前小掛搭項。禮數通同。歸堂訖。晚方丈藥石。少敘平常禮。見前。次日方丈請茶。庫司有茶藥石。或處隨即回禮。或夏前一併回禮。知事頭首有回禮。三日不得散游。祇候茶湯。新到歸寮。寮首座有特為湯堂司。有特為湯。</p>
</div>
<div class='div-other'><a id='mulu16' />
<p class='h1'>進退請頭首</p><p>四更鐘鳴。首座領同班。到方丈。一拜告退。喫粥時。令行者請<span class='note-inline'>(某人)</span>就方丈喫茶。住持親起燒香。歸位立定。白云。舊頭首<span class='corr'>已</span>退。今拜請<span class='note-inline'>(某人)</span>充<span class='note-inline'>(某)</span>職事。侍者請與住持人。觸禮一拜。轉椅喫湯。住持分手。請耆舊一人。相伴首座。監寺分手。餘列兩邊。侍者特為燒香。首座起身謝湯。行者鳴堂前鐘。方丈同大眾。送頭首歸寮。先送首座。歸鉢位。住持有拜。次歸寮人事。住持立主邊。入簾內。觸禮一拜。送出交代。舊立主邊新客邊一拜。又新過主各一拜。或諸方名德首座住持升座罷。就法座前。同大眾禮。請後巡寮人事常禮。或晚方丈特為湯。或庫司湯行禮藥石。第二日方丈茶草飯。特為仍送茶湯五味。東西相照可爾。</p>
</div>
<div class='div-other'><a id='mulu17' />
<p class='h1'>進退請知事</p><p>知事預於第一晚鐘鳴。具威儀詣方丈。觸禮一拜。退職。次卑維那打遍食槌訖。監寺領同班。後門入。打槌一下云。白大眾。昨蒙和尚。俾充庫司。或云。知事今來。心力勞倦。告退歸堂。謹白先去聖僧前問訊。次回身住持前。問訊。兩展三禮。歸中聖僧前。大展三拜。然後巡堂一匝而出。粥罷。令行者喝。請大眾掛鉢。請知事侍者。聖聖前燒一炷香。巡堂一匝。不出堂外。却住持人面前問訊。側身歸右邊立。住持人懷中將批子付侍者。侍者却回聖僧帳邊立。打槌一下云。白大眾前知事告退。此務不可闕人。適奉方丈慈旨。今請<span class='note-inline'>(某)</span>充<span class='note-inline'>(某)</span>職事。謹白。打槌一下。侍者令行者。請就住持人面前。禮一拜。再白槌云。請知事訖。受職人行禮於住持前。兩展三拜。却從帳後轉。面聖僧前。大展三拜。起身。維那引巡堂一匝。至下間。行者喝。知事禮謝。大眾觸禮三拜。大眾答拜。行者喝。請大眾送新知事歸庫。新人與住持人事。觸禮三拜。敘時暄。云云交代而退。首座大眾人事畢。新知事懷香。詣方丈。謝住持。辭則免。或觸禮。次巡寮點心草飯特為。隨方建立。</p>
</div>
<div class='div-other'><a id='mulu18' />
<p class='h1'>請待者</p><p>方丈批下。堂司煩維那請。<span class='note-inline'>(某)</span>上座充<span class='note-inline'>(某)</span>侍者。維那請喫茶。茶罷。起燒一炷香。稟云。適奉方丈慈旨。請<span class='note-inline'>(某人充某侍者)</span>。允請起身。觸禮一拜。遂同至方丈。維那白住持訖。侍者炷香禮拜。送歸侍司。送舊人歸眾寮。與寮首座人事。人事畢。行者引新舊巡寮。若請諸方頭角。自和會後。付堂司請。或就方丈請。後報維那人事矣。方丈禮儀皆主之。請新舊頭首知事。茶湯喫飯。藥石湯菓。首座則侍者躬請。如下頭首。即令行者請。齋前點心。放參前特為湯。行禮見前。次就請藥石。昏鐘嗚。方丈詣諸寮。點湯。隨寮各安排。祇候住持到寮主位坐。行者安排湯盞灯燭照道揖坐。侍者燒香。第二夜鐘鳴。有處都寺亦巡寮點湯。都寺即依客邊。分賓主禮。自起身燒香。方丈湯。兩班有謝。庫司無謝。如方丈湯菓入座。侍者燒香<span class='note-inline'>(禮畢。不再燒行)</span>。</p>
</div>
<div class='div-other'><a id='mulu19' />
<p class='h1'>念誦<span class='note-inline'>(諸般念誦附堂司須知)</span></p><p>三八念誦。堂司行者。齋罷。報掛牌。覆方丈。參前鳴大鐘集眾。立堂前。知事上間。首座下間。大眾依巡堂圖立定。住持堂殿燒香。侍者隨後。或處到堂殿。住持燒香。禮三拜。<span class='note-inline'>(或處無)</span>恐大眾久立。將至堂前。行者鳴鐘。維那候住持人入堂燒香。請客侍者。堂前請湯。先問訊首座巡訖。後知事侍者歸位。住持將出堂。維那方歸中央側立念誦。須要緩緩聲朗念。初三。十三。二十三念。皇風永扇。帝道遐昌。佛日增輝。法輪常轉。伽藍土地。護法護人。十方施主。增福增慧。為上良緣。念清淨法界十佛<span class='note-inline'>(云云)</span>。初八。十八。二十八念。白大眾。如來大師入般涅槃。至今皇宋景定四年。<span class='corr'>已</span>得二千二百一十三載。<span class='note-inline'>(隨年增)</span>。是日<span class='corr'>已</span>過。命亦隨減。如少水魚。思有何樂。汝等當勤精進。如救頭然。但念無常。慎勿放逸。伽藍土地。護法護人。十方施主。增福增慧。為如上緣。念清淨法身十佛。念罷。住持先入依位立定。首座頌眾入堂。面聖僧三人。一上問訊。次回身問訊。住持接巡堂知事。後令作一班巡堂。就圖坐。喫湯。湯畢。鳴放參打鐘三下。大眾和南。住持先出堂。首座大眾各出單。如無喫湯。不必巡堂。只念誦罷。即令行者喝云。大眾免巡堂。亦鳴鐘三下。大眾和南散。</p>
</div>
<div class='div-other'><a id='mulu20' />
<p class='h1'>夏前特為新到茶單狀式</p><p style="margin-left:4em">安眾寮前。</p>
<p>今晨齋退。堂頭和尚就寢堂。點茶一中。特為新到首座。伏望眾慈。同垂光降。幸甚。</p>
<p style="margin-left:4em">今月　　日　侍司　<span class='note-inline'>(某)</span>　　謹白。</p>
<p>具名列在后<span class='note-inline'>(僉名須真楷書兩字名謹拜尊命　　晚藥石掛小碑云)</span>。</p>
<p>堂頭和尚今晚請新掛搭首座藥石。</p>
<p style="margin-left:4em">今月　日　客頭行者　<span class='note-inline'>(某)</span>　承準。</p>
</div>
<div class='div-other'><a id='mulu21' />
<p class='h1'>首座夏前請新到茶狀式</p><p>首座比丘<span class='note-inline'>(某)</span>啟。取今晨齋退。就<span class='note-inline'>(某)</span>處。點茶一中。特為新到首座禪師。伏望　眾慈同垂光降。</p>
<p style="margin-left:4em">今月　　日　首座比丘　<span class='note-inline'>(某)</span>　狀。</p>
<p style="margin-left:1em">此後亦列書新到名。安眾寮前。與眾僉名。</p>
<p style="margin-left:1em">今時寫知字　依字非也。可寫某　敬領。</p>
<p style="margin-left:1em">尊命。</p>
<p>寮首座狀式一同。若云。狀即有皮。<span class='corr'>已</span>上行禮。即與特為同。</p>
</div>
<div class='div-other'><a id='mulu22' />
<p class='h1'>夏前特為新到茶</p><p>庫司同首座。一日就照堂。安排設位。眉帕帳。設粥罷。具單狀。請式在前。行者安排照牌。齋罷。鳴板。依照牌立定。却從四頌。頭巡揖坐。却歸本位。看眾人収足。却起身炷香。又隨項頭巡。起大項頭。或一或二。至末位處。當問訊復歸中央。小問訊。却歸位。行茶。茶罷。起身與新到。敘常禮。或庫司客司接後特為。即依前禮。</p>
</div>
<div class='div-other'><a id='mulu23' />
<p class='h1'>解結人事</p><p>上堂罷。令行者掇香卓進前。都寺首座同挑香。或西堂亦同上。有處西堂在先。作一項人事。兩展三拜。一展云。此際安居禁足。獲奉巾瓶。惟仗和尚法力。無諸難事。再展敘時暄。<span class='note-inline'>(云云)</span>退身。觸禮三拜。惟小師侍者。在後禮拜。知事歸庫。首座領眾到庫。觸禮三拜。次歸堂前。首座立上間。書記同大眾立下間。觸禮三拜。人事退。依巡堂圖立定。名德西堂。先歸巡堂位。次首座迤邐。領眾巡堂。一匝歸堂定。行者喝云。首座禮謝。大眾三拜。<span class='note-inline'>(唱大眾普同人事)</span>知事入堂。面聖僧。大展三拜。巡堂一匝。歸中間板首立。行者喝。知事禮謝。大行三拜。知事出。<span class='corr'>斂</span>堂前鐘。住持入堂炷香。大展三拜。巡堂一匝。小師出後門避之。住持歸堂立定。<span class='note-inline'>(行者喝)</span>方丈與大眾人事三拜。次侍者燒香喫茶。</p>
</div>
<div class='div-other'><a id='mulu24' />
<p class='h1'>大特為茶<span class='note-inline'>(榜式在前侍者具禮請首座)</span></p><p>齋時長板鳴。侍者入堂燒香。大展三拜。巡堂一匝。堂前一同。先下間。後上間。却還中央。問訊退。若都寺首座請茶行禮。則先聖僧。後回身住持前。問訊。次巡堂。與前同。齋前綉複。安排照牌。在堂前請。知事相伴。首座設位。住持對面。都寺同班。前門分手下手知事。後門分手鼓鳴。侍者堂前候首座入位。請首座起請下手。上坐送首座。至設位。回至堂外鳴鍾。接方丈入座。次燒佛前內外上下間香。回本處。問訊。次首座前問訊。回聖僧前。過巡堂。至門內。都寺位住。次堂外上下間。回立佛前。俟行茶。將次又首座前問訊勸茶。回聖僧前。大展三拜。巡堂同前。次収方丈首座盞。首座起至方丈前。兩展三拜。一云。伏承尊慈。特賜前點。<span class='note-inline'>(云云)</span>次展云。時暄。退身。觸禮三拜。從帳後。出前門。方丈送出。方丈復回入座捧盞。侍者燒一炷相伴香。却鳴皷三下。首座詣方丈謝。或即法堂。如或結夏夜。特為湯禮。一同就坐藥石。監寺看首座謝湯。到本位坐。却隨去面前問訊。帳後轉歸中央。問訊燒香。燒香訖。先住持人前問訊。後首座。次上不間。堂前常禮。行者喝請。大眾下鉢藥石。藥石罷。打皷三下。出堂。堂前團拜。</p>
</div>
<div class='div-other'><a id='mulu25' />
<p class='h1'>監寺特為首座首座特為藏主<span class='note-inline'>(茶禮見前)</span></p><p>長板鳴。燒香。巡堂禮。及齋罷揖坐。燒香行禮。不再書。只是勸茶。大展三拜。先首座面前問訊。後住持問訊。從板頭巡堂一匝。茶將次先収。和尚首座二分盞。知事領同班住持人面前。兩展三拜。謝茶送和尚。先出堂前。後送首座堂前。觸禮一拜。首座特為藏主。亦如是。</p>
</div>
<div class='div-other'><a id='mulu26' />
<p class='h1'>茶榜式<span class='note-inline'>(湯同請茶早以香詣方丈請)</span></p><p>庫司今晨齋退。就雲堂點茶一中。特為首座暨大眾。聊旌<span class='note-inline'>(結制至節　解制献歲)</span>之儀。伏望眾慈。同垂光伴。幸甚。</p>
<p style="margin-left:4em">今月　　日　庫司比丘　<span class='note-inline'>(某)</span>　拜請。</p>
</div>
<div class='div-other'><a id='mulu27' />
<p class='h1'>首座請茶狀式</p><p>首座比丘<span class='note-inline'>(某)</span>今晨齋退。就雲堂點茶一中。特為知藏。或後堂書記禪師暨大眾。聊旌<span class='note-inline'>(結制至即　解制献歲)</span>之儀。仍請諸知事。同垂光降。謹狀。</p>
<p style="margin-left:4em">今月　　日　首座比丘　<span class='note-inline'>(某)</span>　狀。</p>
<p style="margin-left:4em">狀請<span class='note-inline'>(某人)</span>　首請比丘　<span class='note-inline'>(某)</span>　謹封。</p>
</div>
<div class='div-other'><a id='mulu28' />
<p class='h1'>庫司藥石榜式<span class='note-inline'>(貼堂前下間)</span></p><p>庫司今晚就雲堂藥石一中。特為首座暨大眾。聊旌<span class='note-inline'>(結制至節　解制献歲)</span>之儀。伏望眾慈。同垂光降。幸甚。</p>
<p style="margin-left:4em">今月　　日　庫司比丘　<span class='note-inline'>(某)</span>　拜請。</p>
</div>
<div class='div-other'><a id='mulu29' />
<p class='h1'>方丈若遇解結冬年先書小榜子貼湯榜下免來晨人事式</p><p>來晨結制。應兩班耆舊法眷小師鄉人道舊。容陞座罷。就法堂。普同人事。不勞過訪。特茲稟聞。切希聦悉。</p>
<p style="margin-left:16em">咨稟。</p>
</div>
<div class='div-other'><a id='mulu30' />
<p class='h1'>諸山相見</p><p>如大尊宿到寺。即就安排。依賓主相見。各炷香三拜。次知事頭首大眾。并作一項挑香人事。試□展拜。看受不受。次侍者炷香展拜。行者喝請。知事頭首相伴喫湯。只是空盞備禮。或法眷小師侍者炷香展拜。次當寺參頭行者領眾挑香禮拜。帶來參隨行者人力。就此後拜。主人喫湯罷。知事頭首送安下分。賓主備香人事。無拜。敘時暄<span class='note-inline'>(云云)</span>。次知事頭首侍者法眷小師及相識。隨頭問訊訖。住持同侍者相引巡寮。當晚特為湯係請客。請云。今晚堂頭和尚。就寢堂點湯。望垂開允。無敘時暄。兩班相伴。喫湯鳴皷。特為禮見。前退皷三下。藥石相伴。在人請。昏鐘鳴。湯菓相伴。次特為飯。係庫司請。同侍者。到安下處。同炷香一拜。<span class='note-inline'>(有不拜)</span>。監寺咨請喫飯。侍者就請。方丈齋退。特為點茶。伏望慈悲。開允相伴。隨意請。或法眷小師大展拜。如平常。諸山即問訊。若法屬相見。卑見尊。當請主翁廟坐。炷香再拜。若尊見卑。主雖居主。就中央設廟坐。待客分手。請大耆舊。一人相伴。或喫茶。或特為人事展拜。在人舉行。或諸方名德到山。有具狀。請陞座。激揚後學矣。</p>
</div>
<div class='div-other'><a id='mulu31' />
<p class='h1'>請狀式</p><p>具位姓<span class='note-inline'>(某)</span>右<span class='note-inline'>(某)</span><span class='note-inline'>(有處住持名有處監寺名)</span>敬以來卑禮屈。舉揚宗旨。開發後學。伏望慈悲。俯垂攝受。謹狀。</p>
<p style="margin-left:4em">年　月　　日　具位　<span class='note-inline'>(某人)</span>　狀。</p>
</div>
<div class='div-other'><a id='mulu32' />
<p class='h1'>鍾鼓法則</p><p>朝暮大鍾。一百八聲。啟建滿散念誦。接尊官。新住持一通過堂。堂前鍾<span class='note-inline'>(七下退堂放參三下)</span>集眾堂前殿上等處。各一通。上堂鼓三通。入堂報齋。辭眾三下。齋粥二通。普說告香五下。小參秉掃二通。施主至。兩班接門首鼓五下。動眾接送一通。浴鼓三通分次第。</p>
</div>
<div class='div-other'><a id='mulu33' />
<p class='h1'>專使請住持</p><p>請當代到彼。先見知客。次知事送安下訖。却安排疏帖於寢堂上。住持出人事。咨稟呈疏。帖了炷香。大展三拜。知客引諸寮人事。如請彼頭首知事耆舊入門。先知客。知客引見方丈。送安下。次往庫司。諸寮人事。却同侍者。詣方丈咨稟。住持<span class='note-inline'>(某)</span>院。今請<span class='note-inline'>(某人)</span>住持。即同却事。頭首同詣寮中勸請。就法堂安排疏帖。主人先引座。升堂下座。次新主人拈帖法語。與維那宣疏。付書記讀。如更下頭首宣讀。若未出世人。付法衣。有法語。新人拈衣披。後指法座。升座下來。與主人人事。<span class='note-inline'>(某人)</span>知事頭首大眾人事。次方丈首座同大眾。送安下。知客引巡寮。後設受請齋。山門特為飯茶。發離日。三門頭設位帳。設特為湯禮。與特為諸山茶湯同。</p>
</div>
<div class='div-other'><a id='mulu34' />
<p class='h1'>專使齋</p><p>安排僧堂內。新主人與彼主人相對坐。如當代。不要排座。只專使躬詣禮請。寮舍行者請齋時。專使堂前。祗候彼主人及新人入堂<span class='note-inline'>(揖坐燒香)</span>先到彼主人。次新人面前問訊。然後上下間問訊。及堂外。再入堂問訊。出堂外喫飯。次燒香下襯。先主人。次新人。後僧眾。襯訖問訊。行茶約湯瓶出。先収住持與新人盞。專使直往後門新人前。兩展三拜。送出後門。次往住持人前。亦兩展。一同起身。專使送出前門。有處先送新人出前門。後送本院住持出堂。候主人出。問訊訖。再入堂。燒一炷相伴香。大展三拜。巡堂一匝。堂外同却歸堂中央。一問訊。方収盞。鳴皷三下。退堂。次往方丈庫司謝。若免專使當晚。安排藥石。彼主人及新人。昏鐘鳴。湯菓。却請知事頭首相伴。</p>
</div>
<div class='div-other'><a id='mulu35' />
<p class='h1'>新住持入院</p><p>住持入院。看何處安泊。前通書了。耆舊兩班大眾合往問訊。或新人批帖。免則<span class='corr'>已</span>。知事當取問何日入院。庫司報堂司掛牌。至期動法器。大眾出三門排班。迎接新人。指三門佛殿佛事。方歸堂。新人面聖僧三拜。維那問訊。引巡堂一匝。又請歸鉢位。一拜。出堂。詣土地祖堂。有法語。次上方丈。據座燒香一炷。侍者問訊。主人佛事。</p>
<p>都寺呈印俻狀。安棹上。主人看封。行者拆封。呈主人。就狀書日子押號。行者使印付都寺。収其印封。付衣鉢。侍者収三日內。堂司呈度牒。</p>
<p style="margin-left:1em">狀式。</p>
<p>當寺庫司比丘<span class='note-inline'>(某)</span>等。常住圖印一顆。申納新命堂頭大和尚。伏候慈旨。謹狀。</p>
<p style="margin-left:4em"><span class='note-inline'>(某)</span>年<span class='note-inline'>(某)</span>月　日　庫司比丘　狀。</p>
<p>退棹。知事全班立定。燒香問訊。兩展三拜。辭云。重承和尚光據法筵。下情<span class='note-inline'>(云云)</span>。答云。自慚疎拙<span class='note-inline'>(云云)</span>。首座大眾草賀。行者喝請。兩班耆舊寢堂献湯。湯罷。方丈少歇點心。都寺懷香狀。請飯。</p>
<p style="margin-left:1em">狀式。</p>
<p>當寺庫司比丘<span class='note-inline'>(某)</span>等。右<span class='note-inline'>(某)</span>啟。取今辰午刻。就雲堂俻飯。祇候伏望　尊慈。俯賜降重。謹狀。</p>
<p style="margin-left:4em">狀拜請新命堂頭大和尚<span class='note-inline'>(某)</span>等謹封。</p>
<p>諸寮預掛牌。上堂少頃。侍者覆上堂。至法座前。專使燒香。行禮。主人熏帖提法語。付維那讀。次拈疏法語。付頭首資。次讀畢。次指□座法語。上法座。侍者同上。拈香祝聖。祝聖罷。拈官員香。<span class='note-inline'>(某人)</span>自懷法嗣香就座。侍者下依平常。上堂出班。兩班立定。索話問答。提綱敘謝。法座有所在疏帖。專使預令行者安排法堂東邊香。早准備迎主人。到彼行禮炷香。觸禮三拜。呈帖疏。後法座前。拈出說禪。付宣讀。有所免即拈出。主人陞座下座。慶賀人事。有處先令行者喝諸山人事。次本院知事頭首。西堂同上炷香。或兩展一拜。免則觸禮。大眾亦然。次法眷小師行者隨後。逐項挑香。展拜人事畢。巡寮。諸寮眾盡出接送。惟大眾則無盡出。巡寮畢。都寺懷香。詣方丈請茶。有處有絹素大茶湯榜。如無。即具狀請。</p>
<p style="margin-left:1em">狀式云。</p>
<p>當寺比丘<span class='note-inline'>(某)</span>等。在<span class='note-inline'>(某)</span>啟。取今辰齋退。就雲堂特為點茶。聊伸陳賀之儀。伏望尊慈。俯垂光降。謹狀。</p>
<p style="margin-left:4em">年　月　　日　比丘<span class='note-inline'>(某)</span>等狀。</p>
<p>茶罷。都寺領同班謝。展禮見前次。若有特為茶湯。請頭首相伴眾。知事行禮。具照牌。僧堂前大眾立定。鳴堂前鍾。接住持入堂。歸位問訊。帳後轉行禮。與特為禮。同見前。不再錄。茶將次。先収主人一分盞。都寺同班。兩展謝送出。復歸堂。燒一炷相伴香。鳴皷三下。退堂。入院之後。禮及法則。提點常住。在主人舉行。</p>
</div>
<div class='div-other'><a id='mulu36' />
<p class='h1'>諸方尊宿遺書到</p><p>專使持書到寺。先見知客。次往侍司。引見住持。常禮茶罷。起身燒香。通遺書及遺囑何物。方丈令行者請兩班茶。告以<span class='note-inline'>(某人)</span>迁化。開書讀畢。點湯。送安下。次巡寮。方丈親分付書記祭文。報庫司。安排祭食。次日法堂西序設位。粥罷。陞座。座前住持少立。專使進前燒香。呈遺書。住持接書。香上熏。令侍者付維那宣。後登座說法。說法畢。下座燒香。舉哀三兩聲。如平常。無舉哀。點茶湯。獻食。維那問訊。出班燒香。住持拈香。次兩班拈香。拈香畢。維那宣祭文。舉經回向。就此看輕重。或法眷故舊。或小師人等。相慰人事。却備管待。專使襯施。在人多寡。</p>
</div>
<div class='div-other'><a id='mulu37' />
<p class='h1'>當代住持迁化</p><p>尊宿迁化。當預先請知事頭首。抄劄分曉書偈。分付庫司一行人主事遺囑。寫諸山書。安排法堂西畔。先淨髮沐浴。著衣趺座。入龕。請一尊宿移龕。移龕定。鳴鐘。集眾。諷經。龕安西邊中央。法座上掛真。<span class='note-inline'>(有佛事)</span>。中安排供養。東邊安排床帳臥具衣架手巾法衣香卓等。遂發遺書去。諸山請當寺首座。作喪主。或外請人。大眾接。或山門祭文。別請喪司書記。及掌財一項人。主其後事。其念誦等儀。具載堂司。須知。</p>
</div>
<div class='div-other'><a id='mulu38' />
<p class='h1'>報訃狀式</p><p><span class='note-inline'>(某)</span>寺喪司比丘<span class='note-inline'>(某)</span>。右<span class='note-inline'>(某)</span>啟。山門不幸。今月<span class='note-inline'>(某)</span>日。堂頭和尚。遽以歸真。謹以訃告。謹狀。</p>
<p style="margin-left:4em">年月　　日　喪司比丘　<span class='note-inline'>(某)</span>　狀。</p>
<p style="margin-left:2em">可漏　狀申　某人　比丘　<span class='note-inline'>(某)</span>　謹封。</p>
</div>
<div class='div-other'><a id='mulu39' />
<p class='h1'>遺書式</p><p>住山無補。依鄰壁之輝光。揣<span class='corr'>已</span>奚堪。了世緣之幻夢。莫諧面別。但切心馳。更祈佛日以揮戈。頓使宗風而益有<span class='note-inline'>(在人勿拘此)</span>。</p>
</div>
<div class='div-other'><a id='mulu40' />
<p class='h1'>介石瑛和尚遺書上傳宰免補助<span class='note-inline'>(古田靈佛)</span></p><p>偶應微緣。來托棠陰之庇。俄驚大幻。去先薤露之睎。念生平三處住持。於常住。一毫無取。衣盂單薄。道具蕭疎。願蠲補助之需。以表慈仁之政。名哲自保。無令任怨以害身。果報非虗。更冀當官而植福。垂死有請。敘別無階。益遠台光。伏惟珍重<span class='note-inline'>(加定年間傳宰覽　捨俸助彼事求　兌補助等)</span>。</p>
</div>
<div class='div-other'><a id='mulu41' />
<p class='h1'>維那須知</p><p>隨機應變。嘆佛疏語。清規具載。職事詳悉。僧堂後架眾寮洛司淨所延壽堂塔所皆主之。住持出入公界參賀。俟歸掛牌。報眾祇接。如免。即上方丈問訊。掛搭請假。及亡僧事。須皆子細。母令外議。調和上下。得人喜敬。是名悅眾。</p>
</div>
<div class='div-other'><a id='mulu42' />
<p class='h1'>聖節佛殿念誦</p><p>切以。皇風永扇。帝道遐昌。當䙔星繞電之時。適誕月屆晨之際。敬裒清眾。恭詣寶方。誦諸佛之洪名。祝一人之睿筭。念清淨　　上來念誦洪因。祝延　今上皇帝聖壽無疆。金剛無量壽佛諸尊。</p>
</div>
<div class='div-other'><a id='mulu43' />
<p class='h1'>出班拈香<span class='note-inline'>(庫司先安排香)</span></p><p>維那先立爐前東畔揖。住持拈香。侍者捧匣。次兩班進。佛生日成道涅槃祝聖。不回身問訊。拈香了。行者喝展拜。其土地前<span class='corr'>已</span>下處。有回身請香。</p>
</div>
<div class='div-other'><a id='mulu44' />
<p class='h1'>啟建滿散　浴佛<span class='note-inline'>(四月八日)</span>成道<span class='note-inline'>(十二月初八)</span>涅盤<span class='note-inline'>(二月十五)</span></p><p>第一晚報眾。來早具威儀。次早升堂。下大殿。點茶湯。出班拈香。嘆佛<span class='note-inline'>(隨件改)</span>宣疏。知客過手爐。住持跪接。侍者跪進香。次舉經回向散。浴佛偈。我今灌沐諸如來。淨智莊嚴功德聚。五濁眾生令離垢。同證如來淨法身　楞嚴會<span class='note-inline'>(無出班拈香)</span>。</p>
</div>
<div class='div-other'><a id='mulu45' />
<p class='h1'>結夏念誦</p><p>切以。薰風扇野。炎帝司方。當覺皇結制之辰。是釋氏護生之日。躬裒大眾。肅詣靈祠。誦持萬德洪名。回向合堂真宰。欲祈加護。得遂安居。仰憑大眾念。十佛<span class='note-inline'>(云云)</span>。</p>
<p>上來念誦功德。祝獻當山土地<span class='note-inline'>(云云)</span>。護伽藍神。合堂真宰。伏願神功叶贊。發輝有利之勳。梵苑昌隆。永錫無私之慶。再念<span class='note-inline'>(十方三世云云)</span>。</p>
</div>
<div class='div-other'><a id='mulu46' />
<p class='h1'>解夏</p><p>金風扇野。白帝司方。當覺皇解制之辰。乃法歲周圓之日。九旬無難。一眾咸安。誦持諸佛洪名。仰答合堂真宰。伏願<span class='note-inline'>(見同前)</span>。</p>
</div>
<div class='div-other'><a id='mulu47' />
<p class='h1'>至節</p><p>時當惡歲。節屆書雲。是一陽來復之初。乃萬物發生之始<span class='note-inline'>(云云)</span>。</p>
</div>
<div class='div-other'><a id='mulu48' />
<p class='h1'>除夜</p><p>東皇布令。北斗回杓。當七十二候以云周。乃三十六旬之告畢。</p>
<p>凡遇三八念誦。大眾依念誦圖立定。俟住持人入堂燒香出。却念十佛。微細禮數。見前三八念誦項分曉。不再舉。如當夜小參。不打放參鐘。</p>
</div>
<div class='div-other'><a id='mulu49' />
<p class='h1'>大帳年供帳式</p><p>預令行者買紙。寫狀式。貼堂前下間。須寫三本。一本州。一本縣。一本堂司。隨方立例。</p>
<p><span class='note-inline'>(某)</span>寺散僧<span class='note-inline'>(某)</span>。今蒙官司括責<span class='note-inline'>(某)</span>年分大僧文帳。事須至供申者。右<span class='note-inline'>(某)</span>本貫<span class='note-inline'>(某)</span>州<span class='note-inline'>(某)</span>縣人事。俗姓<span class='note-inline'>(某)</span>為戶。見年幾歲。昨於<span class='note-inline'>(某)</span>年買<span class='note-inline'>(某)</span>字號。度牒□道。禮<span class='note-inline'>(某)</span>寺<span class='note-inline'>(某)</span>為師。於<span class='note-inline'>(某)</span>年<span class='note-inline'>(某)</span>月<span class='note-inline'>(某)</span>日。恭遇<span class='note-inline'>(某)</span>聖節。開壇受戒。請到六念。戒牒全。<span class='note-inline'>(某)</span>年文帳。在<span class='note-inline'>(某)</span>處供申。所供在前。並皆詣實。謹狀。</p>
<p style="margin-left:4em"><span class='note-inline'>(某)</span>年月　　日　散僧　<span class='note-inline'>(某)</span>號狀。</p>
</div>
<div class='div-other'><a id='mulu50' />
<p class='h1'>祖忌<span class='note-inline'>(達磨忌十月初五。出傳灯)</span></p><p>堂司具疏。先覆方丈。首座安排香花等供養。或昏鐘鳴。念誦諷經。或齋前。如不念誦。只出班燒香。舉經拈香不回身。</p>
</div>
<div class='div-other'><a id='mulu51' />
<p class='h1'>念誦</p><p>悲願深重。大道難名。幸忝潤於餘波。致有光於後裔。適屆真常之日。恭陳追慕之儀。仰憑清眾念十佛云云　　舉經回向如常。</p>
<p>上來念誦酬經。伏為開山<span class='note-inline'>(某)</span>祖師。上酬慈蔭。再念十方　　次日諷經回向。伏願在人。</p>
</div>
<div class='div-other'><a id='mulu52' />
<p class='h1'>病僧念誦</p><p>切以毗耶居士。猶陳問疾之因。牛山祖師。尚有縈風之果。是日即有病僧<span class='note-inline'>(某)</span>。偶沾微恙。遂□□綿。累服藥而未痊。慮幻軀之匪實。謹裒清眾和合。同音誦諸佛之洪名。掃病魔而退舍。仰憑尊眾念。清淨法身云。</p>
<p>上來念誦。伏為病僧<span class='note-inline'>(某)</span>人。祈保平安。伏願諸緣未斷。即遂康寧。大數難逃。早生安養。又一心清淨。四大輕安。壽命與慧命延長。色身與法身堅固念<span class='note-inline'>(云云)</span>。</p>
</div>
<div class='div-other'><a id='mulu53' />
<p class='h1'>尊宿大夜</p><p>白大眾。堂頭和尚。既歸真寂。眾失所依。但念無常。切勿放逸。恭裒大眾。肅詣龕幃。誦持諸佛洪名。上資尊靈覺路。仰憑大眾念。舉大悲呪　　上來念誦諷經功德。資助尊靈。莊嚴報地。伏願隨意。</p>
<p>次知客接舉楞嚴鄉人法眷。上祭諷經隨意　　舉龕。<span class='note-inline'>(常云)</span>山頭念誦。切以雙趺示相。紹靈鷲之遺規。隻履西歸。儼少林之垂範。全機隱顯。成法始終。仰憑大眾念。十佛<span class='note-inline'>(資助尊靈稱揚十念西方)</span>。</p>
<p>上來稱揚寶號。恭贊化權。惟願體極光宗。品位頓超於佛祖。用開儀範。悲心咸格於人天。收幻化之百駭。入火光之三昧。茶傾三奠。香爇一爐。奉送雲程。和南聖眾。</p>
</div>
<div class='div-other'><a id='mulu54' />
<p class='h1'>尊宿住持唱衣</p><p>留衣表信。乃列祖之垂規。以法破慳。稟先聖之儀範。今茲估唱。用表無常。仰憑大眾。念念捉衣。佛事唱畢　　上來唱衣念誦功德。伏為<span class='note-inline'>(某)</span>人。資助覺靈。莊嚴報地。念十方三世<span class='note-inline'>(云云)</span>　　或念伏願隨意。</p>
</div>
<div class='div-other'><a id='mulu55' />
<p class='h1'>平僧大夜念誦<span class='note-inline'>(大夜維那念誦稱之者兩字名。餘回向一字名)</span></p><p>切以生死交謝。寒暑迭迁。其來也電擊長空。其去也波澄大海。是日即有新圓寂<span class='note-inline'>(某)</span>人。生緣既盡。大命俄迁。了諸行之無常。乃寂滅而為樂。恭裒大眾。肅詣龕。幃誦諸佛之洪名。薦清魂於覺路。仰憑大眾念。清淨法身十佛<span class='note-inline'>(云云)</span>　　舉經。</p>
<p>上來念誦諷經功德。伏為<span class='note-inline'>(某人)</span>莊嚴覺路。伏願神超淨域。業謝塵勞。蓮開上品之花。佛受一生之記。再念<span class='note-inline'>(云云)</span>　　舉龕念誦出喪。</p>
<p>將舉靈龕。赴茶毗之盛禮。仰憑尊眾。誦諸佛之洪名。用表攀違。上資覺路念佛<span class='note-inline'>(云云)</span>。</p>
</div>
<div class='div-other'><a id='mulu56' />
<p class='h1'>山頭念誦</p><p>切以。是日即有新圓寂<span class='note-inline'>(某人)</span>。既隨緣而順寂。乃依法以茶毗。焚百年行道之身。入一路涅槃之境。仰憑尊眾。資助覺靈。稱揚十念。</p>
<p>上來稱揚聖號。資助往生。惟願慧鏡分輝。真風散彩。菩提園裏。開敷覺意之花。法性海中。蕩滌自心之垢。茶傾三奠。香爇一爐。奉送雲程。和南聖眾　舉大悲呪回向　上來云　次楞嚴呪。</p>
</div>
<div class='div-other'><a id='mulu57' />
<p class='h1'>唱衣念誦</p><p>鳴堂前鐘。集眾定。維那鳴磬一聲云。浮雲散而影不留。殘燭盡而光自滅。今茲估唱。用表無常。仰憑尊眾念。十佛云　　打磬白眾。</p>
<p>夫唱衣之法。蓋稟常規。新舊短長。自宜照顧。錢須足陌。無以新錫相兼。磬聲斷後。不得反悔。謹白。唱衣竟。乃云。上來□□唱衣念誦功德。回向新圓寂<span class='note-inline'>(某人)</span>。資助覺靈。往生淨土。再勞大眾念。十方<span class='note-inline'>(云云)</span>佛事預請送亡。白槌巡堂。門外俵柴眾喪。後行諷經。一切具前。隨分盡禮。遞相結緣。</p>
</div>
<div class='div-other'><a id='mulu58' />
<p class='h1'>沙彌受戒文</p><p>行者初請得度牒。以箱複托呈本師。并知事頭首。各禮謝三拜。選日剃度。維那司請。受戒一人隔宿剃頭。留頂心。候本師剃。是日僧堂或法堂上。安排設戒師高座。前鋪氈蓆。香案上。用手爐淨瓶戒文并界方二條。又相對戒師。設作梵闍梨座。并磬一口。如在法堂上。即別安聖像。香花供養。棹子三隻。箱複一面。一安袈裟。<span class='note-inline'>(一安度牒一安稱資)</span>在聖僧或聖像前列之。堂下安排拜蓆一領。事<span class='corr'>辦</span>集眾。<span class='note-inline'>(若用法事迎引。從童行堂。至土地堂。反大殿。然後入信堂內。剃頭行者。諸處各禮三拜)</span>剃頭行者。即從僧堂前。祇候大眾集定。戒師二闍梨於聖像前大展三拜訖。戒師作梵闍梨就座。乃入法事。請引請闍梨<span class='note-inline'>(於戒師前。大展禮三拜。胡跪合掌)</span>。</p>
<p>戒師<span class='note-inline'>(問)</span>引請<span class='note-inline'>(答)</span>。</p>
<p>僧集否。<span class='note-inline'>(<span class='corr'>已</span>集)</span>和合否。<span class='note-inline'>(和合)</span>僧今和合。何所作為。<span class='note-inline'>(為當院行者某甲剃領受戒)</span>可爾　引請闍梨<span class='note-inline'>(收坐具起引行者入堂)</span>。</p>
<p>行者<span class='note-inline'>(於聖僧前。禮三拜。聞。磬聲禮。聞磬聲起又禮。戒師三拜。胡跪合掌)</span>。</p>
<p>引請闍梨<span class='note-inline'>(作優波離梵。如不能師。作云何梵)</span>云何於此經。究竟到彼岸。願佛開微密。<span class='note-inline'>(呪香)</span>廣為眾生說。為剃頭受戒者說。</p>
<p>戒師<span class='note-inline'>(聞梵聲秉爐。至微密處呪香。并薰顯戒文云)</span>戒香。定香。慧香。解脫香。解脫知見香。光明雲臺遍法界。供養十方無量佛。十方無量法無量僧見聞普薰。證常樂。一切眾生亦如是。</p>
<p>戒師<span class='note-inline'>(梵終疊云)</span>為剃頭受戒者說。即將今晨開啟剃頭受戒功德。迴向皇帝萬歲。臣統千秋。天下太平。法輪常轉。龍天土地增益威光。護法護人。無諸難事。十方施主福壽莊嚴。合道場人。身心安樂。師長父母。道業超隆。剃頭沙彌。修行無障。三塗八難。咸脫苦輪。九有四生。俱登覺岸。仰憑尊眾念。清淨法身<span class='note-inline'>(云云)</span>。至摩訶般若波羅蜜。</p>
<p style="margin-left:1em">引請闍梨<span class='note-inline'>(秉爐云。請師言句。汝合自陳。汝若不能。隨我聲道。至某田受稱名)</span>大德一心念。我某甲。今請大德。為我作剃頭受戒阿闍梨。我依大德故。得剃頭受戒。慈愍故。<span class='note-inline'>(三說。第三疊慈愍故。三遍)</span>。</p>
<p style="margin-left:1em">行者<span class='note-inline'>(第一第二第三。各小禮三拜。又三禮三拜。胡跪合掌)</span>。</p>
<p>善男子。<span class='note-inline'>(每呼善男子。即當應諾)</span>世源湛寂。法海淵深。迷之者永劫沉淪。悟之者當處解脫。欲專妙道。無越出家。放曠喻如虗空。清淨同於皎月。修行緣具。道果非遙。始從尅念之功。畢證無為之地。所以大覺世尊。捨金輪之寶位。子夜踰城。脫珍御之龍衣。青山斷髮。容鵲巢於頂上。掛蛛網於眉間。修寂滅而證真常。斷塵勞而成正覺。三世諸佛。不說在家成道。六代祖師。阿誰行染度人。所以佛佛授手。祖祖相傳。不染世緣。方成法器。故得天魔拱手。外道歸心。上酬四重之恩。下濟羣生之苦。所以云。流轉三界中。恩愛不能捨。弃恩入無為。真是報恩者。出家之後。禮越常情。不拜君王。不拜父母。汝今可離此座。想念國王水土之恩。父母生成之德。專精拜辭。後不拜也。</p>
<p style="margin-left:1em">引請闍棃<span class='note-inline'>(收坐具起。引行者同問訊。出堂)</span>。</p>
<p style="margin-left:1em">行者<span class='note-inline'>(於堂下。拜辭國王父母。撿俗服。着直裰訖。引請闍棃。引於聖像前。禮三拜。就戒師座。一禮一拜。近前。胡跪合掌)</span>。</p>
<p>戒師<span class='note-inline'>(誦偈執瓶水灌頂。并剃髮少許。傍僧同誦)</span>。</p>

<div class="lg regular"><div class='lg-row'>善哉大丈夫　能了世無常　棄俗趣泥洹</div>
<div class='lg-row'>希有難思議</div>
</div><p><span class='note-inline'>(三說。沙彌退身。禮一拜)</span>。</p>
<p>引請闍棃<span class='note-inline'>(引行者於本師座前。禮一拜。近前。胡跪合掌)</span>。</p>
<p>本師執刀云。最後一結。謂之周羅。唯佛一人乃能斷之。我今為汝。除去頂髮。汝今許否。答曰。可爾。本師云。仰大眾同聲誦落髮偈。</p>

<div class="lg regular"><div class='lg-row'>毀形守志節　割愛辭所親　出家弘聖道</div>
<div class='lg-row'>誓度一切人</div>
</div><p><span class='note-inline'>(三說。退身。禮一拜。復於師前。胡跪合掌)</span>。</p>
<p>本師持袈裟誦偈云。</p>

<div class="lg regular"><div class='lg-row'>大哉解脫服　無相福田衣　披奉如來戒</div>
<div class='lg-row'>廣度諸眾生</div>
</div><p><span class='note-inline'>(一說付之)</span>。</p>
<p>沙彌披袈裟訖<span class='note-inline'>(禮本師三拜。禮聖像三拜。禮戒師三拜。胡跪合掌)</span>。</p>
<p>引請闍棃<span class='note-inline'>(亦展坐具。胡跪合掌)</span>。</p>
<p>善男子。法如大海。漸入漸深。汝既出家。當先受三皈五戒。方得事近大僧。次受沙彌十戒。乃可同僧利養。事在專誠。不宜慢易。我今為汝。召請三寶。證明佛事<span class='note-inline'>(兼以至十戒意)</span>。</p>
<p style="margin-left:1em">奉請無邊佛寶海藏金文十地三賢五果四向。同垂感降。共作證明<span class='note-inline'>(三說)</span>。</p>
<p>善男子。欲求歸戒。先當懺滌愆瑕。如人浣衣。然後加色。汝今至誠。隨我懺悔。</p>

<div class="lg regular"><div class='lg-row'>我昔所造諸惡業　皆因無始貪嗔癡</div>
<div class='lg-row'>從身口意之所生　一切我今皆懺悔</div>
</div><p>善男子。汝既淨治身口意業。次應歸依佛法僧寶。</p>
<p class="lg-abnormal"><div class='lg-row'>歸依佛　歸依法　歸依僧　歸依佛兩足尊</div>
<div class='lg-row'>歸依法離欲尊　歸依僧眾中尊　歸依佛竟</div>
<div class='lg-row'>歸依法竟　歸依僧竟</div>
</p><p>如來至尊等正覺。是我導師。我今歸依。從今<span class='corr'>已</span>去。稱佛為師。更不歸依邪魔外道。慈愍故<span class='note-inline'>(三說。第三疊慈愍故。三遍)</span>。</p>
<p>沙彌<span class='note-inline'>(第一第二第三。各小禮一拜。一大禮三拜。胡跪合掌)</span>。</p>
<p>善男子。汝既捨邪歸正。戒<span class='corr'>已</span>周圓。若欲識相護持。應受五戒。</p>
<p>盡形受</p>

<ul class="">
<li>不殺生</li>

<li>不偷盜</li>

<li>不淫欲</li>

<li>不妄語</li>

<li>不飲酒</li>
</ul><p>是五戒相。汝能持否。<span class='note-inline'>(答云)</span>能持。</p>
<p>上來五支淨戒。一一不得犯。汝能持否。<span class='note-inline'>(答云)</span>能持。<span class='note-inline'>(三問三答)</span>是事如是持。</p>
<p style="margin-left:1em">沙彌<span class='note-inline'>(大禮三拜胡跪合掌)</span>。</p>
<p>善男子。五戒為入法之初。因出三塗之元首。次受沙彌十戒。即形備法儀。此稱勤䇿。依師而住。受利同僧。是為應法沙彌。應當頂受。</p>
<p>盡形受</p>

<ul class="">
<li>不殺生</li>

<li>不花鬘瓔珞香油塗身</li>

<li>不偷盜</li>

<li>不歌舞作唱故往觀聽</li>

<li>不淫欲</li>

<li>不坐臥高廣大床</li>

<li>不妄語</li>

<li>不非時食</li>

<li>不飲酒</li>

<li>不捉金銀錢寶</li>
</ul><p><span class='corr'>已</span>上十事。是沙彌戒。汝能持否。<span class='note-inline'>(答云)</span>能持。</p>
<p>上來十支淨戒。一一不得犯。汝能持否。<span class='note-inline'>(答云)</span>能持。<span class='note-inline'>(三問三答)</span>是事如是持。</p>
<p style="margin-left:1em">沙彌<span class='note-inline'>(大禮三拜。胡跪合掌)</span>。</p>
<p>善男子。汝今受戒之後。當須頂戴奉持。不得違犯所持戒律。供養三寶。勤種福田。於和尚阿闍棃。一如法教。於上中下座。心常恭敬。精進行道。報父母恩。衣取布素。不以文彩。食取支命。不得嗜味。花香脂粉。無以近身。好聲邪色。一無視聽。徐言持正。勿宣人短。儻有爭者。兩說和合。男女有別。草木無傷。非賢不友。非聖不宗。法服應器。常與人俱。非時不食。非法不言。精勤思義。溫故知新。坐則禪思。起則諷誦。閉三惡道。開涅槃門。於比丘法中。增長正業。菩提心而不退。般若智以長明。普度眾生。期成正覺。用心如此。真佛弟子。</p>
<p style="margin-left:1em">作梵闍棃<span class='note-inline'>(作神仙梵云)</span>。神仙五通人。作者於呪術。為彼慚愧者。攝諸不慚愧。如來立禁戒。半月半月說。<span class='corr'>已</span>說戒利益。稽首禮諸佛。</p>
<p>戒師<span class='note-inline'>(聞梵聲秉爐。至梵終。回向云)</span>上來剃頭受戒。先用回向。堂頭和尚常為苦海津梁。執事高人永作法門梁棟。合堂清眾同乘般若之舟。剃頭沙彌速至菩提之岸。四恩總報。三有齊資。法界眾生。同圓種智。為如上緣。念十方三世一切諸佛諸尊菩薩摩訶薩摩訶般若波羅蜜。</p>
<p style="margin-left:1em">作梵闍黎。鳴磬云。處世界。如虗空。如蓮花。不著水。心清淨超於彼。稽首禮無上尊。</p>
<p style="margin-left:2em">歸依佛。得菩提。道心常不退。</p>
<p style="margin-left:2em">歸依法。薩般若。得大總持門。</p>
<p style="margin-left:2em">歸依僧。息諍論。同入和合海。</p>
<p>上來剃頭受戒。功德無限。殊勝良因。散周沙界。和南聖眾。</p>
<p style="margin-left:1em">引請闍梨<span class='note-inline'>(聞處世界。收坐具起。令沙彌禮拜)</span>。</p>
<p>戒師同闍梨。於聖像前。大展三拜。出堂外。立僧堂前。鳴小鐘三下。大眾下堂。各具威儀。於法堂上。禮賀住持人<span class='note-inline'>(如法堂上剃頭。即於法堂內禮賀)</span>。</p>
<p>戒師二闍梨<span class='note-inline'>(一展□蒙差受戒。不敢固辭。入事荒□□淹尊重。下情無任皇恐之至。又一展敘寒。伏暄惟和尚尊體起居萬福。仍又禮三拜)</span>住持人<span class='note-inline'>(云。此者沙彌受戒有煩證明即容。詣寮陳謝)</span>侍者小師禮賀。<span class='note-inline'>(大展三拜云。沙彌得度。舉眾同歡。仰對尊慈。倍深喜躍。又三拜敘時暄又禮三拜也)</span>知事大眾歸寮。各具香。少排立。祇候是時大眾纔退。沙彌禮三拜<span class='note-inline'>(云。叨員頂相。幸掛田衣。遂脫塵牢。永拋憂網。下情無任感激之至。三禮敘寒暄。又禮三拜。住持人巡寮過乃禮。知事頭首戒師闍梨并諸法眷)</span>謝大戒詞<span class='note-inline'>(萬歲天恩。令節時啟。霜臺三飜。羯磨既員。<span class='corr'>已</span>登戒品。此盖某人。宿承佛記。誓度羣迷。時將繫草之心。上答浮囊之賜。下情無任感激之至)</span>。</p>
</div>
<div class='div-other'><a id='mulu59' />
<p class='h1'>續附</p>
<div class='div-other'><a id='mulu60' />
<p class='h2'>送亡</p><p>維那打遍食槌訖。再一下云。白大眾。粥罷。普請。送亡僧。除守寮直堂外。並皆齋赴。又打槌一下云。謹白巡堂內外一匝。排辦訖。打鍾集眾。念誦回向訖。就靈炷香。請起龕佛事。次門前中央立。舉經分兩邊行眾。執柴龕。後送等事。具前。</p>
</div>
<div class='div-other'><a id='mulu61' />
<p class='h2'>受大戒回參堂</p><p>長板鳴。入門燒香。禮三琹。未収坐具。進前躬身云。某等茲者。叨逢聖澤。獲廁僧倫。幸戒品□周圓。托熏慈而普覆。下情無任感激之至。退禮三拜。又進云。即辰伏惟。首座大眾禪師。尊候萬福。又三拜起。至住持前。巡堂一匝。次詣堂司掛搭。</p>
</div></div>
</div><!-- end of div[@id='body'] -->
</body></html>