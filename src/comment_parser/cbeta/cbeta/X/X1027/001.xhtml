<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法界宗蓮花章</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1027
<p class='juan'><a id='mulu1' />法界宗蓮花章</p><p class="byline">清浙水慈雲沙門續法集</p><p class="byline">門人法賢較</p><p>森羅萬象。至空而極。百川眾派。至海而極。一切聖賢。至佛而極。一切教法。至圓而極。如來說經。華嚴而極。古德判釋。賢首而極。故今依彼教觀。開合五門百法。若非大經蓮花。無由取喻開悟。</p>
<p>初辨時。日出。花初開。影臨高水。色香始布。人蜂畢集。先照時也。一日昇。隨風開合不定。若食時。<span class='note-inline'>(辰也)</span>色略淡。香漸微。影近低水。名為初轉。若亭午。遠望白。近看紅。影落深水。名為中轉。若晡時。<span class='note-inline'>(申也)</span>色稍濃。香少重。影近高水。名為後轉。總成轉照時也二日沒。花將合。影還高水。色香如初。人蜂復集。還照時也三。</p>
<p>別時如此。通時云何。於一念間。色香光影。無不具足。與餘無異。名唯一念。一香氣色光。於三時中。一一遍周。隨心應量。名盡一化。二今日三時開合既爾。前<span class='note-inline'>(昨也)</span>日後<span class='note-inline'>(明也)</span>日三時亦然。名遍三際。<span class='note-inline'>(三)</span>前日先照還照香光。與今日後日先照還照同。名攝同劫。<span class='note-inline'>(四)</span>後日中轉香影光色。與前日今日初轉後轉同。名收異劫。<span class='note-inline'>(五)</span>一念花果。不異前後日月歲時。前後日月歲時花果。不異今念。名念攝劫。<span class='note-inline'>(六)</span>一念所攝前後時中。復有多念。彼多念中。復攝多時。名復重收。<span class='note-inline'>(七)</span>此池既爾。彼池亦然。東土既爾。西域亦然。名異界時。<span class='note-inline'>(八)</span>彼此東西所有劫念。互相攝入。重重無盡。名彼此攝。<span class='note-inline'>(九)</span>即念即劫。非念非劫。以時無體。依花上立。花既融通。時亦無礙。名本收末<span class='note-inline'>(十)</span>。</p>
<p>次敘儀。原種花為本。分移花為末。名色體同。上中下別。名本末差別。一從一本種。生開多花。名依本起末。<span class='note-inline'>(二)</span>雖多支派。不離原種。名攝末歸本。<span class='note-inline'>(三)</span>非本種。無以有眷屬隨生。非眷屬。無以顯根本原種。名本末無礙。<span class='note-inline'>(四)</span>蓮開九品。色分四種。循業發現。寧有方所。名隨機不定。<span class='note-inline'>(五)</span>互相見聞者名顯。不相見聞者名密。同一花上而成顯密。名顯密同時。<span class='note-inline'>(六)</span>瓣鬚房實。同時具足。名一時頓演。<span class='note-inline'>(七)</span>柔滋靜養。利益人蜂。名寂寞無言。<span class='note-inline'>(八)</span>蓮成熟<span class='corr'>已</span>。墮泥復生。如是展轉。三世不絕。名該通三際。<span class='note-inline'>(九)</span>從一蓮花。轉生無量蓮花。從一池花。分開無數池花。名重重無盡<span class='note-inline'>(十)</span>。</p>
<p>三約教。謂花從枝莖水土緣生。作生滅觀者。名小教。<span class='note-inline'>(一)</span>識蓮花從藕生。作無性觀者。名始教。<span class='note-inline'>(二)</span>知花從蓮實生。作緣起觀者。名終教。<span class='note-inline'>(三)</span>了花從蓮肉中卷荷心生。作理實觀者。名頓教。<span class='note-inline'>(四)</span>悟蓮花生長。則蓮實根莖。水土因緣。莫不備具。作圓融觀者。名圓教。<span class='note-inline'>(五)</span>若約所詮法相喻者。初小教中諦緣。皮喻界內苦。肉喻界內集。泥喻界外集。水喻界外苦。芽鑽皮破。喻界內滅。芽鑽肉破。喻界內道。芽出泥上。喻界外道。芽出水面。喻界外滅。一皮肉泥草。重覆於上。喻無明緣。有能生力。喻行緣。內含卷荷。花果畢備。喻識名色入觸受。含潤。喻愛取有。團圓盤屈。不能得出。喻生老死。芽鋒萌動。鑽皮肉破。喻無明滅。不復還在皮肉內生。喻行滅。根莖花果。出皮泥外。喻識名色入觸受滅。潤澤雨露。喻愛取有滅。出在水面。開合自如。喻生老死滅。<span class='note-inline'>(三)</span>次始教。相宗。執蓮花為實有。遍計性也。了達依他假有。依他性也。蓮實未隨緣<span class='corr'>已</span>前。及花落蓮墮<span class='corr'>已</span>後。本無花果生滅諸相。圓成性也。<span class='note-inline'>(三)</span>空宗。葉隨風雨飄灑。花隨蜂蝶翔集。我空也。藕莖房子。皆空無實。法空也。中空外實。離有離無。真空也。<span class='note-inline'>(四)</span>三終教。蓮子。本覺也。<span class='note-inline'>(五)</span>下泥池。出泥水。位當十信。名名字覺。處空欲敷。十住。鬚臺可識。十行。向日開迴。十向。名相似覺。敷舒成就。荷負蜂蝶。十地。鬚葉將落。蓮房當獨。等覺。名隨分覺。皆始覺也。<span class='note-inline'>(六)</span>花瓣謝盡。臺子獨在。究竟覺也。<span class='note-inline'>(七)</span>四頓教。蓮子內有緣生性。自覺智也。蓮子內有不變性。自覺境也。<span class='note-inline'>(八)</span>五圓教。蓮房根莖。事法界也。<span class='note-inline'>(九)</span>中間孔空。理法界也。<span class='note-inline'>(二)</span>內空外有。一如無礙。理事無礙法界也。<span class='note-inline'>(三)</span>藕葉子鬚。同時容遍。事事無礙法界也。<span class='note-inline'>(四)</span>根子華葉。利益人蜂。施度也。<span class='note-inline'>(一)</span>香氣遍布。無諸染污。戒度也。<span class='note-inline'>(二)</span>生泥池不為辱。忍度也。<span class='note-inline'>(三)</span>唯增長而無退。進度也。<span class='note-inline'>(四)</span>靜住無為。養成柔順。禪度也。<span class='note-inline'>(五)</span>日出華開。日暮華合。慧度也。<span class='note-inline'>(六)</span>隨風水緣。東昂西倒。南涌北沒。便度也。<span class='note-inline'>(七)</span>為蓮故花。枝擎葉葢。鬚遶房圍。願度也。<span class='note-inline'>(八)</span>若藕若子。皆有能生作用。力度也。<span class='note-inline'>(九)</span>無量色光。彼此相暎輝赫。智度也<span class='note-inline'>(十)</span>。</p>
<p>四顯宗。我有無數種色蓮花。名我法俱有。<span class='note-inline'>(一)</span>無數蓮花。非我獨有。名法有我無。<span class='note-inline'>(二)</span>唯現在見。過未不知。名法無去來。<span class='note-inline'>(三)</span>體相是真。名影是妄。名現通假實。<span class='note-inline'>(四)</span>花體相假。子體相真。名俗妄真實。<span class='note-inline'>(五)</span>花果皆屬有名無體。名諸法但名。<span class='note-inline'>(六)</span>以上六門。皆喻小乘隨相法執宗也。若花若果。皆從藕生。此相不無。名為唯識法相。<span class='note-inline'>(七)</span>此根此莖。雖有外相。實無內體。名為真空無相。<span class='note-inline'>(八)</span>藕花依他蓮實法生。蓮實隨諸緣起無礙。名為藏心緣起。<span class='note-inline'>(九)</span>蓮實從內卷荷心生。卷荷生性。本無生滅。名為真性寂滅。<span class='note-inline'>(十)</span>卷荷心性。本唯一真。離生離滅。理實法界也。卷荷心相。根莖花果。一一備具。緣起法界也。性亦容遍。相亦容遍。即今所生根葉花果。亦皆容遍。主伴重重。名為圓融法界也<span class='note-inline'>(十一)</span>。</p>
<p>五明觀。花果未生前。<span class='corr'>已</span>滅後。絕無其相。即現在時。念念遷謝。空無自性。名為真空絕相。<span class='note-inline'>(一)</span>雖無其性。不妨有相。非空非有。而空而有。名為理事無礙。<span class='note-inline'>(二)</span>根葉花果皆稱法界。法界攝入。重重無盡。根等亦皆攝入無盡。名為周遍含容。<span class='note-inline'>(三)</span>蓮子在泥池發芽鑽肉。名地獄法界。瞋知見如黛蓮。<span class='note-inline'>(一)</span>出皮。名餓鬼法界。貪知見如綠蓮。<span class='note-inline'>(二)</span>鑽泥。名畜生法界。癡知見如碧蓮。<span class='note-inline'>(三)</span>齊泥。名脩羅法界。慢知見如黃蓮。<span class='note-inline'>(四)</span>出泥在水。名人法界。戒知見如白蓮。<span class='note-inline'>(五)</span>處水增長。名天法界。定知見如紅蓮。<span class='note-inline'>(六)</span>齊水面。名聲聞法界。諦知見如紫蓮。<span class='note-inline'>(七)</span>出水面。名辟支法界。緣知見如赤蓮。<span class='note-inline'>(八)</span>處在空中。名菩薩法界。度知見如青蓮。<span class='note-inline'>(九)</span>纔出池初半分。始也。終至池面。終也。倏透池頂。頓也。直出池上。圓滿將敷。圓也。向日開迴。名佛法界。覺知見如金蓮。<span class='note-inline'>(十)</span>花蘂初開。小教。花泛蓮現。圓教。下風則合。空教。上風則開。相教。日沒華合。頓教。<span class='note-inline'>(宗通故)</span>日出花開。終教。<span class='note-inline'>(說通故)</span>望天日上開。人天歡樂。一乘義也。對池水下開。魚鰕被蔭。二乘義也。不上不下。迎風而開。禽鳥往來。蜂蝶採戲。三乘義也。以上名教義對。<span class='note-inline'>(一)</span>藕莖花鬚房實。事也。花鬚則外空。房實則內空。理也。通名理事對。<span class='note-inline'>(二)</span>蓮實性無生滅。境也。卷荷心隨緣轉。智也。是境智對。<span class='note-inline'>(三)</span>芽根枝葉花果。皆有生力。行也。植種。發生。增長。成熟。脫落。五等階降。位也。是行位對。<span class='note-inline'>(四)</span>蓮花。因也。蓮實。果也。即因果對。<span class='note-inline'>(五)</span>蓮房。依也。蓮子。正也。蓮皮。依也。蓮肉。正也。蓮池。依也。蓮花。正也。即依正對。<span class='note-inline'>(六)</span>皆以四微八法為質。體也。而有生長開泛幹能。用也。即體用對。<span class='note-inline'>(七)</span>能隨日開合。能隨風俯仰。能擎雨翻珠。能覆池現影。皆人也。所具白藕青枝。紅花緣葉。黃鬚紫瓣。粉肉烏皮。皆法也。即人法對。<span class='note-inline'>(八)</span>好華影。好珠。好蓮實。好藕。皆順也。不好花影。不好珠。不好蓮實。不好藕。皆逆也。名逆順對。<span class='note-inline'>(九)</span>好不好花葉藕實珠影。應也。好不好風日雨水泥池。感也。如萎花隨烈日。影臨濁水。黃葉隨狂風。珠灑暴雨。沙藕移瘠池。細子墮麤泥。逆應感也。鮮花隨皓日。影臨淨水。綠葉隨和風。珠灑甘雨。粉藕移肥池。大子墮美泥。順應感也。名感應對。<span class='note-inline'>(十)</span>花鬚因。蓮臺果。同時具足。名同時具足相應門。<span class='note-inline'>(一)</span>蘂狹花廣。花廣果狹。瓣廣鬚狹。房廣子狹。無礙自在。名廣狹自在無礙門。<span class='note-inline'>(二)</span>蓮臺一。鬚瓣多。華瓣一。蓮鬚多。蓮房一。子實多。名一多相容不同門。<span class='note-inline'>(三)</span>臺在內。鬚居中。瓣繞外。若云蓮花。臺鬚即瓣。若云蓮房。鬚瓣即臺。名諸法相即自在門。<span class='note-inline'>(四)</span>蘂時隱。花時顯。葉瓣顯。鬚臺隱。蓮房顯。蓮子隱。開時顯。合時隱。綻時顯。謝時隱。名祕密隱顯俱成門。<span class='note-inline'>(五)</span>一子帶多子入一房。子子皆然。一臺帶多子入多鬚。一鬚帶一房多鬚入一葉。鬚鬚皆然。一葉帶多鬚葉入一蓮臺。葉葉皆然。一房帶多鬚瓣入多子等。房房皆然。如是相望。重重無盡。名因陀羅網境界門。<span class='note-inline'>(六)</span>花內含鬚臺。臺內藏多子。子內具諸根莖花果。名微細相容安立門。<span class='note-inline'>(七)</span>見一葉一鬚一子。即是見於多葉多鬚多子。見一花。即是見鬚臺。見房空。即是見子空。名托事顯法生解門。<span class='note-inline'>(八)</span>自結蘂至果熟。晝夜增長。日月積累。雖多時節。不離當念。名十世隔法異成門。<span class='note-inline'>(九)</span>荷花因。蓮實果。成三句。一因主因伴。隨一花葉為主。餘多鬚葉為伴。二果主果伴。隨一子實為主。餘多臺子為伴。三果主因伴。一蓮房為主。餘多花瓣為伴。彼此相望。主伴重重。名主伴圓明具德門。<span class='note-inline'>(十)</span>蓮花具含葉鬚臺實。名總相。一葉鬚臺實。非即是花。名別相。<span class='note-inline'>(二)</span>臺瓣鬚等。同成一花。名同相。<span class='note-inline'>(三)</span>蓮臺非鬚瓣等。名異相。<span class='note-inline'>(四)</span>一花攬諸鬚瓣臺等緣成。名成相。<span class='note-inline'>(五)</span>鬚瓣臺等。各居自位。名壞相。<span class='note-inline'>(六)</span>一花十玄六相既爾。若望多花。及餘根莖葉等。十玄六相亦然。</p>
<p>蓮花喻爾。餘喻例知。法法時儀。塵塵教觀。可謂敷宗乘於六根之前。布聲光於萬化之域。後之覧者。宜三復焉。</p>
<p style="margin-left:1em"><span class='note-inline'>(十時。十儀。十界。十對。十玄。十度。共六十。四法界。六相。成七十。三時。三覺。三觀。十一宗。共九十。五教各開為五。四諦因緣。三性。三空。二自覺。總合為五。即成百法門也。若以三覺中始覺三位。及諦緣性空覺五門。並悉開之。便成一百二十重法喻也)</span>。</p>

</div><!-- end of div[@id='body'] -->
</body></html>