<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>通玄百問</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1312-A 通玄百問序</p><p>聞霛山正脉。迦葉親承。少室真風。神光立受。自六傳之後。五派以來。法雷聲震於中州。佛日光流於上苑。其有雲仍種草者矣。圓通著百問。激勵學徒。闡一心弘持祖道。其言簡當。其旨幽微。寧容紙背上參求。那許口角頭取辨。若非偉器。難搆洪機。</p>
<p>當時未遇其人。過日方逢作者。故萬松老師居摩訶菩提蘭若。運三昧正受神通。傳法之餘。匡持之暇。答前百問於指頃。誘後群迷於目今。眼裏有筋。臨濟機縱橫得玅。舌頭無骨。雲門語左右逢源。不拘悟本偏圓。靡定清凉得失。多字學。徒知費力。如人拜。足忍疲勞。</p>
<p>腦後另具鉗鎚。舌本別存鑪鞴。圓通之問。萬松之訓。可謂盡善矣。故不撥。從倫偶依是錄。謾述浮詞。非唯無補宗乘。抑亦濫叨祖域。頌之過半。會公澤唱之於前。錄之逮畢。永叔能和之於後。累及二老。取笑諸方。要知終始。狂情讀誦。向下註脚。叢林閑散幾經秋。宗教通搜未有由。愚魯自慚空過日。忍將狐尾補貂裘。輙申是意。聊為序云。[門@放]逢執除七夕前二日龍巖林泉顯道序。</p>
</div>
<div class='div-other'><a id='mulu2' />No. 1312
<p class='juan'><a id='mulu3' />通玄百問</p><p class="byline">玉溪通玄庵圓通大禪師設問</p><p class="byline">摩訶菩提蘭若萬松和尚仰答</p><p class="byline">龍嚴林泉老人頌</p><p class="byline">華亭生生道人梓</p><p>問。行玄猶是涉崎嶇。如何是平坦處。</p>
<p style="margin-left:1em">答。東西南北。</p>
<p style="margin-left:1em">頌。東西南北。侵天荊棘。沒足石人。不消勞力。更須透過那重關。自在縱橫方脫纏。</p>
<p>問。玄玄玄處亦須呵。且道有甚麼過。</p>
<p style="margin-left:1em">答。罪不重科。</p>
<p style="margin-left:1em">頌。罪不重科。閑管多羅。未語<span class='corr'>已</span>前早錯。那堪變態誵訛。阿呵呵。玄與玄玄爭甚麼。</p>
<p>問。一花百億國。且道一花在甚麼處。</p>
<p style="margin-left:1em">答。不風流處也風流。</p>
<p style="margin-left:1em">頌。不風流處也風流。無蒂花開鐵樹頭。伶俐禪和高著眼。非同春色媚皇州。</p>
<p>問。炎天似火。暑雨如湯。正當此時。如何迴避。</p>
<p style="margin-left:1em">答。主山前。案山後。</p>
<p style="margin-left:1em">頌。主山前。案山後。日午面南看北斗。騰騰炎暑任遷流。畢竟難侵無相叟。</p>
<p>問。大海為墨。須彌為筆。且道寫箇甚麼。</p>
<p style="margin-left:1em">答。通玄百問。</p>
<p style="margin-left:1em">頌。通玄百問。不拘音韻。縱奪臨時。各安其分。有人問我若奚為。文彩縱橫看變運。</p>
<p>問。園裏觀花。一悟真如。今觀花也。還有悟真底麼。</p>
<p style="margin-left:1em">答。試問東君也不知。</p>
<p style="margin-left:1em">頌。試問東君也不知。不知底事果何為。聾於鼻孔纔堪聽。瞎似眉毛方可窺。</p>
<p>問。萬物推遷。還有不推遷底麼。</p>
<p style="margin-left:1em">答。住岸却迷人。</p>
<p style="margin-left:1em">頌。住岸却迷人。真語亦真。龍樓無宿客。鳳閣有朝臣。薦取玄中旨。誇足下塵。欲窮親切處。九盡又逢春。</p>
<p>問。四時改變。還有不改變底麼。</p>
<p style="margin-left:1em">答。春寒秋熱。</p>
<p style="margin-left:1em">頌。春寒秋熱。年年不別。碧海纖塵。紅鑪片雪。霜餘葉落樹元閑。雨過雲收天愈潔。</p>
<p>問。尋師訪道為參禪。祗如禪作麼生參。</p>
<p style="margin-left:1em">答。久嚮道風。</p>
<p style="margin-left:1em">頌。久嚮道風。理事雙融。言言般若。物物圓通。其或蹉過當頭句。且向嵩陽問祖翁。</p>
<p>問。溈山水牯牛向甚麼處放。</p>
<p style="margin-left:1em">答。烏那青青處。</p>
<p style="margin-left:1em">頌。烏那青青處。斫額應難覷。更擬問如何。鷂過新羅去。牧竪高歌唱月歸。鼻頭繩斷元無據。吽。</p>
<p>問。德山是佛祖兒孫。為甚麼佛來也打。祖來也打。</p>
<p style="margin-left:1em">答。不敢怠慢。</p>
<p style="margin-left:1em">頌。不敢怠慢。叢林頗慣。知恩報恩。心心無間。雲門正令肯提持。管取河清并海晏。</p>
<p>問。臨濟是佛祖苗裔。為甚麼佛來也喝。祖來也喝。</p>
<p style="margin-left:1em">答。祇為佛來祖來。</p>
<p style="margin-left:1em">頌。佛來祖來。切忌胡猜。吾今為汝。十字轟開。苟或未委真消息。更聽忽雷震九垓。咄。</p>
<p>問。趙州指栢。靈鷲拈花。且道是同是別。</p>
<p style="margin-left:1em">答。竪兩指。</p>
<p style="margin-left:1em">頌。竪兩指。立綱紀。付全提。而<span class='corr'>已</span>矣。正休節外強生枝。莫認浮華并浪蘂。</p>
<p>問。洞山無寒暑處甚麼人受用。</p>
<p style="margin-left:1em">答。嘉州石像。</p>
<p style="margin-left:1em">頌。嘉州石像。眉橫眼上。逼塞虗空。無偏無黨。賞心樂事許多般。何用銜花來供養。</p>
<p>問。直須登徹妙高峰。祇如妙高峰作麼生登。</p>
<p style="margin-left:1em">答。有勞法重。</p>
<p style="margin-left:1em">頌。有勞法重。當人變弄。妙握吹毛。萬邦一統。不涉纖塵歷大千。須知無用成真用。</p>
<p>問。明與無明。其性無二。如何是無二之性。</p>
<p style="margin-left:1em">答。天曉不露。</p>
<p style="margin-left:1em">頌。天曉不露。龍吟宿霧。語忌十成。機貴回互。滄海曦輪欲吐光。無端還被輕煙妬。</p>
<p>問。一超直入如來地。作麼生說箇超底道理。</p>
<p style="margin-left:1em">答。抱瓮之流。</p>
<p style="margin-left:1em">頌。抱瓮之流。豈貴良謀。始信清<span class='corr'>貧</span>常樂。方知濁富多憂。[但-日+木]。[但-日+木]。[但-日+木]。得抽頭處且抽頭。</p>
<p>問。般若無知。為甚麼無所不知。</p>
<p style="margin-left:1em">答。莫謗他好。</p>
<p style="margin-left:1em">頌。莫謗他好。巧說不如直道。但能語絕幽玄。便見心非做造。兀兀騰騰信自如。堦前落葉從風掃。</p>
<p>問。明窻下安排。且道安排箇甚麼。</p>
<p style="margin-left:1em">答。適來新到。</p>
<p style="margin-left:1em">頌。適來新到。妙通玄奧。把纜放船。相頭買帽。若非佛日顯胸懷。夾嶺門庭孰可造。</p>
<p>問。長安雖閙。我國晏然。如何是我國。</p>
<p style="margin-left:1em">答。正閙在。</p>
<p style="margin-left:1em">頌。正閙在。明眼宗師無罣礙。坐看喧靜與興亡。掌握乾坤彰聖代。</p>
<p>問。摩騰未來此土。還有教也無。</p>
<p style="margin-left:1em">答。待無即道。</p>
<p style="margin-left:1em">頌。待無即道。探竿影草。白馬堦前。立分蒭稻。貝葉靈文絕古今。莫隨言句生憂腦。</p>
<p>問。達磨未來此土。還有禪也無。</p>
<p style="margin-left:1em">答。待有即道。</p>
<p style="margin-left:1em">頌。待有即道。聲光浩浩。莫錯商量。休別尋討。休尋討。柳梢畢竟無酸棗。</p>
<p>問。沒底船子為甚麼無漏堅固。</p>
<p style="margin-left:1em">答。生鐵鑄成。</p>
<p style="margin-left:1em">頌。生鐵鑄成。非重非輕。無漏堅固。來往縱橫。不涉波瀾遊性海。五濁惡世度眾生。</p>
<p>問。鹽官犀牛扇子分付與恁麼人。</p>
<p style="margin-left:1em">答。<span class='corr'>已</span>承厚意。</p>
<p style="margin-left:1em">頌。<span class='corr'>已</span>承厚意。斯言可記。開口廝當。豈容擬議。停待兮明月當天。動轉兮清風帀地。</p>
<p>問。趙州七觔布衫多年。還破碎也無。</p>
<p style="margin-left:1em">答。一回拈出一回新。</p>
<p style="margin-left:1em">頌。一回拈出一回新。信手拈來用最親。百二十年提掇畢。至今依舊不離身。</p>
<p>問。泥牛吼月。甚麼人得聞。</p>
<p style="margin-left:1em">答。癩漢眉毛。</p>
<p style="margin-left:1em">頌。癩漢眉毛果解聞。須彌驚起夜乘雲。知音不必頻頻舉。八兩分明是半觔。</p>
<p>問。木馬嘶聲。阿誰解聽。</p>
<p style="margin-left:1em">答。徒勞拭眥。</p>
<p style="margin-left:1em">頌。徒勞拭眥向空聽。萬籟聲騰本自寧。察理聆音休費力。雨餘依舊數峰青。</p>
<p>問。三脚驢子弄蹄行。且道日行多少。</p>
<p style="margin-left:1em">答。莫亂走。</p>
<p style="margin-left:1em">頌。莫亂走。落草之談誰不有。更休特地問前程。擬議思量成過咎。</p>
<p>問。無角鐵牛眠少室。且道有甚麼用處。</p>
<p style="margin-left:1em">答。卑不動尊。</p>
<p style="margin-left:1em">頌。卑不動尊。道理須存。下不測上。誰敢言論。無陰陽地非關涉。杜撰農夫枉斷魂。</p>
<p>問。雖成佛道。不捨因門。且道為甚麼如此。</p>
<p style="margin-left:1em">答。一串穿却。</p>
<p style="margin-left:1em">頌。一串穿却。許多落索。細細思量。欵欵卜度。[但-日+木]卜度。黑是寒鴉白是鶴。</p>
<p>問。諸佛不出世。為甚麼却向王宮生。</p>
<p style="margin-left:1em">答。青山常舉足。</p>
<p style="margin-left:1em">頌。青山常舉足。五目應難矚。不是大周遮。為非同世俗。同世俗。縱橫在欲而無欲。</p>
<p>問。亦無有涅槃。為甚麼却向雙林滅。</p>
<p style="margin-left:1em">答。白日不移輪。</p>
<p style="margin-left:1em">頌。白日不移輪。潛通劫外春。莫貪尋旦暮。昧却本來人。本來人。觸處居塵不染塵。</p>
<p>問。達磨西來。不立文字。為甚麼道金剛．楞伽是吾心要。</p>
<p style="margin-left:1em">答。賴是心要。</p>
<p style="margin-left:1em">頌。賴是心要。勦絕玄妙。突透禪關。通天一竅。誰知碧眼老胡僧。至今猶惹傍人笑。</p>
<p>問。二祖覔心了不可得。為甚麼却道我自調心。非關汝事。</p>
<p style="margin-left:1em">答。莫閑管。</p>
<p style="margin-left:1em">頌。莫閑管。大似裁長聊補短。三星片月本無形。何勞特地生希罕。</p>
<p>問。般若說二十空。如何揀擇。</p>
<p style="margin-left:1em">答。不多不少。</p>
<p style="margin-left:1em">頌。不多不少。明明了了。三祖有言。諸人可曉。至道無難一句親。大慈千手難魔嬈。</p>
<p>問。金剛四相．圓覺四相。是同是別。</p>
<p style="margin-left:1em">答。隔系不灸病。</p>
<p style="margin-left:1em">頌。隔系不灸病。老盧摠權柄。縱奪在臨時。諸人看性命。鐵騎禪和不必爭。近來四海清如鏡。</p>
<p>問。楞嚴二十五圓通。那箇最親切。</p>
<p style="margin-left:1em">答。好客無疎伴。</p>
<p style="margin-left:1em">頌。好客無疎伴。不消重判斷。南山共北山。氣勢俱摩漢。明月與陰雲。愛憎人眾半。妍媸任彼分。吾道一以貫。</p>
<p>問。步步登高易。甚麼處最高。</p>
<p style="margin-left:1em">答。大洋海底。</p>
<p style="margin-left:1em">頌。大洋海底。爭參祖禰。恰與別峰。不爭半米。</p>
<p>問。心心放下難。如何是放下底人。</p>
<p style="margin-left:1em">答。擔取去。</p>
<p style="margin-left:1em">頌。擔取去。最是趙州親切處。滿鉢盛來一物無。莫隨狂妄生憂慮。</p>
<p>問。楊岐金剛圈甚麼人透得。</p>
<p style="margin-left:1em">答。過。</p>
<p style="margin-left:1em">頌。過。這些關捩天來大。電光石火薦還遲。不免被他親勘破。</p>
<p>問。楊岐栗棘蓬。甚麼人吞得。</p>
<p style="margin-left:1em">答。了。</p>
<p style="margin-left:1em">頌。了。妙用神通非小小。佛殿燈籠更互容。此時未審何人曉。</p>
<p>問。還有過得黃龍三關底麼。</p>
<p style="margin-left:1em">答。除非和尚。</p>
<p style="margin-left:1em">頌。除非和尚。當仁不讓。萬世規模。十方榜樣。佛手驢脚兮胡用他求。彼我生緣兮應須自向。</p>
<p>問。喝一喝。云。且道是賓是主。</p>
<p style="margin-left:1em">答。賓主歷然。</p>
<p style="margin-left:1em">頌。當時照用曾施設。正法眼藏瞎驢滅。主伴交參向上機。知音不必重甄別。</p>
<p>問。竪起拂子云。為你說禪了也。作麼生會。</p>
<p style="margin-left:1em">答。今日不著便。</p>
<p style="margin-left:1em">頌。今日不著便。大似埋兵還掉戰。大唐打破尚難求。唯要阿師通一線。</p>
<p>問。拈起拄杖云。還有向拄杖頭上下得一轉語底麼。</p>
<p style="margin-left:1em">答。和尚年尊。</p>
<p style="margin-left:1em">頌。年尊妙語足超情。不動干戈定太平。紫鷰黃鸝[但-日+木]巧語。大音須信果希聲。</p>
<p>問。畫一圓相。云。三世諸佛．六代祖師總在裏許。作麼生會。</p>
<p style="margin-left:1em">答。宿生慶幸。</p>
<p style="margin-left:1em">頌。宿生慶幸。日煖月冷。四海收波。乾坤肅靜。欽師猶被馬師惑。直至如今猶未省。</p>
<p>問。以手空中點一點。云。且道這一點。明甚麼邊事。</p>
<p style="margin-left:1em">答。歸宗猶在。</p>
<p style="margin-left:1em">頌。歸宗猶在。兩彩一賽。這畔無妨。那邊不礙。永書八法好生看。先輩當年曾下載。</p>
<p>問。行不出戶。坐不當堂底人。汝等還識麼。</p>
<p style="margin-left:1em">答。滄洲短尾龍。</p>
<p style="margin-left:1em">頌。滄洲短尾龍。夭矯若寒松。不借葉公筆。寧拘葛氏笻。當堂無朕跡。徧界露形容。擬涉思量處。千峰與萬峰。</p>
<p>問。撒手那邊底人。為甚麼不居正位。</p>
<p style="margin-left:1em">答。大功不宰。</p>
<p style="margin-left:1em">頌。大功不宰。聲光猶在。踢倒涅槃床。踏翻寂滅海。把住放行兮觸處自由。奪正縱偏兮有勞神彩。但能就路還家。日者徒占戌亥。</p>
<p>問。回頭這畔底人。為甚麼不墮偏方。</p>
<p style="margin-left:1em">答。至化無為。</p>
<p style="margin-left:1em">頌。至化無為。闔國稱奇。清風來紫塞。皓月印丹墀。即理之事兮元非有間。即俗之真兮本不相離。自從一證無師智。遶徧閻浮足不移。</p>
<p>問。七縱八橫。千變萬化底人。為甚麼正合喫棒。</p>
<p style="margin-left:1em">答。幾乎放過。</p>
<p style="margin-left:1em">頌。幾乎放過付全提。妙用宜施果必奇。見義不為無勇也。知恩方報乃忠之。好看狹路泥中<span class='corr'>刺</span>。善保虗囊橐裏錐。若遇頑嚚無血漢。方知鈍鐵費鉗鎚。</p>
<p>問。百了千當底人。將甚麼賞他。</p>
<p style="margin-left:1em">答。趙州茶。曹山酒。</p>
<p style="margin-left:1em">頌。趙州茶。曹山酒。不須烹醞時時有。渴來何礙兩三杯。醒後無妨七八斗。未了區區陪奉伊。恐隨嗞味徒開口。</p>
<p>問。風穴對五點。那點最親。</p>
<p style="margin-left:1em">答。此點最親。</p>
<p style="margin-left:1em">頌。此點最親。心真語真。爍開衲僧鼻孔。增新佛祖精神。建法幢於實際。立宗旨於纖塵。識情卜度知無數。直下全通有幾人。</p>
<p>問。雲門垂三句語。那句最妙。</p>
<p style="margin-left:1em">答。此句最妙。</p>
<p style="margin-left:1em">頌。此句最妙。一言便了。莫逐是非。人間擾擾。禪流著意細參詳。此上神通非小小。</p>
<p>問。佛不說一字。為甚麼教滿龍宮。</p>
<p style="margin-left:1em">答。二字三字。</p>
<p style="margin-left:1em">頌。二字三字。是義非義。般若真源。無師妙智。止啼黃葉好生看。剔起眉毛休擬議。</p>
<p>問。因該果海。果徹因源。祇如離却因果一句作麼生道。</p>
<p style="margin-left:1em">答。道也未道。</p>
<p style="margin-left:1em">頌。道也未道。不須尋討。因語識人。從苗辨草。了四諦兮不必商量。超十地兮未敢相保。</p>
<p>問。小始終頓圓。五教中還有禪也無。</p>
<p style="margin-left:1em">答。識教也未。</p>
<p style="margin-left:1em">頌。識教也未超情謂。擬別商量。楊湯止沸。銀漢浪兮雖分。瓊林花兮不異。異不異。明眼衲僧[但-日+木]觸諱。</p>
<p>問。向道莫去。歸來背父。如何得不背父去。</p>
<p style="margin-left:1em">答。切忌回頭。</p>
<p style="margin-left:1em">頌。切忌回頭一句奇。箇中玄奧幾人知。但能足下無私去。鳥道縱橫觸處宜。</p>
<p>問。隨緣赴感靡不周。而恒處此菩提座。且道那裏是菩提座。</p>
<p style="margin-left:1em">答。不是即道。</p>
<p style="margin-left:1em">頌。不是即道。幸勿草草。瓦礫荊榛。無非至寶。妙體絕依一句玄。剎塵等徧瞿曇老。</p>
<p>問。菩提妙花徧莊嚴。隨所住處常安樂。那裏是菩提妙華。</p>
<p style="margin-left:1em">答。賣盡風流不著錢。</p>
<p style="margin-left:1em">頌。賣盡風流不著錢。知音不必更重宣。空生見慣尋常也。餓眼禪和更可怜。</p>
<p>問。聞鐘登寶殿。擊鼓上虗空。莫是觀音入理之門麼。</p>
<p style="margin-left:1em">答。低聲。低聲。</p>
<p style="margin-left:1em">頌。低聲舉似不誵訛。無恨勞生會也麼。悲智願心澄海月。聞思脩慧引風柯。杜禪和。莫蹉跎。隨聲逐色果如何。</p>
<p>問。絕情解。透聲色。明心見性底人還徹也未。</p>
<p style="margin-left:1em">答。鈎在不疑之地。</p>
<p style="margin-left:1em">頌。鈎在不疑之地。迷悟是非一致。當年潦倒玄沙。曾被靈雲返戲。你誇了了明明。我道儼然瞌睡。休瞌睡。雨餘雲霽山添翠。</p>
<p>問。生如著衫。死如脫袴底人。得箇甚麼道理。</p>
<p style="margin-left:1em">答。赤手空拳。</p>
<p style="margin-left:1em">頌。赤手空拳事事無。更須放下復迴途。若能如是承當去。方信闍黎德不孤。德不孤。莫含胡。[但-日+木]粮萬子人皆有。祇恐臨時不丈夫。</p>
<p>問。過去<span class='corr'>已</span>滅。未來未至。現在空寂。却為甚麼逆順境界現前時便透不得。</p>
<p style="margin-left:1em">答。却知痛痒。</p>
<p style="margin-left:1em">頌。却知痛痒。不辭提獎。昨夢初醒。是非<span class='corr'>已</span>往。佛祖權橫在萬松。莫隨言句空勞攘。</p>
<p>問。多聞捨無義。多聞解了法。且道解箇甚麼法。</p>
<p style="margin-left:1em">答。此義文長。</p>
<p style="margin-left:1em">頌。此義文長。切忌商量。不比蠅鑽故紙。豈同蠧禦殘章。伶俐漢。莫荒唐。千手大悲難摸[打-丁+索]。無言童子善敷揚。</p>
<p>問。我有一句子。明盡十玄門六相義。還有人道得麼。</p>
<p style="margin-left:1em">答。収。</p>
<p style="margin-left:1em">頌。収。截斷眾流。三玄三要。無比無儔。菊花開日重陽至。一葉落時天下秋。</p>
<p>問。不住化城。直至寶所。且道那裏是寶所。</p>
<p style="margin-left:1em">答。此處無金二兩。</p>
<p style="margin-left:1em">頌。此處無金二兩。大似揚聲止響。衣珠歷歷分明。祇管玲竮飄蕩。若渠更擬不知處。便與攔腮轟一掌。</p>
<p>問。凡所有相。皆是虗妄。那箇是真實底。</p>
<p style="margin-left:1em">答。莫妄想好。</p>
<p style="margin-left:1em">頌。莫妄想好。更無做造。要知真妄圓融。識取菩提煩惱。貪嗔痴。無非道。筭來枉了別尋討。</p>
<p>問。一切有身。悉皆不淨。三十二相又作麼生。</p>
<p style="margin-left:1em">答。打破畫瓶。</p>
<p style="margin-left:1em">頌。打破畫瓶。猶醉忽醒。金身丈六。應物標形。秋水淨如僧眼碧。曉山濃似佛頭青。</p>
<p>問。禪分五派。還有優劣也無。</p>
<p style="margin-left:1em">答。劣則總劣。</p>
<p style="margin-left:1em">頌。劣則總劣。不可分別。缾盤釵釧。體同名別。早是圓通多口。那堪仰嶠饒舌。為君決。六月日頭到處熱。</p>
<p>問。教列三乘。還有勝負也無。</p>
<p style="margin-left:1em">答。勝則俱勝。</p>
<p style="margin-left:1em">頌。勝則俱勝。為渠親證。佛祖權衡。是定非定。雖然不與汝同槃。斤兩到頭難昧秤。</p>
<p>問。性相二宗還有淺深也無。</p>
<p style="margin-left:1em">答。索另者先窮。</p>
<p style="margin-left:1em">頌。索另先窮人盡知。圓融行布強支離。同田分貝君看取。家不和兮鄰里欺。</p>
<p>問。作止任滅。四病如何醫治。</p>
<p style="margin-left:1em">答。右件各等分。</p>
<p style="margin-left:1em">頌。右件各等分。感承垂寶訓。一丸療病安。何假驢般運。日面月面酬時。孰怕重重詢問。</p>
<p>問。唯一月真。中間更無是月非月。如何是真月。</p>
<p style="margin-left:1em">答。清光何處無。</p>
<p style="margin-left:1em">頌。清光何處無。妙德轉玄樞。穆穆金波冷。停停玉兔孤。曲鈎猶不似。明鏡轉差殊。若會雲岩舉箒意。須知元不費功夫。</p>
<p>問。維摩默然談不二。後代如何為舉揚。</p>
<p style="margin-left:1em">答。謝師點破。</p>
<p style="margin-left:1em">頌。謝師點破。二俱話墮。誰想今朝又添一箇。如斯舉唱宗乘。笑殺東村王大。</p>
<p>問。佛語心為宗。未審心以何為宗。</p>
<p style="margin-left:1em">答。何所不宗。</p>
<p style="margin-left:1em">頌。何所不宗。物物皆從。圓證一念。妙德顒顒。總似常啼渾賣却。須知死水不藏龍。</p>
<p>問。無門為法門。且道作麼生入。</p>
<p style="margin-left:1em">答。誰在門外。</p>
<p style="margin-left:1em">頌。誰在門外。乾坤非大。圓覺伽藍。久經淘汰。不必携笻月下敲。化城打破無遮礙。</p>
<p>問。記一箇元字脚在心。作野狐精。祇如無元字脚。作箇甚麼。</p>
<p style="margin-left:1em">答。更有赤鬚狐。</p>
<p style="margin-left:1em">頌。更有赤鬚狐。哀哉肘後符。識情如實有。因果不虗無。巧若拙。智如愚。幾箇男兒是丈夫。</p>
<p>問。道箇佛法兩字。淨漱口三日。且道佛法過在甚麼處。</p>
<p style="margin-left:1em">答。但喫吐而唾。</p>
<p style="margin-left:1em">頌。但喫吐而唾。幾人窺得破。摩訶修多羅。南無三滿哆。三滿哆。言滿天下無口過。</p>
<p>問。祖師教外別傳句。試請禪人吐露看。</p>
<p style="margin-left:1em">答。摩訶羅骨朵。</p>
<p style="margin-left:1em">頌。摩訶羅骨朵。未肯全許可。立雪與拈花。曾<span class='corr'>已</span>遭懡㦬。眉毛不惜報君知。熱則趂涼寒向火。</p>
<p>問。石頭路滑人難過。碧玉溪邊作麼行。</p>
<p style="margin-left:1em">答。拈起拄杖。</p>
<p style="margin-left:1em">頌。拈起拄杖。徐行而往。乾闥城中。毗盧頂上。石頭路滑兮非功。玉溪路曠兮絕想。</p>
<p>問。喜得山中住。閑眠夢不驚。且道夢見箇甚麼。</p>
<p style="margin-left:1em">答。[但-日+木]寐語。</p>
<p style="margin-left:1em">頌。[但-日+木]寐語。華胥國破無依所。香嚴寂子太含胡。供水過茶祈允許。</p>
<p>問。雲居云。居山好。且道那裏是好處。</p>
<p style="margin-left:1em">答。通玄峰頂。</p>
<p style="margin-left:1em">頌。通玄峰頂。天然孤逈。擬涉途程。鞭折汝脛。大隱居廛小隱山。隨人變運俱無等。</p>
<p>問。吾師雨花外。不下十餘年。祇在此山中作箇甚麼。</p>
<p style="margin-left:1em">答。有年無德。</p>
<p style="margin-left:1em">頌。有年無德。不拘軌則。指東為西。呼南作北。祇麼窮通然較些。正眼觀來猶費力。</p>
<p>問。此時山僧都不會。是會了不會。是不會不會。</p>
<p style="margin-left:1em">答。師會也未。</p>
<p style="margin-left:1em">頌。師會也未。弄粥飯氣。妙轉天輪地軸。密織文經武緯。大璞不琢兮純真。圓珠不穴兮愈貴。</p>
<p>問。非知之艱。行之唯難。且道作麼生行。</p>
<p style="margin-left:1em">答。請師先進。</p>
<p style="margin-left:1em">頌。請師先進。不存逆順。[但-日+木]問破危成收。莫說吉凶悔吝。大道縱橫本自平。何須腰佩空王印。</p>
<p>問。未達法源。故多諍論。還有達徹法源底麼。</p>
<p style="margin-left:1em">答。掀倒蒲團。</p>
<p style="margin-left:1em">頌。掀倒蒲團闡大機。幾人於此造玄微。法源窮徹無餘底。陡覺虗空減帶圍。</p>
<p>問。明明不昧。了了常知底。是箇甚麼。</p>
<p style="margin-left:1em">答。鬼眼睛。</p>
<p style="margin-left:1em">頌。好箇英靈鬼眼睛。是非窺盡沒輸<span class='corr'>贏</span>。爭如兀兀無知去。且與眉稜結弟兄。</p>
<p>問。佛性與法性如何分別。</p>
<p style="margin-left:1em">答。別日再商量。</p>
<p style="margin-left:1em">頌。別日再商量。慈悲為舉揚。眉毛猶不惜。意路豈遮藏。夜月光連水。朝曦影轉廊。玉溪垂示處。細細好參詳。</p>
<p>問。遠行與順行。且道作麼生辨。</p>
<p style="margin-left:1em">答。還有眼麼。</p>
<p style="margin-left:1em">頌。還有眼麼。一言包裹。了了明明。箭穿紅垛。聽聲觀色總如如。逆順同歸無不可。</p>
<p>問。性德本有。為甚麼不覺不知。</p>
<p style="margin-left:1em">答。幾乎忘却。</p>
<p style="margin-left:1em">頌。幾乎忘却。為渠酬酢。方寸靈明。豈從天爵。任麼會去。千錯萬錯。要不錯。休強續鳧來截鶴。</p>
<p>問。情惑本空。為甚麼隨聲逐色。</p>
<p style="margin-left:1em">答。通方衲子。</p>
<p style="margin-left:1em">頌。通方衲子果英靈。眼耳無妨信視聽。皓月豈離秋水碧。浮雲那礙曉峰青。聲色裏。酔還醒。六國安然本自寧。</p>
<p>問。比丘依四念處住。大闡提人依甚麼處住。</p>
<p style="margin-left:1em">答。無間道中。</p>
<p style="margin-left:1em">頌。無間道中。自西自東。快活不徹。受用無窮。君不見提婆達多曾有語。三禪天樂竟非同。</p>
<p>問。大乘與小乘還有相違也無。</p>
<p style="margin-left:1em">答。一有多種。</p>
<p style="margin-left:1em">頌。一有多種。群峰勢聳。摩漢凌空。須彌慚悚。吹毛他日當權。應剪人間繁冗。</p>
<p>問。真心與妄心還有相順也無。</p>
<p style="margin-left:1em">答。二無兩段。</p>
<p style="margin-left:1em">頌。二無兩段。非敢相謾。如如妙智。猶珠走盤。但若圓成一念。休尋萬緒千端。</p>
<p>問。三細六麤如何揀擇。</p>
<p style="margin-left:1em">答。不曾曳露布。</p>
<p style="margin-left:1em">頌。不曾曳露布。業轉現等皆分付。此義文長別日宣。且隨禪苑生機路。</p>
<p>問。千差萬別如何融會。</p>
<p style="margin-left:1em">答。展開兩手。</p>
<p style="margin-left:1em">頌。展開兩手。了無所有。暮四朝三。徒成過咎。要知融會緣由。冬後逐年數九。</p>
<p>問。竪起一指云。俱胝和尚向這裏放大光明。轉大法輪。諸人還見麼。</p>
<p style="margin-left:1em">答。[翟*支]瞎。</p>
<p style="margin-left:1em">頌。[翟*支]瞎那知眼倍明。微塵經卷了平生。指頭尖上些兒箇。消得阿師幾日程。</p>
<p>問。折脚鐺兒為活計。穿心椀子作生涯。通玄庵內安然坐。不管山前事似麻。且道安然底是甚麼人。</p>
<p style="margin-left:1em">答。無功受祿漢。</p>
<p style="margin-left:1em">頌。無功受祿漢。月為鄰兮雲作伴。飢飡渴飲困時眠。此外不消閑讚嘆。</p>
<p>問。無求乃樂。為甚麼善遊太子求珠。</p>
<p style="margin-left:1em">答。禍出私門。</p>
<p style="margin-left:1em">頌。禍出私門自偶然。莫於情識妄鑽研。白雲橫谷舒還卷。豈礙晴空與湛天<span class='note-inline'>(此第二十問因前遺失故補於此)</span>。</p>

<p class='juan'>通玄百問<span class='note-inline'>(終)</span></p></div>
</div><!-- end of div[@id='body'] -->
</body></html>