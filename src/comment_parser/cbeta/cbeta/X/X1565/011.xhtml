<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈會元</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1073' />五燈會元卷第十一</p>
<div class='div-other'><a id='mulu1074' />
<p class='h1'><span class='corr'>臨濟宗</span></p>
<div class='div-other'><a id='mulu1075' />
<p class='h2'>南嶽下四世</p>
<div class='div-other'><a id='mulu1076' />
<p class='h3'>黃檗運禪師法嗣</p>
<div class='div-other'><a id='mulu1077' />
<p class='h4'>鎮州臨濟義玄禪師</p><p>曹州南華邢氏子。幼負出塵之志。及落髮進具。便慕禪宗。初在黃檗會中。行業純一。時睦州為第一座。乃問。上座在此多少時。師曰。三年。州曰。曾參問否。師曰。不曾參問。不知問箇甚麼。州曰。何不問堂頭和尚。如何是佛法的的大意。師便去。問聲未絕。檗便打。師下來。州曰。問話作麼生。師曰。某甲問聲未絕。和尚便打。某甲不會。州曰。<span class='corr'>但</span>更去問。師又問。檗又打。如是三度問。三度被打。師白州曰。早承激勸問法。累蒙和尚賜棒。自恨障緣。不領深旨。今且辭去。州曰。汝若去。須辭和尚了去。師禮拜退。州先到黃檗處曰。問話上座。雖是後生。却甚奇特。若來辭。方便接伊。<span class='corr'>已</span>後為一株大樹。覆蔭天下人去在。師來日辭黃檗。檗曰。不須他去。祇往高安灘頭參大愚。必為汝說。師到大愚。愚曰。甚處來。師曰。黃檗來。愚曰。黃檗有何言句。師曰。某甲三度問佛法的的大意。三度被打。不知某甲有過無過。愚曰。黃檗與麼老婆心切。為汝得徹困。更來這裏問有過無過。師於言下大悟。乃曰。元來黃檗佛法無多子。愚搊住曰。這尿牀鬼子。適來道有過無過。如今却道黃檗佛法無多子。你見箇甚麼道理。速道。速道。師於大愚肋下築三拳。愚拓開曰。汝師黃檗。非干我事。師辭大愚。却回黃檗。檗見便問。這漢來來去去。有甚了期。師曰。祇為老婆心切。便人事了。侍立。檗問。甚處去來。師曰。昨蒙和尚慈旨。令參大愚去來。檗曰。大愚有何言句。師舉前話。檗曰。大愚老漢饒舌。待來痛與一頓。師曰。說甚待來。即今便打。隨後便掌。檗曰。這風顛漢來這裏捋虎鬚。師便喝。檗喚侍者曰。引這風顛漢參堂去<span class='note-inline'>(溈山舉問仰山。臨濟當時得大愚力。得黃檗力。仰云。非但騎虎頭。亦解把虎尾)</span>。黃檗一日普請次。師隨後行。檗回頭見師空手。乃問。钁在何處。師曰。有一人將去了也。檗曰。近前來共汝商量箇事。師便近前。檗竪起钁曰。祇這箇天下人拈掇不起。師就手掣得。竪起曰。為甚麼却在某甲手裏。檗曰。今日自有人普請。便回寺<span class='note-inline'>(仰山侍溈山次。溈舉此話未了。仰便問。钁在黃檗手裏。為甚麼却被臨濟奪却。溈云。賊是小人。智過君子)</span>。師普請鉏地次。見黃檗來。拄钁而立。檗曰。這漢困那。師曰。钁也未舉。困箇甚麼。檗便打。師接住棒一送送倒。檗呼維那。扶起我來。維那扶起曰。和尚爭容得這風顛漢無禮。檗纔起便打維那。師钁地曰。諸方火塟。我這裏活埋<span class='note-inline'>(溈山問仰山。黃檗打維那意作麼生。仰云。正賊走却。邏贓人喫棒)</span>。師一日在僧堂裏睡。檗入堂見。以拄杖打板頭一下。師舉首見是檗。却又睡。檗又打板頭一下。却往上間。見首座坐禪。乃曰。下間後生却坐禪。汝在這裏妄想作麼。座曰。這老漢作甚麼。檗又打板頭一下。便出去<span class='note-inline'>(溈山舉問仰山。祇如黃檗。意作麼生。仰云。兩彩一賽)</span>。師栽松次。檗曰。深山裏栽許多松作甚麼。師曰。一與山門作境致。二與後人作標牓。道了。將钁頭[祝/土]地三下。檗曰。雖然如是。子<span class='corr'>已</span>喫吾三十棒了也。師又[祝/土]地三下。噓一噓。檗曰。吾宗到汝。大興於世<span class='note-inline'>(溈山舉問仰山。黃檗當時祇囑臨濟一人。更有人在。仰云。有。祇是年代深遠。不欲舉似和尚。溈云。雖然如是。吾亦要知。汝但舉看。仰云。一人指南。吳越令行。遇大風即止)</span>。黃檗因入厨下。問飯頭。作甚麼。頭曰。揀眾僧飯米。檗曰。一頓喫多少。頭曰。<span class='corr'>三</span>石五。檗曰。莫大多麼。頭曰。猶恐少在。檗便打。頭舉似師。師曰。我與汝勘這老漢。纔到侍立。檗舉前話。師曰。飯頭不會。請和尚代一轉語。檗曰。汝但舉。師曰。莫太多麼。檗曰。來日更喫一頓。師曰。說甚麼來日。即今便喫。隨後打一掌。檗曰。這風顛漢又來這裏捋虎鬚。師喝一喝。便出去<span class='note-inline'>(溈山舉問仰山。此二尊宿意作麼生。仰山云。和尚作麼生。溈山云。養子方知父慈。仰山云。不然。溈山云。子又作麼生。仰山云。大似勾賊破家)</span>。師半夏上黃檗山。見檗看經。師曰。我將謂是箇人。元來是唵<span class='note-inline'>(或作揞)</span>黑豆老和尚。住數日。乃辭。檗曰。汝破夏來。何不終夏去。師曰。某甲暫來禮拜和尚。檗便打趂令去。師行數里疑此事。却回終夏。後又辭檗。檗曰。甚處去。師曰。不是河南。便歸河北。檗便打。師約住與一掌。檗大笑。乃喚侍者。將百丈先師禪板<span class='corr'>几</span>案來。師曰。侍者將火來。檗曰。不然。子但將去。<span class='corr'>已</span>後坐斷天下人舌頭去在。師到達磨塔頭。塔主問。先禮佛。先禮祖。師曰。祖佛俱不禮。主曰。祖佛與長老有甚冤家。師拂袖便出。師為黃檗馳書至溈山。與仰山語次。仰曰。老兄向後北去。有箇住處。師曰。豈有與麼事。仰曰。但去。<span class='corr'>已</span>後有一人佐輔汝。此人祇是有頭無尾。有始無終<span class='note-inline'>(懸記普化)</span>。師後住鎮州臨濟。學侶雲集。一日。謂普化克符二上座曰。我欲於此建立黃檗宗旨。汝且成褫我。二人珍重下去。三日後。普化却上來問。和尚三日前說甚麼。師便打。三日後克符上來問。和尚前日打普化作甚麼。師亦打。至晚小參。曰。有時奪人不奪境。有時奪境不奪人。有時人境兩俱奪。有時人境俱不奪<span class='note-inline'>(問答語具克符章)</span>。僧問。如何是真佛．真法．真道。乞師開示。師曰。佛者心清淨是。法者心光明是。道者處處無礙淨光是。三即一。皆是空名而無實有。如真正作道人。念念心不間斷。自達磨大師從西土來。祇是覓箇不受人惑底人。後遇二祖。一言便了。始知從前虗用工夫。山僧今日見處。與祖佛不別。若第一句中薦得。堪與祖佛為師。若第二句中薦得。堪與人天為師。若第三句中薦得。自救不了。僧便問。如何是第一句。師曰。三要印開朱點窄。未容擬議主賓分。曰。如何是第二句。師曰。妙解豈容無著問。漚和爭負截流機。曰。如何是第三句。師曰。但看棚頭弄傀儡。抽牽全藉裏頭人。乃曰。大凡演唱宗乘。一句中須具三玄門。一玄門須具三要。有權有實。有照有用。汝等諸人作麼生會。師謂僧曰。有時一喝如金剛王寶劒。有時一喝如踞地師子。有時一喝如探竿影草。有時一喝不作一喝用。汝作麼生會。僧擬議。師便喝。示眾。參學之人。大須子細。如賓主相見。便有言論往來。或應物現形。或全體作用。或把機<span class='corr'>權</span>喜怒。或現半身。或乘師子。或乘象王。如有真正學人便喝。先拈出一箇膠盆子。善知識不辯是境。便上他境上作模作樣。便被學人又喝。前人不肯放下。此是膏<span class='corr'>肓</span>之病。不堪醫治。喚作賓看主。或是善知識。不拈出物。祇隨學人問處即奪。學人被奪。抵死不肯放。此是主看賓。或有學人應一箇清淨境。出善知識前。知識辯得是境。把得拋向坑裏。學人言。大好善知識。知識即云。咄哉。不識好惡。學人便禮拜。此喚作主看主。或有學人。披枷帶鎻。出善知識前。知識更與安一重枷鎻。學人歡喜。彼此不辯。喚作賓看賓。大德。山僧所舉。皆是辯魔揀異。知其邪正。師問洛浦。從上來。一人行棒。一人行喝。阿那箇親。曰。總不親。師曰。親處作麼生。浦便喝。師乃打。上堂。有一人論劫在途中。不離家舍。有一人離家舍。不在途中。那箇合受人天供養。師問院主。甚處去來。曰。州中糶黃米來。師曰。糶得盡麼。主曰。糶得盡。師以拄杖畫一畫曰。還糶得這箇麼。主便喝。師便打。典座至。師舉前話。座曰。院主不會和尚意。師曰。你又作麼生。座禮拜。師亦打。上堂。一人在孤峰頂上。無出身路。一人在十字街頭。亦無向背。且道那箇在前。那箇在後。不作維摩詰。不作傅大士。珍重。有一老宿參。便問。禮拜即是。不禮拜即是。師便喝。宿便拜。師曰。好箇草賊。宿曰。賊。賊。便出去。師曰。莫道無事好。時首座侍立。師曰。還有過也無。座曰。有。師曰。賓家有過。主家有過。曰。二俱有過。師曰。過在甚麼處。座便出去。師曰。莫道無事好<span class='note-inline'>(南泉聞云。官馬相踏)</span>。師到京行化。至一家門首。曰。家常添鉢。有婆曰。太無厭生。師曰。飯也未曾得。何言大無厭生。婆便閉却門。師陞堂。有僧出。師便喝。僧亦喝。便禮拜。師便打。趙州游方到院。在後架洗脚次。師便問。如何是祖師西來意。州曰。恰遇山僧洗脚。師近前作聽勢。州曰。會即便會。啗啄作什麼。師便歸方丈。州曰。三十年行脚。今日錯為人下註脚。問。僧甚處來。曰。定州來。師拈棒。僧擬議。師便打。僧不肯。師曰。<span class='corr'>已</span>後遇明眼人去在。僧後參三聖。纔舉前話。三聖便打。僧擬議。聖又打。師應機多用喝。會下參徒亦學師喝。師曰。汝等總學我喝。我今問汝。有一人從東堂出。一人從西堂出。兩人齊喝一聲。這裏分得賓主麼。汝且作麼生分。若分不得。<span class='corr'>已</span>後不得學老僧喝。示眾。我有時先照後用。有時先用後照。有時照用同時。有時照用不同時。先照後用有人在。先用後照有法在。照用同時。駈耕夫之牛。奪饑人之食。敲骨取髓。痛下針錐。照用不同時。有問有答。立賓立主。合水和泥。應機接物。若是過量人。向未舉<span class='corr'>已</span>前。撩起便行。猶較些子。師行脚時到龍光。值上堂。師出問。不展鋒鋩。如何得勝。光據坐。師曰。大善知識。豈無方便。光瞪目曰。嗄。師以手指曰。這老漢今日敗缺也。次到三峰平和尚處。平問。甚處來。師曰。黃檗來。平曰。黃檗有何言句。師曰。金牛昨夜遭塗炭。直至如今不見蹤。平曰。金風吹玉管。那箇是知音。師曰。直透萬重關。不住青霄內。平曰。子這一問太高生。師曰。龍生金鳳子。衝破碧琉璃。平曰。且坐喫茶。又問。近離甚處。師曰。龍光。平曰。龍光近日如何。師便出去。又往鳳林。路逢一婆子。婆問。甚處去。師曰。鳳林去。婆曰。恰值鳳林不在。師曰。甚處去。婆便行。師召婆。婆回首。師便行<span class='note-inline'>(一作師曰。誰道不在)</span>。到鳳林。林曰。有事相借問。得麼。師曰。何得剜肉作瘡。林曰。海月澄無影。游魚獨自迷。師曰。海月既無影。游魚何得迷。林曰。觀風知浪起。翫水野帆飄。師曰。孤蟾獨耀江山靜。長嘯一聲天地秋。林曰。任張三寸揮天地。一句臨機試道看。師曰。路逢劒客須呈劒。不是詩人不獻詩。林便休。師乃有頌曰。大道絕同。任向西東。石火莫及。電光罔通。<span class='note-inline'>(溈山問仰山。石火莫及。電光罔通。從上諸聖。以何為人。仰云。和尚意作麼生。溈云。但有言說。都無實義。仰云。不然。溈云。子又作麼生。仰云。官不容針。私通車馬)</span>。麻谷問。十二面觀音。那箇是正面。師下禪牀擒住曰。十二面觀音。甚處去也。速道。速道。谷轉身擬坐。師便打。谷接住棒。相捉歸方丈。師問一尼。善來。惡來。尼便喝。師拈棒曰。更道。更道。尼又喝。師便打。師一日拈餬餅示洛浦曰。萬種千般。不離這箇。其理不二。浦曰。如何是不二之理。師再拈起餅示之。浦曰。與麼則萬種<span class='corr'>千</span>般也。師曰。屙尿見解。浦曰。羅公照鏡。師見僧來。舉起拂子。僧禮拜。師便打。又有僧來。師亦舉拂子。僧不顧。師亦打。又有僧來參。師舉拂子。僧曰。謝和尚指示。師亦打<span class='note-inline'>(雲門代云。祇宜老漢。大覺云。得即得。猶未見臨濟機在)</span>。麻谷問。大悲千手眼。那箇是正眼。師搊住曰。大悲千手眼。作麼生是正眼。速道。速道。谷拽師下禪牀。却坐。師問訊曰。不審。谷擬議。師便喝。拽谷下禪牀。却坐。谷便出。上堂。僧問。如何是佛法大意。師竪起拂子。僧便喝。師便打。又僧問。如何是佛法大意。師亦竪拂子。僧便喝。師亦喝。僧擬議。師便打。乃曰。大眾。夫為法者。不避喪身失命。我於黃檗先師處。三度問佛法的的大意。三度被打。如蒿枝拂相似。如今更思一頓。誰為下手。時有僧出曰。某甲下手。師度與拄杖。僧擬接。師便打。同普化赴施主齋次。師問。毛吞巨海。芥納須彌。為復是神通妙用。為復是法爾如然。化趯倒飯牀。師曰。太麤生。曰。這裏是甚麼所在。說麤說細。次日又同赴齋。師復問。今日供養。何似昨日。化又趯倒飯牀。師曰。得即得。太麤生。化喝曰。瞎漢。佛法說甚麼麤細。師乃吐舌。師與王常侍到僧堂。王問。這一堂僧還看經麼。師曰。不看經。曰。還習禪麼。師曰。不習禪。曰。既不看經。又不習禪。畢竟作箇甚麼。師曰。總教伊成佛作祖去。曰。金屑雖貴。落眼成翳。師曰。我將謂你是箇俗漢。師上堂次。兩堂首座相見。同時下喝。僧問師。還有賓主也無。師曰。賓主歷然。師召眾曰。要會臨濟賓主句。問取堂中二首座。師後居大名府興化寺東堂。咸通八年丁亥四月十日。將示滅。說傳法偈曰。㳂流不止問如何。真照無邊說似他。離相離名人不稟。吹毛用了急須磨。復謂眾曰。吾滅後。不得滅却吾正法眼藏。三聖出曰。爭敢滅却和尚正法眼藏。師曰。<span class='corr'>已</span>後有人問。你向他道甚麼。聖便喝。師曰。誰知吾正法眼藏。向這瞎驢邊滅却。言訖。端坐而逝。塔全身于府西北隅。<span class='corr'>諡</span>慧照禪師。塔曰澄靈。</p>
</div></div></div>
<div class='div-other'><a id='mulu1078' />
<p class='h2'>南嶽下五世</p>
<div class='div-other'><a id='mulu1079' />
<p class='h3'>臨濟玄禪師法嗣</p>
<div class='div-other'><a id='mulu1080' />
<p class='h4'>魏府興化存獎禪師</p><p>在三聖會裏為首座。常曰。我向南方行脚一遭。拄杖頭不曾撥著一箇會佛法底人。三聖聞得。問曰。你具箇甚麼眼。便恁麼道。師便喝。聖曰。須是你始得。後大覺聞舉。遂曰。作麼生得風吹到大覺門裏來。師後到大覺為院主。一日覺喚院主。我聞你道。向南方行脚。一遭拄杖頭。不曾撥著一箇會佛法底。你憑箇甚麼道理。與麼道。師便喝。覺便打。師又喝。覺又打。師來日從法堂過。覺召院主。我直下疑你昨日這兩喝。師又喝。覺又打。師再喝。覺又打。師曰。某甲於三聖師兄處。學得箇賓主句。總被師兄折倒了也。願與某甲箇安樂法門。覺曰。這瞎漢來這裏納敗缺。脫下衲衣。痛打一頓。師於言下薦得臨濟先師於黃檗處喫棒底道理。師後開堂日。拈香曰。此一炷香本為三聖師兄。三聖於我大孤。本為大覺師兄。大覺於我太賖。不如供養臨濟先師。僧問。多子塔前。共談何事。師曰。一人傳虗。萬人傳實。師有時喚僧。僧應諾。師曰。點即不到。又喚一僧。僧應諾。師曰。到即不點。僧問。四方八面來時如何。師曰。打中間底。僧便禮拜。師曰。昨日赴箇村齋。中途遇一陣卒風暴雨。却向古廟裏軃避得過。問僧。甚處來。曰。崔禪處來。師曰。將得崔禪喝來否。曰。不將得來。師曰。恁麼則不從崔禪處來。僧便喝。師便打。示眾。我聞前廊下也喝。後架裏也喝。諸子。汝莫盲喝亂喝。直饒喝得興化向虗空裏。却撲下來一點氣也無。待我蘇息起來。向汝道未在。何故。我未曾向紫羅帳裏撒真珠與汝諸人去在。胡喝亂喝作麼。雲居住三峰庵時。師問。權借一問。以為影草時如何。居無對。師云。想和尚答這話不得。不如禮拜了退。二十年後。居云。如今思量。當時不消道箇何必。後遣化主到師處。師問。和尚住三峰庵時。老僧問伊話。對不得。如今道得也未。主舉前話。師云。雲居二十年祇道得箇何必。興化即不然。爭如道箇不必。師謂克賓維那曰。汝不久為唱導之師。賓曰。不入這保社。師曰。會了不入。不會了不入。曰。總不與麼。師便打。曰。克賓維那法戰不勝。罰錢五貫。設<span class='corr'>饡</span>飯一堂。次日。師自白椎曰。克賓維那法戰不勝。不得喫飯。即便出院。僧問。國師喚侍者。意作麼生。師曰。一盲引眾盲。師在臨濟為侍者。洛浦來參。濟問。甚處來。浦曰。鑾城來。濟曰。有事相借問。得麼。浦曰。新戒不會。濟曰。打破大唐國。覓箇不會底人也無。參堂去。師隨後。請問曰。適來新到。是成褫他。不成褫他。濟曰。我誰管你成褫不成褫。師曰。和尚祇解將死雀就地彈。不解將一轉語蓋覆却。濟曰。你又作麼生。師曰。請和尚作新到。濟遂曰。新戒不會。師曰。却是老僧罪過。濟曰。你語藏鋒。師擬議。濟便打。至晚濟又曰。我今日問新到。是將死雀就地彈。就窠子裏打。及至你出得語。又喝起了向青雲裏打。師曰。草賊大敗。濟便打。師見同參來。纔上法堂。師便喝。僧亦喝。師又喝。僧亦喝。師近前拈棒。僧又喝。師曰。你看這瞎漢猶作主在。僧擬議。師直打下法堂。侍者請問。適來那僧有甚觸忤和尚。師曰。他適來也有權。也有實。也有照。也有用。及乎我將手向伊面前橫兩橫。到這裏却去不得。似這般瞎漢。不打更待何時。僧禮拜。問。寶劒知師藏<span class='corr'>已</span>久。今日當場略借看。師曰。不借。曰。為甚麼不借。師曰。不是張華眼。徒窺射斗光。曰。用者如何。師曰。橫身當宇宙。誰是出頭人。僧便作引頸勢。師曰。嗄。僧曰。喏。便歸眾。後唐莊宗車駕幸河北。回至魏府行宮。詔師問曰。朕收中原。獲得一寶。未曾有人酬價。師曰。請陛下寶看。帝以兩手舒幞頭脚。師曰。君王之寶。誰敢酬價<span class='note-inline'>(玄覺徵云。且道興化肯莊宗。不肯莊宗。若肯莊宗。興化眼在甚麼處。若不肯莊宗。過在甚麼處)</span>。龍顏大悅。賜紫衣．師號。師皆不受。乃賜馬與師乘騎。馬忽驚。師墜傷足。帝復賜藥救療。師喚院主。與我做箇木柺子。主做了將來。師接得。遶院行。問僧曰。汝等還識老僧麼。曰。爭得不識和尚。師曰。[跳-兆+戾]脚法師。說得行不得。又至法堂。令維那聲鐘集眾。師曰。還識老僧麼。眾無對。師擲下柺子。端然而逝。<span class='corr'>諡</span>廣濟禪師。</p>
</div>
<div class='div-other'><a id='mulu1081' />
<p class='h4'>鎮州寶壽沼禪師<span class='note-inline'>(第一世)</span></p><p>僧問。萬境來侵時如何。師曰。莫管他。僧禮拜。師曰。不要動著。動著即打折汝腰。師在方丈坐。因僧問訊次。師曰。百千諸聖。盡不出此方丈內。曰。祇如古人道。大千沙界海中漚。未審此方丈向甚麼處著。師曰。千聖現在。曰。阿誰證明。師便擲下拂子。僧從西過東立。師便打。僧曰。若不久參。焉知端的。師曰。三十年後。此話大行。趙州來。師在禪牀背面而坐。州展坐具禮拜。師起入方丈。州收坐具而出。師問僧。甚處來。曰。西山來。師曰。見獼猴麼。曰。見。師曰。作甚麼伎倆。曰。見某甲一箇伎倆也作不得。師便打。胡釘鉸參。師問。汝莫是胡釘鉸麼。曰。不敢。師曰。還釘得虗空麼。曰。請和尚打破。師便打。胡曰。和尚莫錯打某甲。師曰。向後有多口阿師與你點破在。胡後到趙州。舉前話。州曰。汝因甚麼被他打。胡曰。不知過在甚麼處。州曰。祇這一縫尚不奈何。胡於此有省。趙州曰。且釘這一縫。僧問。萬里無雲時如何。師曰。青天也須喫棒。曰。未審青天有甚麼過。師便打。問。如何是祖師西來意。師曰。面黑眼睛白。西院來參。問。踏倒化城來時如何。師曰。不斬死漢。院曰。斬。師便打。院連道。斬。斬。師又隨聲打。師却回方丈曰。適來這僧。將赤肉抵他乾棒。有甚死急。</p>
</div>
<div class='div-other'><a id='mulu1082' />
<p class='h4'>鎮州三聖院慧然禪師</p><p>自臨濟受訣。遍歷叢林。至仰山。山問。汝名甚麼。師曰。慧寂。山曰。慧寂是我名。師曰。我名慧然。山大笑而<span class='corr'>已</span>。仰山因有官人相訪。山問。官居何位。曰。推官。山竪起拂子曰。還推得這箇麼。官人無對。山令眾下語。皆不契。時師不安。在涅槃堂內將息。山令侍者去請下語。師曰。但道和尚今日有事。山又令侍者問。未審有甚麼事。師曰。再犯不容。到香嚴。嚴問。甚處來。師曰。臨濟。嚴曰。將得臨濟喝來麼。師以坐具驀口打。又到德山。纔展坐具。山曰。莫展炊巾。這裏無殘羹餿飯。師曰。縱有也無著處。山便打。師接住棒。推向禪牀上。山大笑。師哭蒼天。便下參堂。堂中首座號踢天泰。問。行脚高士。須得本道公驗。作麼生是本道公驗。師曰。道甚麼。座再問。師打一坐具曰。這漆桶前後觸忤多少賢良。座擬人事。師便過第二座人事。又到道吾。吾預知。以緋抹額。持神杖於門下立。師曰。小心祇候。吾應喏。師參堂了。再上人事。吾具威儀。方丈內坐。師纔近前。吾曰。有事相借問。得麼。師曰。也是適來野狐精。便出去。住後。上堂。我逢人即出。出則不為人。便下座<span class='note-inline'>(興化云。我逢人則不出。出則便為人)</span>。僧問。如何是祖師西來意。師曰。臭肉來蠅<span class='note-inline'>(興化云。破驢脊上足蒼<span class='corr'>蠅</span>)</span>。問。僧近離甚處。僧便喝。師亦喝。僧又喝。師又喝。僧曰。行棒即瞎。便喝。師拈棒。僧乃轉身作受棒勢。師曰。下坡不走快便難逢。便棒。僧曰。這賊。便出去師遂拋下棒。次有僧問。適來爭容得這僧。師曰。是伊見先師來。</p>
</div>
<div class='div-other'><a id='mulu1083' />
<p class='h4'>魏府大覺和尚</p><p>參臨濟。濟纔見。竪起拂子。師展坐具。濟擲下拂子。師收坐具。參堂去。時僧眾曰。此僧莫是和尚親故。不禮拜又不喫棒。濟聞說。令侍者喚適來新到上來。師隨侍者到方丈。濟曰。大眾道汝來參長老。又不禮拜。又不喫棒。莫是長老親故。師乃珍重下去。師住後。僧問。如何是本來身。師曰。頭枕衡山。脚踏北嶽。問。如何是佛法大意。師曰。良馬不窺鞭。側耳知人意。問。如何是鎮國寶。師曰。穿耳賣不售。問。香草未生時如何。師曰。齅著腦裂。曰。生後如何。師曰。腦裂。問。如何是祖師西來意。師曰。十字街頭。望空啟告。問。如何是大覺。師曰。惡覺。曰。乖極。師便打。問。忽來忽去時如何。師曰。風吹柳絮毛毬走。曰。不來不去時如何。師曰。華嶽三峰頭指天。問。一飽忘百饑時如何。師曰。縱遇臨岐食。隨分納些些。臨終時謂眾曰。我有一隻箭。要付與人。時有一僧出。曰。請和尚箭。師曰。汝喚甚麼作箭。僧喝。師打數下。便歸方丈。却喚其僧入來。問曰。汝適來會麼。曰。不會。師又打數下。擲却拄杖。曰。<span class='corr'>已</span>後遇明眼人。分明舉似。便乃告寂。</p>
</div>
<div class='div-other'><a id='mulu1084' />
<p class='h4'>灌谿志閑禪師</p><p>魏府館陶史氏子。幼從栢巖禪師披剃受具。後見臨濟。濟驀<span class='corr'>胸</span>搊住。師曰。領。領。濟拓開曰。且放汝一頓。師離臨濟至<span class='corr'>末</span>山<span class='note-inline'>(語見<span class='corr'>末</span>山章)</span>。師住後。上堂曰。我在臨濟爺爺處得半杓。末山孃孃處得半杓。共成一杓。喫了。直至如今飽不飢。僧問。請師不借借。師曰。滿口道不得。師又曰。大<span class='corr'>庾</span>嶺頭佛不會。黃梅路上沒眾生。師會下一僧。去參石霜。霜問。甚處來。曰。灌谿來。霜曰。我南山。不如他北山。僧無對。僧回舉似師。師曰。何不道灌谿修涅槃堂了也。問。久嚮灌谿。到來祇見漚麻池。師曰。汝祇見漚麻池。且不見灌谿。曰。如何是灌谿。師曰。劈箭急<span class='note-inline'>(後人舉似玄沙。沙云。更學三十年未會禪)</span>。問。如何是古人骨。師曰。安置不得。曰。為甚麼安置不得。師曰。金烏那教下碧天。問。金鎻斷後如何。師曰。正是法汝處。問。如何是祖師西來意。師曰。鉢裏盛飯。饙裏盛羹。曰。學人不會。師曰。飢則食。飽則休。上堂。十方無壁落。四畔亦無門。露裸裸。赤灑灑。無可把。便下座。問。如何是一色。師曰。不隨。曰。一色後如何。師曰。有闍黎承當分也無。問。今日一會。祇敵何人。師曰。不為凡聖。問。一句如何。師曰。不落千聖機。問。如何是洞中水。師曰。不洗人。唐乾寧二年乙卯五月二十九日。問侍者曰。坐死者誰。曰。僧伽。師曰。立死者誰。曰。僧會。師乃行七步。垂手而逝。</p>
</div>
<div class='div-other'><a id='mulu1085' />
<p class='h4'>涿州紙衣和尚<span class='note-inline'>(即克符道者)</span></p><p>初問臨濟。如何是奪人不奪境。濟曰。煦日發生鋪地錦。嬰兒垂髮白如絲。師曰。如何是奪境不奪人。濟曰。王令<span class='corr'>已</span>行天下遍。將軍塞外絕煙塵。師曰。如何是人境俱奪。濟曰。并汾絕信。獨處一方。師曰。如何是人境俱不奪。濟曰。王登寶殿。野老謳謌。師於言下領旨。後有頌曰。奪人不奪境。緣自帶誵訛。擬欲求玄旨。思量反責麼。驪珠光燦爛。蟾桂影婆娑。覿面無差互。還應滯網羅。奪境不奪人。尋言何處真。問禪禪是妄。究理理非親。日照寒光澹。山搖翠色新。直饒玄會得。也是眼中塵。人境兩俱奪。從來正令行。不論佛與祖。那說聖凡情。擬犯吹毛劍。還如值木盲。進前求妙會。特地斬精靈。人境俱不奪。思量意不偏。<span class='corr'>主</span>賓言少異。問答理俱全。踏破澄潭月。穿開碧落天。不能明妙用。淪溺在無緣。僧問。如何是賓中賓。師曰。倚門傍戶猶如醉。出言吐氣不慚惶。曰。如何是賓中主。師曰。口念彌陀隻拄杖。目瞽瞳人不出頭。曰。如何是主中賓。師曰。高提祖印當機用。利物應知語帶悲。曰。如何是主中主。師曰。橫按鏌鎁全正令。太平寰宇斬癡頑。曰。既是太平寰宇。為甚麼却斬癡頑。師曰。不許夜行剛把火。直須當道與人看。</p>
</div>
<div class='div-other'><a id='mulu1086' />
<p class='h4'>定州善崔禪師</p><p>州將王令公於衙署張座。請師說法。師陞座。拈拄杖曰。出來也打。不出來也打。僧出曰。崔禪聻。師擲下拄杖曰。久立令公。伏惟珍重。僧問。如何是祖師西來意。師曰。定州瓷器似鍾鳴。曰。學人不會意旨如何。師曰。口口分明沒喎斜。</p>
</div>
<div class='div-other'><a id='mulu1087' />
<p class='h4'>鎮州萬壽和尚</p><p>僧問。如何是迦葉上行衣。師曰。鶴飛千點<span class='corr'>雪</span>。雲鎻萬重山。問。如何是丈六金身。師曰。袖頭打領。腋下剜襟。曰。學人不會。師曰。不會請人裁。師訪寶壽。壽坐不起。師展坐具。壽下禪牀。師却坐。壽驟入方丈。閉却門。知事見師坐不起。曰。請和尚庫下喫茶。師乃歸院。翌日。寶壽來復謁。師踞禪牀。壽展坐具。師亦下禪牀。壽却坐。師歸方丈閉却門。壽入侍者寮。取灰圍却方丈門。<span class='corr'>便</span>歸去。師遂開門見曰。我不恁麼。他却恁麼。</p>
</div>
<div class='div-other'><a id='mulu1088' />
<p class='h4'>幽州譚空和尚</p><p>鎮州牧有姑為尼。行脚回。欲開堂為人。牧令師勘過。師問曰。見說汝欲開堂為人。是否。尼曰。是。師曰。尼是五障之身。汝作麼生為人。尼曰。龍女八歲。南方無垢世界成等正覺又作麼生。師曰。龍女有十八變。你試一變看。尼曰。設使變得。也祇是箇野狐精。師便打。牧聞舉乃曰。和尚棒折那。僧問。德山棒。臨濟喝。未審那箇最親。師曰。<span class='corr'>已</span>前在眾裏。老僧也曾商量來。僧便喝。師曰。却是汝會。僧曰。錯。師便打。上堂。眾集。有僧出曰。擬問不問時如何。師曰。嗄。僧便喝。師曰。㘞。僧又喝。師拈拄杖。僧曰。瞎。師拋下拄杖。曰。今日失利。僧曰。草賊大敗。便歸眾。師以手向空點一點。曰。大眾。還有人辯得麼。若有辯得者。出來對眾道看。師良久。曰。頂門上眼。也鑒不破。便下座。寶壽和尚問。除却中上二根人來時。師兄作麼生。師曰。汝適來舉早錯也。壽曰。師兄也不得無過。師曰。汝却與我作師兄。壽側掌曰。這老賊。</p>
</div>
<div class='div-other'><a id='mulu1089' />
<p class='h4'>襄州歷村和尚</p><p>僧問。如何是觀其音聲而得解脫。師將火筯敲柴曰。汝還聞麼。曰。聞。師曰。誰不解脫。師煎茶次。僧問。如何是祖師西來意。師舉起茶匙。僧曰。莫祇這便當否。師擲向火中。</p>
</div>
<div class='div-other'><a id='mulu1090' />
<p class='h4'>滄州米倉和尚</p><p>州牧請師與寶壽入廳供養。令人傳語。請二長老譚論佛法。壽曰。請師兄答話。師便喝。壽曰。某甲話也未問。喝作麼。師曰。猶嫌少在。壽却與一喝。</p>
</div>
<div class='div-other'><a id='mulu1091' />
<p class='h4'>新羅國智異山和尚</p><p>一日示眾曰。冬不寒。臘後看。便下座。</p>
</div>
<div class='div-other'><a id='mulu1092' />
<p class='h4'>常州善權山徹禪師</p><p>僧問。祖意．教意。是同是別。師曰。冬寒夏熱。曰。此意如何。師曰。炎天宜散袒。冬後更深藏。</p>
</div>
<div class='div-other'><a id='mulu1093' />
<p class='h4'>金沙和尚</p><p>僧問。如何是祖師西來意。師曰。聽。曰。恁麼則大眾側聆。師曰。十萬八千。</p>
</div>
<div class='div-other'><a id='mulu1094' />
<p class='h4'>齊聳禪師</p><p>僧問。如何是佛。師曰。老僧並不知。曰。和尚是大善知識。為甚麼不知。師曰。老僧不曾接下機。問。如何是道。師曰。往來無障礙。復曰。忽遇大海。作麼生過。僧擬議。師便打。</p>
</div>
<div class='div-other'><a id='mulu1095' />
<p class='h4'>雲山和尚</p><p>有僧從西京來。師問。還將得西京主人書來否。曰。不敢妄通消息。師曰。作家師僧。天然有在。曰。殘羹餿飯誰喫。師曰。獨有闍黎不甘喫。其僧乃作吐勢。師喚侍者曰。扶出這病僧著。僧便出去。師見僧來。便作起勢。僧便出去。師曰。得恁麼靈利。僧便喝曰。作這箇眼目。承嗣臨濟。也太屈哉。師曰。且望闍黎善傳。僧回首。師喝曰。作這箇眼目。錯判諸方名言。隨後便打。</p>
</div>
<div class='div-other'><a id='mulu1096' />
<p class='h4'>虎谿庵主</p><p>僧問。庵主在這裏多少年也。師曰。祗見冬凋夏長。年代總不記得。曰。大好不記得。師曰。汝道我在這裏得多少年也。曰。冬凋夏長。聻。師曰。閙市裏虎。僧到相看。師不顧。僧曰。知道庵主有此機鋒。師鳴指一下。僧曰。是何宗旨。師便打。僧曰。知道今日落人便宜。師曰。猶要棒喫在。有僧纔入門。師便喝。僧默然。師便打。僧却喝。師曰。好箇草賊。有僧到。近前曰。不審庵主。師曰。阿誰。僧便喝。師曰。得恁麼無賓主。曰。猶要第二喝在。師便喝。有僧問。和尚何處人事。師曰。隴西人。曰。承聞隴西出鸚鵡。是否。師曰。是。曰。和尚莫不是否。師便作鸚鵡聲。僧曰。好箇鸚鵡。師便打。</p>
</div>
<div class='div-other'><a id='mulu1097' />
<p class='h4'>覆盆菴主</p><p>問僧。甚處來。僧曰。覆盆山下來。師曰。還見菴主麼。僧便喝。師便打。僧曰。作甚麼。師住棒。僧擬議。師又打。一日。有僧從山下哭上。師閉却門。僧於門上畫一圓相。門外立地。師從菴後出。却從山下哭上。僧喝曰。猶作這箇去就在。師便換手搥胸曰。可惜先師一場埋沒。僧曰。苦。苦。師曰。菴主被謾。</p>
</div>
<div class='div-other'><a id='mulu1098' />
<p class='h4'>桐峯菴主</p><p>僧問。和尚這裏忽遇大蟲。作麼生。師便作大蟲吼。僧作怖勢。師大笑。僧曰。這老賊。師曰。爭奈老僧何。有僧到菴前便去。師召闍黎。僧回首便喝。師良久。僧曰。死却這老漢。師便打。僧無語。師呵呵大笑。有僧入菴便把住師。師呌。殺人。殺人。僧拓開曰。呌喚作甚麼。師曰。誰。僧便喝。師便打。僧出外回首曰。且待。且待。師大笑。有老人入山參。師曰。住在甚處。老人不語。師曰。善能對機。老人地上拈一枝草示師。師便喝。老人禮拜。便歸菴。老人曰。與麼疑殺一切人在。</p>
</div>
<div class='div-other'><a id='mulu1099' />
<p class='h4'>杉洋菴主</p><p>有僧到參。師問。阿誰。曰。杉洋菴主。師曰。是我。僧便喝。師作噓聲。僧曰。猶要棒喫在。師便打。僧問。菴主得甚麼道理。便住此山。師曰。也欲通箇來由。又恐遭人點檢。僧曰。又爭免得。師便喝。僧曰。恰是。師便打。僧大笑而出。師曰。今日大敗。</p>
</div>
<div class='div-other'><a id='mulu1100' />
<p class='h4'>定上座</p><p>初參臨濟。問。如何是佛法大意。濟下禪牀擒住。師擬議。濟與一掌。師佇思。傍僧曰。定上座何不禮拜。師方作禮。忽然大悟。後南游。路逢巖頭．雪峰．欽山三人。巖頭問。上座甚處來。師曰。臨濟來。巖曰。和尚萬福。師曰。和尚<span class='corr'>已</span>順世也。巖曰。某甲三人特去禮拜。薄福不遇。不知和尚在日有何言句。請上座舉一兩則。師遂舉臨濟上堂曰。赤肉團上。有一無位真人。常在汝等諸人面門出入。未證據者看看。時有僧問。如何是無位真人。濟下禪牀搊住曰。道。道。僧擬議。濟拓開曰。無位真人是甚麼乾屎橛。巖頭不覺吐舌。雪峯曰。臨濟大似白拈賊。欽山曰。何不道赤肉團上非無位真人。師便擒住曰。無位真人與非無位真人。相去多少。速道。速道。欽山被擒。直得面黃面青。語之不得。巖頭．雪峯曰。這新戒不識好惡。觸忤上座。且望慈悲。師曰。若不是這兩箇老漢。[祝/土]殺這尿牀鬼子。師在鎮府齋。回到橋上坐次。逢三人座主。一人問。如何是禪河深處。須窮到底。師擒住。擬拋向橋下。二座主近前諫曰。莫怪觸忤上座。且望慈悲。師曰。若不是這兩箇座主。直教他窮到底。</p>
</div>
<div class='div-other'><a id='mulu1101' />
<p class='h4'>奯上座</p><p>離臨濟參德山。山纔見。下禪牀作抽坐具勢。師曰。這箇且置。或遇心境一如底人來。向伊道箇甚麼。免被諸方檢責。山曰。猶較昔日三步在。別作箇主人公來。師便喝。山默然。師曰。塞却這老漢咽喉也。拂袖便出<span class='note-inline'>(溈山聞舉云。奯上座雖得便宜。爭奈掩耳偷鈴)</span>。又參百丈。茶罷。丈曰。有事相借問得麼。師曰。幸自非言。何須甌茶。丈曰。與麼則許借問。丈曰。收得安南。又憂塞北。師擘開胷曰。與麼不與麼。丈曰。要且難搆。要且難搆。師曰。知即得。知<span class='corr'>即得</span><span class='note-inline'>(仰山云。若有人知得此二人落處。不妨奇特。若辨不得。大似日中迷路)</span>。</p>
</div></div></div>
<div class='div-other'><a id='mulu1102' />
<p class='h2'>南嶽下六世</p>
<div class='div-other'><a id='mulu1103' />
<p class='h3'>興化獎禪師法嗣</p>
<div class='div-other'><a id='mulu1104' />
<p class='h4'>汝州南院慧顒禪師<span class='note-inline'>(亦曰寶應)</span></p><p>上堂。赤肉團上。壁立千仞。僧問。赤肉團上。壁立千仞。豈不是和尚道。師曰。是。僧便掀倒禪牀。師曰。這瞎驢亂作。僧擬議。師便打。問。僧近離甚處。曰。長水。師曰。東流西流。曰。總不恁麼。師曰。作麼生。僧珍重。師便打。僧參。師舉拂子。僧曰。今日敗缺。師放下拂子。僧曰。猶有這箇在。師便打。問僧。近離甚處。曰。襄州。師曰。來作甚麼。曰。特來禮拜和尚。師曰。恰遇寶應老不在。僧便喝。師曰。向汝道不在。又喝作甚麼。僧又喝。師便打。僧禮拜。師曰。這棒本是汝打我。我且打汝。要此話大行。瞎漢參堂去。思明和尚未住西院時。到參禮拜了。曰。無可人事。從許州來。收得江西剃刀一柄。獻和尚。師曰。汝從許州來。為甚却收得江西剃刀。明把師手掐一掐。師曰。侍者收取。明以衣袖拂一拂便行。師曰。阿剌剌。阿剌剌。上堂。諸方祇具啐啄同時眼。不具啐啄同時用。僧便問。如何是啐啄同時用。師曰。作家不啐啄。啐啄同時失。曰。此猶未是某甲問處。師曰。汝問處作麼生。僧曰。失。師便打。其僧不肯。後於雲門會下。聞二僧舉此話。一僧曰。當時南院棒折那。其僧忽契悟。遂奔回省覲。師<span class='corr'>已</span>圓寂。乃謁風穴。穴一見便問。上座莫是當時問先師啐啄同時話底麼。僧曰。是。師曰。汝當時作麼生會。曰。某甲當時如在燈影裏行相似。穴曰。汝會也。問。古殿重興時如何。師曰。明堂瓦插簷。曰。與麼則莊嚴畢備也。師曰。斬草蛇頭落。問。如何是佛法大意。師曰。無量大病源。曰。請師醫。師曰。世醫拱手。問。匹馬單槍來時如何。師曰。且待我斫棒。問。如何是無相涅槃。師曰。前三點。後三點。曰。無相涅槃。請師證照。師曰。三點前。三點後。問。凡聖同居時如何。師曰。兩箇猫兒一箇獰。問。如何是無縫塔。師曰。八花九裂。曰。如何是塔中人。師曰。頭不梳。面不洗。問。如何是佛。師曰。待有即向你道。曰。與麼則和尚無佛也。師曰。正當好處。曰。如何是好處。師曰。今日是三十日。問園頭。瓠子開花也未。曰。開花<span class='corr'>已</span>久。師曰。還著子也無。曰。昨日遭霜了也。師曰。大眾喫箇甚麼。僧擬議。師便打。問僧。名甚麼。曰。普參。師曰。忽遇屎橛作麼生。僧便不審。僧便打。問。人逢碧眼時如何。師曰。鬼爭漆桶。問。龍躍江湖時如何。師曰。瞥嗔瞥喜。曰。傾湫倒嶽時如何。師曰。老鵶沒嘴。問。萬里無雲時如何。師曰。餓虎投崖。問。二王相見時如何。師曰。十字路頭吹尺八。問。如何是薝蔔林。師曰。鬼厭箭。問。如何是金剛不壞身。師曰。老僧在汝脚底。僧便喝。師曰。未在。僧又喝。師便打。問。上上根器人來。師還接也無。師曰。接。曰。便請和尚接。師曰。且喜共你平交。問。祖意教意。是同是別。師曰。王尚書．李僕射。曰。意旨如何。牛頭南。馬頭北。問。如何是祖師西來意。師曰。五男二女。問。擬伸一問。師意如何。師曰。是何公案。僧曰。喏。師曰。放汝三十棒。問。如何是寶應主。師曰。杓大盌小。問僧。近離甚處。曰。龍興。曰。發足莫過葉縣也無。僧便喝。師曰。好好問你。又惡發作麼。曰。喚作惡發即不得。師却喝。曰。你既惡發。我也惡發。近前來。我也沒量罪過。你也沒量罪過。瞎漢參堂去。問僧。近離甚處。曰。襄州。師曰。是甚麼物恁麼來。曰。和尚試道看。師曰。適來禮拜底。曰。錯。師曰。禮拜底錯箇甚麼。曰。再犯不容。師曰。三十年弄馬騎。今日被驢撲。瞎漢參堂去。問。從上諸聖。向甚麼處去。師曰。不上天堂。則入地獄。曰。和尚又作麼生。師曰。還知寶應老漢落處麼。僧擬議。師打一拂。曰。你還知喫拂子底麼。曰。不會。師曰。正令却是你行。又打一拂子。</p>
</div>
<div class='div-other'><a id='mulu1105' />
<p class='h4'>守廓侍者</p><p>問德山曰。從上諸聖。向甚麼處去。山曰。作麼。作麼。師曰。勑點飛龍馬。跛鼈出頭來。山便休去。來日浴出。師過茶與山。山於背上拊一下曰。昨日公案作麼生。師曰。這老漢今日方始瞥地。山又休去。師行脚到襄州華嚴和尚會下。一日。嚴上堂。曰。大眾。今日若是臨濟．德山．高亭．大愚．鳥窠．船子兒孫。不用如何若何。便請單刀直入。華嚴與汝證據。師出。禮拜起。便喝。嚴亦喝。師又喝。嚴亦喝。師禮拜起。曰。大眾。看這老漢一場敗缺。又喝一喝。拍手歸眾。嚴下座歸方丈。時風穴作維那。上去問訊。嚴曰。維那。汝來也。叵耐守廓適來把老僧扭揑一上。待集眾打一頓趂出。穴曰。趂他遲了也。自是和尚言過。他是臨濟下兒孫。本分恁麼。嚴方息怒。穴下來舉似師。師曰。你著甚來由勸這漢。我未問前。早要棒喫。得我話行。如今不打。搭却我這話也。穴曰。雖然如是。<span class='corr'>已</span>遍天下也。</p>
</div></div>
<div class='div-other'><a id='mulu1106' />
<p class='h3'>寶壽沼禪師法嗣</p>
<div class='div-other'><a id='mulu1107' />
<p class='h4'>汝州西院思明禪師</p><p>僧問。如何是伽藍。師曰。荊棘叢林。曰。如何是伽藍中人。師曰。貛兒貉子。問。如何是不變易底物。師曰。打帛石。問。如何是臨濟一喝。師曰。千鈞之弩。不為鼷鼠而發機。曰。和尚慈悲何在。師便打。從漪上座到法席。旬日。常自曰。莫道會佛法人。覓箇舉話底人也無。師聞而默之。漪異日上法堂次。師召從漪。漪舉首。師曰。錯。漪進三兩步。師又曰。錯。漪近前。師曰。適來兩錯。是上座錯。是思明老漢錯。曰。是從漪錯。師曰。錯。錯。乃曰。上座且在這裏過夏。共汝商量這兩錯。漪不肯。便去。後住相州天平山。每舉前話曰。我行脚時被惡風吹到汝州。有西院長老勘我。連下兩錯。更留我過夏。待共我商量。我不道恁麼時錯。我發足向南方去時。早知錯了也<span class='note-inline'>(首山念云。據天平作恁麼解會。未夢見西院在。何故。話在)</span>。</p>
</div>
<div class='div-other'><a id='mulu1108' />
<p class='h4'>寶壽和尚<span class='note-inline'>(第二世)</span></p><p>在先寶壽為供養主。壽問。父母未生前。還我本來面目來。師立至夜深。下語不契。翌日辭去。壽曰。汝何往。師曰。昨日蒙和尚設問。某甲不契。往南方參知識去。壽曰。南方禁夏不禁冬。我此間禁冬不禁夏。汝且作街坊過夏。若是佛法。闤闠之中。浩浩紅塵。常說正法。師不敢違。一日。街頭見兩人交爭。揮一拳曰。你得恁麼無面目。師當下大悟。走見寶壽。未及出語。壽便曰。汝會也。不用說。師便禮拜。壽臨遷化時。囑三聖請師開堂。師開堂日。三聖推出一僧。師便打。聖曰。與麼為人。非<span class='corr'>但</span>瞎却這僧眼。瞎却鎮州一城人眼去在<span class='note-inline'>(法眼云。甚麼處是瞎却人眼處)</span>。師擲下拄杖。便歸方丈。僧問。不占閫域。請師不謗。師曰。莫。問。種種莊嚴．慇懃奉獻時如何。師曰。莫汙我心田。師將順寂。謂門人曰。汝還知吾行履處否。曰。知和尚長坐不臥。師又召僧近前來。僧近前。師曰。去。非吾眷屬。言訖而化。</p>
</div></div>
<div class='div-other'><a id='mulu1109' />
<p class='h3'>三聖然禪師法嗣</p>
<div class='div-other'><a id='mulu1110' />
<p class='h4'>鎮州大悲和尚</p><p>僧問。除上去下。請師別道。師曰。開口即錯。曰。真是學人師也。師曰。今日向弟子手裏死。問。如何是和尚密作用。師拈棒。僧轉身受棒。師拋下棒曰。不打這死漢。問。如何是諦實之言。師曰。舌拄上齶。曰。為甚麼如此。師便打。問。如何是大悲境。師曰。千眼都來一隻收。曰。如何是境中人。師曰。手忙脚亂。問。不著聖凡。請師答話。師曰。好。僧擬議。師便喝。</p>
</div>
<div class='div-other'><a id='mulu1111' />
<p class='h4'>淄州水陸和尚</p><p>僧問。如何是學人用心處。師曰。用心即錯。曰。不起一念時如何。師曰。沒用處漢。問。此事如何保任。師曰。切忌。問。如何是最初一句。師便喝。僧禮拜。師以拂子點曰。且放。問。狹路相逢時如何。師便攔胸拓一拓。</p>
</div></div>
<div class='div-other'><a id='mulu1112' />
<p class='h3'>魏府大覺和尚法嗣</p>
<div class='div-other'><a id='mulu1113' />
<p class='h4'>廬州大覺和尚</p><p>僧問。牛頭未見四祖時。為甚麼鳥獸銜華。師曰。有恁麼畜生無所知。曰。見後為甚麼不銜華。師曰。無恁麼畜生有所知。</p>
</div>
<div class='div-other'><a id='mulu1114' />
<p class='h4'>廬州澄心院旻德禪師</p><p>在興化遇示眾曰。若是作家戰將。便請單刀直入。更莫如何若何。師出禮拜起便喝。化亦喝。師又喝。化亦喝。師禮拜歸眾。化曰。適來若是別人。三十棒一棒也較不得。何故。為他旻德會一喝不作一喝用。住後。僧問。如何是澄心。師曰。我不作這活計。曰。未審作麼生。師便喝。僧曰。大好不作這活計。師便打。問。如何是道。師曰。老僧久住澄心院。曰。如何是道中人。師曰。破衲長披經歲年。問。露地不通風時如何。師曰。漆。問。既是澄心。為甚麼出來入去。師曰。鼻孔上著灸。僧禮拜。師便打。</p>
</div>
<div class='div-other'><a id='mulu1115' />
<p class='h4'>荊南府竹園山和尚</p><p>僧問。久嚮和尚會禪。是否。師曰。是。僧曰。蒼天。蒼天。師近前。以手掩僧口。曰。低聲。低聲。僧打一掌。便拓開。師曰。山僧招得。僧拂袖出去。師笑曰。早知如是。悔不如是。問。既是竹園。還生笋也無。師曰。千株萬株。曰。恁麼則學人有分也。師曰。汝作麼生。僧擬議。師便打。</p>
</div>
<div class='div-other'><a id='mulu1116' />
<p class='h4'>宋州法華院和尚</p><p>僧問。如何是佛。師曰。獨坐五峰前。問。如何是初生月。師曰。不高不低。曰。還許學人瞻敬也無。師曰。三日後看。問。如何是法華家風。師曰。寒時寒殺。熱時熱殺。曰。如何是寒時寒殺。師曰。三三兩兩抱頭行。曰。如何是熱時熱殺。師曰。東西南北見者嗤。問。學人手持白刃。直進化門時如何。師曰。你試用看。僧便喝。師擒住。僧隨手打一掌。師拓開曰。老僧今日失利。僧作舞而出。師曰。賊首頭犯。</p>
</div></div>
<div class='div-other'><a id='mulu1117' />
<p class='h3'>灌谿閑禪師法嗣</p>
<div class='div-other'><a id='mulu1118' />
<p class='h4'>池州魯祖山教禪師</p><p>僧問。如何是祖師西來意。師曰。今日不答話。曰。大好不答話。師便打。問。如何是雙林樹。師曰。有相身中無相身。曰。如何是有相身中無相身。師曰。金香爐下鐵崑崙。問。如何是孤峰獨宿底人。師曰。半夜日頭明。日午打三更。問。如何是格外事。師曰。化道緣終後。虗空更那邊。問。進向無門時如何。師曰。太鈍生。曰。不是鈍生。直下進向無門時如何。師曰。靈機未曾論邊際。執法無門在暗中。問。如何是學人著力處。師曰。春來草自青。月上<span class='corr'>已</span>天明。曰。如何是不著力處。師曰。崩山石頭落。平川燒火行。</p>
</div></div>
<div class='div-other'><a id='mulu1119' />
<p class='h3'>紙衣和尚法嗣</p>
<div class='div-other'><a id='mulu1120' />
<p class='h4'>鎮州談空和尚</p><p>僧問。如何是佛。師曰。麻纏紙裹。問。百了千當時如何。師和聲便打。問。格外之譚。請師舉唱。師曰。隘路不通風。曰。莫<span class='corr'>秖</span>這便是也無。師乃噓噓。</p>
</div>
<div class='div-other'><a id='mulu1121' />
<p class='h4'>際上座</p><p>行脚到洛京南禪。時有朱行軍設齋。入僧堂顧視曰。直下是。遂行香。口不住道。至師面前。師便問。直下是箇甚麼。行軍便喝。師曰。行軍幸是會佛法底人。又惡發作甚麼。行軍曰。喚作惡發即不得。師便喝。行軍曰。鉤在不疑之地。師又喝。行軍便休。齋退。令客司。請適來下喝僧來。師至。便共行軍言論。並不顧諸人。僧錄曰。行軍適來爭容得這僧無禮。行軍曰。若是你諸人喝。下官有劒。僧錄曰。某等固是不會。須是他暉長老始得。行軍曰。若是南禪長老。也未夢見在。僧問。如何是佛法的的大意。師曰。龍騰滄海。魚躍深潭。曰。畢竟如何。師曰。夜聞祭鬼鼓。朝聽上灘歌。問。如何是上座家風。師曰。三脚蝦蟇背大象。</p>
</div></div></div>
<div class='div-other'><a id='mulu1122' />
<p class='h2'>南嶽下七世</p>
<div class='div-other'><a id='mulu1123' />
<p class='h3'>南院顒禪師法嗣</p>
<div class='div-other'><a id='mulu1124' />
<p class='h4'>汝州風穴延沼禪師</p><p>餘杭劉氏子。幼不茹葷。習儒典。應進士。一舉不遂。乃出家。依本州開元寺智恭披削受具。習天台止觀。年二十五。謁鏡清。清問。近離甚處。師曰。自離東來。清曰。還過小江也無。師曰。大舸獨飄空。小江無可濟。清曰。鏡水秦山。鳥飛不度。子莫道聽途言。師曰。滄溟尚怯艨䑳勢。列漢飛帆渡五湖。清竪拂子曰。爭奈這箇何。師曰。這箇是甚麼。清曰。果然不識。師曰。出沒卷舒。與師同用。清曰。杓卜聽虗聲。熟睡饒讇語。師曰。澤廣藏山。理能伏豹。清曰。捨罪放愆。速須出去。師曰。出去即失。便出。到法堂乃曰。夫行脚人。因緣未盡其善。不可便休去。却回曰。某甲適來。輒陳小騃。冒瀆尊顏。伏蒙慈悲。未賜罪責。清曰。適來言從東來。豈不是翠巖來。師曰。雪竇親棲寶葢東。清曰。不逐忘羊狂解息。却來這裏念篇章。師曰。路逢劒客須呈劒。不是詩人莫獻詩。清曰。詩速祕却。略借劒看。師曰。[旦/(巢-果)]首甑人攜劒去。清曰。不獨<span class='corr'>觸</span>風化。亦自顯顢頇。師曰。若不觸<span class='corr'>風</span>化。爭明古佛心。清曰。如何是古佛心。師曰。再許允容。師今何有。清曰。東來衲子。菽麥不分。祇聞不<span class='corr'>已</span>而<span class='corr'>已</span>。何得抑<span class='corr'>已</span>而<span class='corr'>已</span>。師曰。巨浪涌千尋。澄波不離水。清曰。一句截流。萬機寢削。師便禮拜。清曰。衲子俊哉。衲子俊哉。師到華嚴。嚴問。我有牧牛歌。輒請闍黎和。師曰。羯鼓掉鞭牛豹跳。遠村梅樹觜盧都。師參南院。入門不禮拜。院曰。入門須辯主。師曰。端的請師分。院於左膝拍一拍。師便喝。院於右膝拍一拍。師又喝。院曰。左邊一拍且置。右邊一拍作麼生。師曰。瞎。院便拈棒。師曰。莫盲枷瞎棒。奪打和尚。莫言不道。院擲下棒曰。今日被黃面浙子鈍置一場。師曰。和尚大似持鉢不得。詐道不飢。院曰。闍黎曾到此間麼。師曰。是何言歟。院曰。老僧好好相借問。師曰。也不得放過。便下。參眾了。却上堂頭禮謝。院曰。闍黎曾見甚麼人來。師曰。在襄州華嚴與廓侍者同夏。院曰。親見作家來。院問。南方一棒作麼商量。師曰。作奇特商量。師却問。和尚此間一棒作麼商量。院拈拄杖曰。棒下無生忍。臨機不見師。師於言下大徹玄旨。遂依止六年。四眾請主風穴。又八年。李史君與闔城士庶。再請開堂演法矣。上堂。夫參學眼目臨機。直須大用現前。勿自拘於小節。設使言前薦得。猶是滯殻迷封。縱然句下精通。未免觸途狂見。應是從前依他作解。明昧兩岐。與你一時掃却。直教箇箇如師子兒。吒呀地哮吼一聲。壁立千仞。誰敢正眼覰著。覰著即瞎却渠眼。時有僧問。如何是正法眼。師曰。即便[翟*支]瞎。曰。[翟*支]瞎後如何。師曰。撈天摸地。師後因本郡兵<span class='corr'>寇</span>作孽。與眾避地于郢州。謁前請主李史君。留於衙內度夏。普設大會。請師上堂。纔陞座。乃曰。祖師心印。狀似鐵牛之機。去即印住。住即印破。祇如不去不住。印即是。不印即是。還有人道得麼。時有盧陂長老出。問。學人有鐵牛之機。請師不搭印。師曰。慣釣鯨鯢澄巨浸。却嗟蛙步[馬*展]泥沙。陂佇思。師喝曰。長老何不進語。陂擬議。師便打一拂子。曰。還記得話頭麼。試舉看。陂擬開口。師又打一拂子。牧主曰。信知佛法與王法一般。師曰。見甚麼道理。牧主曰。當斷不斷。反招其亂。師便下座。至九月。汝州太師宋侯捨宅為寺。復來郢州。請師歸新寺住持。至周廣順元年。賜額廣慧。師住二十二年。常餘百眾。上堂。僧問。如何是佛。師曰。如何不是佛。曰。未曉玄言。請師直指。師曰。家住海門洲。扶桑最先照。問。朗月當空時如何。師曰。不從天上輥。任向地中埋。問。古曲無音韻。如何和得齊。師曰。木鷄啼子夜。芻狗吠天明。上堂。舉寒山詩曰。梵志死去來。魂識見閻老。讀盡百王書。未免受捶栲。一稱南無佛。皆以成佛道。僧問。如何是一稱南無佛。師曰。燈連鳳翅當堂照。月映娥眉[郫-卑+((白-日+田)/廾)]面看。問。如何是佛。師曰。嘶風木馬緣無絆。背角泥牛痛下鞭。問。如何是廣慧劒。師曰。不斬死漢。問。古鏡未磨時如何。師曰。天魔膽裂。曰。磨後如何。師曰。軒轅無道。問。矛盾本成雙翳病。帝網明珠事若何。師曰。為山登九仞。捻土定千鈞。問。干木奉文侯。知心有幾人。師曰。少年曾決龍虵陣。老倒還聽稚子歌。問。如何是清涼山中主。師曰。一句不遑無著問。迄今猶作野盤僧。問。如何是和尚家風。師曰。鶴有九皋難翥翼。馬無千里謾追風。問。未有之言。請師試道。師曰。入市能長嘯。歸家著短衣。問。夏終今日。師意如何。師曰。不憐鵝護雪。且喜蠟人冰。問。歸鄉無路時如何。師曰。平窺紅爛處。暢殺子平生。問。滿目荒郊翠。瑞草却滋榮時如何。師曰。新出紅爐金彈子。簉破闍黎鐵面皮。問。如何是互換之機。師曰。和盲愂愬瞎。問。真性不隨緣。如何得證悟。師曰。豬肉案上滴乳香。問。如何是清淨法身。師曰。金沙灘頭馬郎婦。問。一色難分。請師顯示。師曰。滿爐添炭猶嫌冷。路上行人祇守寒。問。如何是學人立身處。師曰。井底泥牛吼。林間玉兔驚。問。如何是道。師曰。五鳳樓前。曰。如何是道中人。師曰。問取皇城使。問。不傷物義。請師便道。師曰。劈腹開心。猶未性燥。問。未定渾濁。如何得照。師曰。下坡不走。快便難逢。問。如何是衲僧行履處。師曰。頭上喫棒。口裏喃喃。問。靈山話月。曹溪指月。去此二途。請師直指。師曰。無言不當瘂。曰。請師定當。師曰。先度汨羅江。問。任性浮沉時如何。師曰。牽牛不入欄。問。凝然便會時如何。師曰。截耳臥街。問。狼烟永息時如何。師曰。兩脚捎空。問。祖令當行時如何。師曰。點。問。不施寸刃。便登九五時如何。師曰。鞭屍屈項。上堂。舉古云。我有一隻箭。曾經久磨煉。射時徧十方。落處無人見。師曰。山僧即不然。我有一隻箭。未甞經磨煉。射不徧十方。要且無人見。僧便問。如何是和尚箭。師作彎弓勢。僧禮拜。師曰。拖出這死漢。問。牛頭未見四祖時如何。師曰。披席把盌。曰。見後如何。師曰。披席把盌。問。未達其源時如何。師曰。鶴冷移巢易。龍寒出洞難。問。不露鋒鋩句。如何辯主賓。師曰。口銜羊角驃膠粘。問。將身御險時如何。師曰。布露長書寫罪原。問。學人解問誵訛句。請師舉起訝人機。師曰。心裏分明眼睛黑。問。生死到來時如何。師曰。青布裁衫招犬吠。曰。如何得不吠去。師曰。自宜軃避寂無聲。問。如何是真道人。師曰。竹竿頭上禮西方。問。魚隱深潭時如何。師曰。湯盪火燒。問。如何是諸佛行履處。師曰。青松綠竹下。問。如何是大善知識。師曰。殺人不眨眼。曰。既是大善知識。為甚麼殺人不眨眼。師曰。塵埃影裏不拂袖。畵戟門前磨寸金。問。一即六。六即一。一六俱亡時如何。師曰。一箭落雙鵰。曰。意旨如何。師曰。身亡跡謝。問。摘葉尋枝即不問。直截根源事若何。師曰。赴供凌晨去。開塘帶雨歸。問。問問盡是揑怪。請師直指根源。師曰。罕逢穿耳客。多遇刻舟人。問。正當恁麼時如何。師曰。盲龜值木雖優穩。枯木生華物外春。問。寶塔元無縫。金門即日開時如何。師曰。智積佐來空合掌。天王捧出不<span class='corr'>知</span>音。曰。如何是塔中人。師曰。萎花風掃去。香水雨飄來。問。隨緣不變者。忽遇知音時如何。師曰。披莎側立千峰外。引水澆蔬五老前。問。刻舟求不得。常用事如何。師曰。大勳不立賞。柴扉草自深。問。從上古人。印印相契。如何是相契底眼。師曰。輕囂道者知機變。拈却招魂拭淚巾。問。九夏賞勞。請師言薦。師曰。出袖拂開龍洞雨。泛杯波涌鉢囊華。問。最初自恣。合對何人。師曰。一把香芻拈未暇。六環金錫響遙空。問。西祖傳來。請師端的。師曰。一犬吠虗。千猱啀實。問。王道與佛道。相去幾何。師曰。芻狗吠時天地合。木鷄啼後祖燈輝。問。祖師心印。請師拂拭。師曰。祖月凌空圓聖智。何山松檜不青青。上堂。若立一塵。家國興盛。野老顰蹙。不立一塵。家國喪亡。野老安怙。於此明得。闍黎無分。全是老僧。於此不明。老僧却是闍黎。闍黎與老僧。亦能悟却天下人。亦能瞎却天下人。欲識闍黎麼。右邊一拍曰。這裏是。欲識老僧麼。左邊一拍曰。這裏是。僧問。大眾雲集。請師說法。師曰。赤脚人趂兔。著靴人喫肉。問。不曾博覧空王教。略借玄機試道看。師曰。白玉無瑕。卞和刖足。問。如何是無為之句。師曰。寶燭當軒顯。紅光爍太虗。問。如何是臨機一句。師曰。因風吹火。用力不多。問。素面相呈時如何。師曰。拈却蓋面帛。問。紫菊半開秋<span class='corr'>已</span>老。月圓當戶意如何。師曰。月生蓬島人皆見。昨夜遭霜子不知。問。如何是直截一路。師曰。直截是迃曲。問。如何是師子吼。師曰。阿誰要汝野干鳴。問。如何是諦實之言。師曰。口懸壁上。上堂。若是上上之流。各有證據。略赴箇程眼。中下之機。各須英俊。當處出生。隨處滅盡。如爆龜紋。爆即成兆。不爆成鈍。欲爆不爆。直下便揑。問。心不能緣。口不能言時如何。師曰。逢人但恁麼舉。問。龍透清潭時如何。師曰。印駿捺尾。問。任性浮沉時如何。師曰。牽牛不入欄。問。有無俱無去處時如何。師曰。三月懶遊花下路。一家愁閉雨中門。問。語默涉離微。如何通不犯。師曰。常憶江南三月裏。鷓鴣啼處百花香。問。百了千當時如何。師曰。不許夜行。投明須到。上堂。三千劒客。恥見莊周。赤眉橫肩。得無謬訛。他時變豹。後五日看。珍重。問。心印未明時如何。師曰。雖聞酉帥投歸欵。未見牽羊納璧來。問。如何是臨濟下事。師曰。桀犬吠堯。問。如何是齧鏃事。師曰。孟浪借辭論馬角。上堂。大眾集定。師曰。不是無言。各須英鑒。問。大眾雲集。師意如何。師曰。景謝祁寒。骨肉疎冷。問。不修禪定。為甚麼成佛無疑。師曰。金鷄專報曉。漆桶夜生光。問。一念萬年時如何。師曰。拂石仙衣破。問。洪鐘未擊時如何。師曰。充塞大千無不韻。妙含幽致豈能分。曰。擊後如何。師曰。石壁山河無障礙。翳消開後好咨聞。問。古今纔分。請師密要。師曰。截却重舌。問。如何是大人相。師曰。赫赤窮漢。曰。未審將何受用。師曰。擕蘿挈杖。問。如何是賓中主。師曰。入市雙瞳瞽。曰。如何是主中賓。師曰。回鑾兩曜新。曰。如何是賓中賓。師曰。攢眉坐白雲。曰。如何是主中主。師曰。磨礱三尺劒。待斬不平人。問。如何是钁頭邊意。師曰。山前一片青。問。如何是佛。師曰。杖林山下竹筋鞭。</p>
</div>
<div class='div-other'><a id='mulu1125' />
<p class='h4'>頴橋安禪師<span class='note-inline'>(號鐵胡)</span></p><p>與鍾司徒<span class='corr'>向</span>火次。鍾忽問。三界焚燒時如何出得。師以香匙撥開火。鍾擬議。師曰。司徒。司徒。鍾忽有省。</p>
</div></div>
<div class='div-other'><a id='mulu1126' />
<p class='h3'>西院明禪師法嗣</p>
<div class='div-other'><a id='mulu1127' />
<p class='h4'>郢州興陽歸靜禪師</p><p>初參西院。便問。擬問不問時如何。院便打。師良久。院曰。若喚作棒。眉鬚墮落。師於言下大悟。住後。僧問。師唱誰家曲。宗風嗣阿誰。師曰。少室山前無異路。</p>
</div></div></div>
<div class='div-other'><a id='mulu1128' />
<p class='h2'>南嶽下八世</p>
<div class='div-other'><a id='mulu1129' />
<p class='h3'>風穴沼禪師法嗣</p>
<div class='div-other'><a id='mulu1130' />
<p class='h4'>汝州首山省念禪師</p><p>萊州狄氏子。受業於本郡南禪寺。纔具尸羅。徧遊叢席。常密誦法華經。眾目為念法華也。晚於風穴會中充知客。一日侍立次。穴乃垂涕告之曰。不幸臨濟之道。至吾將墜於地矣。師曰。觀此一眾。豈無人邪。穴曰。聰明者多。見性者少。師曰。如某者如何。穴曰。吾雖望子之久。猶恐耽著此經。不能放下。師曰。此亦可事。願聞其要。穴遂上堂。舉世尊以青蓮目顧視大眾。乃曰。正當恁麼時。且道說箇甚麼。若道不說而說。又是埋沒先聖。且道說箇甚麼。師乃拂袖下去。穴擲下拄杖。歸方<span class='corr'>丈</span>。侍者隨後請益。曰。念法華因甚不祇對和尚。穴曰。念法華會也。次日。師與真圓頭同上。問訊次。穴問真曰。作麼生是世尊不說說。真曰。鵓鳩樹頭鳴。穴曰。汝作許多癡福作麼。何不體究言句。又問師曰。汝作麼生。師曰。動容揚古路。不墮悄然機。穴謂真曰。汝何不看念法華下語。師受風穴印可之後。泯迹韜光。人莫知其所以。因白兆楚和尚至汝州宣化。風穴令師往傳語。纔相見。提起坐具。便問。展即是。不展即是。兆曰。自家看取。師便喝。兆曰。我曾親近知識來。未甞輒敢恁麼造次。師曰。草賊大敗。兆曰。來日若見風穴和尚。待一一舉似。師曰。一任一任。不得忘却。師乃先回。舉似風穴。穴曰。今日又被你收下一員草賊。師曰。好手不張名。兆次日纔到。相見便舉前話。穴曰。非但昨日。今日和贓捉敗。師於是名振四方。學者望風而靡。開法首山。為第一世也。入院上堂曰。佛法付與國王大臣。有力檀越。令其佛法不斷絕。燈燈相續。至于今日。大眾且道。續箇甚麼。良久曰。須是迦葉師兄始得。時有僧問。靈山一會。何異今朝。師曰。墮坑落壍。曰。為甚麼如此。師曰。瞎。問。師唱誰家曲。宗風嗣阿誰。師曰。少室巖前親掌示。曰。便請洪音和一聲。師曰。如今也要大家知。問。如何是徑截一路。師曰。或在山間。或在樹下。問。如何是學人親切處。師曰。五九盡日又逢春。曰。畢竟事如何。師曰。冬到寒食一百五。問。如何是和尚家風。師曰。一言截斷千江口。萬仞峰前始得玄。問。如何是首山境。師曰。一任眾人看。曰。如何是境中人。師曰。喫棒得也未。僧禮拜。師曰。喫棒且待別時。問。如何是祖師西來意。師曰。風吹日炙。問。從上諸聖。向甚麼處行履。師曰。牽犂拽杷。問。古人拈槌竪拂。意旨如何。師曰。孤峰無宿客。曰。未審意旨如何。師曰。不是守株人。問。如何是菩提路。師曰。此去襄縣五里。曰。向上事如何。師曰。往來不易。問。諸聖說不到處。請師舉唱。師曰。萬里神光都一照。誰人敢竝日輪齊。問。臨濟喝。德山棒。未審明甚麼邊事。師曰。汝試道看。僧便喝。師曰。瞎。僧又喝。師曰。這瞎漢祗麼亂喝作麼。僧禮拜。師便打。問。和尚是大善知識。為甚麼却首山。師曰。不坐孤峰頂。常伴白雲閑。問。四眾圍繞。師說何法。師曰。打草蛇驚。曰。未審作麼生下手。師曰。適來幾合喪身失命。問。二龍爭珠。誰是得者。師曰。得者失。曰。不得者又如何。師曰。珠在甚麼處。問。一切諸佛。皆從此經出。如何是此經。師曰。低聲。低聲。曰。如何受持。師曰。切不得污染。問。世尊滅後。法付何人。師曰。好箇問頭。無人答得。曰。如何是世尊不說說。師曰。任從滄海變。終不為君通。曰。如何是迦葉不聞聞。師曰。瞶人徒側耳。問。古人道。見色便見心。諸法無形。將何所見。師曰。一家有事百家忙。曰。學人不會。乞師再指。師曰。三日後看取。問。菩薩未成佛時如何。師曰。眾生。曰。成佛後如何。師曰。眾生。眾生。問。路逢達道人。不將語默對。未審將甚麼對。師曰。瞥爾三千界。曰。與麼則目視不勞也。師曰。天恩未遇。後悔難追。上堂。第一句薦得。堪與祖佛為師。第二句薦得。堪與人天為師。第三句薦得。自救不了。時有僧問。如何是第一句。師曰。大用不揚眉。棒下須見血。曰。慈悲何在。師曰。送出三門外。問。如何是第二句。師曰。不打恁麼驢漢。曰。將接何人。師曰。如斯爭奈何。問。如何是第三句。師曰。解問無人答。曰。即今祇對者是誰。師曰。莫使外人知。曰。和尚是第幾句薦得。師曰。月落三更穿市過。問。維摩默然。文殊贊善。未審此意如何。師曰。當時聽眾必不如是。曰。既不如是。維摩默然。又且如何。師曰。知恩者少。負恩者多。乃曰。若論此事實。不挂一箇元字脚。便下座。問。如何是古佛心。師曰。鎮州蘿蔔重三斤。問。如何是玄中的。師曰。有言須道却。曰。此意如何。師曰。無言鬼也瞋。問。如何是衲僧眼。師曰。此問不當。曰。當後如何。師曰。堪作甚麼。問。如何得離眾緣去。師曰。千年一遇。曰。不離時如何。師曰。立在眾人前。問。如何是大安樂底人。師曰。不見有一法。曰。將何為人。師曰。謝闍黎領話。問。如何是常在底人。師曰。亂走作麼。問。如何是首山。師曰。東山高。西山低。曰。如何是山中人。師曰。恰遇棒不在。問。如何是道。師曰。爐中有火無心撥。處處縱橫任意遊。曰。如何是道中人。師曰。坐看煙霞秀。不與白雲齊。問。一毫未發時如何。師曰。路逢穿耳客。曰。發後如何。師曰。不用便遲疑。問。無絃一曲。請師音韻。師良久。曰。還聞麼。曰。不聞。師曰。何不高聲問著。問。學人久處沉迷。請師一接。師曰。老僧無這閑工夫。曰。和尚豈無方便。師曰。要行即行。要坐即坐。問。如何是離凡聖底句。師曰。嵩山安和尚。曰。莫便是和尚極則處否。師曰。南嶽讓禪師。問。學人乍入叢林。乞師指示。師曰。闍黎到此多少時也。曰。<span class='corr'>已</span>經冬夏。師曰。莫錯舉似人。問。有一人蕩盡來時。師還接否。師曰。蕩盡即置。那一人是誰。曰。風高月冷。師曰。僧堂內幾人坐臥。僧無對。師曰。賺殺老僧。問。如何是梵音相。師曰。驢鳴狗吠。乃曰。要得親切。第一莫將問來問。還會麼。問在答處。答在問處。汝若將問來問。老僧在汝脚底。汝若擬議。即沒交涉。時有僧出禮拜。師便打。僧便問。挂錫幽巖時如何。師曰。錯。僧曰。錯。師又打。問。如何是佛。師曰。新婦騎驢阿家牽。曰。未審此語甚麼句中收。師曰。三玄收不得。四句豈能該。曰。此意如何。師曰。天長地久。日月齊明。問。曹谿一句。天下人聞。未審和尚一句。甚麼人得聞。師曰。不出三門外。曰。為甚麼不出三門外。師曰。舉似天下人。問。如何是和尚不欺人底眼。師曰。看看冬到來。曰。究竟如何。師曰。即便春風至。問。遠聞和尚無絲可挂。及至到來。為甚麼有山可守。師曰。道甚麼。僧便喝。師亦喝。僧禮拜。師曰。放汝三十棒。次住廣教及寶應。三處法席。海眾常臻。淳化三年十二月四日午時。上堂說偈曰。今年六十七。老病隨緣且遣日。今年記却來年事。來年記著今朝日。至四年。月日無爽前記。上堂辭眾。仍說偈曰。白銀世界金色身。情與非情共一真。明暗盡時俱不照。日輪午後示全身。言訖。安坐而逝。茶毗收舍利建塔。</p>
</div>
<div class='div-other'><a id='mulu1131' />
<p class='h4'>汝州廣慧真禪師</p><p>甞在風穴作園頭。穴問曰。會昌沙汰時。護法善神向甚麼處去。師曰。常在闤闠中。要且無人識。穴曰。汝徹也。師禮拜。出世。開堂日。僧問。如何是廣慧境。師曰。小寺前。資慶後。問。如何是和尚家風。師曰。杴爬钁子。</p>
</div>
<div class='div-other'><a id='mulu1132' />
<p class='h4'>鳳翔府長興院滿禪師</p><p>僧問。如何是古佛道場。師曰。行便踏著。曰。踏著後如何。師曰。冰消瓦解。曰。為甚如此。師曰。城內君子。郭外小兒。問。大用現前時如何。師曰。閙市裏輥。</p>
</div>
<div class='div-other'><a id='mulu1133' />
<p class='h4'>潭州靈泉院和尚</p><p>僧問。如何是和尚活計。師曰。一物也無。曰。未審日用何物。師便喝。僧禮拜。師便打。問。先師道。金沙灘上馬郎婦。意旨如何。師曰。上東門外人無數。曰。便恁麼會時如何。師曰。天津橋上往來多。</p>
</div></div></div>
<div class='div-other'><a id='mulu1134' />
<p class='h2'>南嶽下九世</p>
<div class='div-other'><a id='mulu1135' />
<p class='h3'>首山念禪師法嗣</p>
<div class='div-other'><a id='mulu1136' />
<p class='h4'>汾州太子院善昭禪師</p><p>太原俞氏子。剃髮受具。杖䇿遊方。所至少留。隨機叩發。歷參知識七十一員。後到首山。問。百丈卷席。意旨如何。山曰。龍袖拂開全體現。曰。師意如何。山曰。象王行處絕狐蹤。師於言下大悟。拜起而曰。萬古碧潭空界月。再三撈摝始應知。有問者曰。見何道理。便爾自肯。師曰。正是我放身命處。後遊衡湘及襄沔間。每為郡守以名剎力致。前後八請。堅臥不答。洎首山歿。西河道俗遣僧契聰迎請住持。師閉關高枕。聰排闥而入。讓之曰。佛法大事。靖退小節。風穴懼應讖。憂宗旨墜滅。幸而有先師。先師<span class='corr'>已</span>棄世。汝有力荷<span class='corr'>擔</span>如來大法者。今何時而欲安眠哉。師矍起。握聰手曰。非公不聞此語。趣辦嚴。吾行矣。住後上堂。謂眾曰。汾陽門下有西河師子。當門踞坐。但有來者。即便齩殺。有何方便。入得汾陽門。見得汾陽人。若見汾陽人者。堪與祖佛為師。不見汾陽人。盡是立地死漢。如今還有人入得麼。快須入取。免得孤負平生。不是龍門客。切忌遭點額。那箇是龍門客。一齊點下。舉起拄杖曰。速退。速退。珍重。上堂。先聖云。一句語須具三玄門。一玄門須具三要。阿那箇是三玄三要底句。快會取好。各自思量。還得穩當也未。古德<span class='corr'>已</span>前行脚。聞一箇因緣。未明中間。直下飲食無味。睡臥不安。火急決擇。莫將為小事。所以大覺老人。為一大事因緣出現於世。想計他從上來行脚。不為遊山翫水。看州府奢華。片衣口食。皆為聖心未通。所以驅馳行脚。決擇深奧。傳唱敷揚。博問先知。親近高德。葢為續佛心燈。紹隆祖代。興崇聖種。接引後機。自利利他。不忘先跡。如今還有商量者麼。有即出來。大家商量。僧問。如何是接初機底句。師曰。汝是行脚僧。曰。如何是辯衲僧底句。師曰。西方日出卯。曰。如何是正令行底句。師曰。千里持來呈舊面。曰。如何是立乾坤底句。師曰。北俱盧洲長粳米。食者無貪亦無瞋。乃曰。將此四轉語驗天下衲僧。纔見你出來。驗得了也。問。如何是學人著力處。師曰。嘉州打大像。曰。如何是學人轉身處。師曰。<span class='corr'>陝</span>府灌鐵牛。曰。如何是學人親切處。師曰。西河弄師子。乃曰。若人會得此三句。<span class='corr'>已</span>辯三玄。更有三要語在。切須薦取。不是等閑。與大眾頌出。三玄三要事難分。得意忘言道易親。一句明明該萬象。重陽九日菊花新。師為并汾苦寒。乃罷夜參。有異比丘振錫而至。謂師曰。會中有大士六人。奈何不說法。言訖而去。師密記以偈曰。胡僧金錫光。為法到汾陽。六人成大器。勸請為敷揚。上堂。凡一句語須具三玄門。每一玄門須具三要。有照有用。或先照後用。或先用後照。或照用同時。或照用不同時。先照後用。且要共你商量。先用後照。你也須是箇人始得。照用同時。你作麼生當抵。照用不同時。你又作麼生湊泊。僧問。如何是大道之源。師曰。掘地覓天。曰。何得如此。師曰。不識幽玄。問。如何是賓中賓。師曰。合掌菴前問世尊。曰。如何是賓中主。師曰。對面無儔侶。曰。如何是主中賓。師曰。陣雲橫海上。㧞劒攪龍門。曰。如何是主中主。師曰。三頭六臂擎天地。忿怒那吒撲帝鐘。上堂。汾陽有三訣。衲僧難辯別。更擬問如何。拄杖驀頭楔。時有僧問。如何是三訣。師便打。僧禮拜。師曰。為汝一時頌出。第一訣。接引無時節。巧語不能詮。雲綻青天月。第二訣。舒光辯賢哲。問答利生心。拔却眼中楔。第三訣。西國胡人說。濟水過新羅。北地用鑌鐵。復曰。還有人會麼。會底出來通箇消息。要知遠近。莫祇恁麼記言記語。以當平生。有甚麼利益。不用久立。珍重。僧問。如何是祖師西來意。師曰。青絹扇子足風涼。問。布鼓當軒挂。誰是知音者。師曰。停鉏傾麥飯。臥草不擡頭。問。如何是道場。師曰。下脚不得。問。如何是祖師西來意。師曰。徹骨徹髓。曰。此意如何。師曰。徧天徧地。問。真正修道人。不見世間過。未審不見箇甚麼過。師曰。雪埋夜月深三尺。陸地行舟萬里程。曰。和尚是何心行。師曰。却是你心行。問。大悲千手眼。如何是正眼。師曰。瞎。曰。恁麼則一條拄杖兩人舁。師曰。三家村裏唱巴歌。曰。恁麼則和尚同在裏頭。師曰。謝汝慇懃。問。如何是和尚家風。師曰。三玄開正道。一句破邪宗。曰。如何是和尚活計。師曰。尋常不掌握。供養五湖僧。曰。未審喫箇甚麼。師曰。天酥陀飯非珍饌。一味良羹飽即休。問。牛頭未見四祖時如何。師曰。新神更著師婆賽。曰。見後如何。師曰。古廟重遭措大題。上堂。謂眾曰。夫說法者。須具十智同真。若不具十智同真。邪正不辯。緇素不分。不能與人天為眼目。決斷是非。如鳥飛空而折翼。如箭射的而斷弦。弦斷故射的不中。翼折故空不可飛。弦壯翼牢。空的俱徹。作麼生是十智同真。與諸上座點出。一同一質。二同大事。三總同參。四同真志。五同徧普。六同具足。七同得失。八同生殺。九同音吼。十同得入。又曰。與甚麼人同得入。與阿誰同音吼。作麼生是同生殺。甚麼物同得失。阿那箇同具足。是甚麼同徧普。何人同真志。孰能總同參。那箇同大事。何物同一質。有點得出底麼。點得出者不悋慈悲。點不出來。未有參學眼在。切須辯取。要識是非。面目見在。不可久立。珍重。龍德府尹李侯與師有舊。虗承天寺致之。使三反不赴。使者受罰。復至曰。必欲得師俱往。不然有死而<span class='corr'>已</span>。師笑曰。老病業<span class='corr'>已</span>不出山。借往當先後之。何必俱邪。使曰。師諾。則先後唯所擇。師令饌設。且俶裝曰。吾先行矣。停箸而化。闍維收舍利起塔。</p>
</div>
<div class='div-other'><a id='mulu1137' />
<p class='h4'>汝州葉縣廣教院歸省禪師</p><p>冀州賈氏子。弱冠依易州保壽院出家。受具後遊方。參首山。山一日舉竹篦。問曰。喚作竹篦即觸。不喚作竹篦即背。喚作甚麼。師掣得擲地上曰。是甚麼。山曰。瞎。師於言下。豁然頓悟。開堂。僧問。祖祖相傳傳祖印。師今得法嗣何人。師曰。寰中天子。塞外將軍。曰。汝海一滴蒙師指。向上宗風事若何。師曰。高祖殿前樊噲怒。須知萬里絕煙塵。問。維摩丈室不以日月為明。和尚丈室以何為明。師曰。眉分八字。曰。未審意旨如何。師曰。雙耳垂肩。問。如何是超師之作。師曰。老僧眉毛長多少。問。如何是塵中獨露身。師曰。塞北千人帳。江南萬斛船。曰。恁麼即非塵也。師曰。學語之流。一札萬行。問。如何是和尚深深處。師曰。猫有歃血之功。虎有起屍之德。曰。莫便是也無。師曰。碓擣東南。磨推西北。問。如何是金剛不壞身。師曰。百雜碎。曰。意旨如何。師曰。終是一堆灰。問。不落諸緣。請師便道。師曰。落。問。如何是清淨法身。師曰。廁坑頭籌子。問。如何是戒定慧。師曰。破家具。師一日陞座。僧問。纔上法堂來時如何。師拍禪牀一下。僧曰。未審此意如何。師曰。無人過價。打與三百。問。忽遇大闡提人來。還相為也無。師曰。法久成弊。曰。慈悲何在。師曰。年老成魔。上堂。宗師血脉。或凡或聖。龍樹馬鳴。天堂地獄。鑊湯爐炭。牛頭獄卒。森羅萬象。日月星辰。他方此土。有情無情。以手畫一畫云。俱入此宗。此宗門中。亦能殺人。亦能活人。殺人須得殺人刀。活人須得活人句。作麼生是殺人刀．活人句。道得底。出來對眾道看。若道不得。即孤負平生。珍重。問。如何是和尚四無量心。師曰。放火殺人。曰。慈悲何在。師曰。遇明眼人舉似。問。不在內。不在外。不在中間。未審在甚麼處。師曰。南斗六。北斗七。問。如何是毗盧師法身主。師曰。僧排夏臘。俗列耆年。曰。向上更有事也無。師曰。有。曰。如何是向上事。師曰。萬里崖州君自去。臨行惆悵怨他誰。上堂。良久曰。夫行脚禪流。直須著忖。參學須具參學眼。見地須得見地句。方有相親分。始得不被諸境惑。亦不落於惡道。畢竟如何委悉。有時句到意不到。妄緣前塵。分別影事。有時意到句不到。如盲<span class='corr'>摸</span>象。各說異端。有時意句俱到。打破虗空界。光明照十方。有時意句俱不到。無目之人縱橫走。忽然不覺落深坑。問。如何是古今無異路。師曰。俗人盡褁頭。曰。意旨如何。師曰。闍黎無席帽。問。<span class='corr'>己</span>事未明。以何為驗。師曰。閙市裏打靜槌。曰。意旨如何。師曰。日午點金燈。問。布鼓當軒擊。誰是知音者。師曰。眼中有澁釘。曰。未審此意如何。師曰。喬翁賽南神。僧請益栢樹子話。師曰。我不辭與汝說。還信麼。曰。和尚重言。爭敢不信。師曰。汝還聞簷頭水滴聲麼。其僧豁然。不覺失聲云。㖿。師曰。你見箇甚麼道理。僧便以頌對曰。簷頭水滴。分明歷歷。打破乾坤。當下心息。師乃忻然。問僧。日暮投林。朝離何處。曰。新戒不曾學禪。師曰。生身入地獄。下去後。有僧舉到智門寬和尚處。門曰。何不道鎻匙在和尚手裏。師因去將息寮看病僧。僧乃問曰。和尚。四大本空。病從何來。師曰。從闍黎問處來。僧喘氣。又問曰。不問時如何。師曰。撒手臥長空。僧曰。㖿。便脫去。</p>
</div>
<div class='div-other'><a id='mulu1138' />
<p class='h4'>潭州神鼎洪諲禪師</p><p>襄水扈氏子。自遊方。一衲以度寒暑。甞與數耆宿至襄沔間。一僧舉論宗乘。頗敏捷。會野飯山店中。供辦而僧論說不<span class='corr'>已</span>。師曰。三界唯心。萬法唯識。唯識唯心。眼聲耳色。是甚麼人語。僧曰。法眼語。師曰。其義如何。曰。唯心故根境不相到。唯識故聲色摐然。師曰。舌味是根境否。曰。是。師以筯筴菜置口中。含胡而語曰。何謂相入邪。坐者駭然。僧不能答。師曰。途路之樂。終未到家。見解入微。不名見道。參須實參。悟須實悟。閻羅大王。不怕多語。僧拱而退。後反長沙。隱于衡嶽三生藏。有湘陰豪貴。來遊福嚴。即師之室。見其氣貌閑靜。一鉢挂壁。餘無長物。傾愛之。遂拜跪。請曰。神鼎乃我家植福之地。久乏宗匠。願師俱往。何如。師笑而諾之。即以<span class='corr'>己</span>馬負師至。十年始成叢席。一朽牀為說法座。其甘枯淡無比。又以德臘俱高。諸方尊之。如古趙州。僧問。諸法未聞時如何。師曰。風蕭蕭。雨颯颯。曰。聞後如何。師曰。領話好。問。魚鼓未鳴時如何。師曰。看天看地。曰。鳴後如何。師曰。捧鉢上堂。問。古㵎寒泉時如何。師曰。不是衲僧行履處。曰。如何是衲僧行履處。師曰。不見有古㵎寒泉。問。兩手獻尊堂時如何。師曰。是甚麼。問。學人到寶山。空手回時如何。師曰。臘月三十日。問。如何是和尚家風。師曰。飢不擇食。問。如何是和尚為人句。師曰。拈柴擇菜。曰。莫祇這便是也無。師曰。更須子細。問。撥塵見佛時如何。師曰。佛亦是塵。問。如何是道人活計。師曰。山僧自小不曾入學堂。官人指木魚問。這箇是甚麼。師曰。驚回多少瞌睡人。官曰。洎不到此間。師曰。無心打無心。問。如何是清淨法身。師曰。灰頭土面。曰。為甚麼如此。師曰。爭怪得山僧。曰。未審法身向上還有事也無。師曰。有。曰。如何是向上事。師曰。毗盧頂上金冠子。問。菩提本無樹。何處得子來。師曰。喚作無。得麼。問。持地菩薩修路等佛。和尚修橋等何人。師曰。近後。問。和尚未見先德時如何。師曰。東行西行。曰。見後如何。師曰。橫擔拄杖。上堂。舉洞山曰。貪瞋癡。太無知。賴我今朝識得伊。行便打。坐便槌。分付心王子細推。無量<span class='corr'>劫</span>來不解脫。問汝三人知不知。師曰。古人與麼道。神鼎則不然。貪瞋癡。實無知。十二時中任從伊。行即往。坐即隨。分付心王擬何為。無量劫來元解脫。何須更問知不知。</p>
</div>
<div class='div-other'><a id='mulu1139' />
<p class='h4'>襄州谷隱山蘊聰慈照禪師</p><p>初參百丈恒和尚。因結夏。百丈上堂。舉中觀論曰。正覺無名相。隨緣即道場。師便出問。如何是正覺無名相。丈曰。汝還見露柱麼。師曰。如何是隨緣即道場。丈曰。今日結夏。次參首山。問。學人親到寶山。空手回時如何。山曰。家家門前火把子。師於言下大悟。呈偈曰。我今二十七。訪道曾尋覓。今朝喜得逢。要且不相識。後到大陽。玄和尚問。近離甚處。師曰。襄州。陽曰。作麼生是不隔底句。師曰。和尚住持不易。陽曰。且坐喫茶。師便參眾去。侍者問。適來新到。祇對住持不易。和尚為甚麼教坐喫茶。陽曰。我獻他新羅附子。他酬我舶上茴香。你去問。他有語在。侍者請師喫茶。問。適來祇對和尚。道住持不易。意旨如何。師曰。真鍮不博金。住後。僧問。如何是佛。師曰。邛州多出九節杖。曰。謝師指示。師曰。且莫作答佛話會。却問。來時無物去時空。二路俱迷。如何得不迷去。師曰。秤頭半斤。秤尾八兩。問。如何是古佛心。師曰。踏著秤錘硬似鐵。曰。意旨如何。師曰。明日向汝道。問。青山淥水即不問。急切一句作麼生道。師曰。手過膝。耳垂肩。問。如何是道。師曰。車碾馬踏。曰。如何是道中人。師曰。橫眠竪坐。問。日往月來遷。不覺年衰老。還有不老者麼。師曰。有。曰。如何是不老者。師曰。虬龍筋力高聲呌。晚後精靈轉更多。問。如何是學人深深處。師曰。烏龜水底深藏穴。曰。未審其中事若何。師曰。路上行人莫與知。問。古人索火。意旨如何。師曰。任他滅。曰。滅後如何。師曰。初三十一。因作清涼河堰。僧問。忽遇洪水滔天。還堰得也無。師曰。上拄天。下拄地。曰。劫火洞然。又作麼生。師曰。橫出竪沒。問。深山巖崖中還有佛法也無。師曰。有。曰。如何是深山巖崖中佛法。師曰。奇怪石頭形似虎。火燒松樹勢如龍。問。古人道。見色便見心。露柱是色。那箇是心。師曰。晝見簸箕星。曰。意旨如何。師曰。柳營節級橫階上。問。如何是道。師曰。善犬帶牌。曰。為甚如此。師曰。令人懼見。上堂。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我這裏。若離我這<span class='corr'>裏</span>。我有鉤子鉤你。十五日<span class='corr'>已</span>後諸佛滅。你不得住我這裏。若住我這裏。我有錐子錐你。且道正當十五日。用鉤即是。用錐即是。遂有偈曰。正當十五日。鉤錐一時息。更擬問如何。回頭日又出。問。如何是無縫塔。師曰。直下看。曰。如何是塔中人。師曰。退後。退後。問。承古有言。祇這如今誰動口。意旨如何。師曰。莫認驢鞍橋作阿爺下頷。張茂崇太保問。摩騰入漢。<span class='corr'>已</span>涉繁詞。達磨單傳。請師直指。師曰。冬不寒。臘後看。問。若能轉物。即同如來。萬象是物。如何轉得。師曰。喫了飯。無些子意智。問。寸絲不挂。法網無邊。為甚麼却有迷悟。師曰。兩桶一擔。問。有情有用。無情無用。如何是無情應用。師曰。獨扇門子盡夜開。上堂。春景溫和。春雨普潤。萬物生芽。甚麼處不沾恩。且道承恩力一句。作麼生道。良久曰。春雨一滴滑如油。問。如何是學人自<span class='corr'>己</span>法身。師曰。每日般柴不易。曰。此是大眾底。如何是學人底。師曰。三生六十劫。問。逐日開單展鉢。以何報答施主之恩。師曰。被這一問。和我愁殺。曰。恁麼則謝供養也。師曰。作甚麼人氣力。僧禮拜。師曰。明日更喫一頓。問。古人急水灘頭毛毬子。意旨如何。師曰。雲開月朗。問。急水灘頭連底石。意旨如何。師曰。屋破見青天。曰。破屋見青天。意旨如何。師曰。通上徹下。問。一處火發。任從你救。八方齊發時如何。師曰。快。曰。還求出也無。師曰。若求出。即燒殺你。僧禮拜。師曰。直饒你不求出。也燒殺你。示眾。第一句道得。石裏迸出。第二句道得。挨拶將來。第三句道得。自救不了。上堂。五白貓兒爪距獰。養來堂上絕蟲行。分明上樹安身法。切忌遺言許外生。作麼生是許外生底句。莫錯舉。僧入室問。正當與麼時。還有師也無。師曰。燈明連夜照。甚處不分明。曰。畢竟事如何。師曰。來日是寒食。</p>
</div>
<div class='div-other'><a id='mulu1140' />
<p class='h4'>汝州廣慧院元璉禪師</p><p>泉州陳氏。到首山。山問。近離甚處。師曰。漢上。山竪起拳曰。漢上還有這箇麼。師曰。這箇是甚麼盌鳴聲。山曰。瞎。師曰。恰是。拍一拍便出。他日又問。學人親到寶山。空手回時如何。山曰。家家門前火把子。師當下大悟。云。某甲不疑天下老和尚舌頭也。山曰。汝會處作麼生。與我說來看。師曰。祇是地上水碙砂也。山曰。汝會也。師便禮拜。住後。僧問。如何是祖師西來意。師曰。竹竿頭上曜紅旗。楊億侍郎問。天上無彌勒。地下無彌勒。未審在甚麼處。師曰。敲甎打瓦。又問。風穴道。金沙灘頭馬郎婦。意旨如何。師曰。更道也不及。僧問。如何是無位真人。師曰。上木下鐵。曰。恁麼則罪歸有處也。師曰。判官擲下筆。僧禮拜。師曰。拖出。問。如何是佛。師曰。兩箇不是多。上堂。臨濟兩堂首座相見。同時下喝。諸人且道還有賓主也無。若道有。祇是箇瞎漢。若道無。亦是箇瞎漢。不有不無。萬里崖州。若向這裏道得。也好與三十棒。若道不得。亦與三十棒。衲僧家到這裏。作麼生出得山僧圈䙡去。良久曰。苦哉。蝦蟆蚯蚓。[跳-兆+孛]跳上三十三天。撞著須彌山百雜碎。拈拄杖曰。一隊無孔鐵鎚。速退。速退。</p>
</div>
<div class='div-other'><a id='mulu1141' />
<p class='h4'><span class='corr'>并</span>州承天院三交智嵩禪師</p><p>參首山。問。如何是佛法的的大意。山曰。楚王城畔。汝水東流。師於此有省。頓契佛意。乃作三玄偈曰。須用直須用。心意莫定動。三歲師子吼。十方沒狐種。我有真如性。如同幕裏隱。打破六門關。顯出毗盧印。真骨金剛體可誇。六塵一拂永無遮。廓落世界空為體。體上無為真到家。山聞乃請喫茶。問。這三頌是汝作來邪。師曰。是。山曰。或有人教汝現三十二相時如何。師曰。某甲不是野狐精。山曰。惜取眉毛。師曰。和尚落了多少。山以竹篦頭上打。曰。這漢向後亂作去在。住後。上堂。文殊仗劒。五臺橫行。唐明一路。把斷妖訛。三世諸佛。未出教乘。網底游魚。龍門難渡。垂鉤四海。祇釣獰龍。格外玄談。為求知識。若也舉揚宗旨。須彌直須粉碎。若也說佛說祖。海水便須枯竭。寶劒揮時。毫光萬里。放汝一路。通方說話。把斷咽喉。諸人甚處出氣。僧問。鈍根樂小法。不自信作佛。作佛後如何。師曰。水裏捉麒麟。曰。與麼則便登高座也。師曰。騎牛上三十三天。問。古人拈推竪拂。意旨如何。師曰。騎驢不著靴。問。如何是奪人不奪境。師曰。家鄉有路無人到。曰。如何是奪境不奪人。師曰。暗傳天子勑。陪行一百程。曰。如何是人境兩俱奪。師曰。無頭蝦蟇脚指天。曰。如何是人境俱不奪。師曰。晉祠南畔長柳巷。問。古人東山西嶺青。意作麼生。師曰。波斯鼻孔大。曰。與麼則西天迦葉。東土我師。師曰。金剛手板濶。問。大悲千手眼。那箇是正眼。師曰。開化石佛拍手笑。晉祠娘子解謳歌。問。臨濟推倒黃檗。因甚維那喫棒。師曰。正狗不偷油。鷄銜燈盞走。問。如何是截人之機。師曰。要用便用。曰。請和尚用。師曰。拖出這死漢。鄭工部問。百尺竿頭獨打毬。萬丈懸崖絲繫腰時如何。師曰。幽州著脚。廣南廝撲。鄭無語。師曰。勘破這胡漢。鄭曰。二十年江南界裏。這回却見禪師。師曰。瞎老婆吹火。僧問。二邊純莫立。中道不須安。未審意旨如何。師曰。廣南出象牙。曰。不會。請師直指。師曰。番國皮毬八百價。上堂。寒溫冷暖。著衣喫飯。自不欠少。波波<span class='corr'>地</span>覓箇甚麼。祇是諸人不肯承當。如今還有承當底麼。有則不得孤負山河大地。珍重。問。祖師西來。三藏東去。當明何事。師曰。佛殿部署修。僧堂老僧蓋。僧曰。與麼則全明今日事也。師曰。今日事作麼生。僧便喝。師便打。問。如何是學人用心處。師曰。光剃頭。淨洗鉢。曰。如何是學人行履處。師曰。僧堂前。佛殿後。上堂。舉法眼偈曰。見山不是山。見水何曾別。山河與大地。都是一輪月。大小法眼未出涅槃堂。三交即不然。見山河與大地。錐刀各自用。珍重。</p>
</div>
<div class='div-other'><a id='mulu1142' />
<p class='h4'>忻州鐵佛院智嵩禪師</p><p>有同參到。師見便問。還記得相識麼。參頭擬議。第二僧打參頭一坐具曰。何不快祇對和尚。師曰。一箭兩垛。師問。僧甚處來。曰。臺山來。師曰。還見龍王麼。曰。和尚試道看。師曰。我若道。即瓦解冰消。僧擬議。師曰。不信道。問。亡僧遷化向甚麼處去也。師曰。下坡不走。快便難逢。</p>
</div>
<div class='div-other'><a id='mulu1143' />
<p class='h4'>汝州首山懷志禪師</p><p>僧問。如何是祖師西來意。師曰。三尺杖子破瓦盆。問。如何是佛。師曰。桶底脫。問。從上諸聖有何言句。師曰。如是我聞。曰。不會。師曰。信受奉行。</p>
</div>
<div class='div-other'><a id='mulu1144' />
<p class='h4'>池州仁王院處評禪師</p><p>問首山。如何是佛法大意。山便喝。師禮拜。山拈棒。師曰。老和尚沒世界那。山拋下拄杖曰。明眼人難謾。師曰。草賊大敗。</p>
</div>
<div class='div-other'><a id='mulu1145' />
<p class='h4'>隨州智門迥罕禪師</p><p>為北塔僧使點茶次。師起揖曰。僧使近上坐。使曰。鷂子頭上。爭敢安巢。師曰。棒上不成龍。隨後打一坐具。使茶罷。起曰。適來却成觸忤和尚。師曰。江南杜禪客。覓甚麼第二盌。</p>
</div>
<div class='div-other'><a id='mulu1146' />
<p class='h4'>襄州鹿門慧昭山主</p><p>楊億侍郎問曰。入山不畏虎。當路却防人時如何。僧曰。君子坦蕩蕩。僧問。如何是鹿門山。師曰。石頭大底大。小底小。曰。如何是山中人。師曰。橫眠竪臥。</p>
</div>
<div class='div-other'><a id='mulu1147' />
<p class='h4'>丞相王隨居士</p><p>謁首山。得言外之旨。自爾履踐。深明大法。臨終書偈曰。畵堂燈<span class='corr'>已</span>滅。彈指向誰說。去住本尋常。春風掃殘雪。</p>
</div></div></div>
<p class='juan'>五燈會元卷第十一</p></div>
</div><!-- end of div[@id='body'] -->
</body></html>