<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu45' />正源略集卷第四</p><p class="byline">維揚嗣祖沙門<span class='note-inline'>(寶輪際源高旻了貞)</span>輯</p><p class="byline">天台國清　達珍　編</p>
<div class='div-other'><a id='mulu46' />
<p class='h1'>南嶽下三十五世</p>
<div class='div-other'><a id='mulu47' />
<p class='h2'>林臯豫禪師法嗣<span class='note-inline'>(二人)</span></p>
<div class='div-other'><a id='mulu48' />
<p class='h3'>天壽謐融元禪師</p><p>首參博山。看狗子無佛性話。有省。次參林臯豫於夾山印記　上堂。教中道。不應取法。不應取非法。豎拂子曰。者箇是法。那箇是非法。擊拂子曰。者箇是非法。那箇是法。大眾。還有不落是非者麼。良久曰。汝等比丘。知我說法。擲拂子下座。</p>
</div>
<div class='div-other'><a id='mulu49' />
<p class='h3'>潤州夾山蘧夫一禪師</p><p>宜章李氏子。年十八。投萬松出家。初謁憨山清於曹溪。看萬法歸一話。三年不會。次扣天童悟。棒下有省。後見夾山豫。豫問。甚處來。師曰。浙中。豫竪起拂子曰。還收得者箇麼。師曰。阿誰不具。豫曰。試呈似老僧看。師拂袖便出。未幾。命主石湫。次遷楚之九峯。復主夾山　示眾。山上鯉魚。海底蓬塵。舌頭無骨。眼裏有筋。驀竪竹篦曰。國一欽禪師來也。眼裏有筋的。請出相見。良久曰。本欲期君重話會。誰知覿面不相親。塔於澧陽之大同。</p>
</div></div>
<div class='div-other'><a id='mulu50' />
<p class='h2'>箬菴問禪師法嗣<span class='note-inline'>(十四人)</span></p>
<div class='div-other'><a id='mulu51' />
<p class='h3'>潭州瀏陽黃曇曉菴昱禪師</p><p>龍丘葉氏子。幼喪父。母程氏。撫育成立。因閱六祖壇經。知有宗門事。年十九辭母。投天台肇心祝髮。秉戒天童。參箬菴問於南㵎。入室每遭棒喝。不能領旨。立誓以悟為期。一夕獨坐。忽然頓豁。乃辭問出山。廬居養母。及母終。仍歸南㵎首眾。問欲以院務及之。師遠遁江右之武功山。至甲午秋。始繼席南㵎。晚參。盡大地是自<span class='corr'>己</span>。坐殺千千萬萬。盡大地不是自<span class='corr'>己</span>。走殺千千萬萬。衲僧家。踏翻窠臼。別立生涯。逢佛殺佛。逢祖殺祖。說甚麼湘南潭北驢事馬事。行便行。坐便坐。修證不無。<span class='corr'>但</span>莫染污。驀喝曰。依稀似曲纔堪聽。又被風吹別調中　頌殃崛托盋話。師曠之聰不以耳。張儀之辯不以舌。接響承虗萬萬千。黃面瞿曇空叫屈。師三會說法。挈要提綱。凜然風化。康熈乙丑夏。囑以後事。奄然脫去。壽七十九。臘五十。塔於黃曇妙高峯。有語錄行世。</p>
</div>
<div class='div-other'><a id='mulu52' />
<p class='h3'>黃梅五祖千仞岡禪師</p><p>明州王氏子。弱冠。禮䨮嶠信斷髮。受具天童。看無字話。有省。偈曰。狗子無佛性。莫道說得好。閨女學做媒。自身也難保。後往夾山。見箬菴問。舉高峯枕子因緣。言下大徹。呈頌曰。久憶并州是故鄉。而今身<span class='corr'>已</span>到咸陽。若教忘却來時路。不是愁人也斷腸。問擊節稱賞。命師分座。出世潤之金山。鄂之黃龍。舒之浮度。陞座。春色闌珊三月天。數聲啼鳥落花前。荷因有熱先擎蓋。柳為無寒漸脫綿。處處勸畊槑子熟。家家繰繭竹籬烟。分明好箇神仙訣。父子雖親不可傳　僧問。牛頭未見四祖時如何。師云。花開蝶滿枝。曰見後如何。師云。樹倒猢猻散　黃梅祖殿拈香。鉢衣漫與俗家兒。骨董渾身欲付誰。看取東山山上水。承恩端在逆流時　陞座。鴉鳴鴉鴉。鵲噪鵲鵲。婆餅鳴婆餅。姑惡鳴姑惡。記取枝頭一一鳥。何聲不是自家音。師于康熙丙午六月示疾。乃貽書。命大乾明公繼席。再訂以次春二月行期。至是月十七。會晦山顯公問疾。師囑以後事。至二十未刻。陞座。乃問。眾集否。曰集。又問。晦公在否。曰在。遂端坐而逝。壽五十五。臘二十四。塔於東山演祖之右。</p>
</div>
<div class='div-other'><a id='mulu53' />
<p class='h3'>淮安淨居汝風杲禪師</p><p>吳門張氏子。依中峯蒼雪法師受業。首參天童悟。值陞座。眾環視。悟一唾。便下座。師脫然領旨。乃扣箬菴問於夾山。問舉風穴見南院一棒因緣命頌。師曰。師資合處芥投鍼。嶽未為高海未深。看取作家罏鞴在。能消躍冶不祥金。問曰。此則因緣。二十年來。罕有契其旨。今日始愜老僧意。遂舉西堂。後繼席南㵎。上堂。竪起拂子曰。彩鳳舞丹霄。放下拂子曰。鐵蛇橫古路。復拈拂子。拂左右曰。翻天關。轉地軸。格外提持。目前包裹。突出無巴鼻。無可無不可。康熙戊午正月三日。師往鶴林。與天樹植公訣別曰。衰軀不久謝世。至期借重為我了却。植曰。新年頭。何得說末後語。師曰。實非戲言。朽骨火後。祈颺大江。無違我願。由是相笑而別。至廿四巳刻。鄰菴火起。師整衣而坐。侍者曰。火猛<span class='corr'>已</span>逼。和尚宜速出。師曰。吾時節至矣。者曰。和尚如是。某甲敢離左右。遂同證火光三昧。門人依命。葬骨於大江之龍門。有傳并語錄十卷。行世。</p>
</div>
<div class='div-other'><a id='mulu54' />
<p class='h3'>杭州理安梅谷悅禪師</p><p>婁東曹氏子　上堂。一切聲是佛聲。二三千處管絃樓。一切色是佛色。四五百條花柳巷。聲色堆頭坐。聲色堆頭臥。佛子住此地。即是佛受用　上堂。道遠乎哉。觸事而真。刀不自割。金不博金。聖遠乎哉。體之則神。黃河九曲。水出崑崙。應如是知。如是見。如是信解。開口不在舌頭上。你向甚處辯別。拍膝一下。到江吳地盡。隔岸越山多。師有列祖提綱。正宗語錄。行世。</p>
</div>
<div class='div-other'><a id='mulu55' />
<p class='h3'>松江金澤頤浩子山如禪師</p><p>吳門真豐里人。幼喪母。年十七。因村坊演劇。見目犍連事。即慨然曰。吾欲報母。何讓佛祖。遂棄聘室。至堯峯。禮西脉老宿落髮。參夾山豫。令看無字話。聞鐘聲有省。後謁箬菴問於南㵎。㵎垂問。師下語不契。輒被麾斥。師方出。至殿廡。忽通身汗下。洞徹玄微。亟趨入室。㵎即約住曰。不是不是。師喝曰。這老漢又來相瞞那。於是機鋒迅捷。執侍八載。始獲印記。出住華嚴廣福。繼席南㵎堯峯夾山諸剎　晚參。天寒人寒。事無兩般。滴水滴凍。死蛇活弄。空寥寥實嚗嚗。無位真人難躲縮。嘉州大象忽懷胎。<span class='corr'>陝</span>府鐵牛夜脫殻。漫承當。休卜度。令人常想老巖頭。鈯斧拈來撒壁角。喝一喝。</p>
</div>
<div class='div-other'><a id='mulu56' />
<p class='h3'>瑞州黃檗一菴月禪師</p><p>廣陵崇川涂氏子。初叩天童悟。棒下有省。辭悟入匡山。刀畊火種者數年。聞林臯豫唱道夾山。師往謁。即舉西堂。豫順世時。箬菴問主喪。一日問舉無雲生嶺上有月落波心語。謂。此事祇須直下承當。原非別有。師深契旨要。問付以源流信物。歷住江上興國豫章黃檗　上堂。金剛圈。栗棘蓬吞底任他吞。跳底任他跳。跳得出也是好手。吞得下也是好口。一任折東籬補西壁。指北斗作南辰。山僧亦不妨袖手看他。良久曰。長江萬里拖銀練。自有人言短與長。</p>
</div>
<div class='div-other'><a id='mulu57' />
<p class='h3'>蘄州廣教天章玉禪師</p><p>陞座。僧問。拈椎竪拂。早成鈍置。瞬目揚眉。落二落三。向未陞座前薦去。猶是鬼家活計。總不恁麼。也是無繩自繫。請問和尚。作麼生指示。師云。却被闍黎奪却鎗。進云。恁麼則白雲峯頂立。西河浪潑天。師云。百襍碎了也。僧便喝。師亦喝。進云。師喝某也喝。意作麼生。師便打。進云。意氣不從天地得。英雄豈藉四時催。師云。識甚好惡。迺云。春日炤高林。春香發幽谷。多少尋春人。偏向春邊逐。空生巖畔草如烟。妙高峯頂錦似簇。大眾。見之不取。思之千里。若是大丈夫。據虎頭收虎尾。落落聲光振天地。如其未委。百花春至為誰開。卓拄杖一下。舉僧問大龍云。色身敗壞。如何是堅固法身。龍云。山花開似錦。㵎水湛如藍。師揮拂子云。會麼。昨日是三十。今朝乃初一。展事投機知不知。野老愛閒烟樹立。無限輪椎劈不開。古今空射轅門戟。擬不擬。如山屹。三更半夜過牢關。忠言不避風前泣。</p>
</div>
<div class='div-other'><a id='mulu58' />
<p class='h3'>杭州錢塘理安天笠珍禪師</p><p>雲間陳氏第三子。父仲雍。母金氏。十八出家。行脚參南㵎。㵎示父母未生前話。疑不去心。圓具後。徧謁知識。過紹興東郭門外。逢殺犯人。血濺衲衣。打失本參。偈曰。活人頭落地。血濺死人衣。不知誰死活。斬斷未生疑。呈南㵎。未獲許可。後依南㵎過竹林。因僧錯會趙州勘破婆子話。南痛棒打出。復喚回云。與你說箇譬喻。你即是者僧。老僧即是趙州。拈起竹篦云。者便是婆子。那裏是勘破處。僧擬議。㵎擲竹篦歸方丈。師在旁。不覺汗下。洞徹古今公案。師呈頌云。幾人不戰便成功。獨許南陽老臥龍。自借東風鏖赤壁。賺他血淚滿江紅。㵎云。那裏是趙州勘破婆子處。師震威便喝。㵎便打。師禮拜云。勘破了也。便出。後繼席南㵎　上堂。抱鈯斧居山。聞名不如見面。著卓鞋住院。見面不若聞名。事到如斯。抑不獲<span class='corr'>已</span>。颺下鈯斧子。脫却破草鞋。展開驢脚。伸出佛手。菩提路上。扶起剎竿。廣濟道中。重開飯店。不蓄一粒米。不栽一莖菜。令一箇箇飽齁齁地。拈却炙脂帽。卸却鶻臭衫。作赤灑灑淨躶躶漢。若是具頂門眼。懸肘後符。呼喚不回顧。羅籠不肯住。望剎竿而走。見鞭影而行。山僧不妨瞻之仰之。即今還有恁麼人麼。驀卓拄杖云。設有。勘過了打　上堂。大通智勝佛。稽首乾矢橛。十劫坐道場。猴子繫枯樁。佛法不現前。心肝樹上懸。不得成佛道。泥神撫掌笑。此四句中。一句殺人刀。一句活人劒。一句殺活同時。一句殺活不同時。若檢得出。古佛在你脚底　晚參。大人峯頂無根樹。却被賊子偷了去。幾多癡漢守枯樁。業識茫茫無本據。以拄杖一齊趁退。</p>
</div>
<div class='div-other'><a id='mulu59' />
<p class='h3'>蘇州常熟勝法斯瑞法禪師</p><p>雲間上洋瞿氏子　上堂。有一句子。千聖不曾道著。有一妙機。列祖不能提起。若是伶俐衲僧。一舉更不再舉。山僧今日再舉去也。遂卓拄杖曰。箭過西天十萬里　示眾。十方無壁落。山前山後。縱煞馬廝。大地不曾藏。知得甕頭是糟是醬。天一生水。地二生火。俊傑禪流。規行矩武。以拄杖劃曰。是大人相。是不欺力　示眾。眾生被解障。菩薩未離覺。惟有住山翁。胷中乾索索。不愁獨對聖僧。一任皮膚脫落。且道。脫落後如何。是我好兒郎。為我把木杓。</p>
</div>
<div class='div-other'><a id='mulu60' />
<p class='h3'>潤州金山鐵舟海禪師</p><p>新安蔣氏子　開爐上堂。僧問。盡大地是火柴頭。和尚向甚麼處挑撥。師云。照顧眉毛。進云。輕輕一扇。烈焰飛騰。師云。四面誰敢入。進云。且道。火爐濶多少。師便打。問。天隆久不行此令。今日重逢事若何。師云。總是頑銅鈍鐵。進云。忽遇躍冶之金。又作麼生。師云。鉗放一邊。進云。恁麼則缺慈悲也。師便打。乃云。大地火柴頭。撥開飛烈焰。銅頭鐵額漢。精金能百煉。躍冶非種草。鉗來放一邊。你說缺慈悲。正是慈悲現。天隆久不行斯令。今日洪開顯八面。驀拈拄杖擲下。便下座　晚參。人天眾前。激揚箇事。也須是本分衲僧始得。若非本分衲僧。未免遭人怪笑。只如一味打潔淨毬子。抱不哭孩兒。不是逞俊。便是顢頇。有甚本分處。且道。如何是本分處。昨日風雷起山嶽。今朝和氣滿江天　陞座。達磨不會禪。特地泛海來。二祖苦言詮。却覓安心去。透徹本地風光。有甚身纏瘋恙。一任自逍遙。縱橫誰縛汝。栽松能應記。黃梅續法系。放下新州柴擔。真誠負石春米。喚作一物即不中。打車打牛須自體。南嶽出馬駒。神影踏千里。一喝三日聾。不覺便吐舌。棒下忽翻身。慣作白拈賊。兒孫遍天下。有誰能測得。須是嫡骨兒孫。驅耕夫牛。奪饑人食的好手脚。方可與他話會。驀拈拄杖卓一卓。喝一喝　晚參。但得一萬事畢。達磨大師家風密。阿呵呵。識不識。惟有神光斷臂時。滿天飛雪深三尺。須知是那苦心人。始信眉橫與鼻直。環山有箇廖鬍子。半夜穿靴水上立。揚聲大叫君自知。明早又是臘月一。莫教三十夜到來。雙眼依然黑漆漆　晚參。一僧出禮拜。師便打。僧便喝。師云好喝。進云。莫作喝會好。師云。將謂金牙作。進云。不勞再勘。師云。你無拄杖子。奪却你拄杖子時如何。僧擬議。師便打。乃云。諸兄弟。還有為者僧通箇消息者麼。眾無語。師云。諸兄弟。既是吝慈。山僧不惜口業。放一線道去也。以拄杖卓一卓。向者裏會去。猶是鈍鳥棲蘆。多見兄弟們。每每臨機下一喝。頓一足。打一圓相。拂袖便行。及至挨拶將來。依舊木雕泥塑。堪作何用。須是竿頭進步始得。豈不見。蓮花峯菴主。凡見僧來。拈拄杖卓一卓云。古人到者裏。為甚不肯住。二十年來。舉似於人。雖有下語。總不相契。後自代云。只為途路不得力。又云。畢竟如何。以拄杖架肩上云。楖栗橫擔不顧人。直入千峯萬峯去。還委麼。拽拄杖下座　謝兩序上堂。人天眼目。靈樹符合。一大藏教。是箇切脚。興化打克賓。瘥病驢駝藥。英靈衲僧。不撥自轉。聽闌鷄鼓翅。看茶銚[跳-兆+孛]跳。雖則金聲玉振。未免平地骨堆。金山門下。稍可頴脫。留雲臺榭孤風峻。曉堂樓閣足知音　上堂。祖師門下。只貴痛快。向未舉<span class='corr'>已</span>前。一肩擔荷。若停機佇思。了沒交涉。豈不見。德山老漢。在吹紙燭處。徹見源底。遂焚青龍疏鈔云。窮諸玄辯。若一毫置於太虗。竭世樞機。似一滴投於巨壑。拽條楖栗。湖海橫行。復顧視左右云。有麼有麼。摩霄俊鶻。便合乘時。止濼困魚。徒勞激浪　問。牛頭未見四祖時。為甚百鳥銜花。師云。只在此山中。進云。見後為甚不銜。師云。雲深不知處。進云。牛頭畢竟在甚麼處。師云。天共白雲曉。水和明月流。師生於萬歷<span class='corr'>己</span>酉十月二十九日。示寂於康熙癸亥五月三日。塔建五峯之陰。</p>
</div>
<div class='div-other'><a id='mulu61' />
<p class='h3'>南㵎理安濟水洸禪師</p><p>據室。從上古德。盡向者裏。造瞞天罪過。將大秤大尺。欺一切人。新長老甚是公平。你有半觔。還你八兩。你有十尺。還你一丈　上堂云。峯巒毓秀。溪水瀠迴。古木扶疎。殿堂洞啟。秘密寶藏。八字打開。祖父田園。四至分曉。只要箇漢親到地頭一回。便見伏虎高蹤。未泯先師弘範森羅。可謂法法不隱藏。古今常堂堂。雖然恁麼。不免再舉箇舊話。僧問九峯。承聞和尚親見延壽。是否。峯云。山前麥熟也未。師云。者老漢。通身是刃。爭奈罕遇其人。致令勞而無功。今日者裏。有問承聞和尚親見石磬是否。山僧劈脊便棒。他若道且莫盲加瞎棒。更與連棒趁出。何故。一不做。二不休　元旦上堂。問。如來禪祖師機。一總拈過。請和尚道應時及節句。師云。闍黎白椎。進云。祇如威音不先。彌勒不後。中間是誰。師云。高著眼。進云。與麼則慶讚有分。師云。禮拜著。乃云。五更起來。忙忙碌碌。禮拜燒香。念誦祈禱。合山大眾雲集。互相慶賀新正。可曾與無位真人慶賀也未。若也未曾。山僧為諸人。念補缺真言去也。遂顧左右。下座　解制上堂。十月十五一句子。莫道我瞞你。九十日兩手分付了也。有般眼目未辨東西底。便問。是那一句。是者般底。我也沒有拄杖打他。但與他一緉破草鞋。便下座。觀音誕日上堂。春風笑花柳。徧界獅子吼。欲入三摩地。面南看北斗。看看。觀世音菩薩來也。擡脚云。展驢脚。舉手云。舒佛手。明眼衲僧莫亂走。復顧眾云。信得及麼。未出錢塘門。為汝說了也。下座。</p>
</div>
<div class='div-other'><a id='mulu62' />
<p class='h3'>邱山雪谷古石藏禪師</p><p>示眾。觸目儼然。因何不薦。眨得眼來。風過別院。鵲巢定風柴。鶻眼衲僧試辨看。</p>
</div>
<div class='div-other'><a id='mulu63' />
<p class='h3'>杭州理安六吉謙禪師</p><p>蕭山汪氏子　晚參。秋風生夜凉。壞壁鳴寒螿。的的祖師意。明明不覆藏。雖然如是。切忌認奴作郎　晚參。老僧口訥。猶如木橛。三五不參。朔望不說。大眾上來。不須饒舌。何故。心不負人。面無慚色。</p>
</div>
<div class='div-other'><a id='mulu64' />
<p class='h3'>蘇州常熟勝法雲峯授禪師</p><p>早參。以手向前指云。者一片地。待來多時也。因甚無人搆去。眾擬議。以竹篦旋風打散。師行履氷操。凡學者來參。皆隨機接待。不厭不倦。臨終豫知報盡。坐化。</p>
</div></div>
<div class='div-other'><a id='mulu65' />
<p class='h2'>山茨際禪師法嗣<span class='note-inline'>(五人)</span></p>
<div class='div-other'><a id='mulu66' />
<p class='h3'>潭州石霜爾瞻尊禪師</p><p>明州唐氏子。六歲。知信佛乘求出家。父母不允。越年。從福泉圓明老宿受業。歷參天童顯聖。後謁山茨際於東明。言下頓豁。隨上南嶽。誅茆綠蘿。一夕圍罏。際舉僧問夾山。撥塵見佛時如何。山曰。直須揮劒。若不揮劒。漁父棲巢。汝作麼生會。師曰。太費力生。際曰。是夾山費力。者僧費力。師曰。任和尚分別。際曰。情知汝會者話不得。師起身便出。後辭出山。際以偈授師。其略曰。鄭重堅操志。慧命賴持傳。未幾。開法石霜　上堂。未離兜率。版齒生毛。<span class='corr'>已</span>降王宮。脚不點地。未出母胎。蠅子放卵。度人<span class='corr'>已</span>畢。銕作面皮。釋迦老子。從久遠劫來。一片廣大婆心。被石霜一時華劈了也。眾中有不甘底。出來如何若何。山僧一不作。二不休。有麼。擕取詩書歸舊隱。埜花啼鳥一般春　示眾。以拄杖橫曰。黃鶴樓前吹玉笛。江城五月落梅花。諸人聞麼。若道不聞。山僧今日未遇人在。擲拄杖下座。康熈癸卯九月朔日。師作書遣使。囑曉菴昱公。面托後事。昱不信。令使歸。師曰。昱兄。以山僧為妄語。大眾。今晚莫睡。聚話終夕。至天明。高聲召眾曰。老僧別矣。便坐脫。入龕一七未掩。顏貌如生。昱趨拜淚下曰。吾兄再來人也。塔建石霜圓祖之側。</p>
</div>
<div class='div-other'><a id='mulu67' />
<p class='h3'>吉州安福臺山且菴芻禪師</p><p>上堂。不說有法。不說無法。諸人會麼。拈起少林無孔笛。順風吹又逆風吹　上堂。卓拄杖。喝一喝曰。山僧今日與麼提持。還有共相激<span class='corr'>揚</span>者麼。僧便出。師便打。乃曰。臺山者裏。明如杲日。有時喝。有時棒。照用同行。殺人刀活人劒。應時拈出。復卓拄杖。喝一喝。鉗錘不動火星飛。眨上眉毛隔遼海。</p>
</div>
<div class='div-other'><a id='mulu68' />
<p class='h3'>邵陵金峯紫雲密巖剛禪師</p><p>茶陵蕭氏子　上堂。問。祖意教意。是同是別。師云。一尺青天蓋尺地。乃曰。機先薦得。落二落三。句下承當。錯七錯八。縱饒得到奔流度刃。疾燄過風。信手拈來。羣機普利也。只是建化門中事。若到自<span class='corr'>己</span>分中。也是日午打三更。雖然如是。只因梅雪落。又得顯風光。</p>
</div>
<div class='div-other'><a id='mulu69' />
<p class='h3'>楚黃陂[山*廣]山玄慈謙禪師</p><p>上堂。機先一著。廓爾現前。正眼洞明。本無迷悟。孤峻處峭巍巍。平坦處活鱍鱍。佛祖莫能知。人天不可測。不假修證功。豈資解脫力。明明不覆藏。歷歷絕背向。包今括古。離見絕名。直下透徹本源。不須別處尋討。祇如透聲透色一句。作麼生道。一塵舉處全身現。徧界明明不覆藏。</p>
</div>
<div class='div-other'><a id='mulu70' />
<p class='h3'>粵西全州香林宗玄旨禪師</p><p>除夕小參。世事匆匆。情緣碌碌。節換時移。光陰迅速。看看。又過一年。且喜林下衲僧。自無塵事勞攘。却有溪山可樂。守道安貧。逍遙快活。任從村老燒錢。說甚烹牛納角。人人安帖家邦。箇箇甘休巖壑。雖然如是。也不可錯過時光。正當與麼時。應時及節一句。作麼生道。圍爐煑瀑消殘夜。也勝諸方五味禪。</p>
</div></div>
<div class='div-other'><a id='mulu71' />
<p class='h2'>松際授禪師法嗣</p>
<div class='div-other'><a id='mulu72' />
<p class='h3'>潭州神鼎雲外行澤禪師</p><p><span class='corr'>婺</span>源汪氏子。年廿五脫白黃山。閱三載圓具。參天童悟。問。如何用心。得箇入處。悟曰。無心可用。是汝入處。師擬進語。悟便打。於是疑情頓發。一夕不覺倚柱失睡。忽聞開門聲有省。呈悟。悟為首肯。後依松際授於磬山。機鋒迅捷。應對無滯。授曰。汝進語都佳。住桶底未脫在。乃發憤力究。一日因風動簾幙墮地。撲簌作聲。忽然大悟。授始印可。出世蘄州老祖湘陰神鼎　上堂。會得也打。不會得也打。良久。喝一喝曰。姹女<span class='corr'>已</span>歸霄漢去。獃郎猶向火邊棲。僧問。文殊乃七佛之師。為甚麼作釋迦弟子。師曰。鐘樓上走馬。佛殿裏騎驢　問。和尚昔在磬山。得箇什麼。師曰。山僧愛嗔不愛喜。曰如今以何為人。師曰。揑棒呼狗。曰恁麼則圓滿菩提無所得也。師曰。百草頭上薦取老僧。僧禮拜。師接機峻邁。手眼精明。室中嘗舉狗子無佛性話驗人。罕有契其機者。順治甲午。師書偈曰。是非海內展全機。多少時師盡皺眉。此日一言無可付。江南江北大家知。投筆端然而逝。全身塔於神鼎之右隴。語錄十五卷。附楞嚴方冊藏流通。</p>
</div></div>
<div class='div-other'><a id='mulu73' />
<p class='h2'>大覺琇國師法嗣<span class='note-inline'>(十九人)</span></p>
<div class='div-other'><a id='mulu74' />
<p class='h3'>湖州報恩退菴重禪師</p><p>高安彭氏子。幼喪母。隨父出家。參大覺得旨。呈拈花頌曰。倚天長劒露鋒鋩。拈出何人敢近旁。膽大飲光輕觸著。面門血濺好慚惶。覺可之　示眾。舉黃龍三關語。佛手驢脚與生緣。一箇錮鏴兩箇圈。漁父忙忙貪錦鯉。不知衣角水涓涓　晚參。賣却劫初田地。兄弟同添十字。碎盡列祖沙盆。兒孫義斷真金。寸絲不挂的。卸下鳳袞龍章。寸草不生處。脹破驢胎馬腹。若在飯籮裏叫餓。火聚中畏寒。置而不論。饒伊牙如劒樹。口似血盆。慣向饑鷹爪下分餐。餓虎舌尖奪肉的英靈。要問你。去冬雪裏。轟箇凍雷。今年米作麼生價。滿盤傾不出。大地沒飢人。戊子閏四月廿八日。無病趺坐。說偈而化。塔于寺東大覺潭上。</p>
</div>
<div class='div-other'><a id='mulu75' />
<p class='h3'>荊溪善權白松豐禪師</p><p>鞏氏子。山西平陽人也。年十六。從三元菴出家。納戒於普陀隱光律師。二十九。謁天童悟。扣以向上事。未幾。參報恩琇。問。盡大地是箇火坑。得何三昧。不被燒却。師曰。金不博金。琇可之。後以伽黎授師。及琇退居大雄義母。命師繼席。次遷海會　上堂。圓機大用。觸處全彰。格外真宗。隨方顯露。所以道。在天成象。在地成形。在日月為照臨。在四時作寒暑。居谷盈谷。處坑滿坑。有情則動轉施為。無情則森羅顯煥。天人羣生類。皆承此恩力。且道。超羣拔萃。又作麼生道。漠漠水田飛白鷺。陰陰夏木囀黃鸝。師於萬歷壬子十月三十日生。康熈甲寅九月十九日示寂。世壽六十三。僧臘四十七。塔建海會寺側。有語錄若干卷。行世。</p>
</div>
<div class='div-other'><a id='mulu76' />
<p class='h3'>南嶽高臺不退勇禪師</p><p>錢塘韓氏子。從界山衍雲披剃。隨全菴進禪師。上金車山。參大覺琇。令究未生前語。一日普請次。見僧荷空畚行。有省。次侍琇於方丈。琇問僧曰。轉山河大地歸自<span class='corr'>己</span>則易。轉自<span class='corr'>己</span>歸山河大地則難。如何會。師在旁。徹法源底。自此機用超絕。琇以衣拂授之。出世吳興法海。次住高臺　上堂。銅頭鐵額諸禪客。肘後橫懸奪命符。尚有火爐吞不下。氷霜肝膽細磋磨。驀然南斗北翻身。赤縣神州火裏坐　小參。三間破屋通天眼。七尺烏藤抹太虗。要明臨濟三玄旨。荊棘林中舞柘枝。昨夜無位真人。倒騎三脚驢子。直上萬仞峯頭。欲與諸人通箇消息。卓拄杖下座　小參。老鴉嘴上挂油瓶。月落寒松著一驚。失口一聲連嘴落。逢人便叫兩三聲。且道。叫箇甚麼。驀喝一喝。下座　小參。醉臉夭桃舒笑口。垂腰衰柳展春眉。堪笑靈雲多浪蕩。驚落枝頭萬點紅。顧眾云。有恁麼見徹者麼。山僧如此舉話。八萬四千毫毛。盡皆拋向諸仁者懷抱裏去也。如或未然。但辦肯心。必不相賺　小參。少林面壁。白玉琢成西子骨。雪庭肘墮。黃金鑄就伍員心。六耳不同謀。一花開五葉。喝一喝下座　小參。赤肉團上。壁立萬仞。世尊摩竭。鼻祖嵩山。豈許九旬聚眾。畫地為牢。若有高鑑。山僧性命。早<span class='corr'>已</span>不存。有麼有麼。如無。卓拄杖云。此令還是我行　小參。即心即佛。文殊著賊。非心非佛。普賢叫屈。不是心不是佛不是物。觀音菩薩摸著了。一箇毛頭大結。十字街頭。忽然撞著了。大肚子彌勒。放下布袋。呵呵大笑云。青天白日。為甚麼著賊　僧送茶至。師接得便掌。僧云。某甲過在甚麼處。師竪二指。僧擬議。師便打出。師示偈云。狗銜燈盞街前去。老鼠偷鹽咳嗽歸。露柱堂前驚破夢。開門雪裏放烏龜。順治乙未五月六日示疾。眾請遺偈。師接紙曰。信手拈來。一筆寫盡。都盧丟在大江東。擲筆而逝。壽三十九。僧臘一十有七。塔於江陰敔山。</p>
</div>
<div class='div-other'><a id='mulu77' />
<p class='h3'>湖州報恩骨巖峯禪師</p><p>溫姓。上世山西懷仁縣人。遠祖大司馬祥卿。厥後遷浙之烏程。世以隱德著。師生有奇質。篤信佛乘。投陽山授和尚落髮。參報恩琇圓具。聞琇示眾云。但向父母未生前薦取。自然廣大圓滿。師於言下有省。一日琇問。如何是日中浩浩時作得主。師曰。真不掩偽。琇曰。如何是夜間睡夢時作得主。師曰。曲不藏直。琇曰。正睡著時。無夢無想無見無聞。主人公在什麼處。師答十數語。琇皆不肯。一日答曰。家無二主。琇曰。一箇驢子。繫在橛上。師即頓釋　上堂。蒼翠連天松蔭濶。桃枝紅並李枝白。西來祖意報君知。一二三四五六七。喝一喝　早參。放出南山鱉鼻蛇。齩殺門前子湖狗。竪起秘魔巖下叉。打折俱胝手中指。設有箇衲僧出來道。長老合喫三十棒。却也怪伊不得。師生萬歷<span class='corr'>己</span>未正月初十。康熈丁丑六月二十六。徧巡各寮曰。老僧不復來矣。至晚。略示微疾。即索筆書偈。侍僧以為師食過飽。作辭推之。師曰。既不將來。他後不得謂吾無偈。遂不復語。越一日不起。眾請說法。師乃轉身。面壁而逝。世壽七十九。僧臘五十九。全身塔於本寺之左。有語錄。行世。</p>
</div>
<div class='div-other'><a id='mulu78' />
<p class='h3'>湖州武康報恩棲雲行岳禪師</p><p>烏程沈氏子。世為望族。少補廩庠。始以居士身。參大覺老人於報恩。順治乙酉。投大覺披削。丁亥秋。事覺於淮北。乞食炊給之餘。覺力為錐劄。一日問覺。空索索地錦艶艶。錦艶艶地空索索時如何。覺云。待你到此境界。與汝道。師禮謝。覺云。者漢多時妄想。今日始斷。師有省。庚子春。侍覺應詔還山。入天台桐栢宮。草衣木食。習頭陀行者。三閱寒暑。癸卯春。覺命繼席報恩　晚參。彌勒真彌勒。起模畫樣。分身千百億。揑目生花。時時示時人。郎當不少。時人自不識。略較些子。召大眾云。還有讚歎分也無。驀豎拂子。將此身心奉塵剎。是則名為報佛恩　晚參。入秋時節不相饒。西風吹雨池塘暮。古殿松陰宛轉開。鐘聲透過山前路。急回顧。是甚麼　晚參。臨濟大師道。一句具三玄。一玄具三要。汾陽大師道。三玄開正眼。一句破邪宗。所以參禪上士。投崖捨身。立雪斷臂。三千里外。撥草瞻風。二三十年。捍勞執役。祇求於一句下。發明心地。了畢大事。透脫一句。該攝三句。了達三句。纔明一句。僧問馬祖。如何是佛。即心即佛。僧問雲門。如何是佛。乾矢橛。僧問洞山。如何是佛。麻三觔。僧問風穴。如何是佛。杖林山下竹筋鞭。僧問首山。如何是佛。新婦騎驢阿家牽。歷代祖師。天下知識。出一令立一機。布縵天網子。垂四海玄鈎。今日岳上座。亦有一句。布施大眾。春無三日晴　上堂。舉臨濟三度問佛法大意。及興化在大覺會下被打語畢。乃云。報恩今日不惜眉毛。一時頌出長壽石壁寺盧公一首詩。渴讀即不渴。飢讀即不飢。鯨吞海水盡。露出珊瑚枝。海神知貴不知價。留與人間光照夜　晚參。舉陸亘大夫問南泉曰。肇法師。也甚奇怪。解道。天地與我同根。萬物與我一體。南泉指庭前牡丹曰。大夫。時人見此一株花。如夢相似。昭覺曰。陸亘手攀金鎖。南泉八字打開。直得七珍八寶。並列目前。拈拂子云。天地一指。萬物一馬。通身是眼。分疎不下。師乃召大眾云。報恩。身騎梵天宮殿。穿過諸人髑髏。將山河大地。若草若木。情與無情。撒向諸人眼睛鼻孔裏。還知麼。連擊拂子。下座　康熙丙午冬十月二十七日。示寂於報恩方丈。世壽五十三。僧臘二十二。塔於寺之西塢。</p>
</div>
<div class='div-other'><a id='mulu79' />
<p class='h3'>杭州圓照[茿-凡+ㄗ]溪森禪師</p><p>惠州博羅黎氏子。母夢白光入懷生師。眉宇俊秀。如鶴立鷄羣。博覧經史。寓目會心。甫念七歲棄家。從宗寶獨公削染。納戒。出參雲門信。問。紫燕繞華屋。梅子正香熟。如何是西來祖意。門曰。未曾聞著。師曰。恰似錯問。次參大覺琇於大雄。令頌本來面目。師即曰。苕溪屈曲水潺潺。萬疊關山一境閒。乍雨乍晴雲散後。滿天風月到人間。琇頷之。遂舉立僧。接機迅利。衲子響風。出住老祖。開龍溪法席　佛誕小參。從古相傳。釋迦佛今日降生。不知是否。說與諸仁撿點看。南康府裏星子縣。黃梅縣外義豐城。者便是森長老見處。良久云。知客在否。眾答在。復云。內外大眾。今早都念課誦麼。眾云。念。師便入臥室。順治<span class='corr'>己</span>亥夏。琇應召還山　上語琇曰。和尚座下。有可語上首否。琇奏以師。且曰。彼骨硬。惟善遇之　陞座。放下布袋。快活無匹。閒看猢猻偷喫生鐵。阿呵呵。的的的。問甚生前面目。誰論梨花笑日。齋堂有粥有飯。禪和要喫便喫。喫即不無。飽後作麼生。夜行莫踏白。下座　晚參。萬法歸一。一歸何處。呵呵。學人也有趣。和尚也有趣。擊拂子下座　晚參。山門前得的。禪堂裏商量去。進到方丈。不必再舉。何也。天溪不肯辜負汝　室中晚參。問答畢。師乃云。阿逸多笑甚麼。蛇穿耗子窟。普化搖鈴過。嗚呼。小子脚板踏破。癢瘡近火血沾衣。傷鹽傷醋陳年貨。有人道。慈翁老。有茶請喫茶。無茶滾水好。咄。漢仙琴高騎赤鯉。羲之寫字換鵞兒。良久云。歸堂去　黴天連雨。師落堂云。大眾。因甚麼迷癡許久不晴。眾無對。師曰。知之為知之。不知為不知。天上雷公叫。地下走蟛蜞。呵呵。好場熱閙。以拄杖畫云。湄。眾茫然。師喝曰。聾牛瞎驢。一齊打散　師問座主。金剛且止。喚什麼作經。主擬議。師便笑。主問。如何是經。師召云。法師。主應諾。師云。好箇座主。主指茶鐘云。者裏有趙州也無。師云。匙挑不上　師問柴頭。無根樹子。斫斷也未。頭無對。次早云。昨夜看無根樹子。聞鑼聲忽然斷去。師指花云。因甚麼喚作海棠。頭擬議。師便掌。陞座。竪拂云。一羣子上來。一羣子下去。殘夢五更鐘。落花三月雨。合掌低頭換步時。進前退後翻身處。有利有害。人無遠慮。歸到故鄉還似客。布穀催耕鳴別樹。叉手句可惜許。一切數句非數句。打一拂云。去　晚參。拂一拂曰。不到雄峯頂。那知竹徑深。樹古石形瘦。木落見山林。月照龍囦底。乾坤點客心。復拂一拂。師於康熙丙辰六月二十七示眾曰。明年此日。能見我於別峯乎。眾罔測。至明年春。師謝事大雄。游武林吳山。見華巖幽僻。謂主人曰。吾欲於此。結一期緣。可乎。主人唯唯。至六月二十四。復謂主人曰。明日吾行矣。主人請曰。願留數日。候集諸子。何如。師曰。諾。至二十七。諸子四集。師沐浴更衣說偈。六十四年。七顛八倒。開口便罵人。無事尋煩惱。呵呵。總是一場好笑。復書封龕語云。[茿-凡+ㄗ]溪老[茿-凡+ㄗ]溪老。到者裏有什麼不了。咄封却。遂擲筆含笑而化。時異香遠徹。緇素競奔。至七日掩龕。餘香猶烈。迎龕歸龍溪。塔於圓照之右脇焉。世壽六十四。僧臘三十六。九座道場。雍正間。追封明道正覺禪師。語錄賜入藏。</p>
</div>
<div class='div-other'><a id='mulu80' />
<p class='h3'>湖州武康報恩美發淳禪師</p><p>福建延平熊氏子。首參壽昌謐覺浪盛。次參大覺。乞單入堂。覺懸牌垂問云。佛未出世時。道將一句來。師即抱牌入方丈云。和盤托出。覺云。山僧今日困。師禮拜。過一邊立。覺謂師曰。汝者一轉語。可作我維那。次日結夏。即命師綱維首眾。師自謂曰。若不克意來參。焉知有與麼事。所謂悟了不見人。十箇有五雙。杜撰記莂。後師為西堂。自此執侍左右。未嘗少間。覺一日以趙州勘婆。白雲入磨房勘五祖話。問師。凡下語。覺輙詬罵不<span class='corr'>已</span>。一日復舉問師曰。既是拈也拈得。頌也頌得。悟也有悟處。因甚却道未在。師云。粉牌不著白。覺云。說也說得是。見也見得到。祇是未在。師究竟累日。忽見白雲五祖面目。遂舉似覺曰。者回謾某甲不得也。覺云。更與你三箇未在。師云。恩大難酬。便禮拜而退。辛丑春。師乞假。入閩塟親。度夏蚌坑。於經行次。忽憶百丈囑溈山。時節若至其理自彰之語。驀然打失布袋。始信大慧禪師云。大悟十八遍。小悟不記其數。非欺人語。出嶺舉似老人。老人云。所謂不住始覺。冥合本覺。參得涅槃堂裏禪。未能透徹此關。自利即得。為人則禍生。今時佛法。虀腐極矣。能透此關。是不易得　上堂。湘水龍淵浮玉山。廿年氷雪侍師顏。無端推出成狼藉。滿面慚惶何處安。行淳雖親依老漢二十餘年。並不曾參老漢禪。亦不曾得老漢說話。祇是被老漢罵。得徹骨徹髓。身心頑了。一味瞌睡。佛法總未夢見。記得幾箇古人因緣。在肚皮裏安排。今日寶花王座上。闡揚佛祖宗猷。開換人天正眼。不意來到野猫洞口。打一箇噴嚏。都忘却了。一字也想不起來。祇見金輪峻峭。萬象森羅。山青水碧。鵲噪蟲吟。秋風颯颯。秋雨蕭蕭。緇是緇。素是素。鐘是鐘聲。皷是皷響。一一現成。一一明妙。一一為諸兄發向上機。一一為諸兄轉大法輪。一一從自<span class='corr'>己</span>胸襟流出。所謂我本無心。有所希求。今此無盡寶藏。自然而至。大眾。前是山門佛殿。後是方丈寢室。左是齋堂。右是禪堂。且道。無盡寶藏。在甚麼處。驀卓拄杖。下座　晚參。古佛心。千萬世只如今。祖師意。鍼眼魚吞鱉鼻蛇。牆壁瓦礫放光明。演說如來真妙諦。驀拈拄杖卓一卓。召大眾云。現前買賣。不離行市　晚參。十方無壁落。四面亦無門。浙西游東魯。梵語讀唐文。菖蒲溪火發。燒著帝釋眉毛。南海波斯。忍痛不禁。轟一箇霹靂。雨似盆傾。咄。我行荒草裏。汝又入深村。康熙十八年九月初。命所服衣履。散諸苦行。至重陽日。自書辭世偈。泊然而逝。世壽六十三。僧臘四十。停龕三日。肉髮猶煖。顏貌如生。以陶龕。塔全身於報恩寺後隴之左阜。</p>
</div>
<div class='div-other'><a id='mulu81' />
<p class='h3'>報恩西堂寂菴行洽禪師</p><div>汝州光邑王氏子。孤苦絕塵。矢志萬行。到處陸沉眾中。尤行業純謹。後參大覺老人於報恩。覺示以未生前話。每徵詰。師無對。覺云。你恁麼參禪。水也消不得。師直得垂淚。同眾坐不臥七。覺問。恁麼物恁麼坐。師云。總沒交涉。覺便打。師無語。覺痛打一頓。中夜釋然。舉似覺。覺頷之。時年二十三。師因看病回。覺問。有氣死人。是你救活了。無氣死人。作麼生救。師指旁僧云。何不祇對和尚。覺云。他已喫我三十棒了。你自道。師云。和尚著甚死急。覺云。念汝看病辛苦。一日覺指楊梅問。一樣楊梅。因甚有紅有青。師云。和尚合取口。覺頷之。覺垂問。道通無礙。因甚一片竹牕關斷月。師云。和尚道甚麼。覺云。須是他喫得棒。覺問。紫羅帳裏撒珍珠。汝作麼生道。師云。拖泥帶水。覺云。向古廟裏。躲得過時如何。師云。吹毛用了急須磨。一日廟下同不退禪師行次。退驀將一毬擲師。師云。那裏得者箇來。退以毬便打。師大笑而去。至晚。入退寮。於桌上。畫<img src='../images/X85p0027_01.gif' alt='X85p0027_01.gif' />云。午後底午後底。復作此[中-口+○]相去。作麼生作麼生。遂將毬子收過。退少間自外歸。亦書此<img src='../images/X85p0027_02.gif' alt='X85p0027_02.gif' />云。賊賊把將來。令行者送至師寮。師將毬子付行者云。也是雪峯道底。退又書此○相云。幾人於此茫然。師云。直饒恁麼。也只是弄泥團漢。雖然。若人檢點得出。直須○○○。順治辛卯。示寂於大雄棲賢堂。師十七披緇。僧臘十五。世壽三十二。火化。齒牙不壞。色愈白澤。并骨石。與退菴禪師。合塔於報恩大覺璉禪師放生潭上。</div>
</div>
<div class='div-other'><a id='mulu82' />
<p class='h3'>蘊荊行璧禪師</p><p>楚人。參大覺於崇福。真切體究。未嘗輕發躁露。後坐精進三。次日上方丈。謂覺曰。某有箇見處。覺曰。狗子因甚無佛性。師拳覺肋下云。一向在趙州處落節。今日要和尚處拔本。覺便推出。次日復上方丈。覺云。盡大地火發。得何三昧不被燒却。師云。特來度夏。覺便喝。師呈偈云。圓似滿月圓。寬同太虗寬。歷劫無姓氏。從來絕躋攀。聖凡由此出。剎海任伊安。始終無變異。觸處善隨緣。覺云。還會適來一喝麼。師便出。師土木形骸。悟處頴脫。後竟不知所終。蓋若西山之流亞歟。</p>
</div>
<div class='div-other'><a id='mulu83' />
<p class='h3'>杭州天目山全菴行進禪師</p><p>武林錢塘沈氏子。生數月而孤。年十二。母命投無諍寺隱松老宿出家。芟染後。思求出世正因。往參天童密老和尚。遂進具。嗣往報恩。參大覺琇。問。某甲生死不明。求和尚開示。覺曰。將生死來。與汝開示。師茫然。覺見師誠實。痛下針錐。師自恨障緣深厚。不能一撥便轉。覺北行。不退勇公綱維。見師工夫得力。當眾稱賞。師七終不得透徹。放聲大哭。次早。詣寮致謝。乃流淚不<span class='corr'>已</span>。勇慰曰。和尚不在家。兄去親近理安和尚亦可。師曰。某在此親近和尚。十來年。如此不青不黃。有何面目。別去見人。者樁大事。必求吾兄為我了斷。某<span class='corr'>已</span>辦得石米。欲上證果菴。討箇分曉。乞兄早晚提誨。勇大喜。即送師上山。研究一七有餘。忽地春風大作。打開門戶。師當下猛省。喜躍無量。時勇往雲覆菴。師即星夜越嶺相見。勇曰。全兄何得夜來。師云。某甲捉住了賊來出首。勇云。文殊為甚出女子定不得。師云莫謗文殊好。勇云。為甚罔明出得。師纔擬議。勇攙前云。喂咍。師茫然無對。值覺回大雄。趨往瞻禮。命充副寺。一日因禪者呈香嚴上樹頌觸著。向問勇公。此語咬嚼不破。自謂。此話不透。則從前發揮公案。皆未穩當。遂將拈頌稿。一時焚却。辛卯。老人命師上天目。一夕諸兄弟同在老人室中。因舉上樹話。至虎頭問處。覺厲聲云。什麼虎頭上座。狗頭上座。師當下。礙膺之物。豁然蕩盡。遂當眾頌上樹話。覺大可之。後出世住興化極樂院。既而遷荊溪海會寺。庚申仲夏。應請主持天目。辛未春。復應請崇福　僧問。盡力道不得的句。誰是得者。師乂手云。慚愧。僧云。得後如何。師云。兩粥一飯。進云。忽遇出格人來。又如何相見。師云。打退皷　僧問。大死底人却活時如何。師云。只得一橛。進云。不許夜行。投明須到時如何。師云。此夜一輪滿。清光何處無　上堂。報化非真佛。亦非說法者。且阿那箇是法身佛。驀竪拂子云。赤骨[骨*歷]露堂堂。洗清天地一林霜。金烏曉映扶桑國。遍界全彰烜赫光。遂放下拂子。撥開胷云。老僧有幾莖葢膽毛　示眾。舉香嚴上樹話。師云。孔明密排。休生傷杜景死。驚開八門陣圖。若非慣戰作家。自然遭困。還有知音者麼。不奮咬人獅子勇。吠叢逐塊幾時休。癸酉十一月初一日。師示寂於崇福關室。世壽八十三。僧臘六十四。全身塔於天目陽和峯之麓。</p>
</div>
<div class='div-other'><a id='mulu84' />
<p class='h3'>宜興磬山雲居行嶺禪師</p><p>江右臨江楊氏子。聞天童密和尚旺化。往依之。繼參大覺老人於報恩。有一日不作一日不食之戒。司樵十載。克究<span class='corr'>己</span>事。覺㧞為堂司。一日覺問。百丈被馬祖扭鼻有省。如何是他省處。師云。十字街頭遇父親。覺云。何不道打失鼻頭張大口。師云。有理不在高聲。覺云。掩却拜單聻。師云。俊鷂撲天飛。覺云。又道有理不在高聲。覺又問。百丈云。即此用離此用。馬祖挂拂舊處。馬祖云。即此用離此用。百丈亦挂拂舊處。為甚馬祖却與他一喝。師云。虎頭虎尾一時收。覺云。百丈<span class='corr'>已</span>有省。解捲席解挂拂。如何又道於此三日耳聾。師云。不是箇中人不知。覺云。雪竇曰。大冶精金。應無變色。聻。師云。千峯勢到岳邊止。萬派聲歸海上消。覺云。張無盡。為甚不肯他。師云。情知他是箇俗人。覺云。大慧為甚却肯無盡。師云。偶爾成文。覺云。你若作大慧時如何。師云。居士更須喫棒始得。覺云。我道。許他各具一隻眼。師禮拜。覺云。你作無盡時如何。師云。某甲今日耳聾。覺云。何不道下官造次。覺次日又問師。如何是就事藏鋒。師指几上硯云。者硯。盡大地人提不起。覺云。如何是就理藏鋒。師云。虗空裹大千。覺云。如何是理事俱藏鋒。師云。喚作虗空。却是硯瓦。喚作硯瓦。却是虗空。覺云。如何是不涉理事。師云。某甲不識得。覺打出。草堂老人示寂。覺哀毀遇禮。大眾亦封鍋閉厨。覺垂示云。我作那吒太子時如何。師進云。樂則同歡。覺令開鍋。順治乙未秋。荊溪諸檀越。堅懇大覺老人。主持磬山。覺令師代為首眾。至年七十。覺始命陞座開堂。復贈偈曰。年臻七十始開堂。慣自將身入眾藏。今日寶花王座上。烏藤痛處好宣揚。僧問。洪鐘在架。隨扣隨應。未扣時。聲在甚麼處。師云。罕逢知音。進云。某何不聞。師云。怎怪得山僧。僧問。掀翻大海。抖擻虗空。因甚平地上擡脚不起。師云。門裏出身易。身裏出門難。僧問。百尺竿頭如何進步。師云。速退速退。進云。退後如何。師云。不快漆桶。康熙丁巳春。眾請繼席天目。戊午歲大旱。明年春。持盋姑蘇。復歸棲水。遂示寂。世壽八十有二。弟子迎龕。塔於磬山之壽藏。語錄十卷。行世。</p>
</div>
<div class='div-other'><a id='mulu85' />
<p class='h3'>杭州良渚崇福濟芝行覺禪師</p><p>四明慈谿王氏子。幼孤苦。及長。每思世界廣濶。不知從何起止。一日偶經講寺。值演金剛般若。即猛念生死。決志出塵。時年二十有二。聞報恩和尚乃大善知識。遂投薙染。令參父母未生前話。一日入室。請益無夢無想無見無聞話。聲未絕。被覺連棒打出。師當下豁然。一日覺問。有句無句。如藤倚樹。汝如何會。師云。有水皆含月。無山不帶雲。覺云。樹倒藤枯。又作麼生。師云。狡兔移窠眠嫰草。癡人猶自守枯樁。一日覺又問。趙州道。臺山婆子。為汝勘破了也。且道。有勘破無勘破。師云。有勘破。覺云。那裏是勘破處。師云。用盡自<span class='corr'>己</span>心。笑破他人口。覺云。恁麼則趙州亦在裏許。師云。知即得。覺笑云。你還覺面皮重麼。師便鞠躬低首。覺云。山僧罪過。師作禮。覺頷之。乃結茆於前谿大聖庵。枕石鋤雲。瀟灑自適。大覺老人示寂。後師應請住崇福　僧參。師問云。你今日念普佛麼。曰念。師云。念佛的是誰。曰不會。師云。漱口去。僧問。不是心不是佛不是物。是箇甚麼。師云。拄杖長七尺。進云。不會。師云。扶過斷橋水。伴歸明月村　晚參。舉昔日大慧禪師云。徑山莊無寸土田。今夏隨宜結眾緣。慵論道懶談禪。拄杖挑來箇箇圓。不用息心除妄想。大家喫飯了噇眠。噇眠即不無。倘或夢中有人索飯錢。作麼生。依稀似曲才堪聽。又被風吹別調中。師云。徑山恁麼入草求人。不覺舌頭拖地。檢點將來。大似壓良為賤。崇福則不然。雄峯不置半分田。日給持盂助眾緣。也沒道也無禪。脫賺方來萬萬千。更有一般好笑處。蚤叮蚊咬髑髏穿。阿呵呵。樂不樂。大家相聚喫莖齏。不喚作莖齏也大錯。捉敗千七百箇老古錐。鐵牛迸斷黃金索。喝一喝。擲拂子下座。師生平儉約。謹慎許可。一日忽示微疾。謂門人契真曰。余四十年來。不輕許可。汝當保任此事。即沐浴更衣。眾請偈語。師厲聲云。無偈豈死不得麼。遂坐脫。世壽六十四。僧臘四十二。弟子奉全身。葬于大覺老人衣盋塔之右。</p>
</div>
<div class='div-other'><a id='mulu86' />
<p class='h3'>潤州夾山竹林六解行恒禪師</p><p>江陰劉氏子。弱冠。受業于邑之乾明寺唯心老宿。年二十二。往參磬山修和尚。山示以父母未生前話。因進具。聞鄰僧受食盂鉢作聲。忽然身心踴躍。即入室白磬山。山云。試道來。師擬對。山驀掩師口云。道道。師擬議。山便掌。後山示寂。依大覺老人於報恩。舉一口吸盡西江水話。師下語不契。值渡錢塘江有省。頌云。西江一口直吞乾。蝦蠏魚龍命<span class='corr'>已</span>安。大丈夫兒全意氣。始從今日肚皮寬。順治辛丑秋。受夾山竹林寺請。一住九載。辛亥冬十月。復住雲陽嘉山寺。僧問。如何是不動尊。師云。驢自去馬自來。僧問。如何一體三寶。師云。一粥兩飯。僧問。一口氣不來。向何處去。師云。不是河南。便是河北　上堂。山河大地。草木叢林。皆是恒沙劫千佛數。<span class='corr'>刺</span>你眼睛。無處回互。東山水上行。西河火裏坐。驀卓拄杖。下座　示眾。舉世尊臨入涅槃時。因文殊請再轉法輪。世尊召文殊曰。吾四十九年住世。未曾說一字。你請我再轉法輪。吾曾轉法輪耶。師云。文殊被世尊推倒了也。山僧若在當時。待世尊恁麼道。便白椎云。諦觀法王法。法王法如是。康熙丁巳十月十六日。師至潤州八公洞漢隱菴示寂。世壽六十五。僧臘四十四。門人奉全身於漢隱之右。塔焉。</p>
</div>
<div class='div-other'><a id='mulu87' />
<p class='h3'>新安道仁行本禪師</p><p>新安人。參大覺老人於崇福。一日呈二頌。一拈花頌云。佛法本無法。粥飯家常話。以水相澆水。騙人又拈花。一外道問佛頌云。左山右水露堂堂。默付密傳豈商量。悟者方知人骨體。難把虗空作斗量。覺謂。師本不嫻文墨。以水澆水四字。却搔著山僧癢處。發明昔日事。却甚相當。復召師問云。你在靈山見世尊拈花時如何。師云。是他敗闕。覺乃竪拂子。謂眾曰。大眾道看。良久云。一絲寒撒千峯外。漠漠魚龍動地雷。師後開法於新安之華山。石塔在焉。</p>
</div>
<div class='div-other'><a id='mulu88' />
<p class='h3'>侍者曉雲行謀禪師</p><p>楚人。參大覺老人於報恩。發明<span class='corr'>己</span>事。順治庚子秋。侍覺再奉　詔旨於萬善殿。陞座。師出問。口吞佛祖。還同入泥入水。有主有賓。因甚却在千峯頂上。覺云。正要闍黎恁麼舉。師云。直得宗風永振。萬類瞻依。覺云。過者邊道場圓滿。覺復陞座。師又出問。昔日趙州。今朝和尚。覺便喝。師云。有所譽者。有所試者。覺云。被你兩番鈍置。師云。却是行謀罪過。後歸楚。未出世而逝。</p>
</div>
<div class='div-other'><a id='mulu89' />
<p class='h3'>書記響雪行澄禪師</p><p>姑蘇長洲人。投大覺老人芟染。覺一日問師。如何是三十年不少鹽醬。師云。賣弄不少。覺遂休。</p>
</div>
<div class='div-other'><a id='mulu90' />
<p class='h3'>西堂琴水行韶禪師</p><p>世籍金臺。久歷講肆。參大覺老人於報恩。復侍覺入天目。發明<span class='corr'>己</span>事。一日覺問。因甚頭角四蹄俱過了。尾巴過不得。即云。坐斷十方猶點額。密移一步看飛龍。覺印之以偈。有教河深入不濕脚。禪域窮幽見日枯之句。後歸金臺。示寂昌化寺。</p>
</div>
<div class='div-other'><a id='mulu91' />
<p class='h3'>常熟拂水地藏洪濟演禪師</p><p>絳州張氏子。隨大覺琇。應召於萬善殿。一日上同琇坐次。上問師。你那裏人。師曰。山西平陽。上曰。出家幾時。師曰。歲半。上顧琇曰。為甚者樣早。琇曰。疇昔願力。上曰。可曾悟道麼。琇曰。<span class='corr'>已</span>見本來面目。上曰。如何是本來面目。師曰。今日親見陛下。上曰。和尚聻。師曰。兩重公案。上大悅。為雨錢菴主掩關。小參。盡大地是箇關房。本無出入。盡大地是箇法身。本無動靜。既無出入。又無動靜。為甚麼今日特地。乃舉封皮云。還會麼。劃然坐斷萬重雲。鐵壁銀山須粉碎。</p>
</div>
<div class='div-other'><a id='mulu92' />
<p class='h3'>萬安法海祖山地禪師</p><p>元旦小參。師以拂子打圓相云。一年十二月。一月三十日。一日十二時。年年月月。日日時時。佛殿山門。燈籠露柱。胡張三黑李四。撞頭磕額拜新年。覿面相呈無彼此。放下拂子云。孟春猶寒。伏惟珍重。師問僧云。冒雨衝風去。披星帶月回。如何是塵中主。進云。朔風滿面。師笑云。有勞闍黎。康熙丙午秋。師示微疾。語諸弟子曰。四大假合。吾不久於世。說偈云。金風颯颯飄黃葉。明月團團徧九垓。一句了然超萬有。不須特地妄疑猜。至十一月五日。集眾開示法要。遂命西堂超頂。繼居方丈。夜分時。趺坐而逝。世壽五十有一。僧臘二十有一。茶毗。獲舍利若干。越數日。猶有於草間得之者。戊申夏。建塔於本山。兵部尚書淮南龔鼎孳。為之銘。</p>
</div></div></div>
</div><!-- end of div[@id='body'] -->
</body></html>