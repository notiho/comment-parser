<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu329' />正源略集卷第十</p><p class="byline">維揚嗣祖沙門<span class='note-inline'>(寶輪際源高旻了貞)</span>輯</p><p class="byline">天台國清　達珍　編</p><p class="head1">南嶽下三十六世</p>

<div class='div-other'><a id='mulu330' />
<p class='h2'>丈雪醉禪師法嗣<span class='note-inline'>(二人)</span></p>
<div class='div-other'><a id='mulu331' />
<p class='h3'>青城鳳林竹浪生禪師</p><p>至節上堂。機輪轉處。草木揚眉。坐斷當陽。乾坤失色。語其動也。徧周法界。語其靜也。泯跡潛踪。所以道。先天而天弗違。後天而奉天時。若以世諦流布。讓伊有分。若約正眼流通。則不然。驀拈拄杖云。看木上座。如何行履。百萬億須彌盧。百萬億日月。百萬億四大部洲。百萬億香水海。一口吞却。且盈虗消息。向甚麼處流轉。諸佛眾生何處安身立命。</p>
</div>
<div class='div-other'><a id='mulu332' />
<p class='h3'>佛冤超綱禪師</p><p>內江李氏子　上堂。證第一義。異類潛蹤。正印提持。眾流截斷。若存知見。如算海沙。豈不見。少室峯前。低頭難覓地。曹溪路上。擡眸不見天　小參。雷音普震。困蟻羣蘇。捲起簾來。青天白日。露柱笑呵呵。燈籠功不宰。白雲本無心。常自露光彩。竪拄杖云。輙不得動著者箇。何故。願彼觀音行。善應諸方所　問。亡僧遷化。向甚麼處去。師云。昨日雨今日晴。進云。恁麼則與天地同根去也。師云。虗空裏不可安耳躲　問。如何是學人本來面目。師云。春風吹露柱云學人不會。師云。夜雨濕嵓花。</p>
</div></div>
<div class='div-other'><a id='mulu333' />
<p class='h2'>雲橋水禪師法嗣</p>
<div class='div-other'><a id='mulu334' />
<p class='h3'>東川蒼碧聰禪師</p><p>上堂。懷抱一念虗明。未脫三乘羈鎻。妄認八處見見。埋却自<span class='corr'>己</span>靈光。直饒當下轉身。竿頭進步。脚跟下未免三十痛棒　元旦上堂。動若行雲。止猶谷神。水中鹹味。色裡膠青。老盧只解踏碓。藥山一物不為。舟有一尺篷。可使八面風。駕無三尺鞭。難控千里馬。喝一喝。拋出栗棘蓬。誰人吞得下。</p>
</div></div>
<div class='div-other'><a id='mulu335' />
<p class='h2'>易庵師禪師法嗣</p>
<div class='div-other'><a id='mulu336' />
<p class='h3'>南陽法海林我鑒禪師</p><p>上堂。薰風始拂。炎暑臨時。長稚賢愚。正堪休歇。制毒龍於無相佛剎。調狂象於正覺場中。朗智地於神珍。燦性天之戒月。單刀直入。獨步丹霄。方知牢關把定。異轍同途。相見別峯。傍通消息。驀竪拂子云。還會麼。居然擊碎蟠桃核。者回方見個中人　上堂。看破浮漚化城。了知空華寶所。彼既烏有先生。大都我亦非我。相將下應上呼。却也無可不可。揮拂子召眾云。還會麼。於斯會得。何勞曲唱巴歌。其或未然。拂一拂云。雙桂曾開五葉花。及至寶峯今結果。</p>
</div></div>
<div class='div-other'><a id='mulu337' />
<p class='h2'>聖可玉禪師法嗣</p>
<div class='div-other'><a id='mulu338' />
<p class='h3'>崇隆碧露夢禪師</p><p>上堂。嫩笋出林。點破青霄。日月蒼松徹蔭。普覆大地乾坤。會則千足萬足。不會日午三更。遂拈起袈裟云。會麼。此是雞足頭陀。待慈氏下生的　秋日上堂。秋風清秋月明。碧天皎潔絕無痕。半夜木雞啼月冷。三更石犬吠花陰。驀竪拂子云。知音有幾人　佛誕上堂。銅鐘易扣。鐵鼓難鳴。事出無由。機扣有方。一言一語。文殊起發請之端。全默全歸。維摩圓不二之門。把定封疆。彌勒陷在兜率。放開一線。釋迦此日降生。到者裏。把住是。放行是。大眾試定當看。</p>
</div></div>
<div class='div-other'><a id='mulu339' />
<p class='h2'>密行忍禪師法嗣</p>
<div class='div-other'><a id='mulu340' />
<p class='h3'>滇楚九臺山知空蘊禪師</p><p>小參。迦葉一笑傳心。神光三拜得髓。拈拄杖卓一下云。只此一著。了無多子。久參上智。便合乘時。顧盻躊躇。劍去久矣。更說甚鑛中之金。麥中之麫。一場自賺。諸兄弟知也無。若不知。盡情放下。直須絕後再甦。莫待一事無成兩鬢疎。方袍圓頂胡為乎。噓一噓。靠拄杖便起。</p>
</div></div>
<div class='div-other'><a id='mulu341' />
<p class='h2'>百癡元禪師法嗣</p>
<div class='div-other'><a id='mulu342' />
<p class='h3'>京師海會憨璞性聰禪師</p><p>延平順昌連氏子。年十八祝髮。首參皷山賢。令看萬法歸一話。久無入處。出嶺謁百癡元。即承記莂。命主餘杭法喜。臨安觀音。錢塘廣福。大興延壽。海會愍忠諸剎。順治己亥。應　詔萬善殿。賜號明覺　上堂。佛祖妙道。衍派流芳。選佛場開。鑪鞴洪啟。既以門庭施設。言前的旨控玄機。楷定圓宗。句下搜尋絕了義。劈禪宗之骨髓。標教網之紀綱。隨處建立法幢。須知法無定相。如月印於滄江。似聲傳於空谷。直使百草頭上。常轉大法輪。一毛孔中。現瓊樓玉殿。應是金輪王降世。處處成就菩提道場。作天下人中之主。布德澤三有霑恩。垂慈育羣靈瞻仰。一人有慶。萬民賴之。堯風蕩蕩。舜日熈熈。四海清寧。齊天一統。佛法有幸。興隆祖燈。聯芳續燄。一機感赴。萬善同歸。正當今日開堂。祝聖一句。作麼生道。壽比岡陵等太極。龍棲鳳閣永彌新　上堂。無雲峯頂。徹湧空劫金烏。枯木堂前。暗消剛骨紅影。達者深入閫奧。作家格外權衡。無孔笛橫吹倒吹。破甑子七零八落。寒山拾得不知名。豐干尚且難摸索。擲下拂子曰。諸人切莫亂卜度。康熙丙午臘月十三日。師書偈曰。今年五十七。揑碎孃生鼻。一生受用中。無得亦無失。昨夜泥牛鬬入海。直至如今無消息。真消息。今日西廊打倒東廊壁。放拾傀儡歸去來。莫教特地成狼藉。擲筆而逝。塔於台山安國寺右。</p>
</div></div>
<div class='div-other'><a id='mulu343' />
<p class='h2'>靈機觀禪師法嗣<span class='note-inline'>(二人)</span></p>
<div class='div-other'><a id='mulu344' />
<p class='h3'>湖州資福明心鑑禪師</p><p>示眾。鉢盂峯下。禺泉亭畔。有一句子。突出難辨。山僧為汝等道破去也。便下座。</p>
</div>
<div class='div-other'><a id='mulu345' />
<p class='h3'>湖州資福德水洧禪師</p><p>據室。實地之中。不得烏焉成馬。有問佛法心性。劈脊好與一棒。因甚如此。車不橫推。理無曲斷。</p>
</div></div>
<div class='div-other'><a id='mulu346' />
<p class='h2'>石庵琈禪師法嗣</p>
<div class='div-other'><a id='mulu347' />
<p class='h3'>杭州仁和佛日璿鑑衡禪師</p><p>僧參。師問。甚處來。曰白下。師曰。石頭城[跳-兆+孛]跳上梵天。你還知麼。曰不因師舉。某甲那知。師曰。不屬聲。不屬色。你作麼生知。曰和尚婆心太切。師云。孟八郎漢。又恁麼去也　僧參。纔展坐具。師曰。錯。僧便收坐具。師曰。錯錯。僧復禮拜曰。某甲是本地人。不解梵語唐言。求和尚放過。師曰。正要問你。本地上親切道一句來。僧彈指一下。師曰。是何意旨。僧無語。師曰。者沒地頭漢。直打出　上堂。有一句子。密不通風。有一句子。徧周沙界。更有一句。且作麼生道。良久云。吾常于此切　上堂。卓拄杖云。龍袖拂開全體現。眉毛上作麼生。又卓一卓曰。象王行處絕狐蹤。脚跟下作麼生。又卓曰。向者裏見得徹去。自然眼葢乾坤。大方闊步。儻或未然。直須薦取。連卓兩卓。</p>
</div></div>
<div class='div-other'><a id='mulu348' />
<p class='h2'>天嶽晝禪師法嗣</p>
<div class='div-other'><a id='mulu349' />
<p class='h3'>廬山開先心璧淵禪師</p><p>上堂。白雲影裏藏身。祇圖瞌睡。紅塵堆中託跡。隨順世緣。至於佛法兩字。久<span class='corr'>已</span>拋向他方世界。今日却被當道尊官推。向者曲彔木牀上。又且如何施設。賴得雙劍峯巍巍萬仞。門戶潑天。瀑布水滾滾千尋。舌頭拖地。此是從上祖師。轉不退的法輪。說不盡的妙義。新長老。不妨借水獻花。舉似大眾。雖然如是。錯會者多。</p>
</div></div>
<div class='div-other'><a id='mulu350' />
<p class='h2'>山曉晳禪師法嗣</p>
<div class='div-other'><a id='mulu351' />
<p class='h3'>杭州佛日法持毅禪師</p><p>立春小參。正月春臘月春。一歲梅花兩度新。處處泥牛頭角逈。沿街鑼皷閙相迎。諸仁者。還識春牛落處麼。良久曰。四蹄踏破天邊月。耕轉虗空滿地金　清明小參。節屆禁煙三月五。家家塚上添新土。雨打桃花冶豔傾。靈雲漫向枝頭覩。今日黃龍見處偏。乘閒密種長生果。無陰陽地好栽培。滿樹花開香朵朵。報諸人休莽鹵。達磨不是西天祖。</p>
</div></div>
<div class='div-other'><a id='mulu352' />
<p class='h2'>靈遠應禪師法嗣<span class='note-inline'>(四人)</span></p>
<div class='div-other'><a id='mulu353' />
<p class='h3'>襄州洞山普慧漢水浩禪師</p><p>佛殿。麗像開圖。宏濟萬品。金容掩色。典御十方。所以貴買無數僧祇。賤賣一時拈出。且道。以何為據。遂拜云。六出天花鋪地錦。占斷風光作主人　晚參。舉朝宗忍和尚。因僧問向上事如何下手。忍便掌。僧擬議。忍踢云。脚下也得。師驀卓杖云。南華老人。將者片真金。三翻兩次。當作頑鐵賣了。山僧今日欲來對眾找價。乃下座。旋風打散。</p>
</div>
<div class='div-other'><a id='mulu354' />
<p class='h3'>天童石吼徹禪師</p><p>越州山陰童氏子。博士弟子員。依兜率院子賢和尚薙染。造真州五臺靜觀律師圓具。參靈遠應。親炙十有二年。遂傳衣寶應一宿。年七十二。值文覺禪師堅請。主席天童　冬至早參。句外明宗。豈屬言詮。劫前運步。不費心力。只在當人能達通變。何必定要分時限日。四序不遷。陰陽不涉。藏冥運於化育之際。無影樹頭宿彩鸞。截羣機於未兆之先。不萌枝上飛春色。若能向頂門上。霹靂轟騰。脚跟下自然紅輪突出。魯公臺上書底。是世法不是佛法。須知不是者箇消息。慈明堂前揭底。是佛法不是世法須知也不是者箇消息。既總不是者箇消息。畢竟是什麼消息。擲下拄杖云。拄杖子吞却祖師了也。教什麼人說禪。還有人救得也無　乾隆戊午五月二十七日示寂。世壽七十七。僧臘五十二。語錄五卷。行世。塔于天童之陽。</p>
</div>
<div class='div-other'><a id='mulu355' />
<p class='h3'>桐城慧山魯璠奐禪師</p><p>解夏上堂。拄杖活如龍。草鞋獰似虎。呼喚不回頭。羅籠不肯住。脚跟下天寬地寬。切忌東去西去。剔起眉毛子細看。寸草不生千萬里　晚參。孤月朗眾星明。突出達磨眼裏睛。看看山門騎皷角。走入佛堂拜聖僧。喝一喝云。是甚麼。乾矢橛麻三觔。描不成兮畫不成　小參。大地平沉。虗空粉碎。認著依然還不是。前三三後三三。推門落臼。開門見山。還會麼。虗空背上板毛生。萬里山河一條鐵　小參。昨夜金龜脫却殻。無端又被人鑽破。天明石女急尋看。撞倒嵩山破竈墮。顧左右云。下坡不走。快便難逢。</p>
</div>
<div class='div-other'><a id='mulu356' />
<p class='h3'>六安大悲祖幻寧禪師</p><p>金陵劉氏子　上堂。事存函葢。展全機於聲色堆中。理應箭鋒。顯大用於法界之外。直得陟山起舞。渒水歡騰。露柱揚眉。燈籠發笑。更說甚麼門裏出身易。身裏出門難。衲僧家。無固必。行便行。坐便坐。苟能直下薦得。則知德山棒不圖打草。臨濟喝祇要驚蛇。到者裏。自然如龍得水。似虎靠山。縱奪自由。殺活在我。設有所重。便成窠臼。皆是依草附木之流。指鹿為馬之輩。不惟孤負從上宗乘。亦乃笑破衲僧鼻孔。寧上座。雖則一任騰騰。於法無知。終不將斷貫索。穿人鼻孔。只得借路。與眾兄弟。通箇消息。良久。喝一喝　小參。心不是佛。智不是道。卓拄杖云。不許夜行。投明須到。</p>
</div></div>
<div class='div-other'><a id='mulu357' />
<p class='h2'>節崖琇禪師法嗣<span class='note-inline'>(四人)</span></p>
<div class='div-other'><a id='mulu358' />
<p class='h3'>蘇州虎邱洞明照禪師</p><p>徽州歙縣洪氏子　三門。師云。打葛藤分露布。涉水登山渾不顧。拄杖頭邊車馬多。縱橫不礙毬門路。拽拄杖。便入　佛殿。不禮明行足。只拜竹筋鞭。無人知此意。令我憶南泉　小參。有佛處不得住。一片古青山。白雲侵占去。無佛處急走過。澄潭不許臥蒼龍。枯木寒嵓成話墮。有無俱打脫。明鏡正當臺。顧左右云。戶外重增龍象跡。屋中添緉破草鞋　示眾。一口氣不來。何處安身命。老鼠無處尋。猫兒通箇信。咬破鐵棺材。死屍喫不盡　小參。昨日天晴。今朝雨落。門前石烏龜。草鞋葢覆却。雖然躲得渾身。未免露出頭脚　上堂。頭五岳鼻三巴。半肩斜搭紫袈裟。人來問道無言說。一笑清風捲落霞。</p>
</div>
<div class='div-other'><a id='mulu359' />
<p class='h3'>湖州吳山廣壽宇亭尹禪師</p><p>浴佛示眾。舉藥山。因遵布衲浴佛次。山曰。者箇從汝浴。還浴得那箇麼。衲曰。把那箇來。山休去。師曰。遵老索來。杓柄在握。藥山休去。舌抵上齶。要見那箇。敢保未在。爭如吳山今日莖老宿發心浴佛。尹上座袖手旁觀。不管他者箇那箇。隨例與伊一杓。直得麻三斤乾矢橛。殿裏底牛頭阿旁。有眼無鼻孔。杖林山下竹筋鞭。一齊放光動地。不唯坐斷天下人舌頭。且免大家鈍置　佛誕。靈山會上葛藤根。今日毗藍園裏生。引蔓牽枝二千載。娑婆無路得人行。以拄杖劃曰。今日為諸人。一齊截斷了也。且向何處。見他釋迦老子。武林春<span class='corr'>已</span>晚。臺榭綠陰深。</p>
</div>
<div class='div-other'><a id='mulu360' />
<p class='h3'>揚州福緣濟生度禪師</p><p>青州張氏子。年十三。投恒晏大師出家。依佛定和尚圓具。後參節崖琇。徹法源底。出住救生金粟祖堂聖因等處　據室。據此室行此令。天下衲僧齊乞命。佛祖直教重鍛過。甎頭瓦礫呈心印。且道。利害在甚麼處。霜刀舉起骨毛寒。利劒揮開天地靜　小參。寒則普天寒。說誠實言。熱則普天熱。是他時節。有箇不被寒熱所轉底。諸兄弟。還知麼。以手托拄杖云。自從隨我下天台。直至如今。七尺還是七尺。一丈還是一丈。上堂。冷靜處却沒滋味。閙熱處正好商量。踢脚絆手。無非乾矢橛。撞頭瞌額。總是蔴三斤。倘若秤得來。乾坤無剩欠。齅得著。世界總馨香。且道。無鼻孔老漢。又向甚麼處安著。夜來牀薦暖。一覺到天明　小參。昨日打點幾句佛法。欲來為眾小參。被四肢風火燒。得乾乾淨淨。今早又打點幾句。又被一個噴嚏打得乾乾淨淨。今日對眾不可無語。有法無法。單看臘八　師行脚時。因僧問。萬法歸一。一歸何處。師云。出一叢林。入一保社。後住山。又問萬法歸一。師云。飯後濃煎茶喫了。池邊坐石數遊魚。及住救生。又問萬法歸一。師云。拆東牆補西壁。後住福緣。又問萬法歸一。師云。一喫便飽。一屙便了　雍正丁未八月十八日示寂。世壽五十七。僧臘三十九。塔于福緣之右。</p>
</div></div>
<div class='div-other'><a id='mulu361' />
<p class='h2'>祥光吉禪師法嗣<span class='note-inline'>(二人)</span></p>
<div class='div-other'><a id='mulu362' />
<p class='h3'>揚州淨慧破愚智禪師</p><p>示眾。枝頭拭羽鳥初啼。一一咸明上上機。卓拄杖曰。若向箇中親薦取。擔頭挑得好春歸。</p>
</div>
<div class='div-other'><a id='mulu363' />
<p class='h3'>揚州淨慧允中微禪師</p><p>小參。古德道。日出心光耀。天陰性地昏。不知天地者。剛道有乾坤。諸人簇簇上來。山僧瞌睡特甚。遂竪拂云。成人者少。敗人者多。</p>
</div></div>
<div class='div-other'><a id='mulu364' />
<p class='h2'>薪傳瀾禪師法嗣</p>
<div class='div-other'><a id='mulu365' />
<p class='h3'>淮安龍興靈潔源禪師</p><p>小參。將心是佛。墮野狐窟。謂佛非心。遭無間獄。逈脫中間與兩頭。夜深不向蘆花宿。翻來活眼照寰中。六六元來三十六。</p>
</div></div>
<div class='div-other'><a id='mulu366' />
<p class='h2'>博凡可禪師法嗣</p>
<div class='div-other'><a id='mulu367' />
<p class='h3'>江州西林仲泉空禪師</p><p>上堂。舉世尊正覺山前覩明星悟道。歎曰。奇哉一切眾生。皆具如來智慧德相。但以妄想執著而不證得。師竪起拂云。智慧德相。妄想執著。總被空上座一串穿却了也。正恁麼時。假饒釋迦老子到來。也只得傍觀有分。眾中。還有為古人雪屈者麼。良久云。咄咄咄。一人發真歸元。十方虗空。悉皆消殞。</p>
</div></div>
<div class='div-other'><a id='mulu368' />
<p class='h2'>天岸昇禪師法嗣</p>
<div class='div-other'><a id='mulu369' />
<p class='h3'>徐州雲龍興化谷庵朴禪師</p><p>早參。拈拄杖云。莫避喧以求靜。莫自是而非他。莫生聖解。莫存<span class='corr'>己</span>見。但除揀擇。洞然明白。作麼生是明白底事。卓拄杖。喝一喝云。面山高。主山低。</p>
</div></div>
<div class='div-other'><a id='mulu370' />
<p class='h2'>懷光燦禪師法嗣</p>
<div class='div-other'><a id='mulu371' />
<p class='h3'>京都覺生雪鴻信禪師</p><p>賜號文覺。姑蘇人。世業儒。于庠序閱金經。有省。即剃染。參懷光燦。印可　小參。向上一機。不是金剛圈。透頂一句。不是栗棘蓬。諸人每日二時。匙箸下鉢盂裏。喫粥喫飯。若是口口不曾咬著米。透得金剛圈。吞不得栗棘蓬。若是口口咬著米。吞得栗棘蓬。透不得金剛圈。直饒吞得透得。祇如藕絲懸須彌山。一手接四天下。是什麼人境界。還知麼。良久云。也只是個沒面目底漢　晚參。行棒行喝。老僧從來沒此閒氣力。眉橫鼻直。諸人幸無些子缺陷。只是上來下去。切忌踏碎堦前者片雪。露出甎頭土塊。努眼睛掀脣舌累汝。眼中突地添箇屑　晚參。數輩枯禪繞病僧。箇箇眉橫鼻直。豈可將佛法鈍置了也。只二時粥飯外。不須別用心力。近日園頭要種菜。田頭要種穀。雖然如是。也須大家照顧。且道。照顧箇甚麼。朝朝犂耙迎風動。翻轉泥來原是土　小參。本來無一物。何處惹塵埃。祖師愛道無。覺生愛道有。山河大地是有。人物男女是有。身心世界是有。只是要覓絲毫塵埃。了不可得。且道。祖師見處是。覺生見處是。於此辨得分明。許汝具參學眼　乾隆五年。師退處彌陀寺。至十五年示寂。召門弟子曰。將法語焚之。乃吉祥而逝。世壽八十七。塔建本寺。</p>
</div></div>
<div class='div-other'><a id='mulu372' />
<p class='h2'>文弱盈禪師法嗣</p>
<div class='div-other'><a id='mulu373' />
<p class='h3'>終南蟠龍子肅遠禪師</p><p>無為州趙氏子。母夢僧乘牛車投宿而孕。襁褓喜趺坐。出家後。參文弱和尚。問不是心不是佛不是物。是箇甚麼。文與劈頭痛棒。後聞空手把鋤頭大徹。一日文落堂。纔據坐。師即出眾。奪取拄杖。拋向人前。文云。者孟八郎漢。來捋虎鬚。師即呵呵大笑　上堂。僧問。文殊是七佛之師。因甚出女子定不得。師云。劄。進云。罔明是初地菩薩。為什麼出得。師云。露。廼云。當機不昧。千眼頓開。知鑑洞明。十方普應。說甚文殊罔明女子入定。直饒瞿曇老漢。也須喪身失命。且道。利害在甚麼處。卓拄杖云。吽吽。</p>
</div></div>
<div class='div-other'><a id='mulu374' />
<p class='h2'>古鏡符禪師法嗣</p>
<div class='div-other'><a id='mulu375' />
<p class='h3'>無錫南禪吼松澄禪師</p><p>參龍池微。問。如何是萬法歸一。微劈頭便棒。師曰。一歸何處。微復打。師乃呵呵大笑。微曰。見箇甚麼道理。師便喝。微又打。師拂袖便出。後參古鏡。徵師所得。師呈偈曰。萬法歸一一歸何。拿住虗空活切磨。嚇殺白雲飛萬里。清風吹調唱哩囉。鏡可之　僧問。如何是本來面目。師曰。日曬苔枯。雨濕葉茂。曰。不會。師曰。素富貴行乎富貴。</p>
</div></div>
<div class='div-other'><a id='mulu376' />
<p class='h2'>介為舟禪師法嗣</p>
<div class='div-other'><a id='mulu377' />
<p class='h3'>漢陽曇華碧雲天禪師</p><p>上堂。問。不展鋒鋩。如何得勝。師云。金剛手內八稜棒。僧云。掀倒禪牀。師云。你不是者手脚。僧便喝。師云。峨嵋白長老。乃云。梧生鳳隱。霧起龍吟。應無所住。而生其心。者是盧能和尚。遇著碓嘴生花。曳轉孃生鼻孔。山僧忝列末裔。不顧彌天罪犯。將他老古錐底。鍋子大小。杓柄短長。直言便道。只得鶴棲起舞。晴川攢眉。驚羣句。驚羣人前拈出。奇特句。奇特人前舉揚。收放臨時。與奪自在。設有傍不甘的道。忽遇衝雲破浪者。將何支遣。卓拄杖。喝一喝。下座。</p>
</div></div>
<div class='div-other'><a id='mulu378' />
<p class='h2'>冷堂林禪師法嗣</p>
<div class='div-other'><a id='mulu379' />
<p class='h3'>越州蕭邑城山大拙理禪師</p><p>上堂。最初一句子。未曾越此時。末後有光輝。今日更誰委。大千沙界掌中揮。大地山河成正覺。眼中花相長短春。幻裏生涯作非作。圓陀陀活潑潑。珠走盤兮盤走珠。一顆寒光永照燭。</p>
</div></div>
<div class='div-other'><a id='mulu380' />
<p class='h2'>萬因聖禪師法嗣</p>
<div class='div-other'><a id='mulu381' />
<p class='h3'>福州護國鐸夫凡禪師</p><p>上堂。僧出便喝。師曰。古人道。一喝不作一喝用。你者一喝。落在甚處。僧又喝。師曰。前一喝。也有主。也有賓。後一喝。還有賓主也無。僧擬進語。師連棒打下曰。脫空妄語漢。乃曰。德山棒臨濟喝。拈放一邊。若具頂[寧*頁]正眼。別資一路。猛烈進前。殺活自由。卷舒無礙。竪拄杖曰。祇者些誵譌。多少師僧。到者裏開口不得。今日落在天聖手裏。一任施設。佛來也打。祖來也打。正與麼時。還有為佛祖出氣者麼。震威一喝曰。將此深心奉塵<span class='corr'>剎</span>。是則名為報佛恩　示眾。拄杖子。摟翻洞山五位。顛倒臨濟三玄。直得古定光。騎佛殿出三門。撞倒慧明崖。粉骨碎身。驚起積道山。了無巴鼻。是汝諸人。還覺眉毛定動也未　小參。事事無礙。大雲秀聳千林外。法法無差。鴈度瀔江素影斜。松濤夜夜和鐘落。梅蕊凝香鐵笛花。君不見。太原孚。草鞋踏破徧天涯。揚州畫角落誰家。</p>
</div></div>
<div class='div-other'><a id='mulu382' />
<p class='h2'>還一韜禪師法嗣</p>
<div class='div-other'><a id='mulu383' />
<p class='h3'>潤州鶴林雲屋音禪師</p><p>師問新到。向在甚麼處住。僧云。天目。師云。曾見和尚麼。僧云。某住數年。豈得不見師拈竹篦云。天目和尚。何似者箇。僧罔措。師云。更住數年。也夢不見　晚參。菊綻東籬。香浮內院。鴉鳴古木。響答虗堂。明明父母未生前。了了見聞不及處。所以道。曠劫來事。只在如今。一句無私。靈機獨露。還委悉麼。相識滿天下。知心有幾人　小參。近日諸方據曲彔牀者。說法務要尖新。出語必求玄妙。殊不知。秘魔一向擎叉。禾山只解打皷。打地和尚。初無棘句鈎章。振鐸阿師。曾不攢花簇錦。汾州只道莫妄想。俱胝惟竪一指頭。更有老鳥窠。但道諸惡莫作眾善奉行。如此朴實禪。今人那肯說。山僧嘗謂。古人說禪如蓮華。花在實亦在。今人說禪。如牡丹芍樂。花有實無。柰何。禾黍不陽豔。競栽桃李春。翻令力耕者。半作賣花人。</p>
</div></div>
<div class='div-other'><a id='mulu384' />
<p class='h2'>龍喜[汁*(十/甲/寸)]禪師法嗣</p>
<div class='div-other'><a id='mulu385' />
<p class='h3'>龍王山清涼千智幢毅禪師</p><p>茶話。新茶嫩笋。芳草垂楊。徐步山谷。鐵石心腸。好鳥相喚。其音叮噹。如何白雲飛來滿牀。山下有田。菜麥青黃。山外有屋。烟樹蒼茫。忽來明月嵓上生光。誰為侍者。松杉兩傍。橫攛拄杖。擊碎空王。正恁麼時。日出東方。如大火聚。今古文章。山泉自流。清聲勿狂。金毛獅子。哮吼高岡。驚走無路。妖怪狐狼。一喝兩喝。佛祖潛藏。無人可伴。靈樹家鄉。長年受用。百結衣裳。佛祖慧命。伶俐兒郎。吾師授受。時刻不忘。呵呵。且道。是詩耶偈耶。世諦耶。佛法耶。遂舉杯云。總不妨吃茶。</p>
</div></div>
<div class='div-other'><a id='mulu386' />
<p class='h2'>彌壑澧禪師法嗣<span class='note-inline'>(二人)</span></p>
<div class='div-other'><a id='mulu387' />
<p class='h3'>南陽雪乳律禪師</p><p>小參。一念萬年。萬年一念。一念不生。前後際斷。乃高聲召眾云。大眾。目前無闍黎。此間無老僧。且道。作麼生相見。良久云。任從滄海變。終不與君通。上堂。昨夜南極老人退位。向北斗裏。安閒自在。須彌山子。拍手高歌。四大部洲。一齊唱和。且道。誰是知音者。良久云。摩訶般若波羅蜜。</p>
</div>
<div class='div-other'><a id='mulu388' />
<p class='h3'>東京相國曇紹杲禪師</p><p>小參。橫按竹篦云。會麼。者箇是諸佛諸祖說不到的。山僧說了也。諸人作麼生。良久云。覿面不薦。如隔千山唯弄光影。大難大難　上堂。摩尼珠人不識。如來藏親收得。召眾云。如何是摩尼珠。喚什麼作如來藏。良久。以手指云。者箇上座肥。那箇上座瘦。小參。舉東山和尚道。如何是禪。閻浮樹在海南邊。近則不離方寸。遠則十萬八千。畢竟如何。禪禪。相國也有箇道處。如何是禪。三脚蝦蟇跳上天。吞雲吐霧。布雨興煙。有意尋時天地隔。無心用處嘴脣邊。畢竟如何。禪禪。</p>
</div></div>
<div class='div-other'><a id='mulu389' />
<p class='h2'>雲峨喜禪師法嗣<span class='note-inline'>(三人)</span></p>
<div class='div-other'><a id='mulu390' />
<p class='h3'>西安興福憨休乾禪師</p><p>西蜀龍安胡氏子　上堂。三度與棒。黃檗老徹底婆心。脇下還拳。小廝兒事急則變。顯大用。發大機。明頭合。暗頭合。擒縱互換。照用齊彰。北斗裏藏身。針鋒上走馬。到者裏。釋迦老子口似磉盤。達磨大師眼如木[木*突]。十聖三賢。讚歎無門。眾生魔外。疑謗不息。獨許超方作者伶俐衲僧。直下了知。端倪不用。明椎玉皷。暗展鐵旗。在處草偃風行。所向無思不服。正所謂鍾馗醉裏唱涼州。小妹門前暗點頭。巡海夜叉相見後。大家拍手上高樓　結制上堂。金粟舊火爐。深廣莫可測。一道本平等。聖凡元不別。撥出火星時。虗空齊迸裂。寒則普天普地寒。熱則普天普地熱。三世諸佛。於火燄中。轉大法輪。總不相違越。汝等諸人。今日於中坐臥經行。一任麻三斤乾屎橛。都來拋向一邊。總沒干涉。只如不許昏沉瞌睡。若也瞌睡。眉毛被火燎却。也怪金粟不得。</p>
</div>
<div class='div-other'><a id='mulu391' />
<p class='h3'>汝州風穴白雲雪兆性禪師</p><p>陞座。堪笑當年蘧伯玉。行年五十方知趣。從頭一一細思量。四十九年都不是。欲寡其過未能焉。孔子聞言深相契。某也今年四十九。信手拈來無不是。年年頭上頂青天。歲歲草鞋踏實地。獨有今年業力牽。雲水相從許結制。無端將箇破沙盆。安排累爾諸兄弟。禪道佛法半點無。鬼面神頭無本據。何如撥轉鐵牛機。直入千峯萬峯去。免教扭揑孃生鼻。懸羊賣狗成何濟。大眾。孃生鼻孔。一任扭揑。孃未生時。鼻孔在甚麼處。蘇魯蘇魯。㗭唎㗭唎。</p>
</div>
<div class='div-other'><a id='mulu392' />
<p class='h3'>河南金粟沖涵恒禪師</p><p>佛殿。萬德莊嚴。紫金光聚。驀劄相逢。誰敢正覷。乃撒開坐具云。因我得禮你。彼此無本據。遂大展三拜　上堂。僧問。如何是佛。師云。遠親不如近隣。進云。如何是法。師云。多虗不如少實。進云。如何是僧。師云。求人不如求己。師乃以拂子。打○相云。非瓦礫非珍寶。圓陀陀兮光皎皎。爍破威音雪谷春。照開空劫壺天曉。各努力休潦草。蹉過當陽無處討。遂高聲召云。大眾。眾側聆。師驀拍禪牀一下云。此時不了何時了　中秋上堂。冲虗妙粹。惟證乃知。撲地風光。出突難辨。外離點綴。寧容者也之乎。內絕推窮。討甚單重交拆。還知金粟為人在甚麼處。竪拂子云。見月休觀指。歸家罷問程。</p>
</div></div>
<div class='div-other'><a id='mulu393' />
<p class='h2'>無礙徹禪師法嗣<span class='note-inline'>(二人)</span></p>
<div class='div-other'><a id='mulu394' />
<p class='h3'>天台萬年紀安經禪師</p><p>湖州高氏子　上堂。直截根源。聖凡罔測。向上一著。佛祖不識。惟貴作家當陽定奪。思量擬議。天懸地隔　上堂。靈鷲拈花。人天百萬。領略者唯飲光。黃檗行棒。龍象一千。承當者獨臨濟。荷恁麼事。須恁麼人。萬年十餘年。布網張羅。東敲西擊。欲覓一箇半箇。以續先宗。爭柰土曠人稀。相逢者少。設有箇漢。聞恁麼道。出來掀翻法座。喝散大眾。把山僧亂槌一頓。不惟堪報不報之恩。以助無為之化。亦免後人遞相鈍置。也須是過量人始得。何故。若無舉鼎㧞山力。千里烏騅不易騎　秋收上堂。藤條倒握。敲玉露於清晨。鐮子橫拈。斬金野於白晝。百草頭邊全意氣。明明大智神通。一微塵裏轉法輪。歷歷普賢境界。東拋西擲。謾云不是家珍。北走南奔。觸處無非至寶。進前退後。脚跟下蹉過幾箇祖師。左盻右瞻。頂門上失却一隻正眼。通方作者。便合乘時。懵懂禪流。徒勞側耳。</p>
</div>
<div class='div-other'><a id='mulu395' />
<p class='h3'>天柱永慶念予恒禪師</p><p>江南上元萬氏子　上堂。風吹不入。雨灑不濕。四面八方。渾無欠缺。夜明簾外。任他鶴立枯松。選佛場中。那許狐藏獅窟。門裏人。要出出不得。門外漢。要進進不得。把斷要津。直得天曉不露。豁開戶牖。便見夜半正明。出頭天外底。到此且居門外。穩坐室中底。向來佛眼難窺。若謂門外逍遙。摩竭因何掩室。若謂堂中穩密。文殊因甚不肯入門。向者裏檢點得出。便好荊棘林中縱步。毗盧頂上棲真。攝十劫作一念。撮大千為一塵。古今一貫。內外一如。其或不委。莫怪山僧立門戶。須知別有一壺天。下座。</p>
</div></div>
<div class='div-other'><a id='mulu396' />
<p class='h2'>蘧夫一禪師法嗣</p>
<div class='div-other'><a id='mulu397' />
<p class='h3'>潤州夾山竹林辯言海禪師</p><p>住大同。僧云。如何是大同境。師云。風暖鳥聲碎。日高花影重。僧云。大好一聯詩。師云。作詩會那。僧云。某甲祇作詩會。和尚作麼生會。師云。甜瓜徹蒂甜。苦瓜連根苦。僧近前云。和尚道什麼。師云。風流不在著衣多。僧便拜。師便打。</p>
</div></div>
<div class='div-other'><a id='mulu398' />
<p class='h2'>道安靜禪師法嗣</p>
<div class='div-other'><a id='mulu399' />
<p class='h3'>聖感霽崙永禪師</p><p>立春上堂。鴉則鴉鳴。鵲則鵲噪。眼辨不如手親。行到不如說到。五九盡日又逢春。古屋朝陽寒氣少　除夕小參。毗盧師法身主。無死生忘寒暑。從來使得十二時。不彼十二時辰使。聖義炳然。真風廓爾。喝一喝曰。爆竹聲中百慮除。發機也勝千鈞弩　上堂。山花似錦。一花上一佛土。鳥語如簧。一語中一珠數。千聖同躔。萬機頓赴。躋盛世於唐虞。返淳風於太古。福果端莊。法輪永固。喝一喝曰。當陽驗取目前底。明明歷歷無回互。復喝一喝　佛誕日上堂。世尊剖一。伏羲畫一。乾峯舉一。雲門用一。一字一加橫。八字沒兩撇。此非彼不知。彼非此不識。一會靈山尚儼然。人人具眼誰端的。喝一喝　結制早參。永嘉一宿而覺。高亭招手橫趨。簡點將來。猶為鈍漢。眾中可有越格衲僧。契得我機者。即與證明。驀竪如意云。且道。是第幾機。眾佇立。師擲下如意曰。放待冷來看　晚參。如來密語。祖師真訣。水不自洗。刀不自割。悟須自悟。說自他說。卓拄杖曰。此回重按過。兩口無一舌。師落堂曰。適纔西堂上方丈啟白。堂中悟得兩人。悟的走出來。老僧為汝證明。連問數次。眾默然佇立。師曰。西堂誑語。老僧實語。滿堂菩薩。幸是可憐生。</p>
</div></div>
<div class='div-other'><a id='mulu400' />
<p class='h2'>敏樹相禪師法嗣</p>
<div class='div-other'><a id='mulu401' />
<p class='h3'>辰州龍山頴悟秀禪師</p><p>上堂。至理無言。明眼者鑑。真機獨露。通方者知。若以禪會。特地乖張。不以禪會。當面錯過。</p>
</div></div>
<div class='div-other'><a id='mulu402' />
<p class='h2'>太白雪禪師法嗣</p>
<div class='div-other'><a id='mulu403' />
<p class='h3'>明州育王法鐘覺禪師</p><p>上堂。關頭路口。捷徑要津。時時把住。處處放行。透得過者。却在那邊去。不得的。只在者裏　閏四月八日上堂。一年兩度四月八。不知何日生悉達。淡黃楊柳帶棲鴉。嫩綠池塘藏睡鴨。</p>
</div></div>
<div class='div-other'><a id='mulu404' />
<p class='h2'>釆商榮禪師法嗣</p>
<div class='div-other'><a id='mulu405' />
<p class='h3'>鄂州向上具瞻仰禪師</p><p>解制小參。結制以前。鼻孔撩天。結制以後。鼻孔依舊。放開布袋。緊俏草鞋。荒草裏奔逐馬牛。酒肉案頭。醉殺佛祖。若也田地穩密。一任丹霄獨步。假饒漆桶不快。切忌前途路滑。</p>
</div></div></div>
</div><!-- end of div[@id='body'] -->
</body></html>