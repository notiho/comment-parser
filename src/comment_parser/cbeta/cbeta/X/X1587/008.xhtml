<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu278' />正源略集卷第九</p><p class="byline">維揚嗣祖沙門<span class='note-inline'>(寶輪際源高旻了貞)</span>輯</p><p class="byline">天台國清　達珍　編</p>
<div class='div-other'><a id='mulu279' />
<p class='h1'>南嶽下三十六世</p>
<div class='div-other'><a id='mulu280' />
<p class='h2'>爾瞻尊禪師法嗣</p>
<div class='div-other'><a id='mulu281' />
<p class='h3'>潭州石霜碧眼開禪師</p><p>上堂。向上機末後句。坐臥不在聲色裏。趙州十八家業忘。南泉十八解活計。打牛打車。因語識人。磨甎磨鏡。鬼家伎倆。扶起黃檗。踏倒水潦。山僧特地報君知。白雲深處須尋討。</p>
</div></div>
<div class='div-other'><a id='mulu282' />
<p class='h2'>千仞岡禪師法嗣<span class='note-inline'>(三人)</span></p>
<div class='div-other'><a id='mulu283' />
<p class='h3'>黃梅五祖真慧無絃琹禪師</p><p>陞座。先聖道。一切智通。無障礙。因甚夜來山僧三昧。枕子不知。枕子三昧。繩牀不知。繩牀三昧。地鑪不知。地鑪三昧。青州布衫不知。布衫三昧。雲門餬餅不知。你等還知麼。若不知山僧開方便門去也。乃云。堂前種鐵樹。鐵樹燦銀花。銀花結蓮蓬。蓮蓬長木瓜。木瓜纔剖出一枚烏芝蔴。遂呵呵大笑　陞座。諸仁者。還會麼。須參了句。莫參未了句。直饒透到前無釋迦。後無彌勒。是未了句。博通大藏小藏。頓漸偏圓。是未了句。洞徹向上向下。全提半提。是未了句。而今有般漆桶。我會也。望剎竿回去。脚跟<span class='corr'>已</span>喫痛棒。是了句。眨上眉毛。此事尚云錯過。是了句。龐公參馬祖。一口吸盡西江。是了句。呵呵。你若恁麼商量。到驢年亦未了在。卓拄杖。便下座　陞座。東山有柄無星秤。華嶽稱來沒半觔。崑崙兒暗生嗔。背說東山不公平。慣將巨秤稱官物。世出世間未遂心。刮回佛面金千兩。削去鍼頭鐵萬鈞。窮坑究竟何年滿。大千有理也難伸。大眾。惻隱之心。人皆有之。不必如前較重輕。任伊天下樂忻忻　小參。欲知過量事。須是過量人。不是過量人。安知過量事。昔日神秀大師。有株菩提樹子。被嶺南箇無佛性漢折倒了也。自後無人出手扶起。今日琴上座。借路經過。扶起菩提樹。花開一枝兩枝。懸出明鏡臺。光輝千古萬古。俾盡大地人。於鏡光中。植菩提樹花。見之眼根清淨。聞之耳根清淨。齅之鼻根清淨。味之舌根清淨。思之意根清淨。觸之身根清淨。所以見聞覺知無障礙。色香味觸常三昧。且墜腰石子還甘麼。顧左右便下座　晚參。露柱懷胎。混沌證明。碓嘴花開。墜石證明。無賓主話。火鑪證明。枕子落地。方磚證明。涅槃堂禪。孤燈證明。啞者得夢。有何證明。以手槌胸云。苦苦。誰肯黃金如糞土　小參。古德云。釋迦彌勒。猶是他奴。且道。他是阿誰。山僧二十年前。聞此語仰羨他。二十年後。聞此語嗔嫌他。何故。見面不如聞名。復頌云。金榜定名外莫知。玉梭忙織狀元衣。胡為誤會張騫面。割斷天孫錦上機。</p>
</div>
<div class='div-other'><a id='mulu284' />
<p class='h3'>蘄州黃梅五祖真慧綠雨蕉禪師</p><p>荊州護國啟真法叔入山。請上堂。少林九年面壁。向雪堆裏。覓得一箇。猶欠一臂。溈山九年橡栗。從地神報。得阿僧祇劫為守。此山尚屬一夢。蕉上座九年再住。銷骨鑠金。含恥忍垢。從別峯頭。覓得一個。尚屬猶子。才難不其然乎。記得應菴華祖。住歸宗日。大慧杲和尚至上堂。祖舉當山演祖牛過窗櫺話。頭體四足俱過了。尾巴過不得。者箇說話。小姪蘊在肚皮有年。若非法叔老師到來。此生無因拈出。今日何妨移上就下。轉南作北。況青氈本是吾家物。焉用他人借酒杯。然則畢竟如何。大底過了。小底過不得。聽取一頌。久約尋春春<span class='corr'>已</span>殘。啼䳌聲裏血光寒。英雄有武用無地。不借荊州何處安　師靈墖合尖。上堂。僧出問。多子墖前。曾無異說。曹溪路上。豈有多譚。即今靈墖合尖。有何分付。師云。古今人自老。今古月常新。進云。祇如月落後。又向甚麼處相見。師云。花如解笑還多事。石不能言最可人。僧無語。師連棒打退。乃云。舉手何堪說再來。青山未死<span class='corr'>已</span>先埋。思從草下求安宅。愧附樗邊永不材。七尺形骸非我有。百年長短聽君裁。蕭蕭白骨無憂殮。珍重高風太守齋。</p>
</div>
<div class='div-other'><a id='mulu285' />
<p class='h3'>黃梅五祖山真慧天澤霖禪師</p><p>上堂。今朝六月六。猫兒狗子俱沐浴。狸奴白牯放毫光。普請念道真言呪。一免寒暑災。二免無明逐。卓拄杖曰。一切情與無情。承此呪力。悉得平等。各各具足。雖然動則穿却鼻孔。不動則平地死漢。具眼衲僧。如何通變　早參。昨夜三更失却牛。天明起來失却火。三世諸佛總不知。假雞聲韻難瞞我。任是神通自在。也須一一勘過。</p>
</div></div>
<div class='div-other'><a id='mulu286' />
<p class='h2'>鉄舟海禪師法嗣<span class='note-inline'>(二人)</span></p>
<div class='div-other'><a id='mulu287' />
<p class='h3'>金山可達杰禪師</p><p>小參。即心即佛。癩馬繫枯樁。非心非佛。黑牛沉死水。不是心不是佛不是物。芳草渡頭韓幹馬。綠楊深處戴嵩牛。參　晚參。三拜得髓。一笑印心。圓相著點。鉢水投鍼。袖頭打領。腋下剜襟。速則易改。久則病深。選佛若無如是眼。宗風那得到於今　小參。趂起三聖瞎驢。踏殺元沙猛虎。看取白牯黧奴。一一超宗越祖。</p>
</div>
<div class='div-other'><a id='mulu288' />
<p class='h3'>金陵香林法乳樂禪師</p><p>上堂。解語非干舌。能言不是聲。長江白浪湧千尋。汝諸人。入一保社。出一叢林。因甚百草頭上不見祖師。拋却家珍。來者裏覓甚椀。以杖旋風打散　除夕小參。臘月三十。好箇消息。觸碎明月珠。大地黑如漆。無手老人夜燒錢。無口童子吹鐵笛。老二少三過殘年。一年三百六十日。大事各自承當。小事替你不得　上堂。揚子江開張大口。廣演秘密章句。妙峯塔豁開正眼。徧照大千沙界。直得石獅哮吼。木馬飛騰。忽然拄杖子奮迅出來。擉瞎妙峯眼。塞却<span class='corr'>揚</span>子口。三世諸佛。飲氣吞聲。歷代祖師。忘鋒結舌。諸兄弟且道。拄杖子具何眼目。橫拈倒握。千峯上殺活。縱橫得自由　小參。一鎚便就底。未是性燥漢。不假一鎚底。推出山門外。樂上座。具何眼目。便恁麼道。千鈞之弩。不為鼷鼠發機。</p>
</div></div>
<div class='div-other'><a id='mulu289' />
<p class='h2'>天笠珍禪師法嗣<span class='note-inline'>(五人)</span></p>
<div class='div-other'><a id='mulu290' />
<p class='h3'>杭州理安夢菴格禪師</p><p>蕪湖丁氏子。投金陵劒門和尚落髮。依見月和尚受具。徧參諸方。偶登五老峯。豁然頓悟。有踏破虗空作兩邊之句。即叩天笠珍。呈所得。珍即印可。出住嘉善東禪柏林　早參。五位三墮。是曹洞宗旨。臨濟未免失笑。料簡賓主。是臨濟綱宗。洞山未免掩口。新豐一曲。七事鈎錐。放之徧周沙界。收拾在一微塵。慈雲門下。朝打三千。暮打八百。未肯放過。縱使淨裸裸赤洒洒。沒可把。且居門外。不是渠儂多意氣。出頭天外許誰知　小參。慈明參汾陽。一味祇是罵。臨濟問黃檗。三回不離打。拄杖嘴唇皮。解索撩天價。今日五更頭。佛殿上習儀。放箇三眼鎗。眾兄弟。還聞麼。各各照顧面門　晚參。大盡三十日。小盡二十九。柏林請住持。要我來出手。我本無所長。專使逼人走。及乎到此間。佛法毫沒有。一月四小參。開口便掣肘。究竟沒柰何。老臉難藏醜。記得趙州歌。舉似眾善友。裩無腰褲無口。頭上青灰三五斗。比望修行利濟人。誰知變作不唧[口*留]　師於康熈戊子六月二日示寂。世壽七十。僧臘四十二。塔于仰天塢。雍正間。賜帑重修。</p>
</div>
<div class='div-other'><a id='mulu291' />
<p class='h3'>滁州琅琊樗關真禪師</p><p>落堂晚參。釋迦不出世。達磨不西來。佛法徧大地。談玄口不開。山僧未離平江。此間還有佛法麼。既到此間。喚甚麼作佛法。莫非拈椎竪拂。說妙談玄。是佛法麼。且喜沒交涉。莫非燕語鶯啼。驢鳴犬吠。是佛法麼。且喜沒交涉。莫非行喝行棒。瞬目<span class='corr'>揚</span>眉。是佛法麼。且喜沒交涉。莫非雨洗澹紅桃萼嫰。風搖淺綠碧雲生。是佛法麼。且喜沒交涉。既總沒交涉。畢竟以何為佛法。驀卓竹篦云。噁。遂出堂　示眾。見見之時見非見。蟭螟眼裏黃金殿。㯶櫚莫認夜叉頭。芍藥開非菩薩面。</p>
</div>
<div class='div-other'><a id='mulu292' />
<p class='h3'>杭州理安越鑑徹禪師</p><p>上堂。舉雪峯云。盡大地撮來。如粟米粒。大拋向面前。漆桶不快。打皷普請看。師云。雪峯一千五百人善知識。被粟米粒換却眼睛。理安則不然。大地撮來無寸土。覓一微塵。了不可得。打皷普請。看個甚麼　小參。一舉不再舉。更添鑪上火。一聞不再聞。重撾塗毒皷。爍破趙州無。擊碎雲門普。驚起西河獅子。吞却溈山水牯。臨濟三玄三要。打雨敲風。曹洞五位君臣。揚塵簸土。阿呵呵休莽鹵。達摩不是西天祖。</p>
</div>
<div class='div-other'><a id='mulu293' />
<p class='h3'>杭州理安獨超方禪師</p><p>上堂。單前椽下費途程。結制安居枉用心。擊竹見桃魚入網。奪人奪境鳥投林。急荐取莫沉吟。邊疆寧靜狼煙息。放馬桃林慶太平　小參。放出露地牛。踏殺子胡狗。掀翻劫初田。獅象忙奔走。文殊普賢。趂入鐵圍。釋迦彌勒。驢前馬後。獨有淨名老人。毗耶杜口。若到理安。劈脊便棒。咄　上堂。平旦纔陞座。中齋又上堂。重重納敗闕。好肉更剜瘡。大眾。無法可說。是名說法。無道可悟。是名悟道。無禪可參。是名參禪。無佛可成。是名成佛。何故。若參底是禪。是名禪障。說底是法。是名法障。悟底是道。是名道障。成底是佛。是名佛障。要會真禪真道真佛真法。三生六十劫。</p>
</div>
<div class='div-other'><a id='mulu294' />
<p class='h3'>邵州龍華奯舟元禪師</p><p>晚參。一月兩月落不歇。雨師戰退扶桑國。村北村南愁殺人。石頭路滑須防跌。鬬海泥牛不見踪。井底蝦<span class='corr'>䗫</span>吞却月。諸禪德。瞥不瞥。更有一句最關情。子規啼遍枝頭血。</p>
</div></div>
<div class='div-other'><a id='mulu295' />
<p class='h2'>天章玉禪師法嗣<span class='note-inline'>(二人)</span></p>
<div class='div-other'><a id='mulu296' />
<p class='h3'>蘄州訥菴辯禪師</p><p>上堂。暮江沙白映蘆花。一望秋光萬頃賒。忽聽鴻傳鄉國信。不疑消息在漁家。要識上大人。便是邱乙<span class='corr'>己</span>。不用化三千。直下可知禮。南泉與物若為觀。卸却珍衣異類行。頭角未全人覷破。老農孤負一年春　示眾。偉哉首座。貪程太急。一炷清香。坐脫<span class='corr'>已</span>畢。勇銳還他虔侍者。冰潭不許鷺鷥立　上堂。末後句祇這是。吞人猛虎原無齒。同條生不同條死。天下知心有幾幾。明暗雙雙鑑作家。直饒能弄亦非蛇。撥草瞻風莫容易。未知何日狂心息。叢林往往亦如斯。悠悠今日又明日　心不是佛智不是道頌。心不是佛。智不是道。蚯蚓蝦蟇。休鑽死竅。打破羅籠鉄鷂飛。白雲影裏呵呵笑。</p>
</div>
<div class='div-other'><a id='mulu297' />
<p class='h3'>金陵迴龍南愚玠禪師</p><p>上堂。舉華祖上堂。九年面壁。壞却東土兒孫。隻履西歸。鈍置黃面老子。以杖畫一畫云。石牛攔古路。一馬生三寅。迴龍則不然。九年面壁。年老知非。隻履西歸。伶俐有分。殊不知。支那國內。泥猪癩狗。破額癡頑。皆是千佛一數。以拂子搭肩云。山僧之言。不足信矣。</p>
</div></div>
<div class='div-other'><a id='mulu298' />
<p class='h2'>六吉謙禪師法嗣</p>
<div class='div-other'><a id='mulu299' />
<p class='h3'>東山伯嶽惺禪師</p><p>上堂。拋出雪峯毬。打破鹽官皷。鞭起楊岐驢。踏煞元沙虎。倒生牙齒囓青天。大丈夫兒休鹵莽。喝一喝　上堂。四月五月。新蠶乍歇。謝家姊妹恣歡遊。踏歌聲襲楊柳陌。石榴花下鬬樗蒲。鳳凰釵墮無人拾。歸來對鏡<span class='corr'>斂</span>蛾眉。鼻孔無端高突兀。參　上堂。黃金臺上清風起。五鳳樓前白日懸。喝彩爬竿饒爾弄。不將麈尾說三禪。五陰頓脫忘覊鎻。生死全超出葢纏。白玉階前垂手立。璃琉殿上捲簾看。吾不識誰之子。和羅飯罷口門呿。引舌曾過大梵天　小參。離此用絕安排。喝下從教正眼開。當陽不說無情法。漫把眉毛眼上栽。麋鹿羣中有令。不妨揮去。靈龜背上無毛。正好刮來。縛煞樹頭風。拋向堂前誰敢覷。揭開紅日而分明。腦後露雙腮。全賓全主。驗龍蛇于立地。有殺有活。驅佛祖以深埋。一任雲封霧鏁。那許柳陌花街。</p>
</div></div>
<div class='div-other'><a id='mulu300' />
<p class='h2'>不退勇禪師法嗣</p>
<div class='div-other'><a id='mulu301' />
<p class='h3'>山西沁州銅鞮永慶尺木休禪師</p><div>係明宗室。世居金陵。幼能騎射。一日射獵山中遇熊。幾被傷害。忽空中有聲。見金甲神。持杵擊熊。師乃得脫。夜夢神告曰。趁時脫白。勿得遲延。將為叢林雨露。法海津梁。師覺時。宿慧頓開。矢志出家。年三十。依守燈禪師。薙染於雱之龍坑菴。次年。納戒於贛州崆峒。偶至漢口延壽菴。為眾僧收供。適報恩首座不退禪師。將之南嶽。過延壽。內外諸禪客。悉秉贄參請。師獨了不之顧。一日師與眾僧立次。退突至面前云。此位禪客何處。旁僧云南直。退云大邦。師云不敢。退休去。師自念言。一嚮不與此人相見。他今日倒來一招。我若颺在無事甲裏。却成死漢。明日寫一帖子云。昨日撞著箇小老虎。將咱脚跟下嗅嗅。他雖不曾下口。俺亦放過一頓。作麼生是放過處。者裏下得一語。相見有分。若下不得。打飯事忙。退見書。即手裂之。令侍者喚師。侍紿師云。和尚甚喜。吾師若見時。須機鋒相讓。莫太觸忤他好。師云。我自有方便。遂入室。挺身不拜。退便拈前書示之云。者是你的麼。師擬開口。退驀口打。師欲伸辯。退直打出堂前。打得口裏血出。師無語。歸堂。心自思惟。我二十年用工夫。諸方善知識。見我便好生器重。今日不曾開口。被他折倒一上。定要與他勘辯個明白。決不甘休。次日晚。兀坐間。聞隣單僧云。今日迎春。明日該打春了。師忽然猛省。大呌云。壞事壞事。隣單驚問云。作麼。師瞋目視云。心太狠。手太毒。見人在井邊。推入黃泉路。隣單愕然。退聞之。知師<span class='corr'>已</span>徹。令侍者召師。乃陞座。師便禮拜。退云。如何是佛法大意。師云。黃鶴樓前鸚鵡洲。退云。如何是透法身事。師云。昨朝元旦。今日打春。退云。那裏得這消息來。師拍禪牀一下。退便喝。師亦喝。退云。還有麼。師拂袖出去。後出世永慶。榜示十字經於法堂云。一切諸佛。皆從此經出。此經從法王出。遂畫此相○△[囗@昜][囗@(山/水)]俺<img src='../images/X85p0056_01.gif' alt='X85p0056_01.gif' />復著語云。即深明河洛數者。不能辯之　示眾。打一尖相<img src='../images/X85p0056_02.gif' alt='X85p0056_02.gif' />云。直下道得一句。許你有出身處。若道不得。又怎怪得老僧　師將示寂。詣一士人乞陶龕。即自期於二月二日。與遠近緇白辭。至期。畢集乞法利者。咸贈以筆語。遂蛻然坐逝。以所乞陶龕。塔於本寺之側。</div>
</div></div>
<div class='div-other'><a id='mulu302' />
<p class='h2'>棲雲岳禪師法嗣</p>
<div class='div-other'><a id='mulu303' />
<p class='h3'>杭州天目南谷穎禪師</p><p>江寧上元張氏子。年十六。投本邑彌勒菴別峯師。薙落受具。後參雲居禪師于磬山。不契。過報恩。謁棲和尚。棲舉一火燒却話示之。未幾有省。依止數載。棲示寂。大覺老人過報恩。問云。鐵蛇鑽入海。撞倒須彌山。你如何會。師曰。大家在者裏。覺解頥。遂以衣拂囑為棲嗣。後侍大覺最久。住磬山天目大雄等處　晚參。揑不聚撥不散。曬不乾浸不爛。等閑挂在太虗空。一任旁人冷眼看。驀卓拄杖云。何似秦時[車*度]轢鑽　端陽上堂。一句全提。了無縫罅。通身是口。分疏不下。五月五日午時辰。盡向鬼門重貼卦。以拂子打圓相。復劃破云。咄　上堂。拳來拳應。踢來踢當。拳踢不到。作麼商量。拈拄杖卓一卓云。六耳不同謀　上堂。兩兩不成雙。三三原非九。鼈咬釣魚竿。雞銜燈盞走。北鬱單越打三更。南閻浮提日當晝　解制小參。常州有蘇州有。擔著草鞋赤脚走。三千里外覓知音。未曾舉步先分剖。且道。分剖個甚麼。眾擬議。師云。可知禮也　晚參。智鑑圓明。靈機廓徹。非即非離。非語非默。二祖無端求覓安心。雲門特地拶得脚折。似者般不唧[口*留]漢。縛作一團。拋在大洋海底。免得令人循途守轍。阿呵呵山僧恁麼告報。也是普州人送賊　師領眾二十餘年。至老不懈。室中日夜身不離七條。甲申秋。說偈而逝。塔于天目雙清右隴之荊門菴。</p>
</div></div>
<div class='div-other'><a id='mulu304' />
<p class='h2'>骨巗峯禪師法嗣</p>
<div class='div-other'><a id='mulu305' />
<p class='h3'>武康匡裔來禪師</p><p>中秋上堂。庭空月白明如鏡。寒螿遶砌送秋韻。寒山拾得臥松林。幾人同此趣真境。驀卓拄杖云。了盡凡情即佛性　小參。舉拂子云。向上道即易。向下道即難。何用明修棧道。入林不動草。入水不動波。任教暗度陳倉。直饒上上根人通天手眼。到報恩這裏。一點也用不著。何故。黃河滾滾流今古。華嶽三峯勢插天　上堂。情見不忘多與少。這等油麻何用炒。識得前三與後三。方見此中不草草。閙裏插香。衣中失寶。堪歎浮生心未悄。山中無事若登仙。一種平懷何處討。</p>
</div></div>
<div class='div-other'><a id='mulu306' />
<p class='h2'>䒢溪森禪師法嗣<span class='note-inline'>(四人)</span></p>
<div class='div-other'><a id='mulu307' />
<p class='h3'>天目獅子正宗形山寶禪師</p><p>上堂。清隱不會說禪。森羅萬象同參。寒山却笑拾得。沒却鼻孔半邊。呵呵呵。會也麼。楊岐驢子三隻脚。小樹小皮纏。大樹大皮裹。德山棒臨濟喝。普化為何搖鈴鐸。莫莫莫。風吹石臼念摩訶。設有伶俐衲僧。出來道。長老長老。今日悟公請法。直須舉揚向上宗乘。如何也似三家村裏長老。說幾句淡話便了。遂鞠躬云。山僧今日失利。</p>
</div>
<div class='div-other'><a id='mulu308' />
<p class='h3'>京都賢良如川盛禪師</p><p>賜號無礙永覺。江南常州人　小參。古人道。大善知識。須具驅耕夫之牛。奪饑人之食手段。方堪為人。盛上座。乏此伎倆。但知助耕夫之牛。與饑人之食。何故。佛不違眾生所願。且道。與古人。還有同異也無。將拂擊几兩下云。山中草木皆光潤。知有寒輝玉在淵。</p>
</div>
<div class='div-other'><a id='mulu309' />
<p class='h3'>姑蘇怡賢蓮峯源禪師</p><p>早參。者個陳年滯貨。一春不發利市。今日和盤托出。還有酬價麼。一僧纔禮拜。師云。問話不許啟口。進云。陳年滯貨。拈過一邊。師云。汝有新得那。進云。無位真人舉一步。過萬億恒沙國土。因甚又道出不得渠儂毛吼。師震威一喝。進云。八面玲瓏去也。師云。多虗不如少實。乃云。昨宵風雨過園林。洗出威音那畔春。無位真人毛骨冷。柳烟榴火一時新　乾隆十年四月二十日。沐浴更衣。望　闕謝恩畢。書偈曰。今年過六九。金毛顛倒走。撞倒兩泥牛。笑破虗空口。趺坐而化。世壽五十有五。</p>
</div>
<div class='div-other'><a id='mulu310' />
<p class='h3'>京都覺生秀山成禪師</p><p>直隷龔氏子　示眾。參須真參。悟須實悟。汝等諸人。不可希圖小利。得少為足。中止化城。不求陞進。登山到頂。須要從空放下。入海窮源。更當折合歸來。枯木依寒林。逢春不變心。徒然無用之材。能為萬象主。不逐四時凋。錯會不少。工夫坐到。如秋潭月影。靜夜鐘聲。隨扣擊以無虧。觸波瀾而不散。尚是生死岸頭事。何況下此而修。隨人脚轉。狥塵背覺。弄影勞形。如此參方行脚。山僧有棒不肯打你　萬壽上堂。天地與我同根。萬物與我一體。但能一超直入。管取塵劫凝滯。當下氷消。無邊妙義。一時颺却。得深固根。獲堅凝體。徹萬法源。了諸緣本。坐微塵裏。轉大法論。於一毫端。現寶王剎。一為無量。無量為一。物我融通。理事無礙。即幻而真。隨緣不變。祇如恭祝一句作麼生。　聖壽等南山。</p>
</div></div>
<div class='div-other'><a id='mulu311' />
<p class='h2'>美發淳禪師法嗣</p>
<div class='div-other'><a id='mulu312' />
<p class='h3'>天目晦石琦禪師</p><p>蘇之曹氏子。依美和尚出家。出住報恩。上堂。真心絕朕。妙體無方。神不可知。聖莫能測。處生死流。驪珠獨耀於滄海。踞涅槃岸。桂輪孤朗於碧天。言超象外。道合羣情。苟非鷲嶺鳳毛。那解當陽契證。所以道。事是恁麼事。人須恁麼人。不是恁麼人。何知恁麼事。還見恁麼人麼。遍界且無尋覓處。龍淵千尺漲波濤　上堂。人人有面古鏡。諸佛於中隱現。個個本來面目。殊非長短方圓。作形生之資始。超有象之機先。背之者迷頭認影。悟之者無垢金仙。該因括果。徹底虗元。七處九會舌頭短。五十三人妙不傳。淨智莊嚴功德聚。分明一朵火中蓮　上堂。佛說一切法。應度一切心。我無一切心。何用一切法。三世諸佛。歷代祖師。到者裏。有口惟堪挂壁。若祇恁麼休去。敢保渠儂未徹在。直須萬機不到處七穴八穿。百匝千重時。水灑不著。有時破二作三。有時會三歸一。向無言處演言。無法處說法。頭頭建立輝煌。一一要津把斷。擊拂云。常憶汾陽好言語。菊花遍界耀全提。</p>
</div></div>
<div class='div-other'><a id='mulu313' />
<p class='h2'>養拙明禪師法嗣</p>
<div class='div-other'><a id='mulu314' />
<p class='h3'>潭州大溈慧山海禪師</p><p>上堂。按拄杖曰。談玄說妙。文殊無地藏身。舉古舉今。普賢有處吐氣。便恁麼去。吳楚未同風。別轉機關。東西十萬里。以拄杖一畫云。牛頭沒馬頭回。竿頭絲線從君弄。不犯清波始俊哉　上堂。一燈然出百千燈。大地山河盡斬新。石女雲中歌雪曲。木人水底舞陽春。重重涉入寶林網。剎剎全彰般若因。直下和光都撲滅。爍迦羅眼透金塵。</p>
</div></div>
<div class='div-other'><a id='mulu315' />
<p class='h2'>頂目徹禪師法嗣</p>
<div class='div-other'><a id='mulu316' />
<p class='h3'>雙泉眉山霈禪師</p><p>上堂。有不得無不得。秤錘揑出黃金汁。是句剗非句剗。熨斗煎茶銚不同。六六三十六。三尺龍鬚當破布。五五二十五。出門蚊子大如牯。東山水上行。嵓前嘯石虎。西園綠竹叢叢。北苑青松楚楚。一人有手無脚。千峯頂上。疾走如飛。一人有脚無手。十字街頭。撫掌歌舞。顧眾云。還有識得渠面目者麼。一僧纔出。師便下座　上堂。一不隻。兩不雙。青天撲地。日月無光。東勝神洲打鼓。西瞿耶尼插秧。普請雲居羅漢。大家逐隊成行。天台石橋路窄。趙州略彴許長。丹霞燒却木佛。院主眉鬚遭殃。道是第一義諦。早<span class='corr'>已</span>錯過梁皇。至今江上蘆花白。少室峯頭瑞靄蒼。</p>
</div></div>
<div class='div-other'><a id='mulu317' />
<p class='h2'>具德禮禪師法嗣<span class='note-inline'>(五人)</span></p>
<div class='div-other'><a id='mulu318' />
<p class='h3'>能仁微旨朗禪師</p><p>小參。僧問。學人上來。請師一接。師拈起拄杖。僧擬議。師便打。乃舉僧問雲門。大拍盲的人來。師還接否。門放身倒。師云。韶陽老人。向逐浪隨波處。截斷眾流。要使函葢乾坤話行。能仁不作者箇去就。大拍盲的人來師還接否。拈起拄杖。擬議不來。劈脊便棒。且道。者話在什麼句中收　小參。白雲一堆兩堆。丹楓三章五章。無意欲分賓主。有時欵段飛揚。敢問。參方上士。其中可有商量。時有僧出。師云。好沒主張　小參。舉不顧即差互。如何是佛麻三斤。山僧今日如法舉了。幸毋更生差互。隨顧一僧云。汝作麼生會。僧佇思。師云。擬思量何劫悟。</p>
</div>
<div class='div-other'><a id='mulu319' />
<p class='h3'>維揚巨渤恒禪師</p><p>示眾。宗師家。須是杓柄在手。活計通身。任他漢去胡來。難逃一鑑。始可橫拈楖[木*栗]。高踞上流。卷太虗於毫端。乾坤函葢。吸滄溟於霹靂。膏澤人天。固是衲僧家本分事。若是單單認得一個無夢無想。不名不物道理。以為極則。便乃開張大口。誑嚇閭閻。誤賺後昆。平沉佛法。乃斯之輩。深可痛憫　陞座。有一句子無。無一句子有。坐斷有無機。一雙窮相手。打破蔡州城。毛端獅子吼。呵呵呵。好大哥。溪西雞齊啼。狗走抖擻口　陞座。目前無闍黎。山河匪礙。此間無老僧。不許夜行。一句中虎踞龍蟠。眉睫間風雷變換。箇是衲僧家尋常作略。直得野老門前。王令稍嚴。牧唱樵歌。聲光烜赫。六識無功的。如水投水。破家散宅的。似空合空。苟能超證。到與麼田地。天寧門下。還須喫棒。昨夜三更失却牛。天明起來失却馬。手不停脚不住。且道。作何事業。一期之中。敢望諸人。道一轉語。通箇真實消息。庶免鐵面老子打算草鞋錢好。</p>
</div>
<div class='div-other'><a id='mulu320' />
<p class='h3'>江西雲居晦山顯禪師</p><p>示眾。雲門鑑報慈隔。頭蓬鬆眼赫赤。虎舌打鞦韆。佛口生荊棘。當陽一箭髑髏穿。南海波斯面如墨　小參。三世老黃頭。渾然不知有。吸盡西江。藏身北斗。乾坤暗黑。山河倒走。等閒只為太惺惺。拈得鼻孔失却口。狸奴白牯慣稱揚。雲中盡作獅子吼　小參。今朝六月廿九。一歲<span class='corr'>已</span>過其半。生死大事未明。急急須教刀斷。慈明引錐<span class='corr'>刺</span>肱。瑞巖惺惺呌喚。真如圓木驚心。高峯[拚-ㄙ+ㄊ]作癡漢。依此四老。修行管取。前程了辦。赤心片片向人傾。剔起眉毛君自看。</p>
</div>
<div class='div-other'><a id='mulu321' />
<p class='h3'>泰興慶雲碩揆志禪師</p><p>佛成道日上堂。僧問。展開關捩子。千聖立下風。即令和尚站在甚處。師云。焦甎打著連底凍。進云。則鑊湯無冷處。師云。放待冷來看。進云。覿面無私句。今朝謝舉揚。師云。千里萬里。進云。靈山授記。未到如是。師云。不妨伶俐。問。雪覆千山。因甚孤峯不白。師云。別露一家風。問。一念無為。十方坐斷。慶雲寺中。幾人親薦。師云。驢鳴犬吠一般聲。乃云。釋迦老子。於正覺山中。覩星大悟。便道。奇哉一切眾生。具有如來智慧德相。但以妄想執著。不能證得。何似慶雲寺裏。連日彤雲密布。一朝紅日高昇。現前僧俗男女。草木叢林。山門佛殿。癩狗泥豬。悉皆歡喜。異口同音道。也不奇。也不奇。一切眾生。悉無妄想。但以如來智慧德相。不能證得。驀召眾云。咄。</p>
</div>
<div class='div-other'><a id='mulu322' />
<p class='h3'>杭州雲林諦暉輅禪師</p><p>陞座。梅白松青。絲毫不隔。掃却凡塵與法塵。咳[口*敕]掉臂皆三昧。喝曰。達人面前。豈可不知忌諱。露出人人本有之珍。又喝曰。雖然春滿乾坤。也要東風著力。連喝兩喝。下座　陞座。竪拄杖曰。紀綱滹沱家法。少此爪牙不得。敲擊靈山骨髓。非此鍵槌不可。今有一人。焉能如是知。如是見。如是信解。統御一切。用別萬端。平其不平。不平其平。好手手中呈好手。紅心心裏中紅心。驀卓拄杖曰。其利斷金　示眾。心肝不橫。頭角不露。奇哉眾生。貪程錯路。何如我妙濟院裏。滿徑幽篁風有餘。一池荷葉霜打破。茆堂日出共商量。乃竪拳曰。兩箇拳頭那箇大。</p>
</div></div>
<div class='div-other'><a id='mulu323' />
<p class='h2'>繼起儲禪師法嗣<span class='note-inline'>(五人)</span></p>
<div class='div-other'><a id='mulu324' />
<p class='h3'>蘇州字雲蹤禪師</p><p>上堂。騎佛殿入山門。釋迦不在先。騎燈籠入露柱。彌勒不在後。其間忽乘師子而來。且請別時相見。或乘象王而至。未便輕易投<span class='corr'>刺</span>。或現半身。靈嵓門下。那許縮頭縮項。倚墻靠壁。或現全身。聽呼指使。不致慢事。自然獲賞。蹤長老今日騎拄杖子。入汝諸仁鼻孔裏去也　小參。句前句後。是諸人難處。著脚一跨跨過。是汝諸人極容易處。嵓頭道。百不思時。喚作正句。以手引舌曰。是伊有甚麼用處。拍禪牀曰。親切無過此。</p>
</div>
<div class='div-other'><a id='mulu325' />
<p class='h3'>蘇州月函子禪師</p><p>上堂。一筆勾下也。胸中穩貼。即便散去情理。不甘者說。眾無對。師云。去又不即去。說又沒得說。我實情耐你不得。遂旋風打散　上堂。大眾。有一句子。言雖粗淺。理實甚深。良久。驀伸拳云。生鐵拳頭不識人　上堂。你者輩。黏鑊湯漢。青州覓棗。鄭州覓梨。閻老子。是你親。是你眷。堯封今日若不喚醒你。你把阿波波呵咤咤。盡作了祖宗。鐵券慙愧。今日道一句子。塞得住山僧口。不可止一路掀翻几案。</p>
</div>
<div class='div-other'><a id='mulu326' />
<p class='h3'>國清翼菴酇禪師</p><p>據室。諸佛心量廣一尺。此方地面廣一尺。諸佛心量廣一丈。此方地面度一丈。諸佛法身長一尺。箇條拄杖長一尺。諸佛法身長一丈。箇條拄杖長一丈。踏著此方地面。坐得者箇座子。提起箇條拄杖。開得此箇法門。鐘鐘鳴。鼓鼓響。文殊絕羅籠。普賢脫知解。舉措盡光明。咳唾皆龍象。卓拄杖曰。出手釘得虗空橛。許汝叢林作榜樣　晚參。驀地草鞋底脫。不管鼻孔[山*藍]巉。脫向深山角落裏。橫橫竪竪。竪竪橫橫。無不放光動地。脚尖頭踢出來的。是甚麼乾矢橛　小參。汝<span class='corr'>刺</span>脚與麼來。法華塘。為汝說大事因緣。木魚山。為汝說無聲三昧。解脫門。為汝說智智清淨。七寶幢。為汝說淨光無礙。更來者裏。討什麼椀。擲拂子便起　小參。紅鑪燄裏。拈來片雪。散作普天春色。直得森羅萬象。草木叢林。一時簇綻。於以壯烟雲之色。于以添渤澥之瀾。西來大意。不須煖室商量。少室真宗。何用望空啟告。曩謨佛陀。曩謨達磨。曩謨僧伽。總然將得虗空來。驀擊竹篦云。還教博取虗空去。</p>
</div>
<div class='div-other'><a id='mulu327' />
<p class='h3'>資福童碩宏禪師</p><p>據室。未入門豈容話會。到者裏方許商量。且道。醍醐語毒藥語。達磨是大士化身。直得九年分疏不下。維摩乃古佛再世。亦不敢輕措一詞。莽鹵漢好作等閒。竪拂子云。試看是何標格　上堂。透金剛圈。不在手脚快。便吞栗棘蓬。難在牙齒堅牢。不能與諸塵作主。徒然誇七事隨身。主賓玄要。未分以前反手摸得著。當斷不斷。反招其亂。揮劒處。十字街頭曾無向背。當四山相逼。煞有生機。臨濟面門突出底無位真人。卓拄杖一下云。早<span class='corr'>已</span>斬為三段。何況虗空畫圓相。水上插紅旗。一向誵訛。無本可據。山僧實頭人。何敢妄語。喝一喝云。切忌巡人犯夜。</p>
</div>
<div class='div-other'><a id='mulu328' />
<p class='h3'>靈瑞尼祖符禪師</p><p>上堂。拈香云。此一瓣香。明逾寶月。瑞勝優曇。若非鼻孔相符。爭得心源共印。爇向鑪中。供養始祖釋迦文佛大和尚。暨禪宗第一祖飲光尊者。直下諸大祖師。恭願金輪統御一人。端拱御樓中。叡澤[雨/汸]流。四海五湖王化裏。乃云。道者家風。古今不異。三間茆屋。一味安閒。更弗向外營求。隨分有鹽有醬。若是佛法。山僧有口。祇堪挂壁　上堂。無依無欲是能仁。却被明星換眼睛。盡大地人同一見。更將何法度眾生。黃面老子。受山僧一問。直得口似匾擔。汝等諸人。著如來衣。坐如來座。何不道一句與他出氣。以見佛法有人。不然。却是山僧罪過　上堂。拈拄杖。碎得聖凡窠臼。荒草解橫身。提起本分鉗鎚。大地齊乞命。讚之則耳聾眼瞎。毀之則口啞舌禿。不毀不讚。平地陷人。別有機關。鑿空覓路。明明向你道了也。若更不會。莫怪山僧葢覆　上堂。長廊下與你說底。不是。後架頭與你說底不是。即今法堂上與你說底且道。是不是。學人纔出作禮。師云。似即似。是即不是。下座。</p>
</div></div></div>
</div><!-- end of div[@id='body'] -->
</body></html>