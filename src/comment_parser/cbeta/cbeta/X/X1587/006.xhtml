<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu194' />正源略集卷第七</p><p class="byline">維揚嗣祖沙門<span class='note-inline'>(寶輪際源高旻了貞)</span>輯</p><p class="byline">天台國清　達珍　編</p>
<div class='div-other'><a id='mulu195' />
<p class='h1'>青原下宗鏡六世</p>
<div class='div-other'><a id='mulu196' />
<p class='h2'>瑞白雪禪師法嗣<span class='note-inline'>(二十三人)</span></p>
<div class='div-other'><a id='mulu197' />
<p class='h3'>弁山龍華久默音禪師</p><p>語溪李氏子　上堂。化母動乎煦氣。王孫生於燒痕。鶯梭亂擲軋軋機聲來柳上。燕翦頻開紛紛雲影落風前。春服既成。誰是著者。</p>
</div>
<div class='div-other'><a id='mulu198' />
<p class='h3'>瑞州洞山孤崖聰禪師</p><p>湖廣應城李氏子　示眾。拈如意曰。新豐洞裏。嘯月臺前。中有一機。覿面渾然。魔外不識。佛祖不傳。全該五位。橫括三玄。翠竹搖風聲細細。清流出谷響涓涓。</p>
</div>
<div class='div-other'><a id='mulu199' />
<p class='h3'>舒州三祖破闇燈禪師</p><p>桐城汪氏子。目有重瞳。少為諸生。出家閱楞嚴有所得。首謁無異來。尋參弁山。山見便問。那裏來。師曰。金陵。山舉竹篦曰。金陵還有者箇麼。師曰。非但金陵無。即今亦不有。山打一竹篦曰。甚處學得者虗頭來。師曰。適纔<span class='corr'>新</span>到。尚未洗浴。一日山拈拄杖曰。阿誰是汝本來。師曰。剛被人借去。山曰。何不呈似老僧。師曰。若呈似即在也。山打一棒。師接住曰。棒頭有眼。山曰。子。<span class='corr'>已</span>後坐斷天下人舌頭去在。　小參。春風急野鳥啼。山山水水。綠暗紅稀。會得者。風流滿目。不會者。認影迷頭。果是箇丈夫兒。爭肎受人欺。翻身一擲虗空外。鼻孔依然向下埀　上堂。全機敵勝。作者猶迷。曲為今時正偏兼帶。到者裏應須功勳不立。明暗兩忘。活卓卓。倒弄橫拈。虗豁豁。圓常靜應。發明臨濟玄要。照用並行。提掇溈仰機輪。渾融境致。點開法眼相義。言前獨露。縱奪雲門三句。北斗藏身。雖則機權互換。要且偏正交羅。妙在功勳不犯之先。用向賓主未立之際。果到恁麼田地。一任橫抽寶劒。伐邪見稠林。棒喝交馳。掃野狐穿鑿。況比來法門。不古祖道。如殤慧命。有纍卵之危。宗乘有墮地之患。承此任者。夙興夜寐。當以大法為懷。斯堪報不報之恩。以助無為之化　上堂。霜花匝地。泥牛飲盡吳塘月。雪刃攢空。木馬嘶乾九井風。到者裏。威臨剎海。德被神洲。列賓主於棒下。驗正偏於言前。有時奪人不奪境。有時奪境不奪人。有時人境俱奪。有時人境俱不奪。說甚麼德山臨濟。就使文殊普賢到來。亦是茫然。諸昆仲。寒威凜凜。燄燄冰河連底結。山光鬱鬱森森枯木盡銀花。非惟殺活縱橫。亦且與奪自在　師於順治十六年六月十三日示疾。告眾曰。來便恁麼來。去便恁麼去。遂竪指曰。會麼。明月一輪天柱外。摩空老鶴出雲霄。語畢而逝。塔全身於三祖寺。</p>
</div>
<div class='div-other'><a id='mulu200' />
<p class='h3'>南昌百丈石㵎泐禪師</p><p>餘姚周氏子　上堂。拈拄杖云。放之則彌六合。橫拄杖曰。卷之則退藏於密。不放不卷時如何。溪山雨過添新翠。又被風吹落短篷。擲拄杖云。迫。上堂。以兩手踞案云。獅子嚬呻。復顧視左右云。象王回顧。震威一喝云。家無白澤之圖。必無如是妖怪。</p>
</div>
<div class='div-other'><a id='mulu201' />
<p class='h3'>寧州雲巖元潔瑩禪師</p><p>江都莊氏子　上堂。苔生玉殿。尊貴未忘古路。悄然話會猶在。縱使拈一機千機萬機頓赴。如刻人糞作旃檀香。舉一句千句萬句朝宗。似持蠡殻量大海水。到者裏。格外超宗底。正好朝三千暮八百。若是抵死十成底。未有喫棒分在。所以道。我宗無語句。亦無一法與人。舉如意曰。道吾舞笏同人會。石鞏張弓作者諳　上堂。正按傍提。是弄猢猻家具。一椎百匝。徒教露柱心空。放風前箭。展末後機。巧不如拙。賊來便打。客來須看。眼不似眉。若論佛法。即使口似懸河。舌如利劒。者到者裏。也不敢舉箇元字脚兒。何故。一任鑽龜打瓦。從教塞壑填溝。</p>
</div>
<div class='div-other'><a id='mulu202' />
<p class='h3'>荊谿善權百愚斯禪師</p><p>上堂。踏翻琉璃瓶。阿誰寶惜。擊碎珊瑚樹。遍地光生。撒珍珠於紫羅帳裏。砌瑪瑙於碧玉階前。不守功勳。渾忘尊貴。所以道。夜明簾外。快且翻身。荊棘林中。那容住足。祇須作而無作。為而無為。世法佛法。併作一團。者邊那邊。混融一致。驀竪拂子曰。大眾。正與麼時。是何人分上事。玉兔月中生彩鳳。金雞架上產祥麟　解制上堂。江楓乍落秋空老。體露金風凉月皎。滿堂衲子促行裝。頂笠腰包過別島。者山又見那山高。路債區區何日了。若是金毛獅子兒。爭肯隨羣入荒草。快翻身舒牙爪。一聲哮吼震乾坤。野干狐狼踪跡杳。遂喝一喝曰。還有不隨羣逐隊者出來。與山僧拄杖子相見　上堂。溢目好風光。不須更別討。檻外鳥關關。峯頭雲渺渺。人皆愛月夜眠遲。我獨惜花春起早。驀拈拄杖曰。會得也。與三十拄杖。不會得也。與三十拄杖。何故。負恩者多。知恩者少。</p>
</div>
<div class='div-other'><a id='mulu203' />
<p class='h3'>蘇州金僊蕃光璨禪師</p><p>江南朱氏子。出家參弁山。山問。誰與你拖死屍到者裏。師曰。一帶青山藏古寺。山曰。意旨落在甚麼處。師擬議。山痛叱打趁。師通身汗下。憤感曰。真吾師也。次日。進堂逼拶。到寢食無知。心胸難過。忽五更聞遠村雞啼。有省。但心中猶不自肯。出山掩死關六閱月。一日見關後樹果墜瓦上。觸發從前寶惜。遂渙然消解　冬至上堂。六陰逼盡一陽生。困海沉鵬眼略睜。雖然未解垂雲翼。時節相逢俊不禁。諸昆仲。會也無。堪笑趙州老。東壁挂葫蘆。</p>
</div>
<div class='div-other'><a id='mulu204' />
<p class='h3'>衡州大義山且拙訥禪師</p><p>上堂。白椎竟。師曰。即此一句。<span class='corr'>已</span>是一杓惡水潑人了也。遂作振衣勢曰。山僧者裏。幸無半點交涉。汝等各自照顧。祖師門下。單刀直入。眼目定動。萬里崖州。何況道黃說白。問三答五。堪作甚麼。雖然如是。曲為初機。未免略露些子。助揚法化。伸掌召眾曰。看看。盡法界微塵佛剎。悉在山僧指尖上。不消一揑。便見粉碎　住弁山上堂。一言道盡。猶是半提全體承當。未為究竟。直得塵塵三昧念念無為。祇好作箇了事閒人望。衲僧境界正遠在。到者裏。反著袈裟。倒拈錫杖。推出刀山劒樹。排列馬面牛頭。魔宮佛窟。一齊掀翻。地獄天堂。咸恣遊戲。此時始有語話分。設若起絲毫許佛法知見。脚跟下更要三十棒。何故。我王庫內。無如是刀。</p>
</div>
<div class='div-other'><a id='mulu205' />
<p class='h3'>南嶽荊紫峯萬仞壁禪師</p><p>上堂。僧問。喚作竹篦則觸。不喚作竹篦則背。畢竟喚作甚麼。師曰。鐵蛇穿古洞。曰直下薦取去也。師曰。瞎驢趁隊行。復曰。喚作竹篦則觸。不喚作竹篦則背。大海乾枯。須彌粉碎。臨濟德山。開得眼吐得氣。鐵蛇橫路難迴避。獅子咬人。瞎驢成隊。風前轉憶謝三郎。不愛南山愛鼈鼻　上堂。告眾曰。參禪不能了脫生死。病在依他作解。障自悟門。所以雜毒入心。醫王拱手。從今不許習學經典。及妄讀古德語言。時中要靠取本參話頭。定圖討見分曉。如違大棒。趁出山門。莫怪性燥　師於壬辰二月初二日。書偈曰。無盡生緣藏黑豆。十五日中俱洩漏。萬里神光今古圓。坐斷生來與去後。偈畢。趺坐移頃而逝。塔於荊紫龍岡之左。</p>
</div>
<div class='div-other'><a id='mulu206' />
<p class='h3'>湖州烏程獨園玄素體禪師</p><p>錢塘單氏子　上堂。日出心光耀。天陰性地昏。不知天地者。剛道有乾坤。喝一喝曰。與麼會又爭得。觀世音菩薩。將錢買餬餅。放下手來。元是箇饅頭。復喝一喝曰。與麼會又爭得。且道。前來一喝。與後來一喝。是同是別。良久曰。幸是無人證明　僧問。年去年來即不問。送舊迎新事如何。師曰。快便難逢。曰向上還有事也無。師曰。西天令嚴。曰梅花幾點相思怨。只許佳人獨自知。師曰。龍頭蛇尾。</p>
</div>
<div class='div-other'><a id='mulu207' />
<p class='h3'>嘉禾福善寺雲松品禪師</p><p>吳江桂氏子。參瑞白和尚。有省。復遍謁諸名宿。崇禎己卯。瑞。應豫章建安王百丈之請。師禮覲。當機撲碎法几上鼇山一座。為丈所稱賞。遂受記莂　示眾。定志凝神。總是鬼家活計。千差坐斷。更須眨起眉毛。正當恁麼時。如十日並照。千古洞明。有甚麼佛手驢脚生緣。還知黃龍老眼光。爍破四天下麼。喝一喝　示眾。穩密處徹頭徹尾。動轉際擒縱卷舒。者裏直下承當。猶是通身依倚。直饒向擊石火閃電光中。坐斷誵訛。更須知懷州牛吃禾。益州馬腹脹始得。卓拄杖曰。靈龜曳尾終成兆。離水鵾鵬宇宙昏。</p>
</div>
<div class='div-other'><a id='mulu208' />
<p class='h3'>越州梅山歷然相禪師</p><p>山陰王氏子　上堂。歷歷神鋒挂眼。明明寶鏡懸眉。變現六臂三頭。宛轉四方八面。直得三乘膽喪。十地魂驚。若非特達英流。對面如盲似啞。是以。過量者千斤不覺重。赤手不知輕。水底播紅塵。山頭翻白浪。且道。得何憑仗。遂拍案以兩手作修羅勢曰。還委悉麼不怕拔肺抽腸纔見出心露膽　示眾。風寒羞露面。日暖愛抽衣。法爾皆如是。知君到不疑。山僧也肯你一半。只如凍雲不歉自在。流泉不怕忙生。却又如何。山僧亦肯他一半。諸昆仲。你道。還有全肯底麼。時有僧出曰。將此深心奉塵剎。是則名為報佛恩。師曰。效顰不是良家女　問。萬法歸一。一歸何處。師曰。三人擡不動。曰莫者便是麼。師曰。八箇夜叉扛　問。世尊放光現瑞。智境全彰。祇如未放光前。智境在甚麼處。師曰。瞎。曰還有分明者麼。師曰。米貴柴荒。</p>
</div>
<div class='div-other'><a id='mulu209' />
<p class='h3'>衝陽西山䆳谷源禪師</p><p>僧問。如何是歸根得旨。師曰。深崖藏白額。勸子不須行。曰莫便是和尚為人處麼。師曰。射虎不真。徒誇沒羽。</p>
</div>
<div class='div-other'><a id='mulu210' />
<p class='h3'>天台護國眠石蘊禪師</p><p>舒州懷寧潘氏子。別號嘯雲。初參博山天童。俱獲契證。後參弁山。問答罷。山曰。子猶滯功勳在。師疑悶不自安。忽聞雷震。乃大悟曰。信知悟後須得作家煅煉　上堂。者磬上座。大似強與安名了也。更欲山僧指註。豈非枝蔓上重增枝蔓。然。既難以獲辭。只得聊通線道。竪拂子曰。者箇取捨不得。背觸俱非。如大火聚。如吹毛劒。近之則燎却面門。觸之則喪身失命。</p>
</div>
<div class='div-other'><a id='mulu211' />
<p class='h3'>虔州崆峒不溢滿禪師</p><p>義真笪氏子。初參弁山。看拖死屍話。一日山呼茶。師擎茶至。山曰。擎茶者誰。師曰。某甲。山指花瓶曰。他為甚不擎茶。師從此契悟　小參。舉趙州勘臺山婆子因緣。頌曰。野外林禽弄日輝。一聲高調一聲低。東君別有拂人意。吹落殘紅滿釣磯　上堂。竪拂子曰。此事。諸方盡向奇特處會。殊不知羊質犬皮。披文為豹。每日叱佛罵祖。衒賣<span class='corr'>己</span>才。扯東拽西。牢籠後俊。縱饒見超真俗。機貫古今。若到生死分中。全沒交涉。爭如山僧赤手空拳。閉門緘口。徑接上根。所以我為法王。於法自在。諸方。今日結制說禪。崆峒。今日解制放參。且道。手眼在甚麼處。咄咄咄。何所疑。野鳥呌寒枝。好箇歸家時。擲拂子。泊然而逝。塔於本山五位峯前。</p>
</div>
<div class='div-other'><a id='mulu212' />
<p class='h3'>䖍州崆峒謂斯教禪師</p><p>上堂。自別白雲窩。相將半載多。驀拈拄杖曰。見麼。磊磊落落。婆婆和和。有時為道路指東話西。有時上孤峯無背無面。且道。事作麼生。復卓拄杖曰。依然立在烟霞外。畫斷天雲不放高　小參。少林有一機。青山常與白雲齊。曹溪有一語。填溝塞壑無知<span class='corr'>己</span>。是以。把住則了無涓滴。放行則在處通途。直饒一一分明。正是徐六擔板。須知把住中有放行。放行中有把住。諸昆仲。且道。過此二途。如何是本分事。時有僧出曰。描也描不成。畫也畫不就。師曰。三十棒自領出去。</p>
</div>
<div class='div-other'><a id='mulu213' />
<p class='h3'>虔州興國獅子岩中也慈禪師</p><p>歙縣程氏子　浴佛陞座。今日天上人間。盡謂釋迦老子誕生。都將惡水去潑他。世尊被人潑得沒柰何。走在香烟堆裏道。昨夜夜叉形。今朝菩薩面。菩薩與夜叉。不隔一條線。穀山敢問世尊。只如夜叉形時。菩薩面在甚麼處。菩薩面時。夜叉形又在甚麼處。釋迦老子。被此一問。無言可對。又走在諸人脇下去了。請現前諸公。各各向<span class='corr'>己</span>躬下摸索看。</p>
</div>
<div class='div-other'><a id='mulu214' />
<p class='h3'>湖州佛燈白巖博禪師</p><p>示眾。苕南佛燈。苕北積善。日照千山。雲摩霄漢。雨灑林邱。溪流白練。處處逢渠。曾無餘欠正。所謂竹籟松濤。露出金針玉線。諸仁者。見不見。打破黃龍關。抝折石鞏箭。青草窩中深復深。黃葉堆頭離背面。拍案曰。會麼。佛燈朗耀正乾坤。萬派從茲歸積善。僧問。如何是弁山境。師曰。兩株古柏勝蒼龍。一對清池如寶鏡。曰如何是境中人。師曰。策杖峯頭擒虎豹。溪邊掬水探驪龍　師示寂時。有貫慈上座。參師甚久。後依佛川義和尚於高峯。主人公話。得徹法源底。遂手書法偈。囑為師嗣。悟載佛川義章中。</p>
</div>
<div class='div-other'><a id='mulu215' />
<p class='h3'>越州蕭山道林離愚智禪師</p><p>示眾。毫釐繫念。三塗業因。瞥爾情生。萬劫羈鎖。祇如僧問趙州。狗子還有佛性也無。州云。無。祇者無字。你道。是何意旨。眾欲下語。師震聲曰。飯袋子　師於甲午季冬示微疾。寓北關紫雲精舍。十六日沐浴告眾曰。後事皆託弁山鏡法兄。只侯十八日半夜。為我報知。我當行矣。至時。侍僧失報。師問曰。半夜也未。侍曰。過也。師即命焚香。端坐書偈曰。不出西關門。不入此關限。打破中閒底。權且吾著便。擲筆而逝。世壽四十有八。法臘三十有四。塔於道林兜率寺前。</p>
</div>
<div class='div-other'><a id='mulu216' />
<p class='h3'>贛州鳳日本珠玥禪師</p><p>依弁山。苦究七載。一日瀑雨奔雷。師在樓凭窻。漠然不知者半晌。俄聞山上瀑水聲。豁然打徹　陞座。鳳日開場選佛。大家看取題目。不是五典笙簧。亦非三墳金玉。不用錦繡文章。不取琳琅翰墨。不說菩提涅槃。不論禪定解脫。不拈曹洞正偏。不施臨濟棒喝。既總不恁麼。且道。喚甚麼作題目。竪拂子曰。會得山僧素志。千崖把茆獨處　祈雨。師至龍王前。拈起香曰。會麼。若也會得。不敢喚你作龍王。若也不會。伏惟尚饗。拽拄杖便歸方丈。隨後雷雨大作。山主入室禮謝曰。謝和尚說法。天下都有雨了。師曰。莫塗污山僧好　示眾。靈明空廓。活卓無依。向之則背。親之則離。有言不是。無語亦非。雲封雪谷難為喻。月映蘆花類莫齊。搆不上底。墮身荊棘。東奔西馳。搆得上底。貪眠雪屋。忍凍躭飢。盡道迷時無悟。焉知悟處猶迷。祇如有佛不得住。無佛急走過。此人還有措足之地麼。喝一喝曰。切忌向鬼窟裏作活計　示眾。盡十方世界。還有別的法麼。若有。拈取一毫頭來看。若無。為甚麼頭頭顯露。良久曰。雞公嶂走八齋堂。四金剛兩手無措　師生於萬歷甲辰。至順治乙酉。無疾而終。塔於本山方丈。太僕正卿陳玉李公。撰碑。</p>
</div>
<div class='div-other'><a id='mulu217' />
<p class='h3'>青谿西水菴丹溟幢禪師</p><p>陞座。幢上座。於天啟年間。會得法身邊事。惟法身向上事。直至而今無消息。更教說箇甚麼。卓拄杖曰。淑景餘三月。鶯花<span class='corr'>已</span>半稀。便下座　師示微疾。謂眾曰。努力修行。吾今去矣。泊然而逝。</p>
</div>
<div class='div-other'><a id='mulu218' />
<p class='h3'>佛川離言義禪師</p><p>上堂。有一句子。不居那畔。那畔親聞。嘗在目前。目前難覩。弁山不敢被葢囊藏。直與當陽揭露。喝一喝　魏徐二公請。師為眾講宏傳序。師曰。山僧不是講師。僧問。如何是妙法蓮華經。師脫履示之。僧愕然無語。師穿履曰。可惜許。又問。如何是佛座高遠。師指先寶善像曰。此真。是甚麼人描底。眾皆罔測。師乃抽身。眾作禮而退。</p>
</div>
<div class='div-other'><a id='mulu219' />
<p class='h3'>紫梅淑安周禪師</p><p>師誕辰上堂。驀拈拄杖曰。不屬虎不屬龍。慣打東西南北風。十地三賢渾不識。造次凡流豈易通。且道。他本命元辰。落在甚麼處。卓拄杖曰。吽吽　示眾。參須實參。悟須實悟。金鎖玄關。一拳打破。大凡學道之士。必先去其滲漏。且道。作麼生是滲漏。隨聲逐色是滲漏。護善遮惡是滲漏。愛聖憎凡是滲漏。承言滯句是滲漏。背暗投明是滲漏。專事棒喝是滲漏。馳騁機辯是滲漏。任你總不恁麼。亦是滲漏。若盡舉滲漏處。不可勝數。却不是逐件對治他底。只要置心一處。無事不辨。從上古人。盡是打者條路上過的。遂喝一喝曰。山僧恁麼告報。已墮入滲漏了也。卓拄杖下座。</p>
</div></div>
<div class='div-other'><a id='mulu220' />
<p class='h2'>麥浪懷禪師法嗣</p>
<div class='div-other'><a id='mulu221' />
<p class='h3'>越州彌陀寺無迹敏禪師</p><p>上堂。靈犀玩月。彩鳳翔雲。至人作而萬物咸孚。大德鍾而羣英畢聚。說甚麼絕天維違地紀。擘華嶽逗黃河。稱奇鬬巧。駭俗誇肓。總不如演教者裏。毛端現剎。插草成林。塵中能作主。化外自來賓。咳[口*敕]一聲。也勝他玄音妙義。微塵一點。也當得華藏莊嚴。何故。不見道。大千世界入正定。一微塵中從定起。乃拍案一下。</p>
</div></div>
<div class='div-other'><a id='mulu222' />
<p class='h2'>石雨方禪師法嗣<span class='note-inline'>(七人)</span></p>
<div class='div-other'><a id='mulu223' />
<p class='h3'>古虞象田即念現禪師</p><p>僧問。如何是佛種從緣起。師曰。香煙書梵字。曰不因修竹傳清籟。爭識孤松吼太虗。師曰。一般萃錦空山裏。霜葉雖紅不是春。</p>
</div>
<div class='div-other'><a id='mulu224' />
<p class='h3'>劒浦無量來雲現禪師</p><p>越州蕭山汪氏子。年二十二。參石雨方和尚。蒙印記。次謁象田。充第二座。聞田舉竹篦示眾。會得者箇。肯他一半。會得那箇。全不肯他。師於言下釋然　上堂。徧界不曾藏。山河無影象。冉冉白雲流。小鳥啼花上。春去了春去了。細雨綿綿數不休。大悲千手難描樣。分明目前事。不是目前機。若還擬議時。早已龜毛長數丈　到歸菴上堂。白雲無倚。鶴不停機。綠水有觔。扁舟易渡。還有先行不到末後太過者麼。良久曰。分明踏在歸雲上。看到歸雲早<span class='corr'>已</span>遲。</p>
</div>
<div class='div-other'><a id='mulu225' />
<p class='h3'>龍塘遠門柱禪師</p><p>上堂。長松蔽日。修竹干霄。薰風入奏。殿閣生凉。任從溽暑蒸人。我者裏六月冷如冰霜。且道與眾苦不到處。相去多少　上堂。僧問。昨夜朔風凜凜。師曰。還覺寒毛卓竪麼。僧停機。師曰。凍殺了也。乃曰。朔風凜凜正嚴寒。葉落空林遍地丹。惟有衲僧一著子。本無榮茂與凋殘　師。著會元續略。行世。</p>
</div>
<div class='div-other'><a id='mulu226' />
<p class='h3'>杭州白巖位中符禪師</p><p>冬至開堂。道窮則變。日長一線。枯樁眼底動生機。小人道消微應驗。好消息急須薦。莫待一九二九。數到沿河看柳。依舊花飛片片。乃卓拄杖三下曰。大眾。向羣陰剝盡處。道將一句來。良久。眾無語。師曰。不妨親切　示眾。舉守廓到華嚴。值嚴上堂曰。今日若是臨濟德山高亭大愚鳥窠船子兒孫到來。不用如何若何。便請單刀直入。華嚴與汝證據。見兔放鷹。廓出禮拜。起便喝。見義勇為。嚴亦喝。投桃報李。廓又喝。碁逢敵手不辭再。嚴亦又喝。琴遇知音豈厭三。廓禮拜曰。大眾看者老漢一場敗缺。復喝一喝。拍手歸眾。山當轉折處。幽媚出常情。嚴便下座歸方丈話。到無言際。此心愈見真。時。風穴作維那。上方丈問訊。者漢行年在坎。嚴曰汝來也尀耐。守廓適纔把老僧。扭揑一上。待集眾打一頓趁出。平地上撈甚魚鰕。穴曰。趁他遲了也。自是和尚言過。他是濟下兒孫。本分恁麼喪盡。殘生猶不知。嚴方息怒。水清魚不餌。空載月明歸。穴下來。舉似廓。自首者不足罪。廓曰。你著甚來由勸者漢。我未問已前。早要棒吃得我話行。如今不打。搭却我者話也。未必心頭似口頭。穴曰。雖然如是。已徧天下也。識甚好惡。復拈曰。華嚴攔頭。廓公把尾。鑑照鑑。空合空。唯二老心知之。若夫貪觀雲裏雁。失却目前機者。又何足道。雖然。二老恁麼做處。畢竟成得箇甚麼邊事。曲終人不見。江上數峯青。復喝一喝　師說法近三十年。每念宗風訛舛。遂不顧避忌。翻刻人天眼目考。著祖燈大統。及拈古彚集。頌古摘珠。并偶言諸書若干卷。行世。</p>
</div>
<div class='div-other'><a id='mulu227' />
<p class='h3'>餘杭南山普寧天愚寶禪師</p><p>建昌新城歐陽氏子　上堂。瓶鵝喚出明月。隨夜船而來。夢破指花。白雲依青山而轉。真機現而法法該通。曠劫消而塵塵解脫。了無罣礙。奪縱全超。灌<span class='corr'>陝</span>府之鐵牛。驟空中之木馬。日暮歸來仔細看。依稀恰似天邊鶴。彈指曰。噁。</p>
</div>
<div class='div-other'><a id='mulu228' />
<p class='h3'>杭州徑山夢菴律禪師</p><p>結制上堂。橫拈玉筯攪龍門。未為通天作略。倒握金鞭趁虎穴。謾云向上鉗鎚。活人便用殺人刀。不過是毫末活計。寒冰中向火。烈燄裏乘凉。小廝伎倆。烏足稱羨。直須知釋迦彌勒猶是他奴。且道。他是阿誰。乃吐舌曰。會麼。向者裏透得去。不妨安居解脫。更說甚麼萬馬千軍。百匝圍繞。脚跟下活潑潑。自有通霄路。擲拂子。</p>
</div>
<div class='div-other'><a id='mulu229' />
<p class='h3'>杭州錢塘淨性紫仙陽禪師</p><p>海寧戴氏子　上堂。偏處不逢雲遮一帶峯巒。玄中不失雪覆萬年松徑。苟能於此薦得。一任靈機密運。展手通玄。寶印昭彰。當風得妙。橫抽玉線。繡出鴛鴦。倒弄金梭。織成古錦　上堂。金<span class='corr'>烏</span>剗彩。玉兔收光。潛消一色。坐斷十方。正恁麼時。還有共相證據者麼。僧問。打鼓弄琵琶。還他一會家。未審。作家相見。有何言說。師曰。誰許妄通消息。曰豈無方便。師曰。莫嫌春迅速。彷彿過梅花。曰春花到處心花發。月落寒江別一天。師曰。莫錯認定盤星。曰明月峯前獅子吼。三千界外絕知音。師曰。非汝境界。師以年邁。尋遷會龍。為終老計。一日示微疾。垂誡諸子。諄諄懇切。至晚浴畢。書偈坐逝。</p>
</div></div>
<div class='div-other'><a id='mulu230' />
<p class='h2'>爾密澓禪師法嗣<span class='note-inline'>(四人)</span></p>
<div class='div-other'><a id='mulu231' />
<p class='h3'>紹興山陰清化惟岑嶾禪師</p><p>荊州松滋縣張氏子　上堂。白雲淡蕩。紅葉飄颻。真機歷歷。古幹迢迢。木人撫掌。石女歌謠。針眼魚躍浪。夏葢山[跳-兆+孛]跳。驚起廣澤龍王。駕霧沖霄。更有拄杖子。忍俊不禁。出來揚聲大呌。且道。呌箇甚麼。古今一段風流事。無端被人短販一遭　上堂。堪笑枯木老。娶他聾瞶嫂。生箇白頭兒。世出世間少。海嶽盡掀翻。乾坤抖亂了。吞却日月光。至今無處討。殃及宇宙人。開眼不覺曉。經曰。是法平等。無有高下。只如破驢脊上蒼蠅。東廁坑裏糞蟲。還具佛法也無。若道有。則淨穢何分。若道無。則聖凡迥隔者裏下箇甚麼語即得。若謂春色無高下。花枝有短長。恁麼見解。更參三十年。也未夢見在。</p>
</div>
<div class='div-other'><a id='mulu232' />
<p class='h3'>紹興嵊縣明覺寧遠地禪師</p><p>姑蘇馬氏子　上堂。洞山麻三斤。雲門乾屎橛。夜來相看呵呵笑。天明依舊沒交涉。沒交涉。捉得海東三脚龜。看來元是西江鼈。竪拂子曰。看看。拂子吞却乾坤。汝等諸人。向何處安身立命。復擊拂子曰。雲從龍風從虎。聖人作而萬物覩。本乎天者親上。本乎地者親下。呵呵呵。會也麼。知事少時煩惱少。識人多處是非多　雪菴禪人滿關請上堂。昨日行至中途。聽得村翁說四句話。最妙最玄最親最切。若人識得。可以籠罩古今。凌跨佛祖。千七百則葛藤。到此冰消瓦解。三十二傳曲調。直是熱椀鳴聲。且道。是甚話。得恁麼奇特。良久曰。四九三十六。柴米家常足。後園種芥菜。生箇大蘿葡。以拂子擊禪几。下座。</p>
</div>
<div class='div-other'><a id='mulu233' />
<p class='h3'>杭州仁和菩曇自若深禪師</p><p>山陰王氏子　上堂。潛身那畔。向上未許全提。炭裏藏頭。正令無煩舉唱。直須轉位就功。無影幕中呈彩鳳。觀頭識尾。太虗脊上畫飛龍。縱奪在手。殺活臨機。正恁麼時。且作麼生。與主中主相見。良久曰。九重深密無窺處。閙市叢中著眼看。卓拄杖下座。</p>
</div>
<div class='div-other'><a id='mulu234' />
<p class='h3'>越州融光自聞音禪師</p><p>上堂。有僧纔出。師以杖約曰。高高山頂立。深深海底行。汝作麼生會。僧曰。行藏原不屬他人。師曰。孟八郎漢。又恁麼去。僧擬開口。師便打。</p>
</div></div>
<div class='div-other'><a id='mulu235' />
<p class='h2'>具足有禪師法嗣</p>
<div class='div-other'><a id='mulu236' />
<p class='h3'>越州寶泉素端衟禪師</p><p>上堂。維那舉應觀第一義。師驀拈拂子曰。若是第一義。汝等作麼生觀。拂一拂曰。既登虞嶽巔。謾道娥江曲。玄風萬里來。到我清凉屋。分明題唱此宗猷。直下承當轉轆轆。露柱燈籠笑點頭。鐵蛇昨夜生於菟。喝一喝　小參。結制<span class='corr'>已</span>經一七。箇箇眉毛撕結。大地沒處藏身。虗空那容著楔拶。得無位真人。[跳-兆+孛]跳上三十三天。撞入兜率內宮。揚聲大呌道。一切智智清淨。無二無別。驀顧左右曰。你等噇酒糟漢。可曾善別機宜也未。山僧有箇休歇方子。盡情布施也。看看。拈拄杖下座。旋風打散。歸方丈　師於康熈甲辰夏示疾。至五月十五日。聲氣朗然。神色明潤。眾謂。師病<span class='corr'>已</span>愈。師忽謂眾曰。我以十九日巳時去也。遂命鼎新徒急歸候。至十九日巳時。乃喚淡如覺曰。與我打鼓集眾。扶我入龕去。淡如曰。和尚未可去在。師痛叱。淡依教集眾。師入龕說偈曰。六十餘年。談天論地。八苦交煎。別展良伎。撲破空花。說甚真諦。寂滅逍遙。等閒難覷。偈畢。端然坐化。世壽六十三。僧臘三十八。窆龕于本寺之右。</p>
</div></div>
<div class='div-other'><a id='mulu237' />
<p class='h2'>三宜盂禪師法嗣<span class='note-inline'>(六人)</span></p>
<div class='div-other'><a id='mulu238' />
<p class='h3'>嘉善慈雲俍亭挺禪師</p><p>錢塘徐氏子　上堂。尋常道。箇唱和句。也不容易。有般鹵莽禪和。只曉得掀翻法座。推倒禪牀。以為是當機不讓。那知同生同死。能弱能強。放去收來。却自有宛轉機絲之妙。罷罷罷。達磨一宗料想。無人識得。高山流水千年調。白雪陽春萬古心。不是巖頭雪峯。誰與共賡此曲。</p>
</div>
<div class='div-other'><a id='mulu239' />
<p class='h3'>苕溪鳳山多福林妙叶啟禪師</p><p>家世業儒。投寶壽方披剃。一日壽示眾曰。此事教你沒趨向處。師聞直得行坐不安。遂有省。復徧謁諸名宿。皆蒙器重。後參愚菴盂和尚。一語洞明大法。出住桐川東山妙覺　上堂。碓嘴花開。乃得聲騰米價。石頭路滑。方知鈯斧風規。藥山皷笛韻同音。翻出新豐成古曲。鏡湖波浪滔天湧。流來明聖水汪洋。雖則光演宗乘。只貴大家知有。大眾。山青水綠。蒼松翠竹。雲田可耕。月泉可掬。水足草足。大眾多福。良久曰。且道。是何節拍。擊如意曰。昇平樂　上堂。不是心不是佛不是物。兩手相呈。和盤托出。提起也傾國難酬。放下也分文不值。一百二十歲老趙州。齒不關風。道有道無。黑夜投珠。又何怪按劒相及。諸昆仲可惜許。坐在飯籮裏呌餓。反去胡餅上呷汁。逗到今朝。三七依舊二十一。竪拂子曰。寒山拾得　上堂。唐明皇劒斬紙人。李將軍箭穿石虎。什法師。八歲能舉鐵磬。商邱開。出入水火。所以道。毫釐繫念。鷂過新羅。瞥爾情生。萬劫羈鎖。拈拂絲曰。者些子雖是栗棘蓬金剛圈。會得也不值涕唾。會麼。分明月在梅花上。看到梅花早<span class='corr'>已</span>遲。</p>
</div>
<div class='div-other'><a id='mulu240' />
<p class='h3'>山陰保寧端實嚴禪師</p><p>崑山孫氏子　修造示眾。拈如意曰。向者裏努力進前。出得一身白汗。便能拈一莖草。竪起玉殿瓊樓。若未得出身白汗。莖草自是莖草。玉殿瓊樓。自是玉殿瓊樓。畢竟如何。三臺須要大家催。擊如意一下。</p>
</div>
<div class='div-other'><a id='mulu241' />
<p class='h3'>越州大能仁寺盟石息禪師</p><p>山陰毛氏子　上堂。霜風凜冽。萬木凋殘。覿面之機。如何委悉。直饒會得。猶是時流見解。祇如三世諸佛不知有。黧奴白牯却知有。日午打三更。面南看北斗。雖是右人向上全提。殊不知。能仁者裏。鐘鼓與市語。互互交參。佛殿與山門。機機相應。一一天真。一一成現。畢竟諸人分上又作麼生。良久曰。二由一有。一亦莫守。打破趙州關。放出子胡狗。喝一喝　上堂。舉盤山道。向上一路。千聖不傳。慈明道。向上一路。千聖不然。師曰。不傳不然。白日青天。拍案曰。畢竟如何是向上一路。便下座　問。如何是一。師曰。匾擔。曰意旨如何。即曰。挑甎挑瓦。</p>
</div>
<div class='div-other'><a id='mulu242' />
<p class='h3'>越州上虞龍田栢子地禪師</p><p>上堂。釋迦不出世。未見頭可履地。足可指天。達磨不西來。豈是夜能明晝能暗。然。一人整舊如新。一人刪繁取要。只為人人忘失<span class='corr'>己</span>躬一段大事。不能返本窮源。故。有者箇格調。流布寰中。多少人認奴作郎。證龜成鼈。所以龍田有願。不欲打者鼓笛。何故。今日又作者箇模樣。良久曰。待虗空點頭。與汝道破　上堂。說心說佛。三年陳醋生花。談妙談玄。十里烟墩失火。難同醜婦共春秋。一任盲人分早白。金烏沉夜半。玉犬吠雲中。從教繡出鴛鴦。裏許線痕不露。祇如不通明暗路。坐斷往來機。如何話會。良久。喝一喝。</p>
</div>
<div class='div-other'><a id='mulu243' />
<p class='h3'>嘉興東塔為則範禪師</p><p>姑蘇吳江人　上堂。南天台北五臺。踏破多少草煙。歷過無窮煙水。聽人所說底。盡情吐出。自<span class='corr'>己</span>肯重底。颺在一邊。如何是諸人親切句。良久云。六六元來三十六。</p>
</div></div></div>
</div><!-- end of div[@id='body'] -->
</body></html>