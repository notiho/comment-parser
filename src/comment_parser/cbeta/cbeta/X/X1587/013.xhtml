<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu584' />正源略集卷第十四</p><p class="byline">天台嗣祖沙門國清　達珍　輯</p>
<div class='div-other'><a id='mulu585' />
<p class='h1'>南嶽下第三十八世</p>
<div class='div-other'><a id='mulu586' />
<p class='h2'>迦陵音禪師法嗣<span class='note-inline'>(四人)</span></p>
<div class='div-other'><a id='mulu587' />
<p class='h3'>京都大覺佛泉安禪師</p><p>湖廣人　示莊主。百丈展開兩手。善說大義。只得其體。不得其用。仰山立地插鍬。善於應對。只得其用。不得其體。若欲體用全備。事理雙彰。且看。大德逐日機用。尋常作略。有時一犂耕轉乾坤種。出廬陵白米。一任飽餐。有時一鋤翻轉大地。收得鎮州蘿蔔。由人齩嚼。既有如是神通妙用。佛祖亦甘立下風。試問。無陰陽地上。種箇甚麼。若向者裏道得一句。祖父田園。一時分付。</p>
</div>
<div class='div-other'><a id='mulu588' />
<p class='h3'>廬山歸宗佩璋璜禪師</p><p>楚南衡州楊氏子。投悟禪師剃落。依友嵩和尚圓具。後參迦陵音。音問。那裏人。云。湖南。音云。南嶽山高多少。云不露頂。音云。知解禪和參堂去。一日入室。問。那箇是你本來面目。師云。若呈上則不中。音云。學語之流。令看無佛性話。三七日。忽明情與無情煥然等現。白音。音不顧。師云。學人有三十棒。要打趙州。音云。過在什麼處。師云。舌頭無骨。音頷之。隨音南北二十餘年。後賜紫。命住歸宗夾山雲居等處　小參。以竹篦畫○云。者是諸佛頂[寧*頁]機。錯了也。又以竹篦畫○云。者是祖師末後句。錯了也。者兩錯。有一錯。鋸地獅子。亦如金剛王寶劒。有一錯。有照有用。能縱能奪。能殺能活。若分疏得下。功不浪施。若分疏不下。山僧亦錯。闍黎亦錯。師年逾八十。靜住雲居西室。一日喚侍者云。丟去罷。書偈云。生也沒得說。死也沒得說。打破太虗空。陽春與白雪。怡然而逝。塔于寺西安樂橋側。</p>
</div>
<div class='div-other'><a id='mulu589' />
<p class='h3'>江西歸宗果宏德禪師</p><p>住瞻雲。拈香云。當年承慈訓。<span class='corr'>已</span>[拚-ㄙ+ㄊ]著活埋。打開無盡藏。拖出死屍來。大死之人今又活。老人頭上舞三台。</p>
</div>
<div class='div-other'><a id='mulu590' />
<p class='h3'>京都大覺正宗道禪師</p><p>小參。適纔山門外佛殿裏。<span class='corr'>已</span>是狼籍殆盡。諸人上來下去。還嫌少那。陽氣發來無硬土。無根樹子發生也。崖前枯木糝華也。諸人。還覺眉毛重麼　上堂。今朝十月十五。大地山河齊吼。樂奏乾闥婆王。伶俐迦葉起舞。擊著須彌鐘。撾破虗空皷。演出無字經。唱作蠻腔譜。不是譚玄說妙。亦非生老病苦。大家同赴華筵。面南須看北斗。覿面直截提持。擬議失却何有。果能直下承當。始知不住劫數。其或彌封滯殻。棒折何能歇手　小參。綠柳隄邊。水足艸足。青山崖畔。東觸西觸。不耕那畔田。豈踏今時路。嘯月吟風。餐霞飲露。有時放下玉簾。佛眼覷不見。有時突向金輪。大地藏不住。有權有實。有照有用。放之自然體無去住。不如隨分納些些。何須脅下書五字。</p>
</div></div>
<div class='div-other'><a id='mulu591' />
<p class='h2'>調梅鼎禪師法嗣<span class='note-inline'>(三人)</span></p>
<div class='div-other'><a id='mulu592' />
<p class='h3'>磬山崇恩法南勝禪師</p><p>上堂。未離兜率降皇宮。公案何曾有兩重。千古毗藍今日事。一枝杓柄活如龍。釋迦老子生也。一花現瑞。千葉流芳。雲門大師來也。一棒揮空。十方通暢。佛佛祖祖。全提斯旨。七十二傳。未甞少易。良久云。開口不在舌頭上　白洋河抄化回。示眾。破施主慳貪。磨自己種性。須是過量人。遇著血性漢。不然易說難行。山僧昨日將者兩步工夫。親歷一番。向九曲黃河邊。往來兩月。麥麫粥[米*差]子飯。滋味徧嘗。看他三回四回。只云不在要。彼一文兩文。如割身肉。非關古井淵深。自愧汲長綆短。只得撩起便行。且把馳求心。歇歇歇。者般皷笛莫輕敲。甘守門庭三尺雪。</p>
</div>
<div class='div-other'><a id='mulu593' />
<p class='h3'>京都拈花恢慈仁禪師</p><p>據室。既登獅子座。須效師子吼。若有法可說。笑破虗空口。畢竟如何。家堂穩坐渾無事。終日面南看北斗　上堂。千聖頂[寧*頁]上。可容剎海。衲僧命脉中。不許商量。休向言中取則。莫於句下承當。大展通天活路。打開被蓋囊藏。明歷歷毫無間隔。光灼灼獨露真常。入得不二法門。處處無非佛事。出得五陰區宇。頭頭總是道場。毫端上。羅列真空妙有。芥孔中。莊嚴清淨寶坊　小參。真機纔動。妙用全彰。靈通莫測。感應無方。果然無手能行拳。千手萬手。一時頓現。無目能舒光。千眼萬眼。當下豁開。拈提格外生涯。洞達幽玄活計當處圓融無礙。等閒蓋色騎聲。</p>
</div>
<div class='div-other'><a id='mulu594' />
<p class='h3'>京都萬壽粹如純禪師</p><p>順義黃氏子。禮本邑觀音寺悟上師出家。依貫文律師具戒。遍參宗匠。次謁萬壽調梅和尚。親炙數載。日窮底蘊。始授記莂。出住栴檀廣通等處。上堂。昨夜紛紛大雪。鏡外狂心頓歇。舉頭冷眼遙觀。萬里山河一色浪。禪和無交涉。踏著方磚撞倒牆。觸著露拄打失鼻。識取不為冤。止止不須說。直饒虗空粉碎。大地平沉。到者裏正好。朝打三千。暮打八百。何故。絕後再甦。欺君不得　小參。一任法堂前艸深一丈。不曾山門外垂手接人。不是調高和寡。亦非價重難酬。且道。意在于何。釣竿可換鈎難曲。你但無心我便休　小參。輦路橫門外。西山峙寺旁。說法雲興。瓶瀉論文。鳥語花香。直饒拈燈籠露柱。也是折東壁補西牆。分明舉似。切忌承當。自古韓盧多逐塊。從來好肉不剜瘡。諸仁者。還知山僧舌頭落處麼。良久云。一番雨過一番涼　佛誕。一年一度。徒增塗污。者箇那箇。有甚分別。杓柄子不問長短。拈來便澆小廝兒。也知佼儈放過不可。且道。渠還甘受也無。須知遠烟浪。別有好商量　小參。舉僧問千巖長祖。如何是和尚家風。祖云。無力竪拳頭。老祖恁麼說話。大似隔靴將棒槌搔癢。有甚受用處。設有人問萬壽如何是和尚家風。劈脊便棒。待他擬議。連棒打出。因甚如此。重賞之下。必有勇夫　小參。隔江招手橫行。脚跟下好與三十。望見剎竿回去。脚跟下好與三十。且道。半青半黃。七上八下的。脚跟下合打多少。有人道得好轉語。別炊甑飯與他喫。乾隆甲午七月二十日示寂。世壽六十一。僧臘四十二。全身塔于本寺之後園。</p>
</div></div></div>
<div class='div-other'><a id='mulu595' />
<p class='h1'>南嶽下第三十九世</p>
<div class='div-other'><a id='mulu596' />
<p class='h2'>佛日義禪師法嗣<span class='note-inline'>(二人)</span></p>
<div class='div-other'><a id='mulu597' />
<p class='h3'>薦福德山海禪師</p><p>小參。鄭州梨青州棗。萬物無如出處好。阿呵呵。毗婆尸佛早留心。直至如今不得妙。珍重擔囊行脚人。一念偏枯錯到老　示眾。舉玉國師云。禪林秋晚。學道之士。貴乎一一真實。耑為生死。不爭人我是非。是發心真實。切問近思。不學虗頭。是參學真實。胸襟流出。蓋天盖地。是酬唱真實。好賢樂善。成人道業。是領眾真實。省虗文務誠敬。是禮貌真實。誡虗華崇節儉是。日用真實。明因果識罪福。除害去獘。是任事真實。遠奸佞親仁厚。是交接真實。甘淡薄恥謀求。是家風真實。更有一處真實。一發與汝諸人道破。大抵還他肌骨好。不搽紅粉也風流。師云。國師心肝五臟。和盤傾出。怎柰無人識取。而今冷地思量著。三十三天被火燒。下座　同參至上堂。舉雲門示眾云。平地上死人無數。過得荊棘林是好手。時有僧出云。與麼則堂中第一座。有長處也。門云。蘇嚕蘇嚕。師云。過得荊棘林是好手。若到薦福門下。腿筋打斷。也不肯放過在。須要通身是箇金剛圈栗棘蓬。教一切人。吞跳不得。諸人還委悉麼。問取我同參去。</p>
</div>
<div class='div-other'><a id='mulu598' />
<p class='h3'>南㵎理安智朗月禪師</p><p>白門李氏子。年十九。投慧開老宿脫白。受具于六安曇瑞年和尚。後詣靈峯素蓮法師。習天台賢首諸經論。徧參諸方。于佛日和尚處。投機印可。示眾。參禪須參活句。活句薦得。永劫不忘。作麼生是活句。驀舒手云。我手何似佛手。復垂足云。我脚何似驢脚。有漏笟籬。無漏木杓。覿面相呈。分付典座。一等蝦作眼者便作。言發非聲。色前不物。會去。何止笤帚柄三十　示眾。德山棒是瞎棒。臨濟喝是瞎喝。正偏<span class='corr'>已</span>屬繁辭。顧鑑那堪再說。壩子橋頭。來千去萬。忠清巷裏。驢奔馬踱。一一天真。誰敢動著。雖然。王和尚底袈裟。因甚七零八落　小參。獅子嚬呻。象王回顧。要行便行。要住便住。是名大丈夫。不枉打艸鞋行脚。若乃不死不活。癡心妄想。成佛作祖。豈不大錯。三歲孩童抱花皷。莫來攔我毬門路　小參。大樹大皮裹。小樹小皮纏。庭前紫荊樹。無皮也過年。世出世間法。時至理俱圓。看看。山腰白雪雖凝凍。溪上紅梅<span class='corr'>已</span>破顏　小參。風不鳴條。雨不破塊。買有處買。賣有處賣。人人有喫有穿。各各無灾無害。饒他千佛到來。一齊推出門外。何故。堂上不張白澤圖。人間何自有妖怪　小參。摸螺螄搭好伴。<span class='corr'>刺</span>繡文看好樣。年荒病久倦開爐。無可如何著須炭。眉毛鼻孔。各自照管　小參。有大蓮華。忽然出現。竪拂子云。見麼。善財童子參德雲。麥裏何曾不是麫。一旦相逢在別峯。空裏雲飛知幾片。乾隆辛卯八月初十日示寂。世壽六十一。僧臘四十三。塔于蓮花峯之陽。</p>
</div></div>
<div class='div-other'><a id='mulu599' />
<p class='h2'>古雲沛禪師法嗣</p>
<div class='div-other'><a id='mulu600' />
<p class='h3'>劒溪永鎮樸夫拙禪師</p><p>入室。書頭教娘勤作息。書尾教娘莫瞌睡。坐斷中間。不落窠臼。未免法報化身呌屈。摩竭陀親行此令。毗耶離<span class='corr'>已</span>現神通。還委悉麼。以拄杖卓一卓。喝一喝　上堂。鶯啼燕語。水綠山青。人人懷滄海之珠。箇箇抱荊山之璧。龜毛拂子拂。兔角扇子扇。又誰管你米裏有蟲。麥裏有麫。盞子撲落地。碟子成七片。狗子佛性無。問伊是誰見。見不見。倒騎泥牛入佛殿。</p>
</div></div>
<div class='div-other'><a id='mulu601' />
<p class='h2'>祖燈紹禪師法嗣</p>
<div class='div-other'><a id='mulu602' />
<p class='h3'>嶽州印慧勝禪師</p><p>開堂。金剛正體。充塞十虗。智眼圓明。包羅萬有。百千法門。因此而建立。無量妙義。因茲而流通。赤洒洒騎聲蓋色。峭巍巍越古超今。到者裏說箇大唐國裏無禪師。瞎却鎮州一城人眼。總是靈龜拽尾。拂迹迹生　當晚小參。揮拂子云。諸佛心印。非從人得。列祖綱宗。豈假言傳。所貴俊俏衲僧。向把捉無踪時。詮註不及處。一連入手。自然理事全彰。諸兄弟。且入手後如何。岳陽船子洞庭波。擊拂子。歸方丈　中秋。秋風涼秋夜長。途中客思故鄉。星河燦燦。蟾桂飄香。一輪孤月轉長廊。萬家砧杵應寒螿。敢問大眾。祇如心月孤圓。光吞萬象。光非照境。境亦非存。光境俱忘。復是何物。擊拂子云。自是不歸歸便得。五湖烟景有誰爭。</p>
</div></div>
<div class='div-other'><a id='mulu603' />
<p class='h2'>月潭達禪師法嗣</p>
<div class='div-other'><a id='mulu604' />
<p class='h3'>鎮江金山大曉徹禪師</p><p>崇明陳氏子。依天語和尚。出家圓具。後入終南山。㵎飲木食數年。憶洞山參雲門公案。忽見電光徹證。乃述偈曰。奇哉奇哉甚奇哉。閃電光中正眼開。明暗兩條生滅路。誰知無去亦無來。即出山。參月潭和尚。得蒙印可。繼席香林。次遷金山天寧等處　早參。逼塞太虗。了無空缺。燈籠用盡神通。[跳-兆+孛]跳不出。露柱使盡伎倆。藏身不得。百億須彌暗點頭。萬象森羅笑不歇。且道。笑箇甚麼。眉毛眼上橫。鼻孔大頭垂　小參。金山一夏來。無法可商量。饑來要喫飯。飽時絕思想。倦來要打眠。一覺到天亮。動轉及施為。十方盡通暢。了了全非見。堂堂無背向。但只恁麼過。還有為人處也無。明眼人前。不得錯舉　小參。不是心。耳聲眼色甚分明。不是佛。暑氣侵人誰不熱。不是物。電光石火空狼籍。畢竟是什麼。冬瓜直儱侗。瓠子曲彎彎。若向者裏會得。一生參學事畢　早參。有一人六根不具。四大皆空。體周法界。行住無蹤。洒洒落落。任西任東。問伊佛法禪道。全然一法不通。且道。此人有長處也無。試道看　僧問。既是金山。因何惟見土石。師云。是你見處。云和尚又作麼生見。師云我不曾眼花。云謝師答話。師云。放汝三十棒　僧問。隔江招手而去。過在甚麼處。師云。不守本分。云恁麼不用行脚也。師云。只恐不是玉。是玉也大奇　上堂。佛祖玄機。人天罔測。大用現前。不存軌則。德山入門便棒。臨濟入門便喝。施雷轟電掣之機。展殺活臨時之用。直下全提。凡聖路絕。若是明眼衲僧。向棒喝未施<span class='corr'>已</span>前。貫通古今。猶較些子　小參。即心即佛。芍藥花開菩薩面。非心非佛。棕櫚葉放夜叉頭。不是心不是佛不是物。猿抱子歸青嶂裏。鳥銜花落碧巖前。恁麼會得。猶是<span class='corr'>陝</span>府灌鐵牛。嘉州打大象。莫若業識茫茫去。一條白練去。無明煩惱去。一念萬年去。雖然如是。毫釐有差。天地懸隔。毫釐無差。天地懸隔。師示微疾。說偈而逝。世壽七十三。僧臘四十九。塔于金陵紫金山之麓。</p>
</div></div>
<div class='div-other'><a id='mulu605' />
<p class='h2'>不物震禪師法嗣</p>
<div class='div-other'><a id='mulu606' />
<p class='h3'>泰州慈濟自聞悅禪師</p><p>徐州蕭縣盛氏子　上堂。華藏界香水海。重重無盡善法。堂樓閣門。門門無礙。只貴當人信得及。一拶便入。始知虗而靈。寂而妙。高揖釋迦。不拜彌勒。婢視聲聞。奴呼圓覺。正所謂我為法王。於法自在。雖然如是。開堂一句。作麼生道。但願好風齊著力。一時吹入我門來　佛殿。漱口三日。吾不喜聞。是光明藏。是最上乘。展具云。丈夫自有衝天志。豈向他人行處行　結制。九十日<span class='corr'>已</span>前。鈎子鈎你。九十日<span class='corr'>已</span>後。錐子錐你。正當九十日。開潑天潑地爐鞲起烹佛烹祖火燄。釋迦彌勒。擬議則眉鬚墮落。文殊普賢。顧鑑則燎却面門設有箇漢出來道。長老云何修學。云何取證。與麼見解。拄杖子不在。笤箒柄聊與三十。</p>
</div></div>
<div class='div-other'><a id='mulu607' />
<p class='h2'>澹如永禪師法嗣<span class='note-inline'>(五人)</span></p>
<div class='div-other'><a id='mulu608' />
<p class='h3'>杭州天華有于成禪師</p><p>誕日上堂。釋迦老子。未離兜率。成上座。早<span class='corr'>已</span>脚踏閻浮。釋迦老子。指天指地。成上座。早<span class='corr'>已</span>成等正覺。不是為他閒事長無明。豈肯自輕而退屈。三十年前。驅耕奪食。誰敢當鋒。三十年後。灰意忘情。甘心下劣。修禪入定。讓與他人。喫飯安眠。隨緣度日。曾憶母胎中有一轉語。告報諸人。卓拄杖云。來朝一一為君說。</p>
</div>
<div class='div-other'><a id='mulu609' />
<p class='h3'>杭州天目聞學定禪師</p><p>松江上海張氏子。年二十。出家受具。閱六祖壇經。如獲古物。參澹如和尚。問。一歸何處。澹云。南高峯頂浪滔天。師不會。後上天台。雲霧四塞。忽見日輪湧出。身心廓然。夙疑冰釋　上堂。蘭吐春山。梅開玉樹。是處全彰正眼。頭頭漏洩家風。何必重陞此座。皷兩片皮。說黃道黑。然則事豈無因。道由言顯。十字街頭廖胡子。何妨觸著磕著。三家村裏泥土地。從來有感有靈。鎔瓶盤釵釧為一金。攪酥酪醍醐成一味。還他作者。入荒田不揀。信手拈來艸。誰是知音。須彌山。突出諸人額角邊。大海水。灌入諸人鼻孔裏。即且置。前三三後三三。又明箇甚麼邊事。良久云。三級浪高魚化龍癡人猶戽夜塘水　上堂。事存函葢合。理應箭鋒拄。鼻孔與眼睛。今古長相對。拈却事。去却理。孟八郎漢無措足地。令人轉憶謝三郎。一絲獨釣寒江雪　冬節上堂。天無私蓋。地無私載。鐵馬驟冰稜一句。逈超千聖外。事無礙。理無礙。打破相呈。漆桶依然不快。剝盡羣陰。一陽來復。即且置。優波離尊者。因甚昨夜酒醉。喝一喝　早參。如來說一合相。即非一合相。神光三拜後。熊耳一峯高。風聲水聲。驢聲馬聲。任運流入薩婆若海。而總不見得。無位真人。是什麼乾屎橛。且逐雞聲過板橋　早參。明頭合暗頭合。銜鐵負鞍。瞎驢成隊。佛法僧三寶。匙挑不上。薰風自南來。殿閣生微涼。菩提場中一千七百箇。喫鹽止渴漢。作盡不良人。總未具透關眼在。西峯今日吐膽傾心。是汝諸人。何妨拍拍是令　乾隆戊戌正月初三日示微疾。謂弟子曰。今日是何日。答曰。甲子。師曰。吾行矣。乃起坐說偈而逝。世壽六十七。僧臘四十四。</p>
</div>
<div class='div-other'><a id='mulu610' />
<p class='h3'>天目桂巖立禪師</p><p>上堂。金烏飛玉兔走。盡未來際盡。鰕跳不出斗。乾坤大戲場。好手手中呈好手。胡張三黑李四。千年桃核裏。原是舊時仁。釋迦文殊是他奴。說箇成佛作祖。大似不識羞底莽鹵漢。顧眾云。汝諸人行甚麼。驢脚馬脚。達磨擉瞎你眼睛文殊㧞却你舌頭。山僧恁麼告報。已是不堪。何故。好兒終不使爺錢。</p>
</div>
<div class='div-other'><a id='mulu611' />
<p class='h3'>天目道謙智禪師</p><p>江西建昌南城縣人　上堂。以拂子畫一下云。摩竭提國。親行此令。即此用離此用。馬師父子。移花兼蝶至。買石得雲饒。說甚向上向下。花須連夜發。莫待曉風吹。祖師西來。大似賣老鼠藥底客人。汝等諸人。切忌誤用。用則傷人。西峯恁麼說。是真語實語。不二語不誑語。還信得及麼。良久云。罕逢穿耳客。多遇刻舟人　其遇人銘曰。佛法無多。得鼻失口。若說罷參。真箇漏逗。急須見人跳出窠臼。一念不生百拙千醜。大地同行。虗空把手。道無不無。道有不有。有無不二。簸箕熨斗。釋迦彌勒。難出其右　緇素銘曰。正體非覺。孤光爍爍。正覺非體。乾坤莫比。比智不忘。非愚即狂。徹底掀翻。獨露堂堂。劈心剜腹。換骨洗腸。金剛栗棘。百世遺光。痛棒熱喝。飯熟羹香。耳聾蒿拂法乳親甞　權衡銘曰。末後牢關。說與徧參。黑花猫子。面門<span class='corr'>已</span>班。瓜直儱侗。瓠曲彎彎。通玄峯頂。不是人間。長慶曰差。水潦曰奇。明得下載。分清水泥。我天爾狗丹鳳楚雞蕩盡閨閣。悟中之迷。師世壽六十三。預知報盡。端坐說偈。大喝一聲而寂。</p>
</div>
<div class='div-other'><a id='mulu612' />
<p class='h3'>南屏淨慈在衡權禪師</p><p>海寧錢氏子。依天台道源和尚。薙染受具。後謁澹如和尚。命看狗子無佛性話。一日聞梆聲。打失鼻孔。遂蒙印可。出住南屏聖果華頂興勝等處。示眾。道慚未克繼先宗。俛首時時省<span class='corr'>己</span>躬。珍重後賢須䇿勵。莫將心地自朦朧　小參。欲覓覓不得。要推推不開。拳頭無縫罅。眉毛頷下栽。面壁九年猶不識。手擕隻履自西歸。淨慈恁麼道。却被露柱在旁呵呵大笑。且道。他笑箇什麼。良久云。參　乾隆<span class='corr'>己</span>丑初夏示微疾。五月二十九日。說偈而逝。世壽五十四。僧臘三十四。塔于華頂之西塢。</p>
</div></div>
<div class='div-other'><a id='mulu613' />
<p class='h2'>悟修慧禪師法嗣</p>
<div class='div-other'><a id='mulu614' />
<p class='h3'>杭州淨慈振一宗禪師</p><p>佛誕上堂。人人共道。今日世尊降誕之辰。試問諸仁者。世尊未降誕前。向什麼處見。只在當人眼裏耳裏口裏鼻裏。諸人還見麼。擊拂子云。吽吽吽。</p>
</div></div>
<div class='div-other'><a id='mulu615' />
<p class='h2'>曉蒼暹禪師法嗣</p>
<div class='div-other'><a id='mulu616' />
<p class='h3'>潯陽能仁秀林俊禪師</p><p>上堂。全身擔荷。赤體提持。不向言前薦取。不從句裏承機。顯揚臨濟宗猷。掀翻報恩窠臼。正恁麼時如何。拍掌云。教外何曾有別傳。</p>
</div></div>
<div class='div-other'><a id='mulu617' />
<p class='h2'>杲樹憧禪師法嗣</p>
<div class='div-other'><a id='mulu618' />
<p class='h3'>杭州淨慈指遠近禪師</p><p>開鐘板小參。兵隨印轉。將逐符行。觸著磕著。萬象皆新。以椎擊鐘云。蝦蠏何勞努眼睛。</p>
</div></div>
<div class='div-other'><a id='mulu619' />
<p class='h2'>靈鷲誠禪師法嗣<span class='note-inline'>(七人)</span></p>
<div class='div-other'><a id='mulu620' />
<p class='h3'>維揚高旻天慧徹禪師</p><div>臘八日上堂。今日乃釋迦成等正覺之辰。若恁麼道。喪我兒孫。若不恁麼道。亦喪我兒孫。且道。作麼生始得。若是明眼衲僧。聞恁麼舉。便攢眉而去。未免也是靈龜負圖。自取喪身之兆。揮拂云。黃面老。大似夢眼見空花。常州有蘇州有。當臺寶鏡分妍醜。輝天鑑地大光明。須向面南看北斗。放出楊岐三脚驢。踏殺衢州子胡狗。栴檀林內栴檀香。獅子窟中獅子吼。山意衝寒欲放梅。岸容待臘將舒柳。曾識大經不勞塵剖。西走東行。南行北走。呵呵大笑云。相見每施三盞茶。貴圖人識高旻口　上堂。雨洗紅衣。濯濯清芬可掬。風搖翠盖。亭亭松柏堪觀。無不是生機。無不是妙用。所以東山道。如何是祖師西來意。庭前柏樹子。恁麼會則不是。如何是祖師西來意。庭前柏樹子。恁麼會方始是。方外原無剩語。劫初那有閒名。當機即色即空。軼格非同非異。咄。白晝裏瞌睡。有甚麼限　上堂。三箇月開爐。九旬日取則。香板與蒲團。都盧最親切。山僧誠實言。諸人瞥不瞥。張三未必胡。李四何曾黑。水底烏龜吃鐵鞭。山頭玉兔吞明月。彈指北淮達帝都。一口西江連底吸。茱萸灣步步蓮生。天中塔層層彩結。大地掀眉。虗空吐舌。三十三天撲帝鐘。誕生內外驚一跌。[○@母]東勝神洲。西瞿耶尼。北鬱單越。南閻浮提。○[(○*○)/○]芒鞋懸向月　晚參。香巖上樹。全身獨露。聾者瞽者。徒勞顧佇。不顧佇。三岔河邊。官塘大路　早參。拈拄杖。寫[○@烏][○@焉][○@馬]。一番雨過一番風。雨雨風風白月中。條令斬新端的旨。頂門迸出一輪紅。以杖寫<img src='../images/X85p0087_01.gif' alt='X85p0087_01.gif' />。下座　早參。夜來木馬旋空走。天曉泥牛露地眠。誰是騎聲蓋色者。東君有信借相傳　早參。菊綻籬邊。朵朵發明空劫外。鴈鳴天際。聲聲透出威音前。時節若至。其理自彰。情與無情。煥然等現。喝一喝。觀自在菩薩。行深般若波羅蜜多時。照見五蘊皆空。度一切苦厄。復喝一喝。若是陶淵明。攢眉便歸去　佛涅槃早參。今日有明日無。欲滅度不滅度。捉敗伊何處去。金棺裏一足露。二千七百餘年前。黃面瞿曇。半生半死。竟無伸救底人。今日雄峯遠孫實徹。直下伸救一上。揮拂云。收。</div>
</div>
<div class='div-other'><a id='mulu621' />
<p class='h3'>武林崇福道明信禪師</p><p>佛誕上堂。盡法界身。本無出沒。大悲願力。示現受生。眾中。還有法界身者麼。卓拄杖云。一切處。是他受生出現處。一切時。是他成等正覺時。雄峯<span class='corr'>已</span>為諸人。下箇註脚了也　早參。舉定山疎山論生死中有佛無佛。一僧云。生死中有佛。不迷生死。一僧云。生死中無佛。無生死。爭之不<span class='corr'>已</span>。仝上大梅。梅云。一疎一親。定云。誰疎誰親。梅云。親者不問。問者不親。雄峯看來二僧各具隻眼。何故。過河須用筏。到岸不須舟。若論佛法商量有佛無佛。颺在他方世界。再來雄峯喫棒。</p>
</div>
<div class='div-other'><a id='mulu622' />
<p class='h3'>金壇東禪寶勝萬光篆禪師</p><p>上堂。洞山參雲門。曾喫三頓棒。世尊成正覺。惟見一天星。亮座主入山不見。豐干老騎虎相迎。唇上碧斑迸逼豹。嘴邊當的帝都丁　小參。未打臉時。說甚生旦。淨丑既<span class='corr'>已</span>出臺。便是長幼貴賤。坐立儼然。各知所守。不是藥山閒曲調。所貴人人得知有。如何是知有底事。達磨大師鼻孔。廚竉烟衝。釋迦老子眉毛。糞箕笤帚。</p>
</div>
<div class='div-other'><a id='mulu623' />
<p class='h3'>杭州崇福智巖昌禪師</p><p>上堂。冰凍三尺。非一日之寒。證悟一朝。非一時之功。禪發疑而漸悟。道無執而頓通。所以劫前運步。非心力之所到。句外明宗。豈言詮而可徹。若是伶俐漢。向未舉已前領略。猶較些子。若乃如何若何。則劒去久矣。卓杖云。艸鞋踏斷處。不索別商量。</p>
</div>
<div class='div-other'><a id='mulu624' />
<p class='h3'>杭州崇福朗融照禪師</p><p>藏經到山。上堂。無始以來。有一大藏。本不曾開。實未嘗關。不立一法。不捨一法。盡情供養諸人了也。而諸人能知能覺。所以不知不覺。竪拂子云。者裏又有一大藏。且道。地甚麼處。擲拄杖下座。</p>
</div>
<div class='div-other'><a id='mulu625' />
<p class='h3'>杭州孤舟山谷聲聞禪師</p><p>臨終自云。我見靈鷲和尚。得箇歇處。便住此山。直至如今。五十二年。未曾移脚。今朝事不獲<span class='corr'>已</span>。闊步大方。門人問。和尚何往。師云。到青陽余姓家。汝可為我更衣沐浴。門人請偈。師云。五十餘年住此山。且無閒話落人間。今朝無事山前去。大似楊花去復還。分付留龕勿化。即跏<span class='corr'>趺</span>含笑而逝。廿年後有。青陽余居士來。山移龕火塟。</p>
</div>
<div class='div-other'><a id='mulu626' />
<p class='h3'>大雄崇福迅機鋒禪師</p><p>上堂。信手拈來艸。猶是門外句。其他三藏十二部。一千七百則。是甚麼。展抹爛艸衣。德山棒臨濟喝。是趕狗底家具。山僧今日吐露心肝。若向我者裏會去。也是逐塊韓獹。擬議之間。千里萬里。所以古德云。悟即不無。爭柰落在第二頭。若是第一頭事。三世諸佛。有口祇堪挂壁。歷代祖師。祇可自知。釋迦老子。四十九年。祇說得濁邊過患。汝諸人。要明第一頭事麼。若是箇漢。向山僧未啟口前會得。便可與佛祖為師。顧眾云。<span class='corr'>已</span>遲八刻　上堂。拈拄杖云。拈起也。乾旋坤轉。放下也。海晏河清。衲僧分上。料掉沒交涉。曲為今時。由人施設。舉溈山禪師云。有句無句。如藤倚樹。溈坭壁次。香巖問云。忽然樹倒藤枯。句歸何處。溈放下泥盤。呵呵大笑。師云。溈山雖然。笑裏有刀誰不知。被香巖一推推倒。直至如今起不得。若是山僧則不然。有恁麼問。但向道。今日普請。且道。溈山底是。山僧底是。良久。委悉麼。見義不為。是無勇也。</p>
</div></div>
<div class='div-other'><a id='mulu627' />
<p class='h2'>百靈然禪師法嗣</p>
<div class='div-other'><a id='mulu628' />
<p class='h3'>湖廣古帆令禪師</p><p>上堂。老僧確辭不上堂。茲為眾人一段誠懇。不得不出來。舉則奇特因緣。阿逸多。滿腔疑情。請問善現。須菩提。一肚糊塗。啟白於佛。佛云。此事年代深遠。暫時忘却。可問會中長老。老云。我不是不解答。但答不在問處。諸公不是不解我意。柰問不在答處。言無展事。語不投機。祇如目前者株無根樹。非干雨露。不涉春秋。摘花剪麗。可以換諸人眼睛。直截根源。可以穿列祖鼻孔。黃面聞之快歎。奇哉。空生領旨。極贊希有。獨有山門箇漢。未免笑脫下頷。還有為渠拍得上者麼。拈拄杖一卓云。三會龍華。齊成正覺。</p>
</div></div>
<div class='div-other'><a id='mulu629' />
<p class='h2'>海山明禪師法嗣</p>
<div class='div-other'><a id='mulu630' />
<p class='h3'>萬杉大楚圓禪師</p><p>據室。拈拄杖云。祖父不傳之義。人天共仰之宗。今日豈敢囊藏蓋覆。復卓一下云。爍破面門。小參。臨濟喫棒三頓。有口難言。雲門拶折一足。有路難行。誰知睦州是竭水取魚。黃檗是覆巢探卵。臨濟之命根不斷。雲門之仇讎不結。若要與古人雪屈。直須翻轉面皮始得。遂拈拄杖。旋風打散。便歸方丈。</p>
</div></div>
<div class='div-other'><a id='mulu631' />
<p class='h2'>古梅冽禪師法嗣</p>
<div class='div-other'><a id='mulu632' />
<p class='h3'>潭州大溈天翼翔禪師</p><p>上堂。廣大祖庭。宗風浩蕩。三玄要旨。逈出言詮。無賓無主。山僧今日廓闢十智門庭。倒跨三脚驢子。卓拄杖云。他人行處我不行。他人住處我不住。</p>
</div></div>
<div class='div-other'><a id='mulu633' />
<p class='h2'>巨濤果禪師法嗣</p>
<div class='div-other'><a id='mulu634' />
<p class='h3'>杭州雲林玉山琳禪師</p><p>解制小參。山僧于舊歲十月十五。布箇縵天網子。收取徐十三郎頭上破網巾。趙州行脚底破艸鞋。南泉刀下死猫頭。玄沙叱沙斑面虎。柏樹子枯樹樁。禿苕帚破簸箕。向七尺單前長廊下。受盡雲蒸霞蔚。霽月光風。要伊箇箇翻身[跳-兆+孛]跳。吐氣揚眉。未免眉毛撕結。做盡對頭。向冷水裏浸殺。火爐邊燒殺。山僧縱有九轉還丹。開瞽金針。要伊眼目定動。令彼衝霄底衝霄。入淵底入淵。有一句子。至緊切要話。切記切記。蚯蚓跳上梵天。蝦蟇驀過東海。不得辜負雲林。</p>
</div></div>
<div class='div-other'><a id='mulu635' />
<p class='h2'>赤潭珠禪師法嗣<span class='note-inline'>(二人)</span></p>
<div class='div-other'><a id='mulu636' />
<p class='h3'>繡州濮鎮宇存順禪師</p><p>立兩序小參。建立賓主。須仗兩堂齊下喝。舉唱宗風。全憑一句定綱維。抽却克賓鉗鎚。不用東山圓相。若要少室宗風聲振。滹沱正脉長流。只須禪歸海經入藏。拈起布毛。燈盞燎亮。貴賣生薑。敢保的當。自從胡亂後。三十年不少鹽醬。</p>
</div>
<div class='div-other'><a id='mulu637' />
<p class='h3'>嘉興白蓮慎初暹禪師</p><p>晒藏經小參。者卷真經。不從世尊宣揚。亦非慶喜結集。龍宮海藏未嘗收。梵語唐言豈能譯。大眾。還見真經麼。展手下座。</p>
</div></div>
<div class='div-other'><a id='mulu638' />
<p class='h2'>具宜開禪師法嗣</p>
<div class='div-other'><a id='mulu639' />
<p class='h3'>興化時思道安經禪師</p><p>祝髮於海昌慶善寺。圓具後。參福嚴具宜和尚。有省。出世住普明。未幾遷時思　上堂。阿含十二。方等八兩。手無端鳴聒聒。二十二年般若談。杜䳌枝上血斑斑。法華涅槃共七年。何須醫裏又加鹽。華嚴最初三七日。千古秤錘俱生鐵。時思慣為東話西說。抝直作曲。哆哆和和。截鶴續鳧。昨夜拄杖子。將山河大地。及如來一大藏教。一口吞却了也。且道。今日畢竟說箇甚麼。八十婆婆鬢抹油。不搽紅粉也風流　師示寂。後四十年。嗣孫悅心。始茶毗建塔。道俗送者數千人。咸謂。師之德行所感也。</p>
</div></div>
<div class='div-other'><a id='mulu640' />
<p class='h2'>具如奇禪師法嗣</p>
<div class='div-other'><a id='mulu641' />
<p class='h3'>維揚天寧侶松楷禪師</p><p>解制。師云。十五日<span class='corr'>已</span>前。滴水滴凍。十五日<span class='corr'>已</span>後。融雪融霜。正當十五日。春雨蒙潤。萬物滋生。諸人到者裏。正好把住繩頭。單提向上。討箇分曉。不為分外。設使脚頭無眼。任你南天台北五台。走遍四大部洲。拄杖子。終不肯放過。何故。日月燈明佛本光瑞如此　起七。扇起兇勇爐鞲。放出惡辣鉗錘。逼得<span class='corr'>陝</span>府鐵牛。汗流浹背。打得西河獅子。躑身無地。驚動憍陳如尊者。將虗空一摑粉碎。擲竹篦云。撲落非他物。縱橫不是塵。遂拈竹篦云。起　小參。師云。舉一不得舉二。放過一著。落在第二。且道。一作麼生舉。彈指一下。古佛過去久矣。</p>
</div></div>
<div class='div-other'><a id='mulu642' />
<p class='h2'>竹峯續禪師法嗣</p>
<div class='div-other'><a id='mulu643' />
<p class='h3'>四川昭覺潛修悅禪師</p><p><span class='corr'>陝</span>西鳳翔縣李氏子。母黃氏。夢白鶴投懷而生。丱歲出家。遊西安金繩寺。圓具後。參竹峯於昭覺。得授信拂。遂繼席焉　解七。一七工夫。用盡許多閒力氣。仔細看來。大似金剛與泥人揩背。金剛累得汗出。泥人晝夜鼾睡。烈燄紅爐。鉗鎚惡辣。總當等閒遊戲。人人飲木楂羹。口口吞來無滋味。是誰轉得古乾坤。一擦頓入獅羣隊。挂角羚羊不用尋。藏身之處無踪迹。際融史居士。問。弟子此生姓史。不知一氣不來姓箇甚麼。師喚云。際融。士應諾。師云。姓甚麼。士無對。師便歸室。</p>
</div></div>
<div class='div-other'><a id='mulu644' />
<p class='h2'>中洲岳禪師法嗣</p>
<div class='div-other'><a id='mulu645' />
<p class='h3'>德清吉祥大文相禪師</p><p>上堂。天空雲淨。九臯之鶴高飛。浪靜波恬。四海之龍穩睡。今日來昔日去。善知識之脚跟。本無固必。用則行。舍則藏。大丈夫之肝膈。自有權衡。況乃靈山的旨。逈絕思惟。少室真傳。不拘文字。思惟逈絕也。且懸河之辯。啟口無由。文字不拘也。縱饒奪錦之才。縮手有分。拈花示眾。已是畫虎成狸。立雪安心。何異指鹿為馬。從此分枝別葉。列燄聯燈。競顯神通。各呈伎倆。或露半面。或現全身。或憑華座而笞龍象。或閉松扉而馴猿鳥。總之曲垂方便。誘引童蒙。山僧道德荒蕪。固是匙挑不上。無端也闖入這羣隊裏。只得隨例簸土揚塵。拈椎揮麈。以拂子畫[○/○/○]云。試看合浦珠還日。自有清光照九州　上堂。粗言及細語。皆歸第一義。釋迦老子。婬房裏宿夜。酒樓上看戲。肉案頭午。齊墮在阿鼻大地獄中。永無出期。鹽官念一道真言。為他結箇般若緣。多他阿伽陀三藐三佛陀。釋迦老子出來了也。試看即今在甚麼處。良久云。過　上堂。喝一喝云。虗空粉碎。大地平沉。你這隊喫自在飯底漢。向那箇壁角頭。門扇後打瞌睡。</p>
</div></div>
<div class='div-other'><a id='mulu646' />
<p class='h2'>南溟碧禪師法嗣</p>
<div class='div-other'><a id='mulu647' />
<p class='h3'>育王嵩來荃禪師</p><p>小參。即心即佛。月落不離天。非心非佛。蝦跳不出斗。不是心不是佛不是物。嘒嘒蟬聲在高柳。擊拂云。還知落處麼。江南兩浙。春寒秋熱。</p>
</div></div>
<div class='div-other'><a id='mulu648' />
<p class='h2'>默葊言禪師法嗣</p>
<div class='div-other'><a id='mulu649' />
<p class='h3'>寶應一粟嶧岫旭禪師</p><p>鹽城潘氏子。幼投本邑法興院不違和尚剃染。依石塔瑞律師圓具。次歸本師。印可。師於乾隆丙申。示微疾。眾請說偈。云老僧末後無言。倩取虗空代說。揭開劫外春光。指出一天明月。端坐而逝。塔於本邑之松園。</p>
</div></div>
<div class='div-other'><a id='mulu650' />
<p class='h2'>曉堂哲禪師法嗣</p>
<div class='div-other'><a id='mulu651' />
<p class='h3'>長沙白霞信賢遐禪師</p><p>元旦上堂。喝一喝云。春光滿握。撒向梅梢。和氣一團。別開世界。不待磨塵刮垢。轉見耀古騰今。如日在天。普使具眼凡夫。一時瞻仰。得其半者。可以定國安邦。得其全者。可以轉凡成聖。上下安居。不敢攙匙亂箸。尊卑異位。何須越爼代庖。要用豈假思惟。會得總成靈妙。復喝一喝。人人萬福。</p>
</div></div>
<div class='div-other'><a id='mulu652' />
<p class='h2'>異目宗禪師法嗣</p>
<div class='div-other'><a id='mulu653' />
<p class='h3'>饒州龍溪正覺堯菴治禪師</p><p>陞座。釋迦老漢。於無量阿僧祇劫。修習心地法門。向雪山頂上。明星現處。一時打失。于今二千年。後轉向正覺山前。明星現時。且道。心地法門。作麼生會。彈指圓成八萬門。一超直入如來地。</p>
</div></div>
<div class='div-other'><a id='mulu654' />
<p class='h2'>天池鵬禪師法嗣</p>
<div class='div-other'><a id='mulu655' />
<p class='h3'>徐州雲龍興化奎章平禪師</p><p>早參。興化結制安禪。龍象兢頭來參。本來無法可說。帶累四海高賢。祖師西來大意。恰似火裏紅蓮。冷地若還覷破。正好和衣打眠。更有向上一路。只是千聖不傳。不落理事兼帶。亦非三要三玄。就中有恁麼舉。便與掀倒禪牀。喝散大眾。三十棒。一棒也較不得。何故。有功者賞　晚參。水不洗水。金不博金。西來大意。直指人心。恁麼會去。轉見病深。不恁麼會去。無處討尋。畢竟如何。喝一喝。</p>
</div></div>
<div class='div-other'><a id='mulu656' />
<p class='h2'>止先源禪師法嗣</p>
<div class='div-other'><a id='mulu657' />
<p class='h3'>休林遠岫堂主</p><p>嘉善王氏子。投萬年明之和尚出家。圓具後。瓢囊行脚。徧參尊宿。後謁止先源。止問。涉水登山。所為何事。師云。不為別事。止拈棒。師云。鷂子過新羅。拂袖便出。未幾。蒙印可。命充堂主　小參。把住則鐵壁銀山。通天活路。放行則隨流得妙。水洩不通。且道。把住是。放行是。復舉僧辭趙州。州云。何處去。僧云。諸方學佛法去。州竪起拂子云。有佛處不得住。師云。無毛鷂子撲天飛。無佛處急走過。師云。倒騎鐵馬上須彌。三千里外逢人不得錯舉。師云。燈籠與露柱。商量浩浩地。僧云。恁麼則不去也。師云。笑殺南鄉泥土地。州云。摘楊花摘楊花。師云。石虎叫時山谷響。木人㖃處鐵牛驚。岫上座。著與麼語。一任諸方檢點。</p>
</div></div></div>
</div><!-- end of div[@id='body'] -->
</body></html>