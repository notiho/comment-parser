<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu658' />正源略集卷<span class='corr'>第</span>十五</p><p class="byline">天台嗣祖沙門國清　達珍　輯</p>
<div class='div-other'><a id='mulu659' />
<p class='h1'>青原下宗鏡第九世</p>
<div class='div-other'><a id='mulu660' />
<p class='h2'>鑑堂鏡禪師法嗣</p>
<div class='div-other'><a id='mulu661' />
<p class='h3'>潤州焦山碩菴行載禪師</p><p>吳陵叚氏子。祝髮於州之曲塘清淨菴。受具後。參焦山鑑。一日夜起。見電影過牕前。有省。衝口說偈曰。聽之不聞。視之不見。裂破虗空。無背無面。遂充西堂。受心印。繼住焦山　結制上堂。僧問。烈燄紅爐。光騰徧界。到者裏。還假鉗錘也無。師打曰。少者一槌不得。僧擬開口。師又打曰。莫待冷來看。僧作禮。師乃曰。東弗于逮打皷。西瞿耶尼上堂。今日海門結制。一時把斷封疆。拈將折筯攪滄溟。只要魚龍知性命。鯤鯨赤尾應不待言。祇如鰕蜆泥鰍。總教伊直下翻身。始知焦山心不負人　中秋示眾。拈如意曰。無物可酬佳節。一句報於禪德。各各本有光明。無物堪能比得。雖則如是。若不真實參究。只恐認在清淨境上。以當平生。後來大有事在　示眾。天氣不寒。人力困倦。大事未明。時光易換。要得覿體相應。須是出身白汗。出後又且如何。健則經行。饑則喫飯。</p>
</div></div>
<div class='div-other'><a id='mulu662' />
<p class='h2'>道宏南禪師法嗣</p>
<div class='div-other'><a id='mulu663' />
<p class='h3'>揚州平山麗杲行昱禪師</p><p>晚參。祖道荒涼。人根尠劣。佛法二字。置之高閣。山僧今夜。用長虹作竿。新月為鈎。向揚子江心垂釣。莫有搖頭擺尾底赤尾鯉魚麼。有則出來。衝波躍浪看。如無。且聽山僧唱一漁父詞。以供大眾。乃拈拄杖。作搖櫓勢云。鼓抴烟波一釣翁。自南自北自西東。銀絲直釣寒江雪。鐵笛橫吹別浦風。紅蓼岸白蘋叢。水光山色有無中。儂家不管塵寰事。欵乃一聲天地空。</p>
</div></div>
<div class='div-other'><a id='mulu664' />
<p class='h2'>浴日能禪師法嗣</p>
<div class='div-other'><a id='mulu665' />
<p class='h3'>京都大千佛道權高禪師</p><p>冬至上堂。渠今正是我。我今不是渠。睡眼瞳人踢玉毬。昔年驢覷井。今朝井覷驢。嚼破舌頭怕合口。千佛不從陰陽而至。脚底生毛長似線。臘八上堂。修行三大阿僧祇劫。成佛作祖。造業於正覺山前。咬盡人間猪狗。赤眼觸碎明星。銜著舌頭打失口。無所從來。猛虎饑鷹爪牙下。何曾唧[口*留]　上堂。通身羅綺皂靴。荊棘林中。安眠有地。赤體不挂寸絲。明月堂前。轉身無門。奪得壁上<span class='corr'>鍾</span><span class='corr'>馗</span>寶劒。一任橫揮豎揮。直得露柱閃爍。瓦礫生光。百億須彌。百億日月。萬象森羅。一時顯現了也。報化佛頭。圓妙等覺。九種十類。都盧是箇自<span class='corr'>己</span>。恁麼會是有相。不恁麼會是無相。作麼生是實相。眾無語。復曰。明朝後日。切莫違時失候。</p>
</div></div>
<div class='div-other'><a id='mulu666' />
<p class='h2'>主峯崑禪師法嗣</p>
<div class='div-other'><a id='mulu667' />
<p class='h3'>漢陽歸元且憨拙禪師</p><p>佛成道日上堂。咄哉黃面老。午夜覩明星。帶累閻浮客。重添眼上塵。山僧。今日向瞿曇頂[寧*頁]上。展演爪牙。眾生眉睫間。掀翻窠臼。將智慧德相。拈向一邊。妄想執著。掃置一壁。威音非始。樓至非終。孤逈逈光吞萬象。峭巍巍雄蓋大方。到者裏。通身是眼覷不及。渾身是口讚莫窮。</p>
</div></div>
<div class='div-other'><a id='mulu668' />
<p class='h2'>自明珩禪師法嗣</p>
<div class='div-other'><a id='mulu669' />
<p class='h3'>端州月山惺學敏禪師</p><p>上堂。遇水架金梁。莫讓他人爭作。撥沙填滑路。豈肯袖手傍觀。羅睺羅之密行。釋迦佛讚莫能窮。觀世音之慈心。二乘人空生仰望。興隆梵剎。一肩擔荷莫辭勞。輔弼叢林。全副肝腸歸淨域。勿謂事之難成。總怪力之不足。既為佛子。當報佛恩。擲拄杖云。莫謂清早起。更有夜行人。</p>
</div></div>
<div class='div-other'><a id='mulu670' />
<p class='h2'>遠林進禪師法嗣</p>
<div class='div-other'><a id='mulu671' />
<p class='h3'>京口五州淨因宗一真禪師</p><p>上堂。舉拂子云。無偏無正。無主無賓。門外剎竿。一任踢倒扶起。匣中寶劒。何妨竪弄橫拈。葉續花聯於不萌枝上。鳳舞鸞翔於無影林中。不涉功勳。得大自在。且道。是甚麼人。手握金鞭問歸客。夜深誰共御街行　佛誕上堂。未離兜率降王宮。未出母胎度人畢。何必指天更指地。一春紅雨花狼藉。</p>
</div></div>
<div class='div-other'><a id='mulu672' />
<p class='h2'>紫琈岠禪師法嗣</p>
<div class='div-other'><a id='mulu673' />
<p class='h3'>京口乳山憨如行秀禪師</p><p>興化卜氏子。幼而頴異。胸次蕭爽。髫年祝髮。秉具後。即瓢囊行脚。至弁山。謁紫琈岠。機契。命掌記室。閱數載。遂承印可。辭去。同蔭乾法兄。道出京口。愛江山之勝。偶過乳山萬壽寺。見峯迴水繞林茂寺荒曰。者箇破落院子。正合我意。乃卓錫焉　上堂。座右烏藤七尺。靠倒虗空。牀頭白拂一枝。挂殘破壁。二六時中。但使一頭牯。長耕八畆田。把空手鋤。耘無根草。灌引曹谿之水。穿雲絡石。成熟廬陵之米。匝地普天。將此供養十方大眾。以及三世諸佛。總向者裏。飽滿一如。山僧恁麼為人。一任諸方檢點。良久云。雙手扶犁雲過膝。泥牛耕破水中天　僧參問。千七百位老凍儂。向甚處去了。師竪起拂子曰。鼻孔總穿在者裏。僧云。千七百則舊公案。都請判斷了。師揮拂子曰。今日郊天大赦。盡情發放去也。乾隆壬午秋。示微疾。偈曰。四十餘年住此峯。了無一法與人通。倒騎石馬嘶風去。葉落霜林滿地紅。擲筆端坐而寂。世壽七十二。僧臘六十二。塔全身於寺左。</p>
</div></div>
<div class='div-other'><a id='mulu674' />
<p class='h2'>侶石清禪師法嗣<span class='note-inline'>(二人)</span></p>
<div class='div-other'><a id='mulu675' />
<p class='h3'>桐城投子慈濟竺風聖禪師</p><p>維揚海陵人。七歲於金陵地藏菴。依玉白法師出家。秉戒於雲林諦老和尚。後參誕登。遂承記莂　晦日小參。月當晦兮逢小暑。香不拈兮讚不舉。日落西峯吞火團。露柱通身汗如雨。平田塵鹿忽成羣。阿誰能辯塵中主　晚參。卓拄杖云。拄杖子一往。得箇乾巴見識。不怕風吹。不怕雨打。孤逈逈峭巍巍。正與麼時。忽現神變。[跳-兆+孛]跳上三十三天。撞著行雨龍王。攔頭一棒。當下瓦解冰消。主風神忍俊不禁。解開風囊。颼颼飅飅。頃刻間。吹得雲收雨散。依舊日光明照。見種種色。復卓一下云。摘楊花摘楊花。胡盧架上生冬瓜。明朝喫了早粥後。大家努力檢新茶　上堂。崖桂發龍門。折來供投子。滿院散天香。簪向銀瓶裏。賓主方歷然。問答從此始。以我為隱乎。吾無隱乎爾。臨濟四料簡。古今人莫辯。透過金剛圈。與君通一線。卓杖一下云。盞子撲落地。碟子成七片。</p>
</div>
<div class='div-other'><a id='mulu676' />
<p class='h3'>金陵靈谷道揆守禪師</p><p>浙江烏程淩氏子　小參。山僧一往口門窄。者也之乎不愛說。若問西來意若何。白棒倒拈頭打裂。不是絕人情。亦非無德澤。肝腸如火臉如冰。從來鍾阜家風別。祇如知音底人到來。又作麼生。相將把手步秋林。笑指霜楓紅似血　小參。日日日東昇。夜夜月西沒。昇沒不停機。又值黃花節。砧敲夜月寒。雁呌霜風洌。楓葉嶺頭紅。蘆花江上白。是聲非聲。是色非色。祖意西來。了然無別。既無別。因甚有會有不會。只為忒分明。翻令人不識　晚參。禪不假參。道不假學。祖師西來。祇堪洗脚。蔣山恁麼說話。自摑一摑云。絡索　晚參。東邊來的。東背西向。巍巍堂堂。西邊來的。西背東向。濟濟鏘鏘。可中有箇漢。不落東西。不存向背。且道。是何面目。良久云。認著依然還不是　師住靈谷三十餘年。三接　翠華召對。　賜紫。乾隆丁亥八月十一日示寂。世壽六十七。僧臘四十六。塔于本山。</p>
</div></div></div>
<div class='div-other'><a id='mulu677' />
<p class='h1'>青原下宗鏡十世</p>
<div class='div-other'><a id='mulu678' />
<p class='h2'>碩菴載禪師法嗣</p>
<div class='div-other'><a id='mulu679' />
<p class='h3'>潤州焦山敏修福毅禪師</p><p>湖廣武昌李氏子。年十九。禮荊州承天寺恒印老宿祝髮。抵漢陽歸元受具。志慕宗乘。包挑行脚。至焦山參碩菴。命看無字話。十餘年無所入。乃徧參名宿。大病幾死。忽猛省曰。狗子佛性無。乾坤一火爐。擬議剛半步。徹底盡焦枯。返焦山呈所得。蒙印可。住弁山上堂。僧問。如何是正中偏。師云。金烏夜半海門懸。進云。如何是偏中正。師云。白髮女兒照古鏡。進云。如何是正中來。師云。雲中石女夜懷胎。進云。如何是兼中至。師云。象王跨上泥牛背。進云。如何是兼中到。師云。黑漆濃潑烏紗帽。進云。洞上五位蒙師指。弁嶺家風試展看。師云。明向道破。還來亂統。僧禮拜。師乃曰。問答分明也罔然。莫將知解認為禪。祖師那有西來意。只把空拳立正偏　解制。開爐十月中。罷爐正月半。目前是何物。打皷普請看。竪拂子云。看看。古佛一真燈。十方悉照徧。三世諸如來。皆從影裏現。各各不相借。光明莫可見。大眾。既是古佛。因甚莫可見。無油乾紙撚。不同騰烈燄。我見燈明佛。本光瑞如此。喝一喝　師垂問。洞山門下。永絕滲漏。為甚不波亭外流水滔滔　師六坐道場。乾隆二年。重住焦山。潤州大旱。師至廣陵。募米三萬餘石賑飢。師無疾而終。全身塔於潤之黃山之南。</p>
</div></div>
<div class='div-other'><a id='mulu680' />
<p class='h2'>麗杲昱禪師法嗣</p>
<div class='div-other'><a id='mulu681' />
<p class='h3'>揚州棲靈善初禪師</p><p>示眾云。諸仁者。此事。只貴卒地折爆地斷。淨躶躶絕承當。赤洒洒無回互。若是久參先達。纔聞舉著。撩起便行。猶較些子。</p>
</div></div>
<div class='div-other'><a id='mulu682' />
<p class='h2'>宗一行真禪師法嗣</p>
<div class='div-other'><a id='mulu683' />
<p class='h3'>京口五州淨因運德輪禪師</p><p>上堂。垂萬里鈎。駐千里馬。布漫天網。打衝霄鶴。固是從上老古錐底作略。祇如有一人。佛祖呼喚不回。三界羅籠不住。古聖不安排。至今無處所。畢竟作麼生授受。震威一喝云。莫謂龍華消息斷。桃花依舊笑春回　示眾。南來三楚客。北至五臺僧。望見五州山。早喫三十棒。踏著迴龍橋。<span class='corr'>已</span>落第二路。況入淨因門。有甚相見處。樓臺風月。近來幾箇知音。古殿青燈。日下果然失照。將謂老僧空過闍黎。誰知闍黎錯過老僧。</p>
</div></div>
<div class='div-other'><a id='mulu684' />
<p class='h2'>惺學敏禪師法嗣</p>
<div class='div-other'><a id='mulu685' />
<p class='h3'>洞山普利埜雲徹禪師</p><div>誕日上堂。世尊臘八成道。徹上座。先世尊三日。世尊眼中著屑。徹上座雪上加霜。休云兩彩一賽。總是熟境難忘。喝一喝云。分付山門頭大漢。切莫笑他坭塑金剛。以拂子打<img src='../images/X85p0092_01.gif' alt='X85p0092_01.gif' />相云。事無一定。理無一向　小參。無明長我志。煩惱助我能。推倒無影樹。更上第一層。良久云。舉頭天外看。誰是我般人。</div>
</div></div>
<div class='div-other'><a id='mulu686' />
<p class='h2'>憨如秀禪師法嗣</p>
<div class='div-other'><a id='mulu687' />
<p class='h3'>鎮江乳山得一善禪師</p><p>本郡元氏子。幼失怙恃。投萬壽寺。依憨如秀出家。秉具于寶華文海律師。時念。出沒閻浮。將何敵他生死。即叩夾山翠巖江天海門諸處而返。參拖死屍的是誰話。久無入處。一日定中聞禪板聲。豁然透脫。即呈偈曰。北斗面南看。西江一吸乾。抽開白霜刃。凜凜倚天寒。秀接得。以火燒却再索。師展兩手。秀曰未在。師云。和尚莫瞞人好　中秋上堂。中庭地白樹棲鴉。冷露無聲濕桂花。今夜月明人盡望。不知秋思在誰家。靈山指曹溪話。馬祖翫寒山比。畢竟那箇聻。試檢點看。殊不知貴在自肯承當。不可傍他門戶。打○相云。汝等諸人。切忌錯認定盤星　僧問。如何是逈出黑山鬼窟一句。師云。石壓筍斜出。問如何是不犯化門一句。師云。崖懸花倒生。問如何是衲僧本分一句。師打云。者裏檢點得。</p>
</div></div>
<div class='div-other'><a id='mulu688' />
<p class='h2'>竺風慎禪師法嗣</p>
<div class='div-other'><a id='mulu689' />
<p class='h3'>桐城慈濟憨幢惺禪師</p><p>姑孰鳩玆毛氏子。年十六。參金山天濤和尚。問生死事大話。機不契。造夾山。禮麗杜多於首座寮。遂求薙染。是冬受振南和尚具足戒。年二十。參竺風慎於投子。巾瓶九載。方脗合。授受洞上源流。未幾。遂繼住焉　清明。祖堂上供。趙州曾此訪同流。今日何人識賣油。回首夕陽坡下望。荒烟蔓草不勝愁。大同當日謂。趙州只識賣油翁。且不識投子。惺上座則不然。趙州只識投子。究竟不識賣油翁。要見賣油翁麼。柳暗花明風物好。小齋無事足淹留　解夏小參。秋初夏末諸兄弟。足比飛蓬了無繫。投子堂中人不多。規模特與諸方異。以大圓覺為伽藍。以悟為期無改易。即教萬里無寸草。未許脚跟輕點地。雖然如是。須知增上慢人。不在此例。畢竟如何。荊棘林中容不得。無事界中閒位置。</p>
</div></div>
<div class='div-other'><a id='mulu690' />
<p class='h2'>道揆守禪師法嗣</p>
<div class='div-other'><a id='mulu691' />
<p class='h3'>金陵靈谷玉潛璞禪師</p><p>浙江烏程沈氏子　解制上堂。九十日期。風不搖草不動。前面案山。後面靠山。石頭大的大小的小。松樹長的長短的短。出大經卷於一微塵。湖海禪流。十方共集。觀音依舊淨瓶。勢至別開生面。靈谷今日解開布袋頭。百城烟水五十三人。一任東南西北。小參。舉一僧問三尊宿云。二龍爭珠。誰是得者。一曰。得即失。一曰。老僧只管看。一曰。誰是不得者。師云。得即失。夜短睡不足。日長飢有餘。老僧只管看。易分雪裏粉。難辨墨中煤。誰是不得者。含元殿裏。更問長安　師住靈谷十載。乾隆丁酉六月初七示寂。世壽五十一。僧臘三十。塔于本山之西麓。</p>
</div></div></div>
<div class='div-other'><a id='mulu692' />
<p class='h1'>青原下宗鏡十一世</p>
<div class='div-other'><a id='mulu693' />
<p class='h2'>敏修毅禪師法嗣<span class='note-inline'>(五人)</span></p>
<div class='div-other'><a id='mulu694' />
<p class='h3'>潤州焦山碧巖祥潔禪師</p><p>池州青陽人。自幼喜趺坐。祝髮於金陵清凉。聞弁山法道之盛。往受具焉。至黃山。禮中州和尚。看父母未生以前話。久無所得。過焦山。參敏修和尚。修問。甚處來。師云黃山。修曰。曾到天都峯麼。師云。若不到即不來也。修曰。將得黃山松來否。師云。早<span class='corr'>已</span>呈似了也。修曰。脫空妄語漢。參堂去。一日放參後。師問。既是萬里不挂片雲。為何青天也須喫棒。修便打。師即豁然。及修赴弁山之請。命師繼席　結制上堂。紅爐大啟。選佛場開。無論是凡是聖。一齊拶入。輥作一團。鎔作一塊。期以九旬為度。果能於威音那畔更那畔。轉得身來。方可向毗盧頂[寧*頁]上。揚眉吐氣。不妨拈烏豆換人眼睛。於赤肉團上。剝人汗衫。事雖恁麼事。人須恁麼人。諸兄弟。還信得及麼。卓拄杖云。選佛若無如是眼。宗風那得到於今　住弁山上堂。佛祖關棙。壁壘精嚴。當機一著。透骨徹髓。不見四祖大師道。百千法門。同歸方寸。河沙妙德。總在心源。若也如此見得。傾湫倒嶽。只在鍼鋒。跨海擎天。不資餘力。今日山僧。略借諸祖威光。敢與諸人。通箇消息。且道。是箇甚麼消息。携得海門一滴水。洒來弁嶽四時春　乾隆三十年。師復主焦山。乙酉八月朔示微疾。至初七日。天未明。聞啼鳥聲。起坐沐浴。索筆書偈曰。去年八月初七來。今年八月初七去。海雲樓外木犀香。林鳥一聲天欲曙。擲筆瞑目而逝。世壽六十三。僧臘三十五。茶毗。建塔於五州山。</p>
</div>
<div class='div-other'><a id='mulu695' />
<p class='h3'>揚州平山拙樵堅禪師</p><p>徽州歙縣吳氏子。遂之棲霞落髮。慈應秉戒。首參敏修毅。值庭梅大放。毅曰。汝識此香乎。師曰。味不雷同。毅曰。不同在甚麼處。師隨頌曰。無樹枝頭花正開。靈根透處絕塵埃。無香無色真奇特。者段風流說不來　上堂。山頭翻白浪。海底起紅塵。會得箇中意。鐵船水上行　上堂。至道無難。唯嫌揀擇。把住放行。雲騰雨致。擬議思量。徒增意識。不意識。楊岐驢子脚三隻。</p>
</div>
<div class='div-other'><a id='mulu696' />
<p class='h3'>潤州焦山鐵機印禪師</p><p>上堂。僧問。如何是本分事。師曰。巧不如拙。僧曰。謝師答話。師曰。誰教你恁麼。僧擬議。師曰且去。乃曰。盤山道。心月孤圓。光吞萬象。光非照境。境亦非存。光境俱亡。復是何物。洞山道。光境未亡。復是何物。若論如來禪。盤山不道全無。若論祖師禪。洞山亦未夢見。爭如焦山者裏。三詔洞。燒丹井。羲之崖。[序-予+(((嘹-口)-小)-日+土)]鶴銘。雙峯閣。不波亭。青玉塢。海棠屏。且道。是心耶境耶。俱亡耶未亡耶。若人檢點得出。始知巧不如拙。</p>
</div>
<div class='div-other'><a id='mulu697' />
<p class='h3'>揚州平山竹堂祥焸禪師</p><p>上堂。祖意教意。胡餅呷汁。洞徹元微。眼中著屑。到者裏。直饒三世諸佛。累代祖師。天下老古錐。有口只堪掛壁。何故。水流㵎底太忙生。雲在嶺頭閒不徹。</p>
</div>
<div class='div-other'><a id='mulu698' />
<p class='h3'>潤州焦山祥雲果首座</p><p>因僧入室。師問。汝是甚處人。僧曰江西。師曰。龐公吸盡。意旨如何。僧曰。當初只嫌茅長短。燒了原來地不平。師曰。上座脚跟未穩。僧曰。謝師證明。師便打。</p>
</div></div>
<div class='div-other'><a id='mulu699' />
<p class='h2'>得一善禪師法嗣</p>
<div class='div-other'><a id='mulu700' />
<p class='h3'>京口乳山廣仁祥能禪師</p><p>本郡陳氏子。禮得一善得度。造夾山圓具。遍參諸尊宿。一日隨眾灌禾。登車踏水。驀然打脫桶底。歸呈偈曰。昔年尋劒事徒勞。八字眉分眼上毛。驀地踏翻關棙子。胸中流出自滔滔。善曰。猶欠棒在。師曰。和尚自喫。善拈拄杖。師轉身便出。善頷之　上堂。獨坐幽篁裏。彈琴復長嘯。深林人不知。明月來相照。橫杖於膝。作彈勢云。諸仁者。聞麼。琴上無絃曲。知音自古難。踏破天下人草鞋。足不出戶。截斷天下人舌頭。話不出口。殊不知狹路相逢。豈為知<span class='corr'>己</span>。從門入者。不是家珍。擊香案一下云。向者裏得箇入處。恰好全收珍藏。異窮子之疾馳。道到寶山。無化城之暫息。能上座恁麼道。且喜沒交涉。顧左右云。丈夫自有冲霄志。莫向他人行處行　師登大殿。僧問。如何是入門一句。師云。磬口仰天。鐘口俯地。僧罔措。師云。大扣聲大。細敲聲細　師生于乾隆丙辰正月十三日。至乙巳三月初一日示疾。全身塔于乳山之陽。</p>
</div></div>
<div class='div-other'><a id='mulu701' />
<p class='h2'>玉潛璞禪師法嗣</p>
<div class='div-other'><a id='mulu702' />
<p class='h3'>金陵靈谷祇園紹禪師</p><p>池州銅邑余氏子。母吳氏。年二十五。禮九華之天臺真如菴洪渡師祖出家。復投徽歙黃山雲谷寺介菴和尚圓具。徧參知識。後受玉潛印記。出住六合之長蘆。九江之龍池　小參。紫金山石頭。塊塊是精金美玉。解珍重者。惟有白雲兒。常能守護。庭前八功德水。滴滴是醍醐上味。解吞吐者。惟有竹管子。得些受用。其餘光搖玉帶。嚮音空堦。五月松風。凉生殿角。流觴曲水。玉級五層。諸仁者。日日喫靈谷飯。入靈谷室。切忌眼橫鼻直。自瞞瞞人。良久云。沒機用漢。直饒恁麼去。何日得有恁麼事　貼單。結制藂林古例。貼單諸方舊規。正恁麼時。直饒臨濟德山。且居門外。雲門趙州。拈過一邊。何故。好漢不用多。一箇是一箇。復呈票云。舉起字義炳然。免得當面錯過。</p>
</div></div></div>
<div class='div-other'><a id='mulu703' />
<p class='h1'>青原下宗鏡十二世</p>
<div class='div-other'><a id='mulu704' />
<p class='h2'>碧巖潔禪師法嗣</p>
<div class='div-other'><a id='mulu705' />
<p class='h3'>潤州焦山濟舟澄洮禪師</p><p>湖廣武昌梁氏子。號灑然。依報德寺慈雲師脫白。受具歸元寺。杖錫遊方。參碧巖之龍華。作第二座。巖問。堂中事作麼生。師云。太行山下賊。南嶽嶺頭雲。巖云。更別有麼。師云。一段鴛鴦錦。霜刀剪不開。師服膺三年。從巖主焦山。聞江濤聲。徹法源底。偈曰。醉騎白鶴上揚州。夢繞笙歌十二樓。酒醒眼開渾不見。長江今古向東流。巖閱之。方脗合　解制。十五日以前。客帆當檻落。江鳥背人飛。十五日以後。覓火和烟得。擔泉帶月歸。正當十五日。動用揚古路。不墮悄然機。其揑聚也。星馳電捲。海竭山崩。其展演也。光風霽月。海晏河清。若能掀翻鳥道。截斷玄關。逈超階級。不落有無。向此轉得身吐得氣。一任定光招手於金地。智者點頭於江陵。只如二具不涉。又作麼生。青山橫谷口。綠水繞江干。衲子須珍重。春風透骨寒　上堂。摩尼珠人不識。如來藏裏親收得。六般神用空不空。一顆圓光色非色。永嘉此語。大似不會洞宗金針玉線之功。正偏回互之旨。今日焦山。亦有舉似。摩尼珠誰不識。竪窮橫徧無倫匹。六門晝夜放光明。輝古耀今囊空色。設有箇漢出來。索取摩尼珠。焦山如何抵對。遂展兩手。下座　師三主焦山。一住弁山。無不以本分事接人。晚年多[口*敕]。庚戌秋逾甚。八月初十。晨起沐浴更衣。眾請說偈。師笑曰。拄杖子早<span class='corr'>已</span>分付了也。何必臨行而更饒舌。翌日遂逝。塔於黃山之麓。侍讀學士茅元銘。為銘其塔。</p>
</div></div>
<div class='div-other'><a id='mulu706' />
<p class='h2'>拙樵堅禪師法嗣</p>
<div class='div-other'><a id='mulu707' />
<p class='h3'>揚州平山秋浦澄朗禪師</p><p>至平山。參拙樵。久嚮高風。趨師一鑑。山目視之曰。汝猶帶苞苴在。師曰。若有即不來也。山曰。前村烟浪裏。別有好商量。師禮拜而出　解制示眾。從前牢關把住。水泄不通。今後鞭杖放開。重門大啟。其把住也。驅耕奪食。休來瞬目揚眉。其放開也。獎愛憐嬰。饒汝轉身吐氣。正當今日。盡十世古今。統無邊剎海。總是汝諸仁一具舊閣閒田。汝欲往東弗於逮。也在裏許。往西瞿耶尼。也在裏許。乃至兜率內院。色究竟天。也在裏許。自餘烏石嶺。望州亭。廬山五老峯。天台石梁橋。無有不在裏許者。諸昆仲。只如古人吹布毛一事。又作麼生。乃拈拄杖云。扶過斷橋水。伴歸明月村。</p>
</div></div>
<div class='div-other'><a id='mulu708' />
<p class='h2'>鐵機印禪師法嗣</p>
<div class='div-other'><a id='mulu709' />
<p class='h3'>廣陵大聖允超澄輪禪師</p><p>上堂。咄咄。金剛腦後三斤鐵。油油。細抹春風滾綉毬。也不咄也不油。一箭落雙鵰。原是柵中鵝。</p>
</div></div>
<div class='div-other'><a id='mulu710' />
<p class='h2'>竹堂焸禪師法嗣</p>
<div class='div-other'><a id='mulu711' />
<p class='h3'>京口五州山無言澄天禪師</p><p>據室。三世諸佛。累代祖師。闡大機。顯大用。為法為人。選佛選祖。一段秘密公案。<span class='corr'>已</span>被過量大人註脚了也。</p>
</div></div>
<div class='div-other'><a id='mulu712' />
<p class='h2'>廣仁能禪師法嗣</p>
<div class='div-other'><a id='mulu713' />
<p class='h3'>京口乳山萬壽中誠智禪師</p><p>盱縣梁氏子。過京口乳山。聞梵音有感。依廣仁能禪師得度。往池陽九華圓具。江浙間。歷參宗匠。上弁山。依濟舟洮三載。飄然而返。是夕禪窻閉雨。能問。得箇甚麼。師呈偈曰。撲落虗空碎。平教大地沉。可憐蕉葉雨。滴滴故鄉音。能頷之後命繼席　上堂。片雪輕飛大冶爐。不勞更下死工夫。明明拈出當陽看。原是衣中舊日珠。揮拂子云。者裏覷得。本自圓明。那邊放下。了無障礙。向上一路踏翻。直下一機軒豁。既無四賓主可分。何有五君臣可序。只得驅泥牛而出海。春耕紅破落花谿。跨石馬以朝天。曉踏綠開埀柳陌。三世諸佛。到此進步無從。歷代古錐。只好退身有分。祇如不涉進退一句。作麼生道。震威一喝云。擊碎寒潭月。癡猿何處窺。</p>
</div></div></div>
<div class='div-other'><a id='mulu714' />
<p class='h1'>青原下宗鏡十三世</p>
<div class='div-other'><a id='mulu715' />
<p class='h2'>焦山濟舟洮禪師法嗣<span class='note-inline'>(二人)</span></p>
<div class='div-other'><a id='mulu716' />
<p class='h3'>潤州焦山擔雲清鏡禪師</p><p>姓吳氏。嘉興海鹽人。少為諸生。能詩。嘗過金粟。閱大般若經。至如來所說十八空。有省。即捨家室。祝髮於海寧慶善寺。受寶華山渾律師戒。參焦山濟舟洮和尚。見一切殿宇禪堂。皆可記憶。如宿世焉。人亦異之　示眾。舉三祖信心銘云。至道無難。維嫌揀擇。但莫憎愛。洞然明白。又舉五祖先為破頭山中栽松道者。嘗請於四祖曰。法道可得聞乎。祖曰。汝<span class='corr'>已</span>老。脫有聞。其能廣化耶。倘若再來。吾尚可遲汝。師云。大小祖師恁麼說話。且道。是揀擇耶。非揀擇耶。是憎愛耶。非憎愛耶。今請諸兄弟。批判一上看。倘若未能。山僧即為批判去也。卓拄杖下座　示眾。良醫之門足病人。爐鞴之所多鈍鐵。焦山者裏。無禪可參。無法可說。無金剛圈與人跳。無栗棘蓬與人吞。一任弄無星秤子於不波亭上。兩脚踏翻生死海。唱無生曲於三詔坊前。一身挨過是非關。偶爾磕著。自然粉碎了也。設有箇日午打三更。面南看北斗底人到來。但向他道。參乎吾道一以貫之。即今還有知宣尼落處者麼。</p>
</div>
<div class='div-other'><a id='mulu717' />
<p class='h3'>潤州焦山巨超清恒禪師</p><p>桐鄉陸氏子。自幼能詩。投海寧慶善寺脫白。造隆覓岫雯律師圓具。因閱壇經不思善不思惡語。知有宗門中事。即登焦山。參濟舟洮。濟問。何處來。師云浙江。濟云。曾過滸墅關麼。師云曾過。濟云。把將公騐來。師無對。自此親炙數載。得蒙印可。乾隆五十二年。遂繼焉　解制小參。春風漸和。春日漸長。時節若至。其理自彰。龍潭吹滅紙燈。德山隔江招手。雪峯九上洞山。玄沙[祝/土]破指頭。以至鴉鳴鵲噪。無非時節因緣。便可洞明者事。今當九旬期滿。聖制圓成。山門頭布袋阿師。呵呵大笑。且道。笑箇甚麼。人說今年勝舊年。上元定是正月半　佛誕上堂。麻三斤總沒交涉。乾矢橛貨真價實。三十二相殿裏底。橫三竪四。杖林山下竹䈥鞭。七長八短。下兜率降皇宮。妄想執著。覩明星成正覺。執著妄想。城東老母不欲見。趙州老漢不喜聞。丹霞燒取舍利。雲門一棒打殺。仔細檢點將來。却是汾陽道的　結夏小參。焦山今年結夏。兩袖清風依舊。心將江水俱清。人與綠楊共瘦。來者湖北湖南。住者山東山右。犀牛扇子。一人一把。梅花紙帳。月明如晝。興來時。竹裏高吟山鳥驚。雲起處。窻前落筆龍蛇走。非仙非佛。亦經亦呪。有人驀地相逢。一時識也難透。若問此中消息。正是楝花時候。畢竟作麼生。卓拄杖云。究。</p>
</div></div></div>
</div><!-- end of div[@id='body'] -->
</body></html>