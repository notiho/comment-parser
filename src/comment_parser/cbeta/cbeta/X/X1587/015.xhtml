<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu718' />正源略集卷第十六</p><p class="byline">天台嗣祖沙門國清　達珍　輯</p>
<div class='div-other'><a id='mulu719' />
<p class='h1'>南嶽下三十九世</p>
<div class='div-other'><a id='mulu720' />
<p class='h2'>天翼翔禪師法嗣</p>
<div class='div-other'><a id='mulu721' />
<p class='h3'>潭州大溈藏庵鋒禪師</p><p>武陵羅氏子　上堂。舉一不得舉二。放過一著。落在第二。栽松道者求寄宿。面皮厚多少。碓房俗漢上江舟。未跨船舷。好與三十棒。迷時師度。悟時自度。大小祖師。乘風而過。寄來三甕醬。要你添鹽。收來一面鏡。自照覺醜。扶起黃檗。踏倒水潦。一棒一條痕。一掌一握血。到此田地。堪報不報之恩。卓拄杖云。人歸大海方知貴。水到瀟湘一樣清。</p>
</div></div>
<div class='div-other'><a id='mulu722' />
<p class='h2'>奎章平禪師法嗣</p>
<div class='div-other'><a id='mulu723' />
<p class='h3'>徐州草堂允中會禪師</p><p>解制小參。把住泥牛畊夜月。放行木馬撞春風。以杖橫肩云。海濶從魚躍。自南自北。自西自東。</p>
</div></div>
<div class='div-other'><a id='mulu724' />
<p class='h2'>普潤濟禪師法嗣</p>
<div class='div-other'><a id='mulu725' />
<p class='h3'>蘇州珠明諦修本禪師</p><p>浙江嘉禾王氏子。母夢曼陀羅華投腹而生。年十三薙染。一日閱楞嚴七處徵心。有省。即參普潤濟之普明。親炙數載。得受信拂。出住蘇之珠明。以堂弟光賢為徒。竭力相承。廢復新而幢復建　上堂。終日拖犁拽耙。耕種自家田地。文章佛法全無。信口麤言細語。但看新珠明搖唇皷舌。說青道黃。東山溪接西山水。南院花開北院香。所以法無定相。遇緣即宗。佛佛於此授受。祖祖於此相傳。世尊拈花。迦葉破顏微笑。達磨面壁。神光斷臂安心。黃梅夜遁。九江驛還把櫓。臨濟建黃檗宗旨。天童起太白家風。者裏明得。何妨平步青霄。其或未然。珠明今日失利。</p>
</div></div>
<div class='div-other'><a id='mulu726' />
<p class='h2'>潛修悅禪師法嗣<span class='note-inline'>(二人)</span></p>
<div class='div-other'><a id='mulu727' />
<p class='h3'>成都昭覺守仁定禪師</p><p>湖廣德安陳氏子　上堂。要知此事。如干將鏌鎁。雖遇佛祖。難與爭鋒。世智辯聰。近傍不得。昭昭靈靈。迷瞞不住。無事甲裏。坐守不得。始是一切無礙底漢子。塵塵開道眼。處處不覆藏。其或未然。道業未成空白首。大千無處著羞慚　示道魁禪人。須向離名離相處承當。勿向筆尖舌尖上探討。雖是無跡無影。又却有憑有據。但非思量分別。之所能及。若從虗拳指上生實解。正是水底撈明月。且問闍黎。如何是你直下承當底意旨。魁拂袖便出。師云。也須珍重始得。</p>
</div>
<div class='div-other'><a id='mulu728' />
<p class='h3'>四川昭覺自光月禪師</p><p>衡州李氏子　小參。九旬把住脚跟。不容[糸*系]毫走作。箇箇骨頭皆換。人人皮膚脫落。鐵牛卸却鼻頭繩。縱橫自在無束縛。婬房酒肆。劍樹刀山。天堂地獄。任大步以逍遙。惟高懷而廓落。只恐不是玉。是玉也大奇。設遇黑面老子。打算飯錢。又且如何。盲龜趁月天涯。跛鼈追風海角　起七小參。七晝七夜。萬緣放下。人境雙忘。寸絲不挂。忽然㘞地一聲。擡眸看見天下。</p>
</div></div>
<div class='div-other'><a id='mulu729' />
<p class='h2'>嶧岫旭禪師法嗣</p>
<div class='div-other'><a id='mulu730' />
<p class='h3'>寶應一粟霈滄霖禪師</p><p>本城湯氏子。年十八。投嶧岫和尚出家。依文律師受戒。首參振一宗。次歸一粟。受本師衣拂。遂繼席焉　請佛上座小參。即此是佛錯。即此非佛錯。一粟。祇得將錯就錯。何以故。本來無位次。今日強安排。</p>
</div></div>
<div class='div-other'><a id='mulu731' />
<p class='h2'>休林岫禪師法嗣</p>
<div class='div-other'><a id='mulu732' />
<p class='h3'>嘉興圓通心如靜禪師</p><p>平湖金氏子。投萬年休林大師出家　小參。金鎞刮眼裏翳塵。全憑妙手。叢林轉綱紀法令。須是其人。一大藏教。是箇切脚。且道。切箇什麼。犀牛扇子。匝地清風。於此互作主賓。成就不思議化。人人親證摩醯眼。箇箇洞明正法輪　山門。圓通門戶。潑天大開。師子嚬呻。須待伊來。且道。伊是阿誰。喝一喝。拽杖便入。</p>
</div></div>
<div class='div-other'><a id='mulu733' />
<p class='h2'>長慶安禪師法嗣</p>
<div class='div-other'><a id='mulu734' />
<p class='h3'>無錫南禪靜蓀慧禪師</p><p>吳門程氏子。幼投本郡法華純白和尚薙染。造雲林巨濤果受具。徧參諸方。首謁憨初澹如諸尊宿。次造南禪。參長慶安。得蒙印可。後繼席焉。乾隆甲辰。退隱蘇之支硎山法音精舍。有禪宗心印。行世。</p>
</div></div>
<div class='div-other'><a id='mulu735' />
<p class='h2'>佩璋璜禪師法嗣</p>
<div class='div-other'><a id='mulu736' />
<p class='h3'>廬山瞻雲素芳華禪師</p><p>上堂。昨夜抖擻肚腸。思量一夜。作一首不落法身頌子。今日舉似諸人。拈拂子云。甲子乙晝[○@─]。雙隻角麒麟。丙子丁晝[○@(│*○)]。中午現明星。庚子辛晝[○@(○/一)]。獨戶出羣英。壬子癸晝[○@(、/(、*、))]。三週慶百歲。惟有中心戊子<span class='corr'>己</span>。不敢動著。動著即禍生。乃吐舌云。忙把琵琶半遮面。不令人見轉風流。</p>
</div></div>
<div class='div-other'><a id='mulu737' />
<p class='h2'>大曉徹禪師法嗣<span class='note-inline'>(十人)</span></p>
<div class='div-other'><a id='mulu738' />
<p class='h3'>杭州天長天濤雲禪師</p><p>嘉定王氏子。弱冠。依豁崖和尚剃染。受具後。徧參南北宗師。及見大曉徹。印可。繼席香林金山天寧　小參。過得荊棘林。尚非是好手。何況死在平地。欲指你一箇路頭。怎柰我王庫內。無如是刀。若總不恁麼。露柱燈籠呌屈有分。事不得<span class='corr'>已</span>。造箇口業。甘心墮㧞舌犁耕。擊竹篦云。錢塘江上桃花水。蘇白堤邊楊柳風　小參。花枝爛漫。燕語呢喃。妙吉祥眉毛拖地。阿逸多鼻孔撩天。惟有東村王大哥。耳卓朔頭鬔鬆。不見天空地濶。不知春夏秋冬。終日饑餐渴飲。喚甕作鐘。水底嬾撈明月。虗空好捉春風。任他晝夜滔滔水。今古奔流不向東　小參。三界無法。一性圓明。四大本空。六窻虗靜。三藏十二部故紙。一千七百則葛藤。提起也風行草偃。放下時海晏河清。白雲山谷原無我。黃葉飛空豈有心。師末年。退隱山陰善福菴。丙戌冬示疾。眾請醫。師却之。眾請偈。乃笑曰。無偈便死不得耶。起坐如常。至臘月十九日。吉祥而逝。茶毗。頂骨不壞。塔于鎮江丹徒之南崗。</p>
</div>
<div class='div-other'><a id='mulu739' />
<p class='h3'>金陵佛國湛海宗禪師</p><p>貴州人　小參。西來意古佛心。晝見日夜見星。門前春水連溪綠。屋後青山色更新。靈雲見桃。豁開正眼。香巖擊竹。磕破頂門。會則途中受用。不會則世諦流布　小參。翻天關展地軸。紅爐焰裏。六月冰生。赤日光中。三伏凍冽。露柱燈籠。昨夜三更。與墻壁石頭。商量箇事。引得舜若多神。從空躍出。側耳偷聆。問訊蒲團上瞌睡漢。也是眼見如盲。耳聽若聾　早參。霜風開戶牖。寒氣上蒲團。騎牛覓牛的。打入荒草。抱贜呌屈的。轉見不堪。香林此際。撥轉乾坤。廓清海宇。據欵結案去也。以拄杖旋風打散。塔于月潭祖塔之旁。</p>
</div>
<div class='div-other'><a id='mulu740' />
<p class='h3'>鎮江金山江天滄洪注禪師</p><p>曬藏小參。牟尼珠人不識。如來藏裏親收得。現前六櫃。無非如來藏。牟尼珠。畢竟在那一櫃。眾中還有點得出者麼。若點不出。金山不惜狼藉。不妨對眾打開。一任識取。卓杖云。急著眼。</p>
</div>
<div class='div-other'><a id='mulu741' />
<p class='h3'>金陵香林妙嚴隆禪師</p><p>早參。陀羅尼法。神妙章句。觀音普門。圓通妙旨。包括三藏。頓超十地。教外別傳。無字經偈。信受奉行。諸弟子回向無上佛菩提。跛鱉<span class='corr'>盲</span>龜跳梵天。稽首的依蘇悉帝　解夏。安居禁足。體遍十方。遊山玩水。了無踪跡。至於秋清月朗。暑退涼生。普天佛土。遍地禪關。伶俐漢就此承當。箇中人全身放下。更有奔南走北者。好與三十痛棒　早參。日食三飡。夜眠一覺。神通妙用。無不具足。更問如何若何。痛棒一頓打出。且道。香林還有為人處也無。良久云。知恩者少。</p>
</div>
<div class='div-other'><a id='mulu742' />
<p class='h3'>香林碧雲寶禪師</p><p>上堂。祖師印鐵牛機。印泥印水總全非。其他向上向下。末後最初。是甚熱碗鳴聲。今日山僧。終不抝直作曲。幸爾諸人。箇箇眉橫鼻直。雖然如是。非非想天。有幾人脚踏實地。</p>
</div>
<div class='div-other'><a id='mulu743' />
<p class='h3'>金山江天超宗榮禪師</p><p>上堂。拈拄杖云。俱胝一指頭。一生用不盡。江天一橛頭。且道。幾生用得盡。若識得一指頭。便明得一橛頭。明得一橛頭。德山臨濟是他奴。歷代知識。天下老和尚。莫不總被他穿却鼻孔。且道。山僧呢。卓一卓云。年來無力賴伊扶。</p>
</div>
<div class='div-other'><a id='mulu744' />
<p class='h3'>常州天寧定悟誠禪師</p><p>本郡陽湖人。於五峯山紹隆寺出家　上堂。舉楞嚴經云。見見之時。見非是見。見猶離見。見不能及。坐得眼中火出。走教腋底汗流。大地有同參。目前無異路。途中受用的。但能水草渾無欠。終日騎牛且覓牛。</p>
</div>
<div class='div-other'><a id='mulu745' />
<p class='h3'>常州天寧扶功明禪師</p><p>本郡周氏子。年弱冠。投修善庵淨玉師脫白。依金陵報恩圓具。遍歷諸方。後參大曉徹。遂受記莂。乾隆丙子。繼席天寧。乙未春。說菩薩戒竟。沐浴更衣而逝。凡上堂小參。不許記錄。故無傳焉。世壽五十九。塔全身於寺之北埜。</p>
</div>
<div class='div-other'><a id='mulu746' />
<p class='h3'>常州天寧納川海禪師</p><p>上海徐氏子。依隆覺敷律師受具。遍參名宿。後參大曉徹之天寧。為火頭。一日大問。如何是萬法歸一。師以火叉呈之。大云。一歸何處。師云。燒火滿竈紅。大云。火盡灰飛時如何。師云。佛眼覰不見。大頷之。</p>
</div>
<div class='div-other'><a id='mulu747' />
<p class='h3'>常州天寧德洪圓禪師</p><p>本郡李氏子。髫年。閱法華經止止不須說我法妙難思。有省。便投天寧脫白。圓具後。參大曉徹。親炙數年。方脗合。繼席天寧。凡上堂小參。不許記錄。一日告眾云。三心不得。四大無家。便入寂。</p>
</div></div>
<div class='div-other'><a id='mulu748' />
<p class='h2'>自聞悅禪師法嗣</p>
<div class='div-other'><a id='mulu749' />
<p class='h3'>吳陵三昧見徹明禪師</p><p>金壇丁氏子　解制小參。火爐邊煆來的。銅頭鐵額。霜雪裏揀出的。玉骨冰心。既然。時至理彰。不免放一線道。南去北去。東去西去。濃陰不減來時路。添得黃鸝四五聲　據室。九龍溪口。叮公橋頭。有一句子。明歷歷光爍爍。諸佛覰不見。列祖夢不著。明上座。拈起也百谷風生。放下也千江水肅。驀喝一喝云。天上有星皆拱北。人間無水不朝東。</p>
</div></div>
<div class='div-other'><a id='mulu750' />
<p class='h2'>法南勝禪師法嗣<span class='note-inline'>(二人)</span></p>
<div class='div-other'><a id='mulu751' />
<p class='h3'>常熟普仁一輪月禪師</p><p>上堂。荊棘林中插足。須是其人。虗空背上遊行。法輪大轉。塵塵剎剎。普現威光。物物頭頭。全彰正眼。破沙盆大家扶起。無文印信手拈來。不作奇特商量。亦非玄妙解會。若能直下無私。便見輝天鑑地。喝一喝。</p>
</div>
<div class='div-other'><a id='mulu752' />
<p class='h3'>常州商山恒悟際禪。禪師</p><p>宜興許氏子　開爐上堂。天之高。地之厚。滄海之深廣。品物之不齊。高懸古鏡。列萬象於臺前。橫按鏌鎁。截羣機於句下。若夫透脫一路。累他達磨眼睛突出。彌勒口門笑破。千手大悲。摸索不著。大智文殊。測度不出。只有街頭石敢當。風吹不入。雨打不濕。守獃獃地。却較些子。雖然。要悟則易。要迷則難。火爐頭無賓主話。總不許動著。若動著則禍生。</p>
</div></div>
<div class='div-other'><a id='mulu753' />
<p class='h2'>正宗道禪師法嗣</p>
<div class='div-other'><a id='mulu754' />
<p class='h3'>江西瞻雲萬雲岫禪師</p><p>上堂。三日<span class='corr'>已</span>前。在後堂寮。未曾減一絲毫。三日<span class='corr'>已</span>後。據方丈位。未曾增一絲毫。不增不減。前後際斷。直下踢倒人我山。竪起智慧幢。不被名相轉移。不逐時節遷變。東湧西沒。隨緣自在。是乃諸佛菩薩。同得阿耨多羅三藐三菩提。是名無諍三昧　說戒上堂。向上一路。千聖不傳。而佛佛同證。宗乘一唱。三藏絕詮。而法法全彰。道遠乎哉。拄杖頭孤逈逈。縱橫得妙。聖遠乎哉。眉睫上圓陀陀。殺活自由。所貴當人直下搆去。則透頂透底。無欠無餘。說什麼一不殺生二不偷盜。不消咳嗽一聲。百雜碎也。其或立功勳存知見。則波羅提木叉。誰敢動著一絲毫。何故。修證即不無。染污即不得。</p>
</div></div>
<div class='div-other'><a id='mulu755' />
<p class='h2'>德山海禪師法嗣</p>
<div class='div-other'><a id='mulu756' />
<p class='h3'>錢塘鹽官薦福秀崖春禪師</p><p>上堂。擬心即錯。動念即乖。直饒火爐頭會得無賓主話。也只空費了許多漿水錢。稍知原委底。著著有出身之路。化鈍鐵作良金。鎔頑銅成法器。妙手雖彰。歸根得旨。猶未許在。且道。薦福具何眼目。</p>
</div></div>
<div class='div-other'><a id='mulu757' />
<p class='h2'>果宏德禪師法嗣</p>
<div class='div-other'><a id='mulu758' />
<p class='h3'>江西頭陀微彩星禪師</p><p>入院。四山圍繞。樓閣重開。入門一句。不用安排。喝一喝。便入。</p>
</div></div>
<div class='div-other'><a id='mulu759' />
<p class='h2'>佛泉安禪師法嗣</p>
<div class='div-other'><a id='mulu760' />
<p class='h3'>京都大覺月天寬禪師</p><p>上堂。豁開戶牗。萬象歷然。明頭也合。暗頭也合。因甚世尊三昧。迦葉不知。一步較易。兩步較難。縱然劒刃上橫身。冰稜上走馬。只解瞻前不解顧後。且道。誵譌在甚麼處。良久云。無人知此意。令我憶南泉　中秋。打開普光藏。吾無隱乎爾。有權有實。有照有用。木樨薰破山谷鼻孔。正好修行。正好供養。直饒拂袖便行。王老師猶少機關在　立春。僧問。如何是道。師云。如何是道。僧云。問大道。師云。此去京都六十里。云學人會也。師云。猶隔九關在。乃云。冰河焰發。碓嘴花開。黑漆拄杖生頭角。不萌枝上吐奇葩。木童嶺上歌無盡。石女溪邊笑轉賒。且道。笑箇甚麼。不解風從何處起。吹開無數白楊花　晚參。清秋氣爽西風急。吹破虗空露一竅。燈籠揚聲。露拄發笑。且道。笑箇甚麼。良久云。手執夜明符。幾箇知天曉。呵呵。</p>
</div></div>
<div class='div-other'><a id='mulu761' />
<p class='h2'>粹如純禪師法嗣</p>
<div class='div-other'><a id='mulu762' />
<p class='h3'>京都覺生徹悟醒禪師</p><p>參萬壽純有省。受心印。首住廣通。足不出寺十五年。凡求指示者。以寸香為度。後奉　命。住覺生寺。道益高而望益重　起七。佛性誰無。佛性誰有。三齩不見骨。一舉四十九。師子野干鳴。野干師子吼。咄咄咄。夜半日輪紅。面南看北斗　解七。舉禪板云。蒲團坐斷古今。脚跟踏結佛祖。火爐頭不容片雪。長空裏任布重雲。恁麼是去。變大地作黃金。供養上座。如其不是。喫水也須防噎。須知悉達太子。夜覩明星。見大地眾生。齊成正覺。大似棄海認浮漚。調達老。墮身在地獄。如比邱入三禪樂。也是乞兒見小利。大力魔王。當時若解道箇我待眾生界盡。乃至無有眾生名字。亦不發菩提心。却不妨始終丈夫。廣額屠兒。放下屠刀便了。更說甚我是千佛一數。好人不肯做。定要屎裏臥。雖然。山僧說却說得一丈。行尚行不得一尺。山僧固不肯諸子。諸子尤不肯山僧。且作麼生。置禪板云。得饒人處且饒人。</p>
</div></div>
<div class='div-other'><a id='mulu763' />
<p class='h2'>聞學禪師法嗣</p>
<div class='div-other'><a id='mulu764' />
<p class='h3'>杭州天目旅亭會禪師</p><p>嘉善張氏子。參東魯法師。令看東山水上行話。遍參十載。一日在崇福禪堂。聞雨聲打失鼻孔。乃趨見聞學定。機緣相契。遂記莂焉　上堂。半生抱拙水雲鄉。自覺冰霜<span class='corr'>已</span>慣甞。今日慚惶繼祖席。了無一法可商量。既無一法商量。作麼生與諸師。趂箇時節。好雲迎嘵日。無物不風光　佛誕小參。身口意清淨。是名佛出世。身口意不清淨。是名佛滅度。正當恁麼時。還有釋迦老子麼。良久云。從今醜惡難遮掩。路上行人口似碑。</p>
</div></div>
<div class='div-other'><a id='mulu765' />
<p class='h2'>在權衡禪師法嗣</p>
<div class='div-other'><a id='mulu766' />
<p class='h3'>方塔平川舟禪師</p><p>上堂。拈拄杖云。豎窮三際而無內。含褁十虗而無外。入一微塵而非小。盈滿六合而非大。復舉善財入彌勒樓閣因緣。師云。彈指一聲。善財便得入重重樓閣。適來山僧撾皷陞堂。汝諸仁得入也未。若未得箇入處。應須得箇出處始得。或有問學人。入也未入。何云出耶。向伊道。待慈氏下生。更為說破　小參。雲散長空淨。崔巍萬八峯。聲聲紫燕語。擬欲寄飛鴻。者是我在老人寄示語也。此四句中。有一句全照全用全縱全奪。若人檢點得出。參學事畢。</p>
</div></div>
<div class='div-other'><a id='mulu767' />
<p class='h2'>天慧徹禪師法嗣<span class='note-inline'>(八人)</span></p>
<div class='div-other'><a id='mulu768' />
<p class='h3'>揚州高旻了凡聖禪師</p><p>浙江海寧薛氏子。與友人張永昌。往衢州居洞。復投慧初和尚薙染。永昌。名世空。同師參方。夜坐石城橋上。遇遊俠三四人。以鐵棒打師曰。好和尚不打坐。打坐不是好和尚。師聞。覺有所入。後參崇福怡然和尚。時天慧徹。居首座。徵竹篦子話。師云。摩醯首羅三隻眼。座云。那箇是正眼。師喝一喝。一日覩露柱。便知情與無情悉皆成佛。即呈所得座云。子大事了畢矣。遂付衣拂　解七小參。一期之中。九七之內。言不蓋覆。語不囊藏。倘獲知音。將大海來。盛取大海去也。知我法門。有如此廣大。如此坦蕩。若是持鉢盂底漢。焉知他家笊籬大小。杓柄長短。驀拈拄杖云。能有幾人不喚作拄杖。卓一卓。又能有幾人喚作拄杖。擲杖歸丈室　起七。古之今之。若佛若祖。檢點將來。不無三錯。第一錯不合投師出家。第二錯不合參方行脚。第三錯不合打七參禪。若免得者三箇錯字。不妨橫眠倒臥。鼓腹謳歌。倘或竚思停機。高旻與諸人將錯就錯去也。擊禪板云。起　晚參。大盡三十日。小盡二十九。會得箇中意。面南看北斗。拈拄杖。卓一卓云。是大神呪。是大明呪。是無上呪。是無等等呪。拄杖卓著方磚。因甚東海龍王頭疼。復卓一卓云。一雨普注　早參。三岔河畔有一物。豎窮三際。天中塔下有一物。橫遍十方。更有一物。在洋子之北。歐公之南。名喧宇宙。聲振大千。且道。是甚麼物。設或道得。大有我在　早參。昨朝入城。行路辛苦。夜間一覺。直至五板。忽然醒來。憶得無夢無想。主人公在甚麼處話。特特舉似諸人。仲冬猶寒。恭惟大眾萬福　早參。春風如刀。春雨如膠。盡大地人。在泥水裏。頭出頭沒。惟有赤肉團上無位真人。略較些子。驀召大眾。要知臨濟大師落處麼。遂展手云。一夜落花雨。滿溪流水香　解夏。壁角頭破草鞋[跳-兆+孛]跳。塞却金剛神鼻孔。若人識得。千里同風。其或未然。山僧為諸人說箇道理。譬如饑人欲米而得其柴。動用一般。未免難以救饑。如病者欲取黃連而得名品菓物。雖甘美。未免不能療病。如行人欲朝北闕而往南走。勞苦無異。未免愈走愈遠。遂噴嚏云。還我草鞋錢來　小參。行年五十六。命窮真薄福。雖有幾畝田。夏秋不成熟。爭柰倉一空。搜尋無積蓄。坐對此浮圖。但能飽眾目。欲倩金剛王。擔入市間鬻。金剛亦云饑。聞言自顰蹙何如賣。山僧皮骨無多肉。大眾忽停飡待。聲同一哭。諸人且勿哭。山門書問頭。轉語人必速。師於乾隆丙子五月七日示寂。世壽五十七。僧臘三十三。塔于鎮江七里店之石壠。</p>
</div>
<div class='div-other'><a id='mulu769' />
<p class='h3'>揚州興化資福慧皎清禪師</p><p>中州人。參高旻。示以本來面目話。力究有惺。呈旻曰。丁一卓二。放三拋兩。本來面目。伸手見掌。旻云。洞山道。麻三斤。又作麼生。師云。口開便見喉。眼閉多言夢。一日十二時。時時作客送。送到勞勞亭。無聊抱絃弄。旻曰。未在更道。師云。忽然打破沙盆。露出家常茶飯。多吞不盡。少吐不盡。這回端不揖檀那。旻大喜曰。此子。慧性過人。舉以首眾　小參。文殊普賢。說理說事。錯。德山臨濟。行棒行喝。錯。將錯就錯。下箇註脚。就地書箇心字。懸空書箇必字。有人過此兩關。際清替他下涅槃堂。倘或未然。粒米寸絲。也須仔細　上堂。破常住却有三般物。一曰空心菩薩。二曰折脚香爐。三曰無烟火灶。僧問云。如何是空心菩薩。師云。內外一如。如何是折脚香爐。師云。動著便倒。如何是無烟火灶。師云。輕易燒不著。僧云。恁麼則與古佛同參也。師云。上座三寸甚濶。僧一喝。師亦喝。僧連喝二喝。師休去。來日見僧云。昨日何似今日。僧便喝。師云。者一喝。落在甚麼處。僧無語。師震聲一喝云。鹹水粯子飯從你喫。臨濟四賓主。未夢見在。一日索浴。更衣正坐。書偈云。有佛處不得住。老僧罪過。無佛處急走過。老僧罪過。不然。獲罪於天。無所禱也。老僧罪過。畢竟如何。橫案竹篦云。來時無口。去時無鼻。擲筆趨寂。塔于劉埠之西。</p>
</div>
<div class='div-other'><a id='mulu770' />
<p class='h3'>錢塘大雄山崇福曉峯良禪師</p><p>江西安福郭氏子。八歲。禮騰燄公薙染。年十九。納戒於吉州龍鬚山。遍歷諸方。無可意者。聞高旻鉗鎚嚴密。往參得旨。後晦跡於吳門。無出世意。同門霈公。堅挽出住崇福　解夏示眾。江海之逝。豈棲遲于芳藻。雲漢之飛。未飲啄于清流。祇恐不是玉是玉也大奇。崇福三十年前。謳歌之野老。慣趨栖巢之漁父。三十年後。總不恁麼。何故。蟻子自來腥處走　示眾。他人行處我不行。他人住處我不住。不是與人難共合。從來緇素要分明。山僧昔日挑擔。懵慬出來。撞著箇無鼻孔漢。添得一擔顢頇。東觸西觸。忽然桶底脫落。始知善財童子學心經。從來不識元字脚。而今仔細思量。更有一箇難處。且道。那裏是難處。搖手云。不道不道。</p>
</div>
<div class='div-other'><a id='mulu771' />
<p class='h3'>揚州寶輪霈霖源禪師</p><p>湖廣陳氏子。丱歲出家。聞谷中有聲。猛然大徹　小參。登山到頂也。入水窮源也。一九二九三九寒徹骨。且道。生機一路。在甚麼處。咄云。絕對絕待。無在不在。匝地普天。頂光三昧。南北東西。一場慶快。若人佇思停機。辜負明州憨布袋　上堂。五千四十八卷。破爛故紙。拈放一邊。一千七百箇。陳年滯貨。置之勿論。乃拈拄杖云。拈新條行正令。直得羣狐滅跡。魔外潛踪。東京相國寺裏西廊下石獅子。[跳-兆+孛]跳上三十三天。觸著帝釋鼻孔。新昌石佛。汗流如雨。驚得石敢當。有鼻無嘴。連聲道箇吽吽吽。乃喝一喝曰。無毛鷂子。撲地雙飛。汝等諸人。要知三玄三要落處麼。下座　解夏。腕頭無力。龜毛繩。縛得虗空緊峭。肘後有符。兔角杖。點得碓嘴花生。無位真人。不須把住。自然教伊進不得退不得。變作露地白牛。趁亦不去。若是東觸西觸。犯他國王水草。總不干寶輪事。何故。源長老信亦不立　早參。嘉州打大象。不是得力句。<span class='corr'>陝</span>府灌鐵牛。不是親切句。西河弄獅子。不是轉身句。日觀峯頭覔的。不是最高句。大丈夫。語不離窠臼。焉能出蓋纏。卓拄杖云。擊碎壺中日月。掀翻劫外乾坤。有語非干三寸舌。能言豈是一腔心。阿呵呵好大哥。風流不在著衣多　結夏。開無鬚鎖。未為好手。挽虗空結。方是作家。猛虎舌上書字。烈燄光中喝<span class='corr'>采</span>。拈起栗棘蓬。倒著金剛圈。舉著帝釋驚心。擊著二乘膽喪。薰風自南來。殿角生微凉。若起絲毫佛見法見。寶輪不用神力。二鐵圍山自入去也。卓拄杖云。以大圓覺牛脚馬脚。為我伽藍瓜籃菜籃。</p>
</div>
<div class='div-other'><a id='mulu772' />
<p class='h3'>安樂廣修圓禪師</p><p>上堂。拈一莖草。作丈六金身不難。拈丈六金身。作一莖艸不易。忽有人出來道。也不難也不易。饑來喫飯困來睡。山僧向伊道。箇未在。何故。儱侗禪和。如麻似粟。安樂做處也。要諸人共知。即起身云。急著眼覷。遂翻一觔斗。歸丈室。</p>
</div>
<div class='div-other'><a id='mulu773' />
<p class='h3'>金壇東禪道菴參禪師</p><p>江南常州武進童氏子　上堂。長坐不行之人。提脚不起。頂[寧*頁]上好與一拶。長行不坐之人。放脚不下。脚板下好與一錐。擎拳瞬目之人。瘋氣纏染。更與三十痛棒。何故。劒為不平離寶匣。藥因救病出金瓶　小參。七竅鑿開混沌死。智者過之。九烏射盡乾坤黑。愚者不及。作麼生得恰好去。以無所思心。得大自。在力。</p>
</div>
<div class='div-other'><a id='mulu774' />
<p class='h3'>丹陽嘉山隆慶維圓勉禪師</p><p>閩之汀州寧化徐氏子　示眾。居一切時。不起妄念。空山無人。於諸妄心。亦不息滅。水流花開。住妄想境。不加了知。點即不到。於無了知。不辨真實。到即不點。恁麼也得。不恁麼也得。山僧無固無必。石鞏陳迹。華亭故態。吾不為也。有心用處翻成錯。無意求時却宛然。有麼有麼。良久。渭水垂綸。得璜便休　小參。有句無句。揭諦揭諦。如藤倚樹。波羅揭諦。樹倒藤枯。波羅僧揭諦。句歸何處。菩提薩婆訶。遂呵哈大笑曰。昔賢疑案。維上座明斷了也。三世諸佛。歷代祖師。百千法門。無量妙義。亦不消一彈指。竭盡無餘。還委悉麼。昔年出嶺來。今日入嶺去。只在此山中。雲深不知處<span class='note-inline'>(本分偈。本來成現。晴空閃電。霹靂一聲。裂娘生面文不加點。兒戲鬼臉。長大思量。慚惶無限我有一機。人誰識伊。昨朝吃飯。今日肚饑)</span>。</p>
</div>
<div class='div-other'><a id='mulu775' />
<p class='h3'>天台省徹悟禪師</p><p>參天慧徹。禪堂供司水職十二年。一日舉足下單。踏破方磚。有省。大呌曰。十二年底。十二年底。維那問曰。十二年底甚麼。師曰。十二年來被鬼迷。今日脚踏實地。至方丈呈偈曰。覷破方磚。面目儼然。一微塵內。洞見大千。天曰。未在更道。師云。蚯蚓過海。蝦蟇上天。聰事不真。重說偈言。天頷之。後隱於華頂深處玉樹林。終身不出。</p>
</div></div></div>
<div class='div-other'><a id='mulu776' />
<p class='h1'>南嶽下第四十世</p>
<div class='div-other'><a id='mulu777' />
<p class='h2'>藏庵鋒禪師法嗣</p>
<div class='div-other'><a id='mulu778' />
<p class='h3'>芙蓉雙峯若呆慧禪師</p><p>常德寧邑黃氏子。結制。喝一喝云。臨濟。曹洞。溈仰。雲門。法眼。總被麻三斤縛作一束。輥入阿耨達池。縱使口如利劒。早<span class='corr'>已</span>打濕袈裟角。只待乾矢橛成等正覺。方知出頭有分。山僧見處。要望諸人高超物表。何以故。喝一喝云。月落不離天。</p>
</div></div>
<div class='div-other'><a id='mulu779' />
<p class='h2'>天濤雲禪師法嗣<span class='note-inline'>(六人)</span></p>
<div class='div-other'><a id='mulu780' />
<p class='h3'>杭州天長守約信禪師</p><p>小參。夫子不識字。達磨不會禪。一卷好心經。被箇歪嘴和尚念壞了。你還透得壞處麼。打一錘一塊腫。踢一脚一塊青。因甚麼蚊子上鐵牛。癩士聽雷聲。欲得不招無間業。莫謗如來正法輪　小參。一拳拳倒妙高峯。就地拈來土是金。一踢踢翻圓覺海。滔天波浪浪是水。若果恁麼。天長。與你助彩。東西南北去。鑊湯爐炭去。劒樹刀山去。毒蛇頭上揩癢去。猛虎口裏橫身去。若也滴滴搭搭婆婆訶訶。只恐總去不得。何也。天長。從來不與人說媽媽禪。</p>
</div>
<div class='div-other'><a id='mulu781' />
<p class='h3'>金陵西天妙德起禪師</p><p>號元峰。浙江山陰呂氏子。年二十。投普照老宿出家。得戒于杭之天長。掩關三載。北禮五臺。遍參尊宿。後謁天濤雲于金山　上堂。問答本無交涉。棒喝亦然。虗設莫問張三李四。空懸一天星月。復卓拄杖云。一二三四五六七。入海筭沙徒費力。箇中消息報君知。彌勒釋迦同喫跌　小參。山僧。自小記得。四句伽陀。不免當陽拈出。揮拂子云。上大人孔乙<span class='corr'>己</span>。化三千可知禮也。且問諸仁者。是甚麼義　小參。論玄宗談意旨。佛祖單提傳心印。打開寶藏妙無窮。得意忘言超智境。實無一法與君通。萬象森羅齊乞命　早參。禪無可參。道無可學。世尊拈花。早喪靈源。迦葉微笑。更添病目。山僧今日略呈醜拙。喫飯穿衣。無法可說。兩箇拳頭。一對伸出　早參。有夢有想。情塵未釋。無夢無想。天地懸隔。坐斷兩頭。觸處明白。直下承當。更添階級。擬議思量。白雲萬里　師年老。退居興教。以角虎雙修。嘉慶戊午正月十四日示微疾。眾請說偈。師曰。莫污人好。索浴更衣。移龕坐寂。</p>
</div>
<div class='div-other'><a id='mulu782' />
<p class='h3'>金山六益謙禪師</p><p>上堂。向上一路。人人鼻孔撩天。各各脚跟點地。放行也海濶天空。把住也無處迴避。今日金山。也不把住。也不放行。大家團圞頭。同說家常話。知有的兄弟。杓柄短長。鍋子大小。常住日用。一一盡知。不知有底兄弟。柴米油鹽。銀錢使費。齋堂茶飯。種種現成。畢竟作何消受。若向三條椽下七尺單前。獃獃坐禪。如是消受。閻羅老。打你鬼胐臀有分。何故。金山者裏。不賣者箇滯貨。無禪到你參。無道到你學。顧眾云。還知金山為人處麼。去到諸方。切莫錯舉。</p>
</div>
<div class='div-other'><a id='mulu783' />
<p class='h3'>杭州天長海宇清禪師</p><p>上堂。買帽相頭。看席打令。未免取舍自殊。朝打三千。暮打八百。徒爾疲勞。天長。今日橫吹牧笛。不犯宮商。大家齊唱太平歌。合會共歡堯舜日。恁麼委悉。便請承當。其或未然。不免為諸人直截去也。十箇手指八箇叉。會得也。是揑目生花。若不會。若哉佛陀耶。</p>
</div>
<div class='div-other'><a id='mulu784' />
<p class='h3'>嘉興精嚴性愷徹禪師</p><p>上堂。未離兜率。<span class='corr'>已</span>降王宮。未出母胎。度人<span class='corr'>已</span>畢。恁麼會去。木馬逐風嘶。不恁麼會去。泥牛海底走。馬子尿壺。掃帚畚斗。是山僧尋常用底。臨濟德山。是乾屎橛。汝等尿床漢。費山僧多少委曲。更向者裏。覓什麼羶。喝一喝。若是丈夫兒。不向那邊討。</p>
</div>
<div class='div-other'><a id='mulu785' />
<p class='h3'>嘉興精嚴琢三勤禪師</p><p>湖州德清許氏子。年二十八。投雲林在瞻和尚脫白。後參天濤雲。命看萬法歸一話。一日契旨。偈曰。一念回光雙眼瞎。泥牛裂斷黃金索。無毛鷂子潑天飛。四十九年錯註脚　陞座。一五又一五。大地即是土。甜瓜徹蒂甜。苦瓜連根苦。苦樂大家知。各自照門戶。因語識人。因苗辯土。無是無非。有賓有主。卓拄杖云。會也無。山猫不是老虎　小參。世尊不說說。迦葉不聞聞。會得箇中意。棗子囫圇吞。卓拄杖云。無端無端　小參。拈拄杖云。有頭有尾。無病無藥。眼睛橫生。鼻孔直落。見飯會吃。見衣會著。現成公案。不用造作。禾山打皷。普化搖鐸。直饒會得也是絡索。</p>
</div></div>
<div class='div-other'><a id='mulu786' />
<p class='h2'>滄洪注禪師法嗣</p>
<div class='div-other'><a id='mulu787' />
<p class='h3'>常州天寧覺性是禪師</p><p>本郡江陰姚氏子。二十歲。造宜興銅官山。禮德梵和尚出家。徧參諸方。次謁滄洪注。命看未生前話。二年後。忽契悟。得授印記　上堂。空手把鋤頭。殺活縱橫得自由。步行橋水牛。不風流處也風流。人從橋上過。崑崙踏破洞庭波。橋流水不流。黃鶴樓前鸚鵡洲。還委麼。揮拂子下座。</p>
</div></div>
<div class='div-other'><a id='mulu788' />
<p class='h2'>碧雲寶禪師法嗣</p>
<div class='div-other'><a id='mulu789' />
<p class='h3'>嘉興精嚴躬頴義禪師</p><p>小參。殘春<span class='corr'>已</span>過。孟夏到來。十方聚會。選佛場開。一箇箇壁立萬仞。拶破虗空。便見盡十方世界。是沙門一隻眼。盡十方世界。是圓覺伽藍。身心安居。平等性智。精嚴恁麼說話。大似畫蛇添足。若是過量人。著著有出身之路。還有過量人者麼。卓杖云。泥牛昨夜遭塗炭。直到于今不見蹤。</p>
</div></div>
<div class='div-other'><a id='mulu790' />
<p class='h2'>見徹明禪師法嗣</p>
<div class='div-other'><a id='mulu791' />
<p class='h3'>泰州慈濟湛如真禪師</p><p>丹徒王氏子　據室。此是從上祖師。斷人命根處。拄杖子。今日在真上座手裏。即今銅頭鐵額到此。也須一一按過。不是與人難共住。大都緇素要分明　當晚小參。秋臨數日。桐葉初稀木樨香。含蕊南畝稻花肥。鐘鳴東海。塔影西溪。離聲離色。未許住泊。隨聲逐色。打折驢蹄。莫把青州棗。錯認鄭州梨　小參。水底不須撈月。虗空何處著楔。一法不見不知。正是抱䞋呌屈。直饒純清絕點。脫體承當。脚跟之下。泥水一尺。何故。萬里不掛片雲。青天也須喫棒　大殿。丈六金身。千丈盧舍那身無邊身。菩薩量至梵天。不見其頂。正眼觀來。尚屬戲論。金佛木佛泥佛真佛。丹霞德山雲門趙州。各執<span class='corr'>己</span>見。新長老合作麼生。展具云。齊之以禮　祖堂。不立一塵。不捨一法。世界本清平。何須神臂發。斷臂安心。將病與醫。致使大唐宗徒。行棒行喝。了無收煞。莫謂家醜外揚。貴圖授受直截。</p>
</div></div>
<div class='div-other'><a id='mulu792' />
<p class='h2'>定悟誠禪師法嗣</p>
<div class='div-other'><a id='mulu793' />
<p class='h3'>常州聚湖寺頓悟禪師</p><p>浙江海寧人。參定悟和尚。印記繼席天寧　上堂。明明明。宛如紅日照乾坤。暗暗暗。普天匝地不見面也不明。也不暗。露出金剛一隻眼。且道。金剛眼在甚麼處。良久云。咄。</p>
</div></div>
<div class='div-other'><a id='mulu794' />
<p class='h2'>納川海禪師法嗣</p>
<div class='div-other'><a id='mulu795' />
<p class='h3'>常州天寧淨德月禪師</p><p>本郡陽湖人　解制小參。若人識得心。大地無寸土。家舍途中。若人識得心。大地皆是土。途中家舍。於斯了然。不妨登山涉水。隨處自在。揮拂云。若向者裏停思。縱饒經歷百城。也是趙婆呷醋　除夕小參。今年遇[門@壬]增一月。寒暑推遷今日畢。衲僧巴鼻祇如常。摩訶般若波羅蜜　解制小參。萬法歸一。有佛處不得住。一歸何處。無佛處急走過。三月無違。青州布衫重七觔。恁麼則不去也。三千里外漫流傳。上元定是正月半。摘楊花摘楊花。良久云。還識趙州麼　陞座。最初機。末後句。泥牛吼水面。木馬疾追風。有甚奇特。過得天寧門。方為好手。且道。天寧有何長處。卓拄杖云。直饒佛祖到來。也要從頭勘過　小參。今朝五月望旦。諸兄一齊雲集。驀竪拂子云。祖意教意全彰。虗空何必釘橛。</p>
</div></div>
<div class='div-other'><a id='mulu796' />
<p class='h2'>霈靈源禪師法嗣</p>
<div class='div-other'><a id='mulu797' />
<p class='h3'>丹陽嘉山中和□禪師</p><p>上堂。麻三斤。須菩提巖中端坐。見吾法身。乾矢橛。萬里無雲天喫棒。克賓維那。罸錢赶出。文殊師利。喚不入門。倒却門前剎竿。弄猢猻伎倆。禮拜歸位而立。認奴作郎。者一隊漢。箇箇認影迷頭。嘉山者裏。仍可法堂前草深一丈。不肯將金針度與人。何故。諸方難見易識。我者裏易見難識。</p>
</div></div>
<div class='div-other'><a id='mulu798' />
<p class='h2'>了凡聖禪師法嗣<span class='note-inline'>(六人)</span></p>
<div class='div-other'><a id='mulu799' />
<p class='h3'>無錫開利化南宏禪師</p><p>上堂。僧問。意句俱不到時如何。師云。描不成畫不就。進云。一種沒絃琴。惟師彈得妙。師喝云。誰是知音。乃云。菱花纔現。人境難逃。鏌鎁全提。佛魔膽喪。遵寰中之敕。握閫外之權。斬新條令。掃除竹木精靈。截斷疑根。剖出佛祖心印。定龍蛇。須具閃電之機。分玉石。必有迅雷之句。百尺竿頭。使人人進步。萬仞巖上。要箇箇翻身。眾中還有進得步翻得身者麼。喝一喝云。一片白雲橫谷口。幾多歸鳥自迷巢　小參。花開樹樹開椏。椏上著葫蘆。葫蘆藤上結冬瓜。瓜中五味盡皆全。甜如蜜。苦如連。辣似番椒鹹似鹽。其中一種真酸味。相逢難以對人言。卓一卓云。薦。</p>
</div>
<div class='div-other'><a id='mulu800' />
<p class='h3'>高郵善因最初心禪師</p><p>生平。於道自任。室中嚴峻。衲子少有能近者　上堂。真無妄不立。妄無真不生。透過兩重關。猶落第二頭。所以臨濟大師云。向第一句薦得。可與佛祖為師。第二句薦得。可與人天為師。第三句薦得。自救不了。設有箇出來道。不落階級。又作麼生。但向他道。今日不著便。</p>
</div>
<div class='div-other'><a id='mulu801' />
<p class='h3'>維揚高旻昭月貞禪師</p><p>徐州沛縣余氏子。幼依銅山潔生和尚出家。年二十。受具于宏濟律師。常誦法華金剛致疑。奮志參方。謁高旻了凡聖。參三不是話。有省。呈所得。了曰。誰教你坐在者裏。懸崖撒手。自肯承當。絕後再甦。欺君不得。師聞舉。豁然開悟。從茲日益玄奧。後繼席焉。上堂。綠陰深處。水足草足。碧玉階前。風清月白。千劫眼不借舌頭底。萬劫舌不借眼睛底。璿璣不動。寂爾恒通。大清國裏。不是無禪。只是無師。一釋迦二元和三佛陀。其餘是什麼碗脫坵　華嚴期上堂。剖塵出經卷。了義絕言詮。阿字法門海。不隔一毫端。良久云。風鳴條雨破塊。朝來塔上鈴語碎。大方廣佛華嚴經。塵說剎說不思議。普賢行文殊智。樓閣門開。三摩鉢地。顧眾云。文彩全彰。各請自鑒　上堂。十方國土中。無剎不現身。昨日雨今日晴。馬嘶芳草地。牛臥綠楊陰。漁歌遠浦。蟬噪高林。金沙灘頭馬郎婦。不搽紅粉也風流。好大哥。夜來明月照千谿。無限獼猿探深影。喝一喝　小參。夜短睡不足。鐘聲披七條。山門佛殿。露柱燈籠。因我得禮。你塔鈴邗水。妙音觀世音。梵音海潮音。薰風南來。殿角凉生。甚麼處。是文殊被世尊攝向二鐵圍山。驀喚行者。濃煎茶來。小參。掃盡觸途滯程。頓開不二生涯。鑊湯為樂業。爐炭是安家。趙錢孫李。大寶法華。若起絲毫佛見法見。粗拳辣掌。不怕戴角夜叉。咄。突出無師句子。當陽獨露無遮　晒藏經小參。舉世尊臨入涅槃。文殊請再轉法輪。世尊咄曰。文殊。吾四十九年。未嘗說著一字。請我再轉法輪。是吾曾轉法輪耶。師云。大小文殊。被世尊熱瞞一上。萸灣今日路見不平。要與文殊作主。召眾云。可快將黃面老漢贜物。盡搬在殿前。青天白日。大家露佈一番。管教伊轉身不及。雖然。也是為他閒事長無明　小參。三登投子。九上洞山。三千里路。賣却布單。癡狂外邊走。一盲引眾盲。達磨不來東土。二祖不往西乾。佛法徧天下。誰人不丈夫。一塵飛而翳天。一芥墮而覆地。擬心即錯。動念即乖。汝等遠涉山水。皆是去本逐末。還委悉麼。未動脚跟。好與三十棒　小參。拈起須彌椎。擊碎虗空皷。狹路相逢。無賓無主。釋迦不是佛。達磨不是祖。放出楊岐三脚驢。踏殺玄沙一角虎。阿呵呵。休莾鹵。若人識得心。大地無寸土　示眾。諸人以我有佛法。我以佛法是冤家。不著趙州七斤衫。豈拈洞山三斤麻。饑即飯。渴即茶。終朝隨分足生涯。惟有一箇決定說。庭前娑羅樹。年年放碧華　僧問。如何是道。師云。瓜州遠似揚州。問如何是禪。師云。山僧今日勞倦。僧便出。師云。不妨伶利　問。如何是學人本來面目。師云。牙齒一具骨。耳朵兩片皮。僧禮拜。師曰。好箇師僧。又恁麼去　僧參。纔跨門。師曰。後面是阿誰。僧回首。師云。業識茫茫。無本可據　師問僧。狗子還有佛性也無。僧云。無。師云。汝驢年。夢見趙州去在　僧。問如何是雲門北斗藏身意。師曰。月落寒潭靜。烏鷄半夜啼。僧曰。恁麼便是否。師云。不打者驢漢出去。師主席三十餘年。室中嚴明峻拒。不妄許可。事親最孝。有養母堂。乾隆五十年十月七日示寂。世壽五十七。僧臘四十七。塔于江城村之原。</p>
</div>
<div class='div-other'><a id='mulu802' />
<p class='h3'>維揚秋門陳居士</p><p>喜讀佛書。偶閱維摩經。至文殊菩薩問疾品。維摩念言今文殊師利與大眾十萬餘俱來我所。即以神力空其室內除去所有。乃豁然。得薀界空。遂詣高旻。求入室。呈所得。旻曰。此是薀空。未得性空。猶是門外事。士云。如何是門內事。旻曰。月落後相見。士乃頓悟前非。即呈偈曰。大地黑漫漫。相逢不相識。十聖三賢總不知。泥牛入海絕消息。旻頷之曰。且喜得入門也。士云。弟子從未出。何言入也。旻曰。放汝三十棒。遂築居士軒。長譚不二。臨終前一日。辭謝親舊。時至。沐浴更衣禮佛。端坐說偈。合掌謝眾而化。著述甚多。唯一貫吟。皆闡不不二之旨。</p>
</div>
<div class='div-other'><a id='mulu803' />
<p class='h3'>揚州哲文袁居士</p><p>善繪雞。舉家茹素。參高旻。令參誰字。半載無入處。一日畫雞呈似旻。旻曰。雖然如活。爭柰不解啼。士曰。聲遍大千。旻把住曰。那裏是他發聲處。速道速道。士無對。自此晝夜力參。半夜忽聞雞呌。徹見淵源。清晨求證。旻曰。居士會也。士呈偈曰。錦雞啼破玉屏空。子夜閻浮日正中。情與無情同一舌。到頭無處覓渠踪。旻云。到頭原不識渠踪。士唯然。日精玄奧。一日喚家僮。敷座焚香。至午趺坐。令請秋門居士話別。門至問曰。正當恁麼時如何。士乃畫一○相。大喝一聲而寂。</p>
</div>
<div class='div-other'><a id='mulu804' />
<p class='h3'>揚州遯園尤居士</p><p>未弱冠入泮。不信佛氏。每見僧心若有物。忽舌下患一重舌。醫皆拱手。自知必死。聞秋門居士知坐禪。可了生死。往扣之。門一見。即推出仍閉却。士大疑之。遂詣高旻。令參神前酒臺盤話。日夜參究。誓不歸。未幾。病釋然。一日欲登廁未及門。忽猛省曰。從今不受人瞞也。即趨方丈。呈偈曰。酒臺盤酒臺盤。答處何曾在問端。大道本來無背向。從今不被舌頭瞞。旻為之助喜。</p>
</div></div></div>
</div><!-- end of div[@id='body'] -->
</body></html>