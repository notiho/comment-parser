<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu406' />正源略集卷第十一</p><p class="byline">維揚嗣祖沙門<span class='note-inline'>(寶輪際源高旻了貞)</span>輯</p><p class="byline">天台國清　達珍　編</p>
<div class='div-other'><a id='mulu407' />
<p class='h1'>南嶽下三十七世</p>
<div class='div-other'><a id='mulu408' />
<p class='h2'>慧山海禪師法嗣<span class='note-inline'>(七人)</span></p>
<div class='div-other'><a id='mulu409' />
<p class='h3'>邵陵大梅與峯智禪師</p><p>上堂。一畝之田。三蛇九鼠。齩斷麻繩。翻身辨主。南州北縣。任遨遊。虎穴獅林顛倒走。萬別千差盡踏翻。丈夫氣宇衝牛斗。喝一喝　晚參。既得本不愁末。渾身直踞上頭關。空裏磨盤旋八角。東搭西兜。南涌北沒。當陽拋下死蛇頭。十聖三賢眼卓朔。爛嚼虗空當飽餐。誰解臨機道莫莫。</p>
</div>
<div class='div-other'><a id='mulu410' />
<p class='h3'>潭州大溈山密印古梅冽禪師</p><p>上堂。雨催樵子還家。一步緊一步。風送漁舟到岸。罷櫓停橈。正恁麼時如何。野老不知堯舜力。鼕鼕打皷祭江神　晚參。蹋破艸鞵赤脚走。縮却項兮露出肘。昨日江上折枝梅。逢人喚作隄邊柳。大似雞羣之鶴。大似喪家之狗。未審。是聖是凡。合取狗口　示眾。拍禪牀召眾云。無人奪你鹽茶袋。庫藏裏須檢點。禍不入慎家之門。有人喚你苦葫蘆。者閑家具。直須颺却。賊不打貧兒家。復拍一拍。</p>
</div>
<div class='div-other'><a id='mulu411' />
<p class='h3'>潭州大溈易菴應禪師</p><p>上堂。春<span class='corr'>已</span>半夜猶寒。遲遲煦日上欄杆。清淺聲隨流水濕。輕柔風動野雲翻。晴和暖綠陰繁。花放南枝向北看。大眾。森羅起舞。樂則同歡　示眾。搖風柳眼如青黛。浥露桃腮似火紅。實相深譚梁燕語。袈裟齩破五更鐘　示眾。倒騎鐵馬上須彌。信步披離絕所之。及頂凝眸天外看。百千諸佛下泥犂。</p>
</div>
<div class='div-other'><a id='mulu412' />
<p class='h3'>潭州大溈揆菴空禪師</p><p>上堂。冲風颯颯。古佛嘉猷。綠水潺潺。道人活計。恁麼會得。釋迦彌勒。站過一邊。其或未然。父母所生口。終不為人說　小參。拈拂子曰。掬水月在手。揮一拂云。弄花香滿衣。擲拂云。止止不須說。我法妙難思　晚參。老來住邨院。口齒不關風。逢人即便罵。彼此絕踈親。聖凡情量都消盡。方識山僧句句真。</p>
</div>
<div class='div-other'><a id='mulu413' />
<p class='h3'>潭州上林月憨權禪師</p><p>上堂。向上一路。大地無寸土。千聖不傳。徧界有家風。直得頭頭離向背。處處絕遮攔。帝子不知春去也。夜深猶聽樹頭嗁。</p>
</div>
<div class='div-other'><a id='mulu414' />
<p class='h3'>邵陵龍山月堂湛禪師</p><p>開鑪上堂。鉗錘初展。鑪鞴宏開。是聖是凡。乃佛乃祖。總與縛作一束。拋向烈燄堆中。一火煅就。他日鼻孔撩天。眼空四海。不得孤負西禪　上堂。紙窗生白月初來。笑破寒梅白玉腮。古㵎幽深人罕至。尋香公子謾疑猜。</p>
</div>
<div class='div-other'><a id='mulu415' />
<p class='h3'>邵陵上梅雄山千如一禪師</p><p>上堂。佛法無人說。雖慧莫能了。即今山僧將一大藏教。千七百葛藤。作一句子。布施諸人。良久云。鷂子過新羅。</p>
</div></div>
<div class='div-other'><a id='mulu416' />
<p class='h2'>穆文德禪師法嗣</p>
<div class='div-other'><a id='mulu417' />
<p class='h3'>鳳林雪圃修禪師</p><p>小參。從上不傳之道。瞞不得具眼衲僧。驀一喝云。且道。者一喝。又從甚處得來。復一喝云。具眼者辨取　佛成道日上堂。朝雲漠漠。鎻斷聖見凡情。夜月沉沉。浸却魔宮佛殿。到者裏。雖無纖毫滲漏。未免冷落從上家聲。竪拂子云。明星現也。切忌大驚小怪。</p>
</div></div>
<div class='div-other'><a id='mulu418' />
<p class='h2'>晦山顯禪師法嗣</p>
<div class='div-other'><a id='mulu419' />
<p class='h3'>雲居九屏燕雷鵬禪師</p><p>陞座。揮拂子云。全提著子。貫徹古今。楖[木*栗]一條。攬翻途轍。荊棘林中紅爛。刳盡骨髓。活人背後掘地深埋。觸目菩提。神光萬丈。貶向二鐵圍山。于中端倪。作麼生辨。擲拄杖下座　陞座。出門入門。釋迦彌勒。磕額交肩。便稱楊稱鄭。紫羅帳裏。傾國難酧寶珍。可惜作燕石拋散。若是田地穩密。打翻諸聖<span class='corr'>己</span>靈。出纏漢子。劫前不居正位。不落今時。任運騰騰。風流特地。所以道。威音王<span class='corr'>已</span>前。無師自悟。是第二句。還我第一句來。拍禪牀下座。</p>
</div></div>
<div class='div-other'><a id='mulu420' />
<p class='h2'>諦暉輅禪師法嗣</p>
<div class='div-other'><a id='mulu421' />
<p class='h3'>杭州雲林巨濤果禪師</p><p>上堂。教外別傳。是何巴鼻。滿耳非聲。滿眼非色。識得圓陀陀。何須問彌勒。清淨本然。莫生疑惑。纔有希異之心。早<span class='corr'>已</span>聖凡相隔。今朝十五開鑪。但看空中發燄。饒他玉轉珠迴。也要其中鍛煉。頑銅廢鐵齊收。果是真金不變。心佛與眾生。原不隔一線。錯認定盤星。失却金剛劒。打一○相云。若以智測。未為好手。若以慧照。猶在半途　除夕小參。一年復一年。梅花開放幾鮮妍。一歲復一歲。塵世茫茫醒又醉。爾我出家人。經營除俗累。選佛非選官。切忌墮尊貴。卓拄杖云。惟有拄杖子。寒暑一任推遷。豈肯隨羣逐隊。驗盡花枝短長。那管殘年舊歲。但能順適安和。便是融通三昧。良久云。露地白牛烹也未。</p>
</div></div>
<div class='div-other'><a id='mulu422' />
<p class='h2'>得定運禪師法嗣</p>
<div class='div-other'><a id='mulu423' />
<p class='h3'>迴龍水月圓禪師</p><p>上堂。當陽一句。獨脫根塵。向上一機。光騰電閃。眨得眼來。<span class='corr'>已</span>是落二落三。如之若何。白雲萬里。直得千古萬古如斯。前佛後佛無別。寬闊無外。大千沙界箇中藏。寂寥非內。香水海裏浮幢剎。若能無彼無此。非色非心。坐斷要津。不通凡聖。自然常光現前。巴鼻獨露。顯一切神通不思議之力。月籠丹桂遠。星拱北辰高。</p>
</div></div>
<div class='div-other'><a id='mulu424' />
<p class='h2'>止水源禪師法嗣</p>
<div class='div-other'><a id='mulu425' />
<p class='h3'>崇仁天乘參禪師</p><p>長至上堂。一二三四五。屈指從頭數。數到驢年時。算來無今古。渠不涉春秋。何曾有寒暑。報與參玄人。薦取主中主。且道。阿那箇是主中主。良久下座。</p>
</div></div>
<div class='div-other'><a id='mulu426' />
<p class='h2'>穎悟秀禪師法嗣</p>
<div class='div-other'><a id='mulu427' />
<p class='h3'>沅州太和長明炅禪師</p><p>上堂。一僧纔出。師云。止止不須說。我法妙難思。僧拂坐具。師便喝。僧亦喝。師便打。又一僧出云。某甲禮拜是。不禮拜是。師拈棒云。山僧打即是。不打即是。僧退後三步。進前三步。師云。不是不是。乃云。今朝衲子。當機一味。棒喝齊施。強生枝節。要人翻轉面皮。眾中還有翻轉者麼。如無。且看木上座。自翻轉去也。擲拄杖。下座。</p>
</div></div>
<div class='div-other'><a id='mulu428' />
<p class='h2'>佛冤綱禪師法嗣</p>
<div class='div-other'><a id='mulu429' />
<p class='h3'>昭覺竹峯續禪師</p><p>成都松州沈氏子　上堂。晴雲萬里。處處霑錦江皓月。瑞氣千尋。家家沐四野清風。村歌奏無生之曲。牧女含太古之音。杖頭有眼。定盤無星。諸禪德。薦取鉢盂。幾度朝天。照顧眉毛。覷穿東壁　問。溪聲盡是廣長舌。且道。所談何事。師云。罕逢穿耳客。多見刻舟人　問。喚作一莖虀。入地獄如箭射。不喚作一莖虀。入地獄如箭射。如何。師云。口是禍門　問。雪覆千山。因甚孤峯不白。師云。瘦處難滿　問。虎以肉為食。因甚不食其子。師云。無他下口處。進云。魚以水為命。因甚死在水中。師云。隨鄉入鄉。</p>
</div></div>
<div class='div-other'><a id='mulu430' />
<p class='h2'>浪山嶼禪師法嗣<span class='note-inline'>(三人)</span></p>
<div class='div-other'><a id='mulu431' />
<p class='h3'>嘉興福嚴具宜開禪師</p><p>毗陵湯氏子　小參。山僧歷夏經秋。從不與諸人東語西話。樂得口門清淨。耳竅空鬆。你諸人。拚得一期做死漢。活來氣宇吞諸方。佛法貴正不貴勝。人情難契不難多。臨濟大師。住滹沱河側。僅得兩人成褫。建立黃檗宗旨。法昌禪師。住分寧。行脚僧無一箇。不辭依例開罏。心雄一時。道高千古。不與諸方鬬勝。便與諸方鬬劣。鬬勝也。烘烘閙閙。難免瞎驢趁大隊。鬬劣也。古古怪怪。管教麟角呈祥。正恁麼時。福嚴要與諸方鬬勝。則較劣十倍。要與諸方鬬劣。則較勝三分。如何得道出常情。超羣越格去。卓拄杖云。不可好肉剜瘡　佛殿。指天指地成何事。七步稱尊更可憐。是處池塘皆有月。誰家竈裏火無煙　僧問。水牯牛過窗櫺。因甚尾巴過不得。師云斫却月中桂。清光應更多。進云。謝師答話。師云。揭諦揭謁娑婆訶。</p>
</div>
<div class='div-other'><a id='mulu432' />
<p class='h3'>嘉興普明赤潭珠禪師</p><p>佛誕上堂。眼前境是生機。口頭語是活句。指天指地。且道。是生機不是生機。雲門云。一棒打殺。與狗子喫。是活句。不是活句。者裏著得眼插得嘴。千七百爛葛藤。縛作一束。燒鍋滾水。正好與悉達澡浴　立秋上堂。秋蟬樹上鳴。秋蟲砌底吟。飄飄楓林葉落。漸漸襟袖涼生。白蘆雪鋪兩岸。紅蓼血染沙汀。誰家拋落金丸。星浮水面。何處輥來玉鏡。月挂天心。歐陽修感時作賦。杜子美乘興狂吟。吳道子描難就。張僧繇畫不成。只要直下心與境合。始知佛祖無法為人。攛下拄杖曰。雲門扇子。拋向搕[打-丁+(天/韭)]堆上。趙州布衫。拈來補袖剜襟。樹凋葉落即不問。體露金風是若何。兔角長三尺。龜毛重九斤。</p>
</div>
<div class='div-other'><a id='mulu433' />
<p class='h3'>濮鎮龍潭福善亹堂成禪師</p><p>元旦上堂。春風蕩蕩。春日熈熈。花開笑面。柳展歡眉。無位真人。當陽突出。山門頭合掌稽首釋迦。佛殿裏燒香問訊彌勒。雖然禮數周旋。要且新年頭佛法大意。祇是未在　上堂。竪拂子云。只者威音不知其始。彌勒未知其終。迥超名言。不墮諸有。可行則行。不出百千三昧。可止則止。寧忘萬象森羅。若也全身擔荷得去。一任粃糠佛祖。陶鑄聖凡。續千聖不傳之燈。照八面無私之燄　上堂。泗洲大聖。為什在揚州出現。者裏下得一轉語諦當。不但大聖落處。亦且參學眼正。其或未然。大地雪漫漫。春風依舊寒。泗洲見大聖。莫作等閒看。</p>
</div></div>
<div class='div-other'><a id='mulu434' />
<p class='h2'>德水洧禪師法嗣</p>
<div class='div-other'><a id='mulu435' />
<p class='h3'>湖州翔鳳資福也閒潛禪師</p><p>維揚海門胡氏子　除夕。山僧入此門來。惟解刀耕火種。礱米樵柴。禪之一字。無暇舉著。今晚年窮日盡。結角羅紋之際。並無一物與諸人分歲。若者一物可與。即是鈍置。然雖如是。有一件奇特事。不敢囊藏。特地舉似。露柱懷胎。被爆竹一聲驚落。不知是男是女。</p>
</div></div>
<div class='div-other'><a id='mulu436' />
<p class='h2'>四航海禪師法嗣<span class='note-inline'>(三人)</span></p>
<div class='div-other'><a id='mulu437' />
<p class='h3'>杭州龍泉匡源洪禪師</p><p>解夏小參。金風扇野。盡大地覓其起處。了不可得。暑氣初降。一毫頭識取端由。絕無影響。有箇漢從天目來。往南海去。分明舉似路頭。說甚九旬度夏。三月安居。未得到家在。以手招眾云。此去杭城三十里。逢人切不得錯舉　中秋小參。此夜一輪滿。清光何處無。古人恁麼去。未必到無疑。寒山比底。依稀似曲。南泉話底。彷彿同音。畢竟如何是真月。展兩手云。團圞有八角。劈破無兩邊。</p>
</div>
<div class='div-other'><a id='mulu438' />
<p class='h3'>湖州靈山具如奇禪師</p><p>浙江人　上堂。眼不見眼。寧知他目乃自<span class='corr'>己</span>瞳神。心不悟心。豈謂布毛當諸方佛法。莫道黑如漆。千日避其輝。明如鏡。萬象失其影。因甚有如是奇特。皆從山僧拂子頭上。打過鞦韆來。</p>
</div>
<div class='div-other'><a id='mulu439' />
<p class='h3'>維<span class='corr'>揚</span>天寧紫松彰禪師</p><p>佛殿。燈籠是我父。露柱是我子。的的老公祖。覿面沒相識。且道。拜他是。不拜是。顧左右云。逢人不得錯舉。遂拜　上堂。拈香極有來由。詮註不出。沒分曉處。特地昭明。須知桑樹上著箭。柳樹上出汗。未是奇特。炷香云。驗在目前　上堂。有一無口人。時時吞且吐。有一行路人。日日不出戶。驀然拾得三尺紗。仔細看來一匹布　上堂。撞翻彌勒樓閣。拈却淨名方丈。雲水高衲。法爾如然。還須知有向上一竅。始可歸家休歇。坐享太平。有麼。代云。黑漆布衫無兩袖。從君裁剪任方圓。</p>
</div></div>
<div class='div-other'><a id='mulu440' />
<p class='h2'>玉山博禪師法嗣</p>
<div class='div-other'><a id='mulu441' />
<p class='h3'>秦郵臨川普度古門裕禪師</p><p>本邑季氏子　上堂。玄關把住。縱然千聖罔通。智鎻掣開。一任萬靈設化。驀拈拄杖云。到者裏。不妨竿木隨身。逢場作戲。直得雲外鳥呼天。水中魚躍樹。高低普應。逆順從緣。當下如戴角猛虎。搖嶽驚羣。奮瓜獰龍。衡雲搏浪。正恁麼時。劈開華嶽連天色。放出波濤動地聲。</p>
</div></div>
<div class='div-other'><a id='mulu442' />
<p class='h2'>遇山藏禪師法嗣</p>
<div class='div-other'><a id='mulu443' />
<p class='h3'>黃山慈光中洲嶽禪師</p><p>上堂。諸方今日安居。吉祥事無一向。他人行處不行。他人尚處不尚。日午慣打三更。箇是渠儂伎倆。謾誇奪食驅耕。剖腹刳心保障。直饒問若興雲。須知不肯輕放。從前寶惜填膺。就請一時洗蕩。若戀兔徑遊行。辜負三登九上。者裏不比尋常。佳器須資敏匠。何必口似轆轤。祇要一言諦當。此事真實相為。敢有一毫欺誑　小參。佛是眼中<span class='corr'>刺</span>甲。法是貼瘡膏藥。祇如僧。又是箇甚麼。顧左右云。放過一著　小參。盡大地是箇盋盂。鹽官今日為你諸人。安箇柄子去也。卓拄杖云。方木不投圓孔。</p>
</div></div>
<div class='div-other'><a id='mulu444' />
<p class='h2'>漢雲曇禪師法嗣</p>
<div class='div-other'><a id='mulu445' />
<p class='h3'>李山澄光繩木林禪師</p><p>上堂。木人拍板。韻徹清霄。石女吹笙。聲傳幽谷。趁泥牛而含月。踏斷元途。驅鐵馬以追風。衝開鳥道。頭頭迥脫根塵。物物頓忘聲色。於無聲色中。一見一切見。一明一切明。自然靈光獨耀。至體全彰。且無聲無色中。見底明底是甚麼。擊拂子。青山不鎻長飛勢。滄海合知來處高　上堂。古佛心祖師意。以字不成八不是。迦葉問阿難。阿難不會。武帝問達摩。達摩不識。趙州五年分疏不下。魯祖見人只得面壁。德山入門便棒。起陸地之波瀾。臨濟入門便喝。轟晴空之霹靂。更有一事報君知。夜行莫踏白。</p>
</div></div>
<div class='div-other'><a id='mulu446' />
<p class='h2'>吼松澄禪師法嗣<span class='note-inline'>(二人)</span></p>
<div class='div-other'><a id='mulu447' />
<p class='h3'>無錫九峯三明灝禪師</p><p>臘八上堂。擡頭觸破娘生鼻。情與無情俱漏泄。口吞宇宙不留蹤。拶著虗空頭腦裂。明星夜夜發光華。覿面相逢是誰識。一句奇哉作話端。出山又見來時跡。眼裏有瞳。舌中無骨。諸兄弟。還有悟道者麼。有則與你痛棒三十。山僧者裏。留你不得。</p>
</div>
<div class='div-other'><a id='mulu448' />
<p class='h3'>宜興龍池迅帆裕禪師</p><p>無錫錢氏子　臘八上堂。一九二九。相逢不出手。臘七臘八。河裏凍殺鴨。山門口金剛。不挂寸絲。佛殿裏羅漢。額上汗出。堪笑黃面老瞿曇。偏向雪山作窠窟。六年凍得眼無光。一覩明星便饒舌。千古兒孫作話端。一年一度揚他拙　除夕小參。今朝臘月二十九。年窮歲盡難遮覆。大家覿面露堂堂。那個男兒不知有。看取長沙岑大蟲。却似西河獅子吼。撞著普化一頭驢。趂去子胡一隻狗。大家相聚團圞頭。八角磨盤空裏走。少傾普請喫年茶。切忌打失娘生口。不失口。來年依舊笑東風。好手手中誇好手　師於雍正元年癸卯五月六日示寂。世壽七十一。僧臘五十九。塔建致敬菴之旁。</p>
</div></div>
<div class='div-other'><a id='mulu449' />
<p class='h2'>紀安經禪師法嗣<span class='note-inline'>(四人)</span></p>
<div class='div-other'><a id='mulu450' />
<p class='h3'>金粟山禹門宗禪師</p><p>小參。薰風南來。殿閣微涼。無位真人。赤露堂堂。見麼。又逐流鶯過短墻　小參。一尺水興一丈波。是必源頭有據。半幅帆使八面風。又豈易借渠力。且道。渠是阿誰。嫩艸階前初見綠。殘梅帶雪未全消　晚參。天寒日短。那事甚緩。狼藉百艸頭。官物無收管。堪收管。他日諸方問著。當言切莫面煖。</p>
</div>
<div class='div-other'><a id='mulu451' />
<p class='h3'>天台萬年豁然緣禪師</p><p>上堂。向上一機。澄清巨海。當陽一句。烈燄騰空。三世諸佛。到者裏無處藏身。歷代祖師。到者裏豈容著跡。說甚皇宮兜率。苦行度人。却不為平地跌跤。無風起浪。所以雲門道。一棒打殺。與狗子喫。貴圖天下太平。衲僧須到恁麼田地。不屈佛祖兒孫。何故。噉龍須是金鵬子。竭海還他過量人。</p>
</div>
<div class='div-other'><a id='mulu452' />
<p class='h3'>金粟慧海源濟禪師</p><p>小參。舉大茅和尚示眾云。欲識諸佛心。向眾生心行中識取。拈拄杖。卓一卓。欲識常住不凋性。向萬物遷變處會取。復卓一卓。若會得者兩卓。大茅和尚。被爾捉敗。若也未會。萬物遷變。換爾眼睛。</p>
</div>
<div class='div-other'><a id='mulu453' />
<p class='h3'>浙江金粟悟心達禪師</p><p>上堂。破一微塵。出大經卷則易。歸大經卷。入一微塵則難。入得一微塵。出得一微塵。自然動無遺照。舉必全真　起七。無隔宿思。可參臨濟禪。有肯諾意。難續楊岐派。殺佛殺祖。須是其人。煅凡煉聖。全憑作者。大丈夫。秉金剛王寶劍。二六時中。行亦斬。坐亦斬。住亦斬。臥亦斬。縱無斬處。亦不得放過。何故。為人須為徹。殺人須見血　中秋。靈山指月。龍像不足致雨。曹溪話月。畫餅安可充飢。馬祖玩月。大開了眼作夢。何故。此夜一輪滿。清光何處無　小參。不是心不是佛不是物。老龍解破蒼龍窟。八萬四千非鳳毛。祥麟只有一隻角。</p>
</div>
<div class='div-other'><a id='mulu454' />
<p class='h3'>天台萬年止先定禪師</p><p>上堂。禾山普化忽顛狂。打皷搖鈴戲一場。不若少林無孔笛。頻頻吹出妙難量。且道。甚麼曲調。者裏明得。便見昔日末山尼。因僧問如何是末山境。山云。不露頂。進云。如何是末山人。山云。非男女相。進云。何不變去。山云。不是神。不是鬼。變箇甚麼。看。他一問一答。好不勦絕。豈不是無孔笛中吹出驚天動地。諸兄弟。還委悉麼。若將耳聽終難會。眼裏聞聲始得知　小參。新正不如舊歲。寒風雨雪連綿。釋迦不管閒事。彌勒只笑無言。伽藍心中著急。祖師性裏參禪。厨中柴無一擔。庫內穀米將完。直待天晴日出。大家努力向前。喝一喝。</p>
</div>
<div class='div-other'><a id='mulu455' />
<p class='h3'>福州法輪觀月光禪師</p><p>明州秦氏子。示寂偈云。萬物遷變處。常住不凋心。會得箇中意。日午打三更。遂跏趺而逝。通侍者曰。蒼天蒼天。和尚恁麼去。坐在死水裏了也。師復舉目曰。你不肯老僧那。分付聲鐘上堂。拈拄杖云。即此物非他物。還有擔荷得者麼。通出問云。如何萬苦不到處。師云。金不博金。通打一○相。喝一喝立脫去。師云。通侍者與麼去。太鹵莾生。通復舉目云。和尚不可壓良為賤。師即大喝一聲而寂。通云。賊是小人。智過君子。亦立化去。</p>
</div>
<div class='div-other'><a id='mulu456' />
<p class='h3'>嘉興金粟道三本禪師</p><p>小參。大樹生小菓。細藤結大瓜。佛法本尋常。知心滿天下。</p>
</div></div>
<div class='div-other'><a id='mulu457' />
<p class='h2'>具瞻仰禪師法嗣</p>
<div class='div-other'><a id='mulu458' />
<p class='h3'>鄂渚南溪向上雙溪定禪師</p><p>上堂。靈山密語。歷歷全彰。少室真機。頭頭顯露。裂破佛祖面門。穿過衲僧鼻孔。今日現前一會。坐立儼然。見聞不昧。人人抱滄海之珠。箇箇蘊荊山之璧。果能直下悟得。便乃尊居化外。獨步寰中。有時孤峯頂上。盤結艸菴。有時十字街頭。打開布袋。驅耕奪食。一切臨時。起死回生。不資餘力。不惟南溪法社。千載光生。亦令山僧出世。一期事畢。其或未然。止涸困魚徒激浪。摩霄俊鶻快乘時　開鐘。有大圓音。隱而不發。靜既無虧。扣則普應。此在佛事門頭。足堪取則。若約衲僧分上。聲前薦得。猶落今時。槌下分明。循途守轍。直須透過聲色堆頭。方可證入圓通境界。</p>
</div></div>
<div class='div-other'><a id='mulu459' />
<p class='h2'>允中微禪師法嗣</p>
<div class='div-other'><a id='mulu460' />
<p class='h3'>揚州靜慧述先預禪師</p><p>本郡甘泉徐氏子。自幼脫白。依隆覺冶牧律師圓具。繼席靜慧　小參。坐斷千聖頂[寧*頁]。且居門外。踏著向上關棙。猶在半途。汝等諸人。朝三暮四。全放全收。放去即是十尺。收來依然一丈。還是門外。還是半途。試定當看。師一日示寂。偈云。倒騎鐵馬上須彌。踏破虗空兩片皮。萬象森羅齊著眼。看他紅日影離披。端坐而逝。世壽六十六。僧臘四十二。塔于靜慧之右。</p>
</div></div>
<div class='div-other'><a id='mulu461' />
<p class='h2'>谷庵璞禪師法嗣</p>
<div class='div-other'><a id='mulu462' />
<p class='h3'>徐州雲龍興化天池鵬禪師</p><p>江南桐城方氏子　上堂。即心即佛。萬象森羅明歷歷。非心非佛。十方剎土冷沉沉。不是心不是佛不是物。放之則彌滿虗空。卷之則纖塵不立。雍正壬子四月初六日示寂。塔于龍泉寺左。</p>
</div></div>
<div class='div-other'><a id='mulu463' />
<p class='h2'>石吼徹禪師法嗣</p>
<div class='div-other'><a id='mulu464' />
<p class='h3'>寶應一粟默菴言禪師</p><p>山西汾陽李氏子。參石吼徹。石便問。威音那畔。阿誰作主。師云。爍迦羅眼莫能窺。石曰。莫能窺底是甚麼。師曰。覷著則瞎。石曰。空劫中還有佛否。師震聲一喝。石曰。居何國土。師便掌。石曰。敢來捋虎鬚耶。復舉狗子佛性有無二語徵之。師擬開口。石連棒打出。師忽有省。即呈偈曰。佛性有佛性無。莫顢頇休莽鹵。放出無毛大蟲。咬殺南山猛虎。石頷之。師于乾隆壬申十二月二十八日示寂。世壽六十八。塔于一粟願田之左。</p>
</div></div>
<div class='div-other'><a id='mulu465' />
<p class='h2'>祖幻寧禪師法嗣<span class='note-inline'>(二人)</span></p>
<div class='div-other'><a id='mulu466' />
<p class='h3'>潁州覺林徧知學禪師</p><p>楚漢孝邑黃氏子。依四禪師披剃。年滿受具。後謁大悲寧。舉甘贄設粥南泉打破鍋子語。寧云。南泉打破鍋子。還得飯吃也無。師云。者老漢忘前失後。寧云。畢竟南泉意作麼生。師與一掌。寧云。者裏即得。諸方未甘在。師又掌云。說甚麼甘與不甘。寧云。可做得臨濟兒孫。遂承印可　上堂。若論箇事。人人本具。箇箇不無。眼見耳聞。語默動靜。無不了了分明。停思佇機。即沒交涉。</p>
</div>
<div class='div-other'><a id='mulu467' />
<p class='h3'>六安香林曉南杲禪師</p><p>江南鳳台邊氏子　上堂。竪拂子云。者條斷貫索。慣穿天下人鼻孔。從上諸佛。沒柰他何。歷代祖師。沒柰他何。山僧三十餘年。摩裙擦褲。帶水拖泥。也沒柰他何。今日欲作祖禰不了。殃及兒孫去也。遂拈拄杖點空云。一九二九。袖不出手。</p>
</div></div>
<div class='div-other'><a id='mulu468' />
<p class='h2'>天培鑒禪師法嗣</p>
<div class='div-other'><a id='mulu469' />
<p class='h3'>南嶽祝聖曉堂哲禪師</p><p>吉州楊氏子。到溈山。藏菴和尚引座。師與阿諾惺友嵩繼四人同陞座。師末結座云。溈山又出四天王。擡起須彌到處撞。臨濟小廝不解事。一椎擊碎太郎當。且道。臨濟小廝在甚麼處。倚天閣上閒無事。撑起眉毛丈二長　濟生和尚到南嶽。贈師偈曰。昔年銜粟老金雞。又向祝融峯外棲。秋日偶聞新月下。一聲纔唱萬聲低　師歷主南嶽福巖鴈峯西江禾山象山等處。雍正十二年十一月三十日示寂。世壽六十六。塔于天柱峯下之金雞林。</p>
</div></div>
<div class='div-other'><a id='mulu470' />
<p class='h2'>心壁淵禪師法嗣</p>
<div class='div-other'><a id='mulu471' />
<p class='h3'>廬山秀峯猗蘭操禪師</p><p>湖南邵陽胡氏子　上堂。石人喫痛棒。木人滴鮮血。聖女感天宮。寶花散不徹。不干鶖子辯。豈是維摩默。文殊與普賢。頭出還頭沒。街頭廖鬍子。隨分得一橛。良久。以手指侍者云。汝號淨月　上堂。僧問。如何是學人自<span class='corr'>己</span>。師云。將謂眾生癡。更有癡眾生。曰學人遠尋。和尚豈無方便。師曰。方便即不無。遠尋即不得。曰恁麼則全因今日事。親見舊時人。師曰。盲者不見光。終非日月咎。問陳爛葛藤即不問。當陽一句請師宣。師曰。日輪正卓午。僧禮拜。師便打。乃拈拂子打○云。若向者裏會得。盲者不見光。終非日月咎。又打○云。若向者裏會得。全因今日事。親見舊時人。復打○云。正當恁麼時。薦取當陽句。日輪正卓午。</p>
</div></div>
<div class='div-other'><a id='mulu472' />
<p class='h2'>濟生度禪師法嗣<span class='note-inline'>(三人)</span></p>
<div class='div-other'><a id='mulu473' />
<p class='h3'>維揚福緣超宗智禪師</p><p>彭城蕭邑單氏子。幼投觀音庵天習師出家。二十二。受具于佛定和尚。參謁濟生洞明諦暉諸老。後于大雄靈鷲和尚處。作水頭。靈云。你終日到龍潭。曾見龍麼。師于靈前。回旋作奮迅勢。靈打云你在者裏亂做。一日靈問。萬法歸一。一歸何處。師云。寒則普天寒。熱則普天熱。靈云。那裏得者消息來。師云。不向<span class='corr'>己</span>求。豈從他得。靈命充維那。後復參濟生度。濟云。你向甚處。打野榸來。師云。近自雲林。濟云。飛來峯與你所談何事。師云。未到雲林。早有信來。濟云。只學箇掠虗漢。師云。若有禪可參。今日不再見和尚。濟竪拳云。者箇喚作甚麼。師擬議。濟便打云。大好無禪　晚參。日影離離。烟光淡淡。無位真人。露頭露面。左右是廚庫僧堂。前後是山門佛殿。無位真人在甚麼處。偶聽長空鴈一聲。擡頭飛過蕭湘岸。</p>
</div>
<div class='div-other'><a id='mulu474' />
<p class='h3'>維揚福緣福國傳禪師</p><p>本府鄭氏子。幼投雨文大師薙染。十九詣華山受具。參濟生和尚。一夕聞香板聲。豁然桶底脫落。乃曰。擊碎疑團見古人。而今不用更參詢。頭頭盡是西來意。法法全彰淨妙身。濟頷之。出住泰州龍珠趙州栢林　開鑪上堂。鑪鞴久停。須知寒灰發燄。鉗鎚乍舉。直教死漢翻身。點鐵成金。變河為酪。敲唱雙行。鍛凡鍊聖。祇如無面目漢。作麼生鍛鍊。一椎擊碎太虗空。大地山河無背向　乾隆丙寅。師休養于圓通菴。己巳春示寂。墖于菴側。</p>
</div>
<div class='div-other'><a id='mulu475' />
<p class='h3'>武林聖因大徹永禪師</p><p>江南新安汪氏子。年十八。侍母金山進香。覩大徹堂三字。忽然心如虗空。旋投金山際雲老宿。落髮受具。後參南㵎寶壽諸知識。次謁濟生和尚。濟云。南來的北來底。師云浙中。濟云。彼處知識。有何言句。師云無。濟云。你在彼。豈不空過。師便喝。濟便打。師又喝。濟又打。至晚。濟落堂。師出禮拜。濟便打。師云。某甲話也未問。和尚因甚便打。濟云。用你開口。有甚交涉。師于言下頓徹。遂付衣拂。出住梅林　上堂。竪拂子云。諸兄弟。還見麼。如此見得。曠大劫來。不假栽培。葢天葢地的。根本徹底呈露了也。更說甚麼物我一如。有無雙遣。大似懷拳石以登泰山。未免傍觀者哂　上堂。衲僧家向銀山鐵壁處。突出金剛正眼。徹見佛祖肝腸。無絲毫滲漏。和他命根。一拶拶斷。然後全主全賓。全殺全活。趂動南山白額。吞却無毛大蟲。不妨鼻孔裏聽聲。眉毛上吐氣　除夕。大道絕遮攔。真機無背向。透得法身句。當仁自不讓。遂召眾云。會麼。今年常住有三樁。好舉似大眾。第一。春夏園中。瓜茄結得好。第二。秋深田上。糧食收割得好。第三。今冬廚庫。年節事件總辦得好。即今臘月三十日到來。內外諸人。向衣鉢下摸索好。</p>
</div></div>
<div class='div-other'><a id='mulu476' />
<p class='h2'>月柯澄禪師法嗣</p>
<div class='div-other'><a id='mulu477' />
<p class='h3'>吳江聖壽厂阿䘄禪師</p><p>小參。有法說私法。無法說官法。一不立三。二五成十。達磨本西竺國人。何曾少林與神光安心。杖頭隻履是鐵拐。李公藥葫蘆。一時眼花。訛傳千古。南無佛。南無法。南無僧。劫前劫後枯樁。腦葢大如斗　華嚴期上堂。有真逼窄胸襟。便有最寬廓境界。一華藏海。一逝多林。一彌勒樓。一普光殿。如高如下。亦近亦遙。遮那鼻孔無毛。善財脚底有痣。踏徧一百十城。參見五十三員知識。面面是新。面面是舊。推詳到未離兜率。未出母胎。八十一卷餘。文從何說。喝囉哆恒楞登室左侘陀。聲韻從何叶來。一訛百訛。鑽故紙者粉紛。如今一總拋開。耳論齋僧功德。南泉打破鍋。金牛放下桶。者似比邱尼三大師素信女。於華嚴期第八日。真心實供鉢盂裏。斗大青蓮花。飲者食者。齒頰俱香。更有可喜。舌尖抵上脣。吐出圓珠箇箇新。十目還他無垢眼。微塵塵盡一微塵。</p>
</div></div>
<div class='div-other'><a id='mulu478' />
<p class='h2'>念予恒禪師法嗣</p>
<div class='div-other'><a id='mulu479' />
<p class='h3'>天台永慶天喜卓禪師</p><p>本邑胡氏子　上堂。西天四七。東土二三。乃至天下老和尚。拈槌竪拂。冀闡宗乘。何異乎河頭賣水。逆風揚塵。今日山僧先師有未了公案。不得<span class='corr'>已</span>出來。為他了却。若是宗乘中事。諸人語默動靜之間。未敢錯誤絲毫。豈肯仍蹈前轍。且道。超宗異目一句。如何舉似。便下座　師於雍正十三年人日。無恙而逝。世壽八十有四。僧臘六十有八。塔于寺之南隴。</p>
</div></div>
<div class='div-other'><a id='mulu480' />
<p class='h2'>法鐘覺禪師法嗣</p>
<div class='div-other'><a id='mulu481' />
<p class='h3'>明州育王南溟碧禪師</p><p>小參。溈山牛。趙州驢。子胡狗。任他行向異類中。育王一總不知有。爭柰衫兒袖短露出手。以拄杖一齊打散。歸方丈　小參。風鳴條。雨破塊。伶俐衲子。眼被眉葢。直饒踏向威音前。育王拄杖。也未許在。</p>
</div></div></div>
</div><!-- end of div[@id='body'] -->
</body></html>