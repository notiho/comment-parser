<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正源略集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu511' />正源略集卷第十三</p><p class="byline">維<span class='corr'>揚</span>嗣祖沙門<span class='note-inline'>(寶輪際源高旻了貞)</span>輯</p><p class="byline">天台國清　達珍　編</p>
<div class='div-other'><a id='mulu512' />
<p class='h1'>青原下宗鏡七世</p>
<div class='div-other'><a id='mulu513' />
<p class='h2'>破闇燈禪師法嗣<span class='note-inline'>(三人)</span></p>
<div class='div-other'><a id='mulu514' />
<p class='h3'>鹽城永寧式衡權禪師</p><p>設供小參。既然不用巴陵語。何必瑯琊三句玄。報答吾師親切處。虗空鼻孔一時穿。只這四句。有玄有要。有正有偏。不會者。一任天上天下。會得者。管取驢年馬年。忽有箇漢出來道。長老也是因風縱火。山僧只向他說。豈不聞。啼得血流無用處。管他這些杜蠻禪。</p>
</div>
<div class='div-other'><a id='mulu515' />
<p class='h3'>平山受宗智旨禪師</p><p>據室云。杖卓千峯月。拂招四海雲。垂雙無事手。慣點飛龍睛。且道。作麼生說箇點晴底事。拈杖云。爐鞴初開。三賢膽喪。鉗鎚纔舉。十聖魂驚。任是釋迦相見。難免棒頭商確綱宗。直饒達磨面會。也須掌下發明妙旨。正是好手手中呈好手。紅心心裏中紅心。</p>
</div>
<div class='div-other'><a id='mulu516' />
<p class='h3'>潤州焦山古樵智先禪師</p><p>真州張氏子。年十一。投焦山松寥閣出家。首參問石乘無得聞。破闇燈初主焦山。乃依之。閱雪巖欽問高峯。無夢無想主人公在什麼處因緣。疑甚。行坐不安。忽一日登山。失足傾仆。豁然大徹。從上一切公案。瞭如指掌。燈命充監院。後燈之三祖。命師繼席　上堂。海雲連岫出。江水逐波來。分明都說盡。何必更疑猜。喝一喝　結制。打開爐鞴燄騰騰。烹煉英雄最上乘。頭角猙獰平墮陷。爪牙威猛不須矜。拿雲攫霧橫身透。退水藏麟奮力登。鈎搭不回真錯過。曝腮點額自相憎。擊拂子下座　上堂。佛祖大因緣。人天不可測。鯤出海為鵬。自得扶搖力。株守于寒岩。如蚖蛇戀窟。峭拔本生成。孤危亦不立。是山野之徹骨。乃從上之秘密。木人笑呵呵。畢竟是何物。以拂子當空畵○⊙。復抹却曰。若持此法印中流。江海魚龍何點額。</p>
</div></div>
<div class='div-other'><a id='mulu517' />
<p class='h2'>元潔瑩禪師法嗣</p>
<div class='div-other'><a id='mulu518' />
<p class='h3'>衡陽雲峯佛國頻吉祥禪師</p><div>上堂。白椎畢。維那教你諸人。觀第一義。老僧特為舉似。遂作修羅障日月勢曰。還有善觀的麼。顧視良久曰。滿船空載月明歸。維那結椎竟。師呵呵大笑。歸方丈　小參。淨土諸佛。是赤窮漢。歷代祖師。是白拈賊。三藏十二部。是破故紙。一千七百則。是繫驢橛。山僧不是壓良為賤。只要你諸人灑落無羈作好人去　晚參。以拂子畵<img src='../images/X85p0077_01.gif' alt='X85p0077_01.gif' />曰。蝸牛角上。添斤著兩。畫○曰。蟭螟眼裏。去骨留筋。復畫◎曰。都愛他持妙喜世界。如陶家輪。究竟出⊙者裏不得。何也。土星犯牛斗。小參。上無攀仰。萬里不挂片雲。下絕<span class='corr'>己</span>躬。青天也須喫棒。不是心不是佛不是物。是甚麼繫驢橛子。山僧獨不愛他維摩詰。將箇大千世界。置向蟭螟眉睫頭上。從朝至暮。只管呼盧呼盧。有甚快活分。還有為他拈得退的麼。良久曰。試看雲峯拈去。以拄杖一時打散　除夕上堂。今夜舊隨殘雨去。明辰新逐曉風來。三十六旬消算了。到頭無事可安排。格外句是破草鞋。向上機是爛麻索。那管驢字馬字。笊籬木杓。我者裏別有三段奇特。廚房內柴乾水足。僧堂中有香有燭。更有一般聻。明早出行放喜炮時。你來聽　上堂。摘虎鈴驚羣動眾。截驪角水湧波騰。山僧。且不現十二面相見。只好平實商量。不見道。明明無悟。有法即迷。向來佛佛祖祖。俱不曾以實法累贅于人。諸人亦不得作實法領悟。你若解綉鴛鴦。我便金針密度。山僧。數千里水陸間關。來此聚首。不為別事。只要諸人直下承當。赤肩擔荷。紅塵犬吠。吐出祖師眼睛。白畫鷄鳴。吞却嘉州大象。臨危不變的。安著者邊。見義勇為的。下風排列。要知新長老令行一半。</div>
</div></div>
<div class='div-other'><a id='mulu519' />
<p class='h2'>百愚斯禪師法嗣<span class='note-inline'>(四人)</span></p>
<div class='div-other'><a id='mulu520' />
<p class='h3'>松江青龍隆福寒松操禪師</p><p>示眾。黃閣簾垂。正不居正。紫羅帳啟。偏不坐偏。正恁麼時。還是正耶偏耶。虗空開口笑。子午不相冲　上堂。舉一明三。目機銖兩。十方坐斷。大地全收。猶是釘樁搖櫓。抱橋柱洗脚。況復言中取則。句裏呈機。何異鄭州出曹門。南轅而北轍。殊不知當人脚跟下一著子。天地不能包其廣。日月不能並其明。一言逈脫。獨拔今時。塵中作主。化外來賓。雖在途中。不離家舍。是處是彌勒。無門無善財　天中節上堂。一抽三。二抽四。黃牛角向天。八脚垂過鼻。師云。五祖固然逞盡神通。仔細看來。太怯力生。善權不比諸方。水綠山青道泰。千殃百忌無拘。敢教人人瀟灑。何故。家無白澤之圖。必無如是妖怪。</p>
</div>
<div class='div-other'><a id='mulu521' />
<p class='h3'>終南靈源紫谷覺禪師</p><p>上堂。舉拂子召眾曰。見麼這一著子。與三世諸佛同參。和法界含靈共壽。釋迦不先。彌勒何後。未涉化門。早<span class='corr'>已</span>漏逗。覿面拈來。目前難搆。一心不生。萬法無咎。一念無私。十方通透。描也描不成。畫也畫不就。且道。是甚麼。是無上呪。是無等等呪。</p>
</div>
<div class='div-other'><a id='mulu522' />
<p class='h3'>和州含山褒山天鑑暹禪師</p><p>挂報鐘小參。大冶爐中得其本。三世諸佛不知有。萬人叢裏顯其用。狸奴白牯却知有。即今體用雙彰。生佛一貫。任扣擊以無虧。歷羣音而不亂。到者裏。更欠一著子在。大眾且道。欠那一著子。遂擊鐘云。兵隨令轉。將逐符行。</p>
</div>
<div class='div-other'><a id='mulu523' />
<p class='h3'>盤山拙菴智朴禪師</p><p>自幼有出塵之志。博通經史。閱華嚴經。歎曰。<span class='corr'>已</span>觀大海。回視江淮河漢。如溝瀆耳。即出家秉具。參百愚斯於弁山。問。如何是西來的的大意。斯便打出。師疑甚。又一日如前問。復打出。師汗浹背。至第三度。問未畢。斯將手掩其口師豁然大悟。從上佛祖言教。如鏡照像。遂了徹。出住盤谷　上堂。山河大地。常演圓音。萬象森羅。恒談實相。拈拄杖云。者是甚麼相。卓一卓云。者是甚麼音。於此見得聞得。則知諸人耳朵裏有觀音。眼睛裏有文殊。二六時中。出出入入。放大光明。現大神變。作諸佛事。從無量劫來。未曾間斷。大眾還委悉麼。一道靈光曾不昧。千差萬別盡圓融。康熈間。師受賜紫衣杖鉢。後無疾端坐而化。著存誠錄。行世。</p>
</div></div>
<div class='div-other'><a id='mulu524' />
<p class='h2'>且拙訥禪師法嗣</p>
<div class='div-other'><a id='mulu525' />
<p class='h3'>端州月山洞初度禪師</p><p>上堂。野干鳴。獅子吼。韓獹吠。癱子舞。啞子善唱。盲人解覩。良久云。過　小參。香巖聞聲悟道。靈雲見色明心。雲門舉手云。觀音菩薩。將錢買胡餅。放下手原來是饅頭。月山則不然。若謂聞聲悟道。須當飯後經行。若欲見色明心。好聲板鳴打坐。且問諸人。月山眉毛還在也無。</p>
</div></div>
<div class='div-other'><a id='mulu526' />
<p class='h2'>萬仞壁禪師法嗣<span class='note-inline'>(二人)</span></p>
<div class='div-other'><a id='mulu527' />
<p class='h3'>龍華湘翁沄禪師</p><p>入院晚參。僧問。本是山中人。來作山中主。上下一和同。春風滿寰宇。如何是山中主。師曰。身上毛不出。頭上角不全。曰如何是主中人。師曰。眼見如盲。口說如啞。曰掃盡諸方老婆禪。傑出春山無二主。師打曰。你未有喫棒分在。乃曰。若說佛法。供養大眾。杜䳌聲裏春陰老。若說世法。供養大眾。苕水環流波浪深。罄情撥撒。徹底剗除。更須知拄杖頭一竅。卓拄杖曰。看看。拄杖子惡發來也。三十棒要打臨濟廝兒。為他纔住箇院子。便乃教人成褫。致令普化克符。連日在屋角頭。傾箱傾籠。漏盡家私。三十棒要打雪峯箇漢。為他纔得些。須供養。便對閩王道。自從先德山石頭以來。傳此秘密法門。帶累後世。攙行奪市。把白馬老枕邊破木榍。認作他先祖髑髏。更三十棒要打古今知識。為他噇却常住飯。終日說大法小法。向上向下。山中主主中人。賺引一隊伶俐後生。怖鏡尋頭。無有休歇。諸兄弟。山僧與麼提訓。你道。還有為人處也無。擲拄杖曰。一逕直二週遮。好。眼如何亂撒沙。日勢已晚。歸堂喫茶　上堂。竪拄杖曰。拄杖子。頭帶寶冠。身披御服。先天地而不老。後天地而常存。有時突出人前便見千年一遇。如今混俗和光。共你八十三九十四。教你修省。當機覿面提。與你饒益。覿面當機捷。你若不信。驀呈起拄杖曰。看看。變作觀音大士。走入西王母眉毛罅裏。說阿字法門去也。卓一卓曰。吽吽。</p>
</div>
<div class='div-other'><a id='mulu528' />
<p class='h3'>蘄州歷化雪逵照禪師</p><p>臘八上堂。明星午夜光吞月。累及瞿曇叫不徹。智慧德相眚生花。妄想執著紅爐雪。三七猛思惟。頂門重喫楔。法說四十九年。誰肯蹈你覆車之轍。縱饒八萬四千皆鳳毛。三十三人入虎穴。你若到春山手裏。不消一揑。何故。國有憲章。三千條罪。</p>
</div></div>
<div class='div-other'><a id='mulu529' />
<p class='h2'>淑安周禪師法嗣</p>
<div class='div-other'><a id='mulu530' />
<p class='h3'>濟寧彌勒院白獅純禪師</p><p>南陽泌水許氏子。母趙氏。依少拜寺主薙染圓具。于破暗燈之弁山。一日看水潦悟。由會得竹篦用處。呈偈曰。鐵輪舉。大地無寸土。返魂臺重看取。始信黃連滋味苦。破頷之。後住徑山。乘舟順流而下。誤落水中。乃大徹。偈曰。撞頭百雜碎。落水亦無知。船子離鈎意。夾山喫棒時。走呈淑安和尚。即受印記　暉老先德設茶。請因猫說法。師云。現虎豹形容。兼獅兒躑躅。有時牙張爪露。有時尾掩頭藏。能上樹以安身。解幽室而開眼。捕家中賊。知門外賓。辨的處。身世都忘。遇緣時。腥羶不避。密樞應用。而由<span class='corr'>己</span>真訣。不傳於外甥。縱饒無事安眠。見者猶然驚異。且道是誰。昔年刀下分身去。今與南泉共體來。</p>
</div></div>
<div class='div-other'><a id='mulu531' />
<p class='h2'>蕃光璨禪師法嗣</p>
<div class='div-other'><a id='mulu532' />
<p class='h3'>吳興金峯古佛燈道驤超禪師</p><p>金仙問。情與無情。如何成一體去。師曰。露柱開花。燈籠發笑。仙曰。露柱開甚麼花。師曰。紅白撐空。曰燈籠笑箇甚麼。師曰。南泉道的。</p>
</div></div>
<div class='div-other'><a id='mulu533' />
<p class='h2'>䆳谷源禪師法嗣</p>
<div class='div-other'><a id='mulu534' />
<p class='h3'>楚衡西山不韻音禪師</p><p>上堂。齋主當仁不讓。費却許多鹽醬。帶累葫蘆。馬杓特地翻騰。一上九十日中。一任拈匙把箸。但要各人照顧鉢囊。動著也三十拄杖。不動著也三十拄杖。不是西山令嚴。要作叢林榜樣　上堂。第一第二。法法全彰。擬議尋思。翻成途轍。風催柳線添長。雨過山容展翠。自是劫前田地。從來古佛威儀。生與無生。惟我知之。妙用神通。有煩聖眾。然則陽春和寡也。要將勤補拙。再唱箇村田樂。供養大眾去。連敲拂子云。莫怪空踈。</p>
</div></div>
<div class='div-other'><a id='mulu535' />
<p class='h2'>靈燄燭禪師法嗣</p>
<div class='div-other'><a id='mulu536' />
<p class='h3'>淮安清江浦洪福隱知聞禪師</p><p>晚參。衲僧巴鼻。佛祖心印。青山片片。白雲重重。若向者裏。著得隻眼。轉萬象歸自<span class='corr'>己</span>亦得。轉自<span class='corr'>己</span>歸萬象亦得。咄咄咄。是何言歟。不可教壞人家男女。召眾曰。屈。</p>
</div></div>
<div class='div-other'><a id='mulu537' />
<p class='h2'>南菴依禪師法嗣</p>
<div class='div-other'><a id='mulu538' />
<p class='h3'>淮安清江檀度天根本禪師</p><p>小參。識得一萬事畢。燈籠沿壁上天台。露柱依舊打瞌睡。山是山水是水。僧是僧俗是俗。如何說得箇一底道理。竪拳云。握則成拳。展則成掌。半斤算來。定是八兩　晚參。天寒地凍。虗空藏菩薩。藏身處沒踪跡。日炙風吹。觀世音菩薩。沒踪跡處莫藏身。只得十方通暢。八面玲瓏。呼牛則應之以牛。呼馬則應之以馬。要騎便騎。要下便下。說甚麼張家杓柄長。李家杓柄短。却要收起大相國寺南廊下王和尚破袈裟。放待春回土暖。黑豆自生芽　小參。諸佛不出世。祖師未西來。佛法遍天下。談玄口不開。卓拄杖云。諸佛出世也。祖師西來也。為甚麼却無佛法一字可得。復卓一下云。上來無限良因。統惟回向黧奴白牯。新年頭起居萬福。</p>
</div></div>
<div class='div-other'><a id='mulu539' />
<p class='h2'>天然是禪師法嗣</p>
<div class='div-other'><a id='mulu540' />
<p class='h3'>廣州海幢阿字無禪師</p><p>說戒上堂。昨夜燈籠沿露柱。釋迦彌勒相耳語。說道人人此道同。人人日日怪如許。竪拂子云。大眾還會麼。飛塵埃於綠水。撥冰塊於紅爐。象王著<span class='corr'>刺</span>。獅子哮吼。樹益州之嘉禾。脹懷州之馬腹。無有而有。<span class='corr'>已</span>看蕭史下瑤臺。有而無有。誰聽陽關吹玉笛。若是逆風鈍鳥。孤負霜林之片葉。須知挂角羚羊。難尋獵犬之孤踪。直得掩室摩竭。杜口毗耶。文殊與普賢。同龕掩耳不徹。惟有優波離尊者。乘時附勢。出來說道。今朝是臘月朔。趂明星未出之時。無佛名無眾生名。不妨且說毗尼。宏通戒法。阿上座。被他抑逼不過。今日作箇順水推舟。然不得攀條引例。良久云。驢字未去。馬字到來。參玄上士。切忌疑猜。</p>
</div></div>
<div class='div-other'><a id='mulu541' />
<p class='h2'>竺菴成禪師法嗣</p>
<div class='div-other'><a id='mulu542' />
<p class='h3'>金陵棲霞楚雲源禪師</p><p>長沙龍氏子。母彭氏。年八歲時。有老僧至。師問。佛名如來。何義也。僧乃摩頂。告眾曰。此曹溪之瑞。非塵世所能留也。順治<span class='corr'>己</span>丑。師走瀏陽覺恒上人。剃染圓具。後遍參尊宿。師參竺菴成之壽昌。昌問曰。大好山消息如何。師曰。此去杭城三千里。昌云。且道。無明師翁鼻孔長多少。師曰。御龍橋下水潺潺。昌曰。可惜許多草鞋錢。師云。行人更在青山外。師繼席壽昌。後主棲霞。設四問以騐方來　示眾。究理此事。如兩木鋸火。歇手不得。又如千尺井底求出相似。念念無間。方有少分相應。山僧昔年住靜香山。閉關百日。正念堅卓。確乎不拔。曉夜鞭逼。毫無昏散。一夕覔心了不可得。自此胸中洞然無礙。始知萬象之中獨露身。非虗語也。</p>
</div></div>
<div class='div-other'><a id='mulu543' />
<p class='h2'>觀濤奇禪師法嗣</p>
<div class='div-other'><a id='mulu544' />
<p class='h3'>杭州臯亭山顯孝淇園泉禪師</p><p>上堂。橫按拄杖曰。臯亭亞劒相待。有不顧危亡者。便請單刀直入。一僧突出便喝。師便打。僧近前。把住拄杖。師曰。作家作家。莫怪適來造次。僧呵呵大笑。師曰。草賊大敗。連棒打出　上堂。若論此事。如握利劒相似。佛來也斬。魔來也斬。僧出問。忽遇寶劒來時如何。師曰。魔佛潛踪　上堂。汝等恁麼簇簇上來。謂。臯亭實有一法與人。你也沒量罪過。我也沒量罪過。以手自指口云。看看。臯亭舌頭在麼。一僧方答。師咄曰。合取狗口。</p>
</div></div>
<div class='div-other'><a id='mulu545' />
<p class='h2'>梅逢忍禪師法嗣</p>
<div class='div-other'><a id='mulu546' />
<p class='h3'>吉水龍華子愚喆禪師</p><p>上堂。揮拂子云。會麼。聲前拋不出。句後不藏形。筍埋千丈節。花放一生心。眾生心內諸佛。時時說法。諸佛心內眾生。處處放光。拈一機。點出生平活眼。千機迸發。施一用。頓開今古心胸。萬用齊彰。奇言妙諦。宣揚不及。棒喝交馳。祇可傍推。驀竪拂子云。清鏡一輪東畔上。照臨原在翠微中　示眾。詩以道志。書以道事。禮以道行。樂以道和。易以道陰陽。春秋以道名分。祇如一大藏教。以道箇甚麼。諸昆仲。切不可認定箇光影。門頭汩汩放過。他時後日。被語言文字所賺。五欲八風所吹。煩惱無明所累。莫道佛法無靈騐。龍華不惜口業。更為添箇註脚。有問一大藏教以道箇甚麼。只向道。虗空百雜碎。廓徹太分明。</p>
</div></div>
<div class='div-other'><a id='mulu547' />
<p class='h2'>巨音選禪師法嗣</p>
<div class='div-other'><a id='mulu548' />
<p class='h3'>金陵天界靈潤機禪師</p><p>晚參。捕春光。爛煑無底鐺兒。鳳凰臺一飽。便忘百饑。招梅魄。直用烏有先生。南山蛇子湖狗。出來開口不得。山僧暫將長干塔作棒。令飽者飽開口不得者。痛入骨髓。直下知歸。且道。無面目漢。還甘麼。王孫歸未得。愁殺踏青人　晚參。人人盡欲出常流。殊不知披其枝者傷其根。咳唾嘻笑。一飯一啄。差毫釐失千里。折合終歸炭裏坐。怎生消繳。乃撫掌曰。將謂放過相隨來也。雞醯蠛蠓。猿啼鵲噪。皆與遮那妙體。均一色相。雖然。水上卓紅旗。那吒撲帝鐘。著甚來由。有僧纔出。師打曰。又來繩上生蛇　上堂。芳草綠落花紅。巧不過是東君。栽者培傾者覆。仁莫大於天地。禪和子家。拋却三經五論。念佛一聲。潄口三日。好不快活殺人。若停思佇意。念佛口可潄。栽者傾者。綠的紅的。怎迴避得及。天界私通車馬。諸人急急著眼。竪拂子曰。明明百草頭。明明祖師意。東君巧。離得這箇麼。天地仁。離得這箇麼。若離這箇。當面錯過。</p>
</div></div>
<div class='div-other'><a id='mulu549' />
<p class='h2'>即念現禪師法嗣</p>
<div class='div-other'><a id='mulu550' />
<p class='h3'>曹溪南華大休珠禪師</p><p>上堂。僧問。清淨本然。業從何來。師展兩手云。清淨本然。業從何來。乃曰。若恁麼問答。直下會得。不落意想。清淨本然。業從何來。然而清淨俱不得。善財彈指見彌勒　示眾。以拄杖擊香桌云。太煞不近人情。動著胡打亂打。未曾讀得古書。不解之乎者也。是以直不藏曲。智者如聾如啞。卓拄杖云。於此薦得。何勞東扯西扯　上堂。姚老今冬六十四。問著生平不知數。自謙老拙百無能。我道其人有大智。西天達磨不會禪。東魯仲尼不識字。山僧倒讀梵本書。却把張三喚李四。大眾。為甚麼却把張三喚李四。喝一喝。只許老胡知。不許老胡會。</p>
</div></div>
<div class='div-other'><a id='mulu551' />
<p class='h2'>盟石息禪師法嗣</p>
<div class='div-other'><a id='mulu552' />
<p class='h3'>越州寓山青蓮乾裕曾禪師</p><p>解制上堂。連城之璧。未許稱奇。照乘之珠。何足云貴。拈拄杖云。偉哉拄杖子。驚羣而拔萃。四大海攝入讓鷗池。涓滴不遺。五須彌會歸青玉嶺。了無向背。饒伊結也解也。行也住也。總不易其本位。一顧而山輝。再顧而川媚。歷徧四大部洲。回到八求樓上。閉却前牕後牕。看取撲地高飛孤鴻一對。卓拄杖云。百雜碎　上堂。者邊那邊。應用無礙。堯舜之君。猶在化位。直饒道得分明。漆桶依然不快。陶彭澤聞鐘皺眉。米南宮見石而拜　佛成道日上堂。智慧德相。妄想執著。瞎眼波斯。一串穿却。可憐九轉返魂丹。翻作黧猫老鼠藥。</p>
</div></div>
<div class='div-other'><a id='mulu553' />
<p class='h2'>蔗菴範禪師法嗣</p>
<div class='div-other'><a id='mulu554' />
<p class='h3'>都城安定關華藏嬾翁遇禪師</p><p>上堂。物物皆能轉。法法無差別。雖然。顯密全該。猶是時人饒舌。惟有觀音大士。還較些子。將錢買胡餅。放下手原來是乾屎橛　上堂。惡人無好夢。至人無細情。若自事事了辨得去。方許你眼歸眼位。耳歸耳位。平地上一任橫行。六門頭隨其互用。復云。為甚麼大鼻頭乙字上大人也不知。參　上堂。拈來放去。直教走殺闍黎。掇五拏三拍。拍都皆是令。雖然。密不通風。儘可容車走馬。且道。無著天親。在忉利天宮。七晝夜通說的。是甚麼法。良久云。適來猶記得。</p>
</div></div>
<div class='div-other'><a id='mulu555' />
<p class='h2'>惟岑嶾禪師法嗣</p>
<div class='div-other'><a id='mulu556' />
<p class='h3'>越州乾峯雲怡濌禪師</p><p>僧問。未見清化時如何。師云。寶　自生虗壁。曰見後如何。師曰。澄潭影寂寥。</p>
</div></div>
<div class='div-other'><a id='mulu557' />
<p class='h2'>夢菴律禪師法嗣</p>
<div class='div-other'><a id='mulu558' />
<p class='h3'>禹杭寶壽尊道揀禪師</p><p>僧問。如何是法身體。師云。日暮千峯冷。曰如何是法身用。師曰。春回萬象新。</p>
</div></div></div>
<div class='div-other'><a id='mulu559' />
<p class='h1'>青原下宗鏡八世</p>
<div class='div-other'><a id='mulu560' />
<p class='h2'>焦山古樵智先禪師法嗣</p>
<div class='div-other'><a id='mulu561' />
<p class='h3'>鎮江焦山鑑堂德鏡禪師</p><p>山陽劉氏子。受具後。參焦山古樵和尚。令看父母未生以前話。三年無所得。將辭去。忽一日見同參請益曰。父母未生以前。如何是我本來面目。山叱之曰。豈有不知自<span class='corr'>己</span>面目。而反問旁人乎。師聞之。當下了然。一向疑滯冰釋。後嗣法主焦山　上堂。舉高亭見德山。隔江橫趨而去。師曰。萬派海門直渡。妙在一漚未發以前。孤峯頂上橫身。要具不犯鋒鋩脚手。然雖如是。縱得錦鱗翻浪快。尾邊已惹亂雲橫　上堂。臘<span class='corr'>已</span>殘。歲云暮。雨雪緜緜不得住。途人無箇不攢眉。我等赤貧真是富。富富富。提起脊梁休放過　上堂。竪拂云。四序密推移。乾坤如槖籥。看看冬到來。即便春風至。晴霽三四九。一雨偪除歲。惟有者一頭。倔強真可貴。寒暑不相侵。聖凡難以類。鼻孔自撩天。通身渾露地。有時狂[跳-兆+孛]跳觸著彌盧碎。驚起虗空入藕絲。文殊急走三千里。小參。風雨連朝。競作夜來。何事更惡。雷奔電掣。乾坤霧鎖雲籠。海嶽忽爾炎暑清涼。正好討箇安樂。咄。人人飽足觀光。參取秦時[車*度]轢。</p>
</div></div>
<div class='div-other'><a id='mulu562' />
<p class='h2'>平山受宗旨禪師法嗣</p>
<div class='div-other'><a id='mulu563' />
<p class='h3'>棲靈道宏德南禪師</p><p>據室。拈杖云。據此室行此令。鉗錐雖舊。爐鞴斬新。佛祖來參。難饒痛棒。其餘中下二機。權放一著。諸仁者。還知麼。乃卓拄杖云。隨例<span class='corr'>但</span>拈笤箒柄。拍盲治爾野狐僧　上堂。爐鞴開而風生大野。鉗錐舉而聲震虗空。到此直教三世諸佛。退身有分。歷代祖師。進覷無門。所謂鈎錐在手。殺活自由。有時開一線道。有時絕斷羣機。其開也。竿頭有路通車馬。其絕也。棒下無生解祖翁。諸仁者。祇如不開不絕一句。又作麼生。遂卓拄杖一下云。欲透禹門三級浪。須承棒下五風雷。</p>
</div></div>
<div class='div-other'><a id='mulu564' />
<p class='h2'>頻吉祥禪師法嗣<span class='note-inline'>(二人)</span></p>
<div class='div-other'><a id='mulu565' />
<p class='h3'>會龍藉菴熏禪師</p><p>上堂。古柏庭前秀。梅花嶺外香。分明祖師意。何用更商量。兔角拄杖。卓倒正覺山頭。露出明星朗月。龜毛拂子。掃除妄想執著。掀翻智慧德相。石女解吹笙。木童能撫掌。擎起<span class='corr'>陝</span>府鐵牛。[跳-兆+孛]跳上三十三天。觸著帝釋鼻孔。轉過身來。恰是嘉州大象。大眾還會麼。</p>
</div>
<div class='div-other'><a id='mulu566' />
<p class='h3'>廣州浴日能禪師</p><p>解夏小參。敲空擊木。<span class='corr'>已</span>涉言詮。喝下承當。猶為鈍漢。所以一夏以來口如扁担。祇管日長喫飯。夜短打眠。任他風動塵起。鳥飛花落。雖然如是。忽遇雷奔電捲時。又作麼生。良久云。大海若不納。百川應倒流。</p>
</div></div>
<div class='div-other'><a id='mulu567' />
<p class='h2'>洞初度禪師法嗣</p>
<div class='div-other'><a id='mulu568' />
<p class='h3'>端州法輪自明珩禪師</p><p>示眾。你有我有。大家出手。踢翻大海。氣吞佛祖。合水和泥。拖枷帶杻　小參。出息入息。猿猴上樹。將欲到尖。樹倒藤枯。</p>
</div></div>
<div class='div-other'><a id='mulu569' />
<p class='h2'>拙菴朴禪師法嗣</p>
<div class='div-other'><a id='mulu570' />
<p class='h3'>五州遠林德進禪師</p><p>首住盤山。上堂。昔盤山道。向上一路。千聖不傳。慈明道。向上一路。千聖不然。乃云。二尊宿。大似假借豪門虗彰聲勢。若是向上一路。依舊拈掇不出。盤山。今日要與諸人覿面拈出。擲下拄杖云。看看　結制。拄杖活如龍。草鞋獰似虎。牢關把住誰能覩。只將大地作紅爐。管教凡夫成佛祖。</p>
</div></div>
<div class='div-other'><a id='mulu571' />
<p class='h2'>湘翁沄禪師法嗣<span class='note-inline'>(四人)</span></p>
<div class='div-other'><a id='mulu572' />
<p class='h3'>天然喆林吉禪師</p><p>示眾。雪覆萬年松徑。雲遮一帶峯巒。一色功邊。不堪駐足。威音那畔。安可容身。直饒懸崖撒手。猶在半途。句下承當。未能通變。若是不動步到家底。自然頭頭顯露。物物全彰。信手拈來。隨緣應用。只如折旋俯仰。喫飯穿衣。還是動步不動步。良久曰。待鉢盂峯點頭。即向你道。</p>
</div>
<div class='div-other'><a id='mulu573' />
<p class='h3'>湖州弁山澄照紫琈[王*巨]禪師</p><p>上堂。雪峯輥毬。禾山打皷。虗空畫彩。泥裏洗土。臨濟三玄。掣風掣顛。洞山五位。成羣成隊。若也會去。南北東西。依位而住。若也不會。二六時中。如藤倚樹。參參參。悟悟悟。生鐵秤錘被蟲蛀　上堂。臨濟喝德山棒。昨日今朝無兩樣。三脚蝦蟆著錦襠。風雷鼓送桃花浪。投子提油。趙州轉藏。千古風流是難比。況堪笑當年馬簸箕。殷勤遠寄三瓶醬。筯夾不起。匙挑不上。月落寒潭徹底輝。淡烟疎雨籠青嶂。山僧恁麼檢責。也是葛伯仇餉　上堂。展開驢脚。踢翻香水海。臨濟老師。不名性燥。伸出佛手。築碎須彌盧。黃龍小叔。且過一邊。驀拈拄杖曰。天中天聖中聖。千祈千靈。萬叩萬應。適來卜得純乾。如今變成重巽。報君知好生聽。人從天台來。接得杭州信。且道。是甚麼信。擲拄杖曰。分付直歲來。朝不得普請　上堂。百匝千重處。水泄不通。四方八面來。針劄不入。直饒轉得身。吐得氣。猶是門外活計。且親到其中一句。作麼生道。萬緣遷變渾閒事。五月山房冷似冰　一僧入門便喝。師曰。納敗作麼。僧又喝。師曰。轉見不堪。僧作掀禪床勢。師曰。拄杖子不在。笤箒柄聊與三十。</p>
</div>
<div class='div-other'><a id='mulu574' />
<p class='h3'>山西汾州華嚴雪岸德睿禪師</p><p>湖廣景陵費氏子。母李氏。年十六。禮南廬澍村師出家。二十二。投六堂和尚納戒。參湘翁沄和尚。途中忽憶牛首未見四祖。百鳥銜花。見後為甚杳無消息。欣然頌曰。土偶當年嘯碧天。賺他羣鳥意茫然。黃昏一陣西風雨。識破原來不值錢。湘頷之。元旦上堂。冰封蟄戶枯木不許龍吟。玉剖梅胎。瑞草咸知花發。新年頭舊年尾一句子。非玄非要。非正非偏。薰然似春回萬壑。煥乎若日照千山。會得的。與他一錠金。不會的。亦與他一錠金。因甚如此。元旦啟祚。萬物咸新。冬至上堂。朔風翻曉木。凍玉鎻寒條。巖石抽冰筍。千峯湧雪濤。這猶是放行句。且如何是把住句。葭管不許灰飛。冰河不許燄發。陰不許消。陽不許長。晝不許長。夜不許短。直得天地易位。聖人無功。化機既<span class='corr'>已</span>坐斷。密運誰敢通風。當此之時。作麼生轉得青陽之律。行得東君之令。良久曰。五九盡日又逢春。冬至寒食一百五。不萌枝上花開。無影樹頭鳳舞。捉得踈山木蛇。却是大雄猛虎。喝一喝曰。莫莾鹵　小參。不屬青黃與赤白。惟證乃知難可說。堪笑一種守株人。也要紅爐去拾雪。棄却家拋却業。依舊狂馳心不歇。繫驢橛上牢拴定。朝打三千暮八百。情關震開。識鎻爆折。跣足針鋒[拚-ㄙ+ㄊ]命行。錯脚踏碎澄江月。熱處拈來冷處看。却似汾州城東天寧寺北王木匠鑿就的一塊生鐵。</p>
</div>
<div class='div-other'><a id='mulu575' />
<p class='h3'>蘄州後山白巖鐵菴清禪師</p><p>上堂。牢關把定。語默難通。祖令親行。情思頓絕。果肯全身放下。從他月照寒潭。若得伎倆消融。誰道雲生室內。到者裏。雖則萬機休罷。千聖不携。若教白巖撿點。正是髑髏前妄想。陰山下活計。要得入林不動草。入水不動波。除非別有生涯始得。顧左右曰。眾中莫有恁麼人麼。饒你八面四方。總被山僧拂子穿却鼻孔　小參。明明百草頭。明明祖師意。直下便承當。又落第二義。且作麼生是第一義。拈拄杖卓一下云。寧可截舌。不犯國諱。</p>
</div></div>
<div class='div-other'><a id='mulu576' />
<p class='h2'>克歸宗禪師法嗣</p>
<div class='div-other'><a id='mulu577' />
<p class='h3'>漢陽歸元白光明禪師</p><p>上堂。歸元開建多年。並無一字可說。諸方浩浩談禪。者裏家風迥別。向來弄瓦搬磚。勝過雲門念七。今朝緊把繩頭。拶得諸人骨出。豈容立地承當。轉身一步始得。失脚踏破疑團。稱鎚肚裏流汁。波斯拊掌讚揚。翁仲慚顏屈膝。大眾且道。翁仲知何過咎。竪拂云。會麼。悟後自當明白。</p>
</div></div>
<div class='div-other'><a id='mulu578' />
<p class='h2'>紫谷覺禪師法嗣</p>
<div class='div-other'><a id='mulu579' />
<p class='h3'><span class='corr'>陝</span>西西安慈恩憨月圓禪師</p><p>上堂。打開無盡寶藏。運出自<span class='corr'>己</span>家珍。信知佛法無多子。眉下人人有眼睛　上堂。即心即佛。背負乾坤遇野火。非心非佛。懷胎石女害相思。不是心不是佛不是物。且道是什麼。是大神呪。是大明呪。</p>
</div></div>
<div class='div-other'><a id='mulu580' />
<p class='h2'>隱知聞禪師法嗣</p>
<div class='div-other'><a id='mulu581' />
<p class='h3'>桐城慈濟侶石清禪師</p><p>楚州唐氏子。年二十。禮本邑洪福寺隱知和尚出家。受具于華山定菴律師。徧參諸方。後受洪福印可。雍正癸丑冬。特　召入京。論曹洞宗旨。　賜紫衣盂杖。明年春。奉　命住鍾山靈谷寺。次遷慈濟新剎　上堂。佛是乾矢橛。無你下口處。佛是蔴三斤。無你下手處。無下口處。言說議論不行。無下手處。揑聚放行不得。不行不得。福足慧足。擬議思量。千隔萬隔。老僧恁般說話。也是胡亂差排。你更顧佇停思。豈止白雲萬里　早參。昨夜說真方。今朝賣假藥。立效比金丹。百病能除却。取利亦輕微。功用實寬廓。信得及。捨手傳名。包管全愈。信不及。諱病反常。自取狂瘧　小參。佛法現成。要說即有。大盡三十日。小盡二十九。若有纖毫欺誑。我脚何似驢脚。我手何似佛手。直饒透過三關。也是癡狂外邊走。顧左右云。南斗七北斗八。生薑酸梅子辣。東震旦國說禪。西瞿耶尼笑殺。且道。笑箇甚麼。曼倩善滑稽。觜也沒處插　小參。東山水上行。不是諸佛出身處。庭前柏樹子。不是祖師西來意。非敢好異立奇。實在有憑有據。且道。憑據在甚麼處。卓拄杖。下座　師於乾隆丁巳八月二十三日示寂。世壽七十三。僧臘五十三。塔全身於陶冲之採藥菴旁。</p>
</div></div>
<div class='div-other'><a id='mulu582' />
<p class='h2'>阿字無禪師法嗣</p>
<div class='div-other'><a id='mulu583' />
<p class='h3'>廣州海幢雲菴雲禪師</p><p>上堂。煇煌寶鏡。照萬象以無私。燦爛天花。灑眾緣而獨耀。撩天鼻孔。糞掃摩金。特地波瀾。虗空閃電。縱得金而塵滿。假縛電而影閒。一鏃穿關。分明箭後之路。三臺按拍。依稀似曲之聲。認著即差。呈時不露。惟有藤條[跳-兆+孛]跳。不違萬有真機。麈尾飛騰。喚醒千秋噩夢。誰堪燈續燒破面門。若箇途迷挈開漆桶。勿圖斷一寸之絲。且教挽千鈞之弩。忽然中的。慶悅平生。立地掀翻沉淪消息。須知有從上恁麼事。莫辜負當下之<span class='corr'>己</span>靈　小參。夜間聞得鬍張三黑李四。兩箇撞著。痛打一場後。說道。你若無心我也休。不須逞氣各風流。大家普入華嚴界。一向杭州一汴州。仔細聽來。却是蟋蟀雙雙鳴草砌。</p>
</div></div></div>
</div><!-- end of div[@id='body'] -->
</body></html>