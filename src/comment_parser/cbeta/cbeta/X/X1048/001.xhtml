<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>持咒仙人飛鉢儀軌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1048
<p class='juan'><a id='mulu1' />持呪仙人飛鉢儀軌</p><p class="byline">大興善寺沙門　不空　拔出</p><p>大阿闍梨云若有善男子善女人欲清淨加行飛轉應器以作佛事者先擇深山幽谷薜蘿[苭-力+　]泠柔草遍地靈禽奇獸之所鳩集仙人飛翔賢聖優達幽遠之地與人求絕將世猒避當取粳米一斗百日子持之安住高山雲峯若地形體猶如覆鉢若如仰鉢若幽巖之內無人絕處先四十九日齋戒次一曰斷食次三日斷食次食于米日一合待粳米盡其滿清淨作法持誦金剛闍黎八大龍王真言隨力誦之不得忽忽日日夜夜呼大龍王之名字所謂難陀龍王拔難陀龍王娑竭羅龍王和修吉龍王德叉迦龍王阿那婆達多龍王是八大龍王斯持呪仙人之所乘也隨從一切練行沙門駈使隨命能以其鉢三千大千世界一時奔迴隨行者念若至欲界六天色界十八天無色界四空處乃至他方無邊世界順臾往還若至大自在天大梵天帝釋天王之前及大轉輪王小輪王十六國王五千小國粟散諸王之宮殿后妃王子公主大臣百官諸臣之家等示行者之所欲行通往來現大神變降伏邪見眾生如是自在皆是龍王威力也是故一心必所護持莫作散心我今當說其真言。</p>
<p class="dharani">曩莫三曼多母駄喃難徒優婆難徒曳莎婆訶</p>
<p>當誦是真言滿三洛叉時大海龍王阿耨達龍王一切諸大龍王一切諸大龍王皆現人形來集行者苦行之處叉手伏地歸命頂禮當于時以鉢覆地七遍呪之龍王捧之將玄三千大千世界天上地下乃至阿修羅宮収來山藥行者服之命得千歲從此以後隨心現大神變自在神通威德一時具足一切天龍王魔王人王皆來歸依若呪鉢時不速飛者誦催之呪真言曰。</p>
<p class="dharani">曩莫三曼多母駄喃<span class='note-inline'>(一)</span>唵難徒優婆難徒曳<span class='note-inline'>(二)</span>緊旨羅拽徒<span class='note-inline'>(三)</span>鉢哩布囉野<span class='note-inline'>(四)</span>緊迦羅赧娑嚩<span class='note-inline'>(二合)</span>鉢羅<span class='note-inline'>(二合)</span>底尾然<span class='note-inline'>(五)</span>娑嚩<span class='note-inline'>(二合)</span>賀</p>
<p>誦是真言龍王達來起大勇猛速疾強力頂鉢飛馳一念之間至十方界隨緣化人我今當誦龍王印明相以其左右掌更互而相加法速成就莫作疑念如是祕法昔大仙人常所執持現大神力若有人依行是法正月五月九月白月一日八日十四日十五日黑月二十三日二十九日三十日清淨洗浴著新淨衣坐白茅上堅固齋戒不食一切五辛不淨魚肉之類不緣女境遠離一切世間散亂煩惱至清淨無人處作茅菴室獨好閑靜唯食草葉木菓石啂等之類日夜誦呪未至三年得遣空鉢莫誦他呪莫作攀緣一向一心唯誦一呪莫事不辨所得福報莫作慳貪遍施眾生廣作佛事若作貪心伸不復隨鉢不得飛行者能慎莫作懈怠。</p>

<p class='juan'>飛鉢儀軌</p>
<div class='div-w'><p style="margin-left:5em;text-indent:-5em">承久二年正月七日於無動寺　大乘院僧正首尾傳受了　道覺</p>
<p>文政五年壬午春三月以東叡山真如院藏本令書寫之自午一挍畢　龍肝</p>
</div>
</div><!-- end of div[@id='body'] -->
</body></html>