<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>法華經顯應錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1540-A 法華經顯應錄序</p><p>西竺之教。其高處至不可思議。有歷劫贊揚所不能盡。其神通發現攝魔救苦。雖非人力所及。皆其餘事也。然其教所以盛行於世。亦賴此為多。</p>
<p>法華經凡三譯。而鳩摩羅什所譯舉世誦之。功德效驗昭然顯著。傳記所載非一。葢此經實如來祕密之藏。非思量分別之所能解。故其神異如此。鄉僧宗曉朝夕誦習書寫。甞<span class='corr'>刺</span>血書之。又集古今簡䇿之言凡二百餘事。遂成巨編。皆有依據。將版行於時。以助流通。一日訪其所居。蕭然自適。與之語。貫穿教乘。問何以不出領眾。曰非所敢當也。因出此書求余為序。余曰。</p>
<p>黃面老子本不欲言。大藏所見與夫龍宮海藏之所祕。無邊無盡。其實本不曾言。況此經之舛見於餘事之餘者乎。子既集之。而余又序之邪。請不<span class='corr'>已</span>漫書以授之。且語之曰。子欲了此而後游方。它日一登寶所悟明本性。筌蹄且將忘之。而況此乎。曉曰唯。</p>
<p style="margin-left:1em">慶元四秊中秋日顯謨閣直學士太中大夫提舉</p>
<p style="margin-left:1em">江州太平興國宮樓鑰序</p>
</div>
<div class='div-other'><a id='mulu2' />
<p class='h1'>法華經顯應錄目次</p><p class="pre">卷上<br/>　序<br/>　　古聖<span class='note-inline'>(凡七事竝見本經)</span><br/>　多寶聽經寶塔涌現　釋迦為王求經無倦<br/>　不輕菩薩流通法華　喜見然身供養玅經<br/>　玅音遠來聽法華經　昔四比丘修習法華<br/>　普賢菩薩勸發流通<br/>　　高僧<span class='note-inline'>(凡一百七十三人)</span><br/>　天竺國摩訶羅比丘　燉煌三藏護法師<br/>　姚秦三藏什法師　長安叡法師<br/>　虎丘生法師　南嶽思大禪師<br/>　天台智者大師　南山澄照律師<br/>　京兆慈恩法師　五臺清涼國師<br/>　高麗光禪師　荊州成禪師<br/>　終南超禪師　天竺觀法師<br/>　章安總持禪師　天台璪禪師<br/>　廬山志禪師　荊州悅禪師<br/>　天台越禪師　錢唐觀法師<br/>　梁朝滿法師　廬山莊法師<br/>　後周命法師　天台明法師<br/>　河陰䆳法師　成都生寺主<br/>　高昌國緒師　會稽義法師<br/>　羌地達上人　吳興曠法師<br/>　長沙亡名僧　古亡名二僧<br/>　冀州羽法師　臨川紹法師<br/>　廬山慶法師　廣陵冏法師<br/>　臨緇明法師　越州慧法師<br/>　京師侯法師　京師進法師<br/>　京師果法師　廬山瑜法師<br/>　鐘山益法師　法華臺宗法師<br/>　廬山登法師　餘杭志禪師<br/>　天衣飛雲大師　越州明法師<br/>　京師豫法師　京師匱法師<br/>　京師辯法師　沙門澄法師<br/>　金陵雲法師　後周遠法師<br/>　揚州方法師　真乘淨法師<br/>　三藏竭法師　朗法師<br/>　秦州昭上人　元魏乘法師<br/>　齊州湛法師　江陵遷法師<br/>　南㵎觀法師　荊州忍禪師<br/>　玉泉懍法師　鄂州朗法華<br/>　東嶽堅法師　越州倫法師<br/>　齊州超法師　岐州慈禪師<br/>　湘州崇法師　揚岐州二僧<br/>　眉州泰法師　成都恭上人<br/>　荊州隱禪師　廬山充法師<br/>　黃州秀上人　齊州生法師<br/>　蘇州亮法師　伯濟顯禪師<br/>　荊州喜法師　終南通法師<br/>　牛頭通法師　蘇州旻法師<br/>　驪山達法師　雍州俗上人<br/>　古高寂師　悟真寺僧<br/>　玄法寺僧　雉山寺僧<br/>　揚州聰法師　棲霞嚮法師<br/>　終南誠法師　蘇州琰法師<br/>　越州藏法師　襄州㧞法師<br/>　汴州逈法師　京師證法師<span class='note-inline'>(附蕭子良)</span><br/>　長沙安法師　江都向法師<br/>　寶通法師　蘇州儀禪師<br/>　汴州照師　荊州奘法師<br/>　絳州轍禪師　山陰義法師<br/>　天台脩法師　明州端法華<br/>　京兆素法師　嘉禾三白和尚<br/>　溫州楚法師　越州莒法師<br/>　東京誨法師　潭州青衣寺僧<br/>　杭州孤山寺石壁經　蘇州法華院石壁經<br/>　杭州日觀大師　湖州端師子<br/>　明州瑩教主　明州久法華<br/>　蘇州梵法主　湖州明悟法師<br/>　溫州褒法師　南屏清辯法師<br/>　湖州頴法師　杭州雅闍梨<br/>　杭州渥法師　餘姚異闍梨<br/>　錢唐聰上人　秀州照法師<br/>　烏鎮湛法師　明州明智法師<br/>　明州無畏法師　杭州照闍梨<br/>　衡州南上人　明州誴大師<br/>　明州實禪師　明州澄照法師<br/>　明州月堂法師　明州和法華<br/>　明州佐法華　明州岳林寺蓮經<br/>　明州鑑宗師詩　明州全法華<br/>　天台國清寺蓮經<br/>卷下<br/>　洪州達禪師　牛頭山融禪師<br/>　明州太白禪師　湖州蹟禪師<br/>　湖州天下上座　西京大圓禪師<br/>　蘇州遵法師　西河韻法師<br/>　東京章法師　并州倫僧錄<br/>　五臺英法師　京師隣供奉<br/>　盧山超法師　洛京真法師<br/>　潭州亡名僧　宣城山神僧<br/>　成都府僧　相州昂法師<br/>　杭州智覺禪師　泗州德法師<br/>　杭州巖法師　衡嶽雲上人<br/>　蘄州光法師　京師言法華<br/>　姚江恩法華　靈峰古禪師<br/>　盧山可禪師　明州親法華<br/>　明州純法華　明州戒講師<br/>　　高尼<span class='note-inline'>(凡一十三人)</span><br/>　洛陽馨法師　司州賢法師<br/>　江陵壽法師　江陵玉法師<br/>　山陰宣法師　高郵華手尼<br/>　河東尼信師　東京法忍二師<br/>　荊州姉妹二尼　潤州潤法師<br/>　京師尼通師<br/>　　信男<span class='note-inline'>(凡三十二人)</span><br/>　廬山劉遺民　并州誦經靈舌<br/>　長史張暢　貞節處士庾詵<br/>　魏州<span class='corr'>刺</span>史崔彥武　并州書生<br/>　江陵岑文本　臨沂王梵行<br/>　臨沂王淹　吳郡陸淳<br/>　楊州嚴法華　京師史呵誓<br/>　馮翊李山龍　隆州令狐元軌<br/>　河東董雄　隴城袁志通<br/>　秦州慕容文䇿　絳州癩人<br/>　京師高文　蕭鏗并婢素玉<br/>　撫州優婆塞　冀州張秉<br/>　無為軍李遇　台州左伸<br/>　臨安府范儼　嵩山晁待制<br/>　明州陸郎中　明州杜信<br/>　明州吳振　明州陳世禋<br/>　慶元府汪敬　明州王文富<br/>　　信女<span class='note-inline'>(凡一十四人)</span><br/>　<span class='corr'>陝</span>右馬郎婦　淮寧姑嫂二人<br/>　南宋王慧稱　蘇<span class='corr'>刺</span>史女使<br/>　長安陳氏　寧州費氏<br/>　台州任徵君女子　高安太守嫂<br/>　頴州妓盧媚兒　湖州妓楊韻<br/>　臨安府郭道人　明州沈氏<br/>　明州趙氏使　明州朱如一<br/>　後序</p>
<p>法華經驗應錄目次<span class='note-inline'>(終)</span></p>
</div>No. 1540
<p class='juan'><a id='mulu3' />法華經顯應錄卷上<span class='note-inline'>(并序)</span></p><p class="byline">四明石芝沙門　宗曉　編</p>
<div class='div-xu'><a id='mulu4' /><p>昔永明智覺禪師以大辯才。著賦五首。謂華嚴感通。金剛證驗。法華靈瑞。觀音現神。神棲安養。其所以黼黻聖教。鼓舞羣機。可謂有大功於像運矣。然賦所由作。特以歌詠讚揚為事。至於事蹟始末非傳記不能周知。故華嚴則有感應傳。金剛則有應驗錄。法華則有靈瑞集。觀音則有感應集。淨土則有往生傳。諦觀博覧則知佛法靈異之驗不一而足。今靈瑞一集世有二本。有單題靈瑞。有續靈瑞集。單題靈瑞者。內列六十事。不載纂集之人。唯嘉祐中有楊曦者為之序。此本舊有。近再刊鋟。<span class='corr'>但</span>其間不指所出。道俗無別。諸祖事蹟缺於紀載。有此疎陋殆非典刑。續靈瑞集者。迺大觀中吳興元頴法師增新續舊。開為十科。始自普賢證明。終於香光表瑞。此本差勝。頗格前非。無何板籍久亡。往往不及見者多矣。竊惟法華至典。實諸佛降靈之大本。羣生達道之淵源。亞聖大士之所勸發。上首諸天之所護持。當今若出家若在家。無不傾誠讀誦。極意修治。儻神功偉蹟不登簡籍之中。則前言往行將不聞於世。又何以為勸信之端哉。宗曉濫膺釋服。志樂聞持。深嗟舊集未全。續本又缺。於是徧加討覈大藏三朝僧傳及內外典章。隱顯畢收。新舊竝列。總二百三十九事。先示古聖為首。次以四例分別。曰高僧。曰高尼。曰信男。曰信女。析為兩卷。號法華顯應錄焉。葢取諸台宗現世身口所感勝相。名顯機顯應之謂也。預斯錄者。率皆凝神實相。覃思真乘。堅操足以壓松篁。精誠足以貫金石。故徵應之恪。猶簫詔之致儀鳳也。以是貽諸將來。一人解而千萬人勸。莫不朽宅知焚。高原發濬。即乘高廣大車。直造甚深境界。是所願焉。若夫所載之人。或<span class='corr'>但</span>有其事而無其應者。茲又顯機冥應者也。覽者悉之。慶元戊午仲春初吉宗曉謹序。</p>
</div>
<div class='div-other'><a id='mulu5' />
<p class='h1'>古聖<span class='note-inline'>(凡七事竝見本經)</span></p>
<div class='div-other'><a id='mulu6' />
<p class='h2'>多寶聽經寶塔涌現</p><p>過去有佛。號曰多寶。其佛行菩薩道時。作大誓願。若我成佛。滅度之後於十方國土有說法華經處。我之塔廟為聽是經故涌現其前。為作證明。今多寶如來塔。聞說法華經故。從地涌出。讚言善哉善哉。多寶有願。其有欲以我身示四眾者。須集彼佛分身諸佛。集<span class='corr'>已</span>開塔。多寶分座。釋迦同座。而說法言。聖主世尊。雖久滅度。在寶塔中。尚為法來。諸人云何不勤為法。</p>
</div>
<div class='div-other'><a id='mulu7' />
<p class='h2'>釋迦為王求經無倦</p><p>佛告四眾。吾於過去無量劫中。求法華經無有懈倦。於多劫中常作國王。發願求於無上菩提。心不退轉。為於法故捐捨國位。委正太子。擊鼓宣令四方求法。誰能為我說大乘者。吾當終身供給走使。時有阿私仙人來白王言。我有大乘。名妙法華經。若不違我。當為宣說。王聞仙言。歡喜踊躍。即隨仙人供給所須。採果汲水拾薪設食。乃至以身而為牀座。身心無倦。于時奉事經於千歲。為於法故精勤給侍。令無所乏。爾時王者。釋迦文是。時仙人者。今提婆達多是。由提婆達多善知識故。令我具足六波羅蜜。成等正覺。廣度眾生。</p>
</div>
<div class='div-other'><a id='mulu8' />
<p class='h2'>不輕菩薩流通法華</p><p>乃往古昔最初威音王如來像法之中增上慢比丘。有大勢力。爾時有一比丘名常不輕。是比丘凡見四眾皆悉禮拜讚嘆而作是言。我深敬汝等。不敢輕慢。汝等皆行菩薩道。當得作佛。而是比丘不專讀誦經典。但行禮拜。四眾之中有生瞋恚心不淨者。惡口罵詈言。是無智比丘。從何所來。我等不用如是虗妄授記。眾人或以杖木瓦石而打擲之。避走遠住。猶高聲唱言。我不敢輕於汝等。汝等皆當作佛。以其常作是語。故號之為常不輕。是比丘臨欲終時。於虗空中具聞威音王佛先所說法華經。悉能受持。即得六根清淨。廣為人說是法華經。時不輕者。釋迦文是。若我宿世不受持此經為他人說者。不能疾得菩提。法華文句問曰。釋迦出世。踟躕不說。不輕一見。造次而言。何也。答。本<span class='corr'>已</span>有善。釋迦以小而將護之。本未有善。不輕以大而強毒之。南屏清辯蘊齊頌<span class='corr'>曰</span>。寶劒未施藏玉匣。七星寒影<span class='corr'>已</span>熒熒。殷勤說向傍人道。內有龍泉不可輕。</p>
</div>
<div class='div-other'><a id='mulu9' />
<p class='h2'>喜見然身供養玅經</p><p>過去日月淨明德佛。為一切眾生喜見菩薩及菩薩．聲聞眾說法華經。是菩薩樂集苦行一心求佛。滿萬二千歲<span class='corr'>已</span>得現一切色身三昧。得此三昧<span class='corr'>已</span>。即作念言。我得是三昧。皆是得聞法華經力。我今當供養於佛及法華經。我雖以神力供養。不如以身供養。即於佛前而自然身。光明徧照八十億恒河沙世界。其中諸佛同時讚言善哉善哉。是真精進。是名真法供養如來。其身火然千二百歲。命終之後復生日月淨明德佛國中淨德王家。而白父言。我先供養佛。<span class='corr'>已</span>得解一切眾生語言陀羅尼。復聞是法華經。乃至彼佛滅度之後。喜見即於八萬四千舍利塔前然百福莊嚴臂七萬二千歲。而以供養。文句釋曰。喜見頓捨一身復燒兩臂。輕生重法。命殞道存。</p>
</div>
<div class='div-other'><a id='mulu10' />
<p class='h2'>玅音遠來聽法華經</p><p>釋迦牟尼佛放肉<span class='corr'>髻</span>光明。徧照東方百八萬億那由他恒河沙等世界。過是數<span class='corr'>已</span>。有淨華宿王智佛國。彼有菩薩名曰玅音。久<span class='corr'>已</span>植眾德本。是菩薩欲從淨華宿王智佛國與八萬四千菩薩而來至此娑婆世界。供養於我。亦欲供養聽法華經。于時玅音菩薩於彼國沒。與八萬四千菩薩俱共發來。時多寶佛告玅音言。善哉善哉。汝能為供養釋迦牟尼佛及聽法華經故來至此。</p>
</div>
<div class='div-other'><a id='mulu11' />
<p class='h2'>昔四比丘修習法華</p><p>往昔有四比丘。於法華經極生殷重。卷舒祕教甘露未霑。由是結契山林共期佛慧。幽居日積。衣糧單盡。一飡萬里。雲霄之志可得言哉。其一人云。吾等四窮尚不存身。法當安寄。汝三人宜以命奉道。我一人者當給所須。自爾振錫門閭以求供給。雖寒暑代謝甘喜無慍。以故三人功圓事辦。一世之益當無量生。其一人者數涉人間。屢逢聲色。坯器未火難可護持。偶見王者出入。車駕喧闐。生心動念愛彼光榮。功德熏修隨念受報。人間天上常得為王。福雖不貲亦有限也。三人既得道果。會而議曰。我免樊籠。功由此人。彼躭果報。增長有為。從此死<span class='corr'>已</span>當沉火坑。幸其未墜正宜設化。一人云。此王著欲而復邪見。若非愛鉤無由可拔。一人可作端正婦。二作聰明兒。兒婦之言必當從順。如宜設化果獲改邪。時國王者即玅莊嚴王。今華德菩薩是。其婦即淨德夫人。今光照莊嚴相菩薩是。而昔二子即淨藏．淨眼。今藥王．藥上二菩薩是。說四聖之前因。以故此品標名本事。委示如法華文句。南屏頌曰。昔年聚首寂寥溪。三步青雲一墮泥。小技略施甘折角。大家撫掌躡天梯。</p>
</div>
<div class='div-other'><a id='mulu12' />
<p class='h2'>普賢菩薩勸發流通</p><p>爾時普賢菩薩從東方來而白佛言。我於寶威德上王佛國遙聞此娑婆世界說法華經。與大菩薩眾共來聽受。惟願世尊當為說之。若人於如來滅後。云何能得是法華經。佛告普賢。若人成就四法。於如來滅後當得是法華經。一者為諸佛護念。二者植眾德本。三者入正定聚。四者發救一切眾生之心。如是成就四法。必得是經。普賢白佛言。於後五百歲濁惡世中。其有受持是經典者。我當守護。除其衰患。是人若行若立讀誦此經。我時乘六牙白象與大菩薩眾而自現身供養守護。亦為供養法華經故。其人若於法華經有所妄失一句一偈。我當教之。文句釋曰。佛舉四法冠罩一經。法華之重演。佛慧之再宣。遠來勸發。其義如此。南屏頌曰。徧吉尋聲得得來。巨靈纔闢絕纖埃。象王何事頻移步。為愛芬陀滿砌苔。</p>
</div></div>
<div class='div-other'><a id='mulu13' />
<p class='h1'>高僧<span class='note-inline'>(凡一百七十三人)</span></p>
<div class='div-other'><a id='mulu14' />
<p class='h2'>天竺國摩訶羅比丘</p><p>昔天竺國有一阿蘭若比丘名摩訶羅。大讀摩訶衍。德行彌著。國王正信。甞布髮掩泥令比丘蹈。又有比丘來白王言。此人不多讀經。何大供養。王言。我曾一日夜半欲見此比丘。即至其所。見彼在一窟中讀法華經。有一金色光明人乘白象。王合掌供養。我方親近。彼即滅沒。我問大德。以我來故。金色光明人滅耶。比丘言。此是徧吉菩薩。徧吉自言。若有人誦法華經。我當乘白象來教導之。我讀是經。徧吉自來矣。徧吉即法華經中普賢菩薩也。我聞是<span class='corr'>已</span>。禮足而退。是故我今常當供養<span class='note-inline'>(大智度論)</span>。</p>
</div>
<div class='div-other'><a id='mulu15' />
<p class='h2'>燉煌三藏護法師</p><p>三藏曇摩羅察。此云法護。月支國人。八歲離俗。凡是經書過目成誦。日記萬言。西游諸國。通三十六種語言書詁訓音。久居燉煌。時號燉煌菩薩。自西晉武帝時賚梵夾到洛陽。既而博覧五經史傳。至永康中於長安青門外大寺中譯正法華經一部十卷。仍為四眾敷講。又翻餘經共一百五十四部。咸奉勑流通。時隱居深山。山有清泉。澡漱給用。一日樵人觸穢。忽爾枯涸。護嘆曰。人之無德。遂使清泉輟流。既乏所須。吾當去矣。言訖清泉復涌。支遁贊曰。護公證寂。道德淵美。微吟穹谷。枯泉漱水。邈以護公。天挺弘懿。濯足流沙。傾拔玄致<span class='note-inline'>(梁高僧傳)</span>。</p>
</div>
<div class='div-other'><a id='mulu16' />
<p class='h2'>姚秦三藏什法師</p><p>法師鳩摩羅什。秦翻童壽。龜茲國人。七歲出家。日誦千偈。其母甞擕至月支國見一羅漢曰。此沙彌至三十五。若不破戒。當大洪佛教。度無數人。戒若不全。止才明法師而<span class='corr'>已</span>。母唯其言。一日謂曰。方等深教應大闡真丹。唯爾之力。<span class='corr'>但</span>於爾自身無益耳。什曰。大士之道。利彼亡軀。若使大法流傳。能洗蒙俗。雖身當鑪鑊無恨矣。時符堅據關中。太史奏云。有德星現外國分野。當有大智人入輔中國。堅曰。朕聞西域有羅什。將非是耶。即遣呂光率兵伐龜茲。光既獲什。迴至凉州。聞符堅為姚萇所害。乃據關外。僭號後凉。萇崩。子興襲位。廟庭俄生連理樹。逍遙園蔥變為茝。以為祥瑞。遂伐呂隆。迎什入長安。待以國師之禮。興於逍遙園引諸沙門聽什講說。什辯通華夏。覽舊經與胡本乖謬。以弘始八年於草堂寺與僧䂮等八百餘人對舊經考校。譯此玅法蓮華經一部七卷。興曰。法師聰明超悟。天下無二。可使無嗣乎。遂以妓女十人逼之。自是淨行者恥聞其事。師至講說必先告曰。譬如臭泥生蓮華。但<span class='corr'>采</span>蓮華勿眎臭泥。後忽感疾。即語眾云。因法相遇。殊未盡心。無何緣謝。所譯法華等經。幸共流布。若所譯無謬。願焚軀後舌不焦爛。言訖而終。至於闍維。舌果不灰。委見梁僧傳及晉書。南山感通傳韋天曰。什公聰明。善解大乘。彼自七佛<span class='corr'>已</span>來傳譯。得法王之遺寄也。俗以陷戒為言。此不須議。什位三賢。非悠悠者也。</p>
</div>
<div class='div-other'><a id='mulu17' />
<p class='h2'>長安叡法師</p><p>釋慧叡。冀州人。執節清峻。參學遊方。至南天竺國界。殊方異典。無不洞曉。秦主姚興召見。睹其風韻含吐。即大激賞。稱為四海標領。昔法護譯正法華受決品云。天見人。人見天。什譯妙法華至此乃曰。此語與西域義同。但言過質耳。叡曰。將非人天交接兩得相見。什喜曰實然。其領解高出若此也。翻譯纔畢。命叡講之。叡乃品酌幽玄。開為九轍。一昏聖相扣轍。即序品。二涉教歸真轍。為上根人。三興類潛彰轍。為中根人。四述今通昔轍。中根領解。五彰因進悟轍。為下根人。六贊揚行李轍。即法師品。七本迹無生轍。多寶不滅為本。釋迦不生為迹。本迹雖殊。不思議一也。八舉因徵果轍。即涌出．壽量品。九稱揚遠濟轍。即隨喜品<span class='corr'>已</span>去訖經流通也。叡又著經序。見大藏本。經又有二十八品生起。荊溪師稱大有眉目。師常迴弘贊善利。願生西方。臨終之日。洗浴更衣。燒香禮拜。合掌向西坐。卒時見五色香雲從房而出。世稱什門四聖生．肇．融．叡。師其一也<span class='note-inline'>(見梁高僧傳。九轍出法華文句第八記)</span>。</p>
</div>
<div class='div-other'><a id='mulu18' />
<p class='h2'>虎丘生法師</p><p>師諱道生。從師姓竺。年在志學。吐納清新。人皆畏服之。常以入道之要慧解為本。故鑽仰群經不憚勞苦。遂往關中稟承羅什。辯問超卓。咸稱神悟。後遁蹟虎丘寺。有講臺石至今存焉。一時居半塘誦法華經。忽有一雉常來聽受。一日不見。師念之。夜入夢云。某因聽經。遂獲改報。今在某家為兒子。待過數年<span class='corr'>卻</span>來奉事。洎師詢之。果爾。及出家。無何童子之年便命終。因<span class='corr'>瘞</span>于林。一夕俄而放光。輝照塘塢。鄉人異之。啟看乃獲一舌。生青蓮華。因是起塔。後葺成寺。即今半塘寺是也。師甞建言。善不受報。頓悟成佛。而守文舊學以為邪說。師對眾發誓曰。若所立不違經者。於捨壽時踞師子座。後譯大涅槃。果符所說。師即升座講敷。聽者悟悅。法席將畢。忽麈尾紛然而墜。端坐正容而逝。似若入定焉。時人語曰。生叡發天真。故知秀出者。即此矣<span class='note-inline'>(半塘寺蹟見續靈瑞集。餘出梁高僧傳)</span>。</p>
</div>
<div class='div-other'><a id='mulu19' />
<p class='h2'>南嶽思大禪師</p><p>師諱慧思。生于武津李氏。幼夢梵僧勸令出家。遂即入道。立志日唯一食。不受別供。十年專誦法華。七載常行方等。九旬常坐脩一行三昧。由茲精進之功。徹見三生行道事蹟。續詣北齊慧文禪師所諮稟禪法。長夏攝心。夏滿受歲。慨無所證。放身倚壁。背未至間。豁然開悟法華三昧及餘大小法門。後止光州大蘇山。道俗福施造金字般若．金字法華。眾請講二經。即與敷敘。莫非幽賾。次至南嶽見林泉竦淨。乃曰此古寺基也。依言掘之。果獲殿趾器皿。又往巖下。乃曰吾先世在此坐禪。為賊斬首。由此命終。有今世也。僉共尋覓。乃得枯髏。師得而頂戴。因起塔以報昔恩。陳宣帝詔住棲玄寺。道俗顒仰。甞往瓦官。遇雨不濕。履泥不汙。或現身大小。或寂爾藏身。瓶水常滿。有若天童給侍。或問師位。答曰吾十信位耳。臨終日。大集門學說法。聞者寒心。乃曰。若有十人不惜身命。常修法華般舟三昧。當盡供給。如無此人。吾即去矣。苦行事難。竟無答者。因即<span class='corr'>斂</span>念唱言。眾聖相迎。泯然命終。感異香滿室。遠近咸聞。壽六十四。即陳大建九年也。自有佛法以來。多重義門。唯師雙弘定慧。發言致遠。南北禪宗莫不遵承。甞蒙普賢摩頂涌生肉<span class='corr'>髻</span>。見者希奇。行大慈悲。奉菩薩戒。不服皮革繒纊。唯麤布艾衲。冐犯風霜。凡所著述口授成文。歷世浸久。諸文散落不存。唯法華安樂行義及發願文行於世<span class='note-inline'>(唐續高僧傳)</span>。</p>
</div>
<div class='div-other'><a id='mulu20' />
<p class='h2'>天台智者大師</p><p>陳．隋二國師智顗。裔出潁川。世居荊州華容縣。師即常侍陳起祖之仲子。母徐氏。夜夢香雲縈懷。因而有娠。至於誕育。室現神光。舜目重瞳。堯眉八彩。七歲往伽藍。僧口授普門品。一舉通利。十五於長沙像前發誓。願作沙門荷負正法。十八出家湘州果願寺。二十剃髮受具。即往大賢山誦法華經．無量義．普賢觀。歷于二旬。三部終畢。口誦金文。手正經像。心神爽利。又樂禪悅。續詣大蘇山禮思大禪師。思見而嘆曰。昔日靈山同聽法華。宿緣所追今復來矣。因授與普賢道場四安樂行。晝夜苦到。如教研心。經二七日。誦法華經至藥王捨身。諸佛同讚。是真精進是名真法供養如來。到此心懸苦行豁然入定。照了法華。若高輝之臨幽谷。達諸法相。似清風之游太虗。思印之曰。非爾弗證。非吾莫識。所入定者。法華三昧前方便也。所發持者。初旋陀羅尼也。縱文字法師千羣萬眾。尋汝之辯不可窮矣。吾久羨南嶽。恨法無所委。汝可傳燈化物。莫作最後斷佛種人。師奉嚴訓。遂振錫金陵。住瓦官寺。首開法華玄義。自是敷揚凡八載。其後徒眾轉多。得道者少。即避世守玄。隱居天台。初宴息於銀地。時經行於東南峰。或居方丈誦法華經而入三昧。眾魔惡鬼競來惱害。師於禪定中亦不覺神之變怪。一時講誦法華。感普賢乘白象躡駕于前。說法則五時八教。判釋一代群經罄無不盡。天台之教。實自師始。尋赴詔出金陵。講大論於大極殿。敷仁王於光宅寺。陳主三禮以示尊敬。會隋吞陳。因憩錫廬山。至開皇中煬帝居蕃。請為菩薩戒師。乃賜智者之號。後歸老天台。一夜忽夢大風吹壞寶塔。是時詔書連徵至石城像前。遽云有疾。遂顧命弟子唱法華經而自讚曰。法門父母。慧解由生。本迹曠大。微玅難測。輟斤絕弦。於今日矣。又曰。吾不領眾。必淨六根。為他損<span class='corr'>己</span>。退居五品。吾諸師友。觀音來迎。言<span class='corr'>已</span>加趺而寂。即開皇十七年丁巳仲冬念四日未時也。春秋六十。坐四十夏。勑封靈塔于佛隴西南峰。每歲時遣使開塔羞供。最後開封則不見全身矣。吳越錢王甞追<span class='corr'>諡</span>法空寶覺之號。自師入滅。距今年凡六百二載。師弘教觀。不畜章疏。唯縱懸河之辯。講諸經外。說法華玄句以開玅解。次演止觀依解以立正行。故荊溪曰。非玄義無以導。非文句無以持。非止觀無以達。非一家無以進。斯之謂歟。大矣哉。救世明道之書見於台宗三部矣。師之化導六十餘州。其道久而益明。凡諸事蹟。詳于別傳及天台十二所道場記。</p>
</div>
<div class='div-other'><a id='mulu21' />
<p class='h2'>南山澄照律師</p><p>律主道宣。丹徒人也。父吏部侍郎錢申。母娠而夢月輪貫懷。既而又夢梵僧語曰。汝所姙者梁朝僧祐律師。祐即南齊剡溪隱嶽寺僧護也。宜從出家。大弘佛教。洎長年十五。母憶所夢。即聽離俗。所業誦法華等經。莫不通利。十六落髮受具。專學毗尼。後竟中興此道。善繼優波離者也。師三衣皆紵。一食唯菽。蚤蝨縱生。形同土木。在處必感神物奉華果供天饌。或失足前階而那吒扶護。或築寶壇而神僧禮讚。自乾封<span class='corr'>已</span>後。天人絡繹而來。共師談論律相等事。故師所著疏鈔得佛元意。以其通神明而然也。天下後世宗之。其道防非止惡。是曰南山教焉。師作法華弘傳序冠于經首。旨趣宏遠。言辭高妙。百王不易。千古宣通。其陳本願曰。庶得早淨六根。仰慈尊之嘉會。速成四德。趣樂土之玄猷<span class='note-inline'>(行實見大宋高僧傳)</span>。</p>
</div>
<div class='div-other'><a id='mulu22' />
<p class='h2'>京兆慈恩法師</p><p>師諱窺基。唐蔚遲敬德之猶子。父金吾衛將軍宗。母裴氏。夜夢吞月而孕。生甫六歲。聰慧過人。即著兵書數千言。時三藏玄奘西游得一童子。善記問。因擕謁宗。宗呼基拜。奘使誦所著書。奘數目童子記文誦畢。奘紿之曰。此古書耳。宗未之信。奘令童子覆述。一言不遺。宗怒剽竊。將殺之。奘就丐出家。基曰。聽我三事。御葷色晚膳即出家。不然寧伏劒死。奘愛其俊朗。佯而肯焉。入道居大慈恩寺。善解大小乘。凡是論疏一覧無差。先是奘公自西域受戒賢論師瑜伽師地論。唯識宗旨未有繼之者。師一稟承。或宗或釋。撰述百部。名曰百部論師。師隨處化徒。獲益者眾。東行博陵。有請講法華經。遂造法華玄贊大疏一十卷。其釋首題曰。操宏綱之極唱。旌一部之都名。法含軌持。綰群祥以稱妙。華兼秀發。總眾美而彰蓮。建言立宗。闡揚奧義。北地宗師常多講貫<span class='note-inline'>(師言行委見大宋僧傳。出家時事出釋氏編年)</span>。</p>
</div>
<div class='div-other'><a id='mulu23' />
<p class='h2'>五臺清涼國師</p><p>釋澄觀。姓夏侯氏。山陰人也。依應天寺出家。誦法華經。十四過恩得度。首學南山律藏。次於金陵傳三論。復往天竺習華嚴大經。晚止蘇州。從荊溪禪師傳天台止觀。聽法華．維摩等經。又參牛頭忠．徑山欽。得南北兩宗禪法。師博學深究。識量宏遠。著華嚴貞元等疏。塑像寫經不可殫舉。甞發十大願。為終身所脩。一但三衣一鉢不畜餘長。二當代名利棄之如遺。三目不視女人。四影不落俗舍。五長誦法華經。六長讀大乘經。七長講華嚴經。八一生晝夜不臥。九不惑眾伐善。十不退大慈悲。師生歷九朝。為七帝門師。憲宗甞召入講華嚴大旨。暢悅聖懷。勑有司鑄印。遷國師。統冠天下緇徒。年一百有二歲。身長九尺二寸。目夜發光。晝視不瞬。才供二筆聲韻如鐘。梵僧稱是文殊後身。茶毗舌如紅蓮。舍利光潤。相國裴休奉勑撰碑<span class='note-inline'>(生歷九朝下見釋氏編年錄。餘竝大宋高僧傳)</span>。</p>
</div>
<div class='div-other'><a id='mulu24' />
<p class='h2'>高麗光禪師</p><p>沙門玄光。海東熊州人。少厭俗塵。專修梵行。洎長遂越滄溟求中國禪法。於是觀光上國。行衡山參思大禪師。思察其根器。授以四安樂行。光利若神錐。無堅不犯。稟而行之。俄證法華三昧。思印之曰。汝之所證真實不虗。當還本國。施設善權敷揚吾教。光頂禮而別。即返錫江南。附舟至于大洋。偶見彩雲雅槳絳節而至。空中聲曰。天帝召海東玄光禪親於寵宮說親證法門。光拱手避讓。唯見青衣前導。尋入宮城。不類人間官府。無非鱗介鬼神。既登寶殿。次陟高臺。如問而談者凡七日。事畢。王躬送別。光復登舟。舟人謂泛洋不進者半日而<span class='corr'>已</span>。光遂至熊州翁山結茆。乃成梵剎。其升堂者。一人證火光三昧。一人證水光三昧。餘如眾鳥附須彌。皆同一色光之示滅。罔知攸往。南嶽祖堂列二十八位。光居一焉<span class='note-inline'>(大宋高僧傳)</span>。</p>
</div>
<div class='div-other'><a id='mulu25' />
<p class='h2'>荊州成禪師</p><p>僧慧成。澧陽段氏子。為僧止十住寺。誦法華．大品二十餘卷。後隨方問道至廬山。與天台顗禪師相見。因聞南嶽思大和尚即。往謁之。既見傾仰。欲學定業。思曰。卿一生章疏之功。與吾炙手猶不及熱。虗喪功夫。惜哉。成即發憤燒棄章疏。以夜達旦開眼坐禪。凡十五載。思又令入法華般舟道場消障三年。復示以正法。遂證解一切眾生語言三昧。較閉目入觀開目便失者霄壤矣。思曰。智顗先發三昧。後證總持。慧成及之。二子解行齊矣。成即詣荊州枝江建寺。道德所及不日而成。陳帝累召方至。與受戒法而返。時將超化。乃講涅槃。忽智者自玉泉至。冥相符會。共談玄理良久而逝<span class='note-inline'>(續高僧傳)</span>。</p>
</div>
<div class='div-other'><a id='mulu26' />
<p class='h2'>終南超禪師</p><p>師名慧超。生丹陽沈氏。性溫而裕。自幼從釋。專課法華。遠聞光州思大禪師定慧雙明。毗尼兼善。乃與智者虗心絜<span class='corr'>己</span>摳衣請業。思曰。超之神府。得忍人也。及游衡嶺。復與智者同塗誦經移歲。後隱終南。八載行道倍隆三慧。及大業承運。爰發詔書延入禁中。大唐伊始。榮重京師。師自入道即誦蓮經五十餘年。萬有餘徧。洎寢疾將終。召眾告曰。往返吾之常也。長生不忻。夕死不慼。第一義空。清淨智觀。是吾凭杖。言<span class='corr'>已</span>向西而逝。遺言令露屍松石以施禽獸。弟子依教停一月餘。顏色如生。還累塔以窆之<span class='note-inline'>(續高僧傳)</span>。</p>
</div>
<div class='div-other'><a id='mulu27' />
<p class='h2'>天竺觀法師</p><p>釋真觀。姓范。錢唐人。其母以誦藥師．觀音求嗣。得師。師少有節操。舌紫羅紋。手現奇相。誦法華經。日終一卷。從師聽十誦律。超勝前標。忽夢人曰。汝有大根。何守小道。師遂學摩訶衍。質疑明難。搪揬玄門。時諺曰。錢唐有真觀。當天下一半僧。師與智者年臘相齊。為法兄弟。高談寂照。金石相宜。後於靈隱山建南天竺寺居焉。常講法華以為心要。受持讀誦躬自書弘。五種法師於斯乎在。每盥洗遺渧。地不為濡。人皆異之。一日皐亭神請講法華。感神捨祠為寺。有司馬李子深請講涅槃。至現病品。夢三人把旛告云。淨居天遣迎。續便臥疾。夢與智者同輦。翼佛還山。覺而嘆曰。昔謂六十二應終。講法華力。更延一紀。今七十四。復致斯驗。生期畢矣。乃啟手足曰。欲出生死。宜須持戒修定學慧。弘通正法。勿空過也。時聞空中妓樂之聲。至于中夜加趺而寂。師即下天竺靈山寺開山始祖。行業神異。昔章安頂禪師手撰別傳紀德。歲久弗存。今唯見之於續高僧傳。師冢塔猶在。慈雲式懺主甞重修之。具載靈苑集。其略曰。師志在佛乘。道契惟極。出不順帝王公侯大勢所臨。處不為博藝辨達大名所亂。軒軒然于世表。邈乎不可得而擬。今土門自開。一無遺物。又不知全身。從多寶以證經乎。像佛隴以化往乎。謹作詩六首。永奉標識云。王侯曾不屈<span class='note-inline'>(師隋主三勑問勞。秦王二延總府。皆辭疾不就)</span>。箇是出家身。白骨<span class='corr'>已</span>為土。清風猶凜人。冢隳方事葺。寺廢亦重新。獨有不濡地。無人繼後塵<span class='note-inline'>(餘詩如集)</span>。</p>
</div>
<div class='div-other'><a id='mulu28' />
<p class='h2'>章安總持禪師</p><p>師諱灌頂。總持。吳越王<span class='corr'>諡</span>號。師生於章安吳氏。始在孩孺。三歲時便能隨母稱三寶名。時共驚異。因立小字。名曰非凡。入道能日記萬言。玄儒竝務。稟承天台定慧之法。繼祖克家。智者凡所說法。皆師記錄成文。晚止稱心精舍。長講法華。化流囂俗。神用無方。時有法龍村人。去山三十里。染患將絕。其子奔來求救。師為轉法華經。焚栴檀香。病者遙聞香氣即愈。樂安南嶺地曰安洲。碧樹清溪。人徑不通。師往觀覽。留連不捨。乃發誓曰。若使斯地夷坦。吾當來此講法華經。曾未浹旬。白砂徧涌。平如玉鏡。師償先志。乃往講焉。又甞於攝靜寺講涅槃經。值海宼劫掠。師撞鐘就講。賊入。見兵旗耀日。持弓執戟人皆丈餘。因爾退散。師以貞觀六年於國清示疾。無論醫療。而室有異香。告弟子曰。彌勒經說。佛入滅日香煙若雲。汝多燒香。吾將去矣。言<span class='corr'>已</span>而逝。時有智睎禪師。先貞觀元年入滅。臨行告言。吾生兜率。見智者坐一寶座。行列有人。唯一座獨空。天曰。却後六年灌頂禪師升此說法。焚香驗意。即慈氏降靈。計歲論期。審睎言不謬<span class='note-inline'>(孤山閒居編)</span>。</p>
</div>
<div class='div-other'><a id='mulu29' />
<p class='h2'>天台璪禪師</p><p>沙門智璪。姓張氏。清沂人。年十七亡二親。染患至篤。知無生意。夜忽見月。遂念月光菩薩。因而得差。深知三寶是我依憑。即往安靜寺出家。挺志高邁。言行俱實。逖聞智者悟解超羣。遂抵台嶺伏膺受道。智者察其根器。乃遣行法華三昧。洎修至二七。初夜坐禪。乃見一九頭龍從地涌出。上升虗空。明日白師。師曰此表九道眾生聞法華經。將來之世破無明。入法性空耳。又甞於寶林寺要期法華三昧。啟修初夜。如有人來搖動戶扇。師問之。答曰。我來者燈耳。頻經數過。答問如前。寺有慧成禪師。聞其事而言曰。彼堂內從來有大惡鬼。今聞此聲。是必相害也。天曉扣戶問之。見其猶在。甚喜。成因以報永陽王。王即遣數十兵吏執杖防護。師曰。命由業也。豈在防護。謝而去之。至第二夜。鬼即入來徧打東西。於三七日恒爾為惱。師坦然無懼。行法將訖。見一青衣童子稱讚善哉。言<span class='corr'>已</span>不見。師德行兼全。為智者輔佐。凡九迴朝現天子。善始令終。壽八十三而卒<span class='note-inline'>(續高僧傳)</span>。</p>
</div>
<div class='div-other'><a id='mulu30' />
<p class='h2'>廬山志禪師</p><p>師會稽顧氏子。發蒙出家。師事天台智者。智者見其形神洒落。高放物表。取名大志。誦法華經。索然閒靜。音聲清囀。聽者忘疲。後於盧山甘露峯行杜多行。有時投身猛獸。彼皆避去。飡粒若盡。唯以餅果繼命而<span class='corr'>已</span>。如是七載。禪誦不休。晚尸福林寺。會大業中屏除佛教。慨大法陵遲。遂身著孝服於佛堂中慟哭三晝夜。誓捨形骸伸明正教。即往東都上表曰。願陛下興隆三寶。貧道當然一臂於嵩嶽用報國恩。帝許之。遂設大齋。七眾通集。師絕粮三日。登大棚中。布褁其臂。灌之以蠟。如炬然之。光照巖岫。晃然大明。眾見苦行痛入心髓。而志形色不變。或誦經文。或讚佛德。或為眾說法。聲聲不絕。燒<span class='corr'>已</span>下棚。加趺入定。七日而卒。師留願文七十餘紙。意在共諸眾生為善知識。見者感激于懷。無不墮淚<span class='note-inline'>(續高僧傳)</span>。</p>
</div>
<div class='div-other'><a id='mulu31' />
<p class='h2'>荊州悅禪師</p><p>僧道悅。俗張姓。荊州人也。十二出家玉泉寺。器識沈䆳。安貧苦節。長誦法華以為德業。玉泉。智者創置。未有鐘磬。師於泉源得怪石一片。懸之。每誦經卷通輒扣一下。聲韻清徹。聞者肅然。幽冥之徒屢有祥感。知而不傳。甞患水服急如鼓。一夜誦經。水忽流注。洪瘇頓消。時朱粲為寇劫掠。唯悅守寺。賊令引路。師曰。僧非引路人。浮幻形骸任從白刃。賊敬而恕之。時漢陽王請為戒師。以彩服賜之。悅不受。王曰何不著絹帛耶。悅曰。蠶衣損命。乖忍辱之名。布服儉素。表慈悲之相。王曰。仲由不恥夫子見稱。沙門慈忍固其然也<span class='note-inline'>(續高僧傳)</span>。</p>
</div>
<div class='div-other'><a id='mulu32' />
<p class='h2'>天台越禪師</p><p>僧智越。生於南陽鄭氏。少有脫俗之志。父為求婚。方便求免。時岳陽殿下領荊州。異其為人。遂為剪髮。後隨方問道至金陵。值智者闡化。潔<span class='corr'>己</span>請業。深達禪要。而又精持戒品。誦法華經萬有餘部。瓶水常滿。人皆異之。智者學徒雖眾。而越為上首。臨海露山精舍。智者命越影響。二十年間恂恂善誘。尋於國清寢疾。右脇而化。感山崩地動。道俗咸見聞<span class='note-inline'>(續高僧傳)</span>。</p>
</div>
<div class='div-other'><a id='mulu33' />
<p class='h2'>錢唐觀法師</p><p>等觀。生于富陽孫氏。為僧<span class='corr'>已</span>後。聞智者開法佛隴。遂往依承。專誦法華。兼能講說。貞觀中赴餘杭法忍寺講。忽一夜見神人曰。吾錢唐臯亭祠神也。師甞經過廟庭。弟子巡游不值。今故特來求授戒法。師即為然香秉宣。至明日夜半。沐浴更淨。召慧法師說三觀義。乃曰。此吾親承智者口授。言<span class='corr'>已</span>加趺面西。稱彼佛名及天台智者尊號。奄然命終<span class='note-inline'>(靈瑞集)</span>。</p>
</div>
<div class='div-other'><a id='mulu34' />
<p class='h2'>梁朝滿法師</p><p>羅什法師於長安譯法華經二十八品。長安宮人請講提婆達多品。此品淹留在內。江東所傳止得二十一品。梁有滿法師。講經一百徧。於長沙燒身奉法。仍以此品安持品之前。彼自私安。未聞天下。陳有南岳思大禪師。次此品在寶塔之後。晚以正法華勘之。甚相應。今則四凟混和。見長安舊本。故知二師深得經意<span class='note-inline'>(法華文句)</span>。</p>
</div>
<div class='div-other'><a id='mulu35' />
<p class='h2'>廬山莊法師</p><p>比丘法莊。淮南人。十歲出家。為廬山遠公弟子。性率素止。苦行標名。誦法華經自為恒業。常於靜夜。隣者每聞師房前有兵仗羽衛之聲。豈無故而然哉<span class='note-inline'>(續靈瑞集)</span>。</p>
</div>
<div class='div-other'><a id='mulu36' />
<p class='h2'>後周命法師</p><p>師慧命。姓郭氏。晉陽人。道親物疎。州閭贊重。十五誦法華經。兩旬之間終始通利。尋事剃落。專修法華懺法。以周天和三年仲冬五日面西加趺正坐。覩佛來迎。合掌而寂。合眾同夢天人下地。幢旛映日。又有聞奇樂異香。稱讚善哉之者<span class='note-inline'>(續高僧傳)</span>。</p>
</div>
<div class='div-other'><a id='mulu37' />
<p class='h2'>天台明法師</p><p>師舊名法京。姓朱。會稽人。年少聚沙為塔。蒿艾為殿。合掌稱佛。忽遇乞食僧勸之曰。汝可往天台山出家。彼有初依菩薩說法化世。兒即奔往。便侍智者為弟子。智者笑曰。宿願力故。今得相遇。於是曉夕左右伏膺無懈。師因教誦法華經一部。兼修懺法。後隨侍智者入廬山。即於陶侃瑞像閣內要制法華三昧。俄見一僧云。汝法名未勝。應改為普明。則照了三世矣。自是從改為號。晚旋歸國清。所居之房乏水。師想念。石上忽流泉。又甞鑄丈六盧舍那像。感異人施金而隱。一時於赤城松林中現身高數十丈。章安頂禪師親見之。仰觀師之作用。豈聊爾之人乎<span class='note-inline'>(續靈瑞集)</span>。</p>
</div>
<div class='div-other'><a id='mulu38' />
<p class='h2'>河陰邃法師</p><p>僧曇邃。不詳氏族。出家止河陰白馬寺。蔬食布衣。日誦正法華經十卷。兼通旨為眾講說。忽夜夢一人扣戶云。欲請法師九旬講經。邃不允。固請乃赴。似覺未覺。忽見身在白馬塢神祠中。弟子一人亦預。自是每日密往。餘無知者。一日寺僧過祠下。偶見兩高座。邃居北座。弟子居南。頗聞講說之聲。又聞異香馥郁。道俗相傳。咸稱神異。夏竟。神施白馬一疋。白羊五頭。絹五十疋。以充講嚫。師呪願。受之而去。後不知所終<span class='note-inline'>(梁高僧傳)</span>。</p>
</div>
<div class='div-other'><a id='mulu39' />
<p class='h2'>成都生寺主</p><p>僧生。蜀郡[郫-卑+((白-日+田)/廾)]人。俗袁氏。少為僧。以苦行聞成都守宋豐。請主三賢寺。誦法華經。又習禪定。甞於山中誦經。忽有一虎來蹲于前。徹章乃去。後誦習次。常見四神人左右侍衛。年雖垂老。行業彌堅。洎感疾。即付囑門人。趺坐而化<span class='note-inline'>(梁高僧傳)</span>。</p>
</div>
<div class='div-other'><a id='mulu40' />
<p class='h2'>高昌國緒師</p><p>高昌僧法緒。德行嚴峻。飯蔬飲水。後入蜀居劉師冢間行頭陀行。虎兕見而不傷。常處石室。誦法華．維摩．光明三經。忽於一夏在石室中左脇命終。七日不壞。香氣襲人。每夕放光照徹數里。鄉人異之。即於屍上為起冢塔。晉時人也<span class='note-inline'>(續高僧傳)</span>。</p>
</div>
<div class='div-other'><a id='mulu41' />
<p class='h2'>會稽義法師</p><p>法義師。俗姓竺。十三歲入道。專勤梵行。誦正法華經。住瓦官寺。後遷會稽寶山精舍。咸和二年染疾。誦習無虧。夜夢一僧為出腸胃洗滌垢穢洗<span class='corr'>已</span>。還納腹中。夢覺疾即痊愈。晉帝甞宣至禁中。從受五戒。供奉殷厚。至大和年。不疾而化。勑市新亭崗起塔安窆。今中興寺是也<span class='note-inline'>(靈瑞集)</span>。</p>
</div>
<div class='div-other'><a id='mulu42' />
<p class='h2'>羌地達上人</p><p>晉隆安中。僧慧達於山北隴掘甘草時。羌人饑荒。捕人而食。達為所獲。寘之柵中。擇肥者先食。達懼甚。一心稱觀音名。誦普門品。人取盡。唯達與一小兒在。命祇一日耳。達終夜持念不捨。至旦忽一虎自艸中逃出。咆吼震山。諸羌畏走。虎乃齧柵作穴而去。達與小兒奔走得免<span class='note-inline'>(台宗別行義疏)</span>。</p>
</div>
<div class='div-other'><a id='mulu43' />
<p class='h2'>吳興曠法師</p><p>法師竺法曠。俗臯氏。寓居吳興。志操高卓。戒行淵深。本師寢疾。曠為祈誠禮懺。凡七晝夜。因感五色光明照室。其病即差。後止於潛青山石室。每言法華為會三之旨。無量壽為淨土之因。常吟詠二部。有眾則講。平居則誦。謝安為吳興守。特往展敬。晉簡文帝召至。命齋懺以遣妖星。晚遷禹穴昌原寺。為百姓拯救危苦。莫不效驗。有人常見師行坐間。每有鬼神數十輩衛於前後。<span class='corr'>享</span>年七十六。常侍顧愷作傳紀德<span class='note-inline'>(續高僧傳)</span>。</p>
</div>
<div class='div-other'><a id='mulu44' />
<p class='h2'>長沙亡名僧</p><p>西晉建興二年。長沙縣西一百餘里。有青蓮華兩本。生於陸地。道俗爭觀。因掘其地一丈二尺。得一瓦棺。而蓮出於棺之壞處。劉棺視之。有髑髏栓索。其蓮根生于齒頰間。時有說者曰。昔有僧。不知名氏。誦蓮經十萬部。不疾而化。遺言使衣帋服以瓦為棺。此其是矣。今驛亭故基建寺。號曰蓮華者是也<span class='note-inline'>(見洪覺範文字禪集)</span>。</p>
</div>
<div class='div-other'><a id='mulu45' />
<p class='h2'>古亡名二僧</p><p>范陽王侯寺僧。失其名。誦法華經為常業。初死。權殮隄下。後改葬。骸骨竝杇。唯舌不壞。又雍州有僧亦誦法華。隱白鹿山。感一童子供給。及終。置屍巖下。餘骸竝枯。其舌如故<span class='note-inline'>(出三寶感通錄)</span>。</p>
</div>
<div class='div-other'><a id='mulu46' />
<p class='h2'>冀州羽法師</p><p>僧法羽。冀州人。年十五操志出家。為慧始弟子。始戒行精嚴。修頭陀行。羽挺拔勇猛。深達師道。因誦法華經。誓欲仰軌藥王燒身供養大乘。時偽秦晉王姚緒鎮蒲坂。羽以事白王。王曰。入道多方。何必殞命。不敢固違。幸願三思。羽誓志既重。即服香油。以布纏體。灌以油蠟。誦藥王品。即以火自燎。道俗競觀。咸生悲悼<span class='note-inline'>(梁高僧傳)</span>。</p>
</div>
<div class='div-other'><a id='mulu47' />
<p class='h2'>臨川紹法師</p><p>慧紹。不知出處。孩孺時母哺魚肉即吐。自是不茹葷。八歲出家為僧。通法華經。苦行標節。後隨師僧要止臨川招提寺。常念佛恩之重。誓欲捨身以報。乃雇人斫薪。於東山石室積高一丈。中開一龕。即還寺告師。師諫不從。於是剋日就山建八關齋會。闔境雲奔盈滿山谷。至夜。紹自行香。執燭然薪入龕而坐。誦藥王捨身品。火沿至額猶聞經聲。大眾忽見一星大如斗直下火中。俄而升天。咸謂天宮迎接之瑞。紹甞謂同學曰。吾燒身處當生梧桐木。切莫伐之。其後三日果爾而生。道俗異之。宋元嘉念八年也<span class='note-inline'>(梁高僧傳)</span>。</p>
</div>
<div class='div-other'><a id='mulu48' />
<p class='h2'>廬山慶法師</p><p>僧慧慶。廣陵人。宋元嘉中居廬山。學通經律。精嚴戒行。遇夜誦法華．維摩等經。每聞暗中有彈指讚歎之聲。甞於小雷遇風。船將沈。慶一志誦經以求安濟。船在浪中覺有扶挽之者。倐忽到岸。自是誦習至老不倦<span class='note-inline'>(法苑珠林)</span>。</p>
</div>
<div class='div-other'><a id='mulu49' />
<p class='h2'>廣陵冏法師</p><p>僧道冏。姓馬。扶風人。棄家禮道懿為師。師病。遣冏等四人至霍山<span class='corr'>采</span>鍾乳。入穴數里。跨木渡水。三人溺死。火炬又盡。冏素誦法華經。念觀音號。有頃。見一光如螢。追之得出。又甞與同學四人南游上京。方夜乘冰渡河。中流冰破。同學莫能濟。冏唯憑誦念。忽然脚下如有一物載之。復見赤光引前。遂達<span class='corr'>于</span>南㵎寺。又一夜入定。適見四人御一寶車請冏乘之。冏登車。忽見身在本州沈家橋側。路側有一人坐胡牀指揮眾人曰。向者只令知師住處而<span class='corr'>已</span>。何屈遠來耶。當速送還。既歸寺。眾皆不知師之往返。時宋元嘉中也<span class='note-inline'>(梁高僧傳)</span>。</p>
</div>
<div class='div-other'><a id='mulu50' />
<p class='h2'>臨緇明法師</p><p>宋建初中有僧普明。少出家。性純素。常蔬食布衣。以法華．維摩為日課。誦時有別衣別座。未甞混雜。每誦至勸發品。即見普賢乘象前立。誦維摩時即聞空中有倡樂之聲。鄉人王道真妻病革。請師持呪。方入門。病者悶絕。忽見一物如狸。長數尺。從狗竇出。其病即愈。又甞行水旁。有巫者云。神明見明法師悉皆奔走<span class='note-inline'>(梁高僧傳)</span>。</p>
</div>
<div class='div-other'><a id='mulu51' />
<p class='h2'>越州慧法師</p><p>沙門法慧。生于夏侯氏。自成童。有卓識。及剪青螺。言行益峻。宋大明年東游禹穴。歸老天柱峰。課誦法華終身匪懈。受用清淡。蔬食布衣而<span class='corr'>已</span>。常居一閣。不涉人間者三十餘年。王侯稅駕無復得見。唯周顒以信解兼深特與相接。時有慕德瞻禮者。或因顒次得一見之<span class='note-inline'>(梁高僧傳)</span>。</p>
</div>
<div class='div-other'><a id='mulu52' />
<p class='h2'>京師侯法師</p><p>僧侯。俗龔氏。世為西凉人。宋孝建中至京師。凡法華．維摩及金光明經。率二日通一徧。如是者殆六十餘年不輟。後於京城後崗闢一石室為禪誦之所。一日感微恙。索湯盥漱整肅容儀合掌而卒。年八十九。師自十八歲至于捨命。日影小蹉即空齋而過<span class='note-inline'>(梁高僧傳)</span>。</p>
</div>
<div class='div-other'><a id='mulu53' />
<p class='h2'>京師進法師</p><p>師名慧進。吳興姚氏子。少為人游俠。年四十乃省。因出家止京師高座寺。專修梵行。唯味淡薄。誓誦蓮經。用心勞苦執卷即病。因發心造法華經一百部以懺往過。於是日收施利。造經既足病亦隨差。後倍諷持。迴諸福業願生西方。一日忽聞空中言曰。如汝所願。必得往生。至齊永明三年無疾而化。壽八十五<span class='note-inline'>(梁高僧傳)</span>。</p>
</div>
<div class='div-other'><a id='mulu54' />
<p class='h2'>京師果法師</p><p>僧慧果。豫州人。幼不葷茹。止京師瓦官寺。誦法華等經。甞於廁中見一鬼致敬云。昔作維那。小不如法。墮噉糞鬼中。某甞有錢三千。埋柹樹下。法師慈悲。願取之為植福。師即告眾取錢。為造法華經一部以悼之。後忽夢此鬼謝曰。<span class='corr'>已</span>得改報。大勝前日。宋泰始中也<span class='note-inline'>(梁高僧傳)</span>。</p>
</div>
<div class='div-other'><a id='mulu55' />
<p class='h2'>廬山瑜法師</p><p>師諱僧瑜。俗姓周。吳興人也。弱冠出家。行業純備。於廬山南建招提寺以居之。常持蓮經。未甞少替。一日謂友人曰。結累三塗情形故也。情將盡矣形亦宜捐。藥王之轍獨何遠哉。遂積柴為龕。設齋辭眾。是日雲雨交零。乃發誓曰。若我捨身無悔。天當晴朗。不然即霶霈矣。言<span class='corr'>已</span>雨果霽。至夜入龕。合掌趺坐。誦藥王本事。火燄至體。其坐自若。眾見紫氣騰空經日不散。時年四十四。即宋孝建二年六月三日也。過後十四日。瑜之舊房忽生雙桐樹。枝葉豐茂貫壞直聳。識者以為娑羅雙樹。剋炳泥洹之道。瑜之庶幾。故見斯瑞。因號雙桐沙門。吳郡張辯為平南長史。親見其事。為之贊曰。悠悠玄機。茫茫至道。出生入死。孰為至寶<span class='note-inline'>(其一)</span>。自昔藥王。殊化絕倫。往聞其說。今睹斯人<span class='note-inline'>(其二)</span>。英英沙門。慧定心固。凝神紫氣。表跡雙樹<span class='note-inline'>(其三)</span>。其德可樂。其操可貴。文之作矣。式颺髣髴<span class='note-inline'>(其四)</span>　<span class='note-inline'>(梁高僧傳)</span>。</p>
</div>
<div class='div-other'><a id='mulu56' />
<p class='h2'>鐘山益法師</p><p>師名慧益。廣陵人。出家壽春。後憩竹林寺。氣節卓越。精誦法華。誓願焚身作真法供。凡在見聞毀讚尤多。初絕粒食酥油。後斷酥油服香丸。雖四大綿薄而精神警正。宋孝武深加敬異。遣使諫止。不從。以大明七年佛生日於鐘山南置鑊辦油。乃詣闕辭帝。帝見改容。師再三囑以佛法而退。帝親駕見臨。時四眾奔集。師乃入鑊。纏以吉貝。灌之以油。將欲發火。帝復止之。益確固不從。且曰。微軀賤命何足介聖意。願乞度二十人出家。為佛法助。勑許之。益執燭自然。合掌誦藥王品。火至眉睫猶聞其聲。眾見悲慟響震山谷。帝忽聞空中笳管之聲。異香芬馥盡日方還。是夜帝又夢益振錫而至。復囑以佛法。翌日帝設大會。度二十人。勑於燒所建藥王寺云<span class='note-inline'>(梁高僧傳)</span>。</p>
</div>
<div class='div-other'><a id='mulu57' />
<p class='h2'>法華臺宗法師</p><p>僧法宗。臨海人。幼好游獵。甞於剡川射中孕鹿。忽墮胎生子。母猶銜箭䑛子。宗悔曰。貪生愛子。有識皆同。遂摧弓折矢。斷髮為僧。分衛自資。日唯一食。六時禮佛以懺往愆。常吟詠法華．維摩二經。響聞四方。士女從受歸戒凡三千餘人。開拓所住以為精舍。因誦為目。曰法華臺<span class='note-inline'>(梁高僧傳)</span>。</p>
</div>
<div class='div-other'><a id='mulu58' />
<p class='h2'>廬山登法師</p><p>僧登師者。止匡廬大林寺。通誦法華。晝夜不息。一日忽見空中有一銀殿漸下于房。忽變成金殿。師遂入殿。坐起經行如是三載。晉安王聞之。累詔奉迎。因暫下山。王與四眾嚴持香華從師乞戒。登曰。白日喧雜。心多散亂。當於清夜受之。至夜正說戒相三歸依時。師之口吻忽放光明。徧照大眾。眾見光明競拜喧閧。師即不語。光便收<span class='corr'>斂</span>。師云。本欲受戒。那得見光喧閧。光現但是受戒祥瑞。未是得戒正緣。今更從初。大眾默然。師又說法。還復放光。眾又喧閧。因而且止。明日再來。師即辭別歸山。所現金殿還復如故。一日忽謂同人曰。今登金殿。不復迴也。即於是日倐然超化<span class='note-inline'>(靈瑞集)</span>。</p>
</div>
<div class='div-other'><a id='mulu59' />
<p class='h2'>餘杭志禪師</p><p>東晉時有僧法志。結菴餘杭山。誦法華經。朝夕不懈。有雉巢于菴之側。每聞誦經聲則翔集<span class='corr'>于</span>座傍。若侍立聽受狀。如是者七年。一日憔悴。師撫之曰。汝雖羽族而能聽經。苟脫業軀必生人道。明旦遽殞。師即<span class='corr'>瘞</span>之。及夜方假寐。夢童子再拜曰。我即雉也。因聽師誦經得脫羽類。今生于山前王氏家為男子。右腋猶有雉毳。見可驗也。僧詰朝至其家。問之果然。王氏一日設齋。志方踵門。此子遽然曰我和尚來也。舉眾異之。擕以示志。志撫之曰。此我雉兒耳。遂解衣周視。其腋下果有雉毳三莖。至七歲宜聽出家。父母唯之。至時入山。十六落髮。以腋有毳。命名曇翼。授與蓮經。不遺一字。志師歸寂。翼即為此山第二祖矣。</p>
</div>
<div class='div-other'><a id='mulu60' />
<p class='h2'>天衣飛雲大師</p><p>師諱曇翼。氏族先因<span class='corr'>已</span>見前篇。既為僧<span class='corr'>已</span>。隨方問道。初詣廬山。依遠法師了悟宗乘。續入關中禮觀羅什講譯經論。通達無礙。得大辯才。後與同學曇學東游會稽。因抵秦望山別朵五峰雙㵎。氣象雄勝。因伐石誅茆為住山計。專誦法華。僅于一紀。一日將曛。有一女子身披彩服。手擕筠籠。內有白豕一隻。大蒜兩根。立於師前泣而言曰。妾山前某氏女。入山<span class='corr'>采</span>薇。路逢猛虎。奔遁至此。日<span class='corr'>已</span>夕。草木陰翳。豺狼縱橫。歸無生理。敢託一宿可乎。師稱嫌疑。堅卻不從。女則兩淚哀嗚。師不得<span class='corr'>已</span>讓以草牀。即蒙頂誦經。至于三更號呼疾作。稱腹疼痛。覬師視之。師投以藥。女子痛益甚。呌不絕聲曰。儻得師為我案摩臍腹間。庶得少安。不然即死。佛法以慈悲方便為本。師忍坐觀不一引手見救耶。師曰。吾大戒僧。摩娑女身此何理也。懇求之切。即以巾布裹錫杖頭遙以案摩。斯須告云。<span class='corr'>已</span>不必矣。翌晨女出庭際。以彩服化祥雲。豕變白象。蒜化雙蓮。女子足躡蓮華。跨象乘雲而謂師曰。我普賢菩薩也。以汝不久當歸我眾。特來相試。觀汝心中如水中月。不可汙染。言訖縹緲而去。爾時天上雨華。地皆震動。鄉人聞見莫不稱歎。是日太守孟公顗方晨起視事。忽見南方祥雲氤氳光射庭際。而雲下隱隱有金石絲竹之音。訪問得師普賢示化狀。遂併師之道行聞于朝廷。即奉勑建寺。額號法華<span class='note-inline'>(即今天衣寺是)</span>。時晉安帝義熈十三年也。師享壽七十。圓寂此山。寺僧即真身而加塑焉。歷唐武廢教。眾以其像藏于寺南樹腹中。得不毀。吳越國武肅王特<span class='corr'>諡</span>飛雲大師云<span class='note-inline'>(師事迹。僧傳．珠林皆紀之。天衣又有本傳實錄。所有異同處謹詳而錄之)</span>。</p>
</div>
<div class='div-other'><a id='mulu61' />
<p class='h2'>越州明法師</p><p>沙門弘明。生于會稽嬴氏。出家雲門寺。節行孤高。人所具瞻。誦法華經。坐禪禮懺。六時不輟。感淨瓶之水常滿。人謂天諸童子給侍也。一日坐禪次。忽有一虎蹲伏于前。久之乃去。續往永興石姥巖入定。亦有山精來惱。明以腰繩繫之。精遜謝求脫。即曰。後不敢來。自爾絕跡。齊永明年也<span class='note-inline'>(梁高僧傳)</span>。</p>
</div>
<div class='div-other'><a id='mulu62' />
<p class='h2'>京師豫法師</p><p>僧慧豫。黃龍人。少務學。游京師。止靈相寺。徧參名師。或聞臧否人物。輒塞耳不聽。誦法華．大涅槃等經。又習禪定。一日寢臥。忽夢三人扣戶。衣冠鮮潔執蓋相迎。問之。答曰。法師應死。故來奉迎。豫曰。小緣未了。可延一年否。遂諾而去。至明年是日。復夢三人如初。因爾而卒。亦齊時也<span class='note-inline'>(梁高僧傳)</span>。</p>
</div>
<div class='div-other'><a id='mulu63' />
<p class='h2'>京師匱法師</p><p>齊朝僧法匱。俗阮氏。少依枳園寺出家。秉性恭默。誦法華經以為行業。凡得嚫施。聚以造像。其家僑居京師大市。一日還家。又至定林。復在枳園。後三處考覈。皆見師來中食。此日即迴舊房。奄然臥卒。其屍香軟手屈二指。眾審其證二果矣。梁武服膺神異。幸其寺設齋。奉勑安葬<span class='note-inline'>(梁高僧傳)</span>。</p>
</div>
<div class='div-other'><a id='mulu64' />
<p class='h2'>京師辯法師</p><p>齊有燉煌沙門超辯。幼頴悟。操履深靜。居京師。後自京師達建康。適東越。尋禮名師。還都止定林寺。閑居養素。畢命山林。法華七軸日課一徧。心敏口從。恒有餘力。禮千佛名凡一百五十餘萬拜。不出門者三十餘年。壽七十三而寂。葬全身于寺南。僧祐立碑紀德云<span class='note-inline'>(梁高僧傳)</span>。</p>
</div>
<div class='div-other'><a id='mulu65' />
<p class='h2'>沙門澄法師</p><p>䟦澄。年二十出家為僧。根器魯鈍。罔然無所措。立志誓誦蓮經以求西邁。日記一行。或得半偈。如是勤苦至八十歲方通一部。一日加坐入定。忽見朱衣神人手持請疏曰。天帝奉迎大德䟦澄。師曰。生來愚鈍。隨分誦持。專祈極樂。忉利雖是勝處。非所願也。神人辭去。又一時。夢七寶大塔。身居第五層。望見七寶城階無有涯際。外有二金剛執杵兩立。數十青衣手執白拂以拂階道。澄問。答曰此是西方寶城階道。來迎䟦澄。夢覺即語弟子曰。汝將吾衣鉢營大眾齋。又言汝等此時見千佛否。答云不見。又曰覺非常香氣否。答云咸聞。言<span class='corr'>已</span>向西奄然而化<span class='note-inline'>(靈瑞集)</span>。</p>
</div>
<div class='div-other'><a id='mulu66' />
<p class='h2'>金陵雲法師</p><p>法師陽羨人。俗周氏。其母始生。見雲氣滿室。因以雲為小字。七歲出家。立名法雲。儁朗英秀卓絕於時。亮法師見而歎曰。吾之神明殊不及雲。此子必棟梁大法矣。師年三十講法華．淨名。機辯風生。學徒輻湊。梁武敬之。勑主光宅寺。雲自息慈即雅尚法華。研精累思。曾往幽巖獨講是經。列石為徒。折松作拂。自唱自導。兼通難問。而又文疏稠疊。前後繁映。甞於一寺講敷此經。忽感天華狀如飛雪。滿空而下。延于堂內。升空不墜。講訖乃去。時誌公道超方外。或來雲所曰。吾欲解師子吼。請師為說。師即陞猊剖析。誌彈指曰。善哉微玅矣。武帝一日以天亢陽。問誌曰。何計得雨。誌曰雲能致雨。當請雲師講經。雲講法華。至其澤普洽。天即大霈膏澤。儀同袁昂曰。家有常供養僧。發願願如雲之慧解。忽夢一僧曰。雲法師燈明佛時<span class='corr'>已</span>講此經。那可卒敵也<span class='note-inline'>(續高僧傳)</span>。</p>
</div>
<div class='div-other'><a id='mulu67' />
<p class='h2'>後周遠法師</p><p>慧遠為僧。器量非淺。身長九尺五寸。腰有九圍。登座說法。雷動蟄驚。時周武欲廢釋道二教。召諸沙門竝赴殿集。帝敘曰。朕受天命。養育黎民。世傳三教。考定至理。儒則禮義忠節。於世有宜。須立之。且真佛無像。遙敬在心。而佛塔崇麗。此實無情。何能恩惠。不足留之。朕意如是。諸德如何。于時五百餘僧失色無言。遠出眾曰。陛下云。真佛無像。誠如所言。但耳目生靈。賴經聞佛。藉像表真。若廢之則無以興敬。帝曰。虗空真佛咸自知之。遠曰。漢明<span class='corr'>已</span>前。經像未至此土。何以不知。帝無對。遠曰。若不藉經教者。三皇<span class='corr'>已</span>前未有文字。應曉五常耶。帝無對。遠曰。若以形像無情廢之。則國家七廟豈有情耶。帝曰。七廟朕亦不以為是。遠曰。若廢七廟則不尊先祖。何謂存儒教耶。若三教俱廢則將何以治國乎。帝亦無對。遠曰。陛下今以王力破滅三寶。地獄不揀貴賤。何不怖之。帝曰。但令百姓得樂。何辭地獄。遠曰。陛下以邪見化人。百姓當與陛下同趣阿毗。何樂之有。帝怒。勑諸僧且退。後當更集。帝自此行虐。佛道二教竝廢。遠乃潛居汲郡西山。專誦法華．維摩各滿千徧。理窟更深。浮囊不捨。至大象中。微開佛化。大隋之初再預薙落。名馳帝闕。下勑授洛州沙門都。匡任佛法。遠雖辭免而不允。即而位之<span class='note-inline'>(續高僧傳)</span>。</p>
</div>
<div class='div-other'><a id='mulu68' />
<p class='h2'>揚州方法師</p><p>沙門智方。蜀地人。播名揚越。詞義清富。講法華經至寶塔品。寶塔高玅五百由旬。縱廣二百五十由旬之語。乃曰。何必昔佛國土有此高玅。即此揚州福地亦甚莊嚴。至如彌天七級共日月以爭光。同泰九層與煙雲而競色。方井則倒垂荷葉。圓桶則側布蓮華。似安住之居南。類尼佉之鎮北。耳聞目見。庶可聯衡。其出語成章若此。時有寶海法師。甞對武帝敷揚。是日在座布難曰。經中三變土田。此方改穢令淨。亦能變凡成聖否。方曰。化佛甚多。陋故須廣。凡聖自爾。何勞改變。海又難曰。若爾則六十小劫謂如食頃。但是聖覩。凡不能睹。凡聖俱睹。凡聖俱聖乎。方笑曰。高座何曾道此。乃是自道自難耳。海覺失言。乃調之曰。三隔木升。何謂智方。方尋聲曰。既瓦礫洿池。那稱寶海。眾笑而散<span class='note-inline'>(續高僧傳)</span>。</p>
</div>
<div class='div-other'><a id='mulu69' />
<p class='h2'>真乘淨法師</p><p>慧淨真乘人。家世業儒。生知天挺。日誦八千言。罕有儔比。至於名簡帝心。官僚仰止。貞觀十三年勑三教學士於弘文殿抗論。召淨講法華經。道士蔡晃講道論。晃問曰。經稱序品第一。未審序第何分。淨曰。如來入定放光雨華。為破二之洪基。作明一之由漸。故曰序也。第者為居。一者為始。序最居先。故稱第一。晃曰。第者弟也。為弟則不得稱一。言一則不得稱第。兩字矛盾。何以會通。淨曰。向不云乎。第者為居。一者為始。先生不領前言。而謬陳後難。晃曰。師言不出唇。何所可領。淨曰。菩薩說法。聲震十方。道士在座。如迷如醉。晃曰。野干說法。何由可聞。淨曰。天宮嚴衛。理絕獸蹤。道士神惛。謂人為畜。天情大悅。合座歡踊而散。淨之樞機吾教。其若斯焉<span class='note-inline'>(續高僧傳)</span>。</p>
</div>
<div class='div-other'><a id='mulu70' />
<p class='h2'>三藏竭法師</p><p>宋元嘉初。有黃龍沙門曇無竭者。精勤苦行。常誦法華普門品。與徒屬二十五人西游天竺。備經險難。竭志彌堅。既達舍衛。路逢群象。竭䖍心誦念。遂感師子從林逃出。象即奔退。復有野牛群吼而至。將欲加害。竭勵念如初。忽有大鷲飛來。驚散無蹤。因得免脫<span class='note-inline'>(法苑珠林)</span>。</p>
</div>
<div class='div-other'><a id='mulu71' />
<p class='h2'>朗法師</p><p>僧法朗。誦持蓮經有功。一夜夢入冥。冥官問所業。即提筆判云。三惡道塞。人天路通。見佛勤行。化城莫止。可示天宮。見當來處<span class='note-inline'>(靈瑞賦注文)</span>。</p>
</div>
<div class='div-other'><a id='mulu72' />
<p class='h2'>秦州昭上人</p><p>魏永泰中。秦州丹嶺寺有僧僧昭。賦性間逸。常樂游觀。一日至滎山見瀑布之下有一巖穴。遂行入。可五六里。復出穴。向東北行石㵎數里。忽見一屋飛塵沒膝。四望深林。須臾逢一僧。年六十許。雲眉丈餘盤掛耳上。忻然相接。問之。答曰。我同學三人來此避世。一人未返。一入滅定。乃問今日何人為王等。遂取糓穗擣之具膳。僧問昭曰。汝常誦甚經。昭曰誦法華經。僧撼頭曰大好精進業。即指東屋格上許經竝我誦者。欲得聞否。昭合掌唯然。僧便誦之。聲韻朗徹達于宵旦。昭苦睡。僧曰。但自睡。我常如此。明晨又設食。昭謝而辭退。僧亦不留。但言我同學出去。汝若值之。必大開悟。昭既返。即結友重尋。不見所在<span class='note-inline'>(續靈瑞集)</span>。</p>
</div>
<div class='div-other'><a id='mulu73' />
<p class='h2'>元魏乘法師</p><p>元魏北代有乘禪師。受持法華。精進匪懈。命終託河東薜氏為第五子。生而能言宿世事。不樂處俗。意復為僧。其父任泗州<span class='corr'>刺</span>史。隨父赴官。便往中山七帝寺。恍然記得昔經行處。因尋本時弟子語曰。汝頗記從吾渡水往狼山時否。乘禪師者我身是也。房中靈机可送除之。父母恐其出家。便與納室。爾後即忘宿命之事。而常興厭離。端拱靜居<span class='note-inline'>(續高僧傳)</span>。</p>
</div>
<div class='div-other'><a id='mulu74' />
<p class='h2'>齊州湛法師</p><p>僧志湛。齊州人。賦性純厚。省緣質直。唯以仁慈為本。住人頭山䆳谷銜草寺。長誦法華。未甞少置。將終之日。誌公奏梁武曰。北方銜草寺須陀洹聖僧。今日滅度。內外聞之。皆悉遙禮。湛之亡也。寂無餘惱。端然而化。兩手各舒一指。適有梵僧議曰。舒一指者證初果也。道俗崇敬。以全身塔于本山。鳥獸不汙。今猶存焉<span class='note-inline'>(續高僧傳)</span>。</p>
</div>
<div class='div-other'><a id='mulu75' />
<p class='h2'>江陵遷法師</p><p>吳郡僧僧遷。出於嚴氏。自幼神俊。識者奇之。師侍法師道則。則亦權行外彰。深相推重。遷游講肆。縱辯天埀。梁高祖勑興善殿義集。帝重其聰銳。乃降家僧之禮。遷自弱冠便誦蓮經。數溢六千。一日坐而若寐。夢見普賢香光照燭親為摩頂。書而不傳。至<span class='corr'>于</span>大。漸方陳同志。法華．大品．涅槃等十八部經。各講數十徧。皆制義疏。流傳後學。後歸寂。窆江陵中華山<span class='note-inline'>(續高僧傳)</span>。</p>
</div>
<div class='div-other'><a id='mulu76' />
<p class='h2'>南㵎觀法師</p><p>慧觀為僧。聽南㵎寺仙法師講。乃為領袖。後由感疾閉戶不出。專誦法華。祈誠懺悔。其疾遂瘳。自是不輟其業。梁武欽敬勑住南㵎寺。弘講法華。詞富義徤。皆出人意表。故時諺曰。迦羅語。慧觀錄。時人繕寫如珠玉<span class='note-inline'>(靈瑞集)</span>。</p>
</div>
<div class='div-other'><a id='mulu77' />
<p class='h2'>荊州忍禪師</p><p>僧法忍。江陵人。出家天皇寺。戒行具足。專持法華．維摩。日常兩徧。眾聚多喧。遂往荊州覆船巖下頭陀靜觀。經三十年。自入山來。無求外護。粒食乏絕。繼以水果。或七日一食。曾於一夏費米三斗。自恣猶有五升。龕室容膝。未甞外涉。一日忽有一象來于龕所後。旬日染恙。右脇而化。衣鉢塵朽。眾估其價。不直十文。後梁時也<span class='note-inline'>(續高僧傳)</span>。</p>
</div>
<div class='div-other'><a id='mulu78' />
<p class='h2'>玉泉懍法師</p><p>後梁僧法懍。枝江嚴氏子。始十五歲。識見逈異。依玉泉寺出家。不著繒纊。乞食自資。大布為衣。禪念為業。長誦法華。脇不沾牀。游方參尋。無遠不屆。氣貌清肅。見者莫不揖其高風。甞至岱嶽。遇一縣令。問以公驗。懍常賚蓮經一函。乃曰。此函內有行文。撿覔不見。令怒。答曰。此經是諸佛所行之迹。貧道履而行之。即懍之行文也。令遣囚之。七日不與食。但一心誦經。令感惡夢。遂懺悔釋之。後居默山。坐亡巖下。人聞異香。旬日方消<span class='note-inline'>(續高僧傳)</span>。</p>
</div>
<div class='div-other'><a id='mulu79' />
<p class='h2'>鄂州朗法華</p><p>僧朗。俗許氏。南陽人也。既冠脫俗。尋預僧科。多住鄂渚。常養一猴一犬。師以木盂受食。食餘則餧二獸。食<span class='corr'>已</span>猴戴空盂騎犬而行。朗任犬盤游。略無常度。讀誦諸經。偏以法華為要。潔志誦持。一坐七徧。乃至七十七百。其數非鮮。音聲任縱。有若箏笛。傍人觀之。視聽俱失。朗之脚臂申束任懷。狀似龜藏。或居酒肆。飲噉酒肉。皆不測其來。故諺曰。法華朗。五處俱申縮。猪肉滿口顙。時隣寺有比丘尼。悟解經論。居宗講導。聽者雲合。朗聞之曰。此邪鬼所加。何有正理。須往撿校。一日至其寺。尼正講說。朗乃厲聲呵曰。小婢。吾來何不下座。尼隨聲崩落。立于堂前。汗出流地。卓然不動。問其慧解。奄若癡聾。過一百日。方復本性。隋大業中也<span class='note-inline'>(續高僧傳)</span>。</p>
</div>
<div class='div-other'><a id='mulu80' />
<p class='h2'>東嶽堅法師</p><p>隋釋行堅。不知何許人。常修禪觀。節操嚴甚。因事經游泰山。日夕入嶽祠度宵。吏曰。此無舘舍。唯有神廡下。然而宿此者必暴死。堅曰無妨。遂為藉蒿於廡下。堅端坐誦經可一更。忽見其神衣冠甚偉。向堅合掌。堅問曰。聞宿此者多死。豈檀越害之耶。神曰。當死者特至。聞弟子聲而自死。非殺之也。又問曰。世傳泰山治鬼是否。神曰。弟子薄福。有之。堅曰。有兩同學僧<span class='corr'>已</span>死。今在否。神問名字。一人<span class='corr'>已</span>生人間。一人在獄受對。師往見之。神遣使引入墻院。見一人在火中號呼。形變不可識。而血肉焦臭。堅不忍觀。即還廡下。復與神坐。堅曰。欲救是僧得否。神曰。可。能為寫法華經。必應得免。既而與神別。旦廟令視堅不死。訝之。堅去。急報前願。經寫裝畢。賚而就廟。神出如故。以事告之。神曰。師為寫經題目。彼<span class='corr'>已</span>脫去。今生人間。然此處不潔。不宜安經。願師還送入寺中供養。遂與神別<span class='note-inline'>(大宋高僧傳)</span>。</p>
</div>
<div class='div-other'><a id='mulu81' />
<p class='h2'>越州倫法師</p><p>釋僧倫。始五歲時自見白光滿室。遂往越州雲門寺出家。本業誦法華經。開皇中佛法大興。師於武陽理律師所聽講。忽見五色光猶如車輪照自心上。即於光中禮五十三佛。光猶未息。又禮五十五佛。光方收檢。師年八十五。俄召弟子曰。吾靜夜中得諸法解脫。謂成無學道。不知天帝相迎也。言訖而終。葬之日。天極晴明。乃無雲忽下雨。眾皆異之<span class='note-inline'>(續靈瑞集)</span>。</p>
</div>
<div class='div-other'><a id='mulu82' />
<p class='h2'>齊州超法師</p><p>隋開皇中有僧慧超。立行卓爾。常誦法華。師有一弟子。亡名。年在志學。亦通蓮經三卷。一日病死齊。去泰山不遠。超往焚香。具述來意。木偶忽發聲曰。師戒行精苦。所問敢不咨白。遂引至府君前。超白曰。弟子今在何處。君曰。亡名在此。未有生處。超曰。欲與相見得否。君即遣使領東行數十步。果得相見。因問苦樂如何。弟子曰。但被拘繫。亦無苦樂。念生處未定。願師升濟之。師曰作何功德。弟子曰。乞造法華經一部。設齋一百員。師既歸。即書經飯僧。事訖復謁府君。君相接如先。師陳所為。君曰。亡名師寫經題妙字始成。便生勝處。師曰生於何處。君曰。還生齊郡王武家為男子。待三歲可往覔之。超過三年即往問曰。檀越之子欲得相見。王氏抵拒。不言有子。師遂具說府君之言。其妻在室語夫曰。法師靈感若此。可使見之。即抱兒子安限外。兒一見師。走入懷抱悲泣良久。及年長大。志願出家。還事超師<span class='note-inline'>(靈瑞集)</span>。</p>
</div>
<div class='div-other'><a id='mulu83' />
<p class='h2'>岐州慈禪師</p><p>僧孝慈。居慈門寺。自幼依信行禪師說三階佛法。以修苦行。身常乞食。著糞掃衣。六時禮懺。隨所住處亦以是化人。唱言誦大乘經者則入十方阿鼻地獄。急須懺悔。一時在岐州說法次。彼有優婆夷持法華經勸諸有緣同誦。師言曰。汝持法華。不當根機。合入地獄。速須捨誦。餘者竝捨之。其為首優婆夷不忿。即於大齋日萬人聚會燒香發誓曰。若某持法華經不稱佛意。願身染惡病令大眾見。又願生身陷入地獄。若某持法華經稱順佛意。願禪師即當此報。言<span class='corr'>已</span>慈即應時被神所打。失音不能言。其西高座唱集錄者亦復失聲。內有五箇老禪亦語不得。其捨讀誦人睹茲異報。讀誦倍先<span class='note-inline'>(自鏡錄)</span>。</p>
</div>
<div class='div-other'><a id='mulu84' />
<p class='h2'>湘州崇法師</p><p>僧法崇。篤志經論。尤精法華。著疏四卷。甞至湘州麓山。山精化為夫人。詣崇請戒。因捨所居山為寺。未幾化洽湘土<span class='note-inline'>(續靈瑞集)</span>。</p>
</div>
<div class='div-other'><a id='mulu85' />
<p class='h2'>揚岐州二僧</p><p>開皇初。揚州有僧。誦通涅槃。自矜其業。岐州東山有沙彌。唯誦普門品。二人俱暴死。同至冥府。王即處沙彌於金座。誦所業經。甚鄭重之。又處其僧於銀座。誦涅槃經。心不甚敬。誦訖。王問簿典云。二人俱有壽。遂放還。誦涅槃僧恃所誦多。心大恨恨。乃問沙彌住處。後願相尋。二人既穌。誦涅槃僧至岐州。果得沙彌。問其所以。沙彌曰。所誦此品。別衣別座。燒香呪願。然後啟口。斯法無怠。更無餘術。僧乃謝曰。吾罪深矣。所誦涅槃。威儀不整。身口不淨。救忘而<span class='corr'>已</span>。古人有言。多惡不如少善。於今取驗。此亦精進。非波羅蜜也<span class='note-inline'>(止觀輔行)</span>。</p>
</div>
<div class='div-other'><a id='mulu86' />
<p class='h2'>眉州泰法師</p><p>大隋有僧法泰。姓呂氏。初披戴為道士<span class='corr'>已</span>十餘年。忽厭彼宗。迴心大覺。乃往眉州鼻山。投師落<span class='corr'>䰂</span>。持誦蓮經。尋即通利。仍親寫是經一部。數有靈異。因辯錢兩千。將向益州裝潢。擔至筰橋。橋斷墮水。僕雖得濟。乃失衣籠。泰大呼曰。錢物尤閒。何忍其經。有人漉得者。當贈兩千。時有一人沒水求之。但得錢物。泰更巡望求覓。忽睹州中有一襆子。試取之。乃經也。草木所擎宛無濕處。遂往裝潢。洎還寺供奉。每聞異香凝結。精進倍加。夜課一部以為常式。寺有彪法師講授。午夜看讀。嫌泰誦經之煩。欲勉低聲。及往。忽見泰之門前神人無數。皆跪膝合爪。愧汗而退<span class='note-inline'>(續高僧傳)</span>。</p>
</div>
<div class='div-other'><a id='mulu87' />
<p class='h2'>成都恭上人</p><p>上人慧恭。俗周氏。成都府人。從釋紹提寺。與僧慧遠結契勤學。取成法器。遠往長安聽成實。還鄉講授。卓爾絕倫。恭去荊揚。訪道而歸。契闊三十年。夜話次。遠語如流。恭杜無所對。遠譏之。恭曰。賦性至愚。無所解也。遠曰。可不誦得一經乎。恭曰。誦得普門品。遠猶輕之。恭曰。經卷雖小。佛口所宣。當為兄誦一徧。恭即敷座而誦。纔始發聲。覺有香氣。次見天華零亂。天樂嘹亮。經<span class='corr'>已</span>便息。遠作禮稱讚。願留教誨。恭曰。非某之力。諸佛力耳。恭即拂袖而去。不知所終<span class='note-inline'>(續高僧傳)</span>。</p>
</div>
<div class='div-other'><a id='mulu88' />
<p class='h2'>荊州隱禪師</p><p>禪師法隱。久住荊州覆船東嶺。誦法華經為<span class='corr'>己</span>業。每恨未閑心觀。即往松滋問津于法常禪師。深得理趣。一日去與故人胡君義相別。不值。書壁記某年月當遠行。後忽語諸僧曰。吾今日作一覺長眠。明日不起。眾排門看之。其右脇蟬蛻矣。觀其書壁歲月。莫不合者<span class='note-inline'>(續高僧傳)</span>。</p>
</div>
<div class='div-other'><a id='mulu89' />
<p class='h2'>廬山充法師</p><p>師名法充。九江畢氏子。厭世出家。常持法華．大品。徧數惟多。莫得而紀。住廬山化城寺。又習正定。不涉人間。每勸眾僧無以女人入寺。上損佛化下墜俗謠。有不從者。充曰。正教不行。義須早死。何慮方土不奉戒乎。遂潛往香鑪峰投身粉骨。誓生淨土。有人見師墜下。就而覓之。乃充也。身既無損。誦經如故。固請還寺。僧感死諫。即斷女人。後六年卒。時當盛暑。其屍不朽。如蘭之馨。開皇中也<span class='note-inline'>(續高僧傳)</span>。</p>
</div>
<div class='div-other'><a id='mulu90' />
<p class='h2'>黃州秀上人</p><p>隋末有僧玄秀。居黃州隨華寺。性清志溫。常誦法華。每有異相。不以為奇。時當酷暑。友人遣价召師納凉。行至房前。忽見人馬翊衛。怖懼而返。友人親往。所見果然。迴轉後門。兵甲彌多。填塞空中。不可勝數。四眾盛傳。咸曰神異<span class='note-inline'>(續高僧傳)</span>。</p>
</div>
<div class='div-other'><a id='mulu91' />
<p class='h2'>齊州生法師</p><p>齊州釋僧生。孤雲之性。初無定姿。但是伽藍。不問有無僧眾。於中止住。乞食自資。誦法華經滿一千部。即便移錫。開皇中至靈巖寺持誦。一夜忽見神人數十俯伏聽受。生曰汝是何者。神曰。弟子是山神。住此<span class='corr'>已</span>七百年。今聞法師誦經之聲。特來聽受。請師為誦。良久乃去。自是常來。師續詣相州法藏寺建大藏。於眼中然燈供養大乘。旋誦不息。後終於彼<span class='note-inline'>(靈瑞集)</span>。</p>
</div>
<div class='div-other'><a id='mulu92' />
<p class='h2'>蘇州亮法師</p><p>大業中。虎丘有僧亮。十二出家稟學。唯誦法華。未滿四旬一部通利。南游會稽。於剡縣三生像前。鄮山舍利塔前。各然一指。以表慧燈供養。尋返故鄉。止北禪寺。一日忽索湯盥沐。與檀越作別。正坐而化。感異香滿室<span class='note-inline'>(靈瑞集)</span>。</p>
</div>
<div class='div-other'><a id='mulu93' />
<p class='h2'>伯濟顯禪師</p><p>伯濟國沙門慧顯。少出家。有大志。唯誦法華經。或有祈福請願。無不如意。聞講三論。便往聽受。法一染神。彌增慧解。初住本國修德寺。有眾則講。無則清誦。四遠聞風咸來參侍。師厭於迎接。朅往南方達拏山。山極深險。顯坐其中。專業如故。遂終於彼。同學舁屍置石室中。虎噉身分俱盡。唯髑髏與舌存焉。經于三年。其舌紅赤柔輭勝初。後變為紫色。鞭之如石。道俗仰止無窮。累塔標識。唐貞觀初也<span class='note-inline'>(續高僧傳)</span>。</p>
</div>
<div class='div-other'><a id='mulu94' />
<p class='h2'>荊州喜法師</p><p>僧法喜。生於襄陽李氏。七歲出家荊州清溪寺。寺眾四十餘人。喜為沙彌。頭陀給事。晝則炊㸑。夜即誦習。山居無油。然柴取明。每夕課經一帋。雖學諸經。唯以法華為宗骨。隋文帝勑住禪定寺。晚年欲被通感。誓誦蓮經千徧。因不止舊房。巡遶塔寺。二儀之中。誓填本願數萬八百。寺僧忽見一白馬駕寶車入喜房。追之不見。其感通矣。後歸老盧陵。貞觀六年染疾。召門人曰。無常<span class='corr'>已</span>至。勿事嚻擾。三界虗妄。但是一心。大眾忽聞林北有音樂車震之聲。因以報喜。喜曰。世間果報<span class='corr'>已</span>捨。如何更生樂處。須臾異香充室。端坐而化<span class='note-inline'>(續高僧傳)</span>。</p>
</div>
<div class='div-other'><a id='mulu95' />
<p class='h2'>終南通法師</p><p>僧會通。雍州人也。少忻道撿。剛勁高節。隱終南豹林谷。綜業讀法華經。因見藥王捨身。便欲仰傚。私積柴木誓欲行之。以貞觀末年於靜夜中誦菩薩本事。以火焚燎。煙焰熾盛。卓爾加趺誦聲如故。眾於是時。忽見西方有大白光流入火聚。燒<span class='corr'>已</span>收聚餘骸。即樹勝塔。勒石山中。以傳不朽<span class='note-inline'>(續高僧傳)</span>。</p>
</div>
<div class='div-other'><a id='mulu96' />
<p class='h2'>牛頭通法師</p><p>梓州沙門智通。俗姓陳。八歲出家。為正道法師弟子。專誦法華。并以講授。住牛頭山。威儀奉戒。降伏黃老。常有雙鵝來聽說法。講百餘徧。兩度放光。貞觀中別眾而卒。合寺房堂。悉皆震動。變作白色。經一食頃<span class='note-inline'>(續高僧傳)</span>。</p>
</div>
<div class='div-other'><a id='mulu97' />
<p class='h2'>蘇州旻法師</p><p>師諱慧旻。河東人也。九歲出塵。服勤白業。誦蓮華經。期月便過。十五請法於新羅光法師。英偉秀發。宿士稱之。十五還海鹽尸光興寺。講法華經。異香彈指屢結空中。聽眾雲翔。咸言善瑞。後遷通玄寺。結徒行道者一十七年。足不逾閫。隋末崩離。吳中饑饉。四眾逃難。唯旻守死禪誦。大唐開化。止南㵎寺。兩兔一彪相親同止。未終前三日。異香滿室。舉眾問師。師曰。吾後日當去。生死人之常也。寄世若行雲。各念無常。早求自度。至期果順化<span class='note-inline'>(續高僧傳)</span>。</p>
</div>
<div class='div-other'><a id='mulu98' />
<p class='h2'>驪山達法師</p><p>貞觀中有僧慧達。居驪山津梁寺。挺志誦法華經。生來計六千徧。行坐威儀其聲不絕。至於存惜生命。直視低目。地有蟲豸迴身而過。有問。答曰。斯之與吾。生死不定。將不先成正覺。安可輕之。後加趺而卒。人謂入定。停于五宵。既<span class='corr'>已</span>長往。又不腐臭。乃合牀窆石窟中<span class='note-inline'>(續高僧傳)</span>。</p>
</div>
<div class='div-other'><a id='mulu99' />
<p class='h2'>雍州俗上人</p><p>唐運初開。雍州醴泉縣有僧遺俗。自少誦蓮經數滿千徧。一日染疾將終。乃囑友人慧廓曰。比雖讀誦。意悕靈瑞。以生俗信。吾死後埋之。過十年可為發出。舌根若爛。知誦無功。若猶存者。當告道俗為起一塔。以表靈相。言<span class='corr'>已</span>而卒。後依言出之。血肉都盡。唯舌不朽。乃函骨舌塔於甘谷南崖<span class='note-inline'>(續高僧傳)</span>。</p>
</div>
<div class='div-other'><a id='mulu100' />
<p class='h2'>古高寂師</p><p>僧高寂。與建初寺忍法師為友。通誦法華而不精戒律。一日病將終。忍謂之曰。君死受生之處。願相報。寂曰。從來常慨此事。若冥因善惡。決當相報。後亡。乃二載杳無消息。至三年。忍正朝往寂家。家人俱上山。忍獨坐恍惚間。見寂告曰。臨終有契。久欲報知。事緣不展。故來之晚。余今作泰山小吏。亦無大苦。忍曰。汝平生誦經聽法。那得此報。寂曰。賴得此耳。不然又不如矣。言訖而隱。忍由此而加精進云<span class='note-inline'>(見古印本法華經後)</span>。</p>
</div>
<div class='div-other'><a id='mulu101' />
<p class='h2'>悟真寺僧</p><p>貞觀中。王順山悟真寺僧㳂幹。夜過藍溪。忽聞誦法華經。其聲纖遠。是時星月逈臨。四望數十里無人。僧側耳肅然急迴。拉友往尋之。其經聲乃自地出。即標其所。明旦前掘之。於積壤中得一顱骨。其色槁然。獨脣舌鮮潤。即持歸以石函藏於殿側。自是每夕常聞法華經聲。長安士女接踵來觀。至開元中忽被新羅國僧連函竊去。寺僧追之。<span class='corr'>已</span>還海國矣<span class='note-inline'>(<span class='corr'>太</span>平廣記)</span>。</p>
</div>
<div class='div-other'><a id='mulu102' />
<p class='h2'>玄法寺僧</p><p>長安安邑坊有玄法寺者。本里人張頻宅也。頻甞供養一僧。僧專念法華經。積十餘年。頻門人忽譖僧通其侍婢。因以他事殺之。既而其家當聞誦法華之聲。晝夜不絕。張知其冤。慚悔不及。因捨宅為是寺焉<span class='note-inline'>(太平廣記)</span>。</p>
</div>
<div class='div-other'><a id='mulu103' />
<p class='h2'>雉山寺僧</p><p>桂府城外江東五里有雉山寺。其始者。昔有一僧卓菴此地。日誦法華經。仍能講說。忽有一雉常來伏翼聽受。終第五卷。雉即不來。後八年。山下民家生一男子。年始八歲。不葷不戲。堅欲投其僧出家。父母聽之既去。一日僧浴。令兒淨背。堅不肯袒衣。僧問。答曰。某前身即雉也。因聽師講誦。故報為人。今腋下猶有雉毛。故不袒也。僧因授是經前五卷。覧同舊習。後二卷則不能也。從此山以雉名。因山置寺。寺猶存也<span class='note-inline'>(戒殺類)</span>。</p>
</div>
<div class='div-other'><a id='mulu104' />
<p class='h2'>揚州聰法師</p><p>僧智聰。住揚州白馬寺。專習三論。尋渡江住安樂寺。值大隋國崩。思歸無計。隱江荻中誦法華經。七日不飢。恒有四虎馴遶。聰曰。吾<span class='corr'>已</span>十日不食。命在呼吸間。卿可食之。虎作人言曰。造天立地。無有此理。忽見一老翁掖下挾一小船來曰。師欲渡江即上船。其四虎見而淚出。聰曰。持危拔難。正在今日。即同四虎利涉南岸。船及老人忽然不見。聰領四虎止西霞塔西。經行禪誦。誓不寢臥。安眾八十餘人。若有凶事。虎來大吼。由此警覺。至貞觀中。年九十九。於佛降生日熏鑪徧禮聖僧。還歸靜室。端坐而化<span class='note-inline'>(續高僧傳)</span>。</p>
</div>
<div class='div-other'><a id='mulu105' />
<p class='h2'>棲霞嚮法師</p><p>法嚮。揚州人。身長八尺。骨狀魁岸。十六出家。即事勤苦。通誦法華以為德業。晚於西霞寺側立法華堂。行智者法華三昧。三七精進。大獲靈瑞。知而不言。一時大蟲侵害人民。日計數十。道俗設禳災大齋。虎忽入堂搏一人去。師隨後喚住曰。何故造次。今為設齋。可放此人。虎即放之。自後諸虎皆集。師以杖扣頭為說正法。自此不復為害<span class='note-inline'>(續高僧傳)</span>。</p>
</div>
<div class='div-other'><a id='mulu106' />
<p class='h2'>終南誠法師</p><p>雍州僧法誠。弱齡頴異。依藍田寺出家。師事僧弘。弘亦神異之僧。誠奉師訓。誦法華經以為白業。又行持法華三昧。甞夢普賢勸書大教。即命書人書八部般若。又寫華嚴。感異色鳥舞下經案。手寫法華。正當露地因事而行。未及收舉。屬洪雨霶霔。及歸。經案儼然。餘竝漂溺。至貞觀中感疾。志願上生兜率。乃曰。今有童子相迎。吾即去矣。言<span class='corr'>已</span>口出光明。異香充室。恬然坐化。師誦蓮經一夏五百徧。餘日兼持。猶得兩徧。縱值人客。非經部終。中不他語。略計十年。萬有餘徧<span class='note-inline'>(續高僧傳)</span>。</p>
</div>
<div class='div-other'><a id='mulu107' />
<p class='h2'>蘇州琰法師</p><p>唐沙門智琰。吳郡朱氏子。母張氏。夢升通玄寺塔相輪而坐。遂誕于師。八歲出俗。貞秀之姿。傑異常倫。十二誦徹蓮經。咸謂神童。洎祝髮即出都聽講。聰慧開發。續隱居蘇州武丘山。講貫之餘修普賢懺。誦法華經。計三千部。宵鑪未爇。自起煙芬。夕鑵纔空。潛加溢水。有若天諸童子給侍焉。復行三種淨業。修以十六玅觀。甞糾五百餘人。每月建齋講經。將逾十載。與夫廬山同期共誓。何以異哉。前後講法華．維摩皆三十徧。講觀經一百徧。及乎大漸。誡勗門人。泊然而化<span class='note-inline'>(續高僧傳)</span>。</p>
</div>
<div class='div-other'><a id='mulu108' />
<p class='h2'>越州藏法師</p><p>法師吉藏。金陵人也。七歲出家。依興皇朗法師。凡所咨決。妙達其奧。因游百越。寓止嘉祥。敷經演教。問道雲臻。煬帝服膺。勑住日嚴寺。時眾忻尚妙經。即與開剖。四部聞風。造請萬計。甞寫蓮經二千部。造二十五尊像。又置普賢堂。躬對禪誦。至唐武皇欽德詔住延興寺。是時年高疾作。宣賜湯劑。藏知將終。著死不怖論。其略曰。死由生來。宜畏於生。吾若不生。何由有死。作<span class='corr'>已</span>忽於清旦沐浴更衣燒香稱佛安然坐逝。師講法華百有餘徧。又講大品．大論．華嚴．維摩各數十徧。竝著章疏流行後世<span class='note-inline'>(續高僧傳)</span>。</p>
</div>
<div class='div-other'><a id='mulu109' />
<p class='h2'>襄州拔法師</p><p>襄陽僧智拔。張氏子。六歲依本郡常濟寺出家。日誦妙蓮華經五帋。經中理義略有規繩。乃曰。斯經諸佛出世之大事也。一人得道非弘不通。誓畢依持。以開蒙俗。周聽既洽。承京師吉藏法師命令覆述。拔曰。一乘為雲。遂分為三。亦可一乘為雨。分為三否。眾無對。藏曰。拔公此問。深得經旨。遂囑以大法。後住耆闍寺。常講法華。一年五徧。一日忽與眾作別。皆不測其意。即加趺而化<span class='note-inline'>(續高僧傳)</span>。</p>
</div>
<div class='div-other'><a id='mulu110' />
<p class='h2'>汴州逈法師</p><p>師名功逈。俗姓邊氏。六歲乞從佛。慈親奇之。口授觀音經。即通。十六遂其志。因入泰山事弘法師。逈曰。拱默山林乃一途獨善。至於維持餘寄。非化誘不行。遂南參。止汴慧福寺。專以法華為時要。撰疏五卷。鎮常講敷。每講至藥草喻品。天必降雨。人皆奇之。所講法業。始末計五十徧。兼講餘經。未易悉舉。後竟終於是寺。未終之日。乃有異香光明。逈覩之曰。願承此瑞往生淨國。所飲井水。終時偶竭。殯經數日。水還彌滿<span class='note-inline'>(續高僧傳)</span>。</p>
</div>
<div class='div-other'><a id='mulu111' />
<p class='h2'>京師證法師</p><p>智證法師。祖即蕭梁明帝矣。居京大莊嚴寺。略榮位之好。忻懷道業。家世奉佛。偏尚法華。同族尊卑咸所成誦。甞撰經疏。冥搜數家。糅以胸臆。勒成命氏進以唐帝。常自敷弘。其父太府卿。情存善法。從生至老。誦盈萬徧。又命人鈔寫。總千餘部。每日朝參必使從吏執經前行。公幹微隙。便就轉讀。朝伍仰矚。以為絕倫。自佛化東流。蕭氏法華實天下楷模矣<span class='note-inline'>(僧傳傳)</span>。</p>
<p>俗官蕭子良。造蓮經一千部。夢感一人送經一卷。云有誤處。乃是第五卷壽量品。失一塵一劫一句。即法華之極宗。因修此句。乃感白雀翔應之瑞<span class='note-inline'>(此出壽禪師靈瑞賦注文。其蕭子良。必太府卿。故附見于此也)</span>。</p>
</div>
<div class='div-other'><a id='mulu112' />
<p class='h2'>長沙安法師</p><p>僧法安。止建元寺。聽寵法師講。博通玄要。又長誦法華。講四十餘徧。忽於講座四角生華一叢。有十餘枝。黃白相間。長五六寸。狀似蓮華。香光敷蘤。或者疑是蒸潤所生。又過數日。復於都講牀側及大眾坐處生八九華經。一月方萎悴。道俗聚觀。咸言講經之瑞。師後終于長沙<span class='note-inline'>(靈瑞集)</span>。</p>
</div>
<div class='div-other'><a id='mulu113' />
<p class='h2'>江都向法師</p><p>僧慧向。姓劉氏。常誦法華經。兼解深義。後至淮陽江都。止故亭村。眾請講是經。時年一百一歲。顏色猶壯。忽告眾曰。吾其去矣。言訖合掌端坐長往。即<span class='corr'>瘞</span>于銅山。後樵人每於葬所聞誦經之聲。一日司馬趙元恪取道于傍。顧見蓮華一朵。驚問。村人乃云。是向師之冢。恪乃令人掘之。見白骨一聚。唯舌宛然赤色。其蓮根從舌生焉。睹茲靈瑞。州郡表聞。勑於此處起塔崇奉<span class='note-inline'>(靈瑞集)</span>。</p>
</div>
<div class='div-other'><a id='mulu114' />
<p class='h2'>寶通法師</p><p>寶通。梵行精修。長誦法華經陀羅尼品。稍有靈異。時楊橋村有趙氏。家妻為神所魅。請通持呪。通既至。神即現形。通告曰。神在村中。合當興福。如何反魅於人。神曰。非弟子事。此乃部下小鬼耳。遂呼小鬼至前責罰。趙妻因此得差。續後趙妻之病仍發。歌吟竟日。又來告通。通又去。見所責鬼在病牀前。通曰。前曾誡治那得再來。汝若不去吾當誦呪。令汝頭作七分。如阿棃樹枝也。鬼乃叩首求哀。不煩呪也。從此病差。鬼不復至矣<span class='note-inline'>(靈瑞集)</span>。</p>
</div>
<div class='div-other'><a id='mulu115' />
<p class='h2'>蘇州儀禪師</p><p>僧儀禪師。止蘇州開元寺。造大佛殿。忽見一婦人抱兒子告師曰。兒子為患。請轉法華經一部。禪師轉畢。遽有一朱衣佩劒者來拜曰。前日妻子為兒所患。蒙師轉經。今<span class='corr'>已</span>得愈。特來相謝。聞師造殿。謹以錢一十千相助。弟子是許將軍。師曰公住何處。許曰住師屋後。言訖不見。師遣人穿地尋之。乃見骸骨一具。佩劒橫身。人皆嗟異。師即祀而葬之。至今猶存<span class='note-inline'>(靈瑞集)</span>。</p>
</div>
<div class='div-other'><a id='mulu116' />
<p class='h2'>汴州照師</p><p>僧神照。汴州人。年九歲。值離亂。眷屬彫亡。唯與母萍流無託。未幾母亡。乃依明智律師出家。凡所釆聽一徧無遺。唯誦法華以為德業。素養一狗。所往皆隨。及師抱疾。其狗通夕長號。人未知其然。洎師歸寂。方悉狗徵。及安葬<span class='corr'>已</span>。狗則長眠垂淚。不食而殂<span class='note-inline'>(續靈瑞集)</span>。</p>
</div>
<div class='div-other'><a id='mulu117' />
<p class='h2'>荊州奘法師</p><p>唐景龍中有僧玄奘。江陵人。幼歲入道。博通大小乘。尤明法華正典。別是命家。於五十年日誦七徧。甞於淨室聲誦。感天人下聽。齋講之時。徵瑞合沓。孝和帝重師之德。於林光殿解齋。奘上表乞還鄉。詔賜御詩。百僚俱和。委見大宋高僧傳。</p>
</div>
<div class='div-other'><a id='mulu118' />
<p class='h2'>絳州轍禪師</p><p>禪師法轍。絳州人。少而勤苦。通法華經。常以是業誘化一切。乃於孤山西河造立堂宇。剏置伽藍。處元無水。一旦地陷。清泉迸出。故秦州<span class='corr'>刺</span>史房仁裕申請寺額。即以陷泉為名。師又善持呪。多有應驗。唐永徽二年二月。自知將死。囑累徒眾。端然坐逝。時天色晴明。雨華如雪。香而不釋。樹枝草葉白同粉色。周二里餘三日始隱。終後三年。坐身不壞。師之功勵。殊難擬議<span class='note-inline'>(靈瑞集)</span>。</p>
</div>
<div class='div-other'><a id='mulu119' />
<p class='h2'>山陰義法師</p><p>釋大義。蕭山徐氏子。生而英特。七歲父授書籍。日記數千言。十二從釋山陰靈隱寺。凡是經教開卷必通。人畏敬之。屬中宗即位。恩制度人。師試蓮經格中第一。自後習聽弘闡稱心寺。開元中喪所親。因入天台佛隴閱大藏。報劬勞。謁見左溪。稟承止觀。超然悟心。以畢大事。平生誦法華．涅槃．大小戒本以為行業。終時咸聞空中有奏天樂之聲<span class='note-inline'>(大宋高僧傳)</span>。</p>
</div>
<div class='div-other'><a id='mulu120' />
<p class='h2'>天台脩法師</p><p>法師廣脩。俗留氏。東陽人也。天姿貞亮卓爾。具體樞衣台宗第十祖邃法師之門。盡得其傳。學者奔承。戶外屨滿。日誦法華經及維摩．光明等。六時行道。老而益堅。每年行七七日懺摩。葢止觀中第四隨自意三昧也。後以三觀付門人物外。會昌中沒于禪林寺。遷神於佛隴金地。弟子良汶發墳火化。淘收舍利一千餘粒。建塔藏之<span class='note-inline'>(大宋高僧傳)</span>。</p>
</div>
<div class='div-other'><a id='mulu121' />
<p class='h2'>明州端法華</p><p>大宋高僧傳紀僧遂端。俗張氏。不知所從來。投師於明之德潤寺。寺即吳太傅闞澤書堂<span class='note-inline'>(即今慈溪東普濟寺是)</span>。師為人質直清粹。不妄交游。師授蓮經。誦猶宿習。人皆駭歎。十二時中口吻不輟。至老不懈。唐咸通二年加趺之次。泰定而絕。須臾口生青蓮華七朵。芬芳香絜。遠近驟觀。於是造龕窆於東山之下。經二十餘年。塔內屢有光現。及啟視之。形質如生。遂迎還寺。漆紵飾之。至今真身尚存焉<span class='note-inline'>(傳文)</span>。其七莖蓮華。余甞詢之耆宿。皆云。先時猶在。建炎之寇方失之。然師之真身既在。古殿森沈。先賢竦敬。至有發言為詩播其遺德者。張昂詩曰。僧史名聞在。雲龕香火深。此身非故物。不壞本從心。門靜湖山碧。庭寒檜柏陰。後人還可繼。真教卷黃金。僧保冲詩曰。經昔誦白蓮。神移幾百年。色身遺此地。真性在何天。湖月盈還缺。巖華落復妍。惟師功德骨。端坐若安禪<span class='note-inline'>(二詩見石刻)</span>。</p>
</div>
<div class='div-other'><a id='mulu122' />
<p class='h2'>京兆素法師</p><p>僧守素。立性高邁。精銳絕倫。居京大興善寺。恒以誦持為急務。足不越限經三十年。誦法華經三萬七千部。夜每有狢子馴擾聽經。齋則烏鵲就掌取食。唐長慶中有僧幽玄留贈曰。三萬蓮經三十春。半生不蹈院門塵。真實錄之佳句也<span class='note-inline'>(大宋僧傳)</span>。</p>
</div>
<div class='div-other'><a id='mulu123' />
<p class='h2'>嘉禾三白和尚</p><p>師名元慧。晉平原內史陸機之裔。髫齡頴悟。長而溫潤。出塵納戒之後。入五臺山觀禮聖迹。歸寧居建興寺。立志持三白。會昌中遭沙汰。宣宗朝還入法流。咸通年送佛骨舍利往鳳翔。鍊左拇指。口誦蓮經。其指復生。所誦法華平生不計其數。三白者。白飯。白水。白鹽也。又身不偏觸。口誦真經。意不妄緣。此三明白。享此嘉名。以故吳人呼為三白和尚<span class='note-inline'>(大宋僧傳)</span>。</p>
</div>
<div class='div-other'><a id='mulu124' />
<p class='h2'>溫州楚法師</p><p>唐釋鴻楚。永嘉人也。楚與昆弟器度宏遠。皆樂出俗。雙親亦願。影隨互相。竊直誦習蓮華。時大雲寺荒摭。昭宗勑重構締。師主成之。就而講誦。梁太祖賜紫衣師號。師讓而不受。時鄭說贈詩云。架上紫衣閑不著。案頭金字坐長看。師立性寬慈。面無慍色。目不邪視。言不妄發。講法華經至五十徧。一時講堂忽生蓮華一朵。重跗覆葉。香氣芬[荂-大+(((嘹-口)-小)-日)]。眾驟稱異。又<span class='corr'>刺</span>血寫是經一部。至今永嘉世世寶之<span class='note-inline'>(大宋僧傳)</span>。</p>
</div>
<div class='div-other'><a id='mulu125' />
<p class='h2'>越州莒法師</p><p>僧鴻莒。即楚公之兄也。出家越之龍宮寺。精通蓮經。因以得度。後往長安學毗尼。因讀化度寺碑。目眎兩行。有舉人見之。請莒再誦。不遺一字。其強記類此也。師晝夜誦經。每見鬼神扶衛。或為添香然燈。至李唐長興中。不疾坐亡。至于三更。手敲龕門曰。吾緣佛土善友嫌服章不淨。以故轉來。易畢再坐去。至於七日。頂上猶暖。葬後每有一虎遶塔號叫<span class='note-inline'>(大宋僧傳)</span>。</p>
</div>
<div class='div-other'><a id='mulu126' />
<p class='h2'>東京誨法師</p><p>釋貞誨。姓包。吳郡人。十三出家龍興寺。守性沈靜。分陰是競。方逾一年誦徹蓮經。用是為常業。日周二部。十九祝髮。自是伊洛晉郊凡有講筵莫不參聽。唐天祐中至京相國寺寓舍。講法華經十許徧。人未歸重。則知奇貨之售亦有時焉。後會宋州帥孔公。仰師高行。即給俸於西塔院置長講法華堂。從此翕然。師又披大藏。開廣見知。凡是世典百家之言皆不之顧。誡門人曰。異端之說。汩亂吾真。何須習之。吾止願作師子吼。不為野干鳴也。後將終。自具湯沐更淨。令唱上生。禮佛忽望空合掌曰。勞煩眾聖排空相迎。徒侶爾時竝聞天樂之聲。頃刻而卒<span class='note-inline'>(大宋高僧傳)</span>。</p>
</div>
<div class='div-other'><a id='mulu127' />
<p class='h2'>潭州青衣寺僧</p><p>潭州門裏街北巷有青衣寺。古有僧。亡其名。於此地誦法華經。每致靈異。世不具傳。一時感二青衣童子侍奉。死後葬之。忽於冢上生二蓮華。發而看之。乃自舌根而出。時州郡錄其實。申奏朝廷。因給青衣寺額。建是寺焉<span class='note-inline'>(靈瑞集)</span>。</p>
</div>
<div class='div-other'><a id='mulu128' />
<p class='h2'>杭州孤山寺石壁經</p><p>孤山寺在杭西湖。石壁法華經在寺之中。始元和十二年嚴休復為<span class='corr'>刺</span>史時。僧慧明萠厥心。卒以長慶四年白居易為<span class='corr'>刺</span>史時。上下其石六尺有五寸。短長其石五十七尺有六寸。其輸錢者若嚴休復．白居易．湖州<span class='corr'>刺</span>史崔玄亮．睦州<span class='corr'>刺</span>史韋文恪．處州<span class='corr'>刺</span>史韋公立．衢州<span class='corr'>刺</span>史張聿．蘇州<span class='corr'>刺</span>史李諒．越州<span class='corr'>刺</span>史元稹．處州<span class='corr'>刺</span>史陳岵。<span class='corr'>刺</span>史白乞余文。余觀僧之徒所以經於石文於<span class='corr'>碑</span>。葢欲為不朽耳。今夫碑既文。經既石。而又九諸侯相率貢錢於所事。由近而言。亦可謂表異宗而成不朽矣。由遠而言。不知幾萬歲而分。地與天相軋。陰與陽相盪。火與風相射。名與形相滅。則四海九州皆太空中一微塵耳。又安知不朽哉。由是思之。則僧之徒得計矣。御史元稹記<span class='note-inline'>(唐文粹)</span>。</p>
</div>
<div class='div-other'><a id='mulu129' />
<p class='h2'>蘇州法華院石壁經</p><p>蘇州重玄寺法華院。以石壁刻釋氏經焉。夫開示悟入諸佛知見。以了義度無邊。以圓教垂無窮。莫尊於玅法蓮華經。證無生忍。造不二門。住不可思議解脫。莫極於維摩詰經。接四生九類。入無餘涅槃。實無度者。莫先於金剛般若經。壞罪集福。淨一切惡道。莫急於佛頂尊勝經。應念順願。生極樂土。莫疾於阿彌陀經。明正觀實相。莫出於普賢觀經。詮自性。認本覺。莫深於實相法密經。空法塵。依無智。莫過於般若心經。是八種經。具十二部。合一十一萬六千八百五十七言。三乘之要旨。諸佛之祕藏盡矣。是石壁。積四重。高一尋。長十有五丈。厚尺有咫。有石蓮敷覆其上下。有石神固護其前後。火水不能燒漂。風日不能搖消。所謂施無上法。盡未來際者也。唐長慶二年作。大和三年成。沙門清晃矢厥謀僧契元而書之。都守白居易施詞而贊之<span class='note-inline'>(白氏長慶集)</span>。</p>
</div>
<div class='div-other'><a id='mulu130' />
<p class='h2'>天台國清寺蓮經</p><p>余頃詣天台禮祖塔。至國清寺。聞庫司藏諸異蹟。因馨鑪請見。所出甚多。今略舉其四。一曰紫檀香龕像。高一尺許。內雕鏤釋迦如來降生等八相聖容。凡七百餘軀。細玅神工。誠難擬議。乃智者為隋煬帝受菩薩戒時所賜。二曰智者手寫金字法華經。全帙筆法純粹。殆自天成。斯吾祖奉陳宣帝勑於金陵所造。三曰天竺貝多葉心經。大隋時梵僧攜來贈與智者。四曰錢王金書法華經。微妙精楷。後題云。吳越國王錢俶敬書。是經二十部。此二十中一也。今又覩壽禪師進法華經靈瑞賦。錢王制文稱賞。因此勑下以金寫玅法華經一百部。至哉奇勝事也。眇觀自古帝王流傳佛教者固多。而未甞聞書寫如是之勤著也。良由不負靈山付囑。特來震旦為群生作歸依之端爾。宗曉茲因纂集次。疇昔所見拳拳于衷。願與未聞者聞。故援筆以記之。</p>
</div>
<p class='juan'>法華經顯應錄卷上</p></div>
</div><!-- end of div[@id='body'] -->
</body></html>