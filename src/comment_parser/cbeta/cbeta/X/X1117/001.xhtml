<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>沙門日用</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1117-A 沙門日用序</p><p>識心達本。名曰沙門。具足三千威儀。受持八萬細行。今此日用一書。乃三千之樞要。八萬之妙用。出家進修之階梯。菩薩利生之慈航。苟階梯失。慈航乏。則自利剎他何有哉。舊曰毗尼日用者。譌也。毗尼即律。是五藏中之律藏。惟明比丘二百五十戒法。不說諸真言呪語。其間偈頌。多出華嚴諸經。呪語載之密部。然經律真言。各有宗旨。寧容混濫。以毗尼而自目哉。今本師在和尚。誠末法之砥柱。救世之良醫。註釋經律百有餘卷。兼閒呪語。至於華梵胡言。無不洞貫。悲末法之頹風。愍後代之罔聞。遂為重訂。目曰沙門日用。名實俱當。事簡理詳。雖云沙門。而諸在家清信士女。有受歸戒。菩薩法者。咸須行之。意欲七眾。於二六時中。行住坐臥。有一毫之善。悉皆迴向法界有情。同出苦津。以圓菩薩六度萬行者也。今諸方毗尼日用篇末。復加古德警䇿之語。雖云不無少善。但古德之言。備載各傳。豈容渾入。自失毗尼之義。大違經律之旨。識者別之。</p>
<p>康熈辛亥自恣日門人開定書于鼎湖之指月樓</p>
</div>No. 1117
<p class='juan'><a id='mulu2' />沙門日用卷上</p><p class="byline">廣州南海寶象林沙門　弘贊在犙編</p>
<div class='div-other'><a id='mulu3' /><p style="margin-left:1em">夫為沙門者。勤行眾善。息諸妄慮。於二六時中。身被四儀。口持顯密。心存定慧。三密於是相應。萬行由斯漸備。故華嚴淨行品。令諸菩薩。凡有所作。皆悉發願回向。一切眾生。同成正覺。是則自利利佗。乃大士之本誓。雖曰現處凡地。而<span class='corr'>已</span>具聖行矣。稽斯日用。原本非一。皆是此方編集。名號既多不同。條相不無差舛。其間偈頌。多出淨行品中。真言呪語。悉錄密部諸經。但其所集。廣略欠宜。今以揆中。刪補成帙。便學習者持誦焉。若夫菩薩輕重戒相。廣備經論。比丘五篇七聚。詳具律藏。自當討明。方知止作持犯。不可依斯便為事畢。比見近代阿師。不稽律典。不依所犯懺除。但令持呪爾許。全違說露。寧知顯密兩異。懺各有旨。不如律悔。罪不可逃。自悞悞他。過非小也。智者慎諸<span class='note-inline'>(雖云沙門日用。而在家菩薩同持)</span>。</p>
</div>
<div class='div-other'><a id='mulu4' />
<p class='h1'>上篇持誦門</p>
<div class='div-other'><a id='mulu5' />
<p class='h2'>○睡醒</p><p style="margin-left:1em"><span class='note-inline'>(行者睡醒時。即宜正身端坐。默誦偈呪云)</span>。</p>
<p class="lg-abnormal"><div class='lg-row'>睡眠始寤　當願眾生　一切智覺　周顧十方</div>
</p><p class="dharani">唵。地利日哩莎訶<span class='note-inline'>(七遍)</span></p>
</div>
<div class='div-other'><a id='mulu6' />
<p class='h2'>○聞鍾</p><p style="margin-left:1em"><span class='note-inline'>(行者聞鐘聲。當誦偈呪云)</span>。</p>

<div class="lg regular"><div class='lg-row'>聞鐘聲　煩惱輕　智慧長　菩提生</div>
<div class='lg-row'>離地獄　出火坑　願成佛　度眾生</div>
</div><p class="dharani">唵。伽羅帝耶莎訶</p>
<p style="margin-left:1em"><span class='note-inline'>(七遍。凡聞鐘聲。即當起坐。若生懈怠。自招過咎。雜喻經云。聞鐘臥不起。護榻善神瞋。現世無福慧。死後墮蛇身。若病重。不起無過)</span>。</p>
</div>
<div class='div-other'><a id='mulu7' />
<p class='h2'>○擊鐘</p>
<div class="lg regular"><div class='lg-row'>願此鐘聲超法界　鐵圍幽闇悉皆聞</div>
<div class='lg-row'>聞塵清淨證圓通　一念淨心成正覺<span class='note-inline'>(誦呪如前)</span></div>
</div></div>
<div class='div-other'><a id='mulu8' />
<p class='h2'>○寤起</p><p style="margin-left:1em"><span class='note-inline'>(寤起下牀。當正立。誦云)</span>。</p>
<p class="lg-abnormal"><div class='lg-row'>下足住時　當願眾生　心得解脫　安住不動</div>
<div class='lg-row'><span class='note-inline'>(次云)</span>從朝寅旦直至暮　一切眾生自迴護</div>
<div class='lg-row'>若於足下喪身形　願汝即時生淨土</div>
</p><p class="dharani">唵。逸地律尼莎訶<span class='note-inline'>(七遍)</span></p>
</div>
<div class='div-other'><a id='mulu9' />
<p class='h2'>○著衣裳</p><p style="margin-left:1em"><span class='note-inline'>(下牀著衣裳時。應誦云)</span>。</p>

<div class="lg regular"><div class='lg-row'>若著上衣　當願眾生　獲勝善根　至法彼岸</div>
<div class='lg-row'>著下裙時　當願眾生　服諸善根　具足慚愧</div>
<div class='lg-row'>整衣束帶　當願眾生　檢束善根　不令散失</div>
</div></div>
<div class='div-other'><a id='mulu10' />
<p class='h2'>○行步</p><p style="margin-left:1em"><span class='note-inline'>(若舉足行時。誦云)</span>。</p>
<p class="lg-abnormal"><div class='lg-row'>若舉於足　當願眾生　出生死海　具眾善法</div>
</p><p style="margin-left:1em"><span class='note-inline'>(復誦行步不傷蟲蟻呪云)</span>。</p>
<p class="dharani">唵。地利日利莎訶<span class='note-inline'>(七遍)</span></p>
</div>
<div class='div-other'><a id='mulu11' />
<p class='h2'>○洗潄</p><p style="margin-left:1em"><span class='note-inline'>(早起洗面。當誦云)</span>。</p>
<p class="lg-abnormal"><div class='lg-row'>以水洗面　當願眾生　得淨法門　永無垢染</div>
</p><p class="dharani">唵。囕<span class='note-inline'>(二十一遍)</span>莎訶<span class='note-inline'>(早起洗面。須嚼楊枝。其偈呪如下)</span></p>
</div>
<div class='div-other'><a id='mulu12' />
<p class='h2'>○飲水</p><p style="margin-left:1em"><span class='note-inline'>(佛觀一鉢水。八萬四千蟲。若不誦此呪。如食眾生肉。呪曰)</span>。</p>
<p class="dharani">唵。嚩悉婆羅摩尼莎訶<span class='note-inline'>(七遍)</span></p>
</div>
<div class='div-other'><a id='mulu13' />
<p class='h2'>○著五衣</p><p style="margin-left:1em"><span class='note-inline'>(應誦偈呪云)</span>。</p>

<div class="lg regular"><div class='lg-row'>善哉解脫服　無上福田衣　我今頂戴受</div>
<div class='lg-row'>世世不捨離</div>
</div><p class="dharani">唵。悉陀耶莎訶<span class='note-inline'>(七遍)</span></p>
</div>
<div class='div-other'><a id='mulu14' />
<p class='h2'>○著七衣</p><p style="margin-left:1em"><span class='note-inline'>(應誦偈呪云)</span>。</p>

<div class="lg regular"><div class='lg-row'>善哉解脫服　無上福田衣　我今頂戴受</div>
<div class='lg-row'>世世常得披</div>
</div><p class="dharani">唵。度波度波。莎訶<span class='note-inline'>(七遍)</span></p>
</div>
<div class='div-other'><a id='mulu15' />
<p class='h2'>○著大衣</p><p style="margin-left:1em"><span class='note-inline'>(應誦偈呪云)</span>。</p>

<div class="lg regular"><div class='lg-row'>善哉解脫服　無上福田衣　我今頂戴受</div>
<div class='lg-row'>廣度諸羣迷</div>
</div><p class="dharani">唵。摩訶迦。波波吒悉帝。莎訶<span class='note-inline'>(七遍。或可三衣用下一偈。亦得)</span></p>
<p class="lg-abnormal"><div class='lg-row'>著袈裟衣　當願眾生　心無所染　具大仙道</div>
</p></div>
<div class='div-other'><a id='mulu16' />
<p class='h2'>○沙彌著縵衣</p><p style="margin-left:1em"><span class='note-inline'>(應誦偈云)</span>。</p>

<div class="lg regular"><div class='lg-row'>大哉解脫服　無相福田衣　披奉如戒行</div>
<div class='lg-row'>廣度諸羣迷</div>
</div><p style="margin-left:1em"><span class='note-inline'>(縵衣者。縵為一幅。並無壇隔割截之相。凡受十戒者。皆著此衣。今因法末人訛。不解沙門所應著服。謬傳既久。遞相踵習。至令沙彌披著比丘五條七條之衣。故根本羯磨云。求寂之徒。縵條是服。而有輙披五條。深為罪濫。神州之地。久扇斯風。此成非法。勿令披著也。根本羯磨。乃唐三藏義淨法師。親遊西域。傳譯此方。既云訛風久扇。敝非一日。至今未醒。其誰正之。特賴弘法大士。發千古之迷方。開將來之慧目。使正法而得久住。戒珠而獲長瑩者矣)</span>。</p>
</div>
<div class='div-other'><a id='mulu17' />
<p class='h2'>○禮佛</p><p style="margin-left:1em"><span class='note-inline'>(欲徃禮佛。應誦偈呪云)</span>。</p>
<p class="lg-abnormal"><div class='lg-row'>若得見佛　當願眾生　得無礙眼　見一切佛</div>
</p><p class="dharani">唵。阿蜜栗帝。吽。癹吒<span class='note-inline'>(七遍。吒字半音)</span></p>
</div>
<div class='div-other'><a id='mulu18' />
<p class='h2'>○入佛殿</p><p style="margin-left:1em"><span class='note-inline'>(若入殿宇及道場。應誦偈呪云)</span>。</p>
<p class="lg-abnormal"><div class='lg-row'>若入堂宇　當願眾生　昇無上堂　安住不動</div>
</p><p class="dharani">唵。阿蜜栗帝。吽。癹吒<span class='note-inline'>(七遍。吒字半音)</span></p>
</div>
<div class='div-other'><a id='mulu19' />
<p class='h2'>○觀佛</p><p style="margin-left:1em"><span class='note-inline'>(若見佛像。當至心諦觀。應誦偈云)</span>。</p>
<p class="lg-abnormal"><div class='lg-row'>諦觀佛時　當願眾生　皆如普賢　端正嚴好</div>
</p></div>
<div class='div-other'><a id='mulu20' />
<p class='h2'>○禮敬三寶</p><p style="margin-left:1em"><span class='note-inline'>(凡為禮拜。先須讚德。然其讚辭。須取經論中偈頌。讚<span class='corr'>已</span>。稱名。然後五體投地。兩手承空。示接足之相。乃作文殊禮佛觀。運想云)</span>。</p>

<div class="lg regular"><div class='lg-row'>能禮所禮性空寂　感應道交難思議</div>
<div class='lg-row'>我此道場如帝珠　十方諸佛影現中</div>
<div class='lg-row'>我身影現諸佛前　頭面接足歸命禮</div>
</div><p style="margin-left:1em"><span class='note-inline'>(若禮別佛菩薩。但改諸佛二字。若禮僧。應云。十方賢聖影現中。若禮法。應云)</span>。</p>

<div class="lg regular"><div class='lg-row'>真空法性如虗空　常住法寶難思議</div>
<div class='lg-row'>我身影現法寶前　一心如法歸命禮</div>
</div><p style="margin-left:1em">禮三寶<span class='corr'>已</span>。次當禮本師釋迦牟尼佛。阿彌陀佛。彌勒尊佛。文殊。普賢。觀音。勢至。諸大菩薩。并迦葉。優波離。阿難尊者。一一禮<span class='corr'>已</span>。當至心懺悔。勸請。隨喜。迴向。發願。文備諸經。及行願品中。此不繁錄<span class='note-inline'>(其讚辭。禮佛儀式略備)</span>。</p>
</div>
<div class='div-other'><a id='mulu21' />
<p class='h2'>○禮敬佛塔</p><p style="margin-left:1em"><span class='note-inline'>(塔者。梵音具云塔婆。亦云窣堵波。又云浮圖。又云制底。此譯為聚相。謂如來眾德。俱聚於此也。或有舍利。或無舍利。無舍利者。當安法身偈。或安如來聖像。禮之滅無量罪。生無量福。若見塔時。應云)</span>。</p>
<p class="lg-abnormal"><div class='lg-row'>見佛塔時　當願眾生　尊重如塔　受人天供</div>
</p><p style="margin-left:1em"><span class='note-inline'>(若作禮時。應誦偈云)</span>。</p>
<p class="lg-abnormal"><div class='lg-row'>頂禮於塔　當願眾生　一切人天　無能見頂</div>
</p><p style="margin-left:1em"><span class='note-inline'>(禮<span class='corr'>已</span>。當旋遶三帀。或七帀。十帀。百帀。千帀。須記帀數。各有所表。如三帀表滅三毒。圓三德。七帀淨七支戒。得七覺意。十帀斷十使。證十力。餘皆例知。若旋遶塔時。應誦云)</span>。</p>
<p class="lg-abnormal"><div class='lg-row'>右遶於塔　當願眾生　所行無逆　成一切智</div>
</p><p style="margin-left:1em"><span class='note-inline'>(遶三帀時。應云)</span>。</p>
<p class="lg-abnormal"><div class='lg-row'>繞塔三帀　當願眾生　勤求佛道　心無懈歇</div>
</p><p style="margin-left:1em"><span class='note-inline'>(次誦繞塔滅罪陀羅尼曰)</span>。</p>
<p class="dharani">南謨勃陁夜　南謨達囉<span class='note-inline'>(上音)</span>摩夜　南謨僧伽夜南謨阿唎耶　皤盧枳羝鑠<span class='note-inline'>(上音)</span>皤囉夜。菩提娑<span class='note-inline'>(入音)</span>跢婆夜　麼訶娑<span class='note-inline'>(入音)</span>跢婆夜。摩訶迦嚕嬭迦夜　怛姪他。佉<span class='note-inline'>(上音)</span>囉皤羝。殊訶<span class='note-inline'>(上音)</span>皤羝。伽皤羝。娑<span class='note-inline'>(去音)</span>婆訶</p>
<p style="margin-left:1em"><span class='note-inline'>(七遍然後右遶。若人能至心一念七日中遶塔行道。誦滿一萬二千一遍。面見觀世音菩薩威力。滅一切罪障。得一切所願。律制不得覆頭。通肩披衣。及著禪衣。革屣等。禮佛遶塔)</span>。</p>
</div>
<div class='div-other'><a id='mulu22' />
<p class='h2'>○誦經</p><p style="margin-left:1em"><span class='note-inline'>(若誦經時。先當誦偈云)</span>。</p>
<p class="lg-abnormal"><div class='lg-row'>諷誦經時　當願眾生　順佛所說　總持不忘</div>
</p></div>
<div class='div-other'><a id='mulu23' />
<p class='h2'>○持錫</p><p style="margin-left:1em"><span class='note-inline'>(若持錫時。先當誦偈呪云)</span>。</p>
<p class="lg-abnormal"><div class='lg-row'>執持錫杖　當願眾生　設大施會　示如實道</div>
</p><p class="dharani">唵。那栗噆。那栗噆。那栗吒鉢底。那栗帝娜夜鉢寧。吽。癹吒<span class='note-inline'>(七遍。吒字半音)</span></p>
</div>
<div class='div-other'><a id='mulu24' />
<p class='h2'>○乞食</p><p style="margin-left:1em"><span class='note-inline'>(欲入聚落乞食。先須誦偈云)</span>。</p>
<p class="lg-abnormal"><div class='lg-row'>發足向道　當願眾生　趣佛所行　入無依處</div>
</p><p style="margin-left:1em"><span class='note-inline'>(在路行時。應云)</span>。</p>
<p class="lg-abnormal"><div class='lg-row'>若在於道　當願眾生　能行佛道　向無餘法</div>
</p><p style="margin-left:1em"><span class='note-inline'>(入村應云)</span>。</p>
<p class="lg-abnormal"><div class='lg-row'>入里乞食　當願眾生　入深法界　心無障礙</div>
</p><p style="margin-left:1em"><span class='note-inline'>(舊用準提呪。本無所出。故不錄。若到門時。應云)</span>。</p>
<p class="lg-abnormal"><div class='lg-row'>到人門戶　當願眾生　入於一切　佛法之門</div>
</p><p style="margin-left:1em"><span class='note-inline'>(既入其家。應云)</span>。</p>
<p class="lg-abnormal"><div class='lg-row'>入其家<span class='corr'>已</span>　當願眾生　得入佛乘　三世平等</div>
</p><p style="margin-left:1em"><span class='note-inline'>(若其不捨。不應生嗔惱心。當云)</span>。</p>
<p class="lg-abnormal"><div class='lg-row'>見不捨人　當願眾生　常不捨離　勝功德法</div>
</p><p style="margin-left:1em"><span class='note-inline'>(若見布施。不應貪著)</span>。</p>
<p class="lg-abnormal"><div class='lg-row'>見能捨人　當願眾生　永得捨離　三惡道苦</div>
</p></div>
<div class='div-other'><a id='mulu25' />
<p class='h2'>○見空鉢</p><p style="margin-left:1em"><span class='note-inline'>(若臨食時。見空鉢。當誦偈云)</span>。</p>
<p class="lg-abnormal"><div class='lg-row'>若見空鉢　當願眾生　其心清淨　空無煩惱</div>
</p></div>
<div class='div-other'><a id='mulu26' />
<p class='h2'>○食時展鉢</p><p style="margin-left:1em"><span class='note-inline'>(若未受食前。初展鉢令淨。當誦偈云)</span>。</p>

<div class="lg regular"><div class='lg-row'>如來應量器　我今得敷展　願供一切眾</div>
<div class='lg-row'>同證三輪空</div>
</div></div>
<div class='div-other'><a id='mulu27' />
<p class='h2'>○見滿鉢</p><p style="margin-left:1em"><span class='note-inline'>(若見盛滿鉢食。當誦偈云)</span>。</p>
<p class="lg-abnormal"><div class='lg-row'>若見滿鉢　當願眾生　具足成滿　一切善法</div>
</p><p style="margin-left:1em"><span class='note-inline'>(<span class='corr'>已</span>上三偈。舊本強取別呪凑入。無所出。故不錄)</span>。</p>
</div>
<div class='div-other'><a id='mulu28' />
<p class='h2'>○得美食</p><p style="margin-left:1em"><span class='note-inline'>(若得美飲食時。當誦偈云)</span>。</p>
<p class="lg-abnormal"><div class='lg-row'>若得美食　當願眾生　滿足其願　心無羨欲</div>
</p></div>
<div class='div-other'><a id='mulu29' />
<p class='h2'>○得不美食</p><p style="margin-left:1em"><span class='note-inline'>(若得不美飲食。應誦偈云)</span>。</p>
<p class="lg-abnormal"><div class='lg-row'>得不美食　當願眾生　莫不獲得　諸三昧味</div>
</p></div>
<div class='div-other'><a id='mulu30' />
<p class='h2'>○持鉢</p><p style="margin-left:1em"><span class='note-inline'>(執持鉢時。應誦偈呪云)</span>。</p>
<p class="lg-abnormal"><div class='lg-row'>執持應器　當願眾生　成就法器　受人天供</div>
</p><p class="dharani">唵。枳哩枳哩。嚩日囉。吽。癹吒<span class='note-inline'>(七遍。吒字半音)</span></p>
<p style="margin-left:1em"><span class='note-inline'>(受食時。左手捧鉢。右手扶緣。念供儀<span class='corr'>已</span>。心存五觀。上座應唱云)</span>三鉢羅佉多<span class='note-inline'>(三說自食亦應唱之。此即是僧跋。今時令唱佛制比丘等語。是古德所立。原非本制。唱<span class='corr'>已</span>出生。念變食真言七遍。誦愒云)</span>。</p>

<div class="lg regular"><div class='lg-row'>法力不思議　大悲無障礙　七粒遍十方</div>
<div class='lg-row'>普施周沙界<span class='note-inline'>(或念偈云)</span></div>
</div>
<div class="lg regular"><div class='lg-row'>大鵬金翅鳥　曠野鬼神眾　羅剎鬼子母</div>
<div class='lg-row'>甘露悉充滿<span class='note-inline'>(或誦汝等鬼神眾偈。亦得復念。無遮食真言)</span></div>
</div><p class="dharani">唵穆力陵莎訶<span class='note-inline'>(七遍)</span></p>
<p style="margin-left:1em"><span class='note-inline'>(律制食時。於大眾行末。設食一盤。以供鬼子母等。呼其名字。令皆飽滿。即用上偈呼之亦妙。今時行事。自是此方訛傳。非關佛制。以少許食。置不淨處。呼大鬼神名。不但無益。恐招禍咎矣。律中復制。受檀越請食畢時。以水略淨手口。右手持食一掬。向上座前。胡跪。上座乃以片水灑而呪曰)</span>。</p>

<div class="lg regular"><div class='lg-row'>以今所修福　普霑於鬼趣　食<span class='corr'>已</span>免極苦</div>
<div class='lg-row'>捨身生樂處　菩薩之福報　無盡若虗空</div>
<div class='lg-row'>施獲如是果　增長無休息</div>
</div><p style="margin-left:1em"><span class='note-inline'>(然後持將出外。於幽僻處。林叢之下。或河池之所。以施先亡矣)</span>。</p>
</div>
<div class='div-other'><a id='mulu31' />
<p class='h2'>○正受食</p><p style="margin-left:1em"><span class='note-inline'>(若正受食時。應誦偈云)</span>。</p>
<p class="lg-abnormal"><div class='lg-row'>若受味時　當願眾生　得佛上味　甘露滿足</div>
</p></div>
<div class='div-other'><a id='mulu32' />
<p class='h2'>○食畢</p><p style="margin-left:1em"><span class='note-inline'>(若食訖時。當誦偈云)</span>。</p>

<div class="lg regular"><div class='lg-row'>所謂布施者　必獲其義利　若為樂故施</div>
<div class='lg-row'>後必得安樂<span class='note-inline'>(復云)</span></div>
</div><p class="lg-abnormal"><div class='lg-row'>飯食<span class='corr'>已</span>訖　當願眾生　所作皆辦　具諸佛法</div>
</p><p style="margin-left:1em"><span class='note-inline'>(西國唯上座一人唱之。非眾同誦)</span>。</p>
</div>
<div class='div-other'><a id='mulu33' />
<p class='h2'>○受嚫</p><p style="margin-left:1em"><span class='note-inline'>(梵語達嚫拏。此云施。在法則曰法施。在財則曰財施。今食畢。檀越以衣物施。是也)</span>。</p>
<p class="lg-abnormal"><div class='lg-row'>財法二施　等無差別　檀波羅蜜　具足圓滿</div>
</p><p style="margin-left:1em"><span class='note-inline'>(若是金銀錢。比丘不得自捉。唯令淨人知之。若無淨人。當作被人物想。與之貿淨衣鉢等)</span>。</p>
</div>
<div class='div-other'><a id='mulu34' />
<p class='h2'>○嚼楊枝</p><p style="margin-left:1em"><span class='note-inline'>(凡食訖。當嚼楊枝。應誦偈呪云)</span>。</p>
<p class="lg-abnormal"><div class='lg-row'>手執楊枝　當願眾生　皆得妙法　究竟清淨</div>
</p><p style="margin-left:1em"><span class='note-inline'>(嚼時應云)</span>。</p>
<p class="lg-abnormal"><div class='lg-row'>嚼楊枝時　當願眾生　其心調淨　噬諸煩惱</div>
</p><p class="dharani">唵藍<span class='note-inline'>(或七遍。或二十一遍)</span>莎訶<span class='note-inline'>(楊枝制度附後)</span></p>
</div>
<div class='div-other'><a id='mulu35' />
<p class='h2'>○洗鉢</p><p style="margin-left:1em"><span class='note-inline'>(食畢洗鉢<span class='corr'>已</span>。棄水時。當離地半肘手。應誦偈呪云)</span>。</p>

<div class="lg regular"><div class='lg-row'>以此洗鉢水　如天甘露味　施與含生類</div>
<div class='lg-row'>悉令獲飽滿</div>
</div><p class="dharani">唵。摩休囉悉。莎訶<span class='note-inline'>(七遍)</span></p>
<p style="margin-left:1em"><span class='note-inline'>(舊本先洗鉢。後嚼楊枝。延時過午。口有餘津。咽之便犯非時之禁。又今時洗鉢在於食處案上。稽留防事。甚不如法。宜食畢於屏處。以水蕩滌。持將出外。棄於淨處。或河池林下。以施羣生。復用淨水內外洗之。方以巾拭之令燥。然後棄之)</span>。</p>
</div>
<div class='div-other'><a id='mulu36' />
<p class='h2'>○剃髮</p><p style="margin-left:1em"><span class='note-inline'>(若剃鬚髮時。應誦偈呪云)</span>。</p>
<p class="lg-abnormal"><div class='lg-row'>剃除鬚髮　當願眾生　遠離煩惱　究竟寂滅</div>
</p><p class="dharani">唵。悉殿都漫哆囉。跋陁耶。娑婆訶<span class='note-inline'>(七遍)</span></p>
<p style="margin-left:1em"><span class='note-inline'>(應先剃鬚。後剃髮。當用文殊菩薩。剃頭日。每月初四日。至十一日。十四日至十六日。十九日。二十二日。至二十六日。二十九日)</span>。</p>
</div>
<div class='div-other'><a id='mulu37' />
<p class='h2'>○便利儀軌</p><p style="margin-left:1em">根本雜事律云。佛告諸苾芻。汝等當知。此是常行。恒須在意。如是洗淨。有大利益。令身清潔。諸天敬奉。是故汝等。從今以去。若苾芻。苾芻尼。學法女。求寂男。求寂女。鄔波索迦。鄔波斯迦。歸依於我。以我為師者。咸應洗淨。若不如是洗者。不應繞塔行道。不合禮佛讀經。自不禮他。亦不受他禮。不應噉食。不坐僧牀。亦不入眾。由身不淨。不如法故。令諸天神。見不生喜。所持呪法。皆無効驗。若有犯者。得惡作罪。若作齋供。書經造像。不洗淨者。由輕慢故。得福寡薄。汝等皆應依我言教。無得自欺。作不淨法。懈怠放逸。為下品行。當墮惡道。時諸苾芻。聞佛教誨。皆大歡喜。如法奉行。根本羯磨云。佛言。欲入廁時。或彈指。或謦欬。或蹈地作聲。若默然入者。得越法罪<span class='note-inline'>(凡至廁所。當彈指作聲。令內人覺知。既上廁<span class='corr'>已</span>。復應彈指。令非人知)</span>。雜寶藏經云。有一比丘。不彈指來大小便。濺污中鬼面上。魔鬼大嗔。欲殺比丘。比丘持戒。隨逐伺覔其短。不能得便<span class='note-inline'>(既知此禍。豈可默然。橫受其殃。復違聖教哉)</span>。今按義淨法師。依雜事律。撰出其法云。便利之事。略出其儀。下著洗浴之裙。上披僧脚崎服。次取觸瓶添水令滿。持將上廁。閉戶遮身。土須二七塊。在其廁外。於甎石上。或小版上。而安置之。其甎版量長一肘。濶半肘。其土碎之為末。列作兩行。一一別聚。更安一塊。復將三丸入於廁內。安在一邊。一將拭體。一用洗身。洗身之法。須將左手。先以水洗。後兼土淨<span class='note-inline'>(母經云。應用二指頭洗之。謂無名指及小指。須用冷水。若用熱水。恐生腸風等疾。嚴冬氷手。煖水無妨)</span>。餘有一丸。麤且一遍洗其左手。若有籌片。持入亦佳<span class='note-inline'>(雜律云。持籌片并三塊土入廁。籌用拭身。一土洗淨。一土洗小便處。一土洗左手)</span>。如其用罷。須擲廁外。必用故紙。可棄廁中。既洗淨了。以右手牽下其衣。瓶安置一邊。右手撥開傍扂。還將右手提瓶而出。或以左臂抱瓶。拳其左手。可用右手關戶。而去。就彼土處。蹲坐一邊。若須坐物。隨時量處。置瓶右䏶之上。可以右臂向下壓之<span class='note-inline'>(若有三叉木者。置瓶於上。極佳)</span>。先取近身七土。別別洗其左手。後用餘七。一一兩手俱淨。其甎木上。必須淨洗。餘有一丸。將洗瓶器。次洗臂腨及足。並令清潔。然後隨情而去。此瓶之水。不入口唇。回至房中。以淨瓶水。潄口再三。若其事至。觸此瓶者。還須洗手潄口。方可執餘器具。斯乃大便之儀。麤說如此。小便。則一二之土。可用洗手洗身。此即清淨之先。為敬基本。或人將為小事。律教乃有大呵。若不洗淨。不合坐僧牀。亦不應禮三寶。此是身子伏外道法。佛因總制苾芻。修之則奉律福生。不作乃違教招罪。斯則東夏不傳。其來久矣。設令啟示。遂起嫌心。即道大乘虗通。何淨何穢。腹內恒滿。外洗寧益。詎知輕欺教檢。誣罔聖心。受禮禮他。俱招罪過。著衣噉食。天神共嫌。若不洗淨。五天同笑。所至之處。人皆見譏。弘紹之賓。特宜傳教。既而厭俗離塵。捨家趣於非家。即須慇懃用釋父之言。何得睚眥於毗尼之說。如其不信。幸可依此洗之五六日間。便知不洗之過。然而寒冬之月。須作煖湯。自外三時。事便隨意。凡是僧坊。先須淨治廁處。若自無力。教化為之。供十方僧。理通凡聖。無多所費。斯其要焉。是淨方業。固非虗矣。溪堂雜錄云。元祐中。有蜀僧智超法師。常誦華嚴經。<span class='corr'>已</span>三十年。偶見一童子。丰貌清爽。舉手高揖。超曰。何來。曰。五臺來。超曰。何遠至此。曰。有小事欲相導故。超曰。願聞。曰。吾師誦經固可嘉矣。<span class='corr'>但</span>失在登廁洗淨時。觸水淋於手背。而未嘗用灰土洗之。律制七度。今洗一二。緣此觸尚存。禮佛誦經。悉皆得罪。言訖不見。超慚而改過。此乃文殊菩薩化現。以警於超也。故知洗手洗淨。必須依法。淨水觸水。決要分別。言七度者。謂先用淨灰七遍。後用淨土七遍洗之。若不依法。反成穢觸。執捉淨器。悉招黑殃。故因果經云。觸手請經。當獲廁中蟲報。然入廁洗淨洗手等。一一須念偈呪。經云。若不持誦神呪者。縱用七恒河水。洗至金剛際。亦不得身器清淨<span class='note-inline'>(如無灰。用土亦得。但不得用傷生之物。如皂莢。茶麩之類也)</span>。</p>
</div>
<div class='div-other'><a id='mulu38' />
<p class='h2'>○登廁</p><p style="margin-left:1em"><span class='note-inline'>(至廁當默念偈呪云)</span>。</p>
<p class="lg-abnormal"><div class='lg-row'>大小便時　當願眾生　棄貪瞋癡　蠲除罪法</div>
</p><p class="dharani">唵。狠嚕陁耶。娑訶<span class='note-inline'>(七遍)</span></p>
<p style="margin-left:1em"><span class='note-inline'>(三千威儀云。至舍後上廁。有二十五事。一欲大小便當行時。不得道上為上座作禮。二亦莫受人禮。三徃時當直低頭視地。四<span class='corr'>已</span>住。當三彈指。五<span class='corr'>已</span>有人彈指。不得逼。六<span class='corr'>已</span>上正住。彈指乃踞。七正踞中。八不得一足前一足却。九不得令身倚。十<span class='corr'>斂</span>衣。不得使垂圊中。十一不得大咽。使面赤。十二當直視前。不得顧聽。十三不得污壁。十四不得低頭視圊中。十五不得視陰。十六不得以手持陰。十七不得草畫地。十八不得持草畫壁作字。十九用水不得大費。二十不得污湔。二十一用水不得使前手著後手。二十二用土當二七過。二十三當用澡豆。二十四三過用水。二十五設見水土草盡。當語直日主者。若自手取為善)</span>。</p>
</div>
<div class='div-other'><a id='mulu39' />
<p class='h2'>○便利訖</p><p style="margin-left:1em"><span class='note-inline'>(便訖。就水洗淨時。應默念偈呪云)</span>。</p>
<p class="lg-abnormal"><div class='lg-row'>事訖就水　當願眾生　出世法中　速疾而往</div>
</p><p class="dharani">唵。賀曩蜜栗帝。莎訶<span class='note-inline'>(七遍)</span></p>
<p style="margin-left:1em"><span class='note-inline'>(復默念去穢偈呪云)</span>。</p>
<p class="lg-abnormal"><div class='lg-row'>洗滌形穢　當願眾生　清淨調柔　畢竟無垢</div>
</p><p class="dharani">唵。室利曳婆醯。莎訶<span class='note-inline'>(七遍)</span></p>
<p style="margin-left:1em"><span class='note-inline'>(復念洗手偈呪云)</span>。</p>
<p class="lg-abnormal"><div class='lg-row'>以水盥掌　當願眾生　得清淨手　受持佛法</div>
</p><p class="dharani">唵。主迦囉耶。莎訶<span class='note-inline'>(七遍)</span></p>
<p style="margin-left:1em"><span class='note-inline'>(大智律師入廁垂訓云。摺疊衣裳。整齊鞋履。省約用籌。點滴使水。屏息語言。安詳進止。當念此身。滿中盛屎。臭不可聞。穢不可視。行廁革囊。誠為可鄙。云何於身。躭欲無恥。云何於食。樂著肥美。結習成因。果報必是。一入泥犁。窮劫不<span class='corr'>已</span>。苦樂在心。昇沉由<span class='corr'>己</span>。道豈遠哉。未知思爾)</span>。</p>
</div>
<div class='div-other'><a id='mulu40' />
<p class='h2'>○入浴</p><p style="margin-left:1em">雜事律云。苾芻應畜洗浴裙。不得兩重而作。恐有蟲入。若貧者必無此物。以繩繫葉前後遮障。於隱屏處。不令他見。浴時無犯。內法傳云。浴裙法。以㲲布長五肘。濶肘半。繞身使帀。抽出舊裙。迴兩頭令向前。取左邊上角。以右手牽向腰下。令使近身。併蹙右邊。擪入腰內。此謂著浴裙法。臥時著裙。其法亦爾<span class='note-inline'>(西國不著褲。臥時著短裙)</span>。欲出池時。抖擻徐出。勿使蟲著。若不向池。寺中浴者。著裙同此。水遣人澆。隨處隨時。可為障蔽。世尊教為浴室。或作露地甎池。或作去病湯藥。或令油遍塗體。深為利益。皆有聖教。不遑具述。廣如律明。並須饑時。浴<span class='corr'>已</span>方食。有其二益。一則身體清虗。無諸垢穢。二則痰癊消散。能餐飲食。飽食方浴。醫明所諱。故知饑沐飽浴之言。未是通方之論。若著三尺浴裙。徧小形露。或元不著。赤體而浴者。深乖教理也。應用四幅洗裙。遮身可愛。非直奉遵聖教。亦乃不愧人神。餘之可否。智者當悉。夜浴尚不改容。對人寧無掩蔽耳。僧祗律云。入浴。各以腰帶繫衣作識。安衣架上。入時不得掉兩臂。籌量用水。不得多。若池水。自恣無罪。不聽露地裸形而浴。若水齊腰腋。得用無罪。若坐水中至臍亦得。當念偈呪云。</p>
<p class="lg-abnormal"><div class='lg-row'>洗浴身體　當願眾生　身心無垢　內外光潔</div>
</p><p class="dharani">唵。䟦折囉惱迦吒。莎訶<span class='note-inline'>(七遍。不得共人語笑。及小遺。違者得罪彌重)</span></p>
</div>
<div class='div-other'><a id='mulu41' />
<p class='h2'>○洗足</p><p style="margin-left:1em"><span class='note-inline'>(洗足時。應念偈云)</span>。</p>
<p class="lg-abnormal"><div class='lg-row'>若洗足時　當願眾生　具足神力　所行無礙</div>
</p><p style="margin-left:1em"><span class='note-inline'>(先洗左足。次洗右足)</span>。</p>
</div>
<div class='div-other'><a id='mulu42' />
<p class='h2'>○敷牀座</p><p style="margin-left:1em"><span class='note-inline'>(若敷牀座時。應念偈云)</span>。</p>
<p class="lg-abnormal"><div class='lg-row'>若敷牀座　當願眾生　開敷善法　見真實相</div>
</p></div>
<div class='div-other'><a id='mulu43' />
<p class='h2'>○坐禪</p><p style="margin-left:1em"><span class='note-inline'>(若坐禪時。應念偈呪云)</span>。</p>

<div class="lg regular"><div class='lg-row'>正身端坐　當願眾生　坐菩提座　心無所著</div>
<div class='lg-row'><span class='note-inline'>(復云)</span>結跏趺坐　當願眾生　善根堅固　得不動地</div>
</div><p class="dharani">那<span class='note-inline'>(上音)</span>謨菩<span class='note-inline'>(上音)</span>陀夜。那<span class='note-inline'>(上音)</span>謨䭾囉<span class='note-inline'>(上音)</span>磨夜。那<span class='note-inline'>(上音)</span>謨僧伽夜。哆<span class='note-inline'>(何可切)</span>姪他。磨<span class='note-inline'>(上音)</span>訶婆<span class='note-inline'>(上音)</span>趺[口*(黍-禾+利)]。阿<span class='note-inline'>(上音)</span>底<span class='note-inline'>(都你切)</span>婆<span class='note-inline'>(上音)</span>趺[口*(黍-禾+利)]。鼻<span class='note-inline'>(上音)</span>。伽<span class='note-inline'>(上音)</span>多曷囉闍西。磨訶鼻<span class='note-inline'>(上音)</span>伽<span class='note-inline'>(上音)</span>多曷囉闍西。娑婆訶</p>
<p style="margin-left:1em"><span class='note-inline'>(右坐禪安隱呪。若初坐未定。身心不安。先誦此呪七遍<span class='corr'>已</span>。跏趺坐。則不驚動)</span>。</p>
</div>
<div class='div-other'><a id='mulu44' />
<p class='h2'>○出定</p><p style="margin-left:1em"><span class='note-inline'>(若出定時。應念偈呪云)</span>。</p>
<p class="lg-abnormal"><div class='lg-row'>捨跏趺坐　當願眾生　觀諸行法　悉歸散滅</div>
</p><p class="dharani">唵。嚩[口*路]枳諦。娑嚩賀<span class='note-inline'>(七遍)</span></p>
</div>
<div class='div-other'><a id='mulu45' />
<p class='h2'>○寢息</p><p style="margin-left:1em"><span class='note-inline'>(僧祗律云。不聽如餓鬼覆地臥。不聽如阿修羅仰面臥。不聽如貪欲人左脇臥。比丘應如獅子王順身右脇臥。頭向衣架。不得以兩足向二師及上座。不得初夜便言虗極而臥。當正思惟業。至中夜乃臥。以右脇著下。累兩足。合口。舌柱上齶。枕右手。舒左手順身上。不捨念慧。思惟起想。至後夜當起正坐。思惟<span class='corr'>己</span>業。若老病。及右脇有瘡。無罪。比丘臥法應如是。若不如是。得罪。應誦偈云)</span>。</p>
<p class="lg-abnormal"><div class='lg-row'>以時寢息　當願眾生　身得安隱　心無亂動</div>
</p><p style="margin-left:1em"><span class='note-inline'>(誦<span class='corr'>已</span>。當依本分事中。繫念而臥。舊有教想念阿字。而臥。斯乃別取他法凑入。今此不錄。行者但各依<span class='corr'>己</span>本分事繫念臥之。即為如法矣)</span>。</p>
</div></div>
<div class='div-w'>
<p class='h1'>音釋</p>
<div class='div-note'>俱胝<p style="margin-left:1em">此云百億。</p>
三輪空<p style="margin-left:1em">不見自能施不見他受施不見所施之物。</p>
噬<p style="margin-left:1em">音誓齧也。</p>
鄔波索迦<p style="margin-left:1em">舊云優婆塞此云近事男。</p>
鄔波斯迦<p style="margin-left:1em">舊云優婆夷此云近事女。</p>
學法女<p style="margin-left:1em">梵語式叉摩那尼謂於二年中學六法也。</p>
睚眥<p style="margin-left:1em">上音厓下音寨睚眥忤目相視也。</p>
</div></div>
<p class='juan'>沙門日用卷上</p>
</div><!-- end of div[@id='body'] -->
</body></html>