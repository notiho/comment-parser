<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>平石如砥禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1393-A 天童平石和尚語錄序</p><p>至正十七年。臨濟第十八代孫。天童平石禪師砥公。示般涅槃於東堂。又九年。其徒大用等。集其三會所說法。刻梓以傳。以余逮見禪師。俾為序。竊惟。臨濟乃達磨十世。以大機大用。弘教外別傳之旨。度人不可紀極。歷傳至徑山無準範公。其宗益盛。無準傳天童西巖惠公。西巖傳東巖日公。皆所謂得其道而能大其家者也。為西巖的孫東巖上足。而位望隆然以相繼者禪師焉。又能以其道大振於東南。天下學者莫不宗仰。甞觀其提唱之際。徵辯之時。擒縱與奪。雷奔電激。愯神駴目。莫可擬測。而使學者渙然而疑釋。超然以有得。苟非善臨濟之機用。曷能若是。所謂本固而末茂。源遠而流益清者歟。宋南渡初。禪學大弊。學者罔識臨濟機用。往往淪於默照邪禪。吾祖妙喜力排之。而後禪學以正。禪師行介而和。言簡而要。平居著述。恒以斥邪說為務。抑亦妙喜之意歟。嗚呼禪師<span class='corr'>已</span>矣。不可復見矣。欲求其道之彷彿。捨是錄。其焉從。俄有詰予者曰。達磨不立文字。禪師乃存是錄。得無相矛盾耶。予應之曰。達磨不立者。所以祛文字之蔽。禪師存是者。所以明別傳之旨。苟祛其蔽。而得其旨。不亦善乎。淨名曰。依於義不依語。又曰。言說文字皆解脫相。有味哉。有味哉。詰者嘿然。遂書以為平石禪師語錄序。前住紹興崇報禪寺鄱陽釋至仁書。</p>
</div>No. 1393
<p class='juan'><a id='mulu2' />平石和尚語錄</p>
<div class='div-other'><a id='mulu3' />
<p class='h1'>目次</p>
<ul class="">
<li>序</li>

<li>慶元路保聖禪寺語錄</li>

<li>定水禪寺語錄</li>

<li>天童禪寺語錄</li>

<li>真讚</li>

<li>偈<span class="corr">頌</span></li>

<li>䟦</li>
</ul></div>
<div class='div-other'><a id='mulu4' />
<p class='h1'>平石和尚初住慶元路保聖禪寺語錄</p><p class="byline">台州真如禪寺嗣法比丘　文栖　等編</p><p>師於大德三年三月十五日入寺。佛殿燒香云。佛身無為。不墮諸數。乾屎橛。蔴三斤。聻。遂禮拜。</p>
<p>祖堂。顢顢頇頇。百醜千拙。扶桑人種<span class='corr'>陝</span>西田。一二三四五六七。</p>
<p>據室。拈主丈。德山棒。臨濟喝。石裂崖崩。雷轟電掣。卓主丈。君子可八。</p>
<p>陞座拈香云。此香。恭為祝延今上皇帝聖躬萬歲萬歲萬萬歲。次拈香云。奉為見住太白名山天童景德禪寺東巖大和尚。一爐爇却。不是報德酬恩。只要辱他則箇。遂就座。延慶和尚白椎云。法筵龍象眾。當觀第一義。師云。若是第一義。直是無下口處。即今莫有問話者麼。山僧向第二義門。與汝相見。僧出云。一統乾坤境象優。騰騰瑞氣藹林丘。提來殺活金剛劍。凜凜神光射斗牛。為國開堂。願聞法要。師云。祝融峰頂上。露滴萬年松。進云。恁麼則四海盡歸王化裏。吾家曲子萬年歡。師云。滿口道著。進云。只如馬大師道即心即佛非心非佛。意旨如何。師云。千年常住一朝僧。進云。萬機休罷千聖不携又作麼生。師云。眼不見為淨。進云。萬古碧潭空界月。再三撈摝始應知。師云。亂統禪和。如麻似粟。僧禮拜。師云。果然。乃云。門外湖光湛湛。屋頭翠竹青青。車馬駢闐。人煙襍遝。智莫能知。識莫能識。所謂佛佛授手為授此事。祖祖相傳為傳此宗。驀拈主丈。天左旋。地右轉。日東上。月西落。一道虗凝。湛然光彩。便與麼隔大千。不與麼口皮邊。皇元一統封疆闊。願祝吾君億萬年。卓主丈。</p>
<p>復舉達磨大師偈云。吾本來茲土。傳法救迷情。一花開五葉。結果自然成。師云。恁麼道。大似傍若無人。擊拂子云。今年桃李貴。一顆直千金。下座。</p>
<p>上堂。一二三四五六七。鶻眼龍睛搆不及。七六五四三二一。鐵額銅頭跳不出。熾如猛燄。利若吹毛。近之則燎却面門。擬之則傷鋒犯手。去此二途如何趣向。眾中忽有箇漢出來。掀倒禪床。喝散大眾。保聖也恠他不得。便下座。</p>
<p>上堂。魯祖面壁。雪峰輥毬。動絃別曲。葉落知秋。便與麼會時如何。銅砂羅裏滿盛油。</p>
<p>上堂。同床各夢。異姓同居。千變萬化。少實多虗。渠今不是我。我今不是渠。休將白額虎。喚作黑菸菟。</p>
<p>冬至小參。衲僧門下。有一片無陰陽田地。坦然平正。卓爾孤危。近在方寸之間。遠隔大千之外。幾度風吹日炙。多年草蔓苔荒。是汝諸人尋常不曾將眼覰著。覰得著。萬象森羅光爍爍。覰不著。萬象森羅光爍爍。總不與麼時如何。焦磚打著連底凍。一枝紅燄發冰河。</p>
<p>上堂云。心外無法。法外無心。山河大地甚處得來。便下座。</p>
<p>上堂。舉三角和尚因僧問。如何是三寶。答云。禾麥荳。師云。三角與麼道。大似將常住物。作自己受用。其柰傍觀者哂。忽有人問保聖如何是三寶。只向他道。佛法僧。何故。千虗不如一實。</p>
<p>除夜小參。最初機。末後句。大地載不起。佛手攔不住。衲僧家見如不見。聞如不聞。行但行。坐但坐。飢喫飯。寒向火。管甚斗換星移寒來暑往。門外朔風凜凜。誰為途路之人。櫩前凍日熈熈。盡是到家之客。保聖今夜未免烹露地白牛。與諸人分歲去也。驀拈主丈卓一下。明年更有新條在。惱亂春風卒未休。</p>
<p>復舉。僧問古德。年窮歲盡時如何。古德云。家家看盡野狐兒。頌云。家家看盡野狐兒。正是年窮歲盡時。何似東村廖胡子。倒拈鐵笛逆風吹。</p>
<p>元宵上堂。衲僧門下。別有新條。得路塞路。過橋斷橋。須知正月半。決定是元宵。以拂子擲下云。我見燈明佛。本光瑞如此。</p>
<p>佛忌上堂。舉世尊將般涅槃。以手摩胸告眾云。汝等善觀吾紫磨金色之軀。瞻仰取足。毋令後悔。今日則有。明日則無。若謂吾滅度。非吾弟子。謂吾不滅度。亦非吾弟子。時百萬億眾。悉皆契悟。頌云。將謂無人識得渠。臨行賣弄紫金軀。當時一眾無人會。獨許波旬是丈夫。</p>
<p>上堂。三世諸佛說夢。六代祖師說夢。天下老和尚說夢。莫有各床同夢底麼。出來說看。良久云。人貧智短。馬瘦毛長。</p>
<p>結夏小參。圓覺伽藍。廓周沙界。平等性智。普現色身。行住坐臥。常在其中。見聞覺知。莫過於此。是眾生之業識。乃諸佛之本源。即諸佛之本源。是眾生之業識。所以道。迷諸佛之所悟者。是名眾生。悟眾生之所迷者。是名諸佛。眾中忽有箇漢出來道。者裏是什麼所在。說迷說悟。我也知你向鬼窟裏作活計。良久。主丈且將留靠壁。草鞋乾晒待秋風。</p>
<p>上堂。舉肇法師云。萬法無異者。豈曰續鳧截鶴。夷岳盈壑。然後為無異者哉。師云。肇法師弘經造論。可謂宗說俱通。若約衲僧門下。水也未與他喫。保聖敢道。若要萬法無異者。直須續鳧截鶴夷岳盈壑始得。雖然。笑我者多。哂我者少。</p>
<p>開爐上堂。少室單傳旨。年深冷似灰。一爐文武火。今日為君開。擊拂子下座。</p>
<p>達磨忌拈香。是大妖孽。剛道初祖。甜瓜徹蒂甜。苦瓠連根苦。殃及後代兒孫。箇箇釘樁搖櫓。木人無舌笑春風。燈籠吞却露明柱。</p>
<p>四月八日。赴定水請辭眾上堂。世尊出世。保聖退步。彼此大丈夫。各自行一路。拈主丈卓一下。靈蹤更在猿啼處。</p>
</div>
<div class='div-other'><a id='mulu5' />
<p class='h1'>平石和尚定水禪寺語錄</p><p class="byline">門人　子昶　了因　等編</p><p>師於皇慶二年四月十二日入寺。指山門云。百千法門。門門有路。蝦蟆跳上梵天。蚯蚓抹過東海。</p>
<p>指座。向上一路。千聖不傳。天平地平。日面月面。遂陞座。拈香祝聖罷就座。僧出云。世尊拈花。迦葉微笑。未審此意如何。師云。休將鶴唳悞作鸎啼。進云。世尊道。吾有正法眼藏。分付摩訶大迦葉。又作麼生。師云。一犬吠虗。千獒啀實。進云。靈山拈花。分付正法眼藏。雙峰今日開堂。畢竟有何垂示。師云。杲日當空。清風匝地。進云。有意氣時添意氣。不風流處也風流。師云。切忌亂鍼錐。僧禮拜。師廼云。大機普應。大用現前。一句定剛宗。橫身當宇宙。豈不見。保壽開堂。三聖推出一僧。保壽便打。斬丁截鐵。三聖云。與麼為人。非但瞎却者僧眼。瞎却鎮州一城人眼去在。殺人刀。保壽擲下主丈。便歸方丈。活人劒。好大眾。如上將軍七事隨身。沙場慣戰。非惟電捲星馳。直是超今邁古。只如山僧今日開堂。畢竟明箇什麼。良久。三邊不用安戈甲。萬里歌謠賀太平。</p>
<p>結夏上堂。舉東山和尚示眾云。結夏無可供養大眾。作一家燕。管顧諸人。遂擡手云。囉囉招。囉囉搖。囉囉送。莫恠空踈。伏惟珍重。師云。東山和尚與麼施設。也是禮過成謟。定水則不然。驀拈主丈。靠左邊下座。</p>
<p>上堂。古人道。我有一句子。待特牛生兒。却向汝道。且道是什麼一句子。雙峰不惜眉毛。與汝諸人說破。若喚作一句子。入地獄如箭射。</p>
<p>上堂。異種靈苗。春生夏長。信手拈來。無不是藥。驀拈主丈。召大眾云。者箇是主丈子。還喚作藥得麼。擲下主丈云。眼裡有筋須辨取。文殊曾被善財瞞。</p>
<p>上堂。四月十五日結。左搓芒繩縛鬼子。七月十五日解。倒拈折筯攪滄溟。衲僧家。不慕諸聖。不重己靈。脫略上古風規。破壞今時窠臼。拈主丈。一束生蒭拈未暇。六環金錫響遙空。</p>
<p>上堂。有一人。長在家舍。不離途中。有一人。長在途中。不離家舍。拈主丈。兩箇漢鼻孔。總被雙峰穿却了也。卓主丈。不經一事。不長一智。</p>
<p>上堂。孟夏<span class='corr'>已</span>過半月。普天匝地漸熱。衲僧鼻直眼橫。那箇皮下無血。九旬禁足安居。剛道憐鵝護雪。更說克期取證。大似虗空釘橛。煑砂未必成飯。陽焰如何止渴。雙峰無可論量。一句為君直截。但能無事於心。自然應時應節。擊拂子下座。</p>
<p>上堂。六月雨無價寶。高田低田水盈盈。早禾晚禾雲緲緲。農夫聚首話年豐。斗米三錢端可保。衲僧家沒頭腦。飽飯噇眠。知恩者少。</p>
<p>解夏小參。布袋頭捻聚放開。吞却山河大地。主丈子橫來竪去。挑幹日月星辰。如理如事。全主全賓。風流直是風流。奇特不妨奇特。拍禪床。行到水窮處。坐看雲起時。</p>
<p>復舉。教中道。八十誦律。一夏之功。不階四果。必證三禪。師云。把本修行。如驢拽磨。衲僧家合作麼生。良久。有口只堪閒掛壁。</p>
<p>上堂。提起數珠云。百八摩尼一串穿。今年又數到明年。明年又是從頭起。百八摩尼一串穿。大眾且道。前不停五。後不至七。畢竟如何。嘉州大像喫鹽多。<span class='corr'>陝</span>府鐵牛添得渴。</p>
<p>上堂。動若行雲。止猶谷神。休將北斗喚作南辰。只如山僧。一月以來。半出半入。或東或西。畢竟成得什麼邊事。回首紅塵沒馬深。行人更在青山外。</p>
<p>上堂。舉雲門拈主丈示眾云。主丈子化為龍。吞却乾坤了也。山河大地甚處得來。先師東巖和尚拈云。天童亦有主丈子。雖不曾變化。直是易見難識。擲下主丈云。向道是龍剛不信。待為霖雨始應知。師拈主丈召大眾云。物見主眼卓竪。卓主丈。只知開口易。不覺舌頭長。</p>
<p>上堂。寒山子詩云。白鶴㗸苦花。千里作一息。欲往蓬萊山。將此充糧食。好諸禪德。向者裡瞥地者多。錯會者亦不少。所以道。我詩也是詩。有人喚作偈。詩偈總一般。讀時須仔細。</p>
<p>九日上堂。今朝九月九。相喚不出手。若是箇中人。舉意便知有。拍禪床云。金鷄飛上玉䦨干。一聲啼破千峰曉。</p>
<p>上堂。舉馬祖翫月次。智藏百丈南泉侍立。祖曰。正與麼時如何。藏云。正好脩行。丈云。正好供養。南泉拂袖便去。祖云。經歸藏。禪歸海。唯有普願。獨超物外。師云。馬大師一家父子。只解貪觀天上月。不知失却手中橈。雙峰則不然。正與麼時如何。青天也須喫棒。</p>
<p>都道場看經歸上堂。一大藏教。是箇切脚。且道切甚麼字。諸仁者。出一叢林。入一保社。一七日內。朝看暮閱。還有覰得透底麼。若覰得透。非唯仰報聖恩。抑亦慶快自<span class='corr'>己</span>。若覰不透。被黑荳子換却眼睛了也。驀拈主丈。雙峰不惜眉毛。曲施方便。向第二義門。與諸人相見。卓主丈。閙市拶出憍尸迦。驚起憨憨梵王睡。</p>
<p>上堂。衲僧家。只解步步登高。不解從空放下。且道。誵訛在什麼處。良久云。下座巡堂喫茶。</p>
<p>上堂。舉芭蕉示眾云。你有主丈子。我與你主丈子。你無主丈子。我奪却你主丈子。後來真淨和尚拈云。你有主丈子。我奪却你主丈子。你無主丈子。我與你主丈子。師云。二大老。向有無與奪中作活計。檢點將來。合喫主丈。雙峰不欲盡法無民。放過一著。靠主丈下座。</p>
<p>上堂。雲門有一曲。臘月二十五。直下會得。未敢相許。何故。射虎不真。徒勞沒羽。</p>
<p>除夜小參。過去<span class='corr'>已</span>過去。生鐵秤鎚被虫蛀。未來猶未來。燈籠沿壁上天台。即今臘月三十日。也見在底作麼生。一法若有。毗盧墮在凡夫。萬法若無。普賢失其境界。竪拂子。東弗于逮。西瞿耶尼。南瞻部洲。北鬱單越。即今在山僧拂子頭上。轉大法輪。汝等諸人。還見麼。擊拂子。城上<span class='corr'>已</span>吹新歲角。窓前猶點舊年燈。</p>
<p>復舉。香林因僧問。萬頃荒田誰是主。林云。看看臘月盡。師云。香林與麼答話。幾被打破蔡州。忽有人問定水萬頃荒田誰是主。只向他道。三年一閏。五年再閏。</p>
<p>元旦上堂。舉法昌遇和尚因僧問。孟春猶寒即不問。新年頭還有佛法也無。法昌云。東山西嶺青。頌云。新年佛法聊相問。解道東山西嶺青。昨夜陽和回地底。十分春色滿江城。</p>
<p>上堂。準擬看元宵。恰值終朝雨。燈燭照笙歌。遊人不出戶。一段好風光。特地成孤負。雪峰輥毬。禾山打鼓。笑倒燈籠并露柱。</p>
<p>佛涅槃上堂。教中道。涅而不生。槃而不滅。不生不滅。故曰涅槃。竪拂子。釋迦老子來也。還見麼。一翳在眼。空花亂墜。</p>
<p>上堂。舉雲門云。久雨不晴。衲僧家。向甚處晒㫰皮草。師云。本自無瘡。勿傷之也。</p>
<p>結夏上堂。舉天平訪西院。被連下兩錯。更留開粥過夏。共相商量。師云。盡謂西院。炊香別甑。禮意殷勤。殊不知。利刃之蜜。蠱毒之水。雙峰者裏。粗茶淡飯。任意加飡。雖然。九十日內。十二時中。也要大家知慚識愧。</p>
<p>道場渭都管施傳燈上堂。人從霅川來。接得西天信。報道。真燈發焰。爍破大虗。雙峰懽喜不徹。合掌讚云。三脚驢子弄蹄行。踢倒須彌無寸土。</p>
<p>上堂。孟夏漸熱年年事。三世如來總不知。昨夜燈籠開口笑。堂前露柱皺雙眉。</p>
<p>端午上堂。今朝五月五。此話憑誰舉。擎起秘魔叉。打動禾山鼓。直得。南山起雲。北山下雨。喝一喝。赤口白舌盡消除。不用當門懸艾虎。</p>
<p>上堂。舉雲門示眾云。結夏<span class='corr'>已</span>過二十日。寒山子作麼生。自代云。和尚問寒山。學人對拾得。親言出親口。平地成狼藉。會麼。雙峰與麼道。也是普州人送賊。</p>
<p>上堂。日出心光耀。天陰性地昏。不知天地者。剛道有乾坤。喝一喝。我行荒草裡。汝又入深村。</p>
<p>解夏小參。教流像季。去聖時遙。土曠人稀。言多道遠。欲得摧邪顯正。故須託境依人。人境既以一如。道業自然成辦。山僧九十日<span class='corr'>已</span>前。與汝諸人同一安居。九十日<span class='corr'>已</span>後。與汝諸人同一自恣。行住坐臥。語默動靜。與諸人初無絲毫間隔。若是宗乘邊事。未甞蹉口道著。何故。雙峰不曾引人落草。</p>
<p>復舉翠岩參和尚示眾云。一夏與兄弟。東語西話。看翠岩眉毛在麼。頌云。翠岩眉毛在不在。山未為高海未深。一曲無絃千古意。相逢誰是好知音。</p>
<p>解夏上堂。鵝護雪。臘人冰。此地無金二兩。俗人沽酒三升。拍禪牀。堪笑暮雲歸未合。遠山無數碧層層。</p>
<p>上堂。舉雪竇和尚偈云。三分光陰二早過。靈臺一點不揩磨。貪生逐日區區去。喚不回頭爭奈何。師云。膏<span class='corr'>肓</span>之疾。固不足以發藥。然雙峰用處。也要諸人共知。便下座。</p>
<p>中秋上堂。吾心似秋月。碧潭清皎潔。無物堪比倫。教我如何說。師云。寒山子與麼道。大似抱贓呌屈。便下座。</p>
<p>為雲山劉氏孺人對靈小參。若論此事。譬如秋潭月影。靜夜鐘聲。隨扣擊以無虧。觸波瀾而不散。諸佛悟之而成佛。眾生迷之而受生。迷諸佛之所悟者。是名眾生。悟眾生之所迷者。故曰諸佛。心佛及眾生。是三無差別。者箇道裡。如人飲水冷煖自知。說似人不得。呈似人不得。離男女相。離生死相。諸相既無。一靈不昧。豈不見。昔日范縣君。參圓悟祖師教伊看不是心不是佛不是物。不得下語。不得開口。看來看去。便覺恓惶。却問別有何方便。得箇入處。圓悟云。有箇方便。不是心不是佛不是物。縣君從此悟入。大眾。看他是箇婦人。宛有大丈夫之作。直得。渾鋼打就。生鐵鑄成。煩惱恩愛。籠罩他不得。生老病死。繫縛他不得。要行便行。要住便住。直饒恁麼。猶在半途。且道即今劉氏孺人。出生入死。超然獨脫底一句。又作麼生。竪起拂子。稽首摩耶千佛母。天花影裏現全身。</p>
<p>開爐上堂。兼謝雪窓書記。雙峰火爐頭。有一則無賓主話。只是易見難識。良久。夫子不識字。達磨不會禪。</p>
<p>除夜小參。少室九年面壁。掘地覔天。黃梅半夜傳衣。敲冰取火。事久情變。法立弊生。一犬吠虗。千獒啀實。不是向上巴鼻。亦非教外別傳。人漸老水長流。一年又是結交頭。出門撞著留幽求。大帽壓耳手提油。</p>
<p>正旦上堂。舉真淨和尚歲朝示眾云。去年貧未是貧。今年貧始是貧。去年貧猶有卓錐之地。今年貧錐也無。香嚴與麼提持。奇特甚奇特。要且只知其貧。不知其富。洞山則不然。去年富未是富。今年富始是富。去年富只有一領黑黲布褊衫。今年富添得一頂百衲山水袈裟。歲朝抖擻呈禪眾。實謂風流出當家。師云。貧賊驕人乎。富貴驕人乎。吾於二老見之矣。雙峰既不言貧。亦不道富。新年頭別有一句子。也要大家知有。竪拂子。雲淨日月正。雪晴天地春。</p>
<p>上堂。有物先天地。無形本寂寥。能為萬象主。不逐四時凋。春畊夏種。秋收冬藏。作麼生說不凋之義。山南山北無非祖父田園。溪東溪西總是國王水草。汝等諸人若也知得落處。便見進退動靜之間。了無新舊去來之相。坐籌帷幄。安帖家邦。正與麼時如何。三脚驢子弄蹄行。踏破虗空成兩片。</p>
</div>
<div class='div-other'><a id='mulu6' />
<p class='h1'>平石和尚天童禪寺語錄</p><p class="byline">參學比丘　彌安　元勗　等編</p><p>師於天曆二年十二月初一日入寺。指山門云。樓閣門開。日照天臨。俊馬不移蹄。快鶻趂不及。喝一喝。</p>
<p>佛殿。燒香云。自覺覺他。名之曰佛。金剛與泥人揩背。咄咄咄。</p>
<p>據室。我此一室。綿綿密密。眨得眼來。青天霹靂。</p>
<p>陞座拈香云。此香。陰陽未剖<span class='corr'>已</span>前。掀天富貴。世界既形之後。特地芬芳。爇向爐中。端為祝延今上皇帝聖躬萬歲萬歲萬萬歲。陛下。恭願。明逾日月。德重乾坤。萬年端拱於無為。四海咸皈於至化。次拈香云。村草步頭匙挑不上。玲瓏岩畔信手拈來。今當第三回。供養前住當山先師東岩圓應大和尚。用酬法乳之恩。斂衣就座。育王和尚白槌畢。師云。盡大地撮來。如粟粒大。拋向面前。漆桶不會。打皷普請看。眾中莫有不甘者麼。出來道看。時有僧問云。三通皷罷。大眾咸臻。學人上來。願聞祝贊。師云。須彌頂上擊金鐘。進云。祝聖<span class='corr'>已</span>蒙師指示。向上宗乘事若何。師云。黃檗打臨濟六十主丈。進云。記得三聖道。逢人則出。出則不為人。時如何。師云。有甚巴鼻。進云。興化道。逢人則不出。出則便為人。又且如何。師云。却較些子。進云。古今無異路。達者共同途。師便喝。僧禮拜。師云。不快漆桶。乃云。萬仞峰前輥繡毬。三千剎海一毫收。展開佛手伸驢脚。出窟金毛笑點頭。所以道。宗乘一唱。三藏絕詮。正令當行。十方坐斷。是故。靈山會上。少室峰前。赤手持來。橫身荷負。德山棒頭欺胡瞞漢。臨濟喝下少實多虗。擘泰華逗黃河。直得星移斗換。捎金雞拂玉兔。自然八面玲瓏。是皈馬休牛之日。當樵歌漁唱之時。摩醯正眼洞明。肘後靈符光彩。正與麼時如何。天高群象正。海闊百川朝。</p>
<p>小參。從上來事。只在如今。拈起也天回地轉。放下也滴水冰生。不在句後聲前。自然頭頭顯露。九峰聳翠。雙沼波澄。乃宏智中興之所。誠祖父唱道之場。繼茲芳躅。撫膺有媿。所以。緣生於象。象亦非真。緣象兩忘。觸途成滯。拈主丈。主丈橫。山河大地一時橫。主丈竪。山河大地一時竪。主丈不橫不竪。山河大地自山河大地。燈籠自燈籠。露柱自露柱。然雖如是。只如雲門大師道。拈燈籠向佛殿裏。將山門來燈籠上。又作麼生話會。卓主丈。一言截斷千江口。萬仞峰頭始得玄。復舉。當山第一代啟禪師。因僧問。學人卓卓上來。請師的的。啟云。我者裡一屙便了。有甚麼卓卓的的。僧云。和尚恁麼答話。更買草鞋行脚始得。啟喚僧近前。僧乃近前。啟云。老僧恁麼道。過在什麼處。其僧擬議。啟便打。師云。千鈞之弩不為鼷鼠發機。者僧既不善機宜。啟和尚亦成不了。拈主丈。喝一喝。下座。</p>
<p>上堂。即心即佛。非心非佛。不是心。不是佛。不是物。馬大師舌頭無骨。與麼也得。不與麼也得。與麼不與麼總得。老石頭眼裏無筋。驀拈主丈卓一下。雲自帝鄉去。水從江漢流。</p>
<p>除夜小參。臘月三十日。二年同一春。祖師門下客。總是舊時人。大眾。人既仍舊。法無不然。是故。天地覆載。日月運行。河嶽流峙。寒暑推遷。無一法從內而出。無一法從外而入。拈主丈。無言童子唱巴歌。露柱燈籠齋起舞。卓主丈。</p>
<p>元旦上堂。拈拂子。作書空勢。召大眾云。看看。新年把筆。萬事大吉。且道。書底是什麼。孔門弟子無人識。碧眼胡僧笑點頭。</p>
<p>上堂。舉趙州問南泉云。如何是道。泉云。平常心是道。大眾。苦樂逆順。膏火相煎。剎那之間。有萬生滅。作麼生得平常去。到者裏。也須明白去始得。</p>
<p>涅槃上堂。正法眼藏。涅槃妙心。東土乾籮蔔。西天爛葛藤。野火年年燒不盡。春風吹著又重生。</p>
<p>上堂。舉天衣懷禪師示眾云。青蘿夤緣。直上寒松之頂。白雲淡泞。出沒太虗之中。南山起雲。北山下雨。會麼。甜瓜徹蔕甜。苦瓠連根<span class='corr'>苦</span>。應菴和尚拈云。天童也下一著。青蘿夤緣。直上寒松之頂。白雲淡泞。出沒太虗之中。狗子尾巴書梵字。野狐窟宅梵王宮。師云。山僧有條舉條。無條攀例。今日也下一著。青蘿夤緣。直上寒松之頂。白雲淡泞。出沒太虗之中。奇恠石頭形似虎。火燒松樹勢如龍。</p>
<p>延慶我菴和尚至上堂。青玉軒前。玲瓏岩畔。歷歷明明。現成公案。靠倒直指單傳。抹過一心三觀。且道。四明尊者。隰州古佛。相見說箇什麼。良久。止止不須說。我法妙難思。擊拂子下座。</p>
<p>純監寺火。純清絕點。坐在無魂必死之鄉。若要去住自由。別資一路始得。擲下火。三脚驢子弄蹄行。火裏毒蛇吞鼈鼻。</p>
<p>浴佛上堂。十方世界香水海。萬象森羅淨法身。須信鑊湯無冷處。杓頭拋下辨踈親。</p>
<p>結夏上堂。一年是一年。一月是一月。一日是一日。一時是一時。聖制九旬。各自努力。其間更有一事。說與諸人不得。良久。切忌向胡餅裡覓汁。</p>
<p>上堂云。藏主不識字。侍者參得禪。首座有長處。各自見一邊。掀翻洞山五位。擘開臨濟三玄。須彌峰頂浪滔天。</p>
<p>上堂。拈主丈云。佛法徧天下。談玄口不開。相攜木上座。吟上高高臺。且道。太白峰與玲瓏岩鬪額。畢竟論量何事。卓主丈。湖南城裏好養民。米賤柴多足四鄰。</p>
<p>端午上堂。五月五。天中節。神仙妙藥。百草頭邊。等閒嗅著。腦門迸裂。喝一喝。下座。</p>
<p>上堂。諸禪德還知麼。今朝又是六月十五日了也。寒暑相催。生死漸近。身上鶻臭布衫。還脫得下也未。脫得脫不得則且置。你道。南山起雲。北山下雨。畢竟又如何話會。喝一喝。</p>
<p>上堂。舉東山演和尚頌云。山前一片閒田地。叉手叮嚀問祖翁。幾度賣來還自買。為憐松竹引清風。師云。東山與麼道。如持左券以取故物。自謂。手親眼辦。不受人瞞。檢點將來。費了多少鹽醬。諸人還會麼。玉本無瑕。琱文喪德。</p>
<p>東岩和尚忌辰拈香。香嚴哭溈山主丈。貧兒思舊債。投子受大陽革履。冐姓佃官租。總是死門。俱非活路。插香云。先師東岩和尚來也。龍袖拂開全體露。象王行處絕狐踪。</p>
<p>解夏小參。九旬禁足。三月安居。據菩薩乘。修寂滅行。正是無風匝匝之波。致令影響之流。彼此互揚家醜。便道。鵝護雪臘人冰。鋤得一片畬。種得一籮粟。自謂修心煉行。功不浪施。檢點將來。自救不了。天童則不然。一箇箇如獅子兒。吒沙地哮吼一聲。直得天魔膽裂。有甚近傍處。是則固是。還端的也無。擊拂子。西風陣陣凉。秋雨番番急。</p>
<p>舉翠岩參和尚示眾云。一夏與兄弟。東語西話。看翠岩眉毛在麼。保福云。作賊人心虗。長慶云。生也。雲門云。關。大眾。翠岩老老大大。賣弄風流。引得一地人揚塵簸土。百世之下。喚作翠岩眉毛話。山僧今夜忍俊不禁。與伊勦絕去也。眾中忽有箇漢出來道。和尚也須照顧眉毛始得。我也知你向鬼窟裡作活計。</p>
<p>解夏上堂。教中道。自宣<span class='corr'>己</span>過。恣僧舉罪。名曰自恣。若約衲僧門下。天地懸殊。直須毀於佛謗於法。無慚愧心。乃可名為自恣。拈主丈云。當門不用栽荊棘。後代兒孫惹著衣。</p>
<p>上堂。山僧夜來得一夢。甚是奇特。天明起來。擬欲舉似諸人。及乎仔佃尋思。又成忘却。便下座。</p>
<p>隨都寺火。心隨萬境轉。轉處實能幽。涅槃路上。生死岸頭。撲滅漏燈盞。撥火覓浮漚。</p>
<p>上堂。炎炎老火向西流。一雨翻然報早秋。暑往寒來今古事。幾多白盡少年頭。</p>
<p>上堂。十五日<span class='corr'>已</span>前。半明半暗。十五日<span class='corr'>已</span>後。全暗全明。正當十五日。明暗兩途。二俱不涉。拍禪牀。三面狸奴脚踏月。兩頭水牯手拏煙。</p>
<p>重陽上堂。茱萸滿汎一甌茶。冷淡家風亦自佳。不用登臨追往事。眼前隨分有黃花。</p>
<p>達磨忌日拈香。西天殿後。東土先鋒。不識第一義。剛言破六宗。老蕭硬寨打不入。渾身乾沒熊耳峰。不有宋雲知敗缺。擬於何處覓行踪。</p>
<p>兼侍者火。雙弘定慧。兼善毗尼。生死岸頭。了無交涉。擲下火。犀牛扇子足清風。火裡蝍蟟吞大虫。</p>
<p>上堂。清霜鋪大野。白月滿空山。目前明歷歷。一點不相瞞。擊拂子下座。</p>
<p>宏智和尚忌日拈香。夢幻空花。六十七年。白鳥煙沒。秋水天連。渾侖無縫罅。竇八布衫穿。丹霞室內。太白峰前。正偏俱不涉。生死不相干。夜行只管貪明月。不覺和衣渡水寒。</p>
<p>冬至小參。佛法二字。也是不著便。衲僧家從朝至暮。著衣喫飯。痾屎送尿。何甞有虗棄底時節。豈不見龐居士頌云。日用事無別。惟吾自偶諧。頭頭非取捨。處處沒張乖。朱紫誰為號。丘山絕點埃。神通并妙用。運水及搬柴。諸仁者。看他是箇俗流。宛有衲僧氣息。若向者裡。著得一隻眼。觀風雲別氣候。觸目遇緣。隨機應變。灼然無虗曇底時節。苟或未然。且向陰陽消長處。一任東卜西卜。</p>
<p>復舉洞山冬夜與泰首座喫果子次。問云。有一物黑似漆。常在動用中。動用中收不得。過在什麼處。泰首座云。過在動用中。洞山令侍者掇退果卓。師云。泰首座恁麼答話。本分不得果子喫。雖然。洞山也不得無過。即今若有人。下一轉語。坐斷古人舌頭。天童向明窓下安排。</p>
<p>上堂。舉僧問古德。如何是冬來事。古德云。京師出大黃。師云。與麼答話。大似徐六擔板。驀拈主丈卓一下。三生六十劫。</p>
<p>上堂。山寺逢冬仲。蕭條迫暮年。官租猶未納。私債苦相煎。私猶可緩。官急如弦。無人知此意。令我憶南泉。</p>
<p>上堂。舉洞山不安。有僧問云。和尚病。還有不病者麼。山云。有。僧云。不病者還看和尚否。山云。我看他有分。僧云。和尚看他時如何。山云。則不見有病。輙成一偈。舉似諸人。病時還有不病者。他不看吾吾看他。一陣香風來枕上。庭梅開徧臘前花。</p>
<p>關山和尚忌日拈香。木有本。水有源。佛佛授手。祖祖相傳。理固如是。事無不然。插香云。涅槃後有大人相。剔起眉毛仔細看。</p>
<p>除夜小參。去也去也。爆竹送殘年。來也來也。椒柈獻新歲。一來一去。全放全收。不作佛法商量。不作世諦流布。目前無法。意在目前。狸奴白牯共樂昇平。露柱燈籠咸霑化育。直得。冰河發焰。黍谷回陽。道泰時清。民康物阜。拍禪牀云。品字柴頭煨正煖。不知風雪到梅花。</p>
<p>上堂。舉法昌結夏示眾云。年年四月十五。諸方盡皆禁足。法昌山裡如何。但見山青水綠。師云。法昌老漢坐在無事甲裏。有甚共語處。喝一喝。</p>
<p>上堂。舉雪竇偈云。霏霏梅雨灑危層。五月山房冷似冰。莫謂乾坤乖大信。未明心地是炎蒸。好諸禪德。真語者。實語者。如語者。不異語者。便下座。</p>
<p>上堂。舉真淨和尚云。今朝六月旦。萬事隨時變。地肥茄子多。雨足甜瓜賤。紅桃大似拳。綠李圓如彈。誰識歸宗大道心。拈來一一人難辨。古人和盤托出。只堪止渴。不可充飢。天童者裡無三般兩樣。只作一味商量。小間僧堂裡索麫。一任諸人飽喫。便下座。</p>
<p>解夏小參。明明百草頭。明明祖師意。所以道。道遠乎哉。觸事而真。聖遠乎哉。體之則神。現前一眾。同此安居。今<span class='corr'>已</span>告圓。只如雲門大師問僧云。秋初夏末。不落平常。道將一句來。僧無對。自代云。初三十一。中九下七。師拈主丈卓一下云。西天斬頭截臂。我者裡自領出去。</p>
<p>復舉洞山示眾云。秋初夏末。兄弟東去西去。直須向萬里無寸草處去。石霜聞云。出門便是草。頌云。萬里無寸草。出門便是草。昨夜問龜哥。報道今朝好。步步踏著長安道。</p>
<p>上堂。西風陣陣凉。秋雨番番急。時節不相饒。一夏今朝畢。解開布袋結頭。淈淈[泳-永+盾][泳-永+盾]。何似生遼天鶻。萬里雲只一突。</p>
<p>上堂。三年一閏。九日重陽。理由事顯。事逐理彰。僧問雲門。如何是諸佛出身處。門云。東山水上行。且道。明理耶明事耶。者裏道得脫體分明。許你入阿字法門。</p>
<p>冬至小參。山中無曆日。從教晷運推移。眼裏有瞳人。要見陰陽消長。時節既至。事理全彰。二三四七。只言自知。十萬八千。徒勞他覓。洞山果子賣弄風流。皓老布裩價增十倍。香嚴叉手。少實多虗。慈明揭榜揚聲止響。驀拈主丈。掃蕩多年滯貨。坐斷諸方舌頭。卓主丈。冬不寒臘後看。</p>
<p>上堂。僧問香林。如何是衲衣下事。林云。臘月火燒山。師云。臘月火燒山。眉毛眼上安。叮嚀辦柴炭。必定有春寒。</p>
<p>上堂。嬾拈凍筆紀風雲。陰極陽生理事真。一炷清香林下客。太平時節太平人。</p>
<p>謝徑山行中仁書記上堂。一口吸盡西江水。馬駒踏殺天下人。這箇說話。譬如暗中書字。字雖不成。文彩<span class='corr'>已</span>彰。擊拂子。敲出鳳凰五色髓。擊碎驪龍明月珠。</p>
<p>謝兩序上堂。新舊相資。進退合節。左右逢原。尊卑異位。開鑿人天正眼。恢張佛祖門庭。頭頭垂應物之機。著著有出身之路。如斯話會。猶落今時。且如何是不落今時底句。玲瓏八面自回合。峭峻一方誰敢窺。</p>
<p>上堂。舉密菴和尚示眾云。十五日<span class='corr'>已</span>前。開池不待月。十五日<span class='corr'>已</span>後。池成月自來。正當十五日。吹無孔笛。唱太平歌。佛及眾生。齊聲唱和。且超群拔萃一句作麼生道。四海浪平龍睡穩。九天雲淨鶴飛高。師云。山僧今日因行不妨掉臂。十五日<span class='corr'>已</span>前。長在途中不離家舍。十五日<span class='corr'>已</span>後。長在家舍不離途中。正當十五日。兩頭俱坐斷。一劒倚天寒。且超群拔萃一句作麼生道。擊拂子。一把柳絲收不得。和煙搭在玉欄干。</p>
<p>退院上堂。老向山中償宿債。拖犁拽耙十三年。如今筋骨條條露。鼻孔頑然不受穿。村草步舊田園。桃花如錦柳如煙。放教臥月眠雲去。飢有青蒭渴有泉。拍禪牀下座。</p>
</div>
<div class='div-other'><a id='mulu7' />
<p class='h1'>真讚</p><p class="byline">門人　師楷　文斌　汝均　等編</p>
<div class='div-other'><a id='mulu8' />
<p class='h2'>觀音</p><p>枯木巖前坐片時。輪珠數盡復思惟。南詢童子無消息。月在波心說向誰。</p>
</div>
<div class='div-other'><a id='mulu9' />
<p class='h2'>魚籃觀音</p><p>籃裡魚。衣內珠。左提右挈。腥風滿途。茫茫宇宙人無數。那箇男兒是丈夫。</p>
</div>
<div class='div-other'><a id='mulu10' />
<p class='h2'>達磨</p><p>聖諦廓然。忠言逆耳。折蘆渡江。事不獲<span class='corr'>已</span>。脚下無風帀帀波。滔天沃日從茲始。</p>
</div>
<div class='div-other'><a id='mulu11' />
<p class='h2'>寒山</p><p>天台山中。國清寺裡。掃箒隨身。塵埃滿地。只知指點笑他人。對面有人還笑你。</p>
</div>
<div class='div-other'><a id='mulu12' />
<p class='h2'>拾得</p><p>爾名拾得。拾得者誰。不識一字。却要題詩。禿筆未曾輕點著。芭蕉葉上墨淋漓。</p>
</div>
<div class='div-other'><a id='mulu13' />
<p class='h2'>維摩</p><p>嘆大褒圓。彈偏擊小。通身是病。自救不了。引得文殊問疾來。狼籍一場非小小。</p>
</div>
<div class='div-other'><a id='mulu14' />
<p class='h2'>朝陽穿破衲</p><p>穴鼻針。無絲線。蹙斷雙眉。討頭未見。日炙風吹破衲衣。補得完全是幾時。</p>
</div>
<div class='div-other'><a id='mulu15' />
<p class='h2'>對月了殘經</p><p>看未了。歇不得。向下文長。付在來日。咄者醃黑荳老僧。何曾解轉如是經。</p>
</div>
<div class='div-other'><a id='mulu16' />
<p class='h2'>船子</p><p>天無四壁地無門。舞棹呈橈誑後昆。索性和船都覆却。免教空記刻舟痕。</p>
</div>
<div class='div-other'><a id='mulu17' />
<p class='h2'>永明壽禪師</p><p>道大德尊。宗通眼活。萬象森羅。熾然而說。游戲性海而一波不驚。披露覺天而十日竝出。實天台韶國師命世之寧馨。作兩浙錢大王福田之利益。至於秉五色筆。發佛祖潛光。鼓無絃琴。起衲僧痼疾。高風遠度。豐功偉蹟。豈片言隻字讚歎之所能及。咦。面目分明不覆藏。西湖水映中巖月。</p>
</div>
<div class='div-other'><a id='mulu18' />
<p class='h2'>延慶秋墟入法師</p><p>秋水兮澄神。金沙兮粲彩。百界分身。面目儼在。闢一乘唱導之妙門。泯三觀互融之性海。其應物也。清而有容。其行<span class='corr'>己</span>也。廉而匪介。豹澤霧以自文。鵬搏風而何快。不即不離。無對無待。入死出生。脫袍著鎧。聿昭法智中興之行業。克振大蓬單傳之家世。我作讚語擬針投芥。豈特是播德音於一時。庶幾乎發潛光於千載。</p>
</div>
<div class='div-other'><a id='mulu19' />
<p class='h2'>元叟和尚真。瑞巖安長老請</p><p>凌霄峰頂。寂照光中。百年大夢。四海一翁。眼裏無筋。眇郢人斵堊之妙。腕頭者力。陋女媧鍊石之功。指麾談笑而衲僧乞命之不暇。暗嗚吒咤而魔外却走以何從。前無佛祖。下絕<span class='corr'>己</span>躬。黃蘗運攙坐南泉鉢位。顏卍菴凌滅妙喜門風。父不慈子不孝。上不敬下不恭。一點水墨。兩處成龍。安知末後全提句。瑞雪天香滿浙東。</p>
</div>
<div class='div-other'><a id='mulu20' />
<p class='h2'>我菴法師真。嗣子中絕照請</p><p>賢哉人也。神凝而氣完。言溫而行粹。允執厥中。絕照非外。白璧兮無瑕。明珠兮絕纇。據牀座於兩浙大家。紹箕裘於靈山一會。瀾翻舌本。浚教海之淵源。富贍筆端。作宗門之洙泗。處人情於毀譽得失之間。達法性於談笑死生之際。堂堂我菴面目。儼爾慈光德色。徧藂林下載。清風殊未<span class='corr'>已</span>。</p>
</div>
<div class='div-other'><a id='mulu21' />
<p class='h2'>龍翔曇芳和尚</p><p>巍巍堂堂。煒煒煌煌。僧中之寶。法中之王。玉應金舂。續破砂盆六傳之逸響。霜饕雪虐。燦優鉢羅五葉之奇芳。言法華曾陞御榻。光佛照五宿觀堂。視名聞利養。如垢衣糞土。以慈悲喜捨。為河筏津梁。氣吞萬衲。眼盖諸方。讚嘆莫能及。描貌不相當。父子不傳真妙訣。凌霄峰頂發天香。</p>
</div>
<div class='div-other'><a id='mulu22' />
<p class='h2'>太平古鏡和尚</p><p>古鏡高懸。寒光湛湛。佛祖潛踪。天魔落膽。龜毛拂擊木無聲。苕箒柄敲空作響。發雙徑不傳之傳。歌太平無象之象。突出宣州花木瓜。抹過東山鐵酸饀。</p>
</div>
<div class='div-other'><a id='mulu23' />
<p class='h2'>護聖青山和尚</p><p>白璧無瑕。明珠絕纇。坐斷諸方舌頭。提持向上巴鼻。編蒲養母。凜陳尊宿之高風。茅舍深居。續常禪師之遠志。閱世等行雲無心。嗜閒如啖蔗有味。須彌為筆。不足以美盛德之形容。江河為口。庶幾乎發斯文之源委。</p>
</div>
<div class='div-other'><a id='mulu24' />
<p class='h2'>徒弟大用都寺請</p><p>倒拈栗棘與金圈。坐斷威音大劫前。賤似黃金貴如土。好兒終不使爺錢。</p>
</div>
<div class='div-other'><a id='mulu25' />
<p class='h2'>福唐文斌侍者請</p><p>村草步頭。產此芽孽。毒氣流行。閩蜀江淅。覷著則眼睛枯。嗅著則腦門裂。死却衲子偷心。納盡諸方敗闕。殃害叢林卒未休。父子不傳真妙訣。</p>
</div>
<div class='div-other'><a id='mulu26' />
<p class='h2'>山行壽像</p><p>浮世能得幾時閒。老我青松白石間。霜竹一尋聊作伴。近聽流水遠看山。</p>
</div></div>
<div class='div-other'><a id='mulu27' />
<p class='h1'>偈頌</p><p class="byline">門人　處林　雲岑　等編</p>
<div class='div-other'><a id='mulu28' />
<p class='h2'>送岑侍者參方</p><p>衲僧行履處。徧界沒踪跡。撥草與瞻風。先聖儼遺則。塵勞八萬門。門門皆可入。應須辨主賓。慎勿落階級。揚眉瞬目間。機鋒巧相直。國師喚侍者。青天轟霹靂。侍者酬國師。天岸一團日。男兒四方志。所向隨所適。吳疆會有終。楚甸來無極。脚瘦草鞋寬。辛苦竟何益。學道如學射。久久自中的。直教心手兩俱忘。拶透銀山并鐵壁。</p>
</div>
<div class='div-other'><a id='mulu29' />
<p class='h2'>贈中竺囦藏主</p><p>衲僧家。沒巴鼻。主丈一枝藤。草鞋六箇耳。南北東西無定止。大事未明。如喪考妣。有甚閒心情。遊山并翫水。拾得如來藏裏珠。認著依然還不是。颺向圾垃堆頭。一任匙挑不起。待他時節因緣。自然放光動地。寶掌巖前歸去來。擡頭撞著自家底。</p>
</div>
<div class='div-other'><a id='mulu30' />
<p class='h2'>謝炬藏主寄七佛石刻付法偈</p><p>向上一句子。不在威音前。字義炳日月。翰墨動人天。意想不可到。況復以言宣。若云有所付。是法成妄傳。匡廬古崖石。摩勒亦有年。上人事幽討。掇贈非偶然。豈特起衰墮。直使空盖纏。揭之素壁間。七佛常現前。</p>
</div>
<div class='div-other'><a id='mulu31' />
<p class='h2'>送禮維那之兩府</p><p>興化為人徹底漢。覿面全提如閃電。克賓不入者保社。罰錢喫棒趂出院。天童年老少機關。衲僧自合知方便。茫茫淮甸接天長。金碧樓臺倚雲漢。六朝風物足觀光。莫教失却空王殿。</p>
</div>
<div class='div-other'><a id='mulu32' />
<p class='h2'>送龜山運上人</p><p>衲僧門下有一句。當機覿面無主賓。春風一夜掃殘雪。天岸忽覩五色麟。無心碗裏空王飯。直教一飽忘飢嗔。瞻風撥草豈細事。下情不精安得真。上人自是七閩秀。虗心善應谷有神。叢林寥落愜老眼。行行莫負青春身。</p>
</div>
<div class='div-other'><a id='mulu33' />
<p class='h2'>示勗侍者</p><p>鳥窠吹布毛。侍者便悟去。拶透嶮崖機。截斷聖凡路。不是玄中玄。亦非句中句。玉兔挨開碧海門。金烏飛上珊瑚樹。</p>
</div>
<div class='div-other'><a id='mulu34' />
<p class='h2'>送空維那</p><p>興化打克賓。無事閒相惱。諸方受熱瞞。商量閙浩浩。若是活衲僧。不向那邊討。秋初夏末時。南北東西道。之子行行好善為。萬里長空淨如掃。</p>
</div>
<div class='div-other'><a id='mulu35' />
<p class='h2'>送藪首座遊金陵兼柬蔣山正宗和尚</p><p>此軒今年七十九。拈得鼻孔失却口。一尋霜木挂寒松。閒看白雲變蒼狗。有客有客來何從。靈鷲峰前天竺後。兜率宮中說法回。玉雪精神驚老醜。檢點衣單一物無。鋪張手面千般有。蟭螟眼裡蹴鞦韆。虗空背上翻筋斗。匇匇取別大無端。利生求法尋初友。珍重梁園寶誌公。多年拋却軒中叟。</p>
</div>
<div class='div-other'><a id='mulu36' />
<p class='h2'>江西源上人歸廬阜</p><p>衡嶽峰頭雲。鄱陽湖裡水。雲水兩無心。相思隔千里。主丈七尺長。草鞋六箇耳。去去宜善為。總是自家底。</p>
</div>
<div class='div-other'><a id='mulu37' />
<p class='h2'>寄南湖我菴法師</p><p>奕世台衡一大家。軒橫青玉映金沙。兒郎羯末毋多讓。閥閱崔盧未足誇。蓮沼重重涵止水。猊臺日日雨新花。雪山香草煩休戀。群稚盈門待賜車。</p>
</div>
<div class='div-other'><a id='mulu38' />
<p class='h2'>送慍藏主歸省徑山元叟和尚</p><p>山頭老漢八十一。如此東南大法城。雙鬢又添新歲白。片言能使古風清。為人不用擊虎術。養子寧忘䑛犢情。明月堂前坐深夜。餘光分得到長庚。</p>
</div>
<div class='div-other'><a id='mulu39' />
<p class='h2'>贈照堂楊居士進脩</p><p>茫茫只向外邊求。自己靈光本自優。直下了無諸法相。從來不挂一絲頭。休令白璧生微玷。任使明珠混濁流。為語照堂楊處士。神仙何必更封侯。</p>
</div>
<div class='div-other'><a id='mulu40' />
<p class='h2'>贈雪峰鏡侍者</p><p>當軒寶鑑鎮長開。湛湛寒光徹夜臺。萬象森羅歸一照。十方世界絕纖埃。直饒南嶽磨成得。爭似東平打破來。笑看菱花生碓觜。春風謾殺老黃梅。</p>
</div>
<div class='div-other'><a id='mulu41' />
<p class='h2'>建新僧堂</p><p>大家看取好僧堂。一柱依然拄一梁。太白名山天下勝。隰州古佛法中王。三條椽下乾坤闊。七尺單前日月長。坐臥經行如是住。自然身放白豪光。</p>
</div>
<div class='div-other'><a id='mulu42' />
<p class='h2'>次月江和尚韻。送何山句侍者</p><p>何山山裏鄮峰前。一句臨機未易宣。養羽靈禽宜擇木。追風良馬不須鞭。花開少室人歸國。月滿華亭客上船。老去逢君無限意。相看話到普通年。</p>
</div>
<div class='div-other'><a id='mulu43' />
<p class='h2'>瑩上人還鄉</p><p>七閩山水秀天南。欲去無因老未甘。羨子端如新乳犢。嗟吾<span class='corr'>已</span>作欲眠蚕。鄉緣美惡宜深省。世味醇醨要飽諳。珍重祖師門下客。蒼龍不許臥澄潭。</p>
</div>
<div class='div-other'><a id='mulu44' />
<p class='h2'>送育王邂維那禮祖</p><p>須信壺中別有天。行藏直到古皇前。一爐芋火輕五鼎。滿屋松風直萬錢。禪榻未應嫌敗簀。祖庭毋惜掃頹磚。鄮峰送子寧無意。臂曲何曾向外邊。</p>
</div>
<div class='div-other'><a id='mulu45' />
<p class='h2'>次韻贈上竺禮闍梨兼柬靈石禪師</p><p>信之一字道之元。色見聲求也大難。六用門頭如是住。無生路上作何觀。禪林風月渾披露。教海波瀾盡揭翻。寄語老禪無恙不。嘉禾春水綠當軒。</p>
</div>
<div class='div-other'><a id='mulu46' />
<p class='h2'>次無言和尚韻送京維那</p><p>十聲椎下禿却舌。百尺竿頭轉得身。散宅破家應此子。守株緣木更何人。松枝凍徹巖前雪。桃蕚香浮洞裏春。好向龍門重蛻骨。誰云獨角有祥麟。</p>
</div>
<div class='div-other'><a id='mulu47' />
<p class='h2'>用前人韻送正上人</p><p>此事本來無欠缺。有心用處卒難周。紛紛黑白徒名貌。往往朱黃錯校讎。撥草瞻風休特地。逢場作戲且隨流。別峰他日如相見。與子重圓舊話頭。</p>
</div>
<div class='div-other'><a id='mulu48' />
<p class='h2'>悼楚藏主<span class='note-inline'>(春雨菴無際和尚徒弟)</span></p><p>古人三十為一世。非天而亡義所安。信是有形從物化。可能無念到才難。長庚影裏言猶在。春雨聲中夢未寒。回首重重華藏海。擬於何地著悲酸。</p>
</div>
<div class='div-other'><a id='mulu49' />
<p class='h2'>隆知客禮祖</p><p>卓錐無地亦無錐。獨露堂堂信不疑。全主全賓皆在我。入魔入佛更由誰。機先能縱復能奪。句下絕毫還絕厘。滿地落花春<span class='corr'>已</span>老。祖翁密意幾人知。</p>
</div>
<div class='div-other'><a id='mulu50' />
<p class='h2'>送慍藏主參紫籜竺元和尚</p><p>我此軒中如斗大。與誰擕手話門風。曹溪有路無人到。少室無人有路通。何暇閒情供想像。只留老眼送歸鴻。此行莫恠無多囑。東海于今一暮翁。</p>
</div>
<div class='div-other'><a id='mulu51' />
<p class='h2'>次北隱和尚韻。送惠侍者歸潮陽</p><p>少室春光過眼非。風前獨立思依依。江煙岸柳絲千尺。㵎水山花錦一機。莫向目前明得喪。好於言下洞玄微。潮陽舊路如天遠。此日何妨擺手歸。</p>
</div>
<div class='div-other'><a id='mulu52' />
<p class='h2'>贈寫真厲月泉</p><p>空裏浮埃鏡裏塵。一彈指頃百年身。了知本體元無相。謾說毫端別有神。鶴髮雞皮誰似我。虎頭燕頷彼何人。相逢底用閒描貌。明月秋泉自逼真。</p>
</div>
<div class='div-other'><a id='mulu53' />
<p class='h2'>藏室</p><p>出頭無好手。退步足安身。佛眼覰不著。凡情見得親。寰中千世界。量外一微塵。堪笑毗耶老。重開不二門。</p>
</div>
<div class='div-other'><a id='mulu54' />
<p class='h2'>牧庵大師回龍翔</p><p>後生端可畏。克念事參尋。佛法自南北。江山無古今。澤毛憐霧豹。養羽惜庭禽。去去重回首。百城煙水深。</p>
</div>
<div class='div-other'><a id='mulu55' />
<p class='h2'>題眴藏主藏春閣</p><p>道人行履處。密室不通風。百念寒灰後。一身和氣中。餘生未有限。此道樂無窮。竟日冥心坐。瓶花糝桉紅。</p>
</div>
<div class='div-other'><a id='mulu56' />
<p class='h2'>謨上人參方</p><p>佛法遍天下。談玄口不開。萬機俱寢削。一物不將來。是處是慈氏。無門無善財。龜毛并兔角。移向眼中栽。</p>
</div>
<div class='div-other'><a id='mulu57' />
<p class='h2'>蔣山勝維那回江西</p><p>法戰場中得勝歸。鷹巢飛出鳳凰兒。升堂打鼓普請看。笑倒江西馬簸箕。</p>
</div>
<div class='div-other'><a id='mulu58' />
<p class='h2'>贈東林忍侍者<span class='note-inline'>(日本人)</span></p><p>虎溪截斷鴈門關。一句臨機下口難。夜半扶桑日頭出。金雞飛上玉闌干。</p>
</div>
<div class='div-other'><a id='mulu59' />
<p class='h2'>寄靈石和尚</p><p>南山老虎齒無齦。撲面腥風不可聞。射石虗聲徒沒羽。只應羞殺李將軍。</p>
</div>
<div class='div-other'><a id='mulu60' />
<p class='h2'>堅上人禮補陀</p><p>誰家屋裡沒觀音。底事區區向外尋。迢遞海山行一轉。落花芳草又春深。</p>
</div>
<div class='div-other'><a id='mulu61' />
<p class='h2'>示泉南湛上人</p><p>湛然不動是真常。少室門中未[病-丙+斯]當。大地撮來如粟粒。木毬無口笑曾郎。</p>
</div>
<div class='div-other'><a id='mulu62' />
<p class='h2'>送栖維那參淨慈靈石和尚</p><p>南山萬疊錦雲屏。宗鏡堂高不易登。熱喝嗔拳須照顧。從來老子沒鄉情。</p>
</div>
<div class='div-other'><a id='mulu63' />
<p class='h2'>送雪竇亨藏主</p><p>胸次不留元字脚。一大藏教眼中塵。春歸錦鏡花如海。莫謗如來正法輪。</p>
</div>
<div class='div-other'><a id='mulu64' />
<p class='h2'>便舟</p><p>不施櫓棹不張帆。萬里鯨波指頋間。滿載驪珠三百斛。打頭不怕浪如山。</p>
</div>
<div class='div-other'><a id='mulu65' />
<p class='h2'>示均侍者</p><p>莫怪天童口門窄。從來無法可商量。犀牛扇子破了也。嬴得清風滿大唐。</p>
</div>
<div class='div-other'><a id='mulu66' />
<p class='h2'>圓上人江西禮祖</p><p>尀耐江西馬簸箕。和麩糶麫討便宜。承虗接響八十四。此去從頭捉敗伊。</p>
</div>
<div class='div-other'><a id='mulu67' />
<p class='h2'>題無無居士集註全剛經</p><p>諸法皆從此經出。借問從何出此經。離却此經詮註得。那時居士筆方靈。</p>
</div>
<div class='div-other'><a id='mulu68' />
<p class='h2'>富上人歸龍華省師</p><p>是何魔魅教行脚。是何魔魅教出家。老我不能窮詰汝。就煩歸去問龍華。</p>
</div>
<div class='div-other'><a id='mulu69' />
<p class='h2'>示磻上人</p><p>瑞巖長喚主人翁。業識茫茫未得空。今日天童重指出。又揚家醜向渠儂。</p>
</div>
<div class='div-other'><a id='mulu70' />
<p class='h2'>成淨人參方</p><p>菩提無樹鏡非臺。兔角龜毛眼裡栽。拖箇娘生臭皮袋。朝游南嶽暮天台。</p>
</div>
<div class='div-other'><a id='mulu71' />
<p class='h2'>聞鍾</p><p>鐘聲歷歷報朝昏。下徹幽泉上徹雲。塞却耳根須聽取。勞生誰復反聞聞。</p>
</div>
<div class='div-other'><a id='mulu72' />
<p class='h2'>淨髮張生求</p><p>佛病祖病眾生病。何似衲僧毛病多。識得病根無起處。吹毛用了急須磨。</p>
</div>
<div class='div-other'><a id='mulu73' />
<p class='h2'>送長蘆然維那入閩禮祖</p><p>淮山法戰偶不勝。竿木隨身入瘴鄉。百草頭邊輕撥著。休言佛法在南方。</p>
</div>
<div class='div-other'><a id='mulu74' />
<p class='h2'>道者普圓之天台</p><p>誰言道者少機關。慣向人前放軟頑。一對眼睛烏律律。天台勘破老寒山。</p>
</div>
<div class='div-other'><a id='mulu75' />
<p class='h2'>南上人禮補陀游天台</p><p>南能北秀各分宗。墮在是非區宇中。踏斷石橋心路絕。脚頭何處不圓通。</p>
</div>
<div class='div-other'><a id='mulu76' />
<p class='h2'>悼無異和尚</p><p>千丈巖前陷虎機。當陽拈出有誰知。髑髏乾盡眼睛活。正是虗空落地時。</p>
</div>
<div class='div-other'><a id='mulu77' />
<p class='h2'>贈澄院主</p><p>丹霞投宿值天寒。木佛燒來滿屋煙。院主眉鬚都落盡。諸方多是錯流傳。</p>
</div>
<div class='div-other'><a id='mulu78' />
<p class='h2'>壽侍者歸閩省師</p><p>執侍巾瓶志<span class='corr'>已</span>酬。臨風南望賦歸休。玄沙不出飛鳶嶺。築破娘生脚指頭。</p>
</div>
<div class='div-other'><a id='mulu79' />
<p class='h2'>次月江和尚韻。送顯上人游補陀天台</p><p>石橋南畔海門東。大士聲聞不易逢。未跨船舷相見了。縵天網子百千重。</p>
</div>
<div class='div-other'><a id='mulu80' />
<p class='h2'>贈術士陳景猷</p><p>我與虗空同壽量。虗空亦與我同年。先生筭得虗空定。我與虗空出命錢。</p>
</div>
<div class='div-other'><a id='mulu81' />
<p class='h2'>言侍者回閩</p><p>天童送子有一句。蠱毒之家水莫甞。即栗迸開天地眼。躭源無口罵南陽。</p>
</div>
<div class='div-other'><a id='mulu82' />
<p class='h2'>寶藏主禮祖參方</p><p>天然一寶秘形山。不在乾坤宇宙間。未展炊巾如搆得。老胡雙耳帶金環。</p>
</div>
<div class='div-other'><a id='mulu83' />
<p class='h2'>寧侍者省師于閩</p><p>吐却諸方五味禪。哥羅管你米疆年。到家不用呈圓相。密意明明在汝邊。</p>
</div>
<div class='div-other'><a id='mulu84' />
<p class='h2'>嵩上人歸泉南</p><p>泉南佛國露堂堂。千古靈踪有耿光。九到三登徒費力。不妨歸去問曾郎。</p>
</div>
<div class='div-other'><a id='mulu85' />
<p class='h2'>示表上人</p><p>杜䳌聲裡三更月。楊柳枝頭二月春。打失眼睛拈得鼻。從教落賴在風塵。</p>
</div>
<div class='div-other'><a id='mulu86' />
<p class='h2'>住知送還吳</p><p>家住吳淞煙水鄉。迢迢古路接天長。相逢底用論賓主。一句分明沒覆藏。</p>
</div>
<div class='div-other'><a id='mulu87' />
<p class='h2'>密海</p><p>千重百帀不通風。誰解窮源到劫空。會得一漚曾未發。滔滔江漢盡朝宗。</p>
</div>
<div class='div-other'><a id='mulu88' />
<p class='h2'>送志維那游金陵</p><p>克賓不入者保社。興化徒施陷虎機。明日石頭城畔去。空山老我望東歸。</p>
</div>
<div class='div-other'><a id='mulu89' />
<p class='h2'>存上人禮峨眉五臺游天台回江西</p><p>金色界中銀色界。脚頭一步不曾移。天台若見寒山子。應問江西馬簸箕。</p>
</div>
<div class='div-other'><a id='mulu90' />
<p class='h2'>竺芳</p><p>達磨不來東土。二祖不往西天。會得花開五葉。休言教外別傳。</p>
</div>
<div class='div-other'><a id='mulu91' />
<p class='h2'>日本巨藏主省師</p><p>唐土澄清拙。扶桑一國師。少林無孔笛。一任逆風吹。</p>
</div>
<div class='div-other'><a id='mulu92' />
<p class='h2'>四威儀</p><p>山中行。烏藤七尺長。回首松關外。前村<span class='corr'>已</span>夕陽。</p>
<p>山中住。家醜休呈露。糲飯淡黃虀。無鹽又無醋。</p>
<p>山中坐。善因招惡果。達磨老臊胡。無端成話墮。</p>
<p>山中臥。老鼠牀頭過。仰面視屋梁。知心無一箇。</p>
</div>
<div class='div-other'><a id='mulu93' />
<p class='h2'>十二時歌</p><p>鷄鳴丑。拈得鼻孔失却口。門頭戶底閙啾啾。李四張三競頭走。</p>
<p>平旦寅。世間宜假不宜真。自家肚皮自擘劃。不用低頭更問人。</p>
<p>日出卯。摘草拈花爭鬪巧。莫教撞著當行家。狼藉一場非小小。</p>
<p>食時辰。砂鍋五合煑黃陳。麤飡雖然易得飽。不如細嚼味方真。</p>
<p>禺中巳。從生至老只如此。達磨無端強出頭。被人打落當門齒。</p>
<p>日南午。苦中之樂樂中苦。無位真人笑漏腮。燈籠吞却露明柱。</p>
<p>日昳未。鬼面神頭誰識你。當機若更問如何。一時撒向長江裡。</p>
<p>晡時申。眼底寥寥絕四鄰。客來莫怪無茶點。蒿湯一盞當殷勤。</p>
<p>日入酉。剩得一雙窮相手。樓閣門開彈指間。善財童子逢初友。</p>
<p>黃昏戌。自己工夫欠綿密。<span class='corr'>斂</span>衣獨坐審思量。今日六兮明日七。</p>
<p>人定亥。只麼惺惺要長在。淺草平田差路多。莫教失脚無明海。</p>
<p>半夜子。自倒依然還自起。重尋殘夢了無踪。不覺天明透窻紙。</p>
</div></div>
<p class='juan'>平石和尚語錄<span class='note-inline'>(終)</span></p>
<div class='div-xu'><a id='mulu94' />
<p class='h1'>No. 1393-B</p><p>天童平石禪師。初見。</p>
<p>老圓應於乳峯。如登東山而小魯。再參於玲瓏巖。如登泰山而小天下。三十年後。踵父翁之故武。大其家世操縱。予奪倒行逆施。如餓菸菟。反睨其父。摵碎破沙盆。撲滅文武火。拗折蓬蒿箭。裂破鐵絲網。師之道。至是而光明盛大。猶眾星之中孤月也。先輩有言。楊岐不得白雲保寧。晦堂不得死心靈源。其餘碌碌難為接足。余於平石翁。亦云後。至元二年丙子春。住阿育王山松月比丘正印拜題。</p>
</div>
</div><!-- end of div[@id='body'] -->
</body></html>