<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>仁王經疏會本</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'></p><a id='mulu1' />
<div class='div-xu'><a id='mulu2' />
<p class='h1'>No. 514-A 會刻仁王護國般若經疏序</p><p>仁王護國般若經者。乃八部般若之結經也。夫般若之談。時長理詣。莫不蕩空釋滯。絕想袪情。良由眾生迷執久固。真性難顯。故佛且不揀善惡垢淨性相。一切訶破。雖真性及妙用不無。而姑云無。直待情忘理喪。纖毫不容。然後引出匿王之問端。高張五忍之法網。婆心徹底。巧運錐鎚。密接通別之初機。淘鎔凡聖之玄路。來至法華開顯。領付家業。點示般若之離相。咸成諸法之實相。究論實相之功。功由般若。般若之要。要當妙悟。故曰無量義者。從一法生。是也。唯我天台智者大師。深愍當來。劫運漸衰。鬪諍堅固。般若緣疎。經云若國欲亂。鬼神先亂。鬼神亂故。即萬人亂。是諸難起。皆應受持講讀此般若波羅蜜多。而護國法要。尤在解說此經。此大師經疏所由作焉。惜乎此疏。盛行海東。中華失傳。昔四明尊者。搆仁王疏而弗獲。亦猶天台大師拜楞嚴經而未得。先後求法。苦心有同揆歟。幸有宋老僧如恂師。得之海賈。晁說之敘於簡端今龍藏雖載。而講筵無聞。適天台敏老法師。應吳門諸縉紳請。於戊戌冬。住報恩北寺。時值邊疆多故。臣民不安。乃於<span class='corr'>己</span>亥春。屬成蓮演講仁王護國般若經。求佛保安。惟成蓮所講。係當世通行唐不空譯本。而大師所疏。為什公譯本。經文互有異同。大旨正堪補備。且龍藏本。經與疏各自為帙。研究維艱。爰遵天台大部之軌。華嚴三合之例。分經會疏。合鐫方冊。排科文於經前。繫疏解於經後。重加句讀。庶幾條分縷析。開卷瞭然。成蓮復據北藏。校勘一周。合掌恭敬。　而說頌曰。</p>

<div class="lg regular"><div class='lg-row'>般若如虗空　功德不可量　付囑諸國王</div>
<div class='lg-row'>依教而信受　菩薩金剛手　承佛威神力</div>
<div class='lg-row'>一聞說是經　頃刻為護持　能令其國界</div>
<div class='lg-row'>無復諸災難　疾疫與刀兵　一切悉消除</div>
<div class='lg-row'>法施利羣生　同發菩提心</div>
</div><p>時在光緒二十六年荷月普門示現日　台宗後學比丘成蓮敘於吳門報恩北寺之西齋</p>
</div>
</div><!-- end of div[@id='body'] -->
</body></html>