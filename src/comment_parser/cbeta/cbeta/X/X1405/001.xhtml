<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石溪心月禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1405-A</p><p>景定元年夏四月。徑山比丘正彬。袖一編書。過余而言曰。吾師石溪佛海禪師之沒。且六年矣。門弟子錄其語鋟梓。而未有敘引。無以傳不朽。惟公知吾師為深。願以為請。余於是竊有感焉。文公朱夫子。初問道延平。篋中所携。惟孟子一冊。大慧語錄一部。公於異端。闢之甚嚴。顧獨尊信其書如此。是豈無所見而然哉。</p>
<p>方秦檜柄國。自公卿大夫。無敢違忤。大慧藐然一衲子。乃能援復讎大義。抗言無諱。至語檜云。曹操挾天子。以令天下。今公挾夷狄。以令天子。雖身被南遷之禍。而名震海內。與張橫浦胡忠簡輩。相頡頏。</p>
<p>蓋嘗竊窺其書。其要言精義。往往多與孟子合。所謂貧賤不能移。威武不能屈者。大慧有焉。文公之所取。固在此而不在彼也。石溪之在蔣山也。有王氏子。實介甫苗裔。挾權貴勢。規取山中地。為墓田。石溪爭之不得。則鳴鼓說偈而去之。以為是其先世。以學術誤天下者。而吾徇其請。獨不為山靈笑乎。乃往趨東淛。徧遊佳山水。將終老焉。自是名重一時。不惟搢紳諸公知之聖天子亦知之。主名山。錫徽號。寵靈赫奕。視大慧所遭遇無間。嗚呼老檜之兇燄。舉世畏之。而大慧能抗之。介甫之遺孽。當路主之。而石溪能排之。雖其用力有難易。而卓見偉識。如出一人。自非聰明才智。有學問識道理。疇克爾耶。然則是編也。與大慧語錄。並行於世可也。若夫傳松源祖衣。紹楊岐正脉。說八萬四千偈。談三十二義法。此袈裟下事。非余所能知。獨取其超絕於流俗。而有補於世教者。表而出之。冠於篇首。是亦朱夫子之遺意也。</p>
<p>師眉山人。名心月。姓王氏。家世業儒云。</p>
<p>是歲七月既望。中奉大夫。宗正少卿。兼國史院編修官。實錄院檢討官。渤海劉震孫序。</p>
</div>
<div class='div-other'><a id='mulu2' />
<p class='h1'>石溪和尚語錄目次</p>
<ul class="">
<li>卷上
<ul class="">
<li>序</li>

<li>建康府報恩禪寺語錄</li>

<li>建康府能仁禪寺語錄</li>

<li>建康府蔣山太平興國禪寺語錄</li>

<li>平江府虎丘山雲巖禪寺語錄</li>

<li>臨安府靈隱景德禪寺語錄</li>

<li>臨安府徑山興聖萬壽禪寺語錄</li>
</ul></li>

<li>卷中
<ul class="">
<li>秉拂</li>

<li>小參</li>

<li>普說</li>

<li>法語</li>
</ul></li>

<li>卷下
<ul class="">
<li>題䟦</li>

<li>偈頌</li>

<li>讚佛祖</li>

<li>自讚</li>

<li>小佛事</li>

<li>新添</li>

<li>䟦</li>
</ul></li>
</ul><p>石溪和尚語錄目次<span class='note-inline'>(終)</span></p>
</div>No. 1405
<p class='juan'><a id='mulu3' />石溪和尚語錄卷上</p>
<div class='div-other'><a id='mulu4' />
<p class='h1'>石溪佛海禪師初住建康府報恩禪寺語錄</p><p class="byline">侍者　住顯　編</p><p>入院。指三門。不立孤危。不坐平實。轉身有路。舉步超方。正在報恩門外。且如何入得報恩門。喝一喝。</p>
<p>佛殿。前佛後佛。一身多身。總在這裏。插香云。以此為驗。</p>
<p>踞方丈。百煉不變。一槌便成。還同頑鈍爐鞴。若為施工。見解玄微。機鋒峭峻。正是膏肓良醫。如何發藥。新報恩。雖非爐鞴。又非良醫。狹路相逢。拍禪床云。放過不可。</p>
<p>拈帖。寰中天子勑。塞外將軍令。佛祖出頭。也須乞命。今日合作麼生。度帖與維那云。將逐符行。</p>
<p>拈疏。渾崙攧撲不破底句。如風吹水。自然成文。雖然。切忌向口角瀾翻處薦取。</p>
<p>拈法衣。披牯牛皮。輥瞎驢隊。帶水拖泥。東倒西[仁-二+雷]。黃梅七百無人會。</p>
<p>指法座。此座高廣。吾不能陞。舍利弗敗闕猶可。若佛若祖天下老師。高陞此座。敗闕愈甚。今日不免為他拔本去也。便陞座。</p>
<p>拈香云。此一瓣香。恭為今上皇帝。祝延　聖壽。萬歲萬歲萬萬歲。</p>
<p>次拈香云。此一瓣香。奉為　權府都運大卿。洎諸司官僚。資陪祿筭。</p>
<p>次拈香云。此一瓣香。奉為前住雲居。後住紫金。掩室先師大和尚。用酬法乳之恩。遂就座。</p>
<p>乃云。從前把定。一切人性命。在月上座手裏。今日放行。月上座性命。在一切人手裏。莫有放不過者麼。</p>
<p>僧問。暫輟鍾山板首。來登報恩道場。四眾咸臻。願聞法要。師云。石城東畔冶城西。進云。大眾欣然去也。師云。今日不著便。進云。如何是最初句。師云。大地載不起。進云。如何是末後句。師云。倒腹傾腸說向誰。進云。此句。在雲居得。雲頂得。師云。浮生穿鑿不相關。僧禮拜。</p>
<p>師云。過去<span class='corr'>已</span>過去。未來則未至。正當見在靈山單傳之旨。少林直指之宗。還有分付處也無。還有荷擔分也無。有則東土不傳西祖印。無則今日一會坐立儼然。月上座雖則翻著戲衫。入此戲場。要且不打者皷笛。莫有辨明得底麼。出來橫身擔荷。和者場子一時掀翻。要見佛法。有所分付。直饒與麼。也未與你點頭在。何故。一百五十難放君　復舉。首山和尚示眾云。佛法付與國王大臣。且道付箇什麼。須是迦葉師兄始得。</p>
<p>師云。首山與麼提唱。大似重處偏墜。殊不知。付囑國王大臣底。五百年前。被昇元閣與御街裏人說了。直得一四天下。和氣靄然。且道說箇什麼。須是首山老人始得。</p>
<p>當晚小參。問答不錄。師云。有即是無。無即是有。捩轉鼻孔眼睛。纔擬與麼。便不與麼。換盡心肝五臟。咬斷去住。裂破古今。自然花衢柳巷。閙浩浩處。古佛家風。古寺閑房。冷湫湫時。道人活計。同聲相應。同氣相求。剔起眉毛。面目見在。只如僧問曹山。佛未出世時如何。山云。曹山不如。出世後如何。不如曹山。且道。出世未出世。如與不如。誵訛在什麼處。善能切磋底。道一句子。救取新長老。有麼。良久云。長因送人處。憶得別家時。　復舉。寶公令人傳語思大。何不下山。教化眾生。目視雲漢作麼。思大云。三世諸佛。被我一口吞盡。有甚眾生教化。</p>
<p>師云。思大向孤峰頂上。自謂多少奇特。被人於十字街頭。飛片瓦一擊。便乃和身掇轉。要知麼。不圖打草。也要驚蛇。</p>
<p>道舊至。上堂。遂舉拂子云。高山流水。擊節者稀。石火電光。交肩者少。將拂子。復安舊處云。不得草堂諸故人。洎合一場懡㦬。</p>
<p>臘八上堂。先覺六年苦行。於臘八明星現時。成等正覺。良久云。八十翁翁輥綉毬。不顧通身是泥水。</p>
<p>元朝上堂。拈拄杖云。元正啟祚。萬物咸新。山形主丈子。只麼黑鱗皴。時來也解笑翻身。卓主丈云。倒腹傾腸為君說。唱歌須是帝鄉人。</p>
<p>上堂。正月又過半了也。跛跛挈挈。還得相應也未。若謂開口道著。信步踏著。三歲孩兒。也解恁麼道。且通途合轍一句。作麼生。理能伏豹。</p>
<p>掩室和尚忌。燒香云。甌峯一句。聲前密布。佇思停機。熱喝出去。於此見先師。未識先師。識先師。未見先師。而今要見先師。識先師麼。插香云。先師過去久矣。</p>
<p>上堂。忌口自然諸病減。多情未免有時勞。貧居動便成違順。只得清閑一味高。報恩今日事。為什麼被白雲祖師道了也。拍禪床云。好日多同。</p>
<p>上堂。十五日<span class='corr'>已</span>前。知有道不得。家居芳草渡。身在杏花村。十五日<span class='corr'>已</span>後。道得不知有。一家有事百家忙。河裏失錢河裏摝。正當十五日。天朗氣清。惠風和暢。首座大眾。各惟萬福。西家<span class='corr'>已</span>富憂不足。東老雖貧樂有餘。無角鐵牛眠得穩。一生不用暗嗟吁。</p>
<p>上堂。終日忙忙。那事無妨。如何是那事。會得入地獄如箭。若也不會。終日忙忙。那事無妨。</p>
<p>佛生日上堂。連城之璧本無瑕。何事生來便撒沙。跛脚阿師知落處。好冤家有惡冤家。</p>
<p>結夏上堂。四月十五日。建康府城西古寺某。與見前徒屬。若聖若凡。情與無情。以拂子打圓相云。同向者裏禁足安居。於一切時。婬坊酒肆。魚市鷄行。出沒卷舒。縱橫自在。苟或未然。且向鬼窟裏作夢。</p>
<p>上堂。過去底。以手劃一劃云。一劃劃斷。只今兩眼對兩眼。喚作寐語得麼。更說未來底作麼生。還曾夢見也未。試頂省看。三十年後。開眼尿床。切莫鈍置好。</p>
<p>上堂。金烏飛玉兔走。目前事看不透。十日前五日後。喝一喝云。誰敢咳嗽。</p>
<p>上堂。說得歷歷落落。絕涓滴滲漏。未必能行。行得綿綿密密。無絲毫間斷。未必能說。說到行到。咄。悔不慎當初。</p>
<p>謝職事上堂。長期百二十日。九十日<span class='corr'>已</span>過。此事得不得。拈向一邊。雖曰閙市門頭。主丈子可曾動著。道伴交肩。語意俱足。鹽貴米賤。寺主自知。飜手雲覆手雨。且落在阿誰分上。良久云。赤心片片。</p>
<p>上堂。無背面有孔竅。轉相親轉料掉。鳳臺平石城小。喝一喝云。日下孤燈。果然失照。</p>
<p>散夏上堂。報恩住院。方第一夏。二時粥飰麤疎。有甚氣力。管他二千年前。靈鷲山頭。是非得失。只見六月十六。七月十二日。大風吹雨。從東北來。駕起潮頭。傷損甚眾。惟城西。地勢稍高。殊無霑濕。遂高聲云。諸上座。照顧脚下。</p>
<p>謝道舊上堂。門內有君子。門外君子至。江西馬大師。却道。六耳不同謀。相逢不下馬。各自奔前程。趙州又道。道人呈漆器。平常辯似懸河。到此也難分雪。何故。坐中盡是江南客。</p>
<p>開爐上堂。舉僧問葉縣。自遠趍風。乞師一接。縣夾火示之云。會麼。僧云不會。縣云。爐中添炭猶嫌冷。路上行人只守寒。</p>
<p>師云。好一爐宿火。輕輕觸著。烈焰熾然。今日香匙火筯。一時分付了也。夜深一撥。燎却面門。莫言不道。</p>
<p>壽慶節上堂。威音<span class='corr'>已</span>前。空劫那畔。消息未兆。正體全彰。殊勝吉祥。盡在于是。以何為驗。九天瑞氣曉盤礴。四海同觀奉母儀。</p>
<p>上堂。橫按主丈云。便與麼去。如渴得漿。如旱得雨。喜從何來。憂從何去。卓主丈云。野老不知堯舜力。鼕鼕打皷祭江神。</p>
<p>上堂。昨日同木上座。遊鍾山回。極目田疇。栽插俱畢。今秋得熟。一飽可期。何幸如之。何喜如之。更願邊城無皷鼙。太平曲子大家吹。舉主丈云。是何曲調。</p>
<p>上堂。一人出沒於寒暑之中。寒暑不能及。一人優游於寒暑之外。寒暑不可禁。且道二人中。那箇有長處。</p>
<p>上堂。不動步而行。不動口而說。少室巖前。因什麼伎倆俱盡。良久云。恩大難酬。</p>
<p>上堂。竺土大僊心。東西密相付。拈主丈云。者裏知得來處。劈脊一棒。我亦不惜。若也躊躇。謹白參玄人。光陰莫虗度。</p>
<p>上堂。九年少室。懸皷待槌。一宿曹溪。如膠投漆。若與麼會。三十年後。滿面慚惶。喝。</p>
<p>謝金山法屬上堂。拈主丈云。主丈子。拈起也。列列挈挈。攪楊子江千丈之洪波。放下也。澄澄泠泠。注中[泳-永+靈]泉一滴之止水。且道。拈起是。放下是。卓主丈一下。</p>
<p>上堂。舉拂子云。此經為最上乘者說。若人受持。成就第一希有之法。即名荷擔阿耨菩提。大眾。先聖立地相待。還覺眼瞤耳熱麼。以拂子。擊禪床。下座。</p>
<p>元日上堂。昨日送殘年。東村王老夜燒錢。今朝賀新歲。張翁喫酒李翁醉。輕如泰華。重若鴻毛。佛法商量。世諦流布。一任一任。只如能為萬象主一句。作麼生。看取令行時。</p>
<p>謝首座舊住上堂。拈主丈云。此是太白峰前。交肩共用底句。別來浙東西。江南北。浩浩地。總未曾動著。今幸水雲再會。未免風月平分。卓一下云。若非正菴。大難委悉。</p>
<p>上堂。與麼則易。不與麼則難。不與麼則易。與麼則難。金烏飛上玉欄干。眨上眉毛子細看。</p>
<p>四月八上堂。二千餘年前。迦毗羅園。有則公案。百億四天下。阿蘭若地。不改條章。今朝為他翻欵去也。便下座。</p>
<p>謝知事上堂。上刀山。攀劒樹。雙暗雙明。裂開捻聚。倒跨楊岐三脚驢。踢斷巖頭末後句。誰是其人。目前薦取。</p>
<p>上堂。盡大地是清淨猊臺。極萬象為廣長舌相。演說是法。曾無間然。正與麼時。誰是毗盧師。誰為法身主。喝一喝。</p>
<p>結夏上堂。四月十五。西天此土。四七二三。面面相覩。更相告曰。自今結制之後。坐臥經行。循規蹈矩。照顧水牯牛。莫教犯人苗稼。侵他水土。中有一人。拊掌兩下云。低聲低聲。皇天無親。唯德是輔。</p>
<p>上堂。一即三。三即一。剩則不足。少則有餘。相續得去底。道將一句來。自代云。七十三八十四。</p>
<p>青苗會上堂。憶昔東山演祖有云。每日起來。驅溈山牛。扶地藏犂。拄臨濟棒。擔仰山鍬。耕白雲田。七八年來。漸成家業。是則是。大似打獨弄雜劇。未免手忙脚亂。不若使溈山驅牛。地藏扶犂。仰山擔鍬。臨濟拄棒。白雲耕田。歲歲年年坐収花利。何故。他家自有好兒孫。祖父從來不出門。</p>
<p>上堂。有巴鼻沒消息。匙挑不上。針劄不入。少室九年看不出。立雪斷臂。用盡心力。也只懡懡㦬㦬。三拜依位而立。直至而今無處覔。舉手云。屋力。</p>
<p>上堂。開口道得著道不著。總是第二句。去却藥忌。還我第一句來。</p>
<p>謝陳知縣施法皷上堂。虗空為皷。須彌為槌。知音之士。携手同歸。報恩今日也打一槌。拈主丈。卓一下云。直得群聾皆聳。諸夢自除。又卓一下。非唯觀世音。我亦從中證。又卓一下。</p>
<p>上堂。纔擬恁麼。便不恁麼。不假一槌。還同懡㦬。只如玄沙未徹。雲門話墮。又作麼生。拍禪床一下。</p>
<p>解夏上堂。一葉落天下秋。布袋今朝又解頭。古路不曾生寸草。慈明何事過汾州。</p>
<p>上堂。虗空無邊故。世界無邊。世界無邊故。眾生無邊。眾生無邊故。心行差別。亦復無邊。橫按主丈云。虗空世界。眾生心行。在什麼處。劃一劃云。若不得流水。還應過別山。</p>
<p>上堂。無頭無尾。無背無面。知之則隔。向之則遠。見之則瞎。言之則謇。隔則半合半開。遠則同出同處。瞎則全體作用。謇則一句提持。乃顧視左右云。會麼。劒去久矣。</p>
<p>上堂。目前無法。意在目前。三平二滿。七穴八穿。不是目前法。非耳目之所到。枯木龍吟。髑髏虎嘯。要見夾山麼。風回京口潮未平。月在華亭人<span class='corr'>已</span>老。</p>
<p>至日上堂。南天台北五臺。牛頭沒馬頭回。昨夜三更舉手相賀。且喜六陰俱剝。一陽復來。但願荊棘林。變為松栢栽。拈主丈云。水邊林下人。管什麼來不來。栽不栽。卓一下。只麼聊聞猛提取。縱饒碓觜也花開。</p>
<p>座主至上堂。衲僧家。橫擔主丈。天下江山。無處不到。甚處是亮座主隱身處。十經五論。無一不知。那裏是良遂知處。明暗色空。無有不見。如何是德山見處。直饒知得親。見得到。三十棒未到你在。</p>
<p>佛涅槃上堂。花開世界春。春歸花自合。釋迦老子七十九年。大似勞而無功。有能著隻眼於開謝之表。則異色殊香。不妨將錯就錯。</p>
<p>道舊至上堂。到處築著磕著。為什麼到處推尋不見。終日寂寂寥寥。為什麼終日排遣不暇。不因道伴來相訪。欲剖斯心誰得知。</p>
<p>謝維那上堂。巖頭大師道。却物為上。逐物為下。大似嚼飰餧嬰兒。性燥底。一槌定當。高登法戰場中。因甚不入者保社。喝一喝。</p>
<p>結夏上堂。百草顛微塵裏。聖與凡同居止。示實相談妙義。九旬中不出是。會也無。莫過於此。</p>
<p>上堂。結夏半月了也。一句子。全開全合。全暗全明。拈來分兩破。放下又渾崙。若道只這便是昇元閣。曾未點頭。喝一喝云。又向甚處去也。</p>
<p>上堂。舉東山演祖示眾云。以四大海水。為一枚硯。以須彌為一管筆。有人向虗空裏。書得祖師西來意五字。老僧大展坐具。禮他三拜。若寫不得。佛法無靈驗。</p>
<p>師云。直是好笑。東山年臘最高。偏事褫筆硯。又不破錢買紙。却教人。於空中。描邈祖師西來意。報恩雖是晚生。今日看來。這般老婆心。也不消得。何故。文彩全彰。</p>
<p>上堂。舉別峯示眾云。不是風動。不是幡動。盧行者命若懸絲。仁者心動。訝郎當漢。又恁麼去。或者易後語云。救得一半。果若如此。魚目亂明珠。有屈無雪處。大眾。不是風動。不是幡動。高聲云。不是心動。莫有全身奉重者麼。</p>
<p>上堂。乾坤之內。宇宙之間。中有一寶。掛在壁上。達磨九年。不敢正眼覷著。而今衲僧要見。劈脊便打。雪竇大似詞窮理盡。腕頭有餘力者。出來。試扶持看。</p>
<p>蔣山癡絕和尚至。上堂。昔在白雲山中。得一則因緣。覔些縫罅。了不可得。今鍾山尊叔光臨。未免。借水獻花。貴圖家聲不墜。上大人丘乙<span class='corr'>己</span>。化三千七十士。爾小生八九子。佳作人。噁。忘却末後句了也。良久云。好語不可說盡。便下座。</p>
<p>中秋上堂。舉玄沙示眾云。世尊云。吾有正法眼藏。付囑摩訶大迦葉。猶如話月曹溪。竪拂猶如指月。皷山出眾云。月[吃-乙+小]。沙云。這阿師。就我覔月。山不肯。歸眾云。道我問他覔月。</p>
<p>師云。作家相見。因甚有肯。有一肯。莫是玄沙。搆不得他皷山麼。莫是皷山。識不破玄沙麼。若與麼。未可稱曹溪門下。若解撥開細霧。放出清光。自然南瞻部洲。北鬱單越。</p>
<p>臘八上堂。夜寒錯認定盤星。金屑霏霏翳眼睛。教壞平人至今日。惺惺剗地不惺惺。且甚處不惺惺。你諸人。還曾點檢麼。開眼也著。閉眼也著。</p>
<p>上堂。顧視左右云。利刀剪却。令人愛。便下座。</p>
<p>元宵上堂。教中道。譬如一燈。然百千燈。燈燈無盡。如何是最初一燈。或道。山河大地。日月星辰。此正是他影子。向光未發<span class='corr'>已</span>前。倒轉舌頭。答我一問來。</p>
<p>掩室和尚忌。燒香云。者老凍[身*農]。無擒虎兕底爪牙。無辨龍蛇底眼腦。無奔流度刃底手脚。無嗅土知機底巴鼻。昔年狹路偶相逢。只有一些不賭。是如今冷地思量。揭諦揭諦。波羅揭諦。</p>
<p>借庵遺書至。上堂。葉落歸根。來時無口。會得恁麼說話。最初末後。不離于今。海角天涯。總在這裏。石虎㳂江走。泥牛入海眠。蹤跡既無。消息亦絕。阿呵呵。見也麼。等閑拗折蒼龍角。移身[跳-兆+孛]跳過新羅。大眾。借庵來也。錯。</p>
<p>上堂。舉趙州問僧。曾到此間麼。僧云。曾到。州云。喫茶去。又問僧。曾到此間麼。僧云。不曾到。州云。喫茶去。院主遂問云。曾到。喫茶去。不曾到。為什麼也喫茶去。州召院主。主應喏。州云。喫茶去。</p>
<p>師云。趙州如餓虎當途。遇物即噬。院主橫身。果遭一口。而性命猶在。</p>
<p>艮巖首座至。上堂。頻頻喚汝不歸家。貪向門前撮土沙。每到年年三月裏。滿城開盡牡丹花。箇是為未到家者說。能冷眼一覷。則東山老人。隱身無路。報恩今日。為到家者舉。還知麼。遂府出鉢盂。</p>
<p>結夏上堂。九旬禁足。三月護生。護生須殺。禁足須行。雲収天逈。雨過山青。出門句裏入門句。鼻直眼橫眉亦橫。</p>
<p>上堂。一夏三箇月。<span class='corr'>已</span>過兩箇月。子細好生觀。只餘一箇月。說與林下人。莫空度歲月。或云。好箇頌子。不合落韻。只向道。一任檢責。</p>
<p>上堂。一九二九。百拙千醜。昨日今朝。地逈天寥。少林門下客。立處雪齊腰。千載令人恨不消。</p>
<p>元宵上堂。紹定癸巳。上元佳節。室內一盞燈。寒光逈然別。獵師神箭。挑之不焰。毗嵐猛風。吹之不滅。諸佛眾生。在其光中。出沒舒卷。日月星辰。在其光中。互相燦發。豈獨建鄴一城人。觀之不足。亦使盡大地人。見之歡悅。忽有人道。今年常住無収。不應如是點照。只向他道。今佛放光明。故作如是說。</p>
<p>掩室和尚忌。燒香。打圓相。女人拜。老楊岐。偏揑恠。依稀兔子喫牛嬭。今日薰香瀹盞茶。豈是貧人思舊債。</p>
<p>上堂。空劫<span class='corr'>已</span>前。綿綿密密。既往莫追。空劫<span class='corr'>已</span>後。密密綿綿。未來且置。正當空劫。綿綿處密密。密密處綿綿。以何為證。攣卷枯樹子。春信在其中。</p>
<p>上堂。一夜春風浩浩。拂盡千花百草。十二危樓一倚欄。珊瑚枝頭日杲杲。</p>
<p>上堂。舉雲門示眾云。聞聲悟道。見色明心。乃舉手云。觀世音菩薩。將錢買胡餅。放下手云。却是饅頭。</p>
<p>師著語云。方始瞥地。</p>
<p>東山云。聞聲悟道。見色明心。引手作打杖皷勢云。掤八囉扎。</p>
<p>師著語云。熟處難忘。復云。此二老。一人推倒見聞。不離見聞。一人扶起聲色。不墮聲色。乃舉拂子云。還免得麼。擊禪床云。不因紫陌花開早。爭得黃鶯下柳條。</p>
<p>上堂。拈主丈云。主丈子。無規繩。有准則。長不得短不得。恰好亦不得。畢竟如何。作是觀時為正觀。若他觀者即邪觀。</p>
<p>佛生日上堂。釋迦老子道。天上天下。唯吾獨尊。若能直下承當。正好東潑西潑。</p>
<p>上堂。結夏五日了也。寒山子作麼生。眼倒生筋。水牯牛又作麼生。昨夜今朝又明日。主人翁聻。諾。笑殺傍觀。</p>
<p>蔣山和尚至。上堂。<span class='note-inline'>(是年水澇)</span>華藏世界。有二十重。外有浮幢王剎。莫測涯涘。此娑婆世界。正在第十三重。初祖泛巨舟。自西天三周寒暑。而至金陵。舉此一端。餘皆可見。如今撮在主丈頭上。拈主丈云。有時洪波浩渺。有時一滴也無。換了多少人眼睛。嬴得北山尊叔不滿一笑。且笑箇什麼。一灘高百尺。十灘高百丈。斫額望成都。成都在天上。</p>
<p>上堂。新學用工。猶如習射。彎弓架箭時。手眼俱親。久久自然。破塵破的。今日山僧。試放一箭。遂舉手云。看看。眾舉目。乃云。中也。</p>
<p>開爐上堂。得也與麼。未得也與麼。寒灰燒殺人。冷地不可臥。今與諸人。撥紅爐向活火去也。丹霞燒木佛。因甚院主眉鬚墮。參。</p>
<p>上堂。乾峰示眾云。法身有三種病。二種光。一一透得。始解歸家穩坐。餌不虗拋。雲門云。菴內人。為甚不見菴外事。一釣便上。</p>
<p>後來僧問雲門。如何是透法身句。門云。北斗裏藏身。可謂頭正尾正。只如三種病二種光。作麼生。喝一喝云。又是從頭起。</p>
<p>道舊至。上堂。昨日遊山。一夜困睡。至五更三點。有三客。同至相見。就坐因問。近離甚處。一人曰。長蘆。問雅諱。曰不識。為甚不識。曰達大道兮過量。通佛心兮出度。又問其次。曰近離。鍾山。問雅諱。曰不知。因甚不知。曰內外中間覔總無。境上施為渾大有。又問其次。曰近離鄮峰。問雅諱。客便喝。因甚便喝。曰有節非干竹。三星遶月宮。山僧隨聲。亦與一喝。張觀察在傍曰。賓主相逢。此何理也。山僧不免向道。自古上賢猶不識。造次之流豈可明。</p>
<p>冬至上堂。并謝道舊。六陰剝。一陽復。寒谷交肩。春容可掬。少室山高難措足。斷絃須是鸞膠續。</p>
<p>上堂。閙中靜悄悄。靜中閙浩浩。側耳聽不聞。舉步行不到。沒誵訛勿尋討。鵶作鵶鳴。鵲作鵲噪。</p>
<p>上堂。舉雲門問僧。光明寂照徧河沙。豈不是張拙秀才語。僧云是。門云話墮也。</p>
<p>師云。將軍費盡腕頭力。射中那知是石頭。</p>
<p>天基節上堂。至人無<span class='corr'>己</span>。言猶在耳。萬法作本根。天地相終始。畢竟以何為驗。一占帝與九齡夢。三聽山呼萬歲聲。</p>
<p>遷祖堂。上堂。九年面壁。有理難伸。三日耳聾。無辭可措。堪悲堪笑。自昔自今。盡道以心傳心。一向將錯就錯。年代深遠。欵案難稽。既然呷汁罪同。合與一狀領過。</p>
<p>上堂。此一坐具地。內無王稅。復無征徭。<span class='corr'>已</span>曾和中心樹子。隨契券。一時交付。畢竟那邊一至。與誰為鄰。</p>
<p>浴佛上堂。佛在母胎中一轉語。幸自可憐生。出母胎來。一向隨婁溲打之遶。輥一身泥水。累及後人。一年一度。以一盆湯洗之。則且置。母胎中一轉語。作麼生。依依稀稀水三點。曲曲彎彎月一鈎。</p>
<p>上堂。髑髏前成團成塊。一喚便回。脚跟下絕毫絕釐。三撥不動。且過在什麼處。</p>
<p>上堂。月不破五。歲不滿百。窄處放教寬。寬處捻教窄。如冲天之俊鷂。如當路之白額。敢有近傍者麼。骼。</p>
<p>結夏上堂。九十日安居。二千年聖制。念念三世十方。步步十方三世。何如閙市裏。保壽面目全露。肉案頭。盤山自心密契。喝一喝云。使府近有指揮。不許攀條援例。</p>
<p>青苗會上堂。若論此事。如人作田相似。須知者一片田地。祖翁活業。努力深耕。及時下種。忽逢甘澤。自然發生。旱則澆灌。澇則疎通。滋養靈苗。俟其秀實。以南泉鎌子。収刈將來。普化連枷。從頭打過。麤舂細剗。既有盧公淨淘熟炊。寧無雪嶠。渾家一飽。頓忘百飢。報恩因齋慶讚。也是家常。畢竟所種底。是穀是麥。若道總在裏許。可煞瞞盰。要端的麼。但願有錢留客醉。也勝騎馬傍人門。</p>
<p>上堂。機先領旨。海晏河清。句下明宗。天回地轉。剗除在我。建立非他。阿呵呵。竪拂子云。見也麼。擊禪床云。鷂子過新羅。</p>
<p>上堂。六月火邊坐。有眼無耳朵。鐵蛇鑽不入。鐵牛衝不破。畢竟如何。有眼無耳朵。六月火邊坐。</p>
<p>上堂。散夏餘五日。那事穩也未。爭似長汀子。低頭打覺睡。不管你。金烏東昇。玉兔西墜。生死到來。甚處回避。搖手云。低聲低聲。墻壁有耳。</p>
<p>上堂。古人底今人底。道著道不著。一場沒巴鼻。象王回旋。師子遊戲。拍禪床云。洎合扶不起。</p>
<p>上堂。去年今年。八月九月。一樹兩樹。丹桂離披。三枝四枝。黃花漏泄。於斯見面不相逢。於斯相逢復相別。老豐干心未歇。騎箇無齒大虫。只管見人饒舌。阿呵呵。南北東西。一團生鐵。</p>
<p>元正上堂。元正啟祚。千門萬戶。眾物咸新。山間水濵。堂中首座。千花包褁。洎諸大眾。卷舒同用。各各伏惟尊候萬福。鎮海明珠。崑山美玉。豈不見。摩醯首羅天人。擘破面皮。竪亞三目。堪與人天為軌躅。</p>
<p>上堂。一處是。千處百處。非而亦是。一處非。千處百處。是而亦非。是而亦非。非而亦是。此兩句語。以那句為主。拍禪床云。是非裏薦取。</p>
<p>上堂。古德道。暫時不在。如同死人。且道不在。却在什麼處。喝。大好不在。</p>
<p>掩室和尚忌燒香。甌峰布鐵連陣。我曾長袖拂開。甌峰擲金剛圈。我曾鐵鞭擊碎。沒仇讎處起仇讎。無怨對中作怨對。今日何以報之。插香云。報之以此為最。</p>
<p>上堂。露柱燈籠。為諸人說底。是第二句。國師良久。是第二句。真實第一句作麼生。擬將心意學玄宗。大似西行却向東。</p>
<p>結夏上堂。以大圓覺。為我伽藍。過去諸佛。罪不重科。見在菩薩。理無曲斷。未來學人。咄。切忌草裏輥。</p>
<p>上堂。舉趙州訪一菴主。問云。有麼有麼。主竪起拳頭。州云。水淺不是泊船處。又訪一菴主。問云。有麼有麼。主亦竪起拳頭。州云。能縱能奪。能殺能活。遂禮拜。</p>
<p>師云。能縱能奪。能殺能活。也是慣得其便。</p>
<p>上堂。喝一喝云。者裏不許。鑽龜打瓦。便下座。</p>
<p>上堂。機先轉步。句下騰身。與夫睡來合眼。飰來開口底。相去幾何。莫有善窺鞭影者麼。</p>
<p>上堂。直下猶難會。尋言轉更賒。拈主丈云。不得喚者箇作主丈子。莫有轉身吐氣者麼。不得亂走。</p>
<p>解夏上堂。去年七月十五。去去留之不住。今年七月十五。住住推之不去。去也師子翻身。住也象王回顧。且道。去年底是。今年底是。若有道得。分一半與之。若道不得。一時分付。且分付箇什麼。一時分付與春風。</p>
<p>上堂。舉僧問曹山。雪覆千山。為什麼。孤峰不白。山云須知有異中異。僧云。如何是異中異。山云。不墮眾山色。</p>
<p>師云。混不得類不齊。六爻宛轉見重離。夜深下視千山白。不是其中人不知。</p>
<p>山堂。我有一言。徹根徹源。舉之不全。聽之不圓。擬問如何。蒼天蒼天。</p>
<p>上堂。我有一語。通今貫古。全主全賓。全規全矩。直下承當。未敢相許。</p>
<p>上堂。我有一機。對面提持。石火莫及。電光罔追。乃仄掌云。咦。</p>
<p>上堂。我有一要。千差齊照。未曾拈花。不勞微笑。擬問如何。雲橫海嶠。</p>
<p>上堂。我有一句。非默非語。日用見成。一時分付。拍禪床云。依前罔措。</p>
<p>上堂。舉東山演祖道。今夏諸莊旱損。吾總不憂。堂中一百禪人。不會狗子無佛性話。深以為憂。</p>
<p>師云。荷擔大法。不得不然。報恩諸莊旱損。亦何足憂。堂中五七兄弟。盡會狗子無佛性話。深以為憂。何故。鑊湯無冷處。</p>
<p>辭報恩上堂。跛跛挈挈。列列[造/火][造/火]。跛跛挈挈處。匙挑不上。列列[造/火][造/火]時。炎天散雪。十有二年。來住此地。楊岐家風。未曾漏泄。今漏泄。秤鎚元是一團鐵。</p>
</div>
<div class='div-other'><a id='mulu5' />
<p class='h1'>住建康府能仁禪寺語錄</p><p class="byline">侍者　宗煥　編</p><p>入院。踞方丈。烹金之爐。鑄人之模。淨名一默。國師三呼。雖然如是。你諸人。又向甚麼處摸索。喝一喝。</p>
<p>拈帖云。青山白雲。紅塵閙市。見成公案。理當即行。為什麼不知有。度帖與維那云。公驗分明。</p>
<p>陞座。拈香。祝聖罷。遂就座。</p>
<p>僧問。馬祖陞堂。百丈卷席。意旨如何。師云。非父不生其子。進云。只如馬祖歸方丈。又作麼生。師云。還見馬大師麼。進云。雪竇道。正令不行。拗曲作直。又且如何。師云。又得傍人證明。進云。能仁門下。忽有箇漢。出來卷却席。和尚如何祗對。師云。落在第二。僧禮拜。</p>
<p>師乃云。掩關摩竭。三七日思惟不能。面壁少林。一九年推窮不到。如將折筯。攪動滄溟。只要魚龍知水為命。知則知矣。還曾夢見麼。新能仁因行掉臂。將金彈子。作泥彈子。撒向諸人面前了也。面赤不如語直。眼親曷若手親。莫有手眼俱親者麼。良久云。若無。新能仁今日失利。</p>
<p>舉五洩參石頭云。一言相契則住。不契則去。石頭據坐。五洩拂袖便行。頭召上座。洩回首。頭云。從生至老。只是這箇。回頭轉腦作什麼。五洩大悟。遂拗折主丈。</p>
<p>師云。五洩問頭。如猛虎出穴。石頭據坐。似師子當門。拂袖便行。令人疑著。末後因甚向三婆兩嬭。哆哆和和處。方悟去。還曾夢見麼。</p>
<p>當晚小參。山遙海闊古蘭若。月白風清老比丘。萬象森羅總賓客。相逢莫不小低頭。乳峰道。一花開大地春。古佛為什麼不著便。你若透得。也許伊是箇金毛獅子。</p>
<p>師云。阿呵呵。與麼說話。正是作賊人心虗。山僧不是普州人。斷不入這保社。因甚數日來。泥裏水裏。直得眼不見鼻孔。與麼不著便。莫有出手相救底麼。良久云。把梢把柂并搖櫓。分付同舟共濟人　復云。出得塵來又入塵。休論便重復便輕。試看門外清溪水。動靜由來一樣清。</p>
<p>開爐上堂。一番風雨送寒來。底事開爐爐未開。寄語參玄諸上士。冷湫湫處且相隈。所以道。休去歇去。古廟香爐去。冷湫湫地去。古人與麼道。也是寒灰燒殺人。喝一喝。</p>
<p>上堂。冠盖駢闐。<span class='corr'>已</span>為諸人。說不可思議法門。拈主丈云。今請木上座。從頭註破。卓一下。</p>
<p>上堂。張智慧弓。發堅固箭。重重鐵壁。疊疊銀山。那邊更那邊。一透一切透。忽被雄師百萬。劒客三千。打一圍遶時。却如何轉身。咄。眼若不睡。諸夢自除。</p>
<p>上堂。厨庫對僧堂。三門朝佛殿。南來與北來。一見一切見。見後如何。客是主人相師。</p>
<p>臘八上堂。晝見日夜見星。妙高山色青又青。便與麼去。不惟打失鼻孔。亦乃失却眼睛。且過在於何。黃河從源濁。</p>
<p>上堂。舉汾陽示眾云。識得主丈子。一生參學事畢。</p>
<p>師云。古人略露星兒。可謂一了百了。能仁今日別作箇商量。舉主丈云。者箇是主丈子。諸人那箇不識。既<span class='corr'>已</span>識得了。宜善護持。</p>
<p>上堂。青蘿夤緣。直上寒松之頂。白雲淡泞。出沒太虗之中。國師在諸人眼睛裏出頭來。眉毛上翻身去。若也見得分明。始知萬法本閑。惟人自閙。</p>
<p>聖節上堂。黃河清聖人生。君臨四海。子育群情。還會麼。從茲鼙皷臥邊城。永日寥寥賀太平。</p>
<p>上堂。吾有大病。非世所醫。</p>
<p>茗溪老人。言猶在耳。是什麼病。攢簇不得底病。扶持不起。人人皆有。莫謗他好。正覔起處不得。咄咄。諸佛不病。為伊惺惺。惺惺正是病。眾生若病。即非眾生。曾為宕子。偏念客情。曹山可謂識病者。今日山僧。也要與茗溪相見。他道。吾有大病。非世所醫。只向道。請歸方丈歇去。管取病者不病者識病者。瓦解氷消。</p>
<p>掩室和尚忌燒香。甌阜山頭。龍蛇陣上。將頭不猛。累及三軍。自此江西湖南。便與麼去。吳山蜀水。紛紛紜紜。重城夜月。青山白雲。一度思君復恨君。</p>
<p>江東陳招捕制置。為陣亡請陞座。問答不錄。</p>
<p>靈山舉花。飲光微笑。少林面壁。神光點頭。自爾四七單傳。二三直指。不與物我為侶。不與聖凡同廛。寂爾忘緣。超然自得。曹溪之後。江西<span class='corr'>已</span>來。明大機顯大用。倒使司農印。高提王庫刀。掃蕩欃槍。剪除<span class='corr'>寇</span>賊。肅清寰宇。建立太平。乃顧視大眾云。者裏承當得去。功不浪施。苟或未然。淮山雨過添新綠。疑是將軍破虜心。復有一偈。赤心報國丈夫兒。進退存亡<span class='corr'>已</span>自知。盖世英雄寧畏死。一時忠勇更無誰。冶城夜月將軍墓。蔣岳春雲武帝祠。從此龍光山下寺。龜哥也著載豐碑。</p>
<p>佛涅槃上堂。十五日<span class='corr'>已</span>前佛生。佛未曾生。你諸人在我這裏。不得起攀仰之心。十五日<span class='corr'>已</span>後佛滅。佛未曾滅。你諸人在我這裏。不得起追思之想。正當今日。攀仰之心既無。追思之想亦寂。你諸人在我這裏。合作麼生。喝一喝。</p>
<p>上堂。三月二十五。芳春餘幾許。一道平常心。顛言及倒語。謾道舉手摘楊花。那知漫空飛柳絮。趂流光猛提取。喫粥了也。洗鉢盂去。</p>
<p>上堂。舉世尊。見文殊在門外立。乃云。文殊文殊。何不入門來。文殊云。我不見一法在門外。何得教我入門來。</p>
<p>師云。說得道理好。頌云。不見一法在門外。平地無端自活埋。若是金毛師子子。急須移步入門來。咦。</p>
<p>上堂。禪禪萬萬千。眉插鬢耳垂肩。千花影裏。百草頭顛。或時虗空裏釘橛。或時旱地上生蓮。引得寒山子笑掀天。吟得新詩一兩聯。足成三百篇。喝一喝。習氣猶在。</p>
<p>謝莊主上堂。青山為家。白雲作戶。穩密田園。鴉飛不度。皷腹臺前一轉頭。不覺四月二十五。</p>
<p>上堂。長安甚閙。我國晏然。古人一期酬對。不妨奇特。未有出身之路。喚什麼作我國。縱遇鋒刀常坦坦。假饒毒藥也閑閑。</p>
<p>上堂。九十日克期取證。八十日<span class='corr'>已</span>過。有預通箇消息底麼。良久云。異獸藏頭角。靈禽惜羽毛。</p>
<p>解夏上堂。舉僧問風穴。九夏賞勞。請師言薦。穴云。出岫拂開龍洞雨。汎波僧涌鉢囊花。</p>
<p>師云。論功惜賞。總未作家。若問能仁。只向道。好將一滴曹溪水。散作人間三日霖。</p>
<p>上堂。一句如鐵橛子。少室秤提不起。曹溪搖撼不動。有伎倆者。一任左扶右持。無伎倆者。不妨全體受用。喝一喝云。巴蓬集壁。去天一尺。</p>
<p>上堂。敲床拊桉。邪法熾然。竪指擎拳。正宗平墜。忘言得旨。滯慤迷封。一句投機。離宮失殿。畢竟如何。喝一喝。</p>
<p>上堂。舉僧問國師。如何是本身盧舍那。國師云。與老僧過淨瓶來。僧將淨瓶至。國師云。却安舊處著。僧將淨瓶安舊處。復問如何是本身盧舍那。云古佛過去久矣。</p>
<p>雲門道。無朕迹。</p>
<p>雪竇道。直得一手指天。一手指地。爭得無。還會麼。雲在嶺頭閑不徹。水流磵下太忙生。</p>
<p>師云。古佛動地放光。可憐只麼蹉過。雲門千手掩之不能。雪竇千眼觀之不足。若會去。雲在嶺頭。若也不會。水流磵下。會麼。拍禪床下座。</p>
<p>上堂。拈主丈云。鱗皴主丈子。非長亦非短。東行西行處。十分著力。歸家穩坐時。一味不管。著力處是我同流。不管時吾之道伴。且道伴同流。是一是二。靠主丈云。見成公案。</p>
<p>上堂。龍蟠虎踞。今古嶷然。楚水秦淮。滔滔無間。問著因甚麼道不會。</p>
<p>上堂。舉僧問巖頭和尚。利劒斬天下。誰是當頭者。巖頭云。暗。僧擬進語。巖頭云。鈍漢。</p>
<p>師云。者僧一劒。擬取天下人頭。到巖頭面前。先折一命。直至而今不再活。</p>
<p>上堂。藏身處沒蹤跡。沒蹤跡處莫藏身。古人與麼說話。未出窠子。如今鍾山上把手。御街裏挨肩。與麼說話。還出得窠子也無。良久云。緩緩。</p>
<p>上堂。舉馬大師示眾云。凡有言句。是提婆宗。以此箇為主。</p>
<p>師頌云。玉轉珠回著眼看。有相干處沒相干。只將此箇以為主。喝一喝云。一劒倚天星斗寒。</p>
<p>謝莊主上堂。進一步退一步。钁頭钁底無回互。以一機奪一機。沒便宜處討便宜。插鍬叉手田中事。是即擔泉帶月歸。記取話頭。</p>
<p>臘八上堂。金輪殿上。捨重從輕。正覺山前。弄真象假。將無邊虗空。剜一孔籠。於一孔籠。顯示無邊虗空。盡大地窮未來。情與無情。把作一狀領過。不受他瞞底。同往大殿。展坐具。禮三拜。看伊面皮厚多少。</p>
<p>上堂。舉雲門云。十五日<span class='corr'>已</span>前。即不問。十五日<span class='corr'>已</span>後。道將一句來。自代云。日日是好日。</p>
<p>師云。蜀山楚水。江北江南。步步穩密。念念相諳。前三三後三三。眨上眉毛早不堪。畢竟如何。參。</p>
<p>上堂。凜凜孤風藏不得。倒騎角虎出山來。大唐國裏人無數。噇酒噇糟喚不回。喚得回。笑容未動。牙爪先開。有捋虎鬚者麼。喝一喝。</p>
<p>掩室和尚忌燒香。笑密庵巧。喜松源拙。掃臨濟喝。折德山棒。自謂不躡前蹤。又道拋三放兩。自謂無法與人。又道開口不在舌頭上。阿呵呵。者老漢。今日被我點撿了也。還有不甘底麼。禍不入謹家之門。遂插香。</p>
<p>上堂。舉僧問古德。如何是佛。古德云。清談對面。非佛而誰。</p>
<p>師頌云。偃蹇蒼髯十萬本。參差翠玉數千竿。風敲月戶三秋冷。雨打茅堂六月寒。</p>
<p>上堂。德山一棒。臨濟一喝。家貧難辦素。事忙不及草。三千里外見誵訛。未免蝦跳不出斗。卓主丈一下。喝一喝。</p>
<p>上堂。是句亦剗。非句亦剗。辜恩負義漢。聞與麼道。便與麼去。未免落在第八。何故。水雲月色疑無地。花柳春風別是村。</p>
<p>上堂。舉僧問陳尊宿。以一重去一重。即不問。不以一重去一重時如何。宿云。昨日㘽茄子。今日種冬瓜。</p>
<p>師云。籠中白鶴。意在雲霄。網底遊魚。龍門難度。睦州老人。賴遇者擔板漢。</p>
<p>端午上堂。今朝端午。不欲効先作採藥去。只據見定用底。亦能殺人。亦能活人。如何是見定用底。喝一喝云。只與麼去。和骨頭換却也不定。</p>
<p>解夏上堂。結夏解夏。靈山舊制。鵝以瓶拘。魚以網繫。拈主丈。卓一下云。風雷變化在今時。霄漢振飛何更擬。有麼。再卓主丈一下。</p>
<p>上堂。舉僧問五祖。一大藏教。是箇切脚。未審切箇什麼字。祖云。八囉娘。師云。東山老人。雖則滿口鄉談。不妨奇特。看來却是類格切。何以見得。別國却為親。</p>
</div>
<div class='div-other'><a id='mulu6' />
<p class='h1'>住建康府蔣山太平興國禪寺語錄</p><p class="byline">侍者　祖定　編</p><p>師於嘉熈二年。九月十九日。在徑山受請。</p>
<p style="margin-left:2em">無準和尚。引座云。寶公寶山之寶。非青黃赤白等色。亦非大小方圓等相。三賢莫辨。十聖那知。是故。公亦祕惜。若非其人。未易分付。今日石溪。不涉安排計較。突然在前。無心而得。既得之<span class='corr'>已</span>。亦不以為奇特。眩曜於人。是則故是。爭奈我此千百衲子。虗心久矣。皆欲一見。是以鳴皷集眾。慇懃䖍請。願陞此座。於香煙起處。放此寶光。令我一眾。因此寶光。獲見此寶。同得受用。盡未來際。永無退失。然雖恁麼。更有一事。不得不疑。或有箇沒意智漢。不識好惡。犯眾出來道。蔣山蔣山。不得將常住物。作自<span class='corr'>己</span>人情。吾姪却須自作支遣。莫教累及老叔。恐人無憑。先此奉白。</p>
<p>師拈帖云。羅籠得住。以此却不住。呼喚不回。以此却又回。且誵訛在什麼處。度帖云。惱亂春風卒未休。</p>
<p>指法座。天下徑山。第一導師。所踞之座。千百衲子。常共圍遶。盡大地人。仰之不及。因甚今日。新蔣山却入一分。快便難逢。乃陞座。</p>
<p>僧問。本自無心有所求。無邊寶藏自相投。誌公和尚遙招手。人在凌霄暗點頭。學人上來。願聞法要。師云。五峰煙羃羃。双㵎水泠泠。進云。記得寶公大士。令人傳語思大和尚。何不下山教化眾生。目視雲漢作什麼。此意如何。師云。三臺須是大家催。進云。思大云。三世諸佛。被我一口吞盡。何處有眾生可度。又作麼生。師云。一撥便轉。進云。當初若是和尚。未審如何祗對。師云。劒去久矣。僧禮拜。</p>
<p>師乃顧視大眾云。還知麼。五峯峭峙。雙徑岧嶤。非其人不可到。親到者乃方知。我觀此會。千百龍象。無一不是親到者。且二千年前。靈鷲真規。何異今日。還辨明得麼。還透得過麼。若也辨明得。透得過。不妨江之南北。浙之東西。嶮布危分。恢疆拓土。忽被徑山不放過時如何。相逢不下馬。各自奔前程。</p>
<p>敘語不錄。</p>
<p>復云。適來堂上尊叔。指出寶公寶山之寶。對眾分付。且令放此寶光。供養大眾。庶因此光。獲見此寶。與麼提掇。照用齊顯。與奪雙行。一點瞞諸人不得。諸人分上。語默動靜。轉轆轆地。還瞞得堂頭。一點也無。可謂此寶放光。交相照映。若教小姪。頭上安頭。不免犯將常住作自<span class='corr'>己</span>人情之誡。却有一事。不容不疑。徑山門下。忽有箇出來緩緩道。與麼放光。總是說底。畢竟寶在什麼處。却又如何支遣。良久云。洎乎錯下註脚。</p>
<p>入院踞方丈。顧視大眾云。山僧<span class='corr'>已</span>是一杓兩杓。潑你諸人了也。有攢眉便回者。脚跟下自領一頓。苟或遲回。待獨龍崗點頭。為你說破。</p>
<p>拈帖。衲僧家。尋常鼻孔遼天。去住自在。為什麼。剛被這箇捩轉。度帖云。却煩維那。為我分雪。</p>
<p>陞座。拈香祝聖罷。遂就座。</p>
<p>僧問。記得保壽開堂。三聖推出一僧。意旨如何。師云。金將火試。進云。保壽便打。又作麼生。師云。不可放過。進云。三聖道。恁麼為人。非但瞎却這僧眼。瞎却鎮州一城人眼去在。[吃-乙+小]。師云。為人須為徹。進云。保壽擲下主丈歸方丈。又且如何。師云。象王行處絕狐蹤。進云。新蔣山今日開堂。有何垂示。師云。主丈未到你喫在。進云。可謂今古應無墜。分明在目前。師云。放過一著。僧禮拜。</p>
<p>師乃云。圓悟一關。全無肯路。把定則雲橫嶽立。斫額不容。放行則地闢天開。橫身有分。此猶是諸方共用底。須知更有放行處把定。通幽有徑。到者還迷。把定處放行。竹戶松窻。靄然和氣。所以杖頭刀尺。裁剪臨時。袖裏風雲。開遮在我。新蔣山與麼告報。諸人不得與麼流通。何故。太子巖高風月異。一回親到始應知　復舉適來禪客。問。保壽開堂三聖推出一僧。保壽便打。聖云。恁麼為人。非但瞎却這僧眼。瞎却鎮州一城人眼去在。壽擲下主丈歸方丈。</p>
<p>師云。江西頂髓。濟北眼睛。非具通天作略底。莫能擔荷。又非作略通天底。莫能成褫。雖然。未免吾宗掃土而盡。拈主丈云。古人且置。今日合作麼生。遂靠主丈云。近見不如遠聞。</p>
<p>當晚小參。曉披北山雲。暮宿北山雨。來為北山人。須辨北山主。舉拂子云。若已過圓悟關。昇寶山堂。入正傳室底。自然與山中主人。面面相看。春風和氣。敢問寶公大士。未剖面門之前。為甚描也描不成。畫也畫不就。要知落處麼。風行草偃憑誰委。水滴冰生只自知　復舉。寶公大士云。大道只在目前。要且目前難覩。欲識大道真體。不離聲色言語。乃竪一指云。這箇是色。拍禪床云。者箇是聲。說底是言語。大道真體。在什麼處。急須著眼看仙人。莫看仙人手中扇。</p>
<p>上堂。簷頭滴滴。分明歷歷。好片祖師心。無端<span class='corr'>已</span>狼籍。只如觀世音菩薩。將錢買胡餅。放下手。却是一塊生䥫。誵訛在什麼處。</p>
<p>接雪峰癡絕和尚書上堂。客從京都來。手持福建信。說道。石門巇嶮鐵關牢。何似蟠龍萬仞高。無角鐵牛攔不住。却登象骨鼓波濤。大眾。雪峰毬子輥也。退步斫牌者誰。</p>
<p>上堂。是不是。非不非。交肩過。携手歸。南泉不出方丈。為什麼在莊喫油糍。今兮昔兮同一時。知音知後更誰知。</p>
<p>上堂。舉僧問投子。定慧等學。明見佛性。此理如何。投子云。打水用桶。舀粥用杓。又南泉問黃蘗。定慧等學明見佛性時如何。蘗云。十二時中。不依倚一物。始得。師云。問頭一同。答處各異。參黃蘗底。須是見投子。見投子底。須是參黃蘗。若一穿穿過。蔣山主丈子。未點頭在。</p>
<p>上堂。道遠乎哉。觸事而真。聖遠乎哉。體之即神。百丈遭喝。三日耳聾。水潦被踏。起來大笑。何似一指頭禪。一生受用不盡。喝一喝云。俱胝來也。</p>
<p>謝冬齋秉拂上堂。香積世界。以香飯作佛事。娑婆世界。以音聲為道場。我此一眾。不離本處。歷四十二恒河沙國土。親到上方。飽飫眾香。頃刻之間。經二千一百餘年。還至本處。聽演妙法。忽被多口老淨名。道其施汝者。不名福田。供養汝者。墮三惡道。又作麼生。只向道。慚愧慚愧。</p>
<p>上堂。鍾阜龍盤。石城虎踞。牛首橫前。方山傍住。正傳閣上。一觀不覺雙眉陡聚。何故。秦淮一帶西流去。</p>
<p>上堂。舉青原和尚。僧問。如何是佛法大意。原云。廬陵米作麼價。</p>
<p>師頌云。廬陵米價沒高低。直下承當<span class='corr'>已</span>是遲。多少牙人并販子。却來升合較毫釐。</p>
<p>上堂。拈主丈。卓一下云。七佛<span class='corr'>已</span>前只與麼。又卓一下云。七佛之後亦復然。卓一下。片雲生晚谷。孤鶴下遼天。</p>
<p>上堂。心王如不動。六國自安寧。其或咬定牙關。翻轉面具。利刀斫斷。大斧鑿開。又如何道得不涉功勳句。</p>
<p>聖節滿散上堂。仁王一卷經。舒卷甚分明。諸佛及眾生。無非受持者。與麼說話。正是序分。如何是正宗分。良久云。有星皆拱北。無水不朝東。</p>
<p>上堂。舉僧問廣德。如何是佛。德云。畫戟門開見墜仙。僧問悟空。畫戟門開見墜仙。意旨如何。悟空云。假饒親見釋迦文。智者咸言不是佛。德云。悟空古佛。豈止羊二十口。</p>
<p>師云。二古佛。一人斬新建立。一人倒底掀翻。且道。建立底是。掀翻底是。若也定當得出。豈止羊二十口。</p>
<p>上堂。沒誵訛處最誵訛。美玉無瑕貴切磋。幾度渾崙提不起。鼠肝虫臂總由他。復云。彩奔齪家。</p>
<p>上堂。十一十二。無處回避。十四十五。充塞寰宇。者邊那邊。或去或住。一箭上紅心。黃金如糞土。</p>
<p>上堂。事無一向。智有千差。有時丁一卓二。有時放兩拋三。若向丁一卓二處見伊。伊不在丁一卓二處。若向放兩拋三處見伊。伊不在放兩拋三處。忽有箇出來道。你口勞勞地底[吃-乙+小]。只向他道。莫錯認定盤星。</p>
<p>上堂。拈主丈云。四七二三。天下老和尚。因甚麼向這裏納敗。卓一下云。不是標名虗事褫。如來寶杖親蹤跡。</p>
<p>浴佛上堂。風磨湛湛真空體。雨洗如如法界身。大地山河并萬象。今朝與佛共生辰。且道。是那箇佛。低聲低聲。</p>
<p>結夏上堂。以大圓覺。為我伽藍。漫天網子。身心安居。平等性智。罩住了也。還有透得出底麼。喝一喝。</p>
<p>上堂。舉睦州問僧。什麼處來。僧云。那邊劄。州云。老僧屈。僧云。和尚即得。州云。檐枷過狀。劈脊便打。</p>
<p>師云。這僧據虎頭捋虎鬚。竟莫逃虎口之厄。</p>
<p>雲峯云。睦州何用繁辭。那邊劄。劈脊便打。</p>
<p>斬釘截鐵。不無雲峯。擒縱之機。還睦州始得。</p>
<p>上堂。說時默。默時說。處處投機。門門合轍。正是虗空裏釘橛。須信虗空便是橛時如何。喝一喝。</p>
<p>上堂。阿呵呵。昨夜三更時。鷄足嵓低頭假寐。惺惺石呼云。主人翁惺惺著。自倒還自起。便乃舉頭。只見西天數息繫念。東土危坐搖頭。被巖頭奯公喝云。何不噇眠去。咄。洎合瞌破鍾樓。</p>
<p>謝兩班上堂。大廈非一木可支。巨舟須眾手可濟。眾手既集。亦復同心。南北東西。無往不利。以手指右邊云。截流一句子。更看把梢人。復云誰。</p>
<p>上堂。久晴不雨則旱。旱固可憂。久雨不晴則澇。澇亦可憂。不旱不澇。尤為可憂。既不旱澇。憂箇什麼。不曾下得春時種。空向田頭望有秋。</p>
<p>上堂。舉鹽官喚侍者。將犀牛扇子來。者云破也。官云。扇子既破。還我犀牛兒來。侍者無對。師云。清風動地。投子云。不辭將出。恐頭角不全。師云。却與侍者出氣。雪竇云。我要不全底頭角。師云。重處偏墜。石霜云。若還和尚即無也。師云。何不早道。雪竇云。犀牛兒猶在。師云。猶欠蹄角在。保福作[○@牛]相。師云。身似脚不似。雪竇云。適來何不將出。師云。恰是。保福云。和尚尊年。別請人好。師云。[跳-兆+孛]跳作麼。雪竇云。可惜勞而無功。師云。也好穿却。復云。鹽官索一犀牛兒。得一犀牛兒。引得眾角森然。尾巴齊露。其間皮毛同異。骨骼高低。總被雪竇無星秤尾。缺畫尺頭。分寸錙銖。秤量俱定。只有些子誵訛。抑不得<span class='corr'>已</span>。</p>
<p>復說頌云。犀牛扇子破多時。全暗全明。問著元來總不知。最為親切。無限清風與頭角。成群作隊。盡同雲雨去難追。鼻繩在我手裏。大眾若要清風再復。頭角重生。何獨雪竇門下。彼一時此一時。有能平展家風。自然古今不墜。扇子既破。還我犀牛兒來。莫有清風步步者麼。良久云。雲月溪山面面殊。</p>
<p>上堂。我有一句子。待秦淮流向東。即向汝道。便下座。</p>
<p>上堂。舉雲門示眾云。人人盡有光明在。看時不見暗昏昏。作麼生是諸人光明。自代云。厨庫僧堂。</p>
<p>師云。高舉慧炬。助佛光明。却向厨庫僧堂裏著到。</p>
<p>上堂。四月十五。雲龍風虎。掃蕩欃槍。肅清寰宇。五月十五。松巒竹塢。明月作龕。白雲閉戶。即今六月十五。又作麼生。喝。毒蛇橫古路。</p>
<p>山前行道上堂。山前田地誰為主。喜見靈苗戰晚風。將謂年年求歲稔。由來歲歲願年豐。且年豐歲稔。是同不同。向田頭田尾行一遭。驀然踏著也不定。</p>
<p>解制上堂。四月十五日。結却布袋頭。拈主丈云。主丈子。卷卷攣攣。轉仄無路。今日解開。主丈子作麼生。卓一下云。旱天施雨澤。平地鼓風濤。</p>
<p>上堂。舉乾峰示眾云。法身有三種病二種光。一一透得。始解歸家穩坐。</p>
<p>師云。三種病二種光。即不問。且如何是法身。不識廬山真面目。只緣身在此山中。</p>
<p>開爐上堂。密密綿綿細著工。從來此室不通風。庭前三尺齊腰雪。身在靄然和氣中。為什麼明招道。箇裏風頭稍硬。且歸暖處商量。喝一喝云。不得瞌睡。</p>
<p>上堂。雨從何來。風作何色。有人於此代一轉語。可謂饑饉劫中飲食。焦枯境裏雲雷。山僧作一頭驢。䭾米歸來。別甑炊香。供養有分。忽有人道。下語即不辭。䭾亦不無。且米在什麼處。只向他道。太無厭生。</p>
<p>謝冬齋秉拂上堂。於食等者。於法亦等。於法等者。於食亦等。法食雙運。平等普熏。解空因什麼。被淨名所呵。兩彩一賽。</p>
<p>上堂。舉僧問香林。如何是室內一盞燈。林云。三人證龜成鱉。</p>
<p>師頌云。風前敲落珊瑚枝。白玉鞭頭直下垂。要識香林家住處。水晶宮殿草離離。</p>
<p>臘八上堂。我佛入深山。六載冷相守。中夜一舉頭。南辰對北斗。於此眼皮穿。一場成漏逗。普觀大地人。此事皆具有。至今二千年。公案宛如舊。不見趙州曾有言。修行變作不唧[口*留]。</p>
<p>上堂。直上覷直下覷。七佛<span class='corr'>已</span>前。閑家潑具。喝一喝云。少室鐵牛。黃梅石女。</p>
<p>元宵上堂。百丈下堂句。雲門顧鑒咦。進前叉手立。端的許誰知。若也知去。譬如一燈傳百千燈。燈燈無盡。若也未知。切忌向燈影裏走。</p>
<p>掩室和尚忌燒香。這老子。虎據甌峯。十有二年。目光電卷。嘯韻風生。有入其穴。<span class='corr'>斂</span>其目。編其鬚。収其尾。騎之而不得下者。過在阿誰。悔不慎當初。</p>
<p>上堂。舉疎山垂語云。老僧咸通年<span class='corr'>已</span>前。會得法身邊事。咸通年<span class='corr'>已</span>後。會得法身向上事。雲門問。如何是法身邊事。山云。枯樁。如何是法身向上事。山云。非枯樁。門云。還許學人說道理也無。山云。許。門云。枯樁豈不是明法身邊事。非枯樁豈不是明法身向上事。山云。是。門云。法身還該一切也無。山云。作什麼不該。門遂指淨瓶云。法身還該這箇也無。山云。闍黎莫向淨瓶邊會。門遂作禮。</p>
<p>師云。山僧當時若見。也只以手拍一拍云。笑倒傍觀。復頌云。法身向上法身邊。會得咸通無後先。一箇矬來一箇跛。擔為一擔更無偏。</p>
<p>上堂。古古今今路。朝朝暮暮行。因甚者一搭子踏不著。無邊香水海。百億須彌盧。撮來如粟粒大。因甚見不到。良久云。只為分明極。翻令所得遲。便下座。</p>
<p>上堂。立足於萬仞懸崖之巔。方有撒手之理。分身於三尺露刃之下。方有斷命之時。有斷命之時。有撒手之理。方言絕後再甦。欺君不得。而今莫有絕後再甦底麼。喝一喝。</p>
<p>上堂。平懷常實事同風。正在昏昏夢寐中。扶起脊梁重猛省。莫教蹉過五更鍾。眾中或有箇出來道。<span class='corr'>已</span>蹉過了也。只向他道。一釣便上。</p>
<p>謝知事上堂。一句子。有時坐斷乾坤。籠罩今古。有時風高月冷。海晏河清。有時變化晦明。興雲致雨。今日總拋向面前。切不得世諦流布。</p>
<p>上堂。凭欄拭目舊山川。疊疊峰巒帶曉煙。不是夢中論夢事。今朝正是普通年。竪起一指云。以此為證。</p>
<p>上堂。舉趙州云。苦沙鹽大麥醋。菽黍米飰虀萵苣。又云。裩無襠袴無口。頭上青灰三五斗。師云。趙州老人。賣弄不少。</p>
<p>退院上堂。白髮垂垂一葉身。今年貧似去年貧。住山不與山為主。水石煙雲也笑人。</p>
</div>
<div class='div-other'><a id='mulu7' />
<p class='h1'>住平江府虎丘山雲巖禪寺語錄</p><p class="byline">侍者　宗茙　光玉　編</p><p>入院。踞方丈。與麼也在我。不與麼也在我。明眼漢。擔主丈。遶天下橫行。為什麼。透這些子不得。喝。</p>
<p>拈府帖。舉帖云。二千年前。靈山付囑品。二千年後。吳地流通分。度帖云。却煩維那。普告大眾。</p>
<p>陞座。拈香祝聖罷。遂就座。</p>
<p>垂語云。一尋秋水逼人寒。幾度臨崖著眼看。不動鋒鋩提得去。早知傷手犯波瀾。莫有不犯波瀾底麼。</p>
<p>僧問。昔日鍾山頂上。慣釣鯨鯢。今朝海湧峰頭。大開爐鞴。正恁麼時。祝　聖一句。作麼生道。師云。祥光生六合。瑞氣遶乾坤。進云。古人道。據虎頭収虎尾。第一句下明宗旨。如何是第一句。師云。虎頭虎尾一時収。僧禮拜。</p>
<p>師乃云。佛未出世。祖不西來。一人人鼻孔遼天。壁立千仞。洎乎蘇州有常州有。是第二句。江南無江北無。是第八機。直饒截斷吳松。拓開海湧。正在虎丘門外。只如跨虎丘門。陞虎丘堂。入虎丘室。見虎丘人。摩捋虎鬚。雍容談笑。却又是阿誰分上事。莫言深遠無人到。滿目青山皆故人　復舉乳源和尚示眾云。西來的的意。也不易舉。時有僧出。源便打云。而今是什麼時節出頭來。</p>
<p>師云。盡道乳源恁麼提唱。如虫禦木。殊不知。這僧未出頭時。<span class='corr'>已</span>落他陷穽了也。</p>
<p>當晚小參。教中道。見見之時。見非是見。見猶離見。見不能及。且道。見箇什麼。古人道。知而無知。不是無知。而說無知。知箇什麼。與麼則語默動靜。不墮見聞覺知。見聞覺知。不離語默動靜。所以圓悟禪師。舉拳問隆祖云。見麼。隆祖云。見。圓悟打一拳云。頭上安頭。隆祖大悟。且道那裏是它頭上安頭處。者裏見得。頓超知覺。獨脫見聞。處處全彰。頭頭顯露。千車共轍。四海一家。虎頭虎尾。一時収却。又如何轉側。江上青山殊未老。屋頭春色放教遲　復舉乾峯示眾云。法身有三種病二種光。一一透得。方解歸家穩坐。雲門云。庵內人。為什麼不見庵外事。乾峰呵呵大笑。門云。正是某甲疑處。乾云。子是什麼心行。門云。也要和尚委悉。</p>
<p>師云。把手同歸者。琅琅笑語新。移身藏北斗。舉步入南辰。少室殘冬雪。武林三月春。轆轤千萬偈。頑石兩眉伸。</p>
<p>謝普門首座。留兩班上堂。白雲舉雪竇頌云。偶續靈峰照夜燈。遽泛鐵舡下滄海。承天此日也隨例。泛一隻鐵舡。文殊普賢。招頭把柂。觀音彌勒。打篙搖櫓。山僧嬴得坐地看楊州。</p>
<p>師云。白雲祖師。清白傳家。古今榜樣。虎丘喜有見成舟楫。招頭把柂。打篙搖櫓。一一見成。惟是諳水脉別波瀾。坐舡頭者。捨普門而誰。山僧亦不敢端坐看楊州。何故。舡上無散工。</p>
<p>上堂。知之而行。見之而止。對面白雲千萬里。言中定旨。語外明宗。一重一重復一重。良久云。斯門寂寂無關鏁。清坐不知誰與同。</p>
<p>上堂。舉石霜在溈山。篩米次。溈山云。施主物。不得拋撒。石霜云。不敢。溈山乃拾起一粒。你道不敢。者箇是什麼。霜無語。溈山云。你莫輕者一粒。千粒萬粒。從者一粒生。霜云。者一粒。從什麼處生。溈山呵呵大笑。遂告眾云。米裏有虫。</p>
<p>師云。溈山慈悲心安在。非惟兩度放過。又且掘地深埋。當時若是臨濟門下。管取別有長處。</p>
<p>謝道舊上堂。三十年前。得一轉語。不在天台南嶽。便在江西湖湘。有時千思萬思。思之不來。三十年後。不復思矣。却又在前。且道是什麼一轉語。清風來故人。</p>
<p>上堂。摩竭陀國。少室峰前。盡力道不得底。一時分付阿誰。良久云。塞壑填溝猶自可。風吹日炙可憐生。</p>
<p>浴佛上堂。舉世尊初下生來。一手指天。一手指地。云天上天下。惟吾獨尊。後來雲門云。我當時若見。一棒打殺。與狗子喫。貴圖天下天平。</p>
<p>阿呵呵。一場好笑。且笑箇什麼。未出胞胎事<span class='corr'>已</span>蹉。出胞胎後轉誵訛。韶陽主丈頭邊眼。供佛燒香不在多。</p>
<p>謝兩班上堂。舉道吾問雲嵓。大悲菩薩。用許多手眼作麼。嵓云。如人背手摸枕子。又陸亘大夫。問南泉。大悲菩薩。用許多手眼作什麼。泉云。如國家用大夫作麼。</p>
<p>師云。二尊宿。一人理上主持。一人事上施設。未免各有偏枯。有問虎丘。大悲菩薩。用許多手眼作麼。即鞠躬云。全火祗候。</p>
<p>上堂。天高地迥。海闊山遙。秋風襲衣。主丈[跳-兆+孛]跳。只如萬里無寸草處。還有人道得麼。看脚下。</p>
<p>上堂。初三十一。上上大吉。中九下七。有口掛壁。雙林傅大士。儒履道冠。蔣山梁寶公。剪刀曲尺。笑倒生公臺畔石。</p>
<p>上堂。有句無句。如藤倚樹。樹倒藤枯。毒蛇橫路。咄咄咄。縮頭去。</p>
<p>上堂。舉琅瑘云。汾陽先師道。汾陽門下。有西河獅子。當門踞坐。<span class='corr'>但</span>有來者。即便咬殺。作何方便。入得汾陽門。見得汾陽人。琅瑘者裏。也有踞地獅子。若有來者。即自喪身失命。作何方便。入得琅瑘門。見得琅瑘人。師云。二尊宿。起模畫樣。只要控人入路。山僧也有箇方便。不用入其門。見其人。只消吒沙地。哮吼一聲。壁立千仞。便乃踞其窟穴。㧞其爪牙。還有恁麼者麼。拍禪床一下。</p>
<p>上堂。十五日前。處處逢渠。問著。為什麼道不知。十五日後。拍拍是令。問著為什麼道不會。正當十五日。龍蛇易辨。衲子難瞞。舉拳云。且道。山僧手內是什麼。參。</p>
<p>臘八上堂。昨夜三更。文殊普賢二人。在善法堂前。一云。大覺世尊。今日成等正覺。一云。世尊從曠劫<span class='corr'>已</span>來。成等正覺。如是二人。分辨不<span class='corr'>已</span>。被王老師。各與二十主丈。一時趂出。雖然。官不容針。也有一問趙州道。棒教誰喫。喝。只知問過。不知正令<span class='corr'>已</span>行。</p>
<p>上堂。揀擇於是非句外。呈露於啐啄機先。總是草窠裏輥。莫有透關底麼。老僧罪過。</p>
<p>上堂。諸佛機。祖師意。百草頭。雙眉底。不可得而一。不可得而二。趙州關即且置。雲門曲作麼生。一堂風冷淡。千古意分明。</p>
<p>元朝上堂。劉右司施法衣囑云。清惠公所製。遇陞座說法一披。大眾。座<span class='corr'>已</span>陞。衣<span class='corr'>已</span>披。法作麼生說。<span class='corr'>但</span>得雪消去。自然春到來。</p>
<p>州府散　聖節陞座。<span class='note-inline'>(問答不錄)</span>五須彌盧之高。未足為高。以其高可窮。四大海水之深。未足為深。以其深可測。虗空法界之量。不足為廣。以虗空法界之量可量。世界微塵之數。不足為多。以世界微塵之數可數。遂舉拂子云。如是之法。不可窮。不可測。不可量。不可數。如是之法。既如是。聖人之壽亦如是。要會如是之法麼。以拂子擊禪床云。如是如是。</p>
<p>因雪上堂。五九四十五。太陽開門戶。一點微雲何處來。散作人間三日雨。曉來忽推窻。所見非常處。白玉作樓臺。爛銀為國土。鹽官王老師。歡喜無著處。拈起須彌槌。擊動虗空皷。清音聞遠近。雅韻貫今古。法眼和一通。聽之猶莽鹵。古人有言兮。千年田八百主。</p>
<p>掩室和尚忌拈香。最初機。末後句。有准繩。沒規矩。豈可錯承當。豈可錯分付。</p>
<p>遂舉香云。若道有分付。辜負先師。若道無分付。亦是辜負先師。有道得者麼。插香云。寥寥此日一爐香。鐵作心肝也斷腸。</p>
<p>上堂。即心即佛。黃葉作黃金。非心非佛。蝦跳不出斗。不是心不是佛不是物。喝一喝云。劒去久矣。</p>
<p>上堂。初五初十。鐵蛇鑽不入。有也莫將去。無也莫將來。雖然南嶽自南嶽。天台自天台。那更峨嵋對五臺。撫禪床下座。</p>
<p>上堂。斬關之用。截鐵之機。若非作家。不免傷鋒犯手。平高就下。拆半裂三。雖是作家。亦未免拖泥帶水。只如春雷一震。蟄戶自開。因甚却道。龍無龍句。</p>
<p>上堂。有所說野干鳴。無所說獅子吼。山僧恁麼道。正是野干鳴。畢竟如何是獅子吼。眾中有麼。出來哮吼一聲看。如無。拈主丈云。主丈子代一轉語。卓一下。</p>
<p>即翁首座相訪上堂。仰山夢往天宮說法。雖則惺惺。未免落在第二。爭似即翁在靈山。與老僧交承第一座。其所說之法。諸人知麼。今古應無墜。分明在目前。</p>
<p>上堂。舉大慧問無著。古德不出方丈。因甚到莊喫油糍。師云。探竿影草。無著云。和尚放某甲過。却與和尚道。師云。興波作浪。大慧云。我放你過。師云。騎賊馬趕賊。無著云。某甲也放和尚過。師云。贓在賊在。大慧云。油糍聻。師云。窮教到底。無著便喝。師云。鯨吞海水盡。露出珊瑚枝。</p>
<p>浴佛上堂。舉藥山浴佛次。問遵布衲云。只浴得者箇。不浴得那箇。遵云。把將那箇來。山休去。</p>
<p>師云。藥山休去。直得三十二相。八十種好。一時現前。然雖如是。也好與一杓。</p>
<p>上堂。舉演祖云。夫為善知識者。驅耕夫之牛。奪飢人之食。驅耕夫之牛。令他苗稼滋盛。奪飢人之食。令他永絕飢虗。</p>
<p>松源師翁云。雖然逼到萬仞崖頭。放身捨命。須是你當人。自肯始得。既是驅耕奪食。如何得苗稼滋盛。永絕飢虗。</p>
<p>師云。松源恁麼道。大似計窮力盡。將諸人作死馬醫。殊不知。長空雨散雲収後。一段風光屬當家。</p>
<p>上堂。虎丘家風。內空外空。十分富貴。十分貧窮。有時揚聲止響。有時詐啞佯聾。猶是平常小脫空。且如何是大脫空。良久云。六耳不同謀。</p>
<p>上堂。閏月十五。風生庭戶。三十二大人相。啾啾唧唧。餓吵窮煎。千百億隨類身。去去來來。朝朝暮暮。牛溲馬浡。十倍增光。明月夜光。分文不直。井樓上轆轤。幸自轉轆轆地。路傍試劒石。分身兩處看。有恁麼會。滴水難消。</p>
<p>雲谷藏主至上堂。山僧四十年前。収得時新一物。而今道伴相訪。只得拈出。且道是什麼物。青山門外白雲飛。楊柳溪邊引客歸。莫恠坐來頻勸酒。自從別後見君稀。咦。</p>
<p>上堂。三條椽下。七尺單前。澒澒洞洞底。而不知有寂寂寥寥。寂寂寥蓼底。而不知有澒澒洞洞。忽若靜閙兩忘。是非不及一句。試道看。</p>
<p>盖法堂上堂。大慈悲為室。諸法空為座。三世諸佛。共盡法界眾生。同居此室。同處此座。各務本事。轉大法輪。只如玉泉仰面數屋角。德山背身著草鞋。又作麼生。老矣難禁風雨夕。聊將片瓦為遮頭。</p>
<p>上堂。千說萬說。不若親面一見。高聲召大眾。眾舉首。乃云。有眼無耳朵。六月火邊坐。</p>
<p>淳祐丙午。八月初一日。在寺受靈隱請。拈勑黃。示眾云。諸人還知麼。黃金殿上輕招手。佛地位人齊點頭。今日落在微僧手中。却請對眾說破。</p>
<p>陞座拈香云。此一瓣香。恭為今上皇帝。祝延　　聖壽。萬歲萬歲萬萬歲。就座問答畢。乃云。此段風光。無在不在。天地以之覆載。日月以之照臨。佛祖以之流慈。君王以之敷化。故我聖天子。皇圖丕闡。睿澤滂流。山林枯槁之餘。亦預沾濡之數。誤蒙　聖恩。補靈山虗席。自慚衰朽。豈堪是任。因思瞎堂叔祖。松源師翁。皆自此山。而遷彼處。方四十年。今微僧得踵前躅。一門三世。如斯際遇。豈偶然哉。此生他生。何以云報。舉拂子召大眾云。誓傳西祖不傳旨。仰祝南山億萬春　復舉太宗皇帝問僧。甚處來。僧云廬山臥雲庵。帝曰。臥雲深處不朝天。因甚到此。僧無語。雪竇代云。難逃至化。</p>
<p>新靈隱。快便難逢。別一轉語。臥雲深處不朝天。因甚到此。只奏云。今日親奉　天顏。便下座。</p>
<p>辭眾上堂。　勑書來自九重天。寶墨琳琅色尚鮮。移取嵓間枯樹子。和根植向鷲峰巔。須知心自無心。豈墮去來之轍。境不自境。那形彼此之端。海湧峰飛來峰。携手同歸。生公臺韜光庵。交肩共語。正恁麼時。還著得別之一字也無。拍禪床一下云。珍重雲山。不勝戀戀。</p>
</div>
<div class='div-other'><a id='mulu8' />
<p class='h1'>住臨安府景德靈隱禪寺語錄</p><p class="byline">侍者　仁安　應儼　等編</p><p>入院。指三門。外息諸緣。心行無路。入得無門之門。猶較昔日三步。喝一喝。靈蹤不在猿啼處。</p>
<p>佛殿。以香指佛云。者老子。有彌天之過。累及平人。卒無了日。我儂雖不入你保社。以不平報不平。放過又爭得。便插香。</p>
<p>拈　勑黃。髻中珠。只者是。如優曇花時一現爾。顧視左右云。要知端的麼。坐斷意根。方能側耳。</p>
<p>拈疏。雲興泉湧。玉轉珠回。且道。是隨波逐浪句。是截斷眾流句。試請辨看。</p>
<p>拈松源和尚衣。大庾嶺頭。黃梅夜半。爭之不足。讓之有餘。而今公案見成。不免將錯就錯。捧起衣云。敢問此衣。白雲傳來。松源留下。明什麼邊事。惱亂春風卒未休。便披衣。</p>
<p style="margin-left:1em">松源和尚。住靈隱日。欲付此衣。垂三轉語。而無契者。遂留塔所。囑云。三十年後。有我子孫。來住此山。當以此衣付之。守塔小師。宗禮藏主。付衣。後一日云。衣有所付。吾見先師無愧矣。遂書偈而化。</p>
<p>陞座拈香。此一瓣香。恭為今上皇帝。祝延　　聖壽。萬歲萬歲萬萬歲。皇帝陛下。恭願。金輪統御。華藏十三重世界。盡入提封。玉葉騰芳。大椿八千歲春秋。永嚴　聖筭。</p>
<p>次拈香云。此一瓣香。奉為　大丞相國公。　樞密相公。　大參相公。洎　合朝文武百官。增崇祿筭。伏願。高扶舜日。共扇　堯風。舟檝斯民。金湯佛氏。</p>
<p>次拈香云。此一瓣香。奉為　判府安撫詳定尚書。洎合府官僚。資陪祿筭。伏願。高超元凱。下視龔黃。襲千載之雅風。鎻萬邦之春色。</p>
<p>又拈香云。此一瓣香。奉為前住天上雲居。次住紫金峰頂。掩室先師大和尚。用酬法乳之恩。遂就座。</p>
<p>僧問。昔年麻谷訪南泉。振錫三回自遶旋。只聽聲聲言不是。誵訛一句請師宣。師云。公案見成。進云。記得麻谷到章敬。遶禪床三匝。振錫一下。卓然而立。意在於何。師云。針劄不入。進云。章敬云是是。又作麼生。師云。未是好心。進云。又到南泉。遶禪床三匝。振錫一下。卓然而立時如何。師云。胡孫打筋斗。進云。南泉為什麼道不是。師云。徐六擔板。進云。麻谷云。章敬道是。和尚為什麼道不是。南泉云。章敬則是。是汝不是。誵訛在甚處。師云。殺人刀活人劒。進云。又道此是風力所轉。終成敗壞。南泉具什麼眼。師云。老老大大。進云。三十年後。專為流通。師云。不得錯舉。進云。只如今日。開堂祝　聖一句。如何話會。師云。萬年松上一枝藤。僧禮拜　師乃云。教中道。我本無心。有所希求。今大法王寶。自然而至。月上座。豈是有心。今　君王之寶。自天而下。大眾要識大法王寶麼。左邊擊拂子云。只這是。要識　君王之寶麼。右邊擊拂子云。只者是。靈利漢一見便見。乃知大法王寶。即君王之寶。君王之寶。即大法王寶。所以松源師翁自虎丘。持此寶。登此山。求此人。兩手分付。今三十餘年。成不了公案。山僧亦自虎丘來。又付以法衣為信。若然者。今日不免為他了却。舉拂子云。有心用處還應錯。無意求時却宛然　復舉。本朝太宗皇帝。有僧朝見云。陛下還記得麼。帝曰。甚處相見。僧云。靈山一別。直至如今。帝曰。以何為驗。僧無語。師云。太宗高垂天鑒。一拶當機。者僧淵默雷聲。所供是實。雖然如是。未能坐斷天下人舌頭。微僧今日借水獻花去也。靈山一別直至如今。以何為驗。遂起身鞠躬叉手云。即日恭惟。聖躬萬歲。</p>
<p>當晚小參。心同虗空界。示等虗空法。證得虗空時。無是無非法。</p>
<p>為甚却道。古交如精金。百煉色不回。今交如暴流。倐忽生塵埃。禪月大師。只見錐頭利。不見鑿頭方。且如山僧。去春與諸公相別。今復際遇。可謂一會靈山猶儼然也。若非松栢歲寒之操。精金不變之交。安能如是。豈不見。臨濟示眾云。我欲建立黃蘗宗旨。誰為我成褫。時普化克符二人。出問訊下去。次日上問。昨日和尚道什麼。濟便打。二人便禮拜。阿剌剌。臨濟恁麼建立。二人恁麼成褫。也大遠在。山僧無一法可建立。却要諸人大家成褫。且道成褫箇什麼。八月秋何處熱　復舉楊岐再參慈明。便問。幽鳥語喃喃。辭雲入亂峰時如何。明云。我行荒草裏。子又入深村。岐云。官不容針。更借一問。明便喝。岐云。好喝。明又喝。岐亦喝。慈明連下兩喝。岐便禮拜。</p>
<p>師云。一人跨三脚驢。一人騎三角虎。三家村裏交肩。萬仞崖頭移步。雖然。漆桶相揩。爭柰二俱話墮。喝。</p>
<p>謝新舊兩班上堂。泛鐵船下滄海甚易。拈燈籠掛露柱即難。以其難者。土曠人稀。相逢者少。以其易者。前梢後柂。皆得其人。且道。行看東南。坐觀西北。又作麼生。以主丈。卓一下云。眾眼難瞞。</p>
<p>上堂。於三七日中。思惟如是事。阿呵呵。者老漢敗闕了也。還有人點檢得出麼。若點檢得出。不妨白日青天。其忽未然。切忌開眼作夢。</p>
<p>上堂。一言道盡。滴水難消。千眼頓開。墮坑落壍。臨危不悚。未見其人。既去復來。置而莫錄。降茲<span class='corr'>已</span>往。宜善知非。如更云云。利劒不斬。更有一人聻。且居門外。拍禪床下座。</p>
<p>上堂。昨夜三更。文殊跨五臺。普賢騎峨嵋。登天台入南嶽。與羅浮支提共會。在你諸人眼裏耳裏。話東家杓柄短長。西家鍋子大小。只見諸人紙被蒙頭。都不釆覽。依舊各自散去。驀拈主丈卓一下云。自覺年來身老大。各宜安分過殘生。</p>
<p>上堂云。龍吟霧擁。虎嘯風生。正落今時。家常茶飰。妙峰孤頂。因甚七日不逢。擬心追求。<span class='corr'>已</span>在他山之上。且道過在什麼處。拈主丈。卓一下。下座。</p>
<p>上堂。舉僧問雪竇。如何是雪竇正主。雪竇云。何不問雪竇山中人。僧云。恁麼則把定乾坤去也。雪竇云。出門惟恐不先到。當路有誰長待來。</p>
<p>師云。問處有准的。答不負來機。召大眾云。還見雪竇正主麼。青山對面少人識。徒看白雲空卷舒。</p>
<p>天基節上堂。微僧陞此寶座。以虗空為口。萬象為舌。講一遍仁王壽量品。又恐上下天竺講師。聽得將謂攙行奪市。不免且解箇題目。以拂子。擊禪床云。一彈少室無私曲。盡是千秋萬歲聲。</p>
<p>元正上堂。新年頭佛法。鏡清道有。明教道無。二俱失利。須是決之於拄杖子始得。遂拈拄杖云。新年頭佛法是有耶。拄杖子不答。是無耶。拄杖子亦不答。有無新舊。一時拈却時如何。卓拄杖一下云。巡堂喫茶。</p>
<p>上堂。簇簇上來。却之不回。簇簇下去。留之不住。於斯立片時。瞬目不揚眉。且如何是百丈下堂句。有甚近傍處。</p>
<p>上堂。橫按拄杖。召大眾云。莫有透得者裏過底麼。朝三千暮八百。翻手雲覆手雨。若透未過。今不是古。古不是今。試[跳-兆+孛]跳看。卓拄杖一下。</p>
<p>掩室和尚忌拈香。巴陵三轉語。南源女人拜。人貧智短。馬瘦毛長。靈鷲峰頭一炷香。</p>
<p>上堂。二僧卷簾。一得一失。兩堂下喝。賓主歷然。畢竟誰是主誰是賓。那箇得那箇失。良久云。野老從教不展眉。且圖家國立雄基。</p>
<p>上堂。舉黃魯直太史。參晦堂。晦堂請魯直。講二三子以我為隱乎。吾無隱乎爾。不契。及遊山。聞木犀香。却問魯直云。還聞麼。魯直云。聞。堂云。吾無隱乎爾。魯直忽然契悟。</p>
<p>師頌云。渠儂家住白雲鄉。南北東西路渺茫。幾度欲歸歸未得。忽聞巖桂送幽香。</p>
<p>上堂。眼中物。物中眼。雪峰輥三箇毬。睦州擔一片板。恁麼會去。無事不辦。便下座。</p>
<p>上堂。大僊心。休莽鹵。三十三。錯分付。細推窮在何處。只知昨日雨今日晴。而不知今日晴昨日雨。靈雲陌上桃花飛。翻憶玄沙未徹語。</p>
<p>謝秉拂斡齋上堂。法不可說。離語言文字故。法不可求。離見聞覺知故。昨夜兩堂首座。不可說而說。汝等諸人。不可求而求。是以四事供養。爭敢辭勞。萬兩黃金。亦合消得。山僧恁麼道。莫有兩指夾鼻者麼。自云。誰敢。</p>
<p>承天和尚遺書至上堂。設有一法過於此者。我亦見之。如夢如幻。是故短蓬和尚。覺斯夢境。因之為出沒之場。知彼空花。因之為修習玩具。末後一句。坐斷千差。還知落處麼。尊貴位中留不住。肯為林下守株人。</p>
<p>上堂。秋風襲衣。兄弟東去西去。山僧有一轉語。舉似相送。第一不得錯聽。第二不得錯會。第三逢人不得錯舉。三處無過。猶是謗老僧。莫有免得底麼。拈拄杖卓一下。</p>
<p>松源和尚忌拈香。未見此老人<span class='corr'>已</span>前。上是天下是地。既見此老人之後。山是山水是水。一別五十年。恩怨通身是。恩則且置。怨箇什麼。沒量大人。擡脚不起。累了兒兮累了孫。惱亂春風何日<span class='corr'>已</span>。</p>
<p>上堂。常在途中久不歸。可怜庭戶草離離。青山門外忽相見。問著剛然道不知。且道知而道不知。不知而道不知。這裏有三十棒。若也未分。山僧自領。</p>
<p>上堂。舉僧問多福。如何是多福一叢竹。福云。一莖兩莖斜。僧云。學人不會。福云。三莖四莖曲。</p>
<p>師頌云。此君面目甚分明。曲曲斜斜是幾莖。但得一回親見後。不隨風雨聽虗聲。</p>
<p>上堂。日月照臨不到。天地覆載不著。劫火壞處彼常安。萬法泯時全體現。隨流不變。閙處常寧。一道恩光。阿誰無分。古人以此為事貫帶。事既如此。理作麼生。古人瞞山僧不得。山僧也瞞諸人不得。向官不容針處。道將一句來。便下座。</p>
<p>上堂。作麼生。是什麼。獅子當門。猛虎據坐。千人萬人。一箇半箇。石火電光中。掣斷黃金鏁。擬議依然還蹉過。</p>
<p>送故舊歸古渝上堂。山蒼蒼。水茫茫。直下是。非相當。整三玄戈甲。淬三要鋒鋩。舉意非他物。回眸即故鄉。好將馬祖舊遊地。題作渝州選佛場。</p>
<p>謝秉拂冬齋上堂。舉天親菩薩。升兜率內宮。謁慈氏。聞一座說法回。<span class='corr'>已</span>經三年。無著問云。內宮慈氏。說什麼法。天親云。只說這箇法。惟是梵音清雅。令人樂聞。</p>
<p>師云。宛爾不同。昨夜首座說底。豈不是者箇法耶。都寺設供。豈不是這箇法耶。忽有人問。者箇是什麼法。只向道。藕絲孔裏騎大鵬。等閑挨落天邊月。</p>
<p>上堂。一九二九。相逢不出手。今冬和氣可人。山僧出手。與諸人相見去也。若合掌太僧生。若叉手太俗生。畢竟作麼生相見。以手點空三下云。一二三。</p>
<p>鑄鍋上堂。若論此事。如大冶烹金。鼓扇烈火。千煅萬煉。去盡頑鑛。純是真金。然後入範模。鑄成大器。豈不見。百丈再參。被馬祖震威一喝。三日耳聾。黃蘗聞之。不覺吐舌。當恁麼時。不喚作大爐韛鑄成。則不可。若喚作大爐鞴鑄成。則壓良為賤。然雖如是。即今莫有不受烹煆底麼。喝一喝。下座。</p>
<p>上堂。雲門一曲。臘月二十五。驚起<span class='corr'>陝</span>府鐵牛。撞倒石霜角虎。時節既相當。因緣難莽鹵。莫有善酬唱底麼。拈拂子云。山僧自歌自唱去也。以拂子擊禪床。下座。</p>
<p>上堂。古人用底今人用。今人為底古人為。但一處誵訛。不是川僧咬蛇定。被浙僧扛皷。我且問你。誵訛在古人分上。在今人分上。相見無言情意足。不愁別後見君稀。</p>
<p>元宵上堂。盡大地是諸人自<span class='corr'>己</span>。總萬象是自<span class='corr'>己</span>光明。因什麼動轉施為。撈天摸地。山僧今日。因齋慶讚。點盞孤燈。助發光明去也。南高峰對北高峰。</p>
<p>上堂。臨濟道。我有時奪人不奪境。有時奪境不奪人。此為中下之機。若遇上上人來。人境俱奪。人境俱不奪。全體作用。只如中下之機。與上上根仝到。又如何相見。良久云。如王秉劒由王意。似鏡當臺要絕觀。</p>
<p>謝練塘和尚上堂。德山入門便棒。徹底老婆心。臨濟入門便喝。慈悲成古倒。靈隱門下。又作麼生。玉笛一吹雲外曲。知音知後更誰知。</p>
<p>上堂。舉僧問洞山。寒暑到來。如何回避。山云。何不向無寒暑處回避。僧云。如何是無寒暑處。山云。寒時寒殺闍黎。熱時熱殺闍黎。</p>
<p>師云。洞山門下。正偏五位。回互旁通。正位雖正却偏。偏位雖偏却正。畢竟如何是無寒暑處。喝一喝云。莫瞌睡。</p>
<p>上堂。是目前機。非目前法。有時放兩拋三。有時斬釘截鐵。只如古人道。登於九仞之上。吾亦與之俱。困於九淵之下。吾亦與之俱。明什麼邊事。良久云。不惟荒草裏。又更入深村。</p>
<p>謝後堂首座上堂。舉趙州會下。二僧相推。不肯作第一座。院主白州。州云。總教伊作第二座。主云。教誰作第一座。州云。裝香著。院主裝香了。州云。戒香定香慧香。</p>
<p>師云。趙州老人尋常道。諸方難見易識。我者裏易見難識。點檢將來。也是和麩糶麵。當時待他道裝香著。只向他道。正是第二座。還有不甘底麼。</p>
<p>青苗上堂。舉東山和尚云。山前一片閑田地。叉手叮嚀問祖翁。幾度賣來還自買。為憐松竹引清風。靈源和尚。下箇註脚云。理得山前地。安閑即祖翁。乾坤無外界。松竹有清風。</p>
<p>師云。二大老。只知松竹清風之樂。而不知稼穡之艱難。山僧效顰去也。人人有一坐具地。占斷猶來自祖翁。四界打量量不盡。及時耕種待秋風。</p>
<p>上堂。峭峻門庭。平白道路。擔板睦州。面壁魯祖。不問南來北來。東去西去。須信長年不出戶。</p>
<p>上堂。纔有是非。紛然失心。汝等諸人。開眼則心念紛飛。閉眼則夢魂擾擾。且如何免得。良久云。無端無端。</p>
<p>上堂。坐在千聖頂頭行。在三途底裏。不涉萬緣。不守自<span class='corr'>己</span>。直饒與麼不與麼。猶是玄沙道底。</p>
<p>上堂。舉王常侍訪臨濟。同至僧堂前。常侍云。者一堂僧。還看經麼。濟云。不看經。侍云。還坐禪麼。濟云。不坐禪。常侍云。畢竟教伊作什麼。濟云。總教伊成佛作祖。侍云。金屑雖貴。落眼成翳。濟云。將謂是箇俗漢。</p>
<p>師云。門內有君子。門外君子至。常侍現宰官身。與臨濟激揚此事即不無。點檢將來。猶欠一著。且道在常侍分上。臨濟分上。具眼者。試點檢看。</p>
<p>上堂。摩竭掩室。分明戴角擎頭。毗耶杜詞。豈是卷旗収陣。清機歷掌。明鏡當臺。一句作麼生。赤脚踏霜雪。方知徹骨寒。</p>
<p>上堂。袖頭打領。腋下剜襟。皆是尋常裁剪。只如放下剪刀曲尺。又向甚處摸索。良久云。南山雲起北山雲。</p>
<p>上堂。昨夜冷泉亭。會前後諸亭來謁見。山堂以風和日暖。跨東西磵。昇南北峰。觀海門之潮。掬西湖之月。忽聽三更三點。不覺懡㦬而散。為甚如此。廻而更相涉。不爾依位住。</p>
<p>上堂。舉東山演祖。一日上堂。作手勢云。閧弄閧弄。是什麼。自云。雷乃發聲。</p>
<p>師云。東山恁麼道。也是春行夏令。</p>
<p>佛涅槃上堂。若以色見我。以音聲求我。是人行邪道。末後以手摩胸。告眾云。汝善觀吾紫磨金色之身。今日即有。明日即無。者老子。兩處露影。一處橫身。且道前頭底是。後頭底是。</p>
<p>上堂。春山青春水綠。獨立危亭看不足。李花白桃花紅。一色同中又不同。知音惟有寒山子。拊掌歌笑臨春風。</p>
<p>上堂。閏二月十有五。靈山有語今分付。心洞十方。通今貫古。途路未歸人。朝朝復暮暮。不醉桃花村。定入杏花塢。何如相喚復相呼。飛來峰下喫茶去。</p>
<p>上堂。舉大愚和尚云。大家相聚喫莖虀。喚作莖虀。入地獄如箭射。</p>
<p>師云。既是喫莖虀。為什麼。不喚作一莖虀。這裏東咬西嚼。忽然咬著。入地獄如箭射。</p>
<p>上堂。大眾。堂堂相貌。鼻直眼橫。喚什麼。作無形段金剛大士。飢飡渴飲。困臥徤行。又喚什麼。作無位真人。眾中有箇出來道。長老且莫放憨。只向道。明日不得普請。</p>
<p>上堂。不貪香餌味。可謂碧潭龍。舉拂子云。莫有躍浪衝波。呈頭角底麼。</p>
<p>上堂。舉大通智勝佛。十劫坐道場。佛法不現前。不得成佛道。</p>
<p>師頌云。修行作佛人無數。揑目無非是亂花。十劫坐來還懡㦬。不圖打草要驚蛇。</p>
<p>上堂。恁麼恁麼。鼻直眼橫。不恁麼不恁麼。三頭八臂。恁麼也得。不恁麼也得。鈍鳥捿蘆。困魚止濼。恁麼也不得。不恁麼也不得。若教頻下淚。滄海也須乾。</p>
<p>上堂。拈拄杖示眾云。靈山布一箇漫天網子。道得道不得。總在這裏。只如羅籠不住。呼喚不回底。又作麼生。卓一下云。一網打就。</p>
<p>上堂。重關未闢。百匝千重。萬戶俱開。七穿八穴。只如萬戶未開時如何。良久云。將謂山河俱隔礙。往來只在一微塵。</p>
<p>因雪上堂。六載青山。少林半夜。住明白裏。不在明白裏。示一色邊。不滯一色邊。塞壑填溝。普天匝地。只如片片不落別處。龐翁便掌。又作麼生。夜深各自知寒冷。莫待齊腰三尺深。</p>
<p>上堂。舉溈山侍立百丈。夜深。丈云。看爐中。有火也無。溈山云。無。百丈自去。深深撥得少火。夾起云。你道無。者箇[妳-女+口]。次日遊山次。丈云。將得火來麼。山云。將得來。遂拾一枝柴。吹兩吹。度與百丈。丈云。如虫禦木。</p>
<p>師云。溈山老人。自別靈山之後。三為國王。打失話頭了也。却向者裏。錯認定盤星。轉見沒交涉。今日開爐。火種有無。不免自家點檢。遂舉拂子吹云。偶爾成文時節至。且非依樣畫葫蘆。</p>
<p>謝後堂并化主上堂。分第二座於兜率內宮。公案見在。取一鉢飰於香積世界。清規宛然。眾目所觀。若為證據。良久云。月色靜中見。泉聲幽處聞。</p>
<p>上堂。一非一。二非二。仰面不見天。低頭不見地。恁麼說話。淈[泳-永+盾]中有些分曉。一即一。二即二。仰面見青天。低頭亦見地。恁麼說話。分曉中有些淈[泳-永+盾]。大眾且道。淈[泳-永+盾]底是。分曉底是。良久云。収歸上科。</p>
<p>淳祐十年。六月廿一日。在寺受徑山請。捧勑黃。謝恩畢。上堂云。旃檀林裏老檀樹。飽閱風霜不記春。自謂摧頹<span class='corr'>已</span>無用。又霑雨露一番新。</p>
<p>辭眾上堂。緣會此山。前後七載。荷諸道舊。相共扶持。粗成保社。會聚巾鉢。實倍於前。如幻機緣。幸成于後。雲樓峭峙。月殿岧嶤。二塔鼎新。五亭復舊。藏典缺而再備。像設壞而重新。是皆有所自來。山懷豈忘知感。自愧老不知止。復有雙徑之行。不容回互者。</p>
<p>天子之命也。今則庚暑正熾。專使促行。不免與合山尊眾。湖海禪流。暫爾相別。各宜護持。初無離合之殊。豈有去來之相。</p>
<p>復云。雲樓月殿瑠璃地。無住無依一片心。莫謂相逢又相別。他年再見只如今。</p>
</div>
<div class='div-other'><a id='mulu9' />
<p class='h1'>臨安府徑山興聖萬壽禪寺語錄</p><p class="byline">侍者　永珍　祖森　等編</p><p>入院。據方丈。與麼來者。以左手拍禪床云。過者邊立。不與麼來者。以右手拍禪床云。過者邊立。與麼不與麼。又作麼生。花須連夜發。莫待曉風吹。</p>
<p>陞座。拈香。祝聖罷。遂就座。</p>
<p>僧問。鶴書來自九重天。象駕崢嶸別冷泉。雙徑烟雲俱改觀。請師一句祝堯年。正與麼時。願聞法要。師云。帝與九齡夢。嵩呼萬歲聲。進云。記得僧問百丈。如何是奇特事。丈云。獨坐大雄峰。此意如何。師云。誰敢䂨額。進云。者僧便禮拜。又作麼生。師云。也好膽大。進云。百丈便打。此僧還甘也無。師云。放過不可。進云。古人且置。今日若有人。問如何是奇特事。和尚作麼生對。師云。你莫要捋虎鬚麼。僧禮拜。師云。放你三十棒。</p>
<p>師乃舉拂子。示眾云。我此法印。為欲利益世間故說。山僧行脚五十年。住持三十載。未甞動著。今日既到凌霄頂[寧*頁]。雙徑禪林。與諸人把手同歸。正在此日。以拂子擊禪床云。諸人如是見。如是知。如是信解。如是護持。則山僧入院。一場佛事。功不浪施。堪報不報之恩。以助無為之化。又擊拂子云。且置是事。</p>
<p>復舉。佛照和尚。住此山日。　孝宗皇帝詔問。世尊入山。修道。六年而成。所成者何事。佛照奏云。將為陛下忘却。師云。　孝宗倒腹傾腸。金湯佛氏。佛照抱頭撮脚。覿面當機。則不無。畢竟所成者何事。從前汗馬無人識。只要重論盖代功。</p>
<p>上堂。召大眾云。山僧自靈隱來登此山。得與諸人相見。一無所有。只提得一瓶東西磵水。數片南北山雲。今日拈來。平等供養。或有箇道。甚處青山無此物。何須特地當人情。只向道。莫恠輕微。久立。</p>
<p>上堂。我有一語。在在處處。提起分開。放下揑聚。兩手持來。一手分付。江西曾有言。拍禪床云。以此箇為主。</p>
<p>上堂。舉馬祖。一日令智藏。馳書上徑山。山接書開見。一圓相。乃於中下一點。封回。國師聞得乃云。欽師猶被馬師惑。後來雪竇云。雪竇見處。也要諸人共知。祇者馬師。當時畫出。早自惑也。</p>
<p>師云。江西清平世界。輕動干戈。徑山。行陣久經。不勞餘力。南陽。忍俊不禁。也入一分。雪竇。一代拈提宗師。到者裏。却作初行脚時語。也是杭州紙貴。</p>
<p>謝兩班上堂。觀音大士。一身有八萬四千。母陀羅臂。美則美矣。若做箇偏衫子。向甚處著許多袖口。爭似徑山自有眾務。各出隻手。自然無事不辦。雖然富嫌千口少。</p>
<p>謝監収上堂。八月初一。好箇消息。積雨報初晴。新凉生八極。禾稻滿田疇。催人早収拾。一顆顆一粒粒。宜愛惜。莫教遍地成狼籍。直待去年今年。官租私租。一時還畢。不妨一飽忘百飢。鼓腹謳歌度殘日。且道歌作麼生謳。快活快活。</p>
<p>山鄉歸上堂。一月相拋不出門。幾經花縣幾烟村。桑麻影裏炊香早。松竹陰中笑語溫。幽磬朝離迎白日。疎鍾晚泊送黃昏。捲旗収陣歸來也。誰是知恩與報恩。</p>
<p>上堂。十月十有五。敗葉堆雲。寒風推戶。明窻下東司頭。東行西行。總是提持處。參玄人須記取。古人有言兮。百歲光陰。切莫虗度。</p>
<p>浴佛上堂。黃面老爺。自法界藏身。流出正體智。從正體智。流出後得智。從後得智。流出大悲心。上從兜率下降閻浮。如河如漢。如山如丘。入生死海。逆生死流。以法為城。以慈為舟。惺惺寂寂。優優悠悠。半合半開。雙放雙収。被人喚作麻三斤。乾屎橛。西天老比丘。或折他殿宇。或一棒打殺。可謂恩大難酬。多事皆因強出頭。今日誕辰。不肖孫。間說偈言。空手把鋤頭。步行騎水牛。人從橋上過。橋流水不流。動地清風來未休。咄。下座佛殿別聽因由。</p>
<p>端午上堂。月五日亦五。那堪時正午。採藥藥最靈。問疾疾即愈。因思七佛師。曾被善財悞。信手拈來。瞞瞞盰盰。隨手發去。莽莽鹵鹵。何如審脉察色。細切濃煎。使其一服。通身冷汗如雨。自然佛病祖病法身病。眾生顛倒病。都無棲泊處。不然。被李胡子張道婆。呪土書符。未免欺汝。山僧別有一方。普施大眾。令一箇箇。安樂而去。卓拄杖一下。咄。</p>
<p>舉乾峰示眾云。舉一不得舉二。放過一著。落在第二。雲門出眾云。昨日有人。從天台來。却往徑山去。</p>
<p>師云。乾峰舉話。雲門著語。不是覿面之機。亦非隔身之句。檢點將來。只解同生。不能同死。千載之下。莫有同生同死底麼。試出頭看。</p>
<p>啟建天基節上堂。<span class='note-inline'>(時拜左右相)</span>賢明宰輔聖明君。好語山中喜得聞。願飲淳風餐至化。五香敬作一爐焚。</p>
<p>元正上堂。拈拄杖云。拄杖子我且問你。如何是新年頭佛法。卓拄杖一下。此外別有奇特事也無。卓一下。春煦發生無硬地。假饒鐵樹也開花。又卓一下。</p>
<p>滿散聖節。清淨慈門剎塵數。共生如來一妙相。以大願力出世間。示梵玉身宣正法。三十六旬有六日。惟有此日最吉祥。稽首慇懃一瓣香。萬歲千秋為壽考。掩室和尚忌燒香。聞名於紫雲之前。渾家富貴。識面於甌峰之後。徹骨貧窮。只知驅耕奪飢。未許移厨換竈。一回飲水。積恨填胷。如斯漏洩家私。何啻減師半德。便插香。</p>
<p>上堂。三十年來尋劒客。甚生氣宇。幾回葉落又抽枝。訝郎當漢。自從一見桃花後。作麼生。直至如今更不疑。可惜坐在者裏。我此一會七百餘眾。心憤憤口悱悱。還有見此不平者麼。拍禪床一下云。各自頂省看。御書傳衣石谿四大字至。上堂。　宸奎飛下九重天。鳳舞鸞翔墨色鮮。水石山雲最佳處。慇懃一炷玉爐烟。</p>
<p>上堂。祖師道。山上有鯉魚。井底有蓬塵。須信千年桃李核。依然仁是舊時仁。竪拂子云。大眾何似生。便下座。</p>
<p>上堂。舉拂子云。敲空作響。以拂子擊空云。阿爺爺。阿爺爺。擊木無聲。又擊禪床云。喚什麼作聲。便恁麼去。猶較生公半月程。</p>
<p>明堂大禮。天使降香祈晴。陞座。祝香。所冀明堂大禮天色晴霽者。伏願。性空智日。佼舜日以長明。覺地慈風。仰　皇風而永扇。乃就座。</p>
<p>有僧出問。諸佛說不到處說一句。句句朝宗。諸佛行不到處行一步。步步踏著。且如何是諸佛說不到處底一句。師云。文彩<span class='corr'>已</span>彰。進云。如何是諸佛行不到處底一步。師云。清風匝地。進云。記得僧問福昌和尚。金烏未出時如何。昌云。眾人皆仰望。其意如何。師云。好箇話頭。進云。出後如何。福昌云。萬國盡觀光。又作麼生。師云。公案見在。進云。正恁麼時。如何祝贊。師云。願將清淨教。長奉聖明君。僧禮拜。</p>
<p>師乃云。舉花微笑。單傳見性之宗。面壁忘言。直指安心之要。當機分付。豈涉思惟。覿面承當。不容擬議。是以一人應運。千佛同源。如優曇花。時一出現。塵塵顯瑞。剎剎<span class='corr'>斂</span>氛。譬如東方日輪騰空。清淨光明。無幽不燭。凡在區宇。悉荷照臨。皆由一念感通。自然萬善同會。正當恁麼時如何。舉目碧空淨如洗。金烏飛上玉欄干。輙有一頌。　尊臨四海聖明君。步步毗盧頂上行。自己法身只者是。巍然千古振佳聲。</p>
<p>上堂。入理深談。古人說了也。門庭施設。古人用了也。鳥道玄路。古人行了也。針筒線袋。古人棄了也。且道今日又作麼生。釣竿斫盡重栽竹。但得金鱗心便休。</p>
<p>上堂。佛法世法。拈向一邊。祖意教意。靠在一壁。只如久雨不晴。畢竟衲僧皮革。向甚處晒眼。以拂子指云。嗚那裏。</p>
<p>結制上堂。五峰對峙。雙徑迂盤。去王舍城。甫近百里。有大藂林。海上第一。水雲萬指。走使千人。以寶祐改元。四月既望。遵靈山舊典。同此安居。息念熏修。克期取證。眾中忽有箇不墮眾數底。出來撫掌呵呵大笑。又且如何理論。喝一喝。只恐不是玉。是玉也大奇。</p>
<p>中夏上堂。大眾。九十日克期取證。今<span class='corr'>已</span>中夏。前四十五日。昨日<span class='corr'>已</span>去。後四十五日。今日方來。諸兄弟。於其間。所修所證。所得所悟底。是有是無。是正因是邪解。出來併却咽喉唇吻。道一句。離却見聞覺知。發一機。道一句。使天回地轉。發一機。使鬼哭神號。山僧要知。免得背地裏埋冤。有一夏空過之嘆。良久云。有麼。不許夜行。投明須到。</p>
<p>上堂。舉崔相國。問國一祖師云。某甲欲出家參禪。得否。祖師云。出家乃大丈夫事。非將相之所能為。</p>
<p>師云。發千鈞之弩。用七札之箭。國一祖師。又似倚勢欺人。猶幸崔相國。度量恢洪。談笑自若。後二百年。石門舉似李都尉。尉不覺中此毒。乃作頌曰。參禪須是鐵漢。著手心頭便判。直趣無上菩提。一切是非莫管。徑山今日不免土上加泥去也。自家冷暖自家知。莫管他人是與非。說未到時行得到。無端辜負兩莖眉。</p>
<p>上堂。舉密庵和尚示眾。拈拄杖云。迷時只迷者箇。卓一下。悟時只悟者箇。迷悟兩忘。糞掃堆頭。重添壒[土*(天/韭)]。</p>
<p>師云。密菴老人。年老心孤。不覺泥裏水裏。引得後代兒孫。說迷說悟。末後雖然救得一半。猶在門外。</p>
<p>上堂。涅槃心。差別智。一非一。二非二。自古諸上賢。曾未達斯理。舉拂子云。直饒恁麼會得。也是烏龜行陸地。擊禪床。下座。</p>
<p>上堂。然燈之前。六六三十六。然燈之後。九九八十一。數目甚分明。因甚數不出。數得出。弄到彌勒下生。依舊杳無消息。遂舉拂子云。者箇聻。</p>
<p>水鄉歸上堂。溪山送別出門日。雲水相迎得路時。七佛軌儀持鉢去。滿船載得月明歸。</p>
<p>上堂。車轔轔馬蕭蕭。行人弓箭各在腰。正與麼。龍驤虎踞。霧擁雲屯。選甚偃月長蛇。管取百戰百勝。安南拱手。塞北歸降。且如何。說箇功成竪賞一句。清風生五竺。杲日麗真丹。</p>
<p>日本僧。馳本國丞相問道書至。上堂。五髻峰頭望海東。煙重重又水重重。同人相見論心事。又得西來一信通。且道西來意。作麼生通。拈拄杖。卓一下。</p>
<p>上堂。舉南陽國師。三喚侍者。侍者三應。師云。有是父有是子。國師云。將謂吾辜負汝。却是汝辜負吾。師云。如在靈山。親聞此語。雪竇云。國師三喚。點即不到。師云。雲生嶺上。侍者三應。到即不點。師云。月轉波心。將謂吾辜負汝。却是汝辜負吾。謾雪竇一點不得。師云。試道看。雲門云。作麼生是國師辜負侍者處。會得也是無端。師云。結舌有分。雪竇云。元來不會。師云。來也來也。門云。作麼生是侍者辜負國師處。粉骨碎身未足酬。師云。又與麼去。雪竇云。無端無端。師云。步步追隨。投子云。抑逼人作麼。師云。低聲低聲。雪竇云。垛根漢。師云。看脚下。興化云。一盲引眾盲。師云。以<span class='corr'>己</span>妨人。雪竇云。端的瞎。師云。利動君子。法眼云。且去別時來。師云。敗也敗也。雪竇云。瞞我不得。師云。被瞞了也。玄沙云。却是侍者會。師云。那裏是會處。雪竇云。停囚長智。師云。隨邪逐惡。趙州云。如人暗中書字。字雖不成。文彩<span class='corr'>已</span>彰。師云。路轉深村。雪竇便喝。師云。好一喝。有人問雪竇。雪竇便打。師云。猶較些子。復云。山遙海闊。月白風清。一曲沒絃琴。幾人相共賞。山僧把不定。山邊水際打一遭。滿眼滿耳。總是希聲。要窮端的麼。年老心孤德不孤。平常三諾對三呼。聲前將謂吾辜汝。句後那知汝負吾。會也無。斯文不在者之乎。</p>
<p>佛海禪師號至。謝恩上堂。祝聖罷乃云。道出常情。禪超數量。禪超數量。作麼生參。道出常情。作麼生學。語默不及處。文彩未彰時。便領略得去。如天普盖。似地普擎。如雨露之滋霑。如日月之照燭。九州四海。悉稟威靈。草木虫魚。咸承恩力。臣僧生緣西蜀。學慕南宗。八十年渴飲飢飡。一萬里瞻風撥草。濫叨巨剎。皆荷　國恩。自惟林間枯槁之餘。獲被　天上徽猷之號。如斯際遇。實謂希逢。只如知恩報恩一句。又作麼生道。天高群象正。海闊百川朝。</p>
<p>復舉　太宗皇帝。因僧朝見。僧云。陛下還記得麼。帝曰。甚處相見。僧云。靈山一別。直至如今。帝曰。以何為驗。僧默然。</p>
<p>輒伸一頌。靈山一別二千年　聖世重逢豈偶然。細掬清泉揩老眼。豁開雲霧見青天。</p>
<p>上堂。寶劒出匣。孰敢當鋒。聖箭離弦。誰堪嚙鏃。機先坐斷。不妨水滴氷生。句下承當。未免灰飛火亂。以平報不平者。豈無一箇半箇。以不平報不平者。直是罕逢。撫禪床云。幾擬黃金鑄子期。</p>
<p>上堂。明頭來。咄。暗頭來。咄。四方八面來。咄咄咄。總不與麼來時如何。頭枕天台。脚踏南嶽。</p>
<p>上堂。雲漫漫。水漫漫。往來一致。高下同觀。炊無米飰。飽不來人。甚易。喫粥了也。洗鉢盂去。還難。難難。冬不寒臘後看。</p>
</div>
<p class='juan'>石溪和尚語錄卷上</p>
</div><!-- end of div[@id='body'] -->
</body></html>