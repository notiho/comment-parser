<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石溪心月禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu60' />石溪和尚語錄卷下</p>
<div class='div-other'><a id='mulu61' />
<p class='h1'>題䟦</p>
<div class='div-other'><a id='mulu62' />
<p class='h2'>䟦龍王請佛十六應真圖</p><p>阿耨達池龍王請佛齋。老僧亦預其數。此賓頭盧開士。䇿眉示人之語。能向伊䇿眉處薦得。則龍宮一會。至今儼然。若向伊語下知歸。宜與畫工。一狀領過。如曰不然。則今日凡應人天供者。決定別有長處。</p>
</div>
<div class='div-other'><a id='mulu63' />
<p class='h2'>䟦觀音頌軸</p><p>忠南圭禪人。出示贊偈一卷。余方閱半偈。見善財謁觀自在於海岩之間。一鸎不啼。風景悄如。終閱之則相與理融。境與神會。曾不覺知。如是之相。是心手相親之士。以妙蓮華六萬餘言。縷而成之也。奇哉。諸禪人。覩是相而作是贊。余讀是贊。而覩是相。於一四句中。了然無餘矣。甞謂得句不若得意。得意不若得句。使句意俱得。難矣哉。敢不加額頂戴。扣齒贊善。此今日大光明法幢也。若夫得無所得於句意之外者。又非筆舌所能形容爾。</p>
</div>
<div class='div-other'><a id='mulu64' />
<p class='h2'>䟦諸方拈古</p><p>古今機緣。千姿萬態。出沒卷舒。隱顯莫測。諸方宗師。於其痛處針錐。使英偉衲子。知有向上巴鼻。出狐兔藏伏之窟。登龍象蹴踏之場。非無益也。若未具眼腦。不免貽矮子看戲之誚。嵓頭曰。若論戰也。箇箇力在轉處。以兵家擒縱殺活之手。據欵結案。學者於此。尤宜諗之。盖兵家用處。惟世智奇謀者得。吾宗中雖世智奇謀。恐亦無分。以其勝負得失未忘也。有志之士。凡閱此集。宜融通勝負得失之心。見諸老凍[身*農]於機語未形之前。則醯羅之目。塗毒之音。自當有證。</p>
</div>
<div class='div-other'><a id='mulu65' />
<p class='h2'>為承天真藏主跋諸老墨蹟</p><p>先輩愈遠。聲跡愈新。或得其片言隻字。一展玩時。面目見在。此無他。道德行解。所致然也。真藏主。近獲諸老墨蹟。凡十數家字。意各不同。同宣此義。就中深愛。自得翁年<span class='corr'>已</span>高。其字體。如七八歲。憑几案時所書。學道守嬰兒行。翁得之矣。</p>
<p>近歲緩於道。急於字。學者宜審思之。</p>
</div>
<div class='div-other'><a id='mulu66' />
<p class='h2'>題遯庵與明首座書後</p><p>遯庵一代偉人。此書拳拳。為乃翁妙喜老人。辨末後事。有不敢坐視之語。可為天下法。令人一見三嘆。視今時師弟子之間。猶路人者。可不媿哉。</p>
</div></div>
<div class='div-other'><a id='mulu67' />
<p class='h1'>偈頌</p>
<div class='div-other'><a id='mulu68' />
<p class='h2'>寄蔣山癡絕和尚<span class='note-inline'>(并沂艮嵓)</span></p><div><img src='../images/X71p0062_01.gif' alt='X71p0062_01.gif' />急水上旗飜五色。飛流中毬輥百花。相逢相笑勿相笑。人途在中未到家。</div>
<p>[○@─]沒絃琴三弄五弄。無孔笛一聲兩聲。明月浮空天似水。長安歸夢恰三更。</p>
</div>
<div class='div-other'><a id='mulu69' />
<p class='h2'>和掃破庵塔<span class='note-inline'>(二首)</span></p><p>白[仁-二+(ㄠ*刀)]藂中第一尊。硬將明越作台溫。將頭撞破虗空後。又把金針鎖細痕。</p>
<p>平林風靜塢雲輕。一掬寒泉薦客情。會與此山重有約。何妨一日一經行。</p>
</div>
<div class='div-other'><a id='mulu70' />
<p class='h2'>送楊尚書</p><p>萬里江山圖畫開。錦帆歸去記重來。好於彷彿烟雲裏。添箇翩翩馹使催。</p>
</div>
<div class='div-other'><a id='mulu71' />
<p class='h2'>送李國史</p><p>父翁伯季忠清節。凜凜同班立聖朝。次第到孫孫又子。老僧屈指日非遙。</p>
</div>
<div class='div-other'><a id='mulu72' />
<p class='h2'>示上元主簿</p><p>單提一字趙州無。三尺吹毛也不如。萬別千差齊斬斷。白雲不敢犯清虗。</p>
</div>
<div class='div-other'><a id='mulu73' />
<p class='h2'>送趙鳳臺知府</p><p>五月寒雲濕不飛。臨辭無語思依依。此心不許江山隔。時聽除音來竹扉。</p>
</div>
<div class='div-other'><a id='mulu74' />
<p class='h2'>損翁</p><p>明知為學日有益。不知為道又如何。<span class='corr'>但</span>覺家貧身漸老。聦明不及舊時多。</p>
</div>
<div class='div-other'><a id='mulu75' />
<p class='h2'>送一默翁入浙</p><p>有佛處不得住。鐵鞭擊碎珊瑚樹。無佛處急走過。澄潭不許蒼龍臥。三千里外莫錯舉。剔起眉毛眼卓堅。與麼則不去也。百城烟水難圖畫。摘楊花摘楊花。未容眨眼早忘家。趙州舌本懸千日。石火電光追莫及。紙燈吹滅便知歸。落在吾家第二機。翻身倒握烏藤去。千聖羅籠不肯住。何時砥砫障頹波。大扇真風滿寰宇。</p>
</div>
<div class='div-other'><a id='mulu76' />
<p class='h2'>送寂照庵歸蜀</p><p>錯向南來猶自可。歸鄉一錯更難追。果然到底錯將去。三十六江流向西。</p>
</div>
<div class='div-other'><a id='mulu77' />
<p class='h2'>溪翁</p><p>水落曾知杓柄長。家風從此轉凄凉。有時浪起無風處。冷看截流人自忙。</p>
</div>
<div class='div-other'><a id='mulu78' />
<p class='h2'>[、/(、*、)]牛</p><p>衲僧命脉頂門眼。點著無端頭角生。猶幸家園田地穩。得深耕處且深耕。</p>
</div>
<div class='div-other'><a id='mulu79' />
<p class='h2'>和偃溪</p><p>謝郎無月夜撐船。不覺平沈偃水邊。隨手一篙盤得轉。渾家洗脚上床眠。</p>
</div>
<div class='div-other'><a id='mulu80' />
<p class='h2'>送金州禪人</p><p>磨磚大士眼[矌-黃+林]瞇。歸去高聲喚醒伊。好箇打車消息子。無端錯付馬駒兒。</p>
</div>
<div class='div-other'><a id='mulu81' />
<p class='h2'>送達州惠禪人見徑山無準</p><p>面門角眼倒生筋。今佛誰為第一身。此去炷香三拜起。防他左語子扇人。</p>
</div>
<div class='div-other'><a id='mulu82' />
<p class='h2'>劒堂</p><p>平常不露鋒鋩句。凜凜風霜威自全。脚未跨門先照顧。那知已喪髑髏前。</p>
</div>
<div class='div-other'><a id='mulu83' />
<p class='h2'>無隱</p><p>望州烏石未相見。南嶽天台幾對談。引得廬山曾失笑。至今滿面是羞慚。</p>
</div>
<div class='div-other'><a id='mulu84' />
<p class='h2'>送僧過金山<span class='note-inline'>(掩室化後)</span></p><p>不見德雲閑古錐。淡煙寒日水漣漪。風行雷動他山上。也好低頭問訊伊。</p>
</div>
<div class='div-other'><a id='mulu85' />
<p class='h2'>無照</p><p>自怜一點不揩磨。開眼還同合眼過。莫道渾家全淈[泳-永+盾]。瞞他些子看如何。</p>
</div>
<div class='div-other'><a id='mulu86' />
<p class='h2'>清溪</p><p>咫尺曹源有路通。游魚何事自迷蹤。有聲為到不平處。一點塵泥斷不容。</p>
</div>
<div class='div-other'><a id='mulu87' />
<p class='h2'>送心非庵</p><p>是是金鱗猶滯水。非非獅子又翻身。蜀山佳處是非外。佛法憑誰作主人。</p>
</div>
<div class='div-other'><a id='mulu88' />
<p class='h2'>月潭</p><p>皎潔清光艶艶寒。幾回撈摝犯波瀾。憑誰說與寒山子。莫把吾心一樣看。</p>
</div>
<div class='div-other'><a id='mulu89' />
<p class='h2'>無象</p><p>澹泊虗閑未動爻。有何單拆與重交。太平時代合如是。卦子逢人莫亂拋。</p>
</div>
<div class='div-other'><a id='mulu90' />
<p class='h2'>送僧之浙東</p><p>踏不著處一搭子。爛如生鐵硬如泥。金陵尋徧無尋處。定在鄮峰東嶺西。</p>
</div>
<div class='div-other'><a id='mulu91' />
<p class='h2'>送僧過碧雲見北磵</p><p>老倒楊岐沒腦門。行藏駔劊許誰論。碧雲深處問端的。他是他家九世孫。</p>
</div>
<div class='div-other'><a id='mulu92' />
<p class='h2'>雪牛</p><p>露迥迥地趂不去。時復深村荒草行。一色皮毛都換了。荷擔須是者眾生。</p>
</div>
<div class='div-other'><a id='mulu93' />
<p class='h2'>鐵壁</p><p>天地為爐烹不破。不通風處却通風。自從透得歸來後。方見一重還一重。</p>
</div>
<div class='div-other'><a id='mulu94' />
<p class='h2'>送寅乙上人歸蜀</p><p>南方展轉扣西來。口欲談而擘不開。乙馬三寅領將去。溪邊婆子笑咍咍。</p>
</div>
<div class='div-other'><a id='mulu95' />
<p class='h2'>石門</p><p>雲鏁苔封勢嶮巇。也曾敲擊費輪槌。只緣入作不得處。忘却心行路絕時。</p>
</div>
<div class='div-other'><a id='mulu96' />
<p class='h2'>送知無見</p><p>百城煙水夜光寒。巾子峰頭曾細觀。轉得身來天<span class='corr'>已</span>曉。目前贏得黑漫漫。</p>
</div>
<div class='div-other'><a id='mulu97' />
<p class='h2'>送祥上人之道場</p><p>虎錫高騰上虎嵓。虎嵓老虎氣耽耽。袖藏濟北爺兒手。不捋其鬚心不甘。</p>
</div>
<div class='div-other'><a id='mulu98' />
<p class='h2'>璞翁</p><p>隱密全真處。渾崙未剖時。從來只與麼。不用討瑕疵。</p>
</div>
<div class='div-other'><a id='mulu99' />
<p class='h2'>送悟上人入廣兼簡塗提刑</p><p>大地猶如一粒粟。而今此語付何人。時時撮向掌中看。吳蜀江山一樣新。</p>
</div>
<div class='div-other'><a id='mulu100' />
<p class='h2'>雪山</p><p>晝漫漫地夜漫漫。高下峰巒總一般。身在洞然明白裏。勿於明白裏頭看。</p>
</div>
<div class='div-other'><a id='mulu101' />
<p class='h2'>彭檢法號仍舊</p><p>者漢本來無面目。幾年向外空馳逐。驀然憶著便歸來。六六依前三十六。</p>
</div>
<div class='div-other'><a id='mulu102' />
<p class='h2'>玉侍者出世鹿苑</p><p>行海無風戒月孤。新開鹿苑舊規模。一千七百傳燈上。樣子分明見也無。</p>
</div>
<div class='div-other'><a id='mulu103' />
<p class='h2'>石鏡</p><p>堅頑豈是鑄成底。雨洗風磨只自如。勿謂全然不照燭。山精破膽<span class='corr'>已</span>無餘。</p>
</div>
<div class='div-other'><a id='mulu104' />
<p class='h2'>慵衲</p><p>寒涕垂頥懶不収。肯將佛法挂心頭。針筒線袋也拈却。古毳從教爛壞休。</p>
</div>
<div class='div-other'><a id='mulu105' />
<p class='h2'>送覺上人歸隆興</p><p>八十四人善知識。亮公把手不同歸。知君家住江西上。休聽灘聲說是非。</p>
</div>
<div class='div-other'><a id='mulu106' />
<p class='h2'>南叜</p><p>住在何方號阿誰。默然不答笑熈怡。知君不是北來者。下載清風合自知。</p>
</div>
<div class='div-other'><a id='mulu107' />
<p class='h2'>善禪人登徑山侍癡絕</p><p>三年共住不相識。眉目橫分鼻脩直。狹路逢渠何所之。欲上凌霄峰頂立。凌霄一峰插天高。餘峰起伏皆兒曹。我曾眺目察秋毫。三千剎海空勞勞。峰頂老人八十二。湛湛雙眸映秋水。戲笑怒罵謦欬聲。總是吾家第一義。老人問汝來何從。進前叉手宜當胷。更看武步生清風。何愁老人無笑容。</p>
</div>
<div class='div-other'><a id='mulu108' />
<p class='h2'>無諍</p><p>拈花微笑爭端起。面壁安心閙鋪開。數到老盧明上座。使人心識一時灰。</p>
</div>
<div class='div-other'><a id='mulu109' />
<p class='h2'>送日本合上人</p><p>夜來歸夢遶鄉關。滄海何曾礙往還。有問大唐天子國。為言覩史在人間。</p>
</div>
<div class='div-other'><a id='mulu110' />
<p class='h2'>鎮湯頭</p><p>甜似黃連微帶澁。苦如甘草略含辛。一回點過一回別。只恐難瞞無舌人。</p>
</div>
<div class='div-other'><a id='mulu111' />
<p class='h2'>方巖</p><p>烏雲屯了白雲屯。雲<span class='corr'>斂</span>稜層四面分。平實嶮巇都坐斷。且無花雨落紛紛。</p>
</div>
<div class='div-other'><a id='mulu112' />
<p class='h2'>送僧之雙林</p><p>去到雙林見舊遊。眉彎新月眼橫秋。寒暄未舉宜先問。因甚橋流水不流。</p>
</div>
<div class='div-other'><a id='mulu113' />
<p class='h2'>無瑕</p><p>本體溫如又瑩如。擬心雕琢費工夫。自家寶藏只這是。切莫揩磨染污渠。</p>
</div>
<div class='div-other'><a id='mulu114' />
<p class='h2'>送鎮知客</p><p>海南一片舊田園。松竹迎風幸可憐。拂拭藤枝倚床畔。隄防人問祖師禪。</p>
</div>
<div class='div-other'><a id='mulu115' />
<p class='h2'>寄日本國相模平將軍</p><p>○徑山収得江西信。藏在山中五百年。轉送相模賢太守。不煩點破任天然。</p>
</div>
<div class='div-other'><a id='mulu116' />
<p class='h2'>送丁高士</p><p>霞服雲冠游上苑。芒鞋竹杖過幽扉。故山青草纍纍塚。羞見先生化鶴歸。</p>
</div>
<div class='div-other'><a id='mulu117' />
<p class='h2'><span class='corr'>刺</span>血寫法華</p><p>矮窻岑寂中。一字一點血。血盡筆禿時。止止不須說。</p>
</div>
<div class='div-other'><a id='mulu118' />
<p class='h2'>開諸方語</p><p>収拾殘花貼故枝。游蜂舞蝶謾紛飛。莫教嗅著無香處。懡㦬還從舊路歸。</p>
</div>
<div class='div-other'><a id='mulu119' />
<p class='h2'>淨髮</p><p>頂門些子娘生髮。剗了還生卒未休。斜把金刀勾得著。一毫頭是一毫頭。</p>
</div>
<div class='div-other'><a id='mulu120' />
<p class='h2'>行者德山改名德止</p><p>吾宗一德山。天下同仰企。寥寥數百年。清風來未<span class='corr'>已</span>。汝名今與同。初非犯其諱。人前一呼喚。不覺聳眾耳。易以艮為山。辭以艮為止。宜將止易山。只移一畫子。吾當尊前賢。不得不如此。</p>
</div>
<div class='div-other'><a id='mulu121' />
<p class='h2'>示天童幹延壽化士</p><p>家有良醫病轉多。無棲泊處㝡誵訛。水如藍也花如錦。依舊簷聲滴舊窠。</p>
</div>
<div class='div-other'><a id='mulu122' />
<p class='h2'>再刊大慧語</p><p>妙喜胸中流出底。重華天子手親書。大千俱壞此不壞。別板刊行亦聽渠。</p>
</div>
<div class='div-other'><a id='mulu123' />
<p class='h2'>明鑑先生</p><p>支干念二金釘子。變態無窮無盡時。盡大地人都釘定。先生知後更誰知。</p>
</div>
<div class='div-other'><a id='mulu124' />
<p class='h2'>水茶磨</p><p>機輪瞥轉<span class='corr'>已</span>多時。苦澁分明只自知。轆轆放身隨浪輥。傍觀贏得眼如眉。</p>
</div>
<div class='div-other'><a id='mulu125' />
<p class='h2'>甜瓜</p><p>不惜渾崙次第僉。把將來語太無厭。而今一片落誰手。管取甜時徹蒂甜。</p>
</div>
<div class='div-other'><a id='mulu126' />
<p class='h2'>見性堂</p><p>髑髏瀝盡眼頭寬。炯炯圓明一顆寒。莫恠年來昏怛甚。鐘聲却被鼓聲瞞。</p>
</div>
<div class='div-other'><a id='mulu127' />
<p class='h2'>立雪方丈</p><p>少室門庭冷似氷。可師曾此一沉吟。夜闌各自知寒冷。莫待齊腰三尺深。</p>
</div>
<div class='div-other'><a id='mulu128' />
<p class='h2'>菩提橋</p><p>石頭一路平如掌。步步風波險處行。渡馬渡驢都莫問。等閑奪得祖師名。</p>
</div>
<div class='div-other'><a id='mulu129' />
<p class='h2'>一葦亭</p><p>長江一葦浪花開。合國咸知不再來。千古凭欄一惆悵。豈知脚下滑如苔。</p>
</div>
<div class='div-other'><a id='mulu130' />
<p class='h2'>寶華法堂</p><p>老蚌虗含素月胎。庭前花雨自成堆。吾將倒轉風雷舌。未必繽紛動地來。</p>
</div>
<div class='div-other'><a id='mulu131' />
<p class='h2'>見山亭</p><p>柳陌花衢爛熳游。不知日月去如流。擡眸忽見家山在。雙手難遮滿面羞。</p>
</div></div>
<div class='div-other'><a id='mulu132' />
<p class='h1'>讚佛祖</p>
<div class='div-other'><a id='mulu133' />
<p class='h2'>出山相</p><p>道無修證。入山何為。法無去來。出山何之。黃金屋宅草離離。天上人間說向誰。</p>
<p>六載入山緣底事。復緣底事出山來。毒心毒行人難見。但見春風笑臉開。</p>
</div>
<div class='div-other'><a id='mulu134' />
<p class='h2'>水月觀音</p><p>覺天無雲。性海無風。玉輪蘸影。金浪翻空。非惟觀世音。我亦遊其中。</p>
</div>
<div class='div-other'><a id='mulu135' />
<p class='h2'>思惟相觀音</p><p>春禽晝啼。秋虫夜吟。有耳皆聞。何獨觀音。如是而知。如是而覺。面目現前。超諸餘學。</p>
<p>燕語鸎吟。鴉鳴鵲噪。聲有差殊。聞無顛倒。聞性既寂。聲塵亦空。一點悲心。在處圓通。</p>
</div>
<div class='div-other'><a id='mulu136' />
<p class='h2'>開眼入定</p><p>六用如如體不分。耳能觀色眼能聲。而今老大宜安分。眼自觀兮耳自聽。</p>
</div>
<div class='div-other'><a id='mulu137' />
<p class='h2'>趙通判請贊觀音</p><p>輪數珠。泛蓮舟。覺天雲靜。性海風休。以悲為心。救眾生苦。以慈為眼。觀眾生憂。眾生何憂。憂忘內修。眾生何苦。苦於外求。故現宰官身。所說宰官法。不出乎盡忠孝。守名節。保祿位。教子孫。勿墜於箕裘。夫如是普門一十九類。楞嚴三十二應。熈怡微笑。唯唯點頭。公堂日永篆煙浮。誓與慈容同去留。</p>
</div>
<div class='div-other'><a id='mulu138' />
<p class='h2'>魚婦</p><p>左提魚籃。右搴衣袂。浩浩塵中。一聲活底。傾國傾城眼豁開。早<span class='corr'>已</span>白雲千萬里。</p>
</div>
<div class='div-other'><a id='mulu139' />
<p class='h2'>馬郎婦</p><p>鏡裏精神。風前調度。手執蓮經。換人腸肚。錦鱗吞釣上鈎來。黃金骨<span class='corr'>已</span>騰空去。</p>
</div>
<div class='div-other'><a id='mulu140' />
<p class='h2'>草衣文殊</p><p>草離離。髮垂垂。神出鬼沒。佛眼難窺。能坐毗耶之舌。而不能出女子之定。能行法王之令。而不能免迦葉之疑。五臺山勢峭巍巍。返擲還他獅子兒。</p>
</div>
<div class='div-other'><a id='mulu141' />
<p class='h2'>文殊</p><p>獅子吼無畏說。空處挨緊處捻。彼上人縮却舌。不二門都敗闕。五髻童真七佛師。却證烏龜成白鱉。</p>
</div>
<div class='div-other'><a id='mulu142' />
<p class='h2'>維摩</p><p>呵二乘彈十地。以強詞奪正理。問疾人根到底。語與默都不是。金粟如來居士身。盡大地人扶不起。</p>
</div>
<div class='div-other'><a id='mulu143' />
<p class='h2'>布袋</p><p>儱侗十圍腹。婆娑三尺軀。折拄杖攪無邊香水海。破布囊貯百億須彌盧。等箇人。㗭哩㗭哩。覔文錢。蘇嚕蘇嚕。天上無地下無。四明山色開畫圖。</p>
<p>放布袋而立。携布袋而去。他日下生來。別道一轉語。補處之尊。弄真像假。拋却內宮。來使奉化。回觀時。髑髏眼睛瀝未盡。緊靠處。布袋骨董放不下。放得下。未必遭人強描畫。</p>
</div>
<div class='div-other'><a id='mulu144' />
<p class='h2'>須菩提</p><p>倚杖而立。示真般若。手中冊子。云何抄寫。長老若不放下。疑殺後生尊者。</p>
<p>常宴坐。常危立。一片虗凝。萬境空寂。嵓前花雨<span class='corr'>已</span>狼籍。</p>
</div>
<div class='div-other'><a id='mulu145' />
<p class='h2'>豐干　寒拾</p><p>只解踞虎頭。不解収虎尾。你若訐露人。人也訐露你。出沒虎聲中。卷舒牛跡上。半是小兒嬉。半是大人相。</p>
<p>執㸑灰滿頭。掃地塵撲面。嵓下細思量。一場不著便。</p>
<p>道兮無貧。德兮有鄰。五峰雙磵。誰主誰賓。相靠而睡也。象王回顧。相呼而笑也。獅子嚬呻。噫。不省這箇意。修行徒苦辛。</p>
<p>雙磵底五峰前。塊石上磨松煙。多無一兩字。少有三百篇。明明此意落誰邊。</p>
<p>微風吹巖松鳴。聽愈好吟愈清。渾崙一句子。文彩甚分明。筆下如何寫得成。</p>
<p>左手執卷。右手指示。覿露不覆藏。幾人知此意。回首臺山鎖寒翠。</p>
<p>對面撫掌。兩鏡相照。雙磵與五峯。冷地齊失笑。喚作普賢還料掉。</p>
</div>
<div class='div-other'><a id='mulu146' />
<p class='h2'>達磨</p><p>面壁而坐。見成行貨。立雪求之。還同蹉過。須知罪犯彌天大。</p>
<p>來泛一杯千頃浪。去携隻履萬重雲。自言傳法傳何法。故我思君亦恨君。</p>
<p>萬浪千波一葦橫。翩翩隻影可憐生。老蕭若會截流句。楊子江頭放你行。</p>
</div>
<div class='div-other'><a id='mulu147' />
<p class='h2'>六代祖師</p><p>竺乾正眼。震旦心宗。一點水墨。兩處成龍。至今匝地生清風。</p>
<p>諸緣息時。伎倆盡矣。了了常知。不是不是。莫被胡僧謾著你。</p>
<p>無言說中。廣說信心。洞然明白。非去來今。風病因茲轉更深。</p>
<p>古佛無心。知之者誰。雙峰點首。石女攢眉。錯付黃梅箇小兒。</p>
<p>能與麼去。能與麼回。青松鬱密。白髮摧頹。嶺南消息幾時來。</p>
<p>字則不識。宗說俱通。如風吹水。如日行空。破蕩箕裘是此翁。</p>
</div>
<div class='div-other'><a id='mulu148' />
<p class='h2'>寶公和尚</p><p>鷹窠大士。示現無方。生于宋代。老于齊梁。杖頭刀尺。隱顯全彰。巍巍堂堂。煒煒煌煌。至今坐斷獨龍岡。</p>
</div>
<div class='div-other'><a id='mulu149' />
<p class='h2'>北宗</p><p>菩提有樹鏡無塵。玉兔懷胎入紫宸。七百僧龍第一座。信衣推與負舂人。</p>
</div>
<div class='div-other'><a id='mulu150' />
<p class='h2'>明上座</p><p>大庾嶺頭提不起。本來面目尚埃塵。南枝不放春消息。也是茫茫漏網人。</p>
</div>
<div class='div-other'><a id='mulu151' />
<p class='h2'>荷澤</p><p>荷澤元來不姓高。嶺頭一網竟難迯。爾曹若不論知解。知解無因到爾曹。</p>
</div>
<div class='div-other'><a id='mulu152' />
<p class='h2'>雪峰真覺禪師</p><p>出嶺超方。九上三到。一槌便成。未是性燥。誦過水偈。聞色空義。攪炒肝腸。睡不成睡。棒頭領旨。句下明宗。夜半鰲山。如鶴拋籠。象骨岩高。中有鱉鼻。千五百人。中傷者幾。三毬並輥。大用全提。石火莫及。電光罔追。大地撮來。如粟米粒。今昔行人。看之不出。望州烏石。日炙風吹。萬福曾郎。眼戴双眉。</p>
</div>
<div class='div-other'><a id='mulu153' />
<p class='h2'>普化</p><p>者風僧。甚舉止。木鐸一搖。聲在人耳。邈吾真處。點著便行。咬生菜時。觸著便諱。明頭暗頭。拶著便轉。今日昨日。扶著便醉。或於道吾手裏。倒送鎗頭。或於臨濟面前。滿傾惡水。如斯伎倆。果能成褫人。建立黃蘗宗旨者耶。況其掣狂掣顛。有頭無尾。是皆不迯大仰之讖。盤山之記。末後若不向東門南門。西門北門。覔箇走路。定不免新婦子。老婆禪。小廝兒。撫掌笑你。</p>
<p>邈得先師真。鼻孔不相似。大悲院裏歸。驢鳴較些子。</p>
</div>
<div class='div-other'><a id='mulu154' />
<p class='h2'>蜆子</p><p>師荒村古廟兮。人紺宇蓮宮。師紙錢堆裏兮。人瓔珞聚中。師撈鰕摝蜆兮。人打鳳羅龍。師鱣鮮枯槁兮。人玉食雍容。師與人隱顯各異兮。卷舒一同。為華嚴之弟兮。不入華嚴保社。為洞山之子兮。不紹洞山門風。欲遯其迹迹愈著。欲晦其名名愈崇。夫能謹初護末。不㳂他酒臺盤兮。人莫知師之所知。師獨樂其樂。樂亦無窮。果如是兮。安有今日。持短尺以量虗空。磨淡墨以邈虗空者哉。</p>
<p>古廟爐灰冷。長江烟水寒。再三撈摝得。難上酒臺盤。</p>
</div>
<div class='div-other'><a id='mulu155' />
<p class='h2'>政黃牛</p><p>湖水湖山面面奇。烟雲風月總新詩。悠然句意不及處。也解將牛作馬騎。</p>
<p>肩聳湖山瘦。眼明湖水秋。往來誰是伴。白鷺與黃牛。</p>
</div>
<div class='div-other'><a id='mulu156' />
<p class='h2'>郁山主</p><p>谿橋驢子失脚處。百尺竿頭進步時。頂踵一時俱換了。依前只是郁闍梨。</p>
<p>騎驢過溪橋。一踏橋梁折。橋邊萬朵山。拊掌笑不歇。</p>
</div>
<div class='div-other'><a id='mulu157' />
<p class='h2'>言法華</p><p>褰裳登九重。走筆書十三。兩頭俱不住。臨去又圖南。</p>
</div>
<div class='div-other'><a id='mulu158' />
<p class='h2'>十六羅漢</p><p>飛錫五天雲冉冉。泛杯南海浪悠悠。一毫頭上輕収拾。不是冤家不聚頭。</p>
</div>
<div class='div-other'><a id='mulu159' />
<p class='h2'>過河尊者</p><p>前溪淥漲雨初晴。浮笠波心掌樣平。伎倆由來只如此。放教急急奔前程。</p>
</div>
<div class='div-other'><a id='mulu160' />
<p class='h2'>朝陽穿破衲</p><p>簷前負日暖烘烘。敗壞重加補綴工。盡大地人窮性命。都盧劄在一針鋒。</p>
</div>
<div class='div-other'><a id='mulu161' />
<p class='h2'>待月了殘經</p><p>數黑豆子老和尚。石上松根得意時。自憐末後一句子。只許天邊明月知。</p>
</div>
<div class='div-other'><a id='mulu162' />
<p class='h2'>船子和尚</p><p>機語相符句合頭。離鈎三寸<span class='corr'>已</span>吞鈎。孤舟短棹都拋却。直得朱涇水逆流。</p>
</div>
<div class='div-other'><a id='mulu163' />
<p class='h2'>亮座主</p><p>心與虗空講未終。一呼回首一開容。勿言去後無消息。雲外西山翠掃空。</p>
</div>
<div class='div-other'><a id='mulu164' />
<p class='h2'>宗道者</p><p>一雙破草鞋。無跟又無耳。袈裟包不得。拄杖挑不起。只知赤脚下桐城。不免桐城人笑你。</p>
</div>
<div class='div-other'><a id='mulu165' />
<p class='h2'>靈照女</p><p>盡道家貧賣笟篱。潑天富貴許誰知。風前<span class='corr'>斂</span>手一轉語。未必丹霞識得伊。</p>
</div></div>
<div class='div-other'><a id='mulu166' />
<p class='h1'>贊禪會圖</p>
<div class='div-other'><a id='mulu167' />
<p class='h2'>黃蘗掌沙彌</p><p>大機之用誰擔荷。斷際孤風不可追。濟北少年曾未委。風光太子<span class='corr'>已</span>先知。</p>
</div>
<div class='div-other'><a id='mulu168' />
<p class='h2'>趙州不下禪床接二王</p><p>折脚禪床接斷薪。猶堪傴坐揖高賓。明知列土熏天富。難鬪他家徹骨貧。</p>
</div>
<div class='div-other'><a id='mulu169' />
<p class='h2'>國一見代宗起立</p><p>法地安然不動移。振身而立亦相宜。勿於起坐經行外。別討大唐天子師。</p>
</div>
<div class='div-other'><a id='mulu170' />
<p class='h2'>文宗嗜蛤蜊</p><p>一點悲心擘不開。鑊湯衮處笑盈腮。希奇之事朕深信。是與君王說法來。</p>
</div>
<div class='div-other'><a id='mulu171' />
<p class='h2'>莊宗中原之寶</p><p>搜索乾坤宇宙間。中原之寶祕形山。若非呈似老興化。往往人將作等閑。</p>
</div>
<div class='div-other'><a id='mulu172' />
<p class='h2'>李翱見藥山</p><p>千株松下謁癯仙。冷淡烟霞別是天。授與刀圭元不識。却來携手水雲邊。</p>
</div>
<div class='div-other'><a id='mulu173' />
<p class='h2'>裴休捧佛請安名</p><p>持來面目<span class='corr'>已</span>全彰。出就呈機驗當行。千釋迦文萬彌勒。都盧攝入一身光。</p>
</div>
<div class='div-other'><a id='mulu174' />
<p class='h2'>韓愈請益大顛</p><p>去國迢迢路八千。歸心日夕九重天。當機不領到家句。且向途中快著鞭。</p>
</div>
<div class='div-other'><a id='mulu175' />
<p class='h2'>龐居士見馬大師</p><p>攪海獰龍頭角露。出林老虎爪牙張。至今六合風雲裏。浩浩來登選佛場。</p>
</div>
<div class='div-other'><a id='mulu176' />
<p class='h2'>靈照對丹霞</p><p>覿露風猷第二機。電光石火較遲遲。丹霞去後無消息。又見牢關把定時。</p>
</div>
<div class='div-other'><a id='mulu177' />
<p class='h2'>說無生話</p><p>収拾山雲海月情。團欒鼻直眼眉橫。龜毛拂子兔角杖。敲得虗空嚗嚗聲。</p>
</div>
<div class='div-other'><a id='mulu178' />
<p class='h2'>靈照看日早晚</p><p>明暗雙雙機奪機。阿爺手裏覔便宜。果然老底能輕信。輸却日輪當午時。</p>
</div>
<div class='div-other'><a id='mulu179' />
<p class='h2'>龐大倚鉏而化</p><p>老子先行行不到。郎君末後太過生。倚天衡岳㝡深處。雨過寒光潑眼明。</p>
</div>
<div class='div-other'><a id='mulu180' />
<p class='h2'>讚東山五祖和尚</p><p>輥綉毬。打瓦皷。半巴音半魯語。心膽傾面目露。不可描不可塑。故天下稱之。曰東山演祖。</p>
</div>
<div class='div-other'><a id='mulu181' />
<p class='h2'>寂嵓忠和尚</p><p>師之出處。師之面顏。雲橫楚甸。雨過淮山。閱其語錄。見其作用。玉轉珠回。雲興泉湧。寂嵓之道。莫能形容。我今贊之。持尺量空。</p>
</div>
<div class='div-other'><a id='mulu182' />
<p class='h2'>北磵和尚</p><p>調古風高。神清氣逸。聞一唯陞素王之堂。見微笑入空王之室。恢恢綽綽兮。以一而貫萬。寂寂寥寥兮。會萬而歸一。此豈非八十三。住龍床角邊。南山之淨慈。佛照之真子。北磵老賊者耶。</p>
</div>
<div class='div-other'><a id='mulu183' />
<p class='h2'>癡絕和尚</p><p>破蟄之雷。指南之龜。斫圓玉斧。刮膜金篦。噫。非師而誰。</p>
</div>
<div class='div-other'><a id='mulu184' />
<p class='h2'>廣福聦長老畫無準頂相請贊</p><p>這慈尊。曾自贊。煑不熟。燒不爛。有軟頑。沒思筭。秤須彌重四兩。量虗空闊丈半。更有白[仁-二+(ㄠ*刀)]不是處。付與無聞。從公理斷。</p>
</div></div>
<div class='div-other'><a id='mulu185' />
<p class='h1'>自讚</p>
<div class='div-other'><a id='mulu186' />
<p class='h2'>東林徹長老請贊</p><p>寒浦先零之姿。古嵓後彫之操。雪滿顛一味寒酸。雲半肩十分枯槁。任緣去住也。隨處有餘。信手拈來也。用時恰好。雖云理絕思惟。其柰事關懷抱。倚天長劒用還磨。分付明嵓徹長老。</p>
</div>
<div class='div-other'><a id='mulu187' />
<p class='h2'>虎丘惠長老請贊</p><p>萬里晴空。一聲霹靂。盡大地人。掩耳不及。浩浩清風生八極。</p>
</div>
<div class='div-other'><a id='mulu188' />
<p class='h2'>祥符喜長老請贊</p><p>三巖日煖經行地。雙徑風清宴坐時。昔不少年今不老。如何描邈使人知。</p>
</div>
<div class='div-other'><a id='mulu189' />
<p class='h2'>圓通師孫福長老請贊</p><p>虗空寥寥。吾之體也。萬象紜紜。吾之用也。青山白雲。吾之賓朋也。山色溪聲。吾之言論也。作是說者。畫師之所不能幻也。夫畫師所不能幻者。吾亦不知。吾之為誰也。故強名之。曰石谿老凍[身*農]也。</p>
</div>
<div class='div-other'><a id='mulu190' />
<p class='h2'>資壽溱長老請贊</p><p>寒浦先零之姿。古巖後凋之操。雪滿顛一味寒酸。雲擁肩十分枯槁。任緣而住也。觸處有餘。隨機而應也。無適不可。家法森嚴。鉗鎚糙暴。承當者誰。如溱長老。</p>
</div>
<div class='div-other'><a id='mulu191' />
<p class='h2'>西竺淨長老請贊</p><p>色見聲求。二俱不是。離聲色外。轉沒巴鼻。石火光中。掣電影裏。要見石谿。且莫瞌睡。</p>
</div>
<div class='div-other'><a id='mulu192' />
<p class='h2'>楊居士請贊</p><p>水中之月。鏡裏之形。一頂春雪。半肩秋雲。觀而無觀曰正觀。聞而無聞曰真聞。畫工作汝汝即我。居士識吾吾非君。是兮非兮分不分。贊之毀之徒云云。</p>
</div>
<div class='div-other'><a id='mulu193' />
<p class='h2'>小師正恭寫松源掩室并師山行圖請贊</p><p>父前行。子後隨。不肖孫。愚且癡。三昧門。各自知。入深村。草離離。風前翻憶老楊岐。</p>
<p>清空片雲。古潭萬象。飄然何來。湛然何往。識則不識。知而無知。銕壁銀山。挨開者誰。</p>
</div></div>
<div class='div-other'><a id='mulu194' />
<p class='h1'>小佛事</p>
<div class='div-other'><a id='mulu195' />
<p class='h2'>石田和尚入祖堂</p><p>南北山中舊主人。風光占盡便翻身。故園理得閑田地。別立風規斬斬新。恭惟。北山三十四世。石田和尚。大坐靈山。分身寶壽。正當此時。去底是住底是。與其去也。㵎水留連。山雲把斷。與其住也。難提招手。土主點頭。畢竟如何。一堂風冷淡。千古意分明。</p>
</div>
<div class='div-other'><a id='mulu196' />
<p class='h2'>枯樁和尚入祖堂</p><p>召大眾云。還知枯樁和尚落處麼。一生列列別別。崖崖柴柴。生鐵為面具。頑石作胸懷。逢春不變。有地難埋。卜居楊子江心去。惡毒聲名<span class='corr'>已</span>上牌。指牌云。名牌在此。枯樁安在。若謂在在。猶隔天涯。不在不在。大似未曾齋。畢竟如何。千古祖堂風凜凜。莫言無位可安排。</p>
</div>
<div class='div-other'><a id='mulu197' />
<p class='h2'>無準和尚入塔</p><p>浙東山。浙西水。折拄杖頭。無風浪起。幾回負清墮。一笑同棲止。今日與誰論此心。萬象森羅齊側耳。徑山堂上。佛鑑禪師大和尚。剏萬年正續。為一代的傳。十有八年。坐斷五峰之頂。百千三昧。遨遊幻劇之場。暗號潛通。真機密付。雙収雙放。半合半開。方堪一義同心。未料兄弟十字。藏身處沒蹤跡。澄潭碧海臥泥牛。沒蹤跡處勿藏身。西嶺東山蹲石虎。炎天九夏。氷雪滿街。白日晴空。迅雷撼地。正恁麼時。塔戶一開。入<span class='corr'>已</span>還閉。一句作麼生道。時有白雲都盖覆。更無明月四山流。</p>
</div>
<div class='div-other'><a id='mulu198' />
<p class='h2'>癡絕和尚入祖堂</p><p>召大眾云。山中前主人。癡絕和尚歸來也。還見麼。良久云。昔年離太白上靈山。一片白雲空往還。去年辭鄮峰登法華。高蹤何處不吾家。今朝雙徑相逢處。古篆烟銷日當午。此時誰主復誰賓。面面相看如是住。如是住。鳳棲何待梧桐樹。</p>
</div>
<div class='div-other'><a id='mulu199' />
<p class='h2'>逢庵源首座入塔</p><p>一條脊梁硬似鐵。七十餘年拗不折。落在鍾山爐鞴中。煆作炎天片片雪。欲以無絲袱子。<span class='corr'>斂</span>而包之。我恐包之不能。欲向無縫塔中。散而藏之。我恐藏之不徹。畢竟如何。逢庵逢庵。君宜自決。</p>
</div>
<div class='div-other'><a id='mulu200' />
<p class='h2'>昭覺土庵圭和尚起骨</p><p>白刃攪蜀道。日月晦冥。而土庵無傷。劫火燎蜀天。虗空灰燼。而土庵不熱。三十載一去一留。而無去留之異。八千里在彼在此。而無彼此之別。正恁麼時如何。分破北山西嶺雲。夜深冷照峨嵋月。</p>
</div>
<div class='div-other'><a id='mulu201' />
<p class='h2'>智回首座鎖龕</p><p>智不到處。全隱全露。回互旁通。還同染污。盡力跳得出。全身在裏許。一室寥寥竟日閑。更須鎖斷奔馳路。</p>
</div>
<div class='div-other'><a id='mulu202' />
<p class='h2'>淑副莊下火</p><p>閙處番交。靜處插脚。偉哉淑副莊。舉火云。透過這一著。這一著那一著。開眼也著。合眼也著。</p>
</div>
<div class='div-other'><a id='mulu203' />
<p class='h2'>清上座下火</p><p>絕點純清。逈無邊際。如是病源。流注未<span class='corr'>已</span>。夜來徹底盡掀翻。家家門前火把子。</p>
</div>
<div class='div-other'><a id='mulu204' />
<p class='h2'>吉州信上座下火</p><p>具決定信。信箇什麼。廬陵米價相應。直下更無兩箇。信位既爾。人位作麼生。擲下火把云。不得喚作火。</p>
</div>
<div class='div-other'><a id='mulu205' />
<p class='h2'>堅莊主鎖龕</p><p>堅密身。絕依怙。一一塵中。如是而住。堅莊主。一回把定牢關。管取月圓當戶。</p>
</div>
<div class='div-other'><a id='mulu206' />
<p class='h2'>榮上座起龕</p><p>枯者任其枯。榮者任其榮。二邊都不犯。一劒自風生。莫逐前時行處行。榮上座。却向甚處行。上馬見路。</p>
</div>
<div class='div-other'><a id='mulu207' />
<p class='h2'>覺上座下火</p><p>不憂念起。唯恐覺遲。覺亦是病。何藥可醫。都放下莫思惟。精金入火自光輝。</p>
</div>
<div class='div-other'><a id='mulu208' />
<p class='h2'>宗侍者下火</p><p>我此一宗。得之㝡難。得之猶易。傳之為難。難難。城西白雪陽春曲。今日分明為一彈。擲火把云。急著眼看。</p>
</div>
<div class='div-other'><a id='mulu209' />
<p class='h2'>理大師下火</p><p>理既如是。事作麼生。當機一喝。拂袖便行。如斯參到無參處。正好全身入火坑。</p>
</div>
<div class='div-other'><a id='mulu210' />
<p class='h2'>海維那下火</p><p>心徑綠苔生。海門紅焰起。四十四五年。只行到這裏。只這裏猶未是。勝熱婆羅門。火聚刀山。看你海維那。逢場作戲。</p>
</div>
<div class='div-other'><a id='mulu211' />
<p class='h2'>逕水頭下火</p><p>以火劃一劃云。只者一逕。踏著便是。幾回撥水求波。幾回撥波求水。夜半三更洗面時。無端摸著娘生鼻。摸著後如何。全身跳入火坑。要你無風浪起。</p>
</div>
<div class='div-other'><a id='mulu212' />
<p class='h2'>源侍者下火</p><p>攢簇不得底病。㕮咀不及之藥。志源侍者。惟<span class='corr'>己</span>自知。舉世良醫。不知落著。源侍者。自知底。都拈却。把火入牛欄。一著高一著。</p>
</div>
<div class='div-other'><a id='mulu213' />
<p class='h2'>印上座下火</p><p>去即印住。剔起眉毛眼卓竪。住即印破。上下四維都屬我。去住還同印破時。澄潭不許蒼龍臥。正恁麼時如何。天寒只宜向火。</p>
</div>
<div class='div-other'><a id='mulu214' />
<p class='h2'>選塔主下火</p><p>塔中主。誰委悉。眼卓朔鼻脩直。相共行不相識。謾道今年七十七。<span class='note-inline'>(以火打圓相云)</span>還見麼。根選圓通。斯為第一。</p>
</div></div>
<p class='juan'>石谿佛海禪師語錄卷下<span class='note-inline'>(終)</span></p>
<div class='div-xu'><a id='mulu215' />
<p class='h1'>No. 1405-B 新添</p>
<div class='div-xu'><a id='mulu216' />
<p class='h2'>降魔圖序<span class='note-inline'>(并引)</span></p><p>佛出世之初。魔外熾然。有千子鬼母。種類甚多。噉人子女。天上人間患之。佛於是。取其最愛之子。以琉璃鉢覆之。母既失子。啼哭徧尋。佛呼其來。指兒還之。鬼母役所部諸兵。將盡神力。鉢不能動。佛問。汝之愛子。與人之愛子。同耶異耶。鬼母悔謝禮拜。發願。自今<span class='corr'>已</span>往。見人之子女。猶我之子女。或有求子女者。我當副彼所禱。纔發心<span class='corr'>已</span>。鉢自揭開。抱子而去。</p>
<p>法高一丈。魔高一丈。但邪正殊途耳。傳云。微有念生。即陰界所攝。魔宮鬼窟。雜處其中。昏昏長夜。合眼做夢。靡所不至。佛悲怜之。以大智光明。如日懸空。破彼幽暗。悉使開眼見明。捨邪歸正。畫師筆端三昧。幻出降魔圖。有深旨焉。觀此圖者。倘能頓見善惡邪正之念。未形之前。則孰為佛邪。孰為魔耶。苟或未然。亦宜自警。淳祐乙巳。重陽後十日。虎丘住山老僧。石溪心月。書于致爽。</p>
</div>
<div class='div-other'><a id='mulu217' />
<p class='h2'>書遯齋居士題後</p><p>昔之高人達士。如王逸少陶淵明。未甞不入吾之保社。本朝東坡山谷諸大老。又出入游戲者也。書樓遯齋居士。豪放奇偉。襟韻灑落。莫年隱居飛來峯下。四海禪衲。重跡戶外。心月以枌榆之舊。復來冷泉。始終相與厚甚。居士戲笑怒罵。皆成文章。獨所題海上人世繫。於身後始得快觀。思居士。而不復見。其絕塵之韻。尚於此髣髴焉。淳祐庚戌。立夏日。石溪心月書。</p>
<p style="margin-left:4em">滄洲叟。觀于苕溪之漁灣精舍。</p>
<p style="margin-left:4em">時淳祐辛亥。中春丁巳。</p>
</div>
<div class='div-other'><a id='mulu218' />
<p class='h2'>開光明藏疏</p><p style="margin-left:2em">大光明藏。橘洲曇少雲。秉史筆。勾索佛祖機緣。摭而為書。使學者。詳其旨歸。於宗門非小補也。然後人傳寫。爭寶之。而真贋相半。四明明禪人。校定元本刊行。須得同志之士。與賢士大夫。相助發揮之。重說偈曰。</p>
<p>佛祖親傳真命脉。橘洲筆底發淵源。郁乎光燄十萬丈。只貴知音一印傳。</p>
<p style="margin-left:4em">寶祐乙卯。自恣日。徑山石溪　心月　書。</p>
</div>
<div class='div-other'><a id='mulu219' />
<p class='h2'>示無象</p><p>靜照禪者。過海訪此。未久。動容瞬目。吐露不凡。因作頌見示。可敬。倘跂步前哲。不患不與之把手同行也。僧問趙州。一物不將來時如何。州云。放下著。僧云。一物不將來。放下箇什麼。州云。放不下。擔取去。僧大悟於言下。且道那裏是這僧悟處。試著意看去。切不必理會得與不得。宜以悟為則。所謂不患不與前哲。把手同行。當立地以待搆取。照宜勉之。乙卯孟冬。徑山老比丘心月。</p>
</div>
<div class='div-other'><a id='mulu220' />
<p class='h2'>山偈奉餞九江純禪者歸東林受業</p><p class="byline">靈隱　石溪　心月</p><p>年來佛法帶誵訛。十卜干千不較多。寄語東林略擡手。看伊眼腦是如何。</p>
<p style="margin-left:4em">淳酉中秋。書于靈鷲一峰。</p>
<p style="margin-left:2em">靈隱老石溪。偈送純禪者。詞語出人意表。墨光輝耀今昔。佛法誵訛處。具眼腦者辨諸。</p>
<p style="margin-left:2em">育王　德明　拜書</p>
<p style="margin-left:2em">石溪十卜千干。後世千干十卜。不是佛法誵訛。祗是千干十卜。　　　魯山　德儒　九拜</p>
<p style="margin-left:2em">溪聲廣長舌相。晝夜時時流布。不是眼裏聞知。誰識者箇章句。　　　天童　雲岫　書</p>
</div></div>
<div class='div-xu'><a id='mulu221' />
<p class='h1'>No. 1405-C 御書傳衣菴記</p><p>徑山興聖萬壽禪寺住持。石溪師心月。來見其里人。前史臣楊棟于餘杭普救寺。出書袖中請曰。心月蒙恩。宣賜　御書。勒之翠珉。乞文為記。臣棟讀其書曰。心月師掩室。掩室師松源。嘉泰壬戌。松源將亦寂於靈隱。時掩室住雲居。千里而遙。群弟子紛然。拈所傳衣。莫知所付。乃問四眾曰。沒量大漢。為什麼擡脚不起。又曰。開口不在舌頭上。有語即授衣。南北山禪衲千數。無一契者。乃囑徒弟宗禮曰。留寘吾塔所。三十年後。當有的孫。來住此山。可以付之。</p>
<p>迨淳祐丙午。心月。自虎丘被　旨。繼其席。開堂之日。宗禮慧淵。從眾中出。捧衣宣言曰。師翁密有懸記。付囑如是。心月嘆曰。昔二十四祖。師子尊者。四世而傳二十有二人。然必以傳衣定正嗣。餘皆傍出。大陽延禪師。老無的傳。一日謂浮山瑯瑘二師曰。吾道非遠即覺。對曰。吾二人皆有父母矣。大陽垂涕。乃以皮履布裰。遺浮山曰。汝為我擇人付之。後得青華嚴。大振曹洞一宗。彼顏面不覿尚爾。吾甞依師于此。聞舉鐵酸饀。作麼生咬。吾擬對。師云。不是不是。心疑之。辭歸鄉。再來而師<span class='corr'>已</span>矣。今得此。豈偶然哉。受衣之翌日。宗禮忽書偈別眾曰。吾事畢矣。端坐而化。事由是播傳。往往聞　天上。心月自遷徑山。即挈衣與俱。結茆藏之。以俟來者。壬子七月。菴成。內臣宣　上旨。以　御書傳衣石溪四大字。賜臣僧心月。臣僧懽抃。得未曾有。茲欲紀述之。以詒無窮。</p>
<p>臣棟曰。此　宸翰也。敢不謹記。昔夫子作春秋。吳用夷禮。則夷狄之。而世傳古篆。嗚呼吳延陵季子之墓者。以為夫子之所書也。夫季子所行。豈盡合於聖門。而聖人與之者。亦曰吳之賢人云爾。　殿閣風清。優游泮奐。肆筆而遂及此。與孔子之意。寧有異哉。雖然竊有感焉。佛生於葱嶺之西。無羲黃堯舜禹湯文武。以為之君師。無易書詩春秋。以牖其知覺。無五禮六樂。庶政百度。以節其情養其體。乃能自用其智之所及。謂宇宙之內。四體之中。有一事焉。至貴至重。名之曰寶。於百千萬眾。默付一人。次第傳授。以入中國。年歲浸久。支分派別。各有源委。綿綿延延。未甞斷絕。夫所謂一事者。口不能道。而得者。心自知之。不得者。不敢與。如月所敘無義語。是其機指也。其有棄民業。而學之者。癡坐飽餐。而不知求此事。則其徒相與。非而咲之。有劬身苦心。盡老而不得。則泣涕懊恨。往往以身為膏。無罪而節解。彼豈不知愛其身哉。以為吾學此事。而不知此事。虗枉此生。其痛憤之心。甚於然身截骨也。未暇問所學之是否。為人弟子。不當如是邪。易曰。聖人以此洗心。退藏於密。曰此者必有其事。曰密者。必有其處也。孔子曰。逝者如斯夫。又曰造次必於是。曰斯曰是。又必直指一事。明矣。孟子曰。若孔子。則聞而知之。夫子五百年之間。所聞者。謂何而知何事乎。韓昌黎亦曰。堯以是傳之舜。以是者。以何事也。況乎吾聖人之言。則又明白快截。無有所隱。非若無義語之善遁。然而彼之一事。其徒之傳之也。如彼此之一事。則誰當求之。誰當知之歟。由是觀之。則夫雲章之。所以被乎此者。其亦有以愧天下之為學者。不能求其師之所傳為何事。而皆不以為非。不能知其師之所傳。為何事。而皆不以為耻。書外之意。不言之教。是豈可以蠡測管窺哉。吾　君之賜大矣。又不可以不記也。徑山以游火中微。石溪至賣衣鉢。買粮飽其眾。朞年償山門逋。六十萬緡。明年創大覺傑閣。數斥餘衣供役。景象復振。</p>
<p>師俗姓王。世居眉青神之瀨。姥母楊氏。臣棟之族也。寶祐三年。四月壬午。朝散大夫。集英殿修撰。提舉江州太平興國。宮。賜紫金魚袋。臣楊棟謹記。并書。</p>
<p>中奉大夫。試尚書工部侍郎。兼同修國史實錄院。同修撰。兼資善堂翊善。建陽縣開國男。食邑三百戶。賜紫金魚袋。臣蔡抗篆額。</p>
<p style="margin-left:8em">小師　臣僧　正知　立石</p>
</div>
<div class='div-xu'><a id='mulu222' />
<p class='h1'>No. 1405-D 雲頂演和尚送石谿出關見雲居掩室和尚法語</p><p>道人行處。寸草不生。眼觀東南。意在西北。也是家常茶飯。有般漢。恰似殺人了。及乎推勘。硬不肯招認。忽然業鏡一照。冤家見前。當時口似匾擔。若也未能如此。不免挑囊負鉢。撥草瞻風。閉目藏睛。三二十年。向鬼窟裏作夢。不然。被無知阿師教壞。喚鍾作甕。鼻孔遼天。弟子與師。俱陷王難。</p>
<p>月侍者。相從既久。一日謂予曰。近聞衲子輻湊雲居。亦願効瞎驢趂隊。可否。予謂之曰。僕雖在先師會中。與渠友善。但見其喫飯屙屎。鼻直眼橫。而不知其為何人也。汝若具眼。行自辨之。嘉定戊辰。季秋。紫雲演老書。</p>
</div>
<div class='div-xu'><a id='mulu223' />
<p class='h1'>No. 1405-E</p><p>石谿未離雲頂行脚。未到處。要須到。既見雲居。開口不得處。要須道。執侍半年。如矢在弦上。知而不自發。至於龍袖拂開。如箭在的中。發而不自知。雖然早年見松源于北山下。是此話<span class='corr'>已</span>行。若謂開得口後。方有此錄。腦後猶欠石溪一錐在。寶午夏五。住徑山。偃溪<span class='note-inline'>(黃聞)</span>䟦。</p>
</div>
</div><!-- end of div[@id='body'] -->
</body></html>