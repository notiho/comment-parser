<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱投子青和尚頌古空谷集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu57' />林泉老人評唱投子青和尚頌古空谷集卷四</p><p class="byline">後學性一閱</p><p class="byline">生生道人梓</p>
<div class='div-other'><a id='mulu58' />
<p class='h1'>第五十二則首山菩提</p><p>示眾云。長安大道七縱八橫。咫尺鄉關一了百當。不移寸步。孰能得到。</p>
<p style="margin-left:1em">舉僧問首山。如何是菩提路<span class='note-inline'>(脚跟下薦取)</span>。山云此去襄縣五里<span class='note-inline'>(不多不少)</span>。僧云向上事如何<span class='note-inline'>(得一望二)</span>。山云來往不易<span class='note-inline'>(同道方知)</span>。</p>
<p>師云。處處菩提路。頭頭古佛家。不勞重進問。海角與天涯。梵語菩提。此云覺。若知擬心即差。便解動念即錯。汝但於十二時中。行住坐臥。拈匙舉筯。運水般柴。常能覺察身心。不被六根六塵六識使作。若向世諦門中教貪嗔癡汩沒。深為可怜。儻肯迴光返照。返本還源。即凡心而見佛心。就迷路而歸覺路。甚生次第。清谿居士陳時可問竹林海和尚云。如何是道。曰貪嗔癡是道。士深肯之。若也於斯明得。菩提煩惱本無有二。恁麼看來。何必緊繫芒鞋旋尋竹杖向人問路。首山見這僧掉呆搭癡。就便提携道。此去襄縣五里。此謂就船買得魚偏美。踏雪沽來酒倍香。這僧稍知滋味。恨心不捨。又問向上事如何。故首山因便截勢就口便嗢道。來往不易。雖然如是。且於鳥道存心覓。休向區區意路尋。他日逢人不得錯舉。頌曰。</p>
<p style="margin-left:1em">問路窮途擬進程<span class='note-inline'>(看脚下)</span>。綠楊鶯語送行人<span class='note-inline'>(不悋慈悲)</span>。牌標五里向君說<span class='note-inline'>(謝師指示)</span>。莫道當年不指陳<span class='note-inline'>(爭能諱得)</span>。</p>
<p>師云。楊無為道。淨土周沙界。云何獨指西。但能從一入。處處是菩提。恁麼會得。並不索說老婆禪教驀直去。既不消迤邐行脚。更何須特地歸鄉。若阮籍遇窮途輙慟哭而迴。如此擬進。豈非大錯。雖是短長亭畔楊柳青青。歸興悠悠鶯聲恰恰。臨行更盡一杯酒。著意參詳更度量。休數單堠雙堠。枉了將心用心。為汝恁麼指陳。當可歸家穩坐。竛竮飄蕩多辛苦。莫道山僧不道來。</p>
</div>
<div class='div-other'><a id='mulu59' />
<p class='h1'>第五十三則巖頭片帆</p><p>示眾云。恒居彼岸。唯貪駕險截流。空守澄源。終不隨風倒柂。還有悠悠漾漾垂綸擲釣者麼。</p>
<p style="margin-left:1em">舉僧問巖頭。古帆不挂時如何<span class='note-inline'>(平生厭風浪。抵死倦舟航)</span>。巖云後園驢喫草<span class='note-inline'>(在意放者)</span>。師拈云。寒山睡重。拾得起遲<span class='note-inline'>(筭來名利不如閑)</span>。</p>
<p>師云。世界未成之際。父母未生<span class='corr'>已</span>前。無地水之可成褫。無火風之可離散。無諸佛之可歸依。無眾生之可濟度。向澄源湛水獨䌫孤舟。不挂片帆。不施短棹。畏風波之險惡。戀荻葦之深藏。這僧將此大意來問。巖頭雖能及盡今時。大坻少些和氣。不見舡子誠禪師囑夾山云。直得藏身處沒蹤跡。沒蹤跡處莫藏身。吾三十年在藥山只明斯事。所以巖頭亦不截斷眾流。亦不隨波逐浪。向不溜處楔一馬杓道。後園驢喫草。於飽青時慎勿咬嚼。切恐中結肚脹。料竄灑蹄。不守繫驢橛。自然無惹絆。是他投子優游平易。不滯玄關。忘寵辱。離憂喜。與輕輕拈過道。寒山睡重。拾得起遲。他誰管你前園與後園。喫草不喫草。雖然如是。休從長耳咆哮處。蹉過胡笳一韻長。頌曰。</p>
<p style="margin-left:1em">雲暗西巖東嶺明<span class='note-inline'>(隱而彌彰)</span>。汀洲南面起笛聲<span class='note-inline'>(不容採聽)</span>。天光睡重和衣潤<span class='note-inline'>(始覺渾身泥水濕)</span>。鶯囀高枝柳帶春<span class='note-inline'>(切忌隨聲逐色)</span>。</p>
<p>師云。交互明中暗。功齊轉覺難。力窮尋進退。金鎻網鞔鞔。其實此事有眼難窺有耳難聽。雲暗西巖月生東嶺。向半明半暗處。似見不見時。理圓言偏。言生理喪。不免汀洲南面品起笛聲。蓼岸西頭頻頻側耳。非賞鑑者不達其旨。非知音者莫造其微。此之所謂若將耳聽終難會。眼裏聞聲方得知。其奈天光滴翠。燭影搖紅。木女魂消。石人睡重。非止幕天席地。其由枕石眠雲。露泣花梢。風鳴樹杪。既潤澤於布衲。合休沐於雲流。普使人人盡皆知有。渾一似春日流鶯。出幽谷遷喬木。衣金縷囀笙篁。恰恰啼時要汝不著聲色。翩翩飛去有誰能曉真如。恁麼會得。方信道。侵陵雪色還萱草。漏泄春光有柳條。</p>
</div>
<div class='div-other'><a id='mulu60' />
<p class='h1'>第五十四則風穴麈鹿</p><p>示眾云。事存函蓋。且容彷彿酬酢。理極忘情。誰敢依俙比擬。不犯唇皮一句。合作麼生道。</p>
<p style="margin-left:1em">舉僧問風穴。麈鹿成群。如何射得主中主<span class='note-inline'>(險)</span>。穴云。釣船載到瀟湘岸。氣咽無寥問白鷗<span class='note-inline'>(切忌道著)</span>。</p>
<p>師云。門門一切境。回互不回互。回而更相涉。不爾依位住。至理一言。擬舉唇寒齒冷。將垂半肯。欲窮膽喪魂消。忌犯當頭。豈容喘息。只可傍提護諱。不宜冐黷尊嚴。麈鹿者乃群鹿之長也。制字之法故从鹿从主。群鹿隨之。皆視麈尾所轉為准。古之談柄用麈拂揮之。良有以也。獸類尚別尊卑。人胡不分上下。由是風穴識尊卑存上下。故不犯顏觸忤。宛轉虗玄。傍通奧妙。以有語之無語。不談之極談。對他道釣船載到瀟湘岸。氣咽無寥問白鷗。為復是推惡離<span class='corr'>己</span>。為復是讓善叢林。具眼者辨看。其或未然。試聽投子重宣聖勑。頌曰。</p>
<p style="margin-left:1em">禁殿重闈視聽危<span class='note-inline'>(誰敢妄通消息)</span>。側思偏立絳綸垂<span class='note-inline'>(勑遍天下。王不流行)</span>。漢鄉雲斷汀洲逈<span class='note-inline'>(仰望不及)</span>。嶺暮猿啼孤月隨<span class='note-inline'>(大小明白)</span>。</p>
<p>師云。九重深密處。不許外人知。此明尊貴一路無敢當鋒。擬來視聽罪不容誅。踈山仁禪師始問洞山。未有之言請師示誨。山曰不諾無人肯。踈曰還可切也無。山曰闍黎即今切得麼。踈曰切不得則無諱處。山肯之。僧後問曹山。先師道吾常於此切。意旨如何。山曰要頭斫取去。僧又問雪峰。峰以拄杖劈口打曰。我也曾到洞山來。林泉道。寧可截舌。不犯國諱。此皆正偏回互兼帶叶通之微旨也。雖則側思偏立拱密威嚴。臣當退位朝君子。合轉身就父。絳綸垂者。禮記緇衣。子曰。王言如絲。其出如綸。王言如綸。其出如綍。故大人不倡游言。游者浮也。不可用之言也。綍音弗。車索也。既爾漢天雲斷。必然昏霧不生。沙岸汀洲固宜孤逈。山寒嶺暮。幽㵎猿啼。霜重風嚴。喬松鶴唳。當此之際。作麼生辨的。野色更無山隔斷。月光直與水相連。</p>
</div>
<div class='div-other'><a id='mulu61' />
<p class='h1'>第五十五則投子三身</p><p>示眾云。三即一。一即三。三一不相攝。分明為指南。莫有深談實相善說法要者麼。</p>
<p style="margin-left:1em">舉僧問投子。三身中那身說法<span class='note-inline'>(諦聽諦聽)</span>。子乃彈指<span class='note-inline'>(此義文長。付在來日)</span>。</p>
<p>師云。三身謂法．報．化也。法身毗盧遮那。此云遍一切處。報身盧舍那。此云滿淨。化身釋迦牟尼。此云能仁寂默。在眾生身中即寂．智．用。寂是法身。智是報身。用是化身。這僧今問那身說法。待似含元殿裏坐。猶自問長安。你子細參詳。那一身不與汝說。不見道。剎說。眾生說。三世一切說。熾然說。無間歇。恁麼看來。何待彈指而纔聞邪。僧貫休詩云。紫栴檀塔六七級。紅菡萏花三四枝。禪客相逢只彈子。此心能有幾人知。林泉道。用知作麼。林泉雖恁舉來。不可便恁麼會。不可不恁麼會。畢竟如何。乃鳴指一下。頌曰。</p>
<p style="margin-left:1em">三身說法問端由<span class='note-inline'>(事窮的要)</span>。彈指輕輕海岳收<span class='note-inline'>(理極深玄)</span>。金鎻塔開紅日像<span class='note-inline'>(高著眼看)</span>。夜深人笑碧峰頭<span class='note-inline'>(傍觀者哂)</span>。</p>
<p>師云。知音不在頻頻舉。達者須知暗裏驚。而況巖樹庭柯各挺無邊之妙相。猿吟鳥噪皆談不二之圓音。頭頭爾法法爾。儻能於未發問時。未彈指處。深辨來風。稍知去就。任茫茫之滄海。縱岌岌之群峰。萬狀俱泯。千波竭沸。雖是放去較危。何礙收來太速。玉關金鎻八面玲瓏。寶塔珠簾十方通暢。赫赫禪天紅日。巍巍聖像金容。不離三身而明一性。忽若夜深人悄笑虗空。不解點頭。試來碧岫峰前肯入廛。何妨垂手。機感相投一句。更請道看。暫時<span class='corr'>斂</span>念輕彈處。樓閣重重門自開。</p>
</div>
<div class='div-other'><a id='mulu62' />
<p class='h1'>第五十六則曹溪意旨</p><p>示眾云。水長船高。豈學臥輪誇伎倆。風恬浪靜。不應如秀拂塵埃。伶利衲僧自知下落。</p>
<p style="margin-left:1em">舉僧問仰山湧和尚。曹溪意旨如何<span class='note-inline'>(朝朝相似。日日一般)</span>。山云一鎻入寒空<span class='note-inline'>(徒勞摸索)</span>。</p>
<p>師云。唐中宗神龍元年降詔云。朕請安．秀二師宮中供養。萬機之暇每究一乘。二師並推讓曰。南方有能禪師。密受忍大師衣法。可就彼問。今遣內侍薛簡馳詔迎請。願師慈念。速赴上京。祖上表辭疾。願終林麓。簡曰。京城禪德皆云欲得會道必須坐禪習定。若不因禪定而得解脫者未之有也。未審師所說法如何。祖曰。道由心悟。豈在坐也。經云。若見如來若坐若臥。是行邪道。何故。無所從來。亦無所去。若無生滅。是如來清淨禪。諸法空寂是如來清淨坐。究竟無證。豈況坐邪。簡曰。弟子回。主上必問。願和尚慈悲指示心要。祖曰。道無明暗。明暗是代謝之義。明暗無盡。亦是有盡。相待立名。故經云。法無有比。無相待故。簡曰。明喻智慧。暗況煩惱。修道之人儻不以智慧照破煩惱。無始生死憑何出離。祖曰。煩惱即是菩提。無二無別。若以智慧照煩惱者。此是二乘小見羊鹿等機。大智上根悉不如是。簡曰。如何是大乘見解。祖曰。明與無明其性無二。無二之性即是實性。實性者。處凡愚而不減。在聖賢而不增。住煩惱而不亂。居禪定而不寂。不斷不常不來不去。不在中間及其內外。不生不滅性相如如。常住不遷名之曰道。簡曰。師說不生不滅。何異外道。祖曰。外道所說不生不滅者。將滅止生。以生顯滅。滅猶不滅。生說無生。我說不生不滅者。本自無生。今亦無滅。所以不同外道。汝若欲知心要。但一切善惡都莫思量。自然得入清淨心體。湛然常寂。妙用恒沙。簡蒙指教。豁然大悟。禮辭歸闕。表奏祖語。有詔謝師。并賜磨衲袈裟絹五百疋。寶鉢一口。林泉道。勿謂龍顏善分別。故應天眼識天人。汝等諸人若謂林泉以此便為曹溪意旨者。大似持蠡酌海握管窺天。若要見諦明白。須問投子始得。頌曰。</p>
<p style="margin-left:1em">重峰層仞插寒空<span class='note-inline'>(巍巍峩峩磊磊落落)</span>。塔鎻深雲勢莫窮<span class='note-inline'>(仰望不及)</span>。千古松聲來有韻<span class='note-inline'>(莫將耳聽)</span>。萬年溪水去無蹤<span class='note-inline'>(只可心知)</span>。</p>
<p>師云。高高標不出。隱隱莫能窺。那許追攀。豈容奔<span class='note-inline'>(去呼)</span>湊。既待依俙彷彿。不無突屼崢嶸。重峰層仞插窅漠之寒空。古㵎幽泉瀉灣環之夜壑。巖扄梵剎塔鎻深雲。休云佳趣難窮。畢竟玄微漏泄。聲傳千古。松風韻出於青霄。意緒萬年。溪水終投於碧海。林泉恁麼舉似將來。大似與鉢盂安柄。令混沌粧眉。還可喜麼。有意氣時添意氣。不風流處也風流。</p>
</div>
<div class='div-other'><a id='mulu63' />
<p class='h1'>第五十七則雪峰長蕖</p><p>示眾云。半半和和。抹抹搭搭。沒名沒姓。無繫無拘。時時示時人。時人皆不識。有具眼者麼。</p>
<p style="margin-left:1em">舉僧問福州靈峰顯和尚。如何是諸佛向上人<span class='note-inline'>(千聖亦不識)</span>。峰云白雲覆青山<span class='note-inline'>(隱而彌彰)</span>。僧云莫便是和尚為人處也無<span class='note-inline'>(認著依前還不是)</span>。峰云淥沼徒長蕖<span class='note-inline'>(根非生下土)</span>。</p>
<p>師云。毗盧有師。法身有主。非具天眼龍睛者莫能覰見。洞山一日為眾曰。體得佛向上人。方有說話分。僧便問如何是佛向上人。山曰非佛。林泉道。為垂一隻手。不惜兩莖眉。保福別云。佛非。林泉道。倒用顛拈子細看。法眼別云。方便呼為佛。林泉道。不惜唇皮盡情吐露。若也於斯薦得。方信道有名呼不得。無位可安排。自古至今無人能識。故靈峰寬遮外羅。出就藏鋒。道白雲覆青山。雖則體用互興正偏兼到。其實舌上無十字關。口角有空王印。更須子細參詳。慎勿死在句下。這僧果然究妙失宗。機昧終始。鑽入紅綿套索。跳入碧玉穽坑。道莫便是和尚為人處也無。靈峰火到頭上急忙撲撒道。淥沼徒長蕖。林泉道。休於言下覓。莫向意中求。免致拖泥帶水。那消逐氣尋香。向乾乾淨淨冷冷清清處試參頌意。頌曰。</p>
<p style="margin-left:1em">雪嶠層層翠鎻深<span class='note-inline'>(蛇鑽不入)</span>。風生寒岫結重雲<span class='note-inline'>(仰望不及)</span>。夜來丹鳳冲霄漢<span class='note-inline'>(沒蹤跡斷消息)</span>。聽曉樵人逐鴈群<span class='note-inline'>(一句無私語。千山走衲僧)</span>。</p>
<p>師云。氷霜一色。雪片交光。明白轉身。還曾墮位。莫守層層雪嶠。休栖密密霜林。漫貪疊巘堆青。枉戀幽巖鎻翠。非止形興未質。其由名起無名。古聖不安排。至今無處所。直得龍吟霧起虎嘯風生。轉位回途從偏入正。功勳不犯兼帶叶通。雖寒岫暗結重雲。奈春嶺微生皓月。夜來丹鳳偶爾冲霄。聽曉樵人虗勞心力。霜鴈既歸塞北。雲流莫背司南。恰如鷂子過新羅。致使鬅頭空[絕/耳]耳。還<span class='corr'>知麼</span>。都為此時曾蹉過。故令今日卒難逢。</p>
</div>
<div class='div-other'><a id='mulu64' />
<p class='h1'>第五十八則廣教冀州</p><p>示眾云。無師智。自然智。沒可思量。分別心。取捨心。決難裁斷。莫有摸索著知下落者麼。</p>
<p style="margin-left:1em">舉僧問蘄州廣教志和尚。是甚麼物。學人不會<span class='note-inline'>(只是你不具眼)</span>。志云生在冀州<span class='note-inline'>(將謂忘却)</span>。</p>
<p>師云。有物先天地。無形本寂寥。能為萬象主。不逐四時凋。林泉恁麼舉來。會那不會。若言會。情存一念悟。寧越舊時迷。若言不會。虗生浪死。有甚了期。向端的處道將一句來。黃蘗云。打破大唐國。覓箇不會的不得。又石頭和尚云。衲帔蒙頭萬事休。此時山僧都不會。又慈覺云。釋迦猶不會。迦葉豈能傳。若會得這不會的。甚生次第。六祖大師告眾曰。吾有一物。無頭無尾。無名無字。無背無面。諸人還識否。荷澤出曰。是諸法之本源。乃神會之佛性。祖曰。向汝道無名無字。汝便作本源佛性。澤禮拜而退。祖曰。此子向後設有把茆蓋頭。也只成得箇知解宗徒。林泉道。靈山授記也不似今日。這僧不會。荷澤誇知。畢竟此物是何模樣。不似廣教說得道理好。待道是識。誇空花之濃淡。定兔角之短長。待道不識。憎金有色。謗沉無香。不如且敘鄉貫道。生在冀州。識與不識。會與不會。一任卜度。其餘意況。自有投子為伊指注。頌曰。</p>
<p style="margin-left:1em">禁幄重闈苔蘚深<span class='note-inline'>(孰能履殘)</span>。金鈴不動侍無人<span class='note-inline'>(照而常寂)</span>。誰携班杖來相問<span class='note-inline'>(不識不識)</span>。報說東園麥壠青<span class='note-inline'>(切忌妄傳消息)</span>。</p>
<p>師云。曹洞正宗假尊貴一路。明至極幽玄之道。視之無見。聽之無聞。若至尊之處寶位。上下悚慄。內外雍容。猶眾星之拱北辰。如百川之潮東海。故喻以龍樓鳳闕禁幄重闈。非箇中人曷能履踐。所以綠苔斑蘚隱密幽深。故云寶香鳳燭煙雲合。寂寂簾垂不露顏。由是金鈴絕響畫鼓聲消。臣退位以辭君。子轉身而就父。非止借功明位。還能借位明功。曲為今時入廛垂手。故以非物之物。不會之會。不解交處。再三再四與携斑竹方便提携。這僧問既有宗。廣教答亦攸同。雖是生在冀州。何處不為鄉國。莫使承言者喪。休教滯句者迷。東園麥壠任青青。春意儘教藏不住。雖然如是。一氣不言含有象。萬靈何處謝無私。</p>
</div>
<div class='div-other'><a id='mulu65' />
<p class='h1'>第五十九則風穴皮裘</p><p>示眾云。鼻下有口。眼上有眉。怕伊不信。折麼問。誰還許顛拈倒用竪判橫批麼。</p>
<p style="margin-left:1em">舉僧問風穴。如何是學人親切處<span class='note-inline'>(熱則趂涼寒向火)</span>。穴云。須彌南畔齊打皷。賀蘭山上築皮毬<span class='note-inline'>(不勞採聽)</span>。</p>
<p>師云。得處但能忘計較。用時全不費功夫。若向十二時中行住坐臥。呻吟聲咳。運水般柴。著衣喫飯處不被塵境所礙。世事相謾。於陰入界處。外不隨應。內不居空。自然中間無繫縛處。故石霜云。休去。歇去。一念萬年去。寒灰枯木去。古廟香爐去。一條白練去。應須念茲在茲。休更抑而不抑。當合切切一一親為。這邊冷淡那畔相應。所以風穴拈轉話頭。教你至親至切處灑灑落落脫塵離俗。非止教你出生死樊籠。解識情覊絆。特與汝道。須彌南畔齊打皷。賀蘭山上築皮毬。知他是你聽得那不聽得。曾見不曾見。古不云乎。萬籟有心聞不得。孤巖無聽却知音。子細參詳。不宜造次。頌曰。</p>
<p style="margin-left:1em">親切曾伸問老翁<span class='note-inline'>(敏而好學)</span>。東山歌唱北山吟<span class='note-inline'>(拍拍是令)</span>。弄潮須是江吳客<span class='note-inline'>(隔行是利)</span>。別語還他漢地人<span class='note-inline'>(理長即就)</span>。</p>
<p>師云。雪峰和尚三上投子。九到洞山。汾陽昭參七十一員大善知識。後到首山問。百丈卷席意旨如何。山曰龍袖拂開全體現。昭曰師意如何。山曰象王行處絕狐蹤。昭於言下大悟。拜起曰。萬古碧潭空界月。再三撈摝始應知。問者曰。見何道理便爾自肯。昭曰正是我放身命處。非止這僧以親切之言曾問老翁。上代下世誰不如之。要碎疑團。須參老宿。深謝風穴指東畫西將南作北。吐無礙辯。學無舌人吟無字詩歌無聲曲。何啻絲竹可以傳心。目擊以之存道。此非本色衲僧莫可得而知也。這僧恁麼問。風穴恁麼答。若非曾泛滄溟慣經風浪。弄潮於性海。駕險於真空。莫能及此。唯江吳賈客可同舟而濟。知胡越而無異心。風穴雖恁分明舉似。若蕃語相似。何故如是。只為分明極。飜令所得遲。林泉權做通事舍人。聊與妄傳消息。還會麼。他日逢人。不得錯舉。</p>
</div>
<div class='div-other'><a id='mulu66' />
<p class='h1'>第六十則僧問首山</p><p>示眾云。窮玄究妙。好肉剜瘡。數黑尋行。無風起浪。待要不悶。且守本分。還肯恁的麼。</p>
<p style="margin-left:1em">舉僧問首山。如何是學人用心處<span class='note-inline'>(如人飲水冷暖自知)</span>。山云恠你一問遲也<span class='note-inline'>(大道廣濶忙作甚麼)</span>。</p>
<p>師云。將心用心轉見病深。況此事不可以有心知。不可以無心得。楞嚴經云。阿難言。如來現今徵心所在。而我以心推窮尋逐。即能推者我將為心。佛言。咄。阿難。此非汝心。阿難矍然避座。合掌起立白佛。此非我心。當名何等。佛告阿難。此是前塵虗妄相想。惑汝真性。由汝無始至于今生。認賊為子。失汝元常。故受輪轉。二祖謂達磨曰。我心未寧。乞師與安。磨曰。將心來。與汝安。祖良久曰。覓心了不可得。磨曰我與汝安心竟。只如吾佛徵處。達磨安時。未審這僧作麼生用。若也解用。常啼賣處休違價。其或未然。海東有果莫欺謾。首山道。恠你一問遲也。為慈悲之故有落草之談。方來便去。待要教他疾會所以。反恠其遲。可怜一片婆心切。望斷三山片月輝。其餘光彩分付投子。頌曰。</p>
<p style="margin-left:1em">未語難明迷悟情<span class='note-inline'>(勘破了也)</span>。發言方表赤心人<span class='note-inline'>(少賣弄)</span>。只知進步求名玉<span class='note-inline'>(轉急轉遲)</span>。爭信靈苗不受春<span class='note-inline'>(虛勞心力)</span>。</p>
<p>師云。若是靈利衲僧。未語先知。不言自會。直待發言吐氣。堪作甚麼。從來迷悟似迷。今日悟迷非悟。爭奈赤心片片知人少。覿面堆堆覩者稀。圭峰云。作有義事是醒悟心。作無義事是散亂心。散亂隨情轉。臨終被業牽。醒悟不由情。臨終能轉業。儻能退步就<span class='corr'>己</span>收攝身心。宛勝進步求名徒增瑕纇。枉向荊山抱璞。還同卞氏招殃。不如自守如意寶珠。免受途中竛竮辛苦。而況靈苗生有地。大悟不存師。豈受春風和氣分拆芳妍。不勞造物化工隨時般弄。若也於斯薦得。自知無伎倆。似覺得便宜。</p>
</div>
<div class='div-other'><a id='mulu67' />
<p class='h1'>第六十一則首山此經</p><p>示眾云。六成就中莫攝。四法印內難收。端的卷不到頭。其實展不到尾。爭肯容易。教人隨喜。</p>
<p style="margin-left:1em">舉僧問首山。一切諸佛皆從此經出。如何是此經<span class='note-inline'>(汝還識字麼)</span>。山云低聲低聲<span class='note-inline'>(開口即錯)</span>。僧云如何受持<span class='note-inline'>(動念即差)</span>。山云不染污<span class='note-inline'>(<span class='corr'>已</span>是鹽悔觸大羹)</span>。</p>
<p>師云。東印土國王請二十七祖般若多羅齋。王問曰何不看經。祖云貧道入息不居陰界。出息不涉眾緣。常轉如是經百千萬億卷。林泉道。有勞尊者神用。藥山尋常不許人看經。有時自看次。僧曰。和尚尋常不許人看經。何故自看。曰我只要遮眼。云某學和尚得否。曰。汝若看。牛皮也須穿透。林泉道。面赤不如語直。巧說不如便道。又一日看經次。僧明哲云。和尚休猱人得也。師卷却經曰。日頭早晚也。云正當午也。曰猶有這箇文彩在。云某甲無亦無。曰老兄大㬠聰明。云。某只恁麼。未審和尚尊意如何。曰。老僧跛跛挈挈。百醜千拙。且恁過時。林泉道。猶有這箇文彩在。只如尊者與藥山看轉的。是此經那不是此經。若向未開口時薦得。何必竺法蘭陀特來飜譯。首山云低聲低聲。意恐這僧承虗接響數黑尋行。故恁麼道。這僧魂靈不著軀殻。猶自審問如何受持。不想首山誨人不倦。就口便嗢道。不污染。若是喫火不燒舌的衲僧。便解轉身吐氣。不被眼謾。豈容口決。頌曰。</p>
<p style="margin-left:1em">水出崑崙山起雲<span class='note-inline'>(兩段不同)</span>。釣人樵父昧來因<span class='note-inline'>(當局者迷)</span>。只知洪浪巖巒濶<span class='note-inline'>(水自水兮山自山)</span>。不肯拋絲棄斧聲<span class='note-inline'>(各自有前程)</span>。</p>
<p>師云。是法住法位。世間相常住。是知無一法不本乎心。無一物不根乎性。若以比量而較。見煙定知是火。見角決然是牛。水豈無其淵源。山豈無其雲霧。釣人依水。樵夫依山。而不委艮覆椀。坎中滿。童蒙之爻象。動靜之緣由。雖知洪浪瀾飜。不肯拋綸罷釣。貪尋嵓巒寬闊。徒勞斧鑿痕深。大似點罰這僧。只知一切諸佛皆從此經而出。殊不知此經亦賴一切諸佛而說。不見道。過去<span class='corr'>已</span>說。未來未說。現在今說。還知此經下落麼。以拂子擊禪床云。休得也。</p>
</div>
<div class='div-other'><a id='mulu68' />
<p class='h1'>第六十二則趙橫高坡</p><p>示眾云。念念釋迦出世。還能會古通今。步步彌勒下生。莫避撞頭磕額。處處相逢。休推不識。</p>
<p style="margin-left:1em">舉僧問郢州趙橫山柔和尚。如何是佛<span class='note-inline'>(不禮拜更待何時)</span>。柔云。平地望高坡<span class='note-inline'>(徒勞斫額)</span>。</p>
<p>師舉花嚴經云。佛身充滿於法界。普現一切群生前。隨緣赴感靡不周。而恒處此菩提座。方信道無一名不播如來之號。無一物不闡遮那之形。又高仲常題龍門萬佛詩云。鑿破蒼崕<span class='corr'>已</span>失真。又添行客眼中塵。請君試看他山石。不費功夫自法身。林泉道。恁麼看來。左逢而右遇。目富而心飫。拶破面門無迴避處。所以用老婆心太切。當陽指示更不囊藏被蓋。直教體露真常。道平地望高坡。莫便淹揉眵眼斫額擡眉。擬若如斯蹉過久矣。不見道仰之彌高鑽之彌堅。瞻之在前忽焉在後。且向無縈惹沒粘帶處。子細參詳。頌曰。</p>
<p style="margin-left:1em">江山歷盡幾施功<span class='note-inline'>(草鞋錢還來也未)</span>。方得逢人話昔同<span class='note-inline'>(不是知音徒側耳)</span>。春到洞庭無壁岸<span class='note-inline'>(方知暖日初融)</span>。鳥啼西嶺月生東<span class='note-inline'>(切忌隨聲逐色)</span>。</p>
<p>師云。漳江問潼泉。天門一合。十方無路。有人道得。擺手出漳江。泉云。蟄戶不開。龍無龍句。江云是汝恁麼道那。泉云。是則直言是。不是則直言不是。江云擺手出漳江。林泉道。只如恁麼道。是肯他不肯他。諾伊不諾伊。具眼者辨看。又趙州問僧。千山萬水來。那箇是你自<span class='corr'>己</span>。僧云。某甲不會。敢問和尚。如何是學人自<span class='corr'>己</span>。州云萬水千山。林泉道。只是舊時行的路。逢人舉著便誵訛若。向這裏會得。方信道君子千里同風。元本一家無二。既有洞庭春色。不無曲為今時。問甚氷消北岸花發南枝。恰恰鶯啼翩翩蝶戲。月生東嶺日墜西樓。皆不離我建化玄門。還會得麼。遂以手斫額云。遠觀不審。近覩分明。</p>
</div>
<div class='div-other'><a id='mulu69' />
<p class='h1'>第六十三則九峰龜毛</p><p>示眾云。禪天遼濶豈限西東。性海汪洋那分南北。箇裏既無遠近。就中寧有輕沉。試來[占*支]掇。便知深細。</p>
<p style="margin-left:1em">舉僧問九峰勤和尚。如何是西來意<span class='note-inline'>(碧眼胡僧笑點頭)</span>。峰云一寸龜毛重九斤<span class='note-inline'>(無星秤上一任稱盤)</span>。</p>
<p>師云。祖意本不西來。西來那有祖意。僧問藥山。祖師未到此土。此土還有西來意否。曰有。云。既有。祖師又來作麼。曰。只為有。所以來。林泉道。若不來。焉知有。而況此意自無始時來。千佛出世亦不曾增。千佛入滅亦不曾減。何必問祖師來與不來。東語西語。所以老龐云。明明百草頭。明明祖師意。恁麼觀來。無一處而不周。無一法而不遍。雖然如是。還丹一粒。點鐵成金。丹未點時。鐵只是鐵。故九峰不悋慈悲。曲垂方便。教這僧向無輕重處教知輕重。無斤兩處要知斤兩。雖是權衡在手。貴圖施設由人。休只於龜毛上尋兔角邊覓。非唯鷂子過新羅。枉又刻舟來記劒。西來的意本不囊藏。東土衲僧不勞別討。如或不然。請問投子。頌曰。</p>
<p style="margin-left:1em">等閑不語未逢人<span class='note-inline'>(知音者少)</span>。語便傷直似太親<span class='note-inline'>(老婆心切)</span>。不顧火中鸞鳳息<span class='note-inline'>(枉費神詞)</span>。驚他石虎暗生嗔<span class='note-inline'>(不勞怯懼)</span>。</p>
<p>師云。青林師䖍禪師道。我有一寶琴。寄之在曠野。不是不解彈。未遇知音者。故少林面壁。摩詰忘言。石鞏張弓。俱胝竪指。鎮州三聖慧然禪師一日上堂云。我逢人即出。出則不為人。便下座。興化云。我逢人即不出。出則便為人。林泉道。先行不到。末後太過。一人放行中把住。一人把住中放行。殺人刀活人劒總在三聖興化手裏。雖是九峯言如劈竹。心若直絃。皆為慈悲之故能如是也。火中鸞鳳。海底泥牛。無處棲泊。莫能摸索。從教石虎生嗔。一任須彌懊惱。露柱燈籠總不恠得。還達此意麼。斤兩錙銖見端的。終歸輸我定盤星。</p>
</div>
<div class='div-other'><a id='mulu70' />
<p class='h1'>第六十四則臨濟吹毛</p><p>示眾云。芟凡夷聖當稟鏌鎁。剪惑裁疑須憑巨闕。不傷鋒不犯手的知是阿誰。</p>
<p style="margin-left:1em">舉僧問臨濟。如何是吹毛劒<span class='note-inline'>(不害口磣)</span>。濟云禍事禍事<span class='note-inline'>(識法者恐)</span>。僧禮拜<span class='note-inline'>(識甚痛痒)</span>。濟便打<span class='note-inline'>(殺人見血)</span>。</p>
<p>師云。㳂流不止問如何。真照無邊說似他。離相離名人不稟。吹毛用了急須磨。林泉道。宜著精彩。免勞鈍滯。這僧向實際理上發此一問。大似燒紙攬禍<span class='corr'>祟</span>。合口惹官防。臨濟比他喫鹽多如喫米。終不肯檐干負計釁及自身。所以道禍事禍事。這僧有若強魂出現。做精倒恠急忙禮拜。怎不教臨濟提正令總權衡劈脊便棒。若是皮下有血眼裏有筋。也合似他見黃蘗的時節。如蒿枝拂相似。復向大愚肋下亦築三拳。若解如此知恩報恩。甚生次第。咦。痴猫枉守鼠窟。死狗難扶上墻。伶利衲僧輙莫麤心大膽。頌曰。</p>
<p style="margin-left:1em">劒藏匣冷逼人寒<span class='note-inline'>(喪膽忘魂)</span>。擬問棲遲過嶺南<span class='note-inline'>(遠之遠矣)</span>。更欲進前求退後<span class='note-inline'>(鷂過新羅)</span>。悲風千古遶溪潭<span class='note-inline'>(海中尋不得。岸上却相逢)</span>。</p>
<p>師云。晉書。雷煥善天文。張華因望斗牛間有異氣。邀煥夜登樓仰視。煥曰僕察之久矣。寶劒之精上於天。在豫章酆城縣界。華乃薦雷為酆城令。修獄掘基得石匣。有雙劒光甚艶。發送一與華。留一自佩。華被誅失劒。煥卒。子為州從事。佩父劒至延平津。劒躍墮水。使人投之。見兩龍有文章。投者懼迴。此頌金剛王劒。獨露堂堂。擬涉唇吻。即犯鋒鋩。何止棲遲嶺南而<span class='corr'>已</span>哉。更欲進前退後。轉見差訛。而況臨濟正令。棒頭喝下凡聖不存。豈容狐朋狗黨至此輙生狂解者邪。漫使悲風千古空遶溪潭。枉教臨濟一枝虗勞雲水。慎勿累吾累汝。應須了性了心。遂拈拄杖云。休嗟一棒一條痕。任你半肯半不肯。復靠却云。盡法無民。</p>
</div>
<div class='div-other'><a id='mulu71' />
<p class='h1'>第六十五則大隨證龜</p><p>示眾云。一點靈光本非內外。千年闇室權立階梯。莫有逈脫根塵獨耀今古者麼。</p>
<p style="margin-left:1em">舉僧問大隨。如何是室中燈<span class='note-inline'>(不勞挑剔)</span>。隨云三人證龜成鼈<span class='note-inline'>(眾口難調)</span>。</p>
<p>師云。譬如暗中寶。無燈不可見。佛法無人說。雖慧莫能了。大般若經云。欲界定嬈亂不定如四衢道燈。色界定嬈亂常定不動如室中燈。這僧若解定亂兩融真俗一致。自然灑灑落落了了明明。不必剜身千盞灌滿膏油。箭剔昏燈祈求天眼。但肯時時不昧。休愁處處皆通。耀古騰今赫赫兮光明遍照。輝天鑒地晃晃兮氣焰崢嶸。何止室中獨能煒燁。故大隨以三人證龜成鼈之語試探這僧。看具眼那不具眼。覷見那覷不見。休只管向長檠短檠上觀瞻。於大盞小盞內剔撥。畢竟煌煌智炬燦燦心燈。室內街頭無可不可。所以道休於言下覓。莫向句中求。要知深細端的。更須請問投子。頌曰。</p>
<p style="margin-left:1em">六耳同謀事可成<span class='note-inline'>(少賣弄)</span>。直言方表赤心人<span class='note-inline'>(且信一半)</span>。室中燈焰誰來撥<span class='note-inline'>(投子[妳-女+口])</span>。白髮童兒兩鬢新<span class='note-inline'>(罕見罕聞)</span>。</p>
<p>師云。三人同一心。[土*孛]土變為金。何止六耳而謀大事。設使證龜成鼈。呼鐘作瓮。舌在汝口。何傷之有。平生心膽直言處。分付這僧。至理幽微。曲說時休剛錯會。室中燈焰著意裁劃。箇裏光明看誰招撥。若達無說說。其道自玄玄。白髮童兒雖增新於兩鬢。青眸衲子還仍舊於雙睛。若能見徹根源。方信元無意路。林泉恁麼分析。還理會得麼。遂下座云。且歸林下去。別日再商量。</p>
</div>
<div class='div-other'><a id='mulu72' />
<p class='h1'>第六十六則瑞巖不出</p><p>示眾云。玄微及盡。妙密難明。至賾幽深。威嚴可尚。未登寶位保養聖胎者。知是何人。</p>
<p style="margin-left:1em">舉僧問瑞巖。如何是誕生王子<span class='note-inline'>(九重深處但聞名)</span>。巖云深宮引不出<span class='note-inline'>(貴人難見面)</span>。</p>
<p>師云。洞山設王子五位。喻至尊大寶本來尊貴。眾生心佛亦復如是。雖則人人具足箇箇圓成。奈無始時來迷真執妄背覺合塵。故以迷悟修證漸次堦級而比類之。五位者。一誕生。二朝生。三末生。四化生。五內生。故石霜諸禪師一一頌出。誕生頌曰。天然貴胤本非功。德合乾坤育勢隆。始末一期無別種。宮分六宅不他宗。上和下睦陰陽順。共氣連枝器量同。欲識誕生王子父。鶴騰霄漢出銀籠。朝生曰。苦學情論世莫群。出來凡事<span class='corr'>已</span>超倫。詩成五字三冬雪。筆落分毫四海雲。萬卷積功彰聖代。一心忠孝輔明君。鹽梅不是生知得。金榜何勞顯至勳。末生曰。久棲巖壑用工夫。草榻柴扉守志孤。十載見聞心自委。一身冬夏衣縑無。澄凝含笑三秋思。清苦高名上哲圖。業就高科酬極志。比來臣相不當途。化生曰。傍分帝命為傳持。萬里山河布政威。紅影日輪凝下界。碧油風冷暑炎時。高低豈廢尊卑奉。五袴蘇途遠近知。妙印手提邊塞靜。當陽那肯露纖機。內生曰。九重深處復何宣。挂弊由來顯妙傳。祗奉一人天地貴。從他諸道自分權。紫羅帳合君臣隔。黃閤簾垂禁制全。為汝方隅宮屬戀。遂將黃葉止啼錢。這僧依此五位首題為問。今具錄之。瑞巖所答之意不言可曉。平鋪梗槩。投子深明的確。玄微請參頌意。頌曰。</p>
<p style="margin-left:1em">貴異天然應有時<span class='note-inline'>(靡從人得)</span>。六宮春苑少相隨<span class='note-inline'>(攀仰不及)</span>。星攢半夜天輪逈<span class='note-inline'>(河淡斗垂夜柄)</span>。燭曉東闈簾靜垂<span class='note-inline'>(杳絕視聽)</span>。</p>
<p>師云。以世諦為論。位及九五。界總三千。享萬乘之名。衍兆民之慶。富有四海。貴為一人。此豈非貴異天然有時而<span class='corr'>已</span>哉。況我真乘菩提妙種。人人心地莫不包藏。雖黑業荒蕪。儻蒙法雨滋榮。例皆秀拔而<span class='corr'>已</span>。亦猶積代簪纓本來尊貴。誕質應世必有其時。既處六宮應修萬德。六宮者。阿房。紫微。天一。玄武。長樂。建章。爛遊春苑誰敢相隨。曲為今時權分主伴。星攢半夜月落三更。銀漢橫空天輪孤逈。東闈燭曉北闕香消。垂珠簾不面堯眉。扄玉殿難瞻舜目。正當此時。合作麼生奉重。轉身就父無標的。拈却花冠不得名。</p>
</div>
<div class='div-other'><a id='mulu73' />
<p class='h1'>第六十七則文殊成勞</p><p>示眾云。呻吟謦咳無非妙用神通。瞬目揚眉總是法門佛事。下坡不走。快便難逢。至理玄微。若為話會。莫有知音可嘉者麼。</p>
<p style="margin-left:1em">舉僧問鼎州文殊和尚。古人垂一足意旨如何<span class='note-inline'>(既能覿面相呈。何必重重詢問)</span>。殊云坐久成勞<span class='note-inline'>(莫是脚麻麼)</span>。</p>
<p>師云。釋迦拈花。趙州指栢。道吾舞笏。雪峰輥毬。皆以無言之旨為眾提携。若認一機一境。不無半暗半明。非唯料調沒交涉。端的早自關甚事。是他文殊向優游平易無艱阻處。更不搆思信口便道坐久成勞。此謂之騎賊馬趂賊。奪賊槍<span class='corr'>刺</span>賊。並不索張筋努脉掉臂撑拳。問在答處。答在問處。何必窮玄究妙。索隱鈎深。舉足下足皆是道場。開口合口無非妙理。莫便於禪床邊蒲團上結跏趺坐。鋪眉苫眼處穿鑿鑽研䟽通解釋。到底乾骨頭上有甚麼汁。若知無味之味。試看投子有條攀條無條舉例。頌曰。</p>
<p style="margin-left:1em">馳書纔去返怱怱<span class='note-inline'>(草鞋錢還來也未)</span>。一足垂酬繼後蹤<span class='note-inline'>(步步踏着)</span>。坐久成勞誰委悉<span class='note-inline'>(沒脚跟漢)</span>。紅爐點雪自相通<span class='note-inline'>(不是知音人不知)</span>。</p>
<p>師舉青原思禪師令希遷馳書與南嶽讓和尚曰。汝達書了速迴。吾有箇鈯斧子與汝住山。遷至彼。未呈書便問。不慕諸聖。不重<span class='corr'>己</span>靈時如何。讓曰。子問太高生。何不向下問。遷云。寧可永劫沉淪。不慕諸聖解脫。讓便休。迴至青原。思問曰。子去未久。送書達否。遷云。信亦不通。書亦不達。曰作麼生。遷舉前話了却云。去時蒙和尚許住山斧子。便請取。思垂一足。遷禮拜。林泉道。好好脩事著。潭州長髭曠禪師因石頭問甚麼處來。云嶺南來。曰大庾嶺頭有舖功德成就也未。云。成就久矣。只欠點眼在。曰莫要點麼。云便請。石頭垂一足。髭便作禮。頭曰你見箇甚麼便禮拜。云某見處如紅爐上一點雪。林泉道。無見為真見。孰能達此情。恁麼舉來。這僧問意。文殊答辭。歷歷分明首尾相見。還知投子妙叶兼帶。針線貫通處麼。無目綉雙鳳。冲虗透碧霄。</p>
</div>
<div class='div-other'><a id='mulu74' />
<p class='h1'>第六十八則上藍市廛</p><p>示眾云。事窮的要。須煩竹杖芒鞋。理絕幽微。焉用月缾雲錫。有箇不出門知天下事的漢。汝還識麼。</p>
<p style="margin-left:1em">舉僧問上藍超和尚。善財見文殊後。為甚麼却往南方<span class='note-inline'>(為欠布單錢)</span>。藍云。學憑入室。知乃通方<span class='note-inline'>(非師不委)</span>。僧云。到蘇摩城。為甚麼彌勒却遣見文殊<span class='note-inline'>(爭之不足。讓之有餘)</span>。藍云。道<span class='corr'>曠</span>無涯。逢人不盡<span class='note-inline'>(許伊曾見作家來)</span>。師拈云。然道無迷悟。法證由師<span class='note-inline'>(車不橫推。理無曲斷)</span>。不住聖凡。莊嚴妙行<span class='note-inline'>(一念不生全體現)</span>。是以文殊遣去須彌登山<span class='note-inline'>(跋涉不易)</span>。海岸逢師市廛禮友<span class='note-inline'>(君子不耻下問)</span>。或刀山婬舍罪杻王宮<span class='note-inline'>(縱橫無不是)</span>。或童女童男瞿夷聖后<span class='note-inline'>(左右盡逢原)</span>。彌勒彈指普賢親瞻<span class='note-inline'>(一般拈弄與君殊)</span>。再見文殊復有何事<span class='note-inline'>(依舊眉毛眼上橫)</span>。信知通方知有。道曠無涯<span class='note-inline'>(不是苦辛人不知)</span>。不昧光蹤歷窮盡妙<span class='note-inline'>(若不登樓望。焉知滄海寬)</span>。諸仁者。還知更有一人。為甚麼善財不參<span class='note-inline'>(無眼相見)</span>。且道是甚麼人<span class='note-inline'>(從來雖共住。到底不知名)</span>。良久云<span class='note-inline'>(月色淨中見。泉聲深夜聞)</span>。滿頭白髮離巖谷。半夜穿雲入市廛<span class='note-inline'>(偏處不逢。玄中不失)</span>。</p>
<p>師云。不行萬里地。不讀萬卷書。毋閱工部詩。言其見聞慱贍智量恢弘。方能為也。世法尚然如是。況吾真乘世出世間無上妙道大解脫門邪。若非具遊戲神通。奮迅三昧。得大總持。有大威力。曷能經由百一十城參五十五大善知識。善財初誕生時。其家所有伏藏珍寶悉皆出現。故立斯號。始遇文殊師利發菩提心。及問云何脩菩薩行。展轉指示解脫玄門。末後至蘇摩城。彌勒復遣再見文殊。林泉道。原始要終親切旨。肯教虗費草鞋錢。所以上藍云。道曠無涯。逢人不盡。若便恁麼會去。處處長安路。門門古佛家。不勞重進步。特地訪烟霞。投子拈云。然道無迷悟。法證由師。不住聖凡。莊嚴妙行。林泉道。起初不遇作家。到底飜成骨董。迷本非迷。悟本非悟。其道玄玄。何消指注。至此無聖凡可立。無妙行可脩。方稱一乘圓頓之性。雖文殊指令遍參。其實大解脫門誰不無之。不見道是處語言皆合道。誰家絃管不傳心。癡愛成解脫真源。貪嗔運菩提大用。妄想興而涅盤現。塵勞起而佛道成。若然則不昧光蹤縱橫得妙。更問善財不參的知識。若能覿面相呈。莫認默然良久。雖則滿頭白髮暫別巖阿。還能半夜穿雲來遊市肆。偶爾相逢合談何事。任從滄海變。終不為君通。頌曰。</p>
<p style="margin-left:1em">日出昇空高下周<span class='note-inline'>(普天匝地)</span>。崑崙源派入川流<span class='note-inline'>(大無不包。小無不入)</span>。春山雲逗風無盡<span class='note-inline'>(銷鎔頓入不思議)</span>。鴈去迴南天地秋<span class='note-inline'>(年年不別)</span>。</p>
<p>師云。解脫門中千光朗耀。菩提心內一點難謾。蕩蕩乎哉恢恢然矣。運晶明之慧日。升窅漠之真空。燀赫而高下普周。照燭而古今無間。崑崙源派分入百川。華藏緣由收歸六相。若春山雲逗往復無際而動靜一源。曉樹風生圓音互奏而即同萬籟。優游四法界。不離十玄門。寒鴈回南遍詢知識。秋風應律搖蕩乾坤。只如不涉途程一句。合作麼生道。點地脚跟難摸索。莫隨萬水與千山。</p>
</div>
<div class='div-other'><a id='mulu75' />
<p class='h1'>第六十九則洛浦藏教</p><p>示眾云。開真如門。正見磨盤秋結子。離言說相。忽逢碓觜夜生花。自從諸聖不安排。直至而今無處所。莫有達此理的麼。</p>
<p style="margin-left:1em">舉僧問洛浦。如何是一大藏教收不得者<span class='note-inline'>(果然不知。果然不識)</span>。浦云。雨滋三草秀。片玉本來輝<span class='note-inline'>(心中明了了。何必意遲遲)</span>。</p>
<p>師云。如來所說一大時教。分而為三。一經藏。二律藏。三論藏。然此土流傳者萬分之一也。這僧今問藏教中收不得者。非謂紙上語也。欲窮一切眾生亘古亘今歷劫常存無生無滅妙覺之真心者也。始自鹿野苑。終至跋提河。於其二中間。未甞說一字。此未說之說。不傳之傳。何隨函而可收攝者邪。又云。吾四十九年所說三乘十二分教。皆是止啼黃葉。汝等諸人還識真金麼。將知此金豈非藏教收不得者歟。洛浦故以雨滋三草秀片玉本來輝為答。法華藥草喻說密雲彌布等澍。其澤普洽卉木及諸藥草。小根小莖小枝小葉。中根中莖中枝中葉。大根大莖大枝大葉。諸樹大小隨上中下各有所受。一雲所雨。稱其種性而得生長。雖三乘根機不等。而如來所賜法雨無有異也。片玉光輝靡從他得。況汝之真心本來具足者也。不見道。聲前一句圓音美。物外三山片月輝。其餘光彩別看頌意。頌曰。</p>
<p style="margin-left:1em">畢鉢巖花曉帶春<span class='note-inline'>(一氣不言含有象)</span>。香風時結鷲峰層<span class='note-inline'>(萬靈何處謝無私)</span>。須知玉像缾中塔<span class='note-inline'>(若人窺得破)</span>。別有輝天鑑地燈<span class='note-inline'>(大小大明白)</span>。</p>
<p>師云。東君不世情。委曲到山家。隨分有春色。一枝三四花。畢鉢巖乃阿難結集法藏之所也。自此香風遠布。瑞靄層分。福利群生。恩霑萬國。如來說法之處號靈鷲山。山多鷲鳥。故以為名。雖阿難結集而出。皆我佛金口親宣。萬古流通皆因此也。法苑珠林第十云。四天王白宣律師曰。如來臨般涅盤時。與人天大眾在香山頂阿耨池南牛頭精舍住。告大迦葉。汝將須菩提在須彌山頂。吹大法螺召集十方十地諸菩薩及聲聞僧。百億梵釋及四天王等。亦召十方諸佛來集香山。迦葉隨教。大眾雲集。爾時世尊跏趺而坐。入金剛三昧定。大地六種震動。又放眉毫相光。遍照大千。經于七日。大眾咸疑不如何緣。世尊從三昧起。熈怡微笑告諸大眾言。我初踰城始出宮門外有乾闥婆王將領步族奏百千天樂來至我所。即問我言。欲往何所。我答言欲求菩提。彼語我言。定成正覺。有拘留孫佛欲入涅盤時付囑我金瓶。瓶中有寶塔。盛七寶印。黃金印有二。白銀印有五。將付悉達。常使我護。若成正覺。時我尋來。至依言受瓶<span class='corr'>已</span>。不久成道。大梵天王與地神堅牢。於菩提樹南以黃金白玉造大金剛壇。眾寶莊嚴。雖然如是。還知輝天鑒地一點分明處麼。昔日雲巖曾漏泄。輪王不戴寶花冠。</p>
</div>
<p class='juan'>林泉老人評唱投子青和尚頌古空谷集卷四</p>
</div><!-- end of div[@id='body'] -->
</body></html>