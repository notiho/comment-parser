<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱投子青和尚頌古空谷集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1303-A 林泉老人評唱投子丹霞頌古總序</p><p>古今拈頌不為之少。藂林戶知之者惟四家而<span class='corr'>已</span>。竊窺先覺利物之心。假以古人公案誘進群迷。故設筌罤令速獲魚兔於覺海性苑矣。政如達磨西來不立文字而不離文字者耶。近參隨衲子殃及林泉。向空谷中剛要傳聲。於虗堂內強來習聽。以無說之說而說其說。便不聞之聞而聞乎聞。非敢與佛果萬松聯罅並騖於世且傍隣舍。試效嚬者歟。至元乙酉中元日。林泉老衲為聦彥明泉無竭說。</p>
<p style="margin-left:10em">古塘居士陸應陽書</p>
</div>
<div class='div-other'><a id='mulu2' />
<p class='h1'>空谷集<span class='corr'></span>目錄</p>
<ul class="">
<li><span class="corr">卷一</span>
<ul class="">
<li>一青原堦級<span class="note-inline">(參學)</span></li>

<li>二非但曹溪<span class="note-inline">(槌拂)</span></li>

<li>三雲巖遊山<span class="note-inline">(刀劒)</span></li>

<li>四道吾深深<span class="note-inline">(禮拜)</span></li>

<li>五巖參藥山<span class="note-inline">(五味)</span></li>

<li>六夾山船子<span class="note-inline">(舟楫)</span></li>

<li>七我國宴然<span class="note-inline">(勘辨)</span></li>

<li>八僧問石霜<span class="note-inline">(器用)</span></li>

<li>九洞山祖意<span class="note-inline">(祖教)</span></li>

<li>十夾山答佛<span class="note-inline">(佛祖)</span></li>

<li>十一萬戶俱開<span class="note-inline">(門戶)</span></li>

<li>十二九峰丹青<span class="note-inline">(真像)</span></li>

<li>十三韶山是非<span class="note-inline">(風雲)</span></li>

<li>十四梁山祖意<span class="note-inline">(祖教)</span></li>

<li>十五龍牙烏龜<span class="note-inline">(祖教)</span></li>

<li>十六靈雲桃花<span class="note-inline">(花果)</span></li>

<li>十七國師塔樣<span class="note-inline">(帝王)</span></li>

<li>十八吸盡西江<span class="note-inline">(水火)</span></li>
</ul></li>

<li>卷二
<ul class="">
<li>十九僧問長沙<span class="note-inline">(佛祖)</span></li>

<li>二十雲巖南泉<span class="note-inline">(姓名)</span></li>

<li>二十一趙州喫茶<span class="note-inline">(茶湯)</span></li>

<li>二十二大隨烏龜<span class="note-inline">(龜魚)</span></li>

<li>二十三南泉斬猫<span class="note-inline">(猫犬)</span></li>

<li>二十四雲居居山<span class="note-inline">(住山)</span></li>

<li>二十五丹霞燒佛<span class="note-inline">(佛像)</span></li>

<li>二十六雞棲鳳巢<span class="note-inline">(菴居)</span></li>

<li>二十七踈山答佛<span class="note-inline">(佛祖)</span></li>

<li>二十八歸根得旨<span class="note-inline">(對機)</span></li>

<li>二十九問夾山境<span class="note-inline">(人境)</span></li>

<li>三十曹山出世<span class="note-inline">(佛祖)</span></li>

<li>三十一無隱身處<span class="note-inline">(參學)</span></li>

<li>三十二風穴古曲<span class="note-inline">(琴棊)</span></li>

<li>三十三投子劫火<span class="note-inline">(水火)</span></li>
</ul></li>

<li>卷三
<ul class="">
<li>三十四米胡問悟<span class="note-inline">(悟道)</span></li>

<li>三十五鏡清有言<span class="note-inline">(偃息)</span></li>

<li>三十六雲門明教<span class="note-inline">(餬餅)</span></li>

<li>三十七雲居六戶<span class="note-inline">(門戶)</span></li>

<li>三十八風穴黃龍<span class="note-inline">(對機)</span></li>

<li>三十九雪峰南際<span class="note-inline">(禮拜)</span></li>

<li>四十大士不起<span class="note-inline">(帝王)</span></li>

<li>四十一首山親切<span class="note-inline">(歲時)</span></li>

<li>四十二雲門胡餅<span class="note-inline">(餬餅)</span></li>

<li>四十三親傳底事<span class="note-inline">(姓名)</span></li>

<li>四十四板齒生毛<span class="note-inline">(祖教)</span></li>

<li>四十五問法身寶</li>

<li>四十六日裏看山<span class="note-inline">(祖教)</span></li>

<li>四十七龍宿鳳巢<span class="note-inline">(蔬菜)</span></li>

<li>四十八巴陵鷄鴨<span class="note-inline">(祖教)</span></li>

<li>四十九投子凡聖<span class="note-inline">(佛祖)</span></li>

<li>五十問趙州道<span class="note-inline">(大道)</span></li>

<li>五十一仰山山河<span class="note-inline">(器用)</span></li>
</ul></li>

<li>卷四
<ul class="">
<li>五十二首山菩提<span class="note-inline">(橋路)</span></li>

<li>五十三巖頭片帆<span class="note-inline">(舟楫)</span></li>

<li>五十四風穴塵鹿<span class="note-inline">(牛鹿)</span></li>

<li>五十五投子三身<span class="note-inline">(說法)</span></li>

<li>五十六曹溪意旨<span class="note-inline">(祖教)</span></li>

<li>五十七雪峰長蕖<span class="note-inline">(人境)</span></li>

<li>五十八廣教冀州<span class="note-inline">(參學)</span></li>

<li>五十九風穴皮裘<span class="note-inline">(參學)</span></li>

<li>六十僧問首山<span class="note-inline">(參學)</span></li>

<li>六十一首山此經<span class="note-inline">(經教)</span></li>

<li>六十二趙橫高坡<span class="note-inline">(佛祖)</span></li>

<li>六十三九峰龜毛<span class="note-inline">(祖教)</span></li>

<li>六十四臨濟吹毛<span class="note-inline">(刀劒)</span></li>

<li>六十五大隨證龜<span class="note-inline">(香燈)</span></li>

<li>六十六瑞巖不出</li>

<li>六十七交殊成勞<span class="note-inline">(肢體)</span></li>

<li>六十八上藍市廛<span class="note-inline">(參學)</span></li>

<li>六十九洛浦藏教<span class="note-inline">(經教)</span></li>
</ul></li>

<li>卷五
<ul class="">
<li>七十芭蕉法身<span class="note-inline">(法身)</span></li>

<li>七十一芭蕉好惡<span class="note-inline">(遷化)</span></li>

<li>七十二天彭當戶<span class="note-inline">(佛祖)</span></li>

<li>七十三禾山打皷<span class="note-inline">(法器)</span></li>

<li>七十四黃連聲前<span class="note-inline">(對機)</span></li>

<li>七十五資福圓相<span class="note-inline">(圓相)</span></li>

<li>七十六崇福寬廓<span class="note-inline">(對機)</span></li>

<li>七十七梁山道場<span class="note-inline">(琴棊)</span></li>

<li>七十八百丈奇特<span class="note-inline">(住山)</span></li>

<li>七十九歷村煎茶<span class="note-inline">(茶湯)</span></li>

<li>八十文殊九曲<span class="note-inline">(問法)</span></li>

<li>八十一雪峰典座<span class="note-inline">(糧食)</span></li>

<li>八十二德山上堂<span class="note-inline">(棒喝)</span></li>

<li>八十三興化軍旗<span class="note-inline">(骨董)</span></li>

<li>八十四長慶不疑<span class="note-inline">(肢體)</span></li>

<li>八十五洞山莖茆<span class="note-inline">(遷匕)</span></li>

<li>八十六國師侍者<span class="note-inline">(侍者)</span></li>
</ul></li>

<li>卷六
<ul class="">
<li>八十七幽棲上堂<span class="note-inline">(法器)</span></li>

<li>八十八答麻三斤<span class="note-inline">(佛祖)</span></li>

<li>八十九北斗藏身<span class="note-inline">(法身)</span></li>

<li>九十五鳳樓前<span class="note-inline">(大道)</span></li>

<li>九十一仰山插鍬<span class="note-inline">(田地)</span></li>

<li>九十二法眼慧超<span class="note-inline">(佛祖)</span></li>

<li>九十三趙州勘婆<span class="note-inline">(尼女)</span></li>

<li>九十四多子塔前<span class="note-inline">(塔廟)</span></li>

<li>九十五大陽玄旨<span class="note-inline">(骨董)</span></li>

<li>九十六德山上堂<span class="note-inline">(佛祖)</span></li>

<li>九十七投子月圓<span class="note-inline">(日月)</span></li>

<li>九十八芭蕉拄杖<span class="note-inline">(杖笠)</span></li>

<li>九十九浮山繡毬<span class="note-inline">(法屬)</span></li>

<li>一百浮山骨堆<span class="note-inline">(祖教)</span></li>
</ul></li>
</ul><p>目錄<span class='note-inline'>(終)</span></p>
</div>No. 1303
<p class='juan'><a id='mulu3' />林泉老人評唱投子青和尚頌古空谷集卷一</p><p class="byline">後學性一閱</p><p class="byline">生生道人梓</p>
<div class='div-other'><a id='mulu4' />
<p class='h1'>第一則青原堦級</p><p>示眾云。大忘人世。何必三思。擊碎疑團。那消一句。不滯玄關。縱橫得妙者。是甚麼人。</p>
<p style="margin-left:1em">舉思和尚問六祖大師。當何所務即得不落堦級<span class='note-inline'>(但能行好事。何必問前程)</span>。祖云。汝曾作甚麼來<span class='note-inline'>(劈腹剜心)</span>。思云聖諦亦不為<span class='note-inline'>(還丹一粒。點鐵成金)</span>。祖云落何堦級<span class='note-inline'>(為垂一隻手。不惜兩莖眉)</span>。思云。聖諦尚不為。落何堦級<span class='note-inline'>(迷時三界有。悟後十方空)</span>。祖云。如是如是<span class='note-inline'>(怜兒不覺醜)</span>。汝善護持。吾當有偈<span class='note-inline'>(願聞法要)</span>。心地含諸種<span class='note-inline'>(總在裏許)</span>。普雨悉皆萌<span class='note-inline'>(諸法從緣生)</span>。頓悟花情<span class='corr'>已</span><span class='note-inline'>(並不生枝引蔓。)</span>菩提果自成<span class='note-inline'>(須知甜向苦中來)</span>。</p>
<p>師云。修行漸次今古皆然。利鈍根機固難齊等。始自見．修．無學。至暖．頂．忍．世．等妙二覺。皆不出建化玄門復應圓機。盡情吐露道。成就慧身不由他悟。初發心時即證菩提。子細點撿將來。也只道得一半。至若如來不出世亦無有涅盤。始是八成。只如十成一句合作麼生道。多口衲僧難舉似。無言童子善敷揚。南嶽讓和尚甞謂馬大師曰。汝學心地法門如下種子。我說法要譬彼天澤。汝緣合故當見其道。況此種子人人具有箇箇不無。慎勿辜負<span class='corr'>己</span>靈埋沒家寶。得坐披衣向後自看。雖是林泉口淺。汝等諸人不得氣高糨大。或見不見。更須審問投子始得。頌曰。</p>
<p style="margin-left:1em">無見頂露雲攢急<span class='note-inline'>(覷著即瞎)</span>。劫外靈枝不帶春<span class='note-inline'>(三光不照處。別有好思量)</span>。那邊不坐空王殿<span class='note-inline'>(無漏國中留不住)</span>。爭肯耘田向日輪<span class='note-inline'>(月華影裏見應難)</span>。</p>
<p>師舉花嚴經云。譬如虗空遍至一切色非色處。非至非不至。何以故。虗空無身故。如來身亦復如是。遍一切處。遍一切眾生。遍一切法。遍一切國土。何以故。如來身無身故。為眾生故示現其身。只如無見頂露。合作麼生摸索。若也迷雲靄靄昏霧蒙蒙。急著眼處轉沒交涉。況空劫前時不藉意根靈枝自秀。那待陽和而品第者邪。是他本來沒面目漢。離得失情量。出升沉窠臼。聖凡莫測次序難拘。不妨洒洒落落妥妥帖帖。雖然如是。未免南泉道威音王佛猶是王老師兒孫。何也。自古輪王全意氣。不彰寶印自然尊。</p>
</div>
<div class='div-other'><a id='mulu5' />
<p class='h1'>第二則非但曹溪</p><p>示眾云。別老少。辨妍媸。難謾藻鑑。計輕重。較低昂。無出星衡。既知左眼半斤。想見右眼八兩。怕伊不信。試故詳看。</p>
<p style="margin-left:1em">舉石頭到思和尚處<span class='note-inline'>(䟦涉不易)</span>。思問從甚麼處來<span class='note-inline'>(從苗辨地)</span>。頭云曹溪來<span class='note-inline'>(多虗不如少實)</span>。思乃竪起拂子云。曹溪還有這箇麼<span class='note-inline'>(行說好話)</span>。頭云。非但曹溪。西天亦無<span class='note-inline'>(當面諱却)</span>。思云子莫到西天來麼<span class='note-inline'>(赶賊莫赶上)</span>。頭云若到則有也<span class='note-inline'>(甜苽徹蒂甜)</span>。思云未在更道<span class='note-inline'>(抑逼殺人)</span>。頭云。莫全靠某甲。和尚也須道一半<span class='note-inline'>(讓則有餘)</span>。思云。不辭向汝道。恐後無人承當<span class='note-inline'>(暗裏抽橫骨。明中坐舌頭)</span>。</p>
<p>師云。南嶽石頭希遷禪師為沙彌時。六祖將示滅。問曰。和尚百年後。希遷未審依附何人。祖曰尋思去。及祖順世。遷每於靜處端坐寂若忘生。第一座問云。汝師<span class='corr'>已</span>逝。空坐奚為。曰。我稟遺誡。故尋思耳。云。汝有師兄思和尚。今住吉州青原。汝因緣在彼。師言甚直。汝自迷耳。遷聞語便禮辭祖龕直詣思處參禮。遂問汝從甚麼處來。曰曹溪來。思竪起拂子云。曹溪還有這箇麼。雖是懸羊頭賣狗肉。賴遇當行。諕他不過。被他只道箇非但曹溪西天亦無。此所謂語忌十成。機貴迴互。向萬丈懸崖便與一推。道子莫到西天來麼。亦可賞他手親眼辨。道若到則有也。見事不解交。又道未在更道。所以石頭將計就計。道莫全靠某甲和尚也須道一半。見不分勝敗。故以甜言美語念合飢人。咦。古人心如明鏡。機似走珠。能於問答之際將世法佛法打成一片。此豈非冥契佛理者歟。師於唐天寶初荐之衡山南寺。寺之東有石狀如臺。乃結庵其上。因是號石頭和尚焉。有僧曾問如何是解脫。曰誰縛汝。問如何是淨土。曰誰垢汝。問如何是涅盤。曰誰將生死與汝。觀此開發後學。直截根源。言無枝葉。為曹洞一宗之祖。理當然也。所著參同契有云。當明中有暗。勿以暗相遇。當暗中有明。勿以明相覩。石頭老漢雖是半遮半露。後代雲仍到此看。作麼生向當。頌曰。</p>
<p style="margin-left:1em">白雲藏王鳳<span class='note-inline'>(不教人見轉風流)</span>。紅日照無寥<span class='note-inline'>(別是一壺天)</span>。隱隱星攢處<span class='note-inline'>(仰望不及)</span>。無私鎮九霄<span class='note-inline'>(高高標不出)</span>。</p>
<p>師云。若論此事。如丹鳳冲霄不留其跡。其由性空寥廓慧日精明。照五蘊之皆空。使萬緣之俱泯。直得星攢碧落。月浸丹墀。翡翠簾垂。燭香人靜。當此之際。那容喘息。寧許窺窬。密室不通風。玄門難措足。雖然如是。一點靈明通宇宙。那拘西竺與曹溪。</p>
</div>
<div class='div-other'><a id='mulu6' />
<p class='h1'>第三則雲巖遊山</p><p>示眾云。同行既無踈伴。便宜豈出當家。不消眼見耳聞。較得隨聲逐色。且道為人手段在甚麼處。</p>
<p style="margin-left:1em">舉藥山與雲巖遊山<span class='note-inline'>(行到水窮處。坐看雲起時)</span>。腰間刀響<span class='note-inline'>(幾箇是知音)</span>。巖云甚麼物作聲<span class='note-inline'>(口是禍之門)</span>。山便抽刀驀口作斫勢<span class='note-inline'>(為人不惜兩莖眉)</span>。</p>
<p>師云。澧州藥山惟儼禪師嗣石頭。上堂曰。祖師只教保護。若貪嗔癡起來。切須防禁。莫教掁觸。是你欲知枯木石頭却須擔荷。實無枝葉可得。雖然如此。更宜自看。不得絕言語。我今為你說這箇語。顯無語底他那箇本來無耳目等貌。因與雲巖遊山。腰間刀響。巖問師。師抽刀驀口作斫勢。後洞山舉來示眾道。看他藥山橫身為這箇事。今時人欲明向上事。須體得此意始得。林泉子。細看來。要汝諸人二六時中念茲在茲。不遺時不失候。見到說到用到。妙叶兼帶。非取口辦。若你不信。試看投子獎孤邈樂來喝<span class='corr'>采</span>聲。頌曰。</p>
<p style="margin-left:1em">大鵬無伴過天池<span class='note-inline'>(常獨行。常獨步)</span>。師子將兒絕後隨<span class='note-inline'>(百獸潛蹤。實難比擬)</span>。崑崙觸犯歸行路<span class='note-inline'>(惜取草鞋好)</span>。一吼吞雲萬像馳<span class='note-inline'>(方知思大口。曾不覷人情)</span>。</p>
<p>師云。北冥有魚。其名為鯤。鯤之大。不知其幾千里也。化而為鳥。其名為鵬。鵬之背。不知其幾千里也。怒而飛。其翼若垂天之雲。是鳥也。海運將徙南冥。南冥者天池也。諸有智者以喻得解。欲使脫白衲子性海汪洋。飛鳴自在。不被三界火宅之所拘縛。不被六塵妄境之所繫絆。故藥山老漢以養子之緣。盡情為濟。直得崑崙之丘亦尋歸計。不見道。青山常舉足。白日不移輪。正當此時。合作麼生委悉。咄。雖是抽刀難入鞘。莫教辜負老文殊。</p>
</div>
<div class='div-other'><a id='mulu7' />
<p class='h1'>第四則道吾深深</p><p>示眾云。索隱鈎深以輕勞重。覿面相呈不辭陪奉。為復是妙用神通。為復是神通妙用。具眼者辨看。</p>
<p style="margin-left:1em">舉僧問道吾。如何是和尚深深處<span class='note-inline'>(非智可知。非識可識)</span>。吾下禪床作女人拜云。謝子遠來。無可祗待<span class='note-inline'>(感承厚意)</span>。</p>
<p>師云。初祖達磨大士曰。吾本來茲土。傳法救迷情。一花開五葉。結果自然成。至曹溪六祖之下分而為二。一曰南嶽讓。二曰青原思。讓之<span class='corr'>已</span>下復分為二。曰溈仰。曰臨濟。思之<span class='corr'>已</span>下亦分為三。曰曹洞。曰雲門。曰法眼。曹溪一派今分為五。此應一花五葉之懸讖也。大抵所傳之法本無有異。為各立門庭施設不同。此女人拜者乃溈仰之機用也。彼宗有九十七種圓相。復以六門總攝。一曰圓相。二曰義海。三曰暗機。四曰多字學。五曰意語。六曰默論。今道吾答處。暗機默論。覿面相呈。深奧玄關。兩手分付。休云窅漠閴爾難窺。正眼觀來<span class='corr'>已</span>成漏逗。既被傍人覷破。賞伊即是。罰伊即是。是他投子自知下落。頌曰。</p>
<p style="margin-left:1em">驪龍海臥瑞雲高<span class='note-inline'>(徹底無依解轉身)</span>。四望歸宗萬派潮<span class='note-inline'>(盡從這裏流出)</span>。木人來問西宮事<span class='note-inline'>(不得妄傳消息)</span>。迴惠東園一顆桃<span class='note-inline'>(斂手贈時蒙厚意。箇中滋味幾人知)</span>。</p>
<p>師云。雲從龍。風從虎。物理相須了無違阻。直須向高高山頂立。管要鼻孔遼天。深深海底行。䝼取脚跟點地。非止六戶不掩。更能四衢無蹤。若解恁麼。何淺深之可計度者也。既恁諸緣屏息。何慮萬派不潮。任四遠之遐瞻。儘一宗之自附。雖則重圍禁殿視聽應難。木女石人頗傳音耗。儻許絲綸稍降。何妨曲為今時。既蒙吐膽傾心。休又迷頭認影。還會麼。望月佳人祝願時。羅裙簌簌幾人知。劉郎去後春無主。菓熟香飄贈與誰。</p>
</div>
<div class='div-other'><a id='mulu8' />
<p class='h1'>第五則巖參藥山</p><p>示眾云。從苗辨地。因語識人。及盡今時。始得成立。自淺至深。合作麼生探拔。</p>
<p style="margin-left:1em">舉雲巖初參藥山<span class='note-inline'>(師則一禮。法則遍求)</span>。山問甚麼處來<span class='note-inline'>(不可不問)</span>。云百丈來<span class='note-inline'>(多虛不如少實)</span>。曰百丈有何言句<span class='note-inline'>(深窮妙理)</span>。云有時道一句子百味具足<span class='note-inline'>(更索添鹽着醋)</span>。曰。鹹即鹹味。淡即淡味。不鹹不淡是常味。作麼生是百味具足底句<span class='note-inline'>(請和尚試咂啖看)</span>。曰爭奈目前生死何<span class='note-inline'>(拍大姪子。諕小孩兒)</span>。云目前無生死<span class='note-inline'>(赤諱白誺)</span>。曰。二十年在百丈。俗氣也不除<span class='note-inline'>(生擒活捉)</span>。又問海兄更說甚麼法<span class='note-inline'>(細辨根源)</span>。云有時道三句外省去。六句外會取<span class='note-inline'>(用許多作麼)</span>。曰三千里外且喜沒交涉<span class='note-inline'>(長蛇陣前弓梢撲地)</span>。又問更說甚麼法<span class='note-inline'>(水浸麻繩一匝匝緊)</span>。云有時上堂了。大眾下堂次。復召大眾<span class='note-inline'>(披沙揀金)</span>。眾回首<span class='note-inline'>(滿堂都是杜禪和)</span>。乃曰是甚麼<span class='note-inline'>(千聖亦不識)</span>。山曰何不早恁麼道<span class='note-inline'>(忙家不會。會家不忙)</span>。巖於言下有省<span class='note-inline'>(方信蒲團不是天)</span>。</p>
<p>師云。潭州雲巖曇晟禪師依百丈海二十年。因緣不契。後造藥山。山如前問。巖如前答。至末後是甚麼處。山曰何不早恁麼道。今日因子得見海兄。巖於言下頓省。便禮拜。方信道無多子省力些兒。便是據百味具足的句。未免黏牙著齒。三句六句外。語太㬠廉纖。所以藥山飜覆不許。此蓋投機不妙濁智流轉之過也。三句者。百丈大智曰。夫教語皆以三句相連。初中後善。初直須教渠發善心。中破善心。後始明善心。菩薩非菩薩是名菩薩。法非法非非法。總與麼也。若只說一句。令人入地獄。若三句一時說。渠自入地獄。不干教主事。故古大宗師說法。皆依佛祖法式。不知者以為苟然語。如無著所釋金剛般若是此意也。六句者。語底。默底。不語底。不默底。總是。總不是。勸君不用分明語。語得分明出轉難。本要河清海晏。剛來簸土揚塵。爭免點罰道二十年俗氣也不除。及三千里外且喜沒交涉。直得辭窮理盡。有口難言。故以百丈不傳之妙末後通傳。道是甚麼方愜他意。可笑藥山解將別人拳頭與伊搵地。雖嗔不早道。其奈雲巖不負藥山點化。於斯契悟。還端的麼。暗中樹影從君辨。水底魚蹤任彼分。若非投子不能見徹。頌曰。</p>
<p style="margin-left:1em">行盡千山路轉高<span class='note-inline'>(莫捋有限趂無窮)</span>。肯歸方憶舊雲房<span class='note-inline'>(熟境難忘處。隄防落大功)</span>。貪尋古調單于曲<span class='note-inline'>(若將耳聽終難會)</span>。暨蹉胡家一韻長<span class='note-inline'>(眼裏聞聲方得知)</span>。</p>
<p>師云。善財南詢遍參知識至德雲比丘處。遍歷嵓巒不能得面。七日後向別峰相見。獲大解脫法門。何況雲巖依棲百丈如許多年。不蒙印證。故登山驀嶺不憚崎嶇。既入叢林投他保社再四再三。甘受曲折。忽然一念迴光。豁爾便同本得。只是舊時行底路。逢人說著便誵訛。單于者。虜語。言廣大也。虜人謂撑犁孤塗者單于也。撑犁此云天。孤塗此云子。謂天子廣大也。撑<span class='note-inline'>(丈庚)</span>單<span class='note-inline'>(音禪)</span>。胡家者。當作胡笳。笳笛之類也。吹之為曲。漢李陵答蘇武書云。胡笳互動牧馬悲鳴。今借此況吾道。新豐云。胡笳曲子不墮五音。韻出青霄任君吹唱是也。惑者指世尊梵國為胡家。豈不大謬妄乎。直須向是甚麼處休去歇去一念萬年去。免使妄情繫綴。業識牽纏。背親向疎。外好裏弱。何也。從今休被閑言語。掉弄花唇取次謾。</p>
</div>
<div class='div-other'><a id='mulu9' />
<p class='h1'>第六則夾山船子</p><p>示眾云。上無片瓦遮頭。下無寸土立足。以月鈎雲餌用釣清津。假桂棹蘭篙追尋錦鯉。只如搖頭擺尾來時。合作麼生收攝。</p>
<p style="margin-left:1em">舉夾山參船子<span class='note-inline'>(不是冤家不聚頭)</span>。船子問。垂絲千尺。意在深潭。離鈎三寸。子何不道<span class='note-inline'>(低聾低聲)</span>。師擬開口<span class='note-inline'>(鷂過新羅)</span>。子便打師落水<span class='note-inline'>(便下霹靂手)</span>。纔出又打云道道<span class='note-inline'>(老婆心切)</span>。師擬開口<span class='note-inline'>(轉見不堪)</span>。子又打<span class='note-inline'>(牢看掣電機)</span>。山豁然大悟。乃點頭三下<span class='note-inline'>(棒頭出孝子。不枉古今傳)</span>。子云。竿頭絲線從君弄。不犯清波意自殊<span class='note-inline'>(果能先打後商量)</span>。山遂進問。拋綸擲釣。師意如何。<span class='note-inline'>(夜深不向蘆灣宿逈出中間與兩頭)</span>子云絲懸淥水浮定有無之意速道速道<span class='note-inline'>(再三撈摝不恡慈悲)</span>。山云。語帶玄而無路。舌頭談而不談<span class='note-inline'>(終日口喃喃。未甞說一字)</span>。子云。釣盡江波。金鱗始遇<span class='note-inline'>(不忘今日志。果有稱心時)</span>。山乃揜耳<span class='note-inline'>(臨溪不必重來洗。好惡爭如總不聞)</span>。子云如是如是<span class='note-inline'>(真不掩偽。曲不藏直)</span>。</p>
<p>師云。秀州華亭船子德誠禪師。節操高邈。度量不群。自印心於藥山。與道吾雲巖為同道交。洎離藥山。乃謂二同志曰。公等應各據一方建立藥山宗旨。予率性踈野。唯好山水。樂情自遣無所能也。他後知我所止之處。若遇靈利座主。指一人來。或堪彫琢。將授生平所得以報先師之恩。遂分携至秀州華亭。泛一小舟隨緣度日。以接四時往來之者。時人莫知其高蹈。因號船子和尚。一日泊船岸邊閑坐。有官人問。如何是和尚日用事。師竪起橈子曰會麼。人云不會。曰。棹撥清波。金鱗罕遇。道吾後到京口。遇夾山上堂。僧問如何是法身。曰法身無相。云如何是法眼。曰法眼無瑕。道吾不覺失笑。山便下座請問道吾。某甲適來祗對這僧話。必有不是。致令上座失笑。望上座不恡慈悲。吾云。和尚一等是出世。未有師在。山曰。某甲甚處不是。望為說破。吾云。某甲終不說。請往華亭船子處去。曰此人如何。云。此人上無片瓦。下無卓錐。若去當易服而往。山乃散眾束裝直造華亭。船子纔見便問。大德住甚麼寺。曰。寺則不住。住則不似。云不似似箇甚麼。曰不是目前法。云甚麼處學得來。云非耳目之所到。云。一句合頭語。萬劫繫驢橛。覺範云。今之師授弟子。有則始終言有。無則始終言無。何止萬劫驢橛而<span class='corr'>已</span>哉。曹山曰。末法時代人多乾慧。若要辨驗真偽。有三種滲漏。一見滲漏。機不離位。墮在毒海。二情滲漏。情存向背。見處偏枯。三語滲漏。究妙失宗。機昧終始。濁智流轉。立此滲漏未必不為中此疾者之所設也。次以垂絲千尺意在深潭之問。放沒面皮。痛下毒手。兩次被打。方始瞥地。既知痛痒。展轉相酬。俱無縫罅。故以金鱗始遇之語滿口許他。遂囑曰。汝向去直須藏身處沒蹤跡。沒蹤跡處莫藏身。吾三十年在藥山只明斯事。汝今既得。他後莫住城隍聚落。但向深山裏<span class='corr'>钁</span>頭邊覓取一箇半箇接續。無令斷絕。山乃辭行。頻頻回頋。子遂喚闍黎。山乃回首。子竪起橈子曰。汝將謂別有。乃覆舡入水而逝。浮定有無者。通玄淨禪師劫外錄判辨云。浮定者釣魚之標準也。用木為之。浮于水面。下懸鈎餌。以浮沉而定魚之有無。故以為名焉。揜<span class='note-inline'>(烏敢)</span>。嗚呼。勝默祖翁甞訓學徒曰傳法當如舡子。求法當如二祖。今之師資苟或不爾。焉能以荷如來大法者歟。若然。則何慮祖道而不興邪。幸遇投子發揚先覺之志。為世梯航。頌曰。</p>
<p style="margin-left:1em">泛舟駕嶮三十春<span class='note-inline'>(不入驚人浪。難逢稱意魚)</span>。擊處竿頭活死人<span class='note-inline'>(老作家手段終別)</span>。夾嶺桂分千古韻<span class='note-inline'>(遠近皆聞)</span>。朗江山翠萬重新<span class='note-inline'>(觀之不足)</span>。</p>
<p>師云。吾佛世尊於苦海波心無明浪裏駕般若慈航。總萬行而為六度。令一切眾生離生死此岸。達涅盤彼岸。又云。汝等比丘知我說法如筏喻者。法尚應捨。何況非法。不意像季以來。而有船子剡木為舟。隨流得妙。切切孜孜學爺做處。亦恐群靈漂沉生死。直截根源。替佛指示。甞有頌云。三十年來坐釣臺。鈎頭往往得黃能。金鱗不遇空勞力。收取絲綸歸去來。千尺絲綸直下垂。一波纔動萬波隨。夜靜水寒魚不食。滿船空載月明歸。三十年來海上游。水清魚現不吞鈎。釣竿斫盡重栽竹。不計功程得便休。既遇夾山。盡情分付。直至而今。聲光赫揚。何止朗江山翠萬重而<span class='corr'>已</span>哉。還知麼。四海五湖分派處。難將有限計無窮。</p>
</div>
<div class='div-other'><a id='mulu10' />
<p class='h1'>第七則我國宴然</p><p>示眾云。四目不昧。六賊歸降。干戈叢裏曾見太平年。糞埽堆頭得獲清淨土。豈信從來本具。那知靡假他求。忙裏偷閑。若為話會。</p>
<p style="margin-left:1em">舉藥山問高沙彌云。我聞長安甚鬧<span class='note-inline'>(不可承虗接響)</span>。彌云我國晏然<span class='note-inline'>(本自安寧)</span>。山忻然曰子從看經得。從請益得<span class='note-inline'>(漫天布網)</span>。彌云不從看經得。亦不從請益得<span class='note-inline'>(脫塵離俗)</span>。山云大有人不看經不請益。為甚麼不得<span class='note-inline'>(但有纖毫即是塵)</span>。彌云。不道不得。自是他不肯承當<span class='note-inline'>(且救得一半)</span>。</p>
<p>澧州高沙彌初參藥山。山問甚處來。云南嶽來。曰何處去。云江陵受戒去。曰受戒圖甚麼。云圖免生死。曰有一人不受戒亦無生死可免。汝還知否。云恁麼則佛戒何用。曰這沙彌猶挂唇齒在。彌禮拜而退。道吾來侍立。山曰。適來有箇跛脚沙彌。却有些子氣息。吾曰。未可全信。更須勘過始得。至晚。山上堂召曰。早來沙彌在甚麼處。彌出眾立。山問。我聞長安甚閙。你還知不。彌云我國晏然。法眼別云。見誰說藥山見彌祗對甚有來由。又問汝從看經得請益得。彌總不落他圈圚。道不從看經得亦不從請益得。山見牢籠不住。別用一條生機活路。又羅織道。大有人不看經不請益。為甚麼不得。彌渾身手眼。不許絆翻道。不道不得自是他不肯承當。藥山於此車不橫推理無曲斷。回頋道吾雲巖曰。不信道。林泉云。可謂是出群須是英靈漢。敵勝還他師子兒。若也於斯見徹。方信道在欲而無欲。居塵不染塵。百花叢裏過。一葉不沾身。儻能喧靜俱忘。必解正偏兼到。正當此時。合作麼生裁斷。頌曰。</p>
<p style="margin-left:1em">興亡雲去與雲來<span class='note-inline'>(千自由百自在)</span>。渠無國土絕塵埃<span class='note-inline'>(<span class='corr'>已</span>是撒沙撒<span class='corr'>土</span>)</span>。須彌頂上無根草<span class='note-inline'>(不從栽種得)</span>。不受春風花自開<span class='note-inline'>(遍界發清香)</span>。</p>
<p>師舉王黃華云。世事雲千變。浮生夢一場。此雖一時遣興述懷。深有理焉。果能言行相應。心口無二。於斯覷透。不被萬境所謾。何得失是非榮枯成敗而可桎梏者邪。風穴垂語云。若立一塵。家國興盛。野老顰蹙。不立一塵。家國喪亡。野老安貼。於立不立處一時坐斷。何興亡而可存哉。此皆性空之剩物。道眼之浮華。雖來去無蹤。奈昏蒙成瞖。直得純清絕點。蕩無纖毫。向不響山中合沒足石人。於須彌頂上採無根瑞草。想不假春風馨香遍界。請具眼禪和試來賞玩。還見麼。靈苗生有地。大悟不存師。</p>
</div>
<div class='div-other'><a id='mulu11' />
<p class='h1'>第八則僧問石霜</p><p>示眾云。萬丈海須見其底。千尺井必達其源。唯斯一事妙密難明。忽遇箇頂門具眼腦後見腮的衲僧。合作麼生指示。</p>
<p style="margin-left:1em">舉僧問石霜。如何是和尚深深處<span class='note-inline'>(你有眼麼)</span>。霜云無鬚鎻子兩頭搖<span class='note-inline'>(徒勞摸索)</span>。</p>
<p>師云。潭州石霜慶諸禪師。廬陵新淦陳氏子。依洪井西山紹鑾禪師落髮。詣洛下學毗尼教。雖知聽制。終為漸宗。回抵溈山因充米頭。問答愜意。至晚上堂曰。大眾米裏有虫。諸人好看。後參道吾。問如何是觸目菩提。吾喚沙彌。彌應喏。吾云添淨瓶水著。良久却問師。汝適來問甚麼。師擬舉。吾便起去。師於此有省。吾將順世垂語曰。我心中有一物。久而為患。誰能為我除之。師云。心物俱非。除之益患。吾曰賢哉賢哉。後避世混俗于瀏陽陶家坊。朝遊夕處。人莫能識。後因答洞山秋初夏末萬里無寸草處去。云出門便是草之語。深蒙稱許。享大因緣。開法後僧問。真身還出世也無。云不出世。曰爭奈真身何。云瑠璃缾子口。此恰與無鬚鎻子兩頭搖的眼腦雙生來相似。非唯難弟難兄。況乃無彼無此。瑠璃缾口則且置。只如此鎻將何料理。是他投子自有同勘鑰匙。頌曰。</p>
<p style="margin-left:1em">三更月落兩山明<span class='note-inline'>(清光何處無)</span>。古道程遙苔滿生<span class='note-inline'>(幾人能履踐。)</span>金鎻搖時無手犯<span class='note-inline'>(誰敢動着)</span>。碧波心月兔常行<span class='note-inline'>(莫亂走)</span>。</p>
<p>師舉洞山頌偏正五位首篇云。正中偏。三更初夜月明前。莫恠相逢不相識。隱隱猶懷舊日嫌。且道舊日嫌甚。今日嫌甚。迷悟到頭俱莫戀。眼中金屑自難留。唐耿偉詩云。返照入閭巷。愁來與誰語。古道無人行。秋風動禾黍。詩具六義。曰風賦比興雅頌。用比興連類以喻至道。嗟此塵中無人綿歷。唯餘禾黍而<span class='corr'>已</span>。故華嚴經云。世法即佛法。佛法即世法。休於世間法中分別佛法。莫於佛法中分別世間法。方信道。會得途中受用。不會則世諦流布。其斯之謂歟。況金鎻搖時非智者難明。徒勞識浪飜波漫浸蟾宮。玉兔雖能[跳-兆+孛]跳。枉費精神。何故。須信轉身無異路。沒蹤跡處莫藏身。</p>
</div>
<div class='div-other'><a id='mulu12' />
<p class='h1'>第九則洞山祖意</p><p>示眾云。語忌十成。機貴回互。雖是掬水不漏。焉知一滴難存。外邊雖是撒乾。就裏渾頭沒腦。還知問答有淹潤處麼。</p>
<p style="margin-left:1em">舉僧問洞山。如何是祖師西來意<span class='note-inline'>(祖意不西來。西來無祖意)</span>。山云待洞水逆流即向汝道<span class='note-inline'>(雖知韞匵深藏。爭免漏薑達菜)</span>。</p>
<p>師云。筠州洞山悟本良价禪師。幼歲從師念般若心經。至無眼耳鼻舌身意處。忽以手捫面問師曰。某甲有眼耳鼻舌。何故言無。師駭然異之云。吾非汝師。即指往五洩山禮默禪師披剃。年二十一詣嵩山具戒。遊方首謁南泉。值馬祖諱辰修齋。泉問眾曰。來日設齋。未審馬祖還來不。眾皆無對。師出對曰待有伴即來。泉曰。此子雖後生。甚堪彫琢。云和尚莫壓良為賤。次參溈山。屢蒙賞鑒。次依雲巖。受秘傳之道。唐大中末。於新豐山接引學徒。厥後盛化豫章高安。之洞山。權開五位。善接三根。大闡一音。廣弘萬品。橫抽寶劒剪諸見之稠林。妙叶弘通截萬端之穿鑿。又得曹山深明的旨。妙唱嘉猷。道合君臣。正偏回互。由是洞山玄風播于天下。諸方宗匠咸推尊之。故名曹洞宗。立此一宗。自師而為始也。這僧既號通方衲子。不免深窮西祖不傳之妙。故來發問。殊不知未開口時早蹉過了也。只如洞山恁麼答。是與他道不與他道。伶利漢舉著便知下落。何必分星擘兩。只管忉忉。龐居士謂靈照曰。明明百草頭。明明祖師意。照云。老老大大作這箇語話。士曰汝又作麼生。照云。明明百草頭。明明祖師意。士乃笑。若也於斯薦得。非唯有逆水之波。許汝有滔天之浪。其或未然。且向灘下接取。頌曰。</p>
<p style="margin-left:1em">古源無水月何生<span class='note-inline'>(靈光獨燿。逈脫根塵)</span>。滿岸西流一派分<span class='note-inline'>(盡從這裏流出)</span>。葱嶺罷詢熊耳夢<span class='note-inline'>(莫寐語)</span>。雪庭休話少林春<span class='note-inline'>(誰敢多言恃語)</span>。</p>
<p>師舉古本金光明經偈云。佛真法身猶若虗空。應物現形如水中月。雖則古源無水。須知正派潛流。休云皓月何生。那委清光普應。既滿岸自西而分。必匝地從東而遍。菩提達磨始傳法於天竺。後接物於支那。梁大通元年九月二十一日至廣州。十月初一日至金陵。見武帝不契。十九日出金陵。十一月二十三日至魏洛陽。應讖居少林。面壁九年。遇二祖求法。立雪斷臂。安心<span class='corr'>已</span>竟。併傳衣法。往禹門千聖寺。化後般若多羅。七十二年梁武帝作大師碑云。以梁大同二年歲次丙辰十二月五日終於洛州禹門之側。壽一百五十歲。塟于熊耳山吳坂。東魏天平三年也。元象元年有使宋雲自西域回。見達摩大師于葱嶺。隻履西還。以聞。帝令啟壙。唯見空棺隻履存焉。雖則生死涅盤猶如昨夢。何妨立雪庭中重整嫰桂。陽和而<span class='corr'>已</span>哉。咦。自從接活無根樹。五葉聯芳直至今。</p>
</div>
<div class='div-other'><a id='mulu13' />
<p class='h1'>第十則夾山答佛</p><p>示眾云。色見聲求無非是妄。忘情離念未足為真。不須認影迷頭。休更迷頭認影。具眼禪和應合審細。</p>
<p style="margin-left:1em">舉僧問夾山如何是佛<span class='note-inline'>(不禮拜更待何時)</span>。山曰此間無賓主<span class='note-inline'>(休於言下覓。莫向句中求)</span>。僧云尋常與甚麼人對談<span class='note-inline'>(一句隨他語。千山走衲僧)</span>。山曰文殊與吾携水去。普賢猶未折花來<span class='note-inline'>(採汲不虗施。幾人窺得破)</span>。</p>
<p>師云。澧州夾山善會禪師。自幼祝髮。年滿受具。聽習經論。該煉三學。出住潤州鶴林。因道吾勸發。往見舡子。由是師資道契。微朕不留。恭稟遺命。遁世忘機。尋以學者交湊。廬室星布。曉夕參依。咸通庚寅海眾卜於夾山。遂成蘭若。自是聲名燀赫。道德光<span class='corr'>揚</span>。開發人天。模鑄生佛。不存意路而大闡玄風。這僧以覺自覺他覺行圓滿之問。故來探㧞。是他大方之家。豈與汝干戈相待。欵欵地只道箇此間無賓主。惹得教他意路上追尋。情關內走作。又問尋常與甚麼人對談。不識紅綿套索碧玉穽坑。抵死謾生。黏皮著骨。不得脫洒自由。所以夾山奉箇文殊與吾携水去。普賢猶未折花來。若據恁麼道。是有賓主無賓主。咄。曾遊花下路。要見洞中天。幸遇投子老師一覰覰透。頌曰。</p>
<p style="margin-left:1em">親言言處幾人知<span class='note-inline'>(徒勞屈指從頭數)</span>。今古無儔類莫齊<span class='note-inline'>(世出世間尊。從來難比並)</span>。玉馬雪行歸半夜<span class='note-inline'>(徧處不逢)</span>。羚羊挂角月沉西<span class='note-inline'>(玄中不失)</span>。</p>
<p>師云。祇為分明極。飜令所得遲。將心用心。轉見病深。本欲直截要會。誰知顛倒迂迴。非止此日無有知者。自古及今未逢一人。一體同觀與佛並化。當此之際。人多左科背聽逐句尋言。僧問趙州。如何是玄中玄。州曰汝玄來多少時邪。云玄之久矣。州曰。闍黎。若不遇老僧。幾被玄殺。且道這僧背聽趙州背聽。林泉道。會得則途中受用。不會則世諦流布。汝等諸人聞林泉恁麼道。慎勿左科背聽。更須子細參詳。玉馬雪行。羚羊挂角。沒蹤跡。斷消息。夜半月沉時請來相見。遂以手摸面云。猫。</p>
</div>
<div class='div-other'><a id='mulu14' />
<p class='h1'>第十一則萬戶俱開</p><p>示眾云。大音希聲。大器晚成。雖是停機佇思。未必不是作家。若解剪惑裁疑。到了須逢明鑒。十成一句。試請舉看。</p>
<p style="margin-left:1em">舉雲蓋和尚問石霜。萬戶俱閉即不問。萬戶俱開時如何<span class='note-inline'>(將身直入裏頭看)</span>。霜云堂中事作麼生<span class='note-inline'>(外方誰敢論量)</span>。蓋無對<span class='note-inline'>(恰如歪嘴漢吹螺)</span>。經半年方道得語云。無人接得渠<span class='note-inline'>(<span class='corr'>已</span>犯功勳)</span>。霜云。道則大㬠道。只道得八成<span class='note-inline'>(半肯半不肯)</span>。蓋云和尚又如何<span class='note-inline'>(〔清〕知恁麼來)</span>。霜云無人識得渠<span class='note-inline'>(詩爭二字新)</span>。</p>
<p>師云。潭州雲蓋山志元禪師。遊方時問雲居曰。志元不奈何時如何。居曰祇為闍黎功業不到。師不禮拜。直造石霜。亦如前問。霜曰。但非闍黎。老僧亦不柰何。師云和尚為甚不奈何。曰。老僧若奈何。拈過汝不奈何。師便禮拜請入室。後石霜上堂。僧問萬戶俱閉則不問。萬戶俱開時如何。曰堂中事作麼生。僧半年方道得云無人接得渠。曰道則太㬠道只道得八成。云和尚又如何。曰無人識得渠。師知乃禮拜請石霜道。霜不與道。師云若不道打和尚去也。霜曰無人識得渠。師於言下有省。翠巖芝云。先行不到。末後太過。林泉道。走的走殺。坐的坐殺。祖燈錄中本僧問石霜。非雲蓋問也。此頌古中作雲蓋問。想當時一期編錄之不審也。因辨於斯。學者可委。蓋因聞石霜赤心片片。招撥這僧。故放鵰把焰。赫傍石霜要與他說。若不言下有省。險做兇徒惡黨。還會麼。雖是惡心招善報。更看投子與宣揚。頌曰。</p>
<p style="margin-left:1em">古殿巖開月鎻松<span class='note-inline'>(半遮半掩。稍似參差)</span>。霜凝雪露韻無窮<span class='note-inline'>(遠觀有色。近聽無聲)</span>。星前人臥千峰室<span class='note-inline'>(農夫何事睡猶濃)</span>。佛祖無因識得渠<span class='note-inline'>(貴人難見面。何必謾咨嗟)</span>。</p>
<p>師云。空劫威音外。壺天不夜時。巖花開步帳。松月騁芳姿。馥郁通三界。嬋娟映四維。遊人雖悵望。那許暫時窺。雖是霜凝雪露。須忘一色之功。直教霧<span class='corr'>斂</span>風停。妙叶三玄之旨。七星光彩莫可窺窬。了無前後差殊。不有古今間斷。於千峰影裏萬壑聲中。就籌室枕石眠雲。任昨夢吟風嘯月。本來面目瞻仰無由。未質形名豈容知識。便恁麼會時如何休。百尺竿頭須進步。十方世界露全身。</p>
</div>
<div class='div-other'><a id='mulu15' />
<p class='h1'>第十二則九峰丹青</p><p>示眾云。日出連山。盡力只畫得一半。月圓當戶。爭教汝寫到十分。未下筆時却較些子。還有打得此草者麼。試拈出看。</p>
<p style="margin-left:1em">舉僧問九峰。一筆丹青為甚麼邈志公真不得<span class='note-inline'>(無你下手處)</span>。峰云僧繇却許志公<span class='note-inline'>(無用處成真用處)</span>。僧云未審僧繇甚麼人證據<span class='note-inline'>(明月清風共我)</span>。峯云烏龜稽首須彌柱<span class='note-inline'>(不是同風人不知)</span>。</p>
<p>師云。筠州九峰道䖍禪師。雖徧經法席。而受印于石霜。開化九峰。玄徒尤盛。僧問。教中有言。三光緣就始成其見。三光未就還成見否。曰。緣有差殊。見無虧損。云。既無虧損。暗中為甚麼不見物。曰。雖不見物。寧無見暗。云離却三緣如何是真見。曰匝地日頭黑似漆。僧問。一筆丹青為甚麼邈志公真不得。金陵寶誌禪師。姓朱氏。金城人。晉末真興元年己未歲生。幼出家止京道林寺。禮僧儉為師。修習禪業。出處無常。飲啖不節。髮長數寸。常跣足行。執一錫杖。頭挂剪刀及尺鏡。懸一二尺帛子。齊祖建元中稍露神迹。或數日不食無飢容。與人言始若難曉。及應甚明。多為讖記。京都士庶咸供事之。後至梁天鑒年中。深蒙帝重。乃應化賢聖之一也。為多神異。聖凡不測。故設此問。僧繇却許誌公者。張僧繇。吳人也。天鑒中官歷右將軍吳興太守。以丹青馳譽于時。方梁武帝以諸王居外。每想見其面目。即遣僧繇乘傳寫之。持歸對之。如見其人。此蓋常情可測可知。非類誌公本來面目無下手處。焉知未舉筆前脫體奪真。只是罕逢明鑒。要識誌公麼。烏龜稽首須彌柱。投子分明頌與伊。頌曰。</p>
<p style="margin-left:1em">荊山美玉卞人尋<span class='note-inline'>(還具眼麼)</span>。至寶無瑕絕見因<span class='note-inline'>(誰敢正覰)</span>。鐵牛帶子踏滄海<span class='note-inline'>(非思量處)</span>。撞月石龜長羽鱗<span class='note-inline'>(識情離測)</span>。</p>
<p>師舉寶藏論云。天地之內。宇宙之間。中有一寶。秘在形山。林泉道。視之莫見。取之莫得。璨璨乎哉。溫溫如也。極小同大。忘絕境界。極大同小。不見邊表。明之者亘古今而受用不盡。昧之者守朝暮而窮困難甘。非止荊山。卞人尋覔。楚人卞和獻玉於楚厲王。王曰石也。遣使刖一足。及武王即位。和又獻之。武王復怒。又刖一足。至楚文王立。和抱璞哭於荊山之下。文王召而謂曰。刖足者何怨乎。曰不怨刖足。而怨真玉以為凡石。忠事以為慢事。是以哭之。文王乃使工剖石。乃真玉也。文王歎曰。哀哉。二先君易刖其足。難剖於石。今果是璧。乃國寶也。見韓子。以喻至道人莫能窺。非言說可及。非情量可酌。故使鐵牛帶子[跳-兆+孛]跳滄溟。撞月石龜任生毛羽。還達此理麼。無說說中無說說。都教收攝付全提。</p>
</div>
<div class='div-other'><a id='mulu16' />
<p class='h1'>第十三則韶山是非</p><p><span class='corr'>示</span>眾云。許由洗耳。巢父牽牛。拂迹成痕。欲隱彌露。只此現成公案。不消勘辨緣由。不涉思惟。試看決斷。</p>
<p style="margin-left:1em">舉僧問韶山。是非不到處還有句也無<span class='note-inline'>(低聲低聲)</span>。山云有<span class='note-inline'>(放伊一線許商量)</span>。僧云是甚麼句<span class='note-inline'>(闍黎不是不將來)</span>。山云一片白雲不露醜<span class='note-inline'>(老僧不是不拈出)</span>。</p>
<p>師云。洛京韶山寰普禪師。嗣夾山。僧問如何是韶山境。曰。古今猿鳥呌。翠色薄烟籠。云如何是境中人。曰退後看。遵布衲訪師。在山下相見。遵問。韶山路向甚麼處去。師以指曰。嗚。那青青黯黯處去。遵近前把住云。久響韶山。莫便是否。曰。是即是。闍黎有甚事。云。擬伸一問。師還答否。曰。看君不是金牙作。爭解彎弓射尉遲。云。鳳凰直入煙霄去。誰怕林間野雀兒。曰。當軒畵皷從君擊。試展家風似老僧。云。一句逈超千聖外。松蘿不與月輪齊。曰。饒君直出威音外。猶較韶山半月程。云過在甚麼處。曰倜儻之詞人皆知有。曰。恁麼則真玉泥中異。不撥萬機塵。曰魯般門下徒施巧妙。云。學人即恁麼。未審師意如何。曰。玉女夜拋梭。織錦於西舍。云莫便是和尚家風也無。曰。耕夫製玉漏。不是行家作。云。此猶是文言。如何是和尚家風。曰。橫身當宇宙。誰是出頭人。遵無語。師遂同歸山。纔人事了。師召近前曰。闍黎有衝天之氣。老僧有入地之謀。闍黎橫吞大海。老僧背負須彌。闍黎按劒上來。老僧亞鎗相待。向上一路速道速道。云。明鏡當臺。請師一鑒。曰不鑑。云為甚麼不鑑。曰。水淺無魚。徒勞下釣。遵無對。師便打。林泉道。此上神通非同小小。韶山老漢慣臨大敵那怯殘兵。而況這僧將閑是閑非有句無句枉來印拍。被他著一片白雲欵欵揜住。何也。莫把是非來辨我。浮生穿鑿不相關。其餘意味分付投子。頌曰。</p>
<p style="margin-left:1em">白雲不到中峰頂<span class='note-inline'>(無心曾出岫。舒卷任隨風)</span>。滿目煙蘿景象殊<span class='note-inline'>(高低休便兩般看)</span>。一句曲寒千古調<span class='note-inline'>(韻出青霄。任君吹唱)</span>。萬重青碧月來初<span class='note-inline'>(松嵓排突屼。桂魄任嬋娟)</span>。</p>
<p>師云。青山白雲父。白雲青山兒。白雲終日倚。青山總不知。不知的事汝還知否。地藏當年曾漏泄。不須迤[這-言+里]走天涯。煙蘿滿目景象雖殊。心月孤圓性空寥廓。縱有萬別千差。其奈一了百當。雪竇云。三界無法何處求心。白雲為蓋流泉作琴。一曲兩曲無人會。雨過夜塘秋水深。若向這裏領略得下。伯牙與子期不是閑相識。如或不然。高山流水知音少。枉奏瑤琴徽外聲。只如萬壑千山盤青疊翠。緊繫芒鞋如何履踐。待月來時與汝相見。</p>
</div>
<div class='div-other'><a id='mulu17' />
<p class='h1'>第十四則梁山祖意</p><p>示眾云。開口道著。舉步踏著。拈在面前。無人能識。搜遠不搜近。宜假不宜真。擔千負計處。還敢商量麼。</p>
<p style="margin-left:1em">舉僧問梁山。如何是祖師西來意<span class='note-inline'>(頭頭不昧。物物全彰)</span>。山云莫亂道<span class='note-inline'>(閉口牢藏舌。安身第一方)</span>。</p>
<p>師云。祖意教意本自無殊。真心妄心亦不有異。為根機不等優劣強分。既說淺深當言頓漸。列門庭。開戶牖。說在駿馬之前。建法幢。立宗旨。獨步劫空之後。曹山曰。洞上宗假五位君臣偏正。言者不欲犯中。故臣稱君。不敢指斥言是也。欲明宗要。為作偈曰。學者先須識自宗。莫將真際雜頑空。妙明體淨如傷觸。力在逢緣不借中。出語直教燒不著。潛行須與古人同。無身有事超岐路。無事無身落始終。復作五相○偈曰。白衣須拜相。此事未為奇。積代簪纓者。休言落魄時。○偈曰。子時當正位。明暗在君臣。未離兜率界。烏雞雪上行。○偈曰。焰裏寒冰結。楊花九月飛。泥牛吼水面。木馬逐風嘶。○偈曰。王宮初降日。玉兔不能離。未得無功旨。人天何太遲。○偈曰。混然藏理事。朕兆卒難明。威音王未曉。彌勒豈惺惺。此頌略分宗趣。西來祖意豈止一途。派列岐分。應機施設。非刻舟記劍。膠柱調絃而<span class='corr'>已</span>哉。梁山答處直截指示。欲使言前薦得。句外知歸。開口動舌堪作甚麼。未審如何即是。不如緘口退却與道相應。雖然如是。更須問過監察始得。頌曰。</p>
<p style="margin-left:1em">國令嚴嚴擬者危<span class='note-inline'>(禍不入慎家之門)</span>。毫釐纔動鐵輪隨<span class='note-inline'>(言出思入)</span>。心萌口應三千里<span class='note-inline'>(料棹沒交涉)</span>。齒露言來苦怨誰<span class='note-inline'>(應須克<span class='corr'>己</span>)</span>。</p>
<p>師云。當頭諱字寰中禁。誰敢依稀犯聖顏。把斷要津。那許汝嘲三攞四。全提正令。豈容伊撥萬輪千。直得慘悚戢翼內秘外嚴。不見僧問臨濟。如何是吹毛劒。濟云禍事禍事。僧禮拜。濟便打。林泉道。賞罰甚分明。若是當時毫釐有差。便見天地懸隔。寧免鐵輪隨來抑逼。金輪王王四天下。銀輪三。銅輪二。鐵輪一。林泉道。若能了一。萬事決畢。四種輪王。隨業受報。各具輪寶。摧伏怨敵。雖心萌口應。其奈參差齒露。言時固多利害。何也。但能不觸當今諱。也勝前朝斷舌才。</p>
</div>
<div class='div-other'><a id='mulu18' />
<p class='h1'>第十五則龍牙烏龜</p><p>示眾云。把住時放行。維摩一默語如雷。放行時把住。言滿天下無口過。不動唇皮。要通意路。合作麼生舉。還有道得者麼。</p>
<p style="margin-left:1em">舉僧問龍牙。如何是祖師西來意<span class='note-inline'>(朝看雲片片。暮聽水潺潺)</span>。牙云待石烏龜解語即向汝道<span class='note-inline'>(謝師茶話)</span>。</p>
<p>師云。潭州龍牙山居遁禪師。因參翠微乃問。學人自到和尚法席一箇餘月。不蒙一法示誨。意在於何。微曰嫌甚麼。師又問洞山。山曰爭恠得老僧。法眼別云。祖師來也。林泉道。和尚莫眼花。雲峰齊云。此三尊宿還有親疎也無。若有。那箇親。若無。親疎眼在甚麼處。林泉道。依舊眉毛下。又僧問。十二時中如何著力。師曰如無手人行拳始得。林泉道。照[(厂@((既-旡)-日+口))*頁]鼻凹。又問。終日區區如何頓息。師曰如孝子喪却父母始得。東禪齊云。眾中道如喪父母。有何閑暇。恁麼會還息得人疑情麼。除此外。且作麼生會龍牙意。林泉道。慣曾為旅偏憐客。自<span class='corr'>己</span>貪杯惜醉人。若知醉裏醒醒。除問投子和尚。頌曰。</p>
<p style="margin-left:1em">石龜語話是誰聞<span class='note-inline'>(徒勞側耳)</span>。無耳髑髏夜聽深<span class='note-inline'>(不得妄傳消息)</span>。天曉便藏無影樹<span class='note-inline'>(根非生下土)</span>。太陽雖照不能尋<span class='note-inline'>(葉不墜秋風)</span>。</p>
<p>師云。知音不在頻頻舉。達者須知暗裏驚。玄中銘云。龍吟枯木。異響難聞。木馬嘶時。何人道聽。洞山問雲巖。無情說法。甚麼人得聞。巖曰無情得聞。云和尚聞否。曰。我若聞。汝即不聞吾說法也。云某甲為甚麼不聞。巖遂竪起拂子曰還聞麼。云不聞。曰。我說法。汝尚不聞。彌陀經云。水鳥樹林悉皆念佛念法。山於此有省。乃述偈曰。也大奇。也大奇。無情說法不思議。若將耳聽終難會。眼裏聞聲方得知。僧問香嚴。如何是道。曰枯木裏龍吟。云如何是道中人。曰髑髏裏眼睛。僧不領乃問石霜。如何是枯木裏龍吟。曰猶帶喜在。云如何是髑髏裏眼睛。曰猶帶識在。又不領乃問曹山。如何是枯木裏龍吟。曰血脉不斷。云如何是髑髏裏眼睛。曰乾不盡。云未審還有得聞者麼。曰盡大地未有一人不聞。云未審枯木龍吟是何章句。曰。不知是何章句。聞者皆喪。遂示偈云。枯木龍吟真見道。髑髏無識眼初明。喜識盡時消息盡。當人那辨濁中清。曹洞父子節拍相隨。白雪陽春幾人能和。胡笳不犯宮商曲。玉笛同將劫外吹。無影樹頭花笑日。半明半暗幾人知。具眼禪人固宜子細。</p>
</div>
<div class='div-other'><a id='mulu19' />
<p class='h1'>第十六則靈雲桃花</p><p>示眾云。劉郎栽後綴葉聯芳。王母摘時收因結果。莫有閑來賞玩就路還家者麼。</p>
<p style="margin-left:1em">舉靈雲見桃花悟道<span class='note-inline'>(眼中撥却黃金屑。覷透威音未兆時)</span>。</p>
<p>師云。福州靈雲志勤禪師。依大溈。因見桃花忽然大悟。以偈呈曰。三十年來尋劒客。幾回葉落又抽枝。自從一見桃花後。直至而今更不疑。溈曰。從緣入者。永無退失。汝善護持。玄沙云。諦當甚諦當。敢保老兄未徹在。雲曰師兄還徹也未。林泉道。將為狐鬚赤。更有赤鬚狐。且道靈雲見桃花。端的悟箇甚麼。有底道因逢桃李樹。憶得故園春。有底道色即是空空即是色。三千里外且喜沒交涉。雪竇云。本無迷悟數如麻。獨許靈雲是作家。林泉至此稱賞不<span class='corr'>已</span>。非唯見諦明白。堪與後人為龜為鑑。覺範頌云。靈雲一見不再見。紅白枝枝不著花。尀耐釣魚舡上客。却來平地摝魚蝦。可謂路見不平拔劒相助。更有為渠雪屈的麼。試看投子如何評論。頌曰。</p>
<p style="margin-left:1em">山前桃發故園春<span class='note-inline'>(年年相似。歲歲一般)</span>。花綻紅枝省此身<span class='note-inline'>(不因不由。㝡有來由)</span>。證據謝君傍著力<span class='note-inline'>(面上夾竹桃花)</span>。笑顏雖展意生瞋<span class='note-inline'>(肚裏侵天荊棘)</span>。煙鎻綠楊鶯囀緩<span class='note-inline'>(春三二月無閑口。說盡東君造化心)</span>。雨侵石笋倚空鄰<span class='note-inline'>(掃月吟風看怎生)</span>。金烏放去無消息<span class='note-inline'>(線斷風箏怎似伊)</span>。木馬嘶聲過漢秦<span class='note-inline'>(不勞乘八駿。捕影與追風)</span>。</p>
<p>師云。陰陽無曲徇。節令不相饒。春分之後萬木皆萌。匝地普天無非春色。何止山前而<span class='corr'>已</span>哉。不見道。密移一步六門曉。無限風光大地春。正如心地蘊養包含善惡種子。一日善惡業熟發起現行。若於因花。空實可辨。見忘執謝。頓悟真常。何佛果而不趣菩提者邪。當此之際。方知此身而不虗設。不意玄沙一手擡一手搦。暗度神鋒。回戈倒刺。誰想靈雲慣臨大敵。詐敗佯輸。惡來善應。道師兄還徹也麼。恰似梵志飜著韈。人皆謂是錯。寧可<span class='corr'>刺</span>你眼。不可隱我脚。僧問洛浦。眾手淘金誰是得者。曰拳中舊寶豈假披沙。云恁麼則展手不逢也。曰莫將鶴唳擬當鶯啼。又僧問。如何是佛法大意。曰。雪覆孤峰峰不白。雨滴石筍笋須生。林泉恁麼舉來。雖是向鼻孔裏點眼。肐膝上畵眉。且要諸人稍知下落。休待金烏西墜。木馬跑哮。聲逾漢秦。徒勞釆聽。何也。不解無中能唱出。枉教清韻出青霄。</p>
</div>
<div class='div-other'><a id='mulu20' />
<p class='h1'>第十七則國師塔樣</p><p>示眾云。預備不虞。待覔箇信心檀越。隨緣赴感。令修座出格浮圖。見義勇為。當仁不讓者知是何人。還理會得麼。</p>
<p style="margin-left:1em">舉肅宗帝問忠國師。百年後所須何物<span class='note-inline'>(聖鑑不錯)</span>。云與老僧作箇無縫塔<span class='note-inline'>(揀難的道)</span>。曰請師塔樣<span class='note-inline'>(作家君王。天然有在。)</span>師良久云陛下還會麼<span class='note-inline'>(覿面相呈。兩手分付)</span>。曰不會<span class='note-inline'>(因邪打正)</span>。云吾有付法躭源。却諳此事。請召問之<span class='note-inline'>(祖禰不了。殃及兒孫)</span>。</p>
<p>師云。南陽慧忠國師者。越州諸暨人。自受曹溪六祖心印之後。居南陽白崖山黨子谷。四十餘祀不下山。道行聞于帝里。肅宗上元二年勑中使孫朝進賷詔徵赴京。待以師禮。初居千福寺西禪院。及代帝臨御。復迎止光宅精藍。十有六載。隨機說法。時有西天大耳三藏到京。云得他心通。肅宗命師驗之。三藏纔見師。便禮拜立于右邊。師問曰汝得他心通那。云不敢。曰汝道老僧即今在甚麼處。云。和尚是一國之師。何得向西川看競渡舡。良久再問。老僧即今在甚麼處。云。和尚是一國之師。何得在天津橋上看弄猢猻。師復問。汝道老僧在甚麼處。藏罔測。師叱曰。這野狐精。他心通在甚麼處也。藏無對。可惜明眼人前一場漏逗。師化緣將畢。乃辭帝。帝曰。師滅度後所須何物。若非聖慈寬厚。爭肯如此相待。師亦不負天恩。向臨行之際盡力提撕道。與老僧作箇無縫塔。殊不知未開口時<span class='corr'>已</span>早七花八裂了也。帝雖道不會。就中却㝡親切。不見石頭和尚道。衲帔蒙頭萬事休。此時山僧都不會。師既付囑令問躭源。後果詔問。源良久曰。聖上會麼。帝曰不會。源述偈曰。湘之南。潭之北。中有黃金充一國。無影樹下合同船。琉璃殿上無知識。林泉道。拱密威嚴。決難正視。雖是官不容針。何礙私通車馬。放伊一線。試請商量。頌曰。</p>
<p style="margin-left:1em">古塔涌聖迷<span class='note-inline'>(天眼龍睛不可窺)</span>。雲籠龍鳳失<span class='note-inline'>(非思量處幾人知)</span>。香風半夜沉<span class='note-inline'>(沒蹤跡。斷消息)</span>。寶殿無知識<span class='note-inline'>(誰敢依稀犯聖顏)</span>。</p>
<p>師云。第二十二祖摩拏羅尊者。年三十遇婆修祖師出家傳法。至中印土。彼國王名得度。即瞿曇種族。歸依佛乘。勤行修進。一日於行道處現一小塔。欲取供養。眾莫能舉。即大會梵行禪觀呪術等三眾。欲問所疑。時尊者亦赴此會。是三眾皆莫能辨。時尊者即為王廣說塔因。此之出現乃王福力之所致也。王聞是說乃曰。至聖難逢。世樂非久。付位於太子。投祖出家。七日證果。尊者深加慰誨。國師塔樣。非作者之不知。竪窮三際。橫遍十方。亘古亘今。無成無壞。非止勢磨星斗。其由威聳雲煙。丹鳳金龍莫能依附。既德風之偃草。何香譽之不傳。任曉夜之升沉。儘春秋之改變。四臣不昧。一性圓明。於寶殿欲現心王。令玉燭永調我國。恁麼觀來。有知識那無知識。噓。相識滿天下。知心有幾人。從頭曾遍數。無箇似雙親。</p>
</div>
<div class='div-other'><a id='mulu21' />
<p class='h1'>第十八則吸盡西江</p><p>示眾云。指空畵空。敢道卒難對副。依實具實且恁胡亂安排。本非覿面相謾。就裏慈悲太甚。還有冷眼傍觀窺破者麼。</p>
<p style="margin-left:1em">舉龐居士問馬大師。不與萬法為侶者是甚麼人<span class='note-inline'>(千聖亦不識)</span>。師云。待汝一口吸盡西江水。即向汝道<span class='note-inline'>(口雖硬似鐵。心更軟如綿)</span>。</p>
<p>師云。襄州居士龐蘊者。衡州衡陽縣人也。字道玄。世本儒業。少悟塵勞。志求真諦。唐貞元初謁石頭。乃問不與萬法為侶者是甚麼人。頭以手掩其口。豁然有省。後與丹霞為友。一日石頭問曰。子見老僧以來。日用事作麼生。士曰。若問日用事。即無開口處。乃呈偈曰。日用事無別。唯吾自偶諧。頭頭非取捨。處處沒張乖。朱紫誰為號。丘山絕點埃。神通并妙用。運水及搬柴。頭然之曰。子以緇邪素邪。云願從所慕。遂不剃染。後參馬祖問曰。不與萬法為侶者是甚麼人。祖曰待汝一口吸盡西江水即向汝道。士於言下頓領玄旨。乃留駐參承二載。有偈曰。有男不婚。有女不嫁。大家團圝頭。共說無生話。自爾機辯迅捷。諸方嚮之。居士問處。將無做有。要辨形容。大師答處。雖塞辭源。潛通意脉。方信道。明中雖不遺涓滴。暗裏洪波浪接天。男婚女嫁則且置。只如堂中二親還曾奉重也無。頌曰。</p>
<p style="margin-left:1em">父母曠來別<span class='note-inline'>(一日思憶一傷心)</span>。得奉當竭力<span class='note-inline'>(理合如斯)</span>。木人半夜言<span class='note-inline'>(低聲低聲)</span>。莫使外人識<span class='note-inline'>(若教容易見。便作等閑看)</span>。</p>
<p>師云。僧問藥山。學人擬歸鄉時如何。師曰汝父母徧身紅爛。臥在荊棘林中。汝歸何所。云恁麼則不歸去也。曰汝却須歸去。汝若歸鄉。我示汝箇休粮方子。云便請。曰二時上堂不得咬破一粒米。此不遺時失候奉重竭力之式也。雖知親親之親。而豈知非親之至親者歟。第八祖佛陁難提尊者行化至提伽國毗舍羅家。見舍上有白光。謂其徒曰。此家有聖人。口無言說。直大乘器。不行四衢知觸穢耳。言訖長者出。禮問何所須。祖曰我求侍者。長者曰我有一字名伏䭾密多。年<span class='corr'>已</span>五十。口未甞言。足未曾履。祖曰。如汝所說。真吾弟子。伏䭾聞之遽起禮拜。而說偈曰。父母非我親。誰是最親者。諸佛非我道。誰是最道者。祖以偈答曰。汝言與心親。父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。䭾聞偈<span class='corr'>已</span>便行七步。祖曰。此子昔曾值佛。悲願廣大。愛情難捨。故不言不履耳。遂令出家。復繼祖位。若也於斯薦得。父母不離方寸。何勞<span class='corr'>曠</span>劫相尋。木人既解傳言。寧免外人知識。還具這般眼麼。擬心若蹉一絲頭。對面忽成千萬里。</p>
</div>
<p class='juan'>林泉老人評唱投子青和尚頌古空谷集卷一</p>
</div><!-- end of div[@id='body'] -->
</body></html>