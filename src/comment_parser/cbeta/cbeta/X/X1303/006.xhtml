<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱投子青和尚頌古空谷集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu94' />林泉老人評唱投子青和尚頌古空谷集卷六</p><p class="byline">後學性一閱</p>
<div class='div-other'><a id='mulu95' />
<p class='h1'>第八十七則幽棲上堂</p><p>示眾云。拈槌竪拂豈憚劬勞。接物利生那嫌分外。箇這有收有放能縱能奪。且道誰是其人。</p>
<p style="margin-left:1em">舉幽棲和尚一日<span class='corr'>斂</span>鍾上堂<span class='note-inline'>(為法忘勞)</span>。大眾纔集<span class='note-inline'>(併忙合閙)</span>。棲云是甚麼人打鐘<span class='note-inline'>(佯打不知)</span>。僧云維那<span class='note-inline'>(口是禍之門)</span>。棲云近前來<span class='note-inline'>(照頋杻鼻木)</span>。僧近前<span class='note-inline'>(禍福無門唯人自召)</span>。棲便打<span class='note-inline'>(伏手骨朵)</span>。却歸方丈臥<span class='note-inline'>(收來太速)</span>。投子拈云。然自急須逃。古今皆有<span class='note-inline'>(懶兒攀伴)</span>。行窮絕處。試問傍人<span class='note-inline'>(論出理長)</span>。不惜下情。果然獲有<span class='note-inline'>(明眼難謾)</span>。既從相問。急索端由<span class='note-inline'>(一遞一刮)</span>。不頋危亡。得他假難<span class='note-inline'>(不賭惡發)</span>。雖獲小利。也是暗地傷人。不為好手<span class='note-inline'>(傍觀者哂)</span>。這僧雖然失利。蓋為自不守分致禍臨身。未為分外<span class='note-inline'>(爭免遭人點檢)</span>。然雖如是。終是平人橫遭羅網。自有傍人證據在<span class='note-inline'>(路見不平㧞劒相助)</span>。且道證據箇甚麼事<span class='note-inline'>(你豈不知)</span>。乃云。東家不了。西舍受殃<span class='note-inline'>(德不孤必有鄰)</span>。</p>
<p>師云。台州幽棲道幽禪師。鏡清問如何是少父。師曰無標的。云無標的以為少父邪。曰有甚麼過。云只如少父作麼生。曰道者是甚麼心行。林泉道。當頭諱字寰中禁。誰敢依稀犯聖顏。既曾<span class='corr'>斂</span>鐘上堂。何恠聚頭作相。雖是權衡在手。難謾雲水凝心。為伊放去較危。所以收來太早。棒頭有眼足下無私。丈室寥寥。橫眠側臥未必做得一員無事道人。果被投子從頭花判。現<span class='corr'>成</span>公案豈用強詞。只此緣由便為招狀。果信道。清官易斷。不謾易筭。鳳凰飛在梧桐樹。自有傍人話短長。還知東家不了西舍受殃處麼。苦屈之辭幸遇明鑑。若非投子誰敢評量。頌曰。</p>
<p style="margin-left:1em">驀路相逢借問由<span class='note-inline'>(出門便入是非市)</span>。寸心莫便與他酬<span class='note-inline'>(開眼不逢仁義人)</span>。雖然重檐教人待<span class='note-inline'>(推惡離<span class='corr'>己</span>)</span>。終是慚顏暗地羞<span class='note-inline'>(醜則一度醜。話杷幾時休)</span>。</p>
<p>師云。鳥栖林麓易。<span class='corr'>人</span>出是非難。狹路相逢不無溫問。或假事而顯理。或即俗而明真。或指空劫<span class='corr'>已</span>前。或示威音之後。非妄情可測。非狂解可求。據此緣由。幾人窮究。但肯寸心不昧。自然萬法皆明。休向用機謀運智處便恁評䟦。不見道。一分心倖。一分慈悲。不因一事。不長一智。不喫一交。不學一便。須知海岳歸明主。未必乾坤陷吉人。投子雖恁麼拈頌。莫便一向得失是非上穿鑿。且對癡人暫時說夢。還知東家不了西舍受殃處麼。只因不本分。所以禍臨身。</p>
</div>
<div class='div-other'><a id='mulu96' />
<p class='h1'>第八十八則答麻三斤</p><p>示眾云。三覺圓明當可頂門上具眼。二利兼濟寧容脚板底烟生。但能念念無差。便見頭頭顯露。莫有辨得的麼。</p>
<p style="margin-left:1em">舉僧問襄州洞山。如何是佛<span class='note-inline'>(更嫌何處不分明)</span>。山云麻三斤<span class='note-inline'>(無星秤上一任稱盤)</span>。</p>
<p>師云。襄州洞山守初宗慧禪師。初參雲門。門問近離甚麼處。師曰查渡。門曰夏在甚麼處。曰湖南報慈。云幾時離彼。曰八月二十五。云放汝三頓棒。師至明日却上問訊。昨日蒙和尚放三頓棒。不知過在甚麼處。云。飯袋子。江西湖南便恁麼去。師於言下大悟。遂曰。他後向無人煙處。不畜一粒米。不種一莖菜。接待十方往來。盡與伊抽釘㧞楔。拈却炙脂帽子。脫却鶻臭布衫。教伊灑灑地作箇無事衲僧。豈不快哉。門云。你身如椰子大。開得如許大口。師便禮拜。住後上堂曰。言無展事。語不投機。承言者喪。滯句者迷。還會得麼。你衲僧分上到這裏須具擇法眼始得。只如洞山恁麼道。也有一場過。且道過在甚麼處。林泉道。再犯不容。僧問如何是佛。師答麻三斤。還有這裏辨錙銖知輕重的麼。佛身既充法界。法性何處不周。剎剎如然。塵塵皆爾。拶破面門。磕傷額角。不免教人點檢道。當局者迷傍觀者哂。況杭州興教小壽禪師亦云。山河及大地。全露法王身。林泉雖恁離堅合異。莫便尋言逐句識情卜度。不見道三句外會取六句外省去。只如到此。端的合作麼生會。良久云。還相委悉麼。定盤星上無斤兩。莫逐高低漫度量。頌曰。</p>
<p style="margin-left:1em">三年一閏大家知<span class='note-inline'>(要知作麼)</span>。也有顢頇不記時<span class='note-inline'>(無心猶隔一重關)</span>。昨夜鴈迴沙塞冷<span class='note-inline'>(節氣不相饒)</span>。嚴風吹綻月中枝<span class='note-inline'>(狼藉遍地)</span>。</p>
<p>師云。三百六旬似蟻循環而不住。七十二候如珠走盤而非停。日月如梭春秋若箭。所以閏餘成歲。全因律呂調陽。萬松先師住仰山時。閏四月旦日上堂云。所謂道人者。不知月之大小。不知歲之餘閏。野僧即不然。今年三百八十四日。前月大盡此月小盡。即今閏四月一日辰末巳初。忽有箇出來道。通疏伶利知時按節。要且無道人氣息。野僧以手掩鼻道。近後近後。作什麼。你道人氣息珍重。恁麼商量。是顢頇不顢頇。是記得不記得。林泉道。如人飲水冷暖自知。眾生心佛應須自向。何必霜秋月夜採聽鴻聲。沙塞嚴凝江天寂寞。雖道法身無被不禁寒。莫守寒巖沉死水。當可迴途復妙曲為今時。信手拈來敁斤邈兩。休便向秤幹上尋。秤錘邊覔。三十二相八十種好。遠之遠矣。畢竟合作麼生參禮。但能忘計較。處處可歸依。</p>
</div>
<div class='div-other'><a id='mulu97' />
<p class='h1'>第八十九則北斗藏身</p><p>示眾云。冬瓜儱侗到處皆然。瓠子彎環任誰索信。只此街談巷語。無非趙璧燕金。儻能直下承當。便可空中仰望。有具眼者麼。</p>
<p style="margin-left:1em">舉僧問雲門。如何是透法身句<span class='note-inline'>(未開口時何不領會)</span>。門云北斗裏藏身<span class='note-inline'>(看破了也)</span>。</p>
<p>師云。韶州雲門山光奉院文偃禪師。嘉興人。依志澄律師出家。敏質生知。慧辯天縱。及長落髮稟具於毗陵壇。侍澄數年探窮律部。以<span class='corr'>己</span>事未明往參睦州。州纔見來便閉却門。師乃扣門。州曰誰。云某甲。曰作甚麼。云<span class='corr'>己</span>事未明乞師指示。州開門。一見便閉却。師如是連三日扣門。至第三日州開門。師乃拶入。州便擒住曰道道。師擬議。州便推出曰秦時[車*度]轢鑽。遂掩門。損師一足。師從此悟入。州指見雪峰。師到雪峰莊見一僧。乃問上座今日上山去那。僧曰是。師寄一則因緣問堂頭和尚。只是不得道是別人語。僧曰得。師曰尚座到山中見和尚上堂。眾纔集便出握腕立地曰這老漢項上鐵枷何不脫却。其僧一依師教。雪峰見這僧與麼便下座攔胸把住曰。速道速道。僧無對。峰拓開曰不是汝語。僧曰某甲語。峰曰侍者將繩棒來。僧曰是莊上一浙中上座教某甲來道。峰曰大眾去莊上迎取五百人善知識來。次日上雪峰。峰纔見便曰因甚麼得到與麼地。師乃低頭。從茲契合。溫研積稔。密以宗印授焉。師出遍謁諸方。覈窮殊軌。鋒辯險絕。世所盛聞。後抵靈樹。冥符知聖禪師接首座之說。初知聖住靈樹二十年。不請首座。常云我首座生也。我首座牧牛也。我首座行脚也。一日令擊鐘。三門外接首座。眾出迓。師果至。直請入首座寮解包。自是聲名藉甚。道價崢嶸。為一派祖之根源。信不誣矣。此僧既問透法身句。雲門須索盡心酬對道。北斗裏藏身。非是教汝仰望不及。非是教汝尋覓不見。本欲要汝非智可知處知。非識可識處識。本沒譊欺亦不廝賴。精精細細分明薦取。頌曰。</p>
<p style="margin-left:1em">南嶽峰高北嶽低<span class='note-inline'>(不為有餘。不為不足)</span>。行人泣淚兩遲疑<span class='note-inline'>(都是自心境界)</span>。火星昨夜移牛斗<span class='note-inline'>(南山起雲)</span>。照見西瞿人不知<span class='note-inline'>(北山下雨)</span>。</p>
<p>師云。千峰聳翠。萬派爭流。既有高低。不無深淺。此皆妄識評䟦狂情繫綴。若向是法平等處著眼。空劫前時存心。索甚行人泣淚。漫自遲疑。畢竟離言說絕思慮的消息。豈許等閑容易領會。不見道。只為分明極。翻令所得遲。自<span class='corr'>己</span>不會浮。休怨河曲剝。雲門忒煞老婆心切。火星昨夜既移牛斗。歲君今日必降灾祥。得之者頭輕眼明。失之者心忙腹熱。想見西瞿耶尼人總不知。林泉道。因禍致福。須彌四面各有一洲。東曰東弗于逮。南曰南贍部洲。西曰西瞿耶尼。北曰北鬱單越。此四洲之梵音也。還知北斗藏身處麼。徒勞斫額望。枉了強搜求。</p>
</div>
<div class='div-other'><a id='mulu98' />
<p class='h1'>第九十則五鳳樓前</p><p>示眾云。有時步步踏著。有時頭頭蹉過。須知尊貴一路。豈容取次登陟。有善迴互者麼。</p>
<p style="margin-left:1em">舉僧問風穴。如何是道<span class='note-inline'>(不屬知不屬不知)</span>。穴云五鳳樓前<span class='note-inline'>(好看脚下)</span>。僧云如何是道中人<span class='note-inline'>(相逢難對面。對面不相逢)</span>。穴云問取城隍使<span class='note-inline'>(推惡離<span class='corr'>己</span>)</span>。投子拈云。然指道由人。行之在<span class='corr'>己</span><span class='note-inline'>(師治半。自治半)</span>。問窮決悟。答以提宗<span class='note-inline'>(相逢兩會家)</span>。不是當人。徒勞進步<span class='note-inline'>(險費草鞋錢)</span>。何故。蓋向上一路千聖不遊<span class='note-inline'>(誰敢胡行亂履)</span>。擬議之間長途萬里<span class='note-inline'>(險)</span>。是以龍樓迎瑞。紫殿籠烟<span class='note-inline'>(寶香鳳燭煙雲合)</span>。苔砌深闈。燭香人靜<span class='note-inline'>(寂寂簾垂不露顏)</span>。正當恁麼時。還許人喘息麼<span class='note-inline'>(住氣住氣)</span>。若喘息之間長途萬里<span class='note-inline'>(只知盡法。不管無民)</span>。</p>
<p>師云。汝州風穴延昭禪師。愽學有才。機辨冠眾。初參鏡清道怤禪師。後嗣南院顒。機語頗多。不及備錄。這僧今問如何是道。道之一字固有多門。老子云。道可道非常道。莊子却云。道在屎溺。據二子恁麼道。是常邪非常邪。若定奪得。許汝具一隻眼。直饒雙眼圓明。亦不出邪因無因二種外道。向我祖師門下更參三十年。故南泉道。道不屬知。不屬不知。知是妄覺。不知是無記。是知吾佛無上菩提之道。非同世之所說者也。若非親證履踐明白。終是口頭取辦。畵餅難充饑爾。不見長慶道。萬象之中獨露身。唯人自肯乃方親。所以風穴傍提玄化迴互尊嚴。教伊五鳳樓前瞻仰有分奔湊無門。其僧果問如何是道中人。林泉道。從來雖共住。到底不知名。風穴老漢推惡離<span class='corr'>己</span>恐犯當頭。指問隍城使。此問此答不可以有意會。不可以無心知。水中擇乳須是鵞王。投子拈云。然指道由人行之在<span class='corr'>己</span>。此真所謂車不橫推理無曲斷。又道問窮決悟答以提宗。不是當人徒勞進步。此豈非弄潮須是江吳客。別語還他漢地人。緊繫行纏牢著脚。不宜岐路漫因循。果云向上一路千聖不遊。擬議之間喪身失命。故知擬心即差。舉步即錯。墮坑落壍何怨乎哉。當可慘悚戢翼仰德拳拳。遠瞻紫殿籠烟。佇視龍樓迎瑞。深闈禁幄人靜香消。無敢優遊何容喘息。若喘息之間。長途萬里。但肯忘緣達聖道。無中有路隔塵埃。頌曰。</p>
<p style="margin-left:1em">深宮禁殿隔重闈<span class='note-inline'>(九重深密處)</span>。簾靜簷楹紫氣垂<span class='note-inline'>(不許外人知)</span>。苔地不通朝請近<span class='note-inline'>(不可妄傳消息)</span>。家人指路莫遲疑<span class='note-inline'>(應須子細。不必沉吟)</span>。</p>
<p>師云。吾佛之道妙密難明。六戶雖通四臣拱手。得之則縱橫無礙。失之則觸途成滯。放行則瓦礫生光。把住則真金失色。況深宮禁殿更隔重闈。視聽應難履踐。莫可以喻聖人之道非名言而可比擬者哉。而復簾靜簷楹逾難親近。月沉院宇誰敢親。依此道中人何面目而可見。何姓名而可通。只可貴耳賤目。見面不如聞名。即俗明真。棄事方能就理。應須子細詳審尋思。莫得因循虗徒造次。此雖逆耳終是忠言。誰嗔苔地不通聖朝。請近綸音未降丹詔恩遙。家人雖指玄關。識者罕逢明鑑。作家禪客切忌遲疑。伶利衲僧直須診細。出門雖入是非市。開眼好看仁義人。</p>
</div>
<div class='div-other'><a id='mulu99' />
<p class='h1'>第九十一則仰山插鍬</p><p>示眾云。言中有響。非知音者難明。句裏呈機。唯具眼人可曉。休云父慈子逆。本非恩斷情忘。莫有閑點檢者麼。</p>
<p style="margin-left:1em">舉仰山插鍬話<span class='note-inline'>(打鼓弄琵琶。相逢兩會家)</span>。</p>
<p>師云。仰山在溈山為直歲。作務歸。溈問甚麼處來。仰云田中來。溈云田中多少人。仰插鍬叉手立。曰今日南山大有人刈茆。仰㧞鍬便行。林泉道。放去較危。收來太速。玄沙云。我若見便與踏倒鍬子。林泉道。也是忍俊不禁。僧問鏡清。仰山插鍬意旨如何。清曰犬㗸赦書。諸侯避道。僧云只如玄沙踏倒意旨如何。清曰不柰舡何打破戽斗。林泉道。莫向言中取則。直須句外明宗。僧云南山刈茆意旨如何。清曰李靖三兄久經行陣。林泉道。且莫干戈相待。雲居錫云。且道鏡清下此一判。著那不著。林泉道。無孔鐵鎚不勞下楔。溈山以本分家風明本分事。向汝十二時中動轉施為處。擬求本分<span class='corr'>已</span>早不本分了也。所以問甚麼處來。云田中來。溈山老漢豈不知他從田中來。著此一問要知下落。故又問田中多少人。若是杜撰禪和拍盲衲子便向數目裏走作。他便覿面相呈盡情通報。便插下鍬子叉手而立。此與答前三三後三三。意趣是同是別。溈山為人為徹。殺人見血。而復勘當道。今日南山大有人刈茆。非止叱伊靜沉死水。而況恐他動落今時。中斯疾者寧不以瞑眩之藥而與瘳歟。是他終是伶利衲僧。一撥便轉。便與踏倒鍬子。意欲纖塵不立萬境消沉。曳尾靈龜轉加其迹。致使玄沙點檢。鏡清論量。雲居比校。投子掀揚。向此頌中自知來意。頌曰。</p>
<p style="margin-left:1em">溈山問處少知音<span class='note-inline'>(人不得貌想。海不得斗量)</span>。插地酬時佛祖沉<span class='note-inline'>(不見一法即如來。方得名為觀自在)</span>。踏倒玄沙傍不肯<span class='note-inline'>(見義不為無勇也)</span>。免教蒼翠帶春深<span class='note-inline'>(懊惱闍黎齋後鐘)</span>。</p>
<p>師云。洪鐘在架。任扣擊以成聲。明鏡當臺。儘媸妍而自露。故云問在答處答在問處。休云問答者稀。莫道知音者少。溈山屢用此機。勘辨諸方黃口衲子。山又云。夫道人之心。質直無偽。無背無面。無詐妄心。一切時中視聽尋常。更無委曲。亦不閉眼塞耳。但情不附物即得。從上諸聖只說濁邊過患。若無如許多惡覺情見想習之事。譬如秋水澄渟清淨無為澹泞無礙。喚他作道人。亦名無事人。時有僧問。頓悟之人更有修否。溈曰。若真悟得本。他自知時。修與不修是兩頭語。如今初心雖從緣得。一念頓悟自理。猶有無始曠劫習氣未能頓淨。須教渠淨除現業流識。即是修也。不可別有法教渠修行趣向。從聞入理。聞理深妙。心自圓明。不居惑地。縱有百千妙義抑揚當時。此乃得坐披衣自解作活計始得。以要言之。則實際理地不受一塵。萬行門中不捨一法。若也單刀直入。則凡聖情盡體露真常。理事不二即如如佛。仰山復問如何是祖師西來意。溈指燈籠曰大好燈籠。仰曰莫只這便是麼。溈曰這箇是甚麼。仰曰大好燈籠。溈曰果然不見。溈山仰山恁麼問答。何止田中一句而少知音。插地酬時逾難近傍。故玄沙老漢放沒底誺。待與踏倒。正意恐墮功勳及涉春意。作麼生得恰好去。是須記取南山語。鏤骨銘肌共報恩。</p>
</div>
<div class='div-other'><a id='mulu100' />
<p class='h1'>第九十二則法眼慧超</p><p>示眾云。搜遠不搜近。空費草鞋錢。宜假不宜真。枉償口業債。抄直打快處。誰能道得。</p>
<p style="margin-left:1em">舉僧問法眼。如何是佛<span class='note-inline'>(休分外)</span>。眼云汝是慧超<span class='note-inline'>(莫錯認)</span>。</p>
<p>師云。金陵清涼院文益禪師。餘杭魯氏子。依新定智通全偉禪師落髮。弱齡稟具於越州開元。屬律匠。希覺盛化于明州鄮山育王。師往預聽習。究其微旨。復傍探儒典。遊文雅之場。覺師目為我門之游夏也。師玄機一發。雜務俱捐。振錫南邁。抵福州參長慶不大發明。後同紹修法進三人欲出嶺。過地藏院阻雪少憩。附爐次。藏問此行何之。師曰行脚去。藏曰作麼生是行脚事。師曰不知。藏曰不知最親切。又同三人舉肇論至天地與我同根處。藏曰。山河大地與上座自<span class='corr'>己</span>是同是別。師曰別。藏竪兩指。師曰同。藏又竪兩指便起去。雪霽辭去。藏門送之。問曰。上座尋常說三界唯心萬法唯識。乃指庭下片石曰。且道此石在心內在心外。師曰在心內。藏曰。行脚人著甚來由。安片石在心頭。師窘無以對。即放包依席下求決擇。近一月餘日呈見解說道理。藏語之曰。佛法不恁麼。師曰某甲詞窮理絕也。藏曰。若論佛法。一切見成。師於言下大悟。因議留止。進師等以江表叢林欲期歷覧。命師同往。至臨川。州牧命主崇壽院。大唱佛祖不傳之道。問答機語不及備錄。復遷金陵。三坐道場朝夕演旨。時諸方叢林咸遵風化。師一日與李王論道罷。同觀牡丹花。王命作偈。師即賦曰。擁毳對芳叢。由來趣不同。髮從今日白。花是去年紅。艶冶隨朝露。馨香逐晚風。何須待零落。然後始知空。王頓悟其意。自是中興大法廣闡徽猷。隨根悟入者不可勝紀。及示寂後。<span class='corr'>諡</span>大法眼禪師。塔曰無相。這僧當時問如何是佛。特似不離花下路。法眼答道汝是慧超。恰如便見洞中天。雖是其間景致非常。若不具擇法眼。齋來恰似不齋來。要知見諦明白。須是一迴親到。頌曰。</p>
<p style="margin-left:1em">巇嶮行時問路難<span class='note-inline'>(不是苦辛人不知)</span>。有人相指北村南<span class='note-inline'>(慈悲之故。落草之談)</span>。長安無限人來往<span class='note-inline'>(屈指從頭數莫真)</span>。幾箇無鈴過得關<span class='note-inline'>(不有憑由。終成敗闕)</span>。</p>
<p>師云。道無不在。行之由人。佛亦如然。明之在<span class='corr'>己</span>。得之者。古路坦然平。縱橫無不是。失之者。巖崖多差道。左右盡成非。若不低情下意審問緣由。怎不落草邏荒懸崕顛墜。何必指東話西將南作北。大抵長安大道時人皆行。得到家山萬中無一。誰不竛竮辛苦捨父逃逝。不識自珍。誰貪他寶。一旦妄情撲落真智現前。一念迴光便同本得。汝豈不聞雙林傅大士頌云。夜夜抱佛眠。朝朝還共起。起坐鎮相隨。語默同居止。纖毫不相離。如身影相似。欲識佛去處。只這語聲是。雖然如是。幾人伶伶利利得過此關。還省得也未。此時若不究根源。直待當來問彌勒。</p>
</div>
<div class='div-other'><a id='mulu101' />
<p class='h1'>第九十三則趙州勘婆</p><p>示眾云。姦不廝謾。壯不廝欺。莫騁僂儸。休說大口。總被林泉勘破。再敢有傍若無人者麼。</p>
<p style="margin-left:1em">舉趙州勘婆話<span class='note-inline'>(好手手中還好手。紅心心裏射紅心)</span>。</p>
<p>師云。有僧遊五臺問一婆子曰。臺山路向甚麼處去。婆曰驀直去。僧便去。曰好箇師僧便恁麼去。後有僧舉似趙州。州曰待我與勘過。明日州便去問。臺山路向甚麼處去。曰驀直去。州便去。婆曰好箇師僧又恁麼去。州歸院謂僧曰。臺山婆子我為汝勘破了也。玄覺徵云。前來僧也恁麼道。趙州去也恁麼道。甚麼處是勘破婆子處。林泉道。好箇師僧便恁麼去。又云。非唯被趙州勘破。亦被這僧勘破。林泉道。更有收人在後頭。此話諸方商量者多。皆不出勝負常情。其實權衡在手的人。低也在他高也在他。汝諸人等大抵總被妄情繫綴。得失相謾。寵辱牽纏。名位覊絆。此生死之根本。輪轉之媒[□@((采-木+(工/山))*系)]。故古人興一言立一法。令一切眾生向直截穩當處。超生死此岸達涅槃彼岸。以尋常家長裏短你來我去不濟要話方便提携。假以得失令離得失。假以勝負令離勝負。此亦以楔出楔以毒去毒之謂也。若也將虗作實認影迷頭。恣意縱情尋言逐句。非止於道遠矣。其實負我多焉。且休說婆子勘破這僧。趙州勘破婆子。你還知三世諸佛六代祖師天下老和尚總被林泉勘破處麼。一朝權在手。看取令行時。頌曰。</p>
<p style="margin-left:1em">靈龜未兆無凶吉<span class='note-inline'>(寂然不動)</span>。變動臨時在卜人<span class='note-inline'>(感而遂通)</span>。路頭問破誰人委<span class='note-inline'>(趙州[妳-女+口])</span>。王老東村努目嗔<span class='note-inline'>(干你甚事)</span>。</p>
<p>師云。古人以鑽龜打瓦以應吉凶。殊不知心未萌時禍福何在。仲尼有言。神龜能現夢於元君。而不能免余且之網。智能七十二鑽而無遺筴。而不能免刳腸之患。如是則智有所困神有所不及也。莊子云。宋元君夢人披髮曰。予在宰路之淵。予為清江使河伯之所漁者余且得。予覺占之神龜也。漁者果有余且網得白龜。其圓五尺。君欲活之卜之。曰殺龜以卜吉凶。其實變動亦由於人。而況此問此答。勘破不勘破。如人飲水冷暖自知。把住放行無非在<span class='corr'>己</span>。雖則路頭問破。幾箇能知。箇裏機關。何人可曉。雖則東村王老努目微嗔。誰知西塢張翁點頭大許。莫有同聲相應同氣相求者麼。復云勘破了也。</p>
</div>
<div class='div-other'><a id='mulu102' />
<p class='h1'>第九十四則多子塔前</p><p>示眾云。有口應難說。無言心自知。不勞舌劒唇槍。唯許辭源性海。莫有於一尺水一丈波處明得的麼。</p>
<p style="margin-left:1em">舉僧問興化。多子塔前共談何事<span class='note-inline'>(合取狗口)</span>。化云一人傳虗萬人傳實<span class='note-inline'>(舌頭在你口裏)</span>。投子拈云。然諸佛不出世。亦無有涅盤<span class='note-inline'>(一言道斷。非去來今)</span>。佛既如是。道亦如然<span class='note-inline'>(渾侖無縫罅)</span>。是以從上諸聖密證此地<span class='note-inline'>(唯人自肯乃方親)</span>。所以然燈不付。正覺自成<span class='note-inline'>(匪從人得)</span>。法既無傳。至今續焰<span class='note-inline'>(就中一點更分明)</span>。法既無得。更復何談<span class='note-inline'>(低聲低聲)</span>。罔測稱揚虗談互說<span class='note-inline'>(言多傷行)</span>。然到此地者。何必塔前相見<span class='note-inline'>(有甚面孔)</span>。對眾拈花。截臂傳衣。方為道矣<span class='note-inline'>(認着依前還不是)</span>。既不如是。因甚大庾嶺頭提不起<span class='note-inline'>(自是汝無力)</span>。</p>
<p>師云。言無展事。語不投機。承言者喪。滯句者迷。所以道聲前一句圓音美。物外三山片月輝。辟支論曰。王舍城有大長者。財物無量。生育男女各三十人。適往遊觀。到一林間。見人斫於大樹。枝柯條葉繁美茂盛。使多象挽不能令出。次斫一小樹。無諸枝柯。一人獨挽都無滯礙。見是事<span class='corr'>已</span>即說偈言。我見伐大樹。枝葉極繁盛。稠林相鈎挂。無由可得出。世間亦如是。男女諸眷屬。愛憎縛繫心。於生死稠林。自然得解脫。即於彼得辟支佛以至現通。入滅時諸眷屬為造塔廟。時人因號多子塔。此世尊拈花以青蓮目顧視迦葉處也。投子道。諸佛不出世亦無有涅盤。本花嚴經出現品之半偈也。佛既如是。法亦如然。不言可曉。何必重宣。金剛般若云。如來於然燈佛所有法得阿耨多羅三藐三菩提不。須菩提言。不也。世尊。如我解佛所說義。佛於然燈佛所無有法得阿耨多羅三藐三菩提。佛言。如是如是。須菩提。實無有法如來得阿耨多羅三藐三菩提也。此然燈不付正覺自成之本意也。若知無傳之傳不說之說。自然續焰聯芳代代不絕。何待塔前相見。對眾拈花。可祖斷臂。盧祖傳衣。當密受時有道明者與數十人躡迹而追至大庾嶺。明㝡先見。祖乃置衣於磐石曰。此衣表信。可力爭耶。任君將去。明舉之如山不動。還達此理麼。早知今日成閑管。悔不當時用好心。若非投子難知底蘊。頌曰。</p>
<p style="margin-left:1em">於道無所證<span class='note-inline'>(不飡一粒米)</span>。方通萬法路<span class='note-inline'>(終日飽齁齁)</span>。或明或暗行<span class='note-inline'>(撞天撞地)</span>。不慎亦不護<span class='note-inline'>(無繫無拘)</span>。月來松色寒<span class='note-inline'>(亘古如然)</span>。雲去青山露<span class='note-inline'>(可知理也)</span>。今古天台橋<span class='note-inline'>(駕險乘虗)</span>。幾人能得度<span class='note-inline'>(任誰可過)</span>。</p>
<p>師云。有修有證。優遊於建化玄門。無證無修。潛縮於實際理地。若不強生節目。自然不墮常途。坐臥經行莫非玄路。萬法從茲顯現。千差由是諧同。遇明則古鏡徒輝。當暗則玄珠匿耀。具眼禪流不勞慎護。知心衲子自解參詳。直待巖生皎月壑納孤雲。杉松聳翠耐霜寒。泉石分流淹晚景。風挨雲去露突屼之青山。月伴人歸栖嵯峨之翠嶠。從今自古自古從今。天台橋雖播其名。人世客幾能得度。休尋意路盡思度量。莫被玄關因循鎻住。本為汝卸却炙脂帽子。慎勿強穿鶻臭布衫。此之所謂將心用心轉見病深。作麼生得頭輕眼明去。若能識盡情忘。䝼取一服見效。</p>
</div>
<div class='div-other'><a id='mulu103' />
<p class='h1'>第九十五則大陽玄旨</p><p>示眾云。隨言定旨當可斟量。逐語分宗休教蹉過。莫有精細伶利解問者麼。</p>
<p style="margin-left:1em">舉僧問大陽堅和尚。如何是玄旨<span class='note-inline'>(但看垂手處。不索別尋思)</span>。堅云璧上挂錢財<span class='note-inline'>(鬼家活計)</span>。</p>
<p>師云。郢州太陽山慧堅禪師。初依靈泉仁禪師入室次。泉問甚麼處來。師曰僧堂裏來。泉曰為甚麼不築著露柱。師於言下有省。住後僧問如何是玄旨。師曰壁上挂錢財。無盡居士頌曰。玄旨分明示學人。錢財壁上挂金銀。連珠六貼三千貫。不濟飢寒不濟貧。林泉道。孰信路傍神廟裏。從來宜假不宜真。這僧問處索隱鈎深。大陽答時將無做有。此之所謂神無方。易無體。顯諸仁。藏諸用。休尋魚兔強守筌罤。所以道休於言上覓。莫向句中求。其實玄旨端的幽微。會得則途中受用。不會則世諦流布。不見僧問安州白兆志圓禪師。如何是妙覺。曰若是皂角分付浴頭。云學人不問這箇。曰你問甚麼。云如何是妙覺。曰若是妙藥見示一服。僧又問如何是萬行。曰今年桃李也無。說甚麼爛杏。怡山暹云。上士見金如土。下士見土如金。作家宗師天然有在。可謂截瓊枝寸寸是寶。折栴檀片片皆香。若是影響之流。將謂調戲。何也。從前心膽向人傾。相識由如不相識。咄。林泉道。怡山暹老子指示更分明。只如白兆大陽答處是同是別。投子頌中試聽分析。頌曰。</p>
<p style="margin-left:1em">輕輕人問玄中旨<span class='note-inline'>(莫錯商量)</span>。便吐肝腸說與他<span class='note-inline'>(心直口快)</span>。木人暗皺雙眉處<span class='note-inline'>(不勞顰蹙)</span>。石女多言爭奈何<span class='note-inline'>(切忌喃喃)</span>。</p>
<p>師云。先覺覺後常興利物之心。自利利他屢啟㧞生之念。所以雲興百問。瓶瀉千酬。非獨於今淺情而<span class='corr'>已</span>。石頭曰。乘言須會宗。勿自立規矩。藥山曰。更須自看。不得絕却語言。我今為汝說這箇語。顯無語底。長慶曰。二十八代祖師皆說傳心。且不說傳語。且道心作麼生傳。若也無言啟蒙。何名達者。雲門曰。此事若在言語上。三乘十二分教豈是無說。因甚麼道教外別傳。若從學解機智得。只如十地聖人說法如雲如雨猶被佛呵。見性如隔羅縠。以此故知。一切有心天地懸殊。雖然如是。若是得底人。道火何曾燒著口。覺範曰。衲子於此徹去。方知諸佛無法可說。而證言說法身。如何是言說法身。自答曰。斷頭舡子下楊州。林泉道。深談實相善說法要。若據恁麼比證將來。壁上錢財有價例沒價例。還知麼。將來鬼市沒人買。有箇波斯笑點頭。莫錯認。</p>
</div>
<div class='div-other'><a id='mulu104' />
<p class='h1'>第九十六則德山上堂</p><p>示眾云。無說無言難愜維摩本意。有鞭有影用除慶喜疑心。只為當局者迷。故惹傍觀者哂。具眼禪和還有辨得的麼。</p>
<p style="margin-left:1em">舉德山和尚上堂云。及盡去也。直得三世諸佛口挂壁上<span class='note-inline'>(欲隱彌露)</span>。猶有一人呵呵大笑<span class='note-inline'>(點檢將來不可放過)</span>。若識此人。參學事畢<span class='note-inline'>(自來無眼孔。那有閑工夫)</span>。投子拈云。雖然如是。德山大似藏盡楚天月。猶存漢地星<span class='note-inline'>(收得安南又憂塞北)</span>。</p>
<p>師云。靈龜雖曳尾。拂跡轉成痕。可笑區區者。無門為法門。正當此際。外不隨應內不居空。方有少分相應。所以雲門道。光不透脫有兩般病。一切處不明。面前有物。是一。透得一切法空。隱隱地似有箇物相似。亦是光不透脫。法身亦有兩般病。得到法身。為法執不忘。己見猶存。墮在法身邊是一。直饒透得。放過即不可。子細點檢將來。有甚麼氣息。亦是病。論至於此。豈免那人呵呵大笑。林泉道。問你諸人笑箇甚麼。只知荊玉異。那辨楚王心。若識此人。參學事畢。林泉道。有甚面孔與伊相見。投子拈道。藏盡楚天月。猶存漢地星。若是伶利衲僧。於此一十字內便見投子分星擘兩別是知非底手段。子細參詳。不宜造次。頌曰。</p>
<p style="margin-left:1em">雙盲入暗路崎嶇<span class='note-inline'>(牢看脚下)</span>。日落栖蘆暫得甦<span class='note-inline'>(欺君不得)</span>。爭似石人眠半夜<span class='note-inline'>(都在南柯一夢中)</span>。免教舜讓守休居<span class='note-inline'>(坐著即不可)</span>。須知花綻非干木<span class='note-inline'>(別是一般春)</span>。無脚行時早觸途<span class='note-inline'>(心萌口噟三千里)</span>。昨朝風起長安道<span class='note-inline'>(撲頭撲面是紅塵)</span>。元是崑崙進國圖<span class='note-inline'>(不因師指示。幾乎錯商量)</span>。</p>
<p>師云。雲暗不知天早晚。雪深難辨路高低。正中妙叶誰能曉。萬水千山徒自迷。何止雙盲入暗石徑崎嶇。六戶當明情塵汩沒。不甘日落撥棹棲蘆。偶爾烟收夢魂甦息。何如木女發錦機而獨閱三更。爭似石人推桂枕而孤眠半夜。擬待灑灑落落。焉知半半和和。直饒及盡今時。未免口挂壁上。不如通今會古見賢思齊。舜以天下讓于單卷。卷曰予立于宇宙之中。冬日衣皮毛。夏日衣葛絺。春耕種。形足以勤勞。秋收<span class='corr'>斂</span>。形足以休食。日出而作日入而息。逍遙於天地之間而心意自得。吾何以天下為。單卷。姓單名卷。但能心地平穩意根牢實。何慮覺花而煩木葉者哉。雖不動步而周遍十方。奈因狂念而<span class='corr'>已</span>經三際。不必長安道上漫逐風塵。進國圖中崐崘說夢。未審此時合作麼生話會。師高聲唱云。莫寐語。</p>
</div>
<div class='div-other'><a id='mulu105' />
<p class='h1'>第九十七則投子月圓</p><p>示眾云。半暗半明。雲匣未全藏玉鏡。乍升乍降。海門恰欲泛金波。當此之際。莫有離識情絕意路會得的衲僧麼。</p>
<p style="margin-left:1em">舉僧問投子。月未圓時如何<span class='note-inline'>(曲鈎由不似)</span>。子云吞却三箇四箇<span class='note-inline'>(切忌咬嚼)</span>。僧云圓後如何<span class='note-inline'>(明鏡轉差殊)</span>。子云吐却七箇八箇<span class='note-inline'>(不勞筭數)</span>。投子拈云。大眾。投子恁麼道。諸人作麼生商量<span class='note-inline'>(自古詩人多詠月。不言如鏡便如鈎)</span>。若也道得寂住峰前煙雲蓋地<span class='note-inline'>(非特呈瑞呈祥)</span>。曹溪路上日月同輪<span class='note-inline'>(還解輝天鑒地)</span>。若也不會。山僧有頌<span class='note-inline'>(願聞佳作)</span>。</p>
<p>師云。文殊<span class='corr'>但</span>一月真中間自無是月非月。這僧可惜向雲巖掃箒上尋。龍樹座榻邊覔。其實圓之與缺。晦之與明。皆汝妄情自生分別。你幾曾於圓陀陀剔圌圞處見那一段靈光。既問投子老漢。不免教沒巴鼻上任伊撈摸。沒奈何中儘他奈何。本非心倖相謾。端的慈悲太甚。若向吞吐處咬嚼。枉乾嚥唾。其或品藻。更別商量。一任雲煙蓋地。從教日月同輪。爭免為伊分明頌出。頌曰。</p>
<p style="margin-left:1em">圓缺曾伸問老翁<span class='note-inline'>(不惜唇皮)</span>。石龜㗸子引清風<span class='note-inline'>(拿空<span class='corr'>㸕</span>空)</span>。昨朝木馬潭中過<span class='note-inline'>(不得拖泥帶水)</span>。踏出金烏半夜紅<span class='note-inline'>(莫便眼花)</span>。</p>
<p>師舉石室善道禪師與仰山翫月次。仰問。月尖時圓相甚麼處去。圓時尖相又甚麼處去。室云。尖時圓相隱。圓時尖相在。雲巖云。尖時圓相在。圓時尖相無。道吾云。尖時亦不尖。圓時亦不圓。故駱賓王詩云。既能圓似鏡。何用曲如鈎。這一隊老凍膿評論圓缺。更不小可。有的道從偏入正攝正歸偏。有的道事不礙理理不礙事。有的道理事混融正偏兼帶。直饒似鏡如鈎也是妄生比並。爭如道月落潭空夜色重。雲收山廋秋容多。論至理極忘情謂處。殃及石龜㗸子漫引清風。木馬奔馳空踏碧浪。直得金烏東出玉兔西沉。日午打三更天明方半夜。慎勿以世間語言詩思文學。恣縱妄情流落生死。故楞嚴經云。但有語言俱無實義。又涅盤經云。吾四十九年說法。未甞道一字。所據三乘十二分教。皆是止啼黃葉。咦。若知無說說。何必口喃喃。</p>
</div>
<div class='div-other'><a id='mulu106' />
<p class='h1'>第九十八則芭蕉拄杖</p><p>示眾云。越凡情。絕朕迹。不應認影迷頭。超聖解。離言詮。切忌黏牙著齒。脫灑伶利處試請辨看。</p>
<p style="margin-left:1em">舉芭蕉和尚示眾云。你若有拄杖子。我即與汝拄杖子<span class='note-inline'>(他本不曾添)</span>。你若無拄杖子。我即奪汝拄杖子<span class='note-inline'>(他亦不曾減)</span>。投子拈云。人無遠見必有近憂<span class='note-inline'>(若非師指示。險不惹灾殃)</span>。</p>
<p>師云。見有不有。拿空<span class='corr'>㸕</span>空。電光石火。水月松風。若也恁麼會去。將欲取之必姑與之。將欲與之必姑奪之。其實與奪總不干他。亦聊以止啼黃葉說說鶵禪。有底道。仁義先於貧處斷。世情偏向有錢家。鷯頫沒交涉。早自關甚事。雲門上堂拈拄杖曰。凡夫實。謂之有。二乘折。謂之無。緣覺謂之幻有。菩薩當體即空。衲僧家見拄杖便喚作拄杖。行但行。坐便坐。林泉道。拈來無不是。用處莫生疑。又曰。藥病相治。盡大地是藥。那箇是自<span class='corr'>己</span>。乃曰。遇賤即貴。僧曰乞師指示。師拍手一下拈拄杖曰。接取拄杖子。僧接得拗作兩截。師曰直饒恁麼。也好與三十棒。林泉道。賒三不如現二。雲門如此指示。且道與芭蕉用處是同是別。即了鼈上看時痒。要悟德山臨濟禪。頌曰。</p>
<p style="margin-left:1em">有無今古兩重關<span class='note-inline'>(公驗明白不勞勘辨)</span>。正眼禪人過者難<span class='note-inline'>(莫便等閑看)</span>。欲通大道長安路<span class='note-inline'>(<span class='corr'>但</span>行好事)</span>。莫聽崑崙敘往還<span class='note-inline'>(莫問前程)</span>。</p>
<p>師云。自無始來漂沉生死。非止有無徒煩今古。被榮枯使作。困[跳-兆+孛]跳之心猿。令得失牽纏。伐奔馳之意馬。既同桎梏。何異樊籠。無暇自由。總被他累。此皆情關固閉識鎻難開。何啻兩重而<span class='corr'>已</span>哉。伶利禪和雖具正眼。擬議之間撞頭磕額。不見道。明眼人前有三尺黑。信不誣矣。以喻長安大道縱橫得妙左右逢原。未南回者觸途成滯。直得登崑崘之丘。涉赤水之際。東望旋歸。方至寶所。莫有就路還家者麼。遂橫拄杖云。看時雖有節。用處本無心。</p>
</div>
<div class='div-other'><a id='mulu107' />
<p class='h1'>第九十九則浮山繡毬</p><p>示眾云。燈燈續焰耀古騰今。葉葉聯芳遮天映日。擬要知根達蒂。唯除見性識心。欲審端由。應須窮究。有道得的麼。</p>
<p style="margin-left:1em">舉僧問浮山和尚。師唱誰家曲。宗風嗣阿誰<span class='note-inline'>(不是知音人不知)</span>。山云八十翁翁輥綉毬<span class='note-inline'>(定知難摸索。不必漫針錐)</span>。僧云恁麼則一句逈然開祖胄。三玄戈甲振叢林<span class='note-inline'>(一人傳虗萬人傳實)</span>。山云李陵元是漢朝臣<span class='note-inline'>(重重相為處。且忌錯商量)</span>。投子拈云。水深魚穩。葉落巢踈<span class='note-inline'>(若非親說破。強不漫追求)</span>。</p>
<p>師云。舒州浮山圓鑑法遠禪師。鄭州人也。依三交嵩和尚出家。幼為沙彌。見僧入室請問趙州庭栢因緣。嵩詰其僧。師傍有省。受具後謁汾陽葉縣。皆蒙印可。甞與達觀頴薛大頭七八輩遊蜀。幾遭橫逆。師以智脫之。眾以師曉吏事。故號遠錄公。因僧問。師唱誰家曲宗風嗣阿誰。師曰八十翁翁輥綉毬。僧云恁麼則一句逈然開祖胄。三玄戈甲振叢林。師曰李陵元是漢朝臣。三玄者。句中玄。體中玄。玄中玄。李陵乃廣之孫。少為侍中建章監。善騎射愛人。謙遜下士甚得名譽。武帝以為有廣之風。天漢二年拜騎都尉。浮山雖恁舉來。意不在言。妙在體處。故投子拈以水深葉落魚穩巢踈之語。使學者於非言之言無語之語中。不從耳聽眼裏聞聲。還曉會得麼。清音無間斷。歷劫響泠泠。頌曰。</p>
<p style="margin-left:1em">月裏無根草<span class='note-inline'>(不從栽種得)</span>。山前枯木花<span class='note-inline'>(遍界發清香)</span>。鴈迴沙塞後<span class='note-inline'>(風冷霜寒)</span>。砧杵落誰家<span class='note-inline'>(徒勞採聽)</span>。</p>
<p>師云。言言見諦言非有。句句超宗句本無。恁麼會得。心月孤圓情懷灑落。莫笑無根之語。全同無味之談。勦絕妄情。祛除意路。平生死深坑。疊涅盤覺岸。非同春色空媚皇州。豈戀風光漫遊閬苑。靈泉問踈山云。枯木花開始與他合。是這邊句。是那邊句。山曰是這邊句。泉云如何是那邊句。曰石牛咄出三春霧。靈雀不栖無影林。林泉道。無中能唱出。幾箇是知音。直待鴈迴沙塞鶴立巖松。色見聲求無非是妄。擬聽隣砧搗月寒杵驚雲。任是誰家枉生愁思。當此之時。如何料理。休因三寸舌。縈損九迴膓。</p>
</div>
<div class='div-other'><a id='mulu108' />
<p class='h1'>第百則浮山骨堆</p><p>示眾云。龐老機關難謾。靈照就虎添斑。不妨緊俏。莫有不限東西點頭會意的衲僧麼。</p>
<p style="margin-left:1em">舉僧問浮山。如何是祖師西來意<span class='note-inline'>(雲騰致雨。露結為霜)</span>。山云平地起骨堆<span class='note-inline'>(不必分高下。徒勞論短長)</span>。</p>
<p>師云。佛祖的意豈限東西。少室單傳枉分南北。僧問雲門如何是祖師西來意。門曰山河大地。云向上更有事也無。曰有。云如何是向上事。曰。釋迦老子在西天。文殊菩薩居東土。林泉道。雲門恁麼酬對。是限東西不限東西。雲門答話愛用此機。本欲離情識。轉惹情識。鳳縈金網趍。霄漢以何期。正謂此也。又僧問靈樹。如何是祖師西來意。樹默然。遷化後門人立行狀碑欲入此語。問雲門曰。先師默然處如何上碑。門對曰。師。上堂云。佛法也大煞有。只是舌頭短。良久曰。長也。林泉道。徒勞卜度。至於浮山道。平地起骨堆。他雖恁麼祗對。莫便做無事生事般會。有四種料揀。有語中無語。無語中有語。有語中有語。無語中無語。久參上士舉著便知。林泉雖是強生節目。本欲截斷葛藤打破窠窟。以楔出楔以毒去毒。關空鎻夢如相委。鏤骨銘心可報恩。投子頌處莫作境會。頌曰。</p>
<p style="margin-left:1em">嫩草䟽斜徑<span class='note-inline'>(驀直會取)</span>。山泉帶碧流<span class='note-inline'>(灘下接取)</span>。文曾要渭水<span class='note-inline'>(千載誰人不贊揚)</span>。列士恥莊周<span class='note-inline'>(心不負人面無慚色)</span>。</p>
<p>師云。解語非干舌。能言不是聲。但容忘聖解。自不惹凡情。雖則春生嫩草曉綻名花。處處䟽通頭頭顯露。紅衢紫陌任斜曲以堪遊。綠樹黃鶯儘依俙而可聽。非從眼見。豈在耳聞。六一俱忘。誰能會得。可愛山泉潄。玉石㵎鏗金。帶碧色流至巖前。混素影分來月下。西伯將出獵。卜之曰。非熊非羆。非虎非彪。覇王之輔。果獲呂尚於渭水之陽。與語大悅曰。吾先君太公甞云。當有聖人適周。吾太公望子久矣。故號太公。望遂要歸。以尊為太公。要於宵切。昔趙文王喜劒。劒士夾門三千餘人。日夜相擊於前。死傷歲百餘人。好之不厭如是三年。國衰諸侯謀之。太子悝患之。奉千金賜莊子上說。莊子陳三劒曰。有天子劒。有諸侯劒。有庶人劒。今大王有天子之位而好庶人之劒。臣竊為大王薄之。王乃牽而上殿。宰人上食。王三環之。莊子曰。大王安坐定氣劒事以畢奏矣。於是文王不出宮三月。劒士皆服斃其處。見莊子說劒篇。悝苦回切。然借事顯理理固皆然。即俗明真真不掩偽。幸不以世說玉石無分金鍮不辨。老宿每以第一義諦指示於人。故假以牽合附會之說。發揚空劫前時一段大事。且道即今還會得也未。莫於平地骨堆上。徒費功夫散漫尋。</p>
</div>
<p class='juan'>林泉老人評唱投子青和尚頌古空谷集卷六<span class='note-inline'>(終)</span></p>
</div><!-- end of div[@id='body'] -->
</body></html>