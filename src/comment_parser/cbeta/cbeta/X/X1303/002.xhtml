<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱投子青和尚頌古空谷集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />林泉老人評唱投子青和尚頌古空谷集卷二</p><p class="byline">後學性一閱</p><p class="byline">生生道人梓</p>
<div class='div-other'><a id='mulu23' />
<p class='h1'>第十九則僧問長沙</p><p>示眾云。有進有趣。橫身建化門中。無證無修。著脚威音那畔。幸勿減他聲價。不須粧貼門風。比喻將來。汝還知否。</p>
<p style="margin-left:1em">舉僧問長沙。本來人還成佛否<span class='note-inline'>(虗空無面目。何用巧粧眉)</span>。沙云。你道大唐天子還割茆刈草否<span class='note-inline'>(眼巧不如樣子比)</span>。</p>
<p>師云。湖南長沙招賢景岑禪師。初住鹿苑。為第一世。其後居無定所。但徇緣接物隨宜說法。時謂之長沙和尚。僧問教中說幻意是有邪。師曰大德是何言歟。云恁麼則幻意是無邪。曰是何言歟。云恁麼則幻意是不有不無邪。曰是何言歟。云。某三明盡不契於幻意。未審和尚如何明教中幻意。曰大德信一切法不思議否。云佛之誠言安敢不信。曰。大德言信。二信之中是何信。云如某所明是名緣信。曰依何教文得生緣信。云。花嚴經云。菩薩摩訶薩以無障無礙智慧。信一切世間境界是如來境界。又花嚴云。諸佛世尊悉知世法及諸佛法性無差別決定無二。又云。佛法世間法。若見其<span class='corr'>真</span>實。一切無差別。曰。大德所舉緣信教文甚有來由。聽老僧與大德明教中幻意。若人見幻本來真。是則名為見佛人。圓通法法無生滅。無滅無生是佛身。林泉恁麼舉來。且道本來人有成佛分無成佛分。水月空花元不有。電光石火薦還遲。割茅刈草曾為喻。智者休言道不知。師與仰山翫月次。山云。人人盡有這箇。只是用不得。曰恰是倩汝用。云你作麼生用。師劈胸與一踏。云。㘞。直下似箇大虫。林泉道。仰山今日親遭毒手。長慶云。前彼此作家。後彼此不作家。林泉道。放汝一踏。長慶別云。邪法難扶。林泉道。雪後始知松栢操。事難方表丈夫心。更看投子不犯尊顏別通消息。頌曰。</p>
<p style="margin-left:1em">苔殿重重紫氣深<span class='note-inline'>(寶香風燭煙雲合。寂寂簾垂不露顏)</span>。星分辰位正乾坤<span class='note-inline'>(秋清月轉霜輪。河淡斗垂夜柄)</span>。金輪不御閻浮境<span class='note-inline'>(勑遍天下。王不流行)</span>。豈並諸侯寶印尊<span class='note-inline'>(蒞政既彰傳國璽。非同封贈假齊王)</span>。</p>
<p>師云。至理幽微豈容擬議。非識智之可追求。非妄情之可奔湊。陸亘大夫問南泉姓甚麼。泉曰姓王。云王還有眷屬也無。曰四臣不昧。云王居何位。曰玉殿苔生。後僧舉問曹山。玉殿苔生意旨如何。曰不居正位。云八方來朝時如何。曰他不受禮。云何用來朝。曰有違則斬。云。違是臣分上。未審君意如何。曰樞密不得旨。云恁麼則爕理之功全歸臣相也。曰你還知君意麼。云外方誰敢論量。曰。如是如是。林泉道。君聖臣賢即且置。父慈子孝又如何。非止色難成感慨。無違的意少知音。既爾重重紫氣籠罩深宮。燦燦璇璣定分辰位。王四天下則必御金輪。總三千界則當提寶印。不須附耳而言。躡足以封。韓信還曉此意麼。太平只許將軍建。不許將軍見太平。</p>
</div>
<div class='div-other'><a id='mulu24' />
<p class='h1'>第二十則雲巖南泉</p><p>示眾云。斜街暗巷。生客頭迷。金鎻玄關。衲僧眼[目*參]。莫有腦後著楔知痛痒者麼。</p>
<p style="margin-left:1em">舉道吾與雲巖到南泉處<span class='note-inline'>(道曠無涯。逢人不墨)</span>。泉問闍黎名甚麼<span class='note-inline'>(適來記得而今忘却)</span>。吾云宗智<span class='note-inline'>(多虗不如少實)</span>。泉云。智不到處。作麼生宗<span class='note-inline'>(尊鑑不錯)</span>。吾云切忌道著<span class='note-inline'>(佯小心。故大膽)</span>。泉云酌然道著則頭角生<span class='note-inline'>(明眼人前一場漏逗)</span>。異日師與雲巖後架把針<span class='note-inline'>(作務勞神)</span>。南泉過見再問。智頭陁前日道智不到處切忌道著。道著則頭角生。合作麼生行履<span class='note-inline'>(放蕩不耕空劫地。暮天何用牧歌催)</span>。師乃抽身入僧堂<span class='note-inline'>(伶俐衲僧一撥便轉)</span>。</p>
<p>師云。潭州道吾宗智禪師。豫章海昏張氏子。依盤和尚受教具戒。預藥山法會。密契心印。一日山問子去何處來。曰遊山來。云。不離此室。速道將來。曰山上烏兒頭帶雪。㵎底遊魚忙不徹。離藥山見南泉。泉問闍黎名甚麼。尋常語裏便布槍旗。吾曰宗智。便於長蛇陣前具實祗對。方信道本色住山人了無刀斧痕。果然以空劫<span class='corr'>已</span>前一段大事猛然提起道。智不到處。作麼生宗。是他念茲在茲未曾忘却。向群居慎口獨坐防心處欵欵地道。切忌道著。此之所謂十言九中。不如一默。故南泉印證道。灼然道著即頭角生。三日後吾與雲巖在後架把針。泉見乃問。智頭陁前日道。智不到處切忌道著。道著即頭角生。合作麼生行履。若向這裏暫時不在。攃手蹉脚便見墮坑落壍。是他覺不似相。便抽身入僧堂。林泉道。退步就<span class='corr'>己</span>。萬中無一。南泉亦歸方丈。林泉道。伯牙與子期。不是閑相識。林泉雖恁持蠡酌海折草量天。且圖諸人略知分劑。欲要明白子細。言深淺。說高低。請問投子和尚決然便知下落。頌曰。</p>
<p style="margin-left:1em">金剛際下古髑髏<span class='note-inline'>(多年窮鬼子。切忌弄精魂)</span>。幾被人踏血濺空<span class='note-inline'>(體究即不無。染污則不可)</span>。明月任從君自掬<span class='note-inline'>(光影門頭。徒勞手勢)</span>。寒松那棄白雲封<span class='note-inline'>(好客無踈伴)</span>。</p>
<p>師舉花嚴經云。其最下方名世界光遍照一切金剛莊嚴光耀輪為際。依眾寶摩尼花而住。今為金剛隊下者悞矣。況此本分一事。若占聖之髑髏。諸佛之頂[寧*頁]。擬之則觸破面門。窺之則瞎却眼睛。有不頋危亡者。踉䠙顛蹶蹴跳踐踏。生撏活攞。向枯骨上咬嚼。沒巴鼻處近傍。何止血濺長空而<span class='corr'>已</span>哉。其奈掬水月在手。弄花香滿衣。無始劫來妄想熏習卒難改革。一旦迴光返照了達真常。於切忌道著處覰透。頭角未生時知歸。萬本寒松清陰鬱密。一片白雲幸無棄捨。還知同聲相應同氣相求處麼。有緣不是余朋友。無用雙眉却弟兄。</p>
</div>
<div class='div-other'><a id='mulu25' />
<p class='h1'>第二十一則趙州喫茶</p><p>示眾云。雀舌初調玉盞分時禪思徤。龍團槌碎金渠碾處睡魔降。雖然兩段不同。且喜一家無二。莫有不涉唇吻知味者麼。</p>
<p style="margin-left:1em">舉趙州纔見僧來便問。曾到此間麼<span class='note-inline'>(尋常語裏布槍旗)</span>。僧云不曾到<span class='note-inline'>(料掉沒交涉)</span>。州云喫茶去<span class='note-inline'>(承言者喪)</span>。又問僧曾到此間麼<span class='note-inline'>(慣得其便)</span>。僧云曾到<span class='note-inline'>(惜取草鞋好)</span>。州云喫茶去<span class='note-inline'>(滯句者迷)</span>。</p>
<p>師云。趙州觀音院從諗禪師。未受具時便抵池陽參南泉。值泉偃息而問曰近離甚處。云瑞像。曰還見瑞像麼。云不見瑞像。只見臥如來。泉便起坐問。汝是有主沙彌無主沙彌。云有主沙彌。曰那箇是汝主。師遂近前躬身曰。仲冬嚴寒。伏惟和尚尊候萬福。泉器之許其入室。他日問泉曰。如何是道。泉曰平常心是道。云還可趣向也無。曰擬向即乖。云不擬爭知是道。曰道不屬知。不屬不知。知是妄覺。不知是無記。若真達不疑之道。猶如太虗廓然蕩豁。豈可強是非邪。師於言下悟理。僧問雲居膺禪師。羚羊挂角時如何。曰六六三十六。云挂角後如何。曰六六三十六。僧禮拜。曰會麼。云不會。曰不見道無蹤跡。其僧舉似趙州。州曰雲居師兄猶在。僧便問羚羊挂角時如何。州曰九九八十一。云挂角後如何。曰九九八十一。云得恁麼難會。曰有甚麼難會。云請和尚指示。曰新羅新羅。林泉道。未眨眼時遭八百。擬開口處隔三千。趙州指示分明處。方信雲居有妙傳。更看投子將何特為用甚煎點。頌曰。</p>
<p style="margin-left:1em">見僧便問曾到否<span class='note-inline'>(仁義道中當合如是)</span>。有言曾到不曾來<span class='note-inline'>(執結是實)</span>。留坐喫茶珍重去<span class='note-inline'>(好看千里客。萬里要傳名)</span>。青烟暗換綠紋苔<span class='note-inline'>(惜得自<span class='corr'>己</span>眉毛。穿過那僧鼻孔)</span>。</p>
<p>師云。趙州古佛於人我山前凡夫地上。平田淺草內指條活路。徑直截要似更強如長安大道。若言曾到。三千里外且喜沒交涉。更買草鞋行脚始得。若言不曾到。顢頇佛性儱侗真如。兀兀騰騰虗淹歲月。折莫你左趓右閃側覰傍觀。終是出他圈圚不得。謝他看客兩停不論親踈一般管待。雖破龍團鳳餅。恐逢跛鼈盲龜。他既口苦心甜。你莫外好裏弱。本無委曲若疊嶂之青煙。不有蒙茸似幽庭之綠蘚。只如暗彰文彩互換偏圓一句。又作麼生。待喫茶了即向汝道。</p>
</div>
<div class='div-other'><a id='mulu26' />
<p class='h1'>第二十二則大隨烏龜</p><p>示眾云。雖則當面熱謾。隄備傍人冷笑。休賣弄知心可腹。終只是見境生情。還與破除得麼。</p>
<p style="margin-left:1em">舉大隋和尚與僧行次。見一烏龜<span class='note-inline'>(是凶是吉)</span>。僧便問。一切眾生皮裹骨。為甚麼此箇眾生骨裹皮<span class='note-inline'>(果然疑著)</span>。隨以草鞋安龜背上<span class='note-inline'>(信手拈來用最親)</span>。其僧無語<span class='note-inline'>(塞斷咽喉)</span>。</p>
<p>師云。益州大隨法真禪師。嗣長慶安。初見藥山道吾雲巖洞山。次至嶺外大溈會下數載。食不至充。臥不求暖。清苦鍊行。操履不群。溈深器之。一日問曰。闍黎在老僧此間。不曾問一轉語。云<span class='corr'>教</span>某甲甚麼處下口。溈曰何不道如何是佛。師作手勢掩溈山口。溈嘆曰子真得髓。從此名傳四海。爾後還蜀。寄錫天彭堋口山龍懷寺。於路煎茶普施三年。因往後山見一古院號大隨。群峰矗秀㵎水清泠。中有一樹圍四丈餘。南開一門中空無礙。不假斤斧自然一庵。時目為木禪庵。師乃居之十餘載。影不出山聲聞于外。四方玄學千里趍風。蜀主欽尚遣使屢徵。師皆辭老病。署神照大師。因庵側見此一龜。僧發此問。師遂拈草鞋安龜背上。是知宗師一期應對。破妄祛惑。明心見性。終不以言句繫綴於人。未委投子若為話會。頌曰。</p>
<p style="margin-left:1em">一家有事百家忙<span class='note-inline'>(堪嘆堪悲)</span>。春暖纔迴草自長<span class='note-inline'>(節氣不相饒)</span>。東嶺月分西㵎水<span class='note-inline'>(清光何處無)</span>。菊殘猶自候重陽<span class='note-inline'>(淵明歸去后。千古漫傷情)</span>。</p>
<p>師云。若也依因判果隨業受生。鱗羽皮毛胎卵濕化各安其分。那有差殊。此皆迷真執妄顛倒想生。不悟本空故受輪轉。普觀一切眾生漂沉生死。何啻百家而<span class='corr'>已</span>哉。故世尊以無緣慈。興大悲心。布春風和氣滋孕群萌。令心花發現。使智果圓成。放愛月光。輝天鑑地。耀古騰今。始自劫壺空處佛未興時。性海澄渟無幽不燭。有等焦芽敗種孤陋寡聞墮根禪客。向東籬側畔十月初頭指望白衣特來送酒。呆漢。非止此時遭蹉過。須知他後卒難逢。</p>
</div>
<div class='div-other'><a id='mulu27' />
<p class='h1'>第二十三則南泉斬猫</p><p>示眾云。衲僧巴鼻勦絕凡情。佛祖權衡屏除聖解。莫有具此作略者麼。</p>
<p style="margin-left:1em">舉南泉有兩堂上座爭貓不止<span class='note-inline'>(家返宅亂)</span>。泉陞座提起猫兒云。道得即不斬<span class='note-inline'>(和尚幸是大人。且莫造次。)</span>眾無對<span class='note-inline'>(能做不能當。)</span>泉乃揮猫兒<span class='note-inline'>(大用現前佛魔屏氣)</span>。趙州至晚方到<span class='note-inline'>(甚處去來)</span>。泉乃舉前話<span class='note-inline'>(將謂忘却)</span>。州脫一隻草鞋戴頭上出去<span class='note-inline'>(老老大大作這箇去就)</span>。泉云子若早來却救得猫兒<span class='note-inline'>(若不得此語。前話也難圓)</span>。</p>
<p>師云。南泉普願禪師。鄭州新鄭人。姓王氏。幼慕空宗。唐至德二年依大隗山大慧禪師受業。詣嵩嶽受具足戒。初習相部舊章。究毗尼篇聚。次遊諸講肆。歷聽楞伽花嚴入中百門觀。精鍊玄義。後扣大寂之室。頓然忘筌得遊戲三昧。一日為眾僧行粥次。馬祖問桶裏是甚麼。師曰。這老漢合取口。作恁麼語話。祖便休。自餘同參之流無敢詰問。貞元十一年憩錫于池陽。自建禪齋。不下南泉三十餘載。道風遐布。大振玄綱。因是諸方目為郢匠。一日因東西兩堂爭猫。是非只為多開口。煩惱皆因強出頭。果遇師白眾曰。道得即救取猫兒。道不得即斬却也。此乃路見不平。當機不讓。便以本分事相為。剗除妄想屏當狂情。要教於空劫<span class='corr'>已</span>前威音之始。頓除人我等執。空一切法。頓絕諸緣。眾既無對。師遂斬之。此豈非見到用到心口相應。人多以斬猫芟蛇為雲門正令。為麤行作業謗之。是不達文殊仗劒之微旨也。世尊於靈山會上。五百比丘得四禪定具五神通未。得法忍。以宿命智通各各自見過去殺父害母及諸重罪。於自心內各各懷疑。於甚深法不能證入。於是文殊承佛神力。遂手握利劒馳逼如來。世尊乃謂文殊曰。住住。不應作逆。勿得害吾。吾必被害。為善被害。文殊師利。爾從本<span class='corr'>已</span>來。無有我人。但以內心見有我人。內心起時我被害。即名為害。於是五百比丘自悟本心。如夢如幻。於夢幻中無有我人。乃至能生所生父母皆如夢幻。於是五百比丘既得無生法忍。同讚嘆曰。文殊大智士。深達法源底。自手握利劍。馳逼如來身。如劍佛亦爾。一相無有二。無相無所生。是中云何殺。出寶積經。是知南泉大用不減文殊。不可以狹劣之見。僻執之心。誣謗古人。更看投子別是非明得喪。分明指出。頌曰。</p>
<p style="margin-left:1em">臨險推人事要知<span class='note-inline'>(用知作麼)</span>。求財先自露針錐<span class='note-inline'>(照碩<span class='corr'>刺</span>破眼睛)</span>。釣魚盡說諳風勢<span class='note-inline'>(易開終始口)</span>。及至風來波路迷<span class='note-inline'>(難保歲寒心)</span>。潦倒趙州雖好手<span class='note-inline'>(縱也彼既臨時)</span>。鐘鳴齋後赴來遲<span class='note-inline'>(奪也我何特地)</span>。要知大像嘉州路<span class='note-inline'>(直須親到一回始得)</span>。鐵牛鎮斷<span class='corr'>陝</span>關西<span class='note-inline'>(沒你近傍處)</span>。</p>
<p>師云。不因一事不長一智。不喫一交不學一便。所以道。撒手懸崖下。分身萬象中。南泉老漢能於楂手<span class='corr'>刺</span>脚處便與解脫。以竭世樞機過人膽量。向開口合口處選擇人材。露銳利辭鋒。尖新錐<span class='corr'>刺</span>。探拔深細。體察虗實。復駕慈航來生死海中無明浪裏。以長虹為竿擲月鈎雲餌。乘風駕險求任子長鯨。不意須臾急流勇退。住岸還迷。正值趙州迴舟撥棹頂笠披簑。紅蓼灘頭白蘋影裏雖避却瀟湘夜雨。還蹉過煙寺踈鐘。大似做模搭樣名播嘉州。恰如帶水拖泥犇歸<span class='corr'>陝</span>府。林泉恁麼曲為中下。裁長補短。剜嵌將來。豈非關空鎻夢捕影勞形。取笑傍觀者歟。只如斬猫兒戴草鞋。端的一句合作麼生道。如王秉劒由王意。妙用縱橫更莫疑。</p>
</div>
<div class='div-other'><a id='mulu28' />
<p class='h1'>第二十四則雲居居山</p><p>示眾云。休去歇去。當可厭喧求靜。一念萬年去。何妨息慮安禪。念茲在茲。不為分外。休道全無。所以覰來。敢有來由。怕伊不信。試參詳看。</p>
<p style="margin-left:1em">舉僧問雲居。弘覺僧家畢竟如何<span class='note-inline'>(枕石眠雲樂自由)</span>。覺云。居山好<span class='note-inline'>(指示分明)</span>。</p>
<p>師云。洪州雲居道膺禪師。幽州玉田王氏子。童年於范陽延壽寺受業。遊方至翠微問道。會有僧有豫章來。盛稱洞山法席。師遂造焉。山問甚處來。云翠微來。曰翠微有何言句示徒。云。翠微供養羅漢。某問供養羅漢羅漢還來否。曰你每日噇箇甚麼。山曰實有此語否。云有。曰不虗參見作家來。後投誠入室。洞山許為室中領袖。今則這僧既來問衲僧畢竟的事。畢竟本來待有甚事。若一句道有謂之增語。若一句道無謂之妄語。不如指教居山自體悉去。不見道。深山縱臥龍天喜。閙市安禪佛祖憂。雖然恁麼道。更須子細參詳。雲居指示別有奇特。非止令汝坐守寒巖異草。不解轉身。未到無心時應須親到。若到無心處却索迴頭。恁般會去方有少分相應。其或未然。跳得南堆北阜。坐到頭。不解跨崑崙。不知投子別教向甚麼處安身命。頌曰。</p>
<p style="margin-left:1em">㟮屼嵯峨萬仞橫<span class='note-inline'>(風吹不入雨洒不著)</span>。四邊無路不通行<span class='note-inline'>(無你措足處)</span>。自古兩輪光不到<span class='note-inline'>(別是一乾坤)</span>。夜深王老入西岑<span class='note-inline'>(不許外人知)</span>。</p>
<p>師云。況此寶山。人人分上各有一座。自是不肯退隱深藏。開遊賞玩。空使心猿攀欖意馬奔馳。子細看來。落群峰之峻。超疊巘之危。須彌尚自難儔。太華何足能比。倚天橫海妙絕古今。雖四邊無路不許通行。其奈當時身先在裏。天衣懷禪師赴杉山請入院。上堂云。二十年樂慕此山。今日且喜到來。因緣際會。山僧未到此山。身先到此。洎乎來到杉山。却在山僧身內。林泉道。不想和尚有此肚量。此亦心包太虗量廓沙界之小樣也。果能如是。任教日月般興廢。管甚乾坤夾是非。只如王老夜入西岑又作麼生。不如歸去便歸去。欲覓了時無了時。</p>
</div>
<div class='div-other'><a id='mulu29' />
<p class='h1'>第二十五則丹霞燒佛</p><p>示眾云。熱則趂凉非為分外。寒時向火亦是尋常。於斯凡聖情忘。何必橫生異議。莫有傍不肯。惹禍臨身的麼。</p>
<p style="margin-left:1em">舉丹霞和尚一日凝寒經院過宿<span class='note-inline'>(好客不如無)</span>。乃取殿中木羅漢燒向<span class='note-inline'>(不見一法即如來。方得名為觀自在)</span>。院主致怒乃感眉鬚墮落<span class='note-inline'>(心疑生暗鬼。惹禍自臨身)</span>。師拈云。不會為客。勞煩主人<span class='note-inline'>(車不橫推。理無曲斷)</span>。</p>
<p>師云。鄧州丹霞天然禪師。本習儒業。入長安應舉。方宿逆旅。忽夢白光滿室。占者曰解空之祥也。偶禪者問云。仁者何往。曰選官去。云選官何如選佛。曰選佛當往何所。云今江西馬大師出世。是選佛之場。仁者可往。遂直造江西。纔見祖師。以手拓幞頭額。祖頋視良久云。南嶽石頭是汝師也。遽抵石頭。還以前意投之。頭云著槽廠去。師禮謝入行者房。隨次執㸑役凡三年。忽一日石頭告眾曰。來日剗佛殿前草。至來日大眾諸童行各備鍬钁剗草。獨師以盆盛水沐頭於石頭前胡跪。頭見而笑之。便與剃髮說戒。師掩耳而出。淘汰有年而嗣法焉。唐元和中至洛京龍門香山。及至慧林遇天大寒。取木佛燒向。院主訶曰何得燒我木佛。師以杖子撥灰曰吾燒取舍利。曰木佛何有舍利。曰。既無舍利。更取兩尊燒。主自後眉鬚墮落。經不云乎。心生則種種法生。心滅則種種法滅。院主致怒。一念嗔心起。百萬障門開。眉鬚墮落。何怨乎哉。還達此理麼。一念不生全體現。六根纔動被雲遮。未審此時孰能賞鑑。頌曰。</p>
<p style="margin-left:1em">古巖苔閉冷侵扉<span class='note-inline'>(寒時寒殺闍黎)</span>。飛者驚危走者迷<span class='note-inline'>(業識忙忙。無本可據)</span>。夜深寒爇汀洲火<span class='note-inline'>(大小明白)</span>。失曉漁家輙自疑<span class='note-inline'>(若能常克<span class='corr'>己</span>。終不怨他人)</span>。</p>
<p>師云。千山鳥飛絕。萬徑人蹤滅。孤舟簑笠翁。獨釣寒江雪。正當此時。萬境消沉十方黯黑。乾剝剝兮滴水氷生。冷清清兮撼頦打戰。非止古巖苔閉。緊掩柴扉。飛走驚危。俱難覰向。忘情懷之計較。絕凡聖之階梯。知性火真空。了性空真火。徧周法界。普應河沙。欲使一切眾生了了明明頭頭不昧。其奈曲高和寡。以是為非。大抵東行不見西行利。巧兒做處拙兒嫌。莫恠漁家疑情尚在。咦。夜塚髑髏元是水。客杯弓影竟非蛇。性空心月無圓缺。枉被迷雲取次遮。</p>
</div>
<div class='div-other'><a id='mulu30' />
<p class='h1'>第二十六則鷄棲鳳巢</p><p>示眾云。鶻兒未出窠。<span class='corr'>已</span>有摩霄志。虎子未絕乳。<span class='corr'>已</span>有食牛氣。具此作略。坐觀勝敗。立驗輸贏者是誰。</p>
<p style="margin-left:1em">舉洛浦初參夾山<span class='note-inline'>(莫教虛費草鞋錢)</span>。山云。鷄栖鳳巢非其同類。出去<span class='note-inline'>(大小壓良為賤)</span>。浦云。自遠趨風。乞師一接<span class='note-inline'>(禮下於人。必有所告)</span>。山云。目前無闍黎。此間無老僧<span class='note-inline'>(當面諱却)</span>。浦便喝<span class='note-inline'>(莫亂刑)</span>。山云且莫草草怱怱。須知雲月是同。溪山各異<span class='note-inline'>(索另者先穹)</span>。截斷天下人舌頭即不無。爭教無舌人解語<span class='note-inline'>(唵啊音噁)</span>。浦無語<span class='note-inline'>(塞箇咽喉)</span>。山便打<span class='note-inline'>(賞罰分明)</span>。師拈云。到這裏作麼生道得一句。得同身共命一氣連枝<span class='note-inline'>(木鷄啼子夜。石狗吠天明)</span>。遂代云。無目繡雙鳳。冲虗透碧霄<span class='note-inline'>(語帶玄而無路。舌頭談而不談)</span>。</p>
<p>師云。澧州洛浦山元安禪師。鳳翔麟遊人。丱歲出家。二十具戒。廣通經論。問道臨濟後為侍者。濟甞對眾美之曰。臨濟門下一隻箭。誰敢當鋒。師蒙印可。自謂<span class='corr'>已</span>足。一日陞堂曰。臨濟門下有箇赤梢鯉魚。搖頭擺尾向南方去。不知向誰家虀瓮裏淹殺。師遊歷罷。直往夾山卓庵。經年不訪夾山。山乃修書令僧持往。師接得便坐却。再展手索。僧無對。師便打曰。歸去舉似和尚。僧回舉似。夾山曰。這僧若開書。三日內必來。若不開書。斯人救不得也。師果三日後至。見夾山不禮拜。當面而立。林泉道。只恐不是玉。是玉也大奇。山云。鷄栖鳳巢非其同類。出去。林泉道。點撿將來不可放過。曰自遠趍風請師一接。林泉道。千峰勢到嶽邊止。萬<span class='corr'>派</span>聲歸海上消。山云。目前無闍黎。此間無老僧。林泉道。平生心膽向人傾。師便喝。林泉道。熟境難忘。任渠呌喚。山云。住住。且莫草草怱怱。雲月是同。溪山各異。截斷天下人舌頭即不無。爭教無舌人解語。林泉道。近來有箇新條欵。不說麻烏與賽因。師佇思。林泉道。何不更下一喝。山便打。林泉道。就裏溪山元來不異。師因茲服膺。林泉道。師資緣會處。針芥自相投。林泉見處唯只至此。更看花嚴如何科判。頌曰。</p>
<p style="margin-left:1em">無伴石人衣入山<span class='note-inline'>(藏身處沒蹤跡)</span>。雲籠紅頂綠衣寒<span class='note-inline'>(沒蹤跡處莫藏身)</span>。喝開劫兆三峰頂<span class='note-inline'>(神通廣大)</span>。捧出金襴對日看<span class='note-inline'>(莫教標入眼。特地出〔寰〕難)</span>。</p>
<p>師云。聲前薦得<span class='corr'>已</span>落今時。句後承當迷頭認影。雖是石人撫掌木女高歌。自古至今知音者少。所以蓮峰庵主道。楖栗橫擔不頋人。直入千峰萬峰去。當此之際。雲籠嶽頂霧鎻巖阿。密密綿綿了無縫罅。故夾山唯一本分事。左敲右擊正按平鋪。令伊離滲漏絕識情處。參見夾山被他一喝。直得鷄山粉碎迦葉亡魂。所捧金襴七零八落。此之所謂金剛王劒獨露堂堂。擬涉唇吻即犯鋒鋩者也。昔迦葉波持如來所付金襴伽黎於鷄足山中而待彌勒。山有三峰如鷄三足故也。今言喝開捧出者。言語道斷非去來今。還知洛浦夾山父子相投處麼。照盡體無依。通身合大道。</p>
</div>
<div class='div-other'><a id='mulu31' />
<p class='h1'>第二十七則踈山答佛</p><p>示眾云。三十二相。塑畵難成。八十種好。粧鑾不就。匹似告他人。不如求自<span class='corr'>己</span>。還有認得的麼。</p>
<p style="margin-left:1em">舉僧問踈山。如何是佛<span class='note-inline'>(你不禮拜更待何時)</span>。山云。何不問踈山老漢<span class='note-inline'>(見義勇為。當仁不讓)</span>。</p>
<p>師云。撫州踈山匡仁禪師。吉州新淦人。投本州元證禪師出家。一日告其師往東都聽習。未經歲月忽曰。尋行數黑。語不如默。捨<span class='corr'>己</span>求人。假不如真。遂造洞山。值山早參出問。未有之言請師示誨。山曰。不諾無人肯。師曰還可切也無。云你即今還切得麼。曰切不得即無諱處。山他日上堂曰。欲知此事。直須如枯木生花方與他合。一日有僧問。如何是佛。云何不問踈山老漢。古人答話多以徑直截要指示於人。故法燈云。誰信天真佛。興悲幾萬般。蓼花開古岸。白鷺立沙灘。露滴庭莎長。雲收溪月寒。頭頭垂示處。子細好生觀。恁麼會得胡用他求。自肯承當。不勞別覔。頌曰。</p>
<p style="margin-left:1em">養子方知在上慈<span class='note-inline'>(知恩報恩。風流如雅)</span>。親言無味外人疑<span class='note-inline'>(只為分明極。飜令所得遲)</span>。欲窮滄浪深深處<span class='note-inline'>(直須親到一迴始得)</span>。聽取漁家輙莫迷<span class='note-inline'>(不會做官。看傍州例)</span>。</p>
<p>師云。野老負薪歸。催婦連宵織。看他家事忙。且道承誰力。問渠渠不知。特地生疑惑。傷嗟今古人。幾箇知恩德。要汝時時知。有念念無差。故洞山云。向道莫去歸來背父。又示眾云。欲知此事。如人家養得三箇兒子。州裏須得一箇。縣裏須得一箇。村裏須得一箇。一箇能得屋裏錢物用。一箇須得外頭錢物用。一箇不得外頭錢物用亦不得屋裏錢物用。且道那箇合在州裏。那箇合在縣裏。那箇合在村裏。僧乃出眾云。三箇莫明輕重否。師曰是。云如何是此人出身處。曰。知有却不知有。是此人出身處。云未審此人從今日去也無。曰亦從今日去。云恁麼則屬功也。曰是。云喚作甚麼功。曰喚作功就之功。云此人還知有州裏人否。曰知有始解奉重矣。云恁麼則村裏人全明過也。曰是。云如何是此人過處。曰。不知有。喚作閑人。是此人過處。不見先師道。今時學道之人。須知有轉身處始得。又僧問曹山。子歸就父。為甚麼父全不顧。曰理合如斯。云父子之恩何在。曰始成父子之恩。云如何是父子之恩。曰刀斧斫不開。林泉道。一對無孔鐵槌。一任諸人下楔。此皆是養子之緣。外人疑處。若不是明眼宗師。深窮性海杜絕迷源。一曲漁歌焉能得聽。還會麼。萬籟有心聞不得。孤巖無耳却知音。</p>
</div>
<div class='div-other'><a id='mulu32' />
<p class='h1'>第二十八則歸根得旨</p><p>示眾云。直截根源。本欲待教疾會。尋枝摘葉。不須漫費神思。莫有不動唇皮道得底麼。</p>
<p style="margin-left:1em">舉僧問重雲和尚。如何是歸根得旨<span class='note-inline'>(不勞重話會。切忌錯商量)</span>。雲云。早是忘却。不憶塵生<span class='note-inline'>(擬思<span class='corr'>已</span>落二三機。對面忽成千萬里)</span>。</p>
<p>師云。京兆府重雲智暉禪師。總角之歲好遊佛宇。誓志出家。父母不能止。禮圭峰溫禪師剃度。後謁白水獨領微言。潛通秘鍵。尋回洛。卜于中灘剏溫室院。常施水給藥為事。有比丘患白癩。眾惡之。唯師與摩洗如常。俄有神光異香。既而訝之。遂失所在。遺瘡痂馨香酷烈。聚而塑觀音像藏之。師後忽歸終南圭峰舊居。一日閑步巖岫間如常寢處。倐覩摩衲數珠銅缾㨑笠。觸之即壞。謂侍者曰。此吾前身道具爾。就茲建寺以酬宿因。當薙草間。有祥雲蔽日。屯于峰頂久而不散。因目為重雲。所有猛獸皆引去。及塞龍潭以通徑。龍亦他徒。後唐明宗賜額曰長興。學侶臻萃。上堂。僧問如何是歸根得旨。曰早是忘却不憶塵生。云如何是隨照失宗。曰家貧遭劫。云。不憶塵生。如何是進身一路。曰足下<span class='corr'>已</span>生草。前程萬丈坑。這僧大似窮曹司翻舊案。將六祖臨終謂眾道。葉落歸根來時無口之語。勘當重雲。雲亦不謀而合。道早是忘却不憶塵生。若這僧向此一塵語下。能於父母未生<span class='corr'>已</span>前著脚。何坑壍而有落哉。怕伊不信。更看投子從頭解說。頌曰。</p>
<p style="margin-left:1em">家破人亡何所依<span class='note-inline'>(若能絕妄想。便見一真如)</span>。無心無緒話求歸<span class='note-inline'>(惜取草鞋好)</span>。十年忘盡來時路<span class='note-inline'>(因禍致福)</span>。暫憶些兒總不知<span class='note-inline'>(却最親切)</span>。</p>
<p>師舉僧問洛浦。學人擬歸鄉時如何。浦曰家破人亡子歸何處。僧云恁麼則不歸去也。浦曰。庭前殘雪日輪消。室內紅塵遣誰掃。此所心無心無緒話求歸也。尋思到此。似與寒山同參。山有詩云。欲得安身處。寒山可常保。微風吹幽松。近聽聲愈好。下有斑白人。嘮嘮讀黃老。十年歸不得。忘却來時道。若是端的得到不知不會處。非唯參見地藏。許伊親見黃蘗。雖然如是。林泉門下不得點胷擔板。</p>
</div>
<div class='div-other'><a id='mulu33' />
<p class='h1'>第二十九則問夾山境</p><p>示眾云。窓前翠竹。嘯月吟風。庭際蒼松。欺霜傲雪。非圖眼見耳聞。欲使心開意解。莫有伶利者麼。</p>
<p style="margin-left:1em">舉僧問夾山。如何是夾山境<span class='note-inline'>(朝看雲片片。暮聽水潺潺)</span>。山云。猿抱子歸青嶂後。鳥銜花落碧巖前<span class='note-inline'>(莫向言中取則。直須句外明宗)</span>。</p>
<p>師云。心不識心。見猶在境。情存一念。萬別千差。所以夾山道。聞中生解。意下丹青。目前則美。久薀成病。青山與白雲從來不相到。機絲不挂梭頭事。文彩縱橫意自殊。嘉祥一路智者知踈。瑞草無根賢者不貴。林泉道。但能明正眼。諸見決難謾。這僧雖恁麼問。夾山雖恁麼答。便不可向碧巖青嶂裏商量。抱子銜花處折倒。法眼云。我二十年只作境會。浮山圓鑒云。法眼要且未得勦絕。既不作境會。別作甚麼會。自著語云。犀因翫月紋生角。象被雷驚花入牙。忽有人問林泉。不作境會合作麼生道。但云。猿抱子歸青嶂外。鳥㗸花落碧巖前。非唯掣開那僧識鎻。更乃捩轉法眼謾人關捩。還識浮山徹底為人處麼。分付舒州投子替他分雪。頌曰。</p>
<p style="margin-left:1em">月皎青松鶴夢長<span class='note-inline'>(尚高夢中說〔要〕)</span>。碧雲丹桂挂羚羊<span class='note-inline'>(沒蹤跡斷消息)</span>。嚴高碧仞千峰雪<span class='note-inline'>(高着眼看)</span>。石笋生條半夜霜<span class='note-inline'>(別是一般春色)</span>。</p>
<p>師云。月巢鶴作千年夢。雪屋人迷一色功。向心境俱亡。人牛不見。灑灑落落。妥妥帖帖。無一毫差互。沒半點交加。折莫是境不是境。終不惹絆在於識情之內。若挂角羚羊。蹤跡尚無著處。甚做羚羊氣息。莫慮巖高千仞積雪彌深。至理一言不能漏泄。其奈堦前石笋半夜抽條。以此看來。是境不是境。信手拈來無不是。莫教常守繫驢橛。</p>
</div>
<div class='div-other'><a id='mulu34' />
<p class='h1'>第三十則曹山出世</p><p>示眾云。爭強競弱總是凡情。退<span class='corr'>己</span>讓人那存聖解。向此還有不爭人我者麼。</p>
<p style="margin-left:1em">舉僧問曹山。佛未出世時如何<span class='note-inline'>(雪山修苦行。要識五俱輪)</span>。曰曹山不如<span class='note-inline'>(謙謙君子誰不稱揚)</span>。僧云出世後如何<span class='note-inline'>(為怜三歲子。用盡老婆心)</span>。曰不如曹山<span class='note-inline'>(將為要津全把斷。誰知逐浪與隨波)</span>。</p>
<p>師云。撫州曹山慧霞了悟禪師。嗣先曹山本寂禪師。僧問四山相逼時如何。曰曹山在裏許。云還求出也無。曰在裏許即求出。林泉道。放去較危。收來太速。又僧問。佛未出世時如何。曰曹山不如。云出世後如何。曰不如曹山。此語本二世曹山了悟之語。非先曹山本寂禪師之語也。不知者師資不辨前後不分。而中驗討不審之疾。因載於此。學者應知。僧問德山緣密圓明禪師。佛未出世時如何。曰河裏盡是木頭舡。云出世後如何。曰這頭踏著那頭掀。所以道。但參活句莫參死句。於死活句中定取一隻宗眼。這僧既問佛出與未出。必有深意。曹山答以如與不如。豈無理哉。還知麼。這畔那邊無不可。放行把住總由他。怕伊不信。試問投子便知子細。頌曰。</p>
<p style="margin-left:1em">月隱青山瑞氣高<span class='note-inline'>(斫額望不及)</span>。梧藏丹鳳覰無寥<span class='note-inline'>(無你着眼處)</span>。無端石馬潭中過<span class='note-inline'>(切忌拖泥帶水)</span>。驚起泥龍之海潮<span class='note-inline'>(一任隨波逐浪)</span>。</p>
<p>師云。洞山道。正中偏。三更初夜月明前。莫怪相逢不相識。隱隱猶懷舊日嫌。此明空劫以前威音之際。玉兔懷胎。深隱紫微。萬一千巖。俱無影象。皆正位中事也。惟騰騰瑞氣藹藹祥烟。碧梧高聳丹鳳獨棲。瞻之不及窺之莫得。恰如佛未出世時。無法可說。無生可度。實際理地不受一塵。曙色未分人皆仰望。所以曹山道不如他也。無端石馬經歷寒潭。尀耐泥龍奔騰巨海。於無見中強見。無聞中強聞。三十二相歷歷分明。十二分教行行布置。向佛事門中不捨一法。及乎天曉總見尋常。故言不如曹山也。林泉雖恁剖判將來。慎勿便以得失勝負而生計較。若解無中能唱出。方知絲竹可傳心。</p>
</div>
<div class='div-other'><a id='mulu35' />
<p class='h1'>第三十一則無隱身處</p><p>示眾云。萬機休罷。皆付痴憨。千聖不携。惟嫌抹搭。莫更有蒸不熟煑不爛的衲僧麼。</p>
<p style="margin-left:1em">舉僧問雲居。全無學處如何立身<span class='note-inline'>(退步就<span class='corr'>己</span>。萬不失一)</span>。居云無立身處<span class='note-inline'>(巧說不如直道)</span>。僧云佛事何勞<span class='note-inline'>(認著即不堪)</span>。居云不同興化<span class='note-inline'>(比類難齊)</span>。</p>
<p>師云。大智如愚。大巧若拙。本自圓成。不勞彫琢。所以永嘉道。君不見。絕學無為閑道人。不除妄想不求真。是他頂天立地盤礴四維。巍巍堂堂磊磊落落。竪窮三際橫遍十方。只此沒量大人。便是汝本來面目。亘古今而非有。任來去而非無。何必區區安身立命而<span class='corr'>已</span>。故這僧迷頭認影。剛覓替名。雲居老漢因便截勢。盡情吐露。其僧頑涎不退。展轉生疑。將十二時中著衣喫飯運水般柴日用佛事以當平生。雲居不免頂門著楔道。非同每日朝參暮請接物利生興此悲心。化他眾類應須孜孜切切。一念萬年。不遺時不失候。甚生次第。若能如是。得處但能忘計較。用時全不費工夫。不犯天威。試聽舉似。頌曰。</p>
<p style="margin-left:1em">苔殿烟收紫氣旋<span class='note-inline'>(寶香鳳燭煙雲合)</span>。拱班宸幄退堯年<span class='note-inline'>(寂寂簾垂不露顏)</span>。鳳樓不宿桃源客<span class='note-inline'>(非公境界)</span>。豈並金光矚漢天<span class='note-inline'>(比類難齊)</span>。</p>
<p>師云。尊貴一路智者難躋。至理玄門孰能履踐。由是苔封古殿紫氣盤旋。拱密威嚴仰瞻宸幄。慶堯年之寧謐六國安然。賀舜日之增明四臣樂矣。畢竟龍樓鳳閣。難停玩景遊人。從教杏圃桃源。恣縱賞心樂事。心光晃耀根根塵塵而普及寰瀛。智炬揚輝物物頭頭而遍周沙界。恁麼會得。非止漢天竺土。這畔那邊無不是汝立身之處。何也。把住放行全在我。挨來拶去更由誰。</p>
</div>
<div class='div-other'><a id='mulu36' />
<p class='h1'>第三十二則風穴古曲</p><p>示眾云。木人把板。雲中拍韻出青霄。石女含笙。井底吹聲騰碧漢。莫有眼中解聽者麼。</p>
<p style="margin-left:1em">舉僧問風穴。古曲無音韻。如何和得齊<span class='note-inline'>(囉羅哩哩。哩哩囉囉)</span>。穴云。木鷄啼子夜。蒭狗吠天明<span class='note-inline'>(無中唱出處。千古意分明)</span>。</p>
<p>師云。汝州風穴延昭禪師。初謁鏡清。次參南院。入門不禮拜。院曰入門須辨主。云端的請師分。院於左膝拍一拍。師便喝。院於右膝拍一拍。師又喝。院曰。左邊一喝且置。右邊一喝作麼生。師曰瞎。院便拈棒。師曰。莫用盲枷瞎棒。奪打和尚。莫言不道。院擲下棒曰今日被黃面浙子鈍置一場。云和尚大似持鉢不得詐道不飢。曰闍黎曾到此間麼。云是何言歟。曰老僧好好相借問。云也不得放過。便下。參眾了却上堂頭禮謝。院曰闍黎曾見甚麼人來。云在襄州華嚴與廓侍者同夏。曰親見作家來。院問。南方一棒作麼商量。云作奇特商量。師却問院。和尚此間一棒作麼商量。院拈拄杖曰。棒下無生忍。臨機不見師。師於言下大徹玄旨。遂依止六年。四眾請住風穴又八年。李史君與闔郡仕庶再請開堂演法。其道大行。這僧既發古曲無音之問。想非干六律不墮五音。設使六么花十八。也應斷和決難齊。是他風穴以無曲之曲非韻之韻。別般響喨逈出青霄。何遶梁之可比哉。雖假木雞蒭狗傍提妙唱。自古至今誰能賞鑑。若非投子發揚。險不幾乎淡了。頌曰。</p>
<p style="margin-left:1em">古巖月色鎻重雲<span class='note-inline'>(顯而不露)</span>。枯木迎芳曉帶春<span class='note-inline'>(隱而彌彰)</span>。昨夜星河轉南斗<span class='note-inline'>(急著眼看)</span>。金烏隨鳳過天輪<span class='note-inline'>(好客無踈伴)</span>。</p>
<p>師云。太陽門下日日三秋。明月堂前時時九夏。此寔吾宗正偏兼帶理事叶通之微旨也。雖則岐分派列施設不同。萬別千差終歸一揆。昔湛然居士序萬松老師萬壽語錄云。臨濟之宗。得者得之於峻拔。失者失之於莽鹵。曹洞之宗。悟者悟之於綿密。迷者迷之於廉纖。雲門之宗。明者明之於緊俏。昧者昧之於識情。誠哉是言也。古巖月色雖鎻重雲。非具眼者莫窺其奧。騰芳枯木不假陽和。唯知心者能帶其春。豈止星河宛轉於南斗。其由烏鳳趍越於天輪。不墮功勳寧拘明暗。當此之時。還辨別得麼。試看磨盤秋結子。非同碓觜夜開花。</p>
</div>
<div class='div-other'><a id='mulu37' />
<p class='h1'>第三十三則投子劫火</p><p>示眾云。問既有宗。答亦攸同。但肯教意解心開。便不索口呿目瞪。莫有於熱惱處令清凉者麼。</p>
<p style="margin-left:1em">舉僧問投子。劫火洞然時如何<span class='note-inline'>(照頋燎却眉毛)</span>。子云寒威威地<span class='note-inline'>(心定自清涼)</span>。</p>
<p>師云。舒州投子山大同禪師。幼依洛下保唐滿禪師出家。初習安般觀。次閱花嚴教激明性海。復謁翠微頓悟宗旨。由是放意周遊。後旋故土。隱投子。結茅而居。師一日指庵前一片石謂雪峰曰。三世諸佛總在裏許。峰云須知有不在裏許者。曰不快漆桶。師與雪峰遊龍眠。有兩路。峰問那箇是龍眠路。師以杖指之。峰云東去西去。曰不快漆桶。問一槌便就時如何。曰不是性[懆/心]漢。云不假一槌時如何。曰不快漆桶。峰問此間還有人參也無。師將<span class='corr'>钁</span>拋向峰面前。峰云恁麼則當處掘去也。曰不快漆桶。師居投子山三十餘載。往來激發請益者常盈于室。縱以無畏之辯。隨問遽答。啐啄同時。微言頗多。今唯錄此。叢林多以不快漆桶為雪峰語。而不知大同答雪峰語也。這僧將仁王般若經偈來問。昔斑足王信外道。羅陀語。殺千王頭淫祀塚間摩訶迦羅大黑天神。冀延國祚。普明王請一日假。依七佛法齋百法師。第一法師為王說偈。劫火洞然。大千俱壞。此偈凡三十二句。王赴死。轉為諸王說。斑足疑問。亦聞此偈。心開悟解。以國付弟。出家得忍。師答以寒威威地。為復是滴水滴凍。為復是霜雪難禁。為復是縮項嗟噓。為復是橫身僵臥。若恁麼會。林泉不免奉汝箇三千里外且喜沒交涉。畢竟合作麼生會。曝滾鑊中添乍水。飲時冷暖自心知。頌曰。</p>
<p style="margin-left:1em">天地為爐萬物焦<span class='note-inline'>(內外赤通紅)</span>。石人駕浪渡雲霄<span class='note-inline'>(高高山頂立。深深海底行)</span>。風生半夜霜殘重<span class='note-inline'>(法身無被不禁寒)</span>。月落水寒碧鬢凋<span class='note-inline'>(多愁早老)</span>。</p>
<p>師云。楊無為道。三界炎炎如火聚。道人未是安身處。蓮池勝會待多時。收攝身心好歸去。恁麼看來。石人駕浪索渡雲霄。木女搖篙同歸性海。雖是隨流得妙。應須返本還源。休投寂滅洪波。莫滯沉空湛水。青蘋之末偶於半夜生風。紅蓼其間未至三更見月。霜威既重。冰色須嚴。冷清清處却要溫和。寒威威時休嫌寂寞。自然逼鬂不許凋殘。管取赤心居常。謹切若肯如斯體究。恁麼商量不須還我布單錢。何必償他口業債。咦。逆耳忠言休不信。莫教辜負老林泉。</p>
</div>
<p class='juan'>林泉老人評唱投子青和尚頌古空谷集卷二</p>
</div><!-- end of div[@id='body'] -->
</body></html>