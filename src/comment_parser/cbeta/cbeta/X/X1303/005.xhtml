<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱投子青和尚頌古空谷集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu76' />林泉老人評唱投子青和尚頌古空谷集卷五</p><p class="byline">後學性一閱</p><p class="byline">生生道人梓</p>
<div class='div-other'><a id='mulu77' />
<p class='h1'>第七十則芭蕉法身</p><p>示眾云。薄批明月。細切清風。若能拿空<span class='corr'>㸕</span>空。便解以楔出楔。且道誰有如此作略。</p>
<p style="margin-left:1em">舉僧問芭蕉情和尚。如何是透法身句<span class='note-inline'>(熊飜筋斗。驢舞柘枝)</span>。蕉云。一不得問。二不得休<span class='note-inline'>(放去較危。<span class='corr'>收</span>來太速)</span>。僧云學人不會<span class='note-inline'>(却較些子)</span>。蕉云第三度來與你相見<span class='note-inline'>(有甚面孔)</span>。</p>
<p>師云。僧問雲門。如何是法身向上事。曰向上與汝道也不難。作麼生會法身。云請和尚鑒。曰。鑒即且置。作麼生會法身。云與麼與麼。曰這箇是長連床上學得的。我且問你。法身還解喫飯麼。僧無對。林泉代云。謝和尚降重空筵。這僧今日要會透法身句。何不參取杜順和尚道。懷州牛喫禾。益州馬腹脹。天下覓醫人。灸猪左膞上。若向這裏會得脫灑明白。不索自<span class='corr'>己</span>走南掠北。免致教他推東拄西。果然芭蕉道一不得問二不得休。雖是鈎錐在手縱奪臨時。其奈這僧撒呆掉癡。故意粧昏<span class='note-inline'>(去呼)</span>。你不見道萬丈海深須見底。只有人心難忖量。故云第三度來與你相見。且道相見的是芭蕉那不是芭蕉。記得徑山大慧云。蕉芭蕉芭。有葉無丫。忽然一陣狂風起。吹得來。便似南京大相國寺東廊下第十三院王和尚破袈裟。林泉道。莫錯認。若能即物明心以言會道。爭肯頭頭蹉過。頌曰。</p>
<p style="margin-left:1em">休問維摩臥病城<span class='note-inline'>(罕逢明鑒)</span>。靈山空自掩光陰<span class='note-inline'>(少遇知音)</span>。流沙欲渡全無難<span class='note-inline'>(宿生慶幸)</span>。莫聽鶯啼在那林<span class='note-inline'>(枉勞心力)</span>。</p>
<p>師云。昔維摩詰假幻化色身示疾於毗耶離城。靈鷲祖翁遣三十二菩薩就彼問病。摩詰以不二法門勘當透法身句。末後曼殊室利以無言無說無示無識離諸問答為酬。曼殊復問。摩詰默然。故肇公涅盤無名論云。釋迦掩室於摩竭。淨名杜口於毗耶。須菩提唱無說以顯道。釋梵憑絕聽而雨華。斯皆理為神御。非虗掩光陰者也。乾峰示眾云。法身有三種病二種光。須是一一透得。更須知有向上一竅。雲門出眾云。只如庵內人為甚麼不知庵外事。峰呵呵大笑。門云猶是學人疑處。峰云子是甚麼心行。門云也要和尚相委悉。峰云直須恁麼始得穩坐地。門云喏喏。恁麼會得。達磨不必西來。遠渡流沙。雖無厄難。枉費盤纏。伶利禪和幸勿隨聲逐色。向這畔那邊虗勞採聽。還知端的處麼。清風兩檻竹。白露一庭松。</p>
</div>
<div class='div-other'><a id='mulu78' />
<p class='h1'>第七十一則芭蕉好惡</p><p>示眾云。把得住。放得行。方為好手。做得是。作得主。賣弄好心。子細點撿將來。也只道得一半。</p>
<p style="margin-left:1em">舉僧問芭蕉徹和尚。有一人不捨生死不證涅盤。師還提携也無<span class='note-inline'>(隔壁過狀)</span>。徹云不提携<span class='note-inline'>(面赤不如語直)</span>。僧云為甚麼不提携<span class='note-inline'>(果然着疑)</span>。徹云老僧粗識好惡<span class='note-inline'>(少賣弄)</span>。</p>
<p>師云。郢州芭蕉山繼徹禪師。乃溈山四世孫也。初參風穴。穴問如何是正法眼。師曰泥彈子。穴異之。次謁先芭蕉慧情禪師。情上堂。舉仰山道。兩口無一舌。此是吾宗旨。師豁然有省。一日上堂云。眼中無瞖。空裏無花。水長舡高。泥多佛大。莫將問來。我也無答。會麼。問在答處。答在問處。便下座。這僧發此一問。豈不聞圓覺經云。生死涅盤猶如昨夢。何捨何證而可言也。況此一人有名呼不得。無位可安排。淨躶躶。赤灑灑。沒可把。如何提携即是。所以芭蕉切恐和光惹事。故恁刮篤成家。可惜這僧慕頋茅廣逼拶。芭蕉盡筋截力道。老僧粗識好惡。雖然惜得自<span class='corr'>己</span>眉毛。爭奈穿過那僧鼻孔。莫更有識好惡者麼。去。不堪共語。賴遇投子慈悲方便。為伊頌出。頌曰。</p>
<p style="margin-left:1em">百歲童兒出戶來<span class='note-inline'>(解行不觸今時道)</span>。滿身紅爛惹塵埃<span class='note-inline'>(為垂一隻手)</span>。火中閑步清涼地<span class='note-inline'>(不惜兩莖眉)</span>。識者無因敢近擡<span class='note-inline'>(縮手有分)</span>。</p>
<p>師云。滿頭白髮離巖谷。半夜穿雲人市廛。雖云偏處不逢。其柰玄中不失。利生接物須展丹誠。拄戶撑門不無紅爛。雖則塵埃滿面。都緣為法亡軀。同安云。但將生死為活計。火裏安身火裏凉。恁麼會得。居火宅而煙焰自息。懷熱惱而豁爾清凉。所以道般若如大火聚。四面不可入。般若如清涼池。四面皆可入。若能見地明白。自委就中利害。具此眼者方能知識。雖能知識。認著則不可。所以無敢親近舉似擅便提携。咦。雖云識好惡。待似沒人情。</p>
</div>
<div class='div-other'><a id='mulu79' />
<p class='h1'>第七十二則天彭當戶</p><p>示眾云。色見聲求無非是妄。情忘執謝未足為真。若非塞壑填溝。洎免撞頭磕額。有認得的麼。</p>
<p style="margin-left:1em">舉僧問天彭。如何是佛<span class='note-inline'>(山河及大地。全露法王身)</span>。彭云。親切不離家。寂寞不當戶<span class='note-inline'>(時時示時人。時人皆不識)</span>。</p>
<p>師云。心佛與眾生。是三無差別。未委乎阿誰。一一能見徹。方信道搜遠不搜近。宜假不宜真。空認彩繪粧鑾。漫討泥龕塑像。不應棄本逐末。枉教背父尋爺。休只向蓮臺上追尋。莫便於光焰邊別辨。此之所謂差之毫釐失之千里。善慧大士心王銘云。了本識心。識心是佛。是心是佛。是佛是心。念念佛心。佛心念佛。欲得早成。戒心自律。淨律淨心。心即是佛。除此心王。更無別佛。林泉道。有心用處還應錯。無意看時却宛然。莫有具眼者麼。無心能出岫。為雨善知時。頌曰。</p>
<p style="margin-left:1em">白雲時映舊山青<span class='note-inline'>(依稀彷彿)</span>。竹鎻薄烟露幾莖<span class='note-inline'>(瀟灑扶踈)</span>。虗室夜寒秋月逈<span class='note-inline'>(清光何處無)</span>。鴈迴遙聽可三更<span class='note-inline'>(幾人能曉)</span>。</p>
<p>師云。妙用縱橫。智體不動。子雖依倚。父全不知。散乾蓋而本自無心。踞坤輿而端然有力。此亦寂而不動感而遂通之朕兆也。於此半遮半露似晦似明。綠竹漪漪。有匪君子。孰能於是了別心佛之根莖枝葉者邪。雖倚蒲危坐。虗室生白。心月孤圓。秋天獨逈。猶可轉身不居一色。直得鴈迴北塞聲噎南樓。木女初聞石人遙聽。只知日午是三更。那信天明方半夜。何也。月滿猶虧半。烏沉始是圓。</p>
</div>
<div class='div-other'><a id='mulu80' />
<p class='h1'>第七十三則禾山打皷</p><p>示眾云。恁麼也得。就舡買得魚偏美。不恁麼也得。水月空花難可比。一聲羯鼓響連天。未審知音能幾幾。</p>
<p style="margin-left:1em">舉僧問禾山。即心即佛即不問。如何是非心非佛<span class='note-inline'>(但有纖毫即是塵)</span>。山云解打皷<span class='note-inline'>(鼕鼕)</span>。</p>
<p>師云。明州大梅山法常禪師。襄陽人。姓鄭氏。幼歲從師於荊州玉泉寺。初參大寂。問如何是佛。寂曰即心是佛。師即大悟。遂之四明梅子真舊隱。縛茆燕處。唐貞元中。鹽官會下有僧因採拄杖迷路至庵所。問和尚住此山多少時。曰只見四山青又黃。又問出山路向甚麼處去。曰隨流去。僧回舉似鹽官。官曰。我在江西時曾見一僧。自後不知消息。莫是此僧否。遂令僧去招之。師答以偈曰。摧殘枯木倚寒林。幾度逢春不變心。樵客遇之猶不顧。郢人那得苦追尋。一池荷葉衣無盡。數梱松花食有餘。剛被世人知住處。又移茆舍入深居。大寂聞師住山。令僧問。和尚見馬大師。得箇甚麼便住此山。師曰。大師向我道即心即佛。我便向這裏住。僧曰。大師近日佛法又別也。師曰作麼生。僧曰又道非心非佛。師曰。這老漢惑亂人未有了日。任你非心非佛。我只即心即佛。其僧迴舉似馬祖。祖曰梅子熟也。僧問禾山。大梅恁麼道意作麼生。禾山云真師子兒。林泉道。不勞讚嘆。顯宗令中使持紙一張。書心佛二字。問大慶壽玄悟王禪師曰。此是甚麼字。師應聲答曰。不是心不是佛。稱旨。次日令旨賜長短句曰。但能了淨。萬法因緣何足問。日用無為。十二時中更勿疑。常須自在。識取從來無罣礙。佛佛心心。心若依佛也是塵。林泉道。誠哉是言也。玄悟答謝曰。無為無作。認著無為還是縛。照用同時。電卷星流<span class='corr'>已</span>太遲。非心非佛。喚作非心猶是物。人境俱空。萬象森羅一境中。林泉道。更須打破始得。還知禾山解打皷處麼。尋思此語驚人處。信手拈來用㝡親。頌曰。</p>
<p style="margin-left:1em">布毛拈起費人言<span class='note-inline'>(駟不及舌)</span>。爭似禾山一句傳<span class='note-inline'>(世情看冷暖。人面逐高低)</span>。打鼓一聲喧宇宙<span class='note-inline'>(驚破髑髏)</span>。氷寒千丈忽生蓮<span class='note-inline'>(不妨奇特)</span>。</p>
<p>師云。杭州鳥窠道林禪師。一日因侍僧智通辭師他往。師曰汝今何往。云某為佛法出家。和尚不垂慈誨。今往諸方學佛法去。師曰。欲學佛法。吾此間亦有少許。云如何是和尚此間佛法。師於身上拈布毛吹之。通遂有省。林泉道。雖然稍得吹噓力。莫撒金沙在眼中。投子老漢雖是一擡一搦。其間有縱有奪。黨護門風不得不爾。為他攂得出用得親。不犯宮商能喧天地。若千丈寒氷偶爾生蓮。自古及今實難比擬。非同石笋抽條處。恰似踈山臘月時。</p>
</div>
<div class='div-other'><a id='mulu81' />
<p class='h1'>第七十四則黃連聲前</p><p>示眾云。擬舉心時徒勞側耳。未開口處切忌攢眉。非為有條攀條。免致無事生事。有違此理者麼。</p>
<p style="margin-left:1em">舉僧問黃連和尚。如何是聲前一句<span class='note-inline'>(合取狗口)</span>。連云聲前無句。聲後問將來<span class='note-inline'>(語直心真)</span>。</p>
<p>師云。聲前一句。圓音落落而罕遇知音。物外三山。片月輝輝而少逢明鑑。切忌情存向背。隄防見處偏枯。不應口苦心甜。何必唇寒齒冷。欲發明第一義諦。須大開不二法門。截流之機豈在有句無句。談天之辯元來是精識精。若非摩詰忘言。爭顯曼殊本意。索甚說樹倒藤枯句歸何處。也不消賣布單買草鞋。向禪床角重來舉似。不見道。但有言說。俱無實義。故於第二門頭。許汝東語西話。頌曰。</p>
<p style="margin-left:1em">空劫前時曠路閑<span class='note-inline'>(無人履踐)</span>。聲前無句信人難<span class='note-inline'>(忠言逆耳)</span>。欲窮滄浪白雲曲<span class='note-inline'>(孰是知音)</span>。且看石人露半顏<span class='note-inline'>(休錯認)</span>。</p>
<p>師云。一人發真歸源。十方世界悉皆消殞。何必直待空劫前時而<span class='corr'>已</span>哉。若肯言辭路絕分別意窮處。優游放曠廓落幽閑。聲音未發<span class='corr'>已</span>前。箇裏本無言句。求人取信端的為難。欲窮其源擬探其底。若滄浪之深。似白雲之遠。曲高和寡聽者還稀。不如向真淨界中無漏國內睥睨石人木女。鏡像空花。雖露半顏。未容全諾。還記得報慈半身寫照偈麼。日出連山存隱顯。月圓當戶定虧盈。</p>
</div>
<div class='div-other'><a id='mulu82' />
<p class='h1'>第七十五則資福圓相</p><p>示眾云。五音不犯。應須眼裏聞聲。六律難該。莫向喉中取則。莫有善打和者麼。</p>
<p style="margin-left:1em">舉僧問吉州資福寶和尚。如何是古人歌<span class='note-inline'>(羅羅哩哩)</span>。福畫圓相對之<span class='note-inline'>(誰是知音)</span>。</p>
<p>師云。五燈會元所載吉州資福如寶禪師。法嗣資福第二世良䆳禪師。僧問如何是古人。歌䆳畫圓相示之。非問寶也。䆳乃溈山四世孫也。雖用暗機默論。其聲如雷<span class='corr'>已</span>露栓索。這僧不會。是處語言皆合其道。誰家絃管曾不傳心。自古至今喧天聒地。方顯觀音妙唱沙界咸聞。返聞聞性。圓通第一。何必慢謳雪曲忙和陽春。不比梁州。非同大石。豈不見道。胡笳曲子不墮五音。韻出青霄任君吹唱。還知資福的意麼。自笑老林泉。不解打手勢。試聽投子老師吟猱節奏泛木相兼。頌曰。</p>
<p style="margin-left:1em">一曲兩曲深夜彈<span class='note-inline'>(不勞側耳)</span>。松風和雨過前山<span class='note-inline'>(但得琴中趣。何勞絃上聲)</span>。可憐卞玉離荊岫<span class='note-inline'>(難換連城)</span>。誰是知音却取還<span class='note-inline'>(惟許相如)</span>。</p>
<p>師云。伯牙與子期。不是閑相識。所以道無絃琴有韻。千載響泠泠。耳聽應難會。眉毛始解聽。故於深夜以應佳期。對團團之皎月。奏戞戞之清音。若瑟瑟松風。似零零溪雨。論甚山前山後。輙莫村北村南。若遇賞音無可不可。據此酬對待。似荊山之下卞和之璧而獻秦王。知王殊無割城之意。而相如使人衣褐懷璧歸趙。還知這僧蹉過處麼。異音不入常人耳。莫比陽關第四聲。</p>
</div>
<div class='div-other'><a id='mulu83' />
<p class='h1'>第七十六則崇福寬廓</p><p>示眾云。碧岫峰頭。思和尚能說大口。紅塵堆裏。誌公老曾露赤心。若知語忌十成。管索深藏三寸。正當此時還有道得的麼。</p>
<p style="margin-left:1em">舉僧問益州崇福志和尚。如何是寬廓之言<span class='note-inline'>(胡道亂道。合著正道)</span>。志云無舌人道得<span class='note-inline'>(<span class='corr'>已</span>在口外)</span>。</p>
<p>師舉雲門示眾云。聞聲悟道。見色明心。觀世音菩薩將錢來買胡餅。放下手却是饅頭。林泉道。七九六十三。又云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼會麼。林泉道。九九八十一。恁麼商量。何邊彊而可卜度。何方隅而可計較。寬廓窄隘不言可知。所以道。言無展事語不投機。承言者喪。滯句者迷。以此觀來。便見語帶玄而無路。舌頭談而不談。只如無舌人。合作麼生道。護唵薩哩嚩怛他阿誐多。頌曰。</p>
<p style="margin-left:1em">寬廓言時不犯舌<span class='note-inline'>(悄地悄地)</span>。清風高韻碧雲斜<span class='note-inline'>(不勞採聽)</span>。石人貪話西峰事<span class='note-inline'>(言多傷行)</span>。不覺東巖起霧遮<span class='note-inline'>(顯而不露)</span>。</p>
<p>師云。一堂風冷淡。千古意分明。何必高談濶論會古通今。不動唇皮要周寰宇。既解群居慎口。應須獨坐防心。玄之又玄。誰委維摩一默。說本無說。枉分法藏三乘。況一言包裹塵沙。一義含容法界。所以僧問風穴。語默涉離微。如何通不犯。穴云。長憶江南三月裏。鷓鴣啼處百花香。林泉道。勸君不用分明語。語的分明出轉難。直饒席上風生。更聽窓前竹韻。碧雲合處既有知音。白雪歌時非無明鑑。雖則石人口淺。暗通一線實難明。焉知木女情深。畐塞十方無障礙。且道西峰東巖相去幾何。還知麼。夜半正明曾不露。曉來寧許見些兒。</p>
</div>
<div class='div-other'><a id='mulu84' />
<p class='h1'>第七十七則梁山道場</p><p>示眾云。凡所有相皆是虗妄。指出諸相非相。虧我梁山和尚。怕汝不信。更請道看。</p>
<p style="margin-left:1em">舉大陽明安和尚問梁山。如何是無相道場<span class='note-inline'>(<span class='corr'>已</span>是起模畫樣)</span>。山指觀音云。此是吳處士畵<span class='note-inline'>(隔壁過狀)</span>。陽擬進語<span class='note-inline'>(鷂過新羅)</span>。山急索云。這箇是有相底。如何是無相底<span class='note-inline'>(氣急殺人)</span>。陽於言下有省<span class='note-inline'>(若不因流水。還應過別山)</span>。禮拜乃歸本位立<span class='note-inline'>(何不早恁麼)</span>。山云何不道取一句<span class='note-inline'>(是何心行)</span>。陽云。道則不辭。恐上紙墨<span class='note-inline'>(<span class='corr'>已</span>露栓索)</span>。山呵呵笑云。此語上石去在。後果上碑<span class='note-inline'>(靈山受記不似今日)</span>。投子拈云。然道<span class='corr'>曠</span>古今。行人難度<span class='note-inline'>(額頭汗出)</span>。山危絕嶮。登者無因<span class='note-inline'>(脚下烟生)</span>。儻不發問。先蹤履踐無期得入<span class='note-inline'>(欲知山下路。須問去來人)</span>。所以悟由自<span class='corr'>己</span>。印乃憑師<span class='note-inline'>(起初不遇作家。到底翻成骨董)</span>。遞代證明。續佛慧命<span class='note-inline'>(古之今之。廣矣大矣)</span>。此者窮崕問路。力盡指蹤<span class='note-inline'>(為垂隻手)</span>。巖壁無門。力窮進退<span class='note-inline'>(不惜兩莖眉)</span>。既金龍失水。妙翅急提<span class='note-inline'>(用盡老婆心)</span>。別透波瀾。復歸本位<span class='note-inline'>(靈利衲僧。一撥便轉)</span>。諸仁者<span class='note-inline'>(喏)</span>。正當恁麼時。還知古人退位處麼<span class='note-inline'>(用知作麼)</span>。若知得。可謂萬仞峰摧。千波竭沸<span class='note-inline'>(險)</span>。龍宮與天界分簷。鳳閣並星辰合彩<span class='note-inline'>(應須高著眼。不可漫度量)</span>。巖松籠瑞。川霧草薰<span class='note-inline'>(<span class='corr'>刺</span>破眼睛。穿透鼻孔)</span>。不犯化門。千山逈出<span class='note-inline'>(人面逐高低)</span>。若不知落處。巖濶無人問。龍愁滄海深<span class='note-inline'>(漫汗由自可。懞懂更傷嗟)</span>。</p>
<p>師云。空劫威音外。壺天不夜時。此迴如蹉過。千載卒難追。所以情生智隔。相變體殊。情若不生。相自無隔。直饒空一切法。猶有這箇在。故梁山用撥天關手。指出一條活路。要汝別峰相見。陽擬緊繫行纏忙趿草履。險不臨岐墮坑落壍。伶利者一呼便應。懵懂者喚不迴頭。是他終是飽參衲子俏措禪和。頂[寧*頁]上擬彈。脚板底早響。不動步得到家山。不費力便登覺岸。被伊再拶。便解翻身。明眼人前終難出料。由是投子既權衡<span class='corr'>在</span>手豈倦稱盤。欲定錙銖須分分兩。大抵無星秤上本沒高低。信手拈來不無取捨。雖則道曠古今行人難度。山危絕險登者無因。此蓋空劫<span class='corr'>已</span>前難話會。威音那畔絕商量。比及發問。投至得入。要知資勝。以表師強。葉葉聯芳燈燈續焰。既因指示必解窮通。然暫失機。幸蒙提挈。頌曰。</p>
<p style="margin-left:1em">路窮岸仞問山翁<span class='note-inline'>(問既有宗)</span>。別指巖西嶺近東<span class='note-inline'>(答亦攸同)</span>。擬進霧垂嵐色重<span class='note-inline'>(擬心一絲。對面千里)</span>。迴頭頂見太陽紅<span class='note-inline'>(不因師指示。洎乎錯商量)</span>。</p>
<p>師云。枯木巖前雖多差路。空王殿內本沒誵訛。擬欲色見聲求。寧不迷頭認影。所以重重進問。切切咨參。幸遇宗師不忘付囑。續佛慧命為法棟梁。與一切眾生解黏去縛明心見性。故垂隻手不惜雙眉。再四提撕為他指示。雖則西巖東嶺聊分這畔那邊。劫外今時。正來偏去。向實際理地不受纖塵處。唯通一線要辨來原。擬進途程。霧垂嵐重。忽然捩轉鼻頭扳迴面孔。於綿綿密密不露風骨沒瑕痕處。偶爾靈光獨耀逈脫根塵。夜半日頭出。朝霞幾縷紅。還見麼。擬涉思惟。千山萬水。</p>
</div>
<div class='div-other'><a id='mulu85' />
<p class='h1'>第七十八則百丈奇特</p><p>示眾云。本自平平怗怗。剛待紐紐揑揑。幸遇本分宗師。不許強生枝節。孤危不立處。請高著眼看。</p>
<p style="margin-left:1em">舉僧問百丈。如何是奇特事<span class='note-inline'>(方塼四角。磨器團圝)</span>。丈云獨坐大雄峯<span class='note-inline'>(不勞窮究)</span>。</p>
<p>師云。漫天索價愽地相酬。擬滯情關黠兒落節。高高標不出。深深話不及。鶴白烏玄山青水綠。松直棘曲南竹北木。山河大地萬象森羅。那的是不奇特者。不見道。道合平常平常合道。若起一絲分別憎愛取捨心者。皆是前塵虗妄想相惑汝真性。自生繫縛流轉生死無有出期。於奇特中自不奇特了也。故百丈當機不讓盡情吐露道。獨坐大雄峰。此一轉語。仰之彌高鑽之彌堅。瞻之在前忽焉在後。遠觀不審近覩分明。若據恁麼。合向甚麼處相見得箇端的。遂以手斫額云㘞。頌曰。</p>
<p style="margin-left:1em">巍巍峭逈出雲霄<span class='note-inline'>(高而不危)</span>。頂鎻水寒勢外遙<span class='note-inline'>(滿而不溢)</span>。坐觀四望煙籠處<span class='note-inline'>(隱隱難窺)</span>。一帶青山萬水潮<span class='note-inline'>(盡從這裏流出)</span>。</p>
<p>師云。孤逈逈。峭巍巍。萬壑爭雄。千峰競秀。未若奇特一事。常在諸人眉尖眼角。自是司空見慣。應為尋常。向雲籠嶽頂氷鎻池塘冷清清處單明自<span class='corr'>己</span>。豈非氣勢展轉迢遙。何必坐觀四望。周遍十方。靄靄烟籠難分南北。方信道。混然一色無遺影。不坐同風落大功。賴青山一帶綠水千尋。雖遠觀有色而渾似蛾眉。況近聽無聲而非同鏡沼。千峰倚翠。萬派潮宗。未委何人懷斯海量。復云。去。汝不解我語。</p>
</div>
<div class='div-other'><a id='mulu86' />
<p class='h1'>第七十九則歷村煎茶</p><p>示眾云。知時別宜。堪作闍黎。因便截勢。解作活計。向此分點處有品甞知味者麼。</p>
<p style="margin-left:1em">舉歷村和尚一日煎茶次<span class='note-inline'>(沙彌童行不得氣力)</span>。僧問如何是祖師西來意<span class='note-inline'>(盧仝七椀。趙老三盃)</span>。師舉起茶匙子<span class='note-inline'>(信手拈來用最親)</span>。僧云莫這箇便當麼<span class='note-inline'>(錯會納僧多)</span>。師擲向火中<span class='note-inline'>(放去較危。收來太速)</span>。</p>
<p>師云。打皷弄琵琶。相逢兩會家。歷村老。不歇心。這僧少。當努力。然則旋汲清泉慢生活火。煑鳳餅而要知迴味。烹蠏眼而恐滯咩邪。這僧果然見義勇為當仁不讓。向瓊甌泛雪玉盞翻雲處便問。如何是祖師西來意。既詢上竈必吐衷腸。不免當筵兩手分付。不問曾到不曾到。論甚喫來不喫來。為問西乾。大開東閣。這僧果要清神爽氣<span class='corr'>祛</span>睡降魔。便道莫這箇便當否。是他絕是非老手舊肐膞。豈肯教粘牙著齒惹草沾風。遂擲向火中任伊貶剝。秀出雨前孰賞鑑。名高天下少知音。賴遇花嚴同來把銚。頌曰。</p>
<p style="margin-left:1em">煎茶未了人來問<span class='note-inline'>(併忙合閙)</span>。拈起茶匙呈似他<span class='note-inline'>(不勞費力)</span>。當初若遇收燕手<span class='note-inline'>(君子悔前)</span>。性命難存爭奈何<span class='note-inline'>(小人悔後)</span>。</p>
<p>師云。拈匙并舉筯。運水及般柴。妙用縱橫處。頭頭總不乖。汝豈不聞。興教小壽禪師因墮薪而悟。有頌曰。撲落非他物。縱橫不是塵。山河及大地。全露法王身。此與一切智智清淨無二。無二無二分。無別無斷故。豈兩樣邪。這僧伸問西來祖意。恰似大悲閣下欲覔中都。雖是當局者迷。怎不教傍觀者哂。所以拈起茶匙覿面分付。這僧若是箇懆性漢。便好奪來折作兩截。免教胡抄亂抄拈起放下。果被投子點罰道。當時若遇收燕手。性命難存爭奈何。非無赫趙機謀運籌作略。大似人不知<span class='corr'>己</span>過。牛不知力大。辜負<span class='corr'>己</span>靈。埋沒家寶。深為可惜。咦。林泉雖恁麼心切。口苦心甜幾箇知。</p>
</div>
<div class='div-other'><a id='mulu87' />
<p class='h1'>第八十則文殊九曲</p><p>示眾云。攝末歸本。任伊加減乘除。即俗明真。試看彎環屈折。莫有不涉數量解計筭者麼。</p>
<p style="margin-left:1em">舉僧問鼎州文殊和尚。萬法歸一一歸何處<span class='note-inline'>(維摩曾漏泄。不必撥流星)</span>。殊云黃河九曲<span class='note-inline'>(前三三。後三三)</span>。</p>
<p>師云。文殊師利問維摩詰曰。身孰為本。答貪欲為本。問貪欲孰為本。答虗妄分別為本。問虗妄分別孰為本。答顛倒想為本。顛倒想孰為本。答無住為本。又問無住孰為本。答無住則無本。文殊師利從無住本立一切法。這僧要將一切法歸無住本。若知無住無本。自委無本無住。恁麼會得。虗妄不生顛倒想滅。何貪欲而可形名者邪。所以文殊傳文殊法。要汝等諸人離虗妄分別。絕顛倒想像。忘貪欲。了形名處。分明指示道。黃河九曲。不可向隨流得妙住岸不迷處折倒。若也恁麼摶剝。從上源頭自濁了也。雖則灣灣曲曲。就中了了明明。非止通浩渺辭源。況乃達汪洋性海。如或不爾。曹溪波浪如相似。無限平人被陸沉。試聽投子為伊計較。頌曰。</p>
<p style="margin-left:1em">問法窮因歸何處<span class='note-inline'>(一一如二。二二如四)</span>。黃河透過碧波瀾<span class='note-inline'>(灘下接取)</span>。須知雲外千峯上<span class='note-inline'>(高著眼看)</span>。別有靈松帶露寒<span class='note-inline'>(只知其一。豈知其二)</span>。</p>
<p>師舉睦州示眾云。裂開也在我。揑聚也在我。時有僧問如何是裂開。州云三九二十七。菩提涅盤真如解脫即心即佛。我且恁麼道。你又作麼生。曰某甲不與麼道。州云。盞子落地。楪子成七片。曰如何是揑聚。州乃<span class='corr'>斂</span>手而坐。林泉道。放去了然忘計較。收來全不費功夫。有若參乎酬一唯。堆灰何礙觜盧都。雖則黃河九曲。誰能直下承當。縱教白浪千尋。孰解其間薦得。透與不透儘自瀾翻。將心用心休教蹉過。直須知有雲外立千峰。不可言無巖前分萬壑。靈松帶露怪栢欺霜。傲四時而莫可凋零。超萬象而敢為主宰。憑何道理便乃如斯。天得一清。地得一寧。衲僧得一鼻直眼橫。怕汝不信。試摸索看。</p>
</div>
<div class='div-other'><a id='mulu88' />
<p class='h1'>第八十一則雪峰典座</p><p>示眾云。和光惹事。休教動落今時。刮篤成家。莫使靜沉死水。只如方木不入圓竅。利害在甚麼處。</p>
<p style="margin-left:1em">舉雪峰在洞山會下作典座淘米次<span class='note-inline'>(供給眾僧有勞神用)</span>。山問云。淘砂去米。淘米去砂<span class='note-inline'>(驗人端的處。下口便知音)</span>。峰云砂米一時去<span class='note-inline'>(只知盡法)</span>。山云大眾喫箇甚麼<span class='note-inline'>(好與一拶)</span>。峰乃覆却盆<span class='note-inline'>(不管無民)</span>。山云。得即得。須別見人始得<span class='note-inline'>(明眼難謾)</span>。後果嗣德山<span class='note-inline'>(君子不發游言)</span>。投子拈云。大眾。洞山恁麼道是甚麼道理<span class='note-inline'>(不是知音人不知)</span>。雖然一色乾坤。爭奈山高水濶<span class='note-inline'>(雲月是同。溪山各異)</span>。所以野人云。功夫不到不方圓。言語不通非眷屬<span class='note-inline'>(差之毫釐失之千里)</span>。乃代云。淘砂去米。淘米去砂<span class='note-inline'>(重宣此義)</span>。無影長生桂。經霜結子頻<span class='note-inline'>(秋時葉落。春日花開)</span>。大眾喫箇甚麼<span class='note-inline'>(尊鑑不錯)</span>。金鳳採花㗸不盡。玉鶵食蘂葉長新<span class='note-inline'>(咂啖方知。咬嚼不可)</span>。</p>
<p>師云。洞山一日問雪峰作甚麼來。峰云斫槽來。山曰幾斧斫成。峰云一斧斫成。山曰。猶是這邊事。那邊事作麼生。峰云直得無下手處。山曰。猶是這邊事。那邊事作麼生。峯休去。林泉道。月色靜中見。泉聲深夜聞。汾陽代云。某甲早困也。林泉道。莫說道理好。又一日辭。洞山曰子甚處去。峰曰歸嶺中去。山曰當時從甚麼路出。峰云從飛猿嶺出。山曰今日向甚麼路去。峰云從飛猿嶺去。山曰。有一人不從飛猿嶺去。子還識麼。峯云不識。山曰為甚麼不識。峰云他無面目。山曰。子既不識。爭知無面目。峰無對。林泉代云。只為無面目所以不識。不然以手擘眼云猫。若據雪峰。當時覆盆及此二處祗對。只知入理深談。不解門庭施設。只一向乾暴暴冷啾啾。空守枯木寒巖。不見半星和氣。故投子老師忍俊不禁。當仁不讓用沒鼻金針穿芒長玉線。<span class='corr'>刺</span>成無縫伽黎贈與木人穿著。只如饑嗔飽喜時將何打發。頌曰。</p>
<p style="margin-left:1em">滿鉢盛來一物無<span class='note-inline'>(<span class='corr'>已</span>太多生)</span>。豈同香積變珍蘇<span class='note-inline'>(比類難齊)</span>。日月並輪長不照<span class='note-inline'>(別是一壺天)</span>。木人舞袖向紅爐<span class='note-inline'>(不是小兒戲)</span>。</p>
<p>師云。無手能遮日。釣鼇不犯竿。神通并妙用。莫作等閑看。所以嚴陽尊者問趙州。一物不將來時如何。州曰放下著。陽云。一物不將來。放下箇甚麼。州曰檐取去。只如滿鉢盛來者。是淘砂去米的。淘米去砂的。砂米一時去的。若也於斯定奪得下。不飡一粒米終日飽齁齁。其或未然。休向筵中空嚥唾。枉將餓眼覓瓜皮。端的非同香積珍饈蘇陀上味。縱有鶖子神通。難免維摩貶剝。直得遇斬新日月特地乾坤。三病二光不勞展照。且看木人舞袖石女高歌。烈焰光中任迴雪態。還會麼。為垂一隻手。不惜兩莖眉。</p>
</div>
<div class='div-other'><a id='mulu89' />
<p class='h1'>第八十二則德山上堂</p><p>示眾云。鞔天布網。徧地安槍。擬踏禍機。難出其彀。莫有不頋危亡悞犯者麼。</p>
<p style="margin-left:1em">舉德山和尚一日上堂云。問即有過。不問又乖<span class='note-inline'>(出身猶可易。脫體道應難)</span>。有僧纔出禮拜<span class='note-inline'>(禍福無門。唯人自召)</span>。山便打<span class='note-inline'>(情知恁麼來)</span>。僧云。某甲話也未問。為甚麼便打某甲<span class='note-inline'>(將謂皮下有血)</span>。山云。待你開口。堪作甚麼<span class='note-inline'>(巧說不如直道)</span>。投子拈云。然禍因自起。傷損他人<span class='note-inline'>(讚之雙美。毀之兩傷)</span>。火發內生。焰翻林獸<span class='note-inline'>(定業難逃)</span>。既險崖弄巧。只可推落洪巖<span class='note-inline'>(殺的人。為的人)</span>。放轉微通却成返遭受屈<span class='note-inline'>(未必是平人)</span>。雖小得便。還知德山大錯麼<span class='note-inline'>(欲將向人。無過背說)</span>。若知得。德山粉碎<span class='note-inline'>(同病相憂)</span>。若不知得。棒猶少在<span class='note-inline'>(休云無血性。大抵沒人情)</span>。</p>
<p>師云。鼎州德山宣鑒禪師。簡州周氏子。丱歲出家。依年受具。精究律藏。於性相諸經貫通旨趣。常講金剛般若。時謂之周金剛。甞謂同學曰。一口吞海海性無虧。纖芥投鋒鋒利不動。學學無學唯我知焉。後聞南方禪席頗盛。師氣不平乃曰。出家兒。千劫學佛威儀。萬劫學佛細行。不得成佛。南方魔子。敢言直指人心見性成佛。我當摟其窟穴滅其種類。以報佛恩。遂檐青龍疏鈔出蜀。至澧陽路上見一婆子賣餅。因息肩買餅點心。婆指檐曰這箇是甚麼文字。師曰青龍疏鈔。婆曰講何經。師曰金剛經。婆云。我有一問。你若答得。施與點心。若答不得。且別處去。金剛經道。過去心不可得。現在心不可得。未來心不可得。未審上座點那箇心。師無語。林泉道。直饒講得千經論。一句臨機下口難。遂往龍潭。至法堂曰。久響龍潭。及乎到來。潭又不見。龍又不現。潭引身曰子親到龍潭。師無語。遂棲止焉。林泉道。日下孤燈。果然失照。一夕侍立次。潭曰更深何不下去。師珍重便出。却迴曰外面黑。潭點紙燭度與師。師擬接。潭復吹滅。師於此大悟。便禮拜。潭曰子見箇甚麼。師曰從今向去更不疑天下老和尚舌頭也。至來日。潭陞座謂眾曰。可中有箇漢。牙如劒樹口似血盆。一棒打不迴頭。他時向孤峰頂上立吾道去在。師將疏鈔堆法堂前。舉火炬曰。窮諸玄辯。若一毫置於太虗。竭世樞機。似一滴投於巨壑。遂焚之。於是禮辭。直抵溈山。挾複子上法堂。從西過東從東過西。頋視方丈曰。有麼有麼。山坐次。殊不頋盻。師曰無無。便出至門首。乃曰。雖然如此。也不得草草。具威儀再入相見。纔入門提起坐具曰。和尚。山擬取拂子。師便喝。拂袖而出。溈山至晚問首座。今日新到在否。座曰當時背却法堂著草鞋出去也。山云此子<span class='corr'>已</span>後向孤峰頂上盤結草庵呵佛罵祖去在。師住澧陽三十年。屬唐武宗廢教。避難於獨浮山之石室。大中初武陵大守薛廷望再崇德山精舍號古德禪院。將訪求哲匠住持。聆師道行屢請不下山。廷望乃設詭計遣吏以茶鹽誣之言犯禁法取師入州。瞻禮堅請居之。大闡玄風。德山之稱自茲名冠叢林。孰不敬仰。一日上堂云。問即有過。不問又乖。若是林泉當時見道。便與掀倒禪床抝折拄杖。免致生言孰語。這僧當斷不斷返招其亂。由自不伏燒埋不知痛痒。惹教花擘一上。所以投子為伊當局者迷豈免傍觀者哂。故賞不避仇讎誅不擇骨肉。其間有褒有貶有縱有奪。向險崖弄巧。放轉微通處。子細參詳。還知德山粉碎這僧少棒底手段麼。險。頌曰。</p>
<p style="margin-left:1em">金輪微動吼乾坤<span class='note-inline'>(驚天動地)</span>。稍逆金軀草臥身<span class='note-inline'>(國有不犯之令)</span>。更欲發言來擬問<span class='note-inline'>(合取狗口)</span>。悲風吹盡四絕鄰<span class='note-inline'>(不勝傷感)</span>。</p>
<p>師云。金輪景耀四天下。何止哮吼只一乾坤。點撿將來。大似舉一隅不以三隅反。若於問與不問處停機佇思。鷂過新羅。既不解順水推舡。怎敢更逆風把柂。何止金軀臥草不頋全身。還招玉鏡分形難獲半肯。不必發言更問。那消開口技捂。不見道<span class='corr'>但</span>能閉口牢藏舌。便是修身第一方。既不慎初護末。傷感悲風吹落情塵豈容鄰佑。只如言思路絕分別意窮一句。合作麼生道。去。且待別時來。</p>
</div>
<div class='div-other'><a id='mulu90' />
<p class='h1'>第八十三則興化軍旗</p><p>示眾云。知時別宜堪作闍黎。暗合孫吳豈用躊躇。有敢對壘者麼。</p>
<p style="margin-left:1em">舉僧問興化。軍旗急速時如何<span class='note-inline'>(有違即斬)</span>。化云日料半斤飡<span class='note-inline'>(重賞之下必有勇夫)</span>。</p>
<p>師云。魏府興化存獎禪師。嗣臨濟。師在三聖會裏為首座。常曰。我向南方行脚一遭。拄杖頭不曾撥著一箇會佛法的人。三聖聞得問曰。你具箇甚麼眼便恁麼道。師便喝。聖曰須是你始得。近代佛日堯禪師自江左至燕然寓大聖安。一夕與佛覺晦堂夜話次。時圓通善國師年方十二。座右侍立。佛日曰。山僧自南方來。拄杖頭不曾抹著一箇會佛法者。通叉手進曰自是和尚拄杖短。佛日大驚曰。可乞此子續吾臨濟一宗。通又進曰。雲門臨濟豈有二邪。日稱賞不<span class='corr'>已</span>。林泉道。此與三聖酬酢不妨省力。後大覺聞舉遂曰。作麼生得風吹到大覺門裏。師後到大覺為院主。一日覺喚院主。我聞你道向南方行脚一遭。拄杖頭不曾撥著一箇會佛法的。你憑箇甚麼道理便與麼道。師便喝。覺便打。師又喝。覺又打。師再喝。覺再打。師曰某甲於三聖師兄處學得箇賓主句。總被師兄折倒了也。願與某甲箇安樂法門。覺曰。這瞎漢。來這裏納敗闕。脫下衲衣痛打一頓。師於言下薦得臨濟先師於黃蘗處喫棒的道理。林泉道。好酒醒人遲。開堂後方遇後唐莊宗車駕幸河北至魏府。這僧故發此問。雖是眼觀東南。大似意在西北。興化老漢便看窟儱著楔道。日料半斤飡。輙不可向數米調湯偏厚薄邊處會。是他有道火不燒舌渡水不濕腿的手段。若也黏牙著齒必然犯手傷鋒。迴牙當頭如何舉似。頌曰。</p>
<p style="margin-left:1em">離城別閣暗愁時<span class='note-inline'>(有口說不得)</span>。月落星分信馬蹄<span class='note-inline'>(無言心自知)</span>。風掃曉霜林木逈<span class='note-inline'>(淨躶躶赤灑灑)</span>。夜深汀岸火生微<span class='note-inline'>(一點分明)</span>。</p>
<p>師云。理極忘情思惟而決難比喻。借功明位言說而權恁支捂。雖則離城別閣納士招賢曲為今時。要明空劫。不必愁腸漫結暗受爊煎。應須喜氣潛生明教舒坦。莫待星分月落霧卷雲收。玉鞭輕舉馬蹄輕。金鐙慢敲鷄韻急。松窓夢斷。竹榻吟餘。偶聞爐內返魂香。忽聽樓頭塗毒皷。難逢賞鑑。不遇知音。風掃曉霜。氷生寒沼。林端紅葉醉朝曦。飽玩今時。籬畔黃花泣秋露。競追往歲。曠達三有逈絕諸塵。夜深汀岸火生微。天曉柳塘烟自<span class='corr'>斂</span>。所以道。交互明中暗。功齊轉覺難。力窮尋進退。金鎻網鞔鞔。正當急速時。還能緩慢麼。寰中天子宣威重。塞外將軍令更嚴。</p>
</div>
<div class='div-other'><a id='mulu91' />
<p class='h1'>第八十四則長慶不疑</p><p>示眾云。杌鬼繩蛇橫生計置。明眼人前皆為兒戲。只如打滅狂情<span class='corr'>祛</span>除妄念。合作麼指示。</p>
<p style="margin-left:1em">舉僧問長慶。如何得不疑去<span class='note-inline'>(莫妄想)</span>。慶展兩手<span class='note-inline'>(逢人覿面相呈。更不囊藏被蓋)</span>。</p>
<p>師云。福州長慶慧稜禪師。杭州鹽官人。姓孫氏。稟性浮澹。年十三於蘇州通玄出家。具戒<span class='corr'>已</span>遍遊禪苑。後參靈雲。問如何是佛法大意。雲曰。驢事未去。馬事到來。師如是往來雪峰玄沙二十年。坐破七箇蒲團不明此事。一日捲簾。忽然大悟。乃有頌曰。也大差。也大差。卷起簾來見天下。有人問我解何宗。拈起拂子劈口打。峰舉謂玄沙曰。此子徹也。沙曰。未可。此是意識著述。更須勘過始得。至晚眾僧上來問訊。峰謂師曰。備頭陀未許汝在。汝實有正悟對眾舉來。師又有頌曰。萬象之中獨露身。唯人自肯乃方親。昔時謬向途中覓。今日看來火裏氷。峰乃頋沙曰。不可更是意識著述也。師問峯曰。從上諸聖傳受一路。請師垂示。峰良久。師設禮而退。峰乃微笑。師入方丈參。峰曰是甚麼。師曰今日天晴好普請。自此酬問未甞爽於玄旨。後因問如何得不疑不惑去。師乃展兩手。僧不進語。師曰汝更問。我與汝道。僧再問。師露膞而坐。僧禮拜。師曰汝作麼生會。僧云今日風起。曰。恁麼道未定人見解。汝於古今中有甚麼節要齊得長慶。若舉得許汝作話主。其僧但立而<span class='corr'>已</span>。師却問汝是甚麼處人。云向北人。曰向北三千里外學妄語作麼。僧無對。恁麼舉來。此話方始圓備。投子就簡取其神駿。略其玄黃。但得琴中趣。何勞絃上聲。汝諸禪者當長慶直截處。會取不疑不惑底道理。幸遇投子重宣此義。頌曰。</p>
<p style="margin-left:1em">展手之時萬仞摧<span class='note-inline'>(瓦解氷消)</span>。枯河無水月無來<span class='note-inline'>(光境俱亡)</span>。若疑別問龐居士<span class='note-inline'>(那有閑工夫)</span>。石女黃梅誰共陪<span class='note-inline'>(從來無伴侶)</span>。</p>
<p>師云。一塵舉大地收。一葉落天下秋。直須向六消一亡處淨潔打疊。莫使纖毫瞖於心目。其疑自釋其惑自除。所以廬山遠公云。本端竟何從。起滅有無際。一微涉動境。狀此頹山勢。若能於萬仞摧處不涉動境。不失本端。了了明明灑灑落落。何疑慮而可得生耶。枯河既無其水。孤蟾自不有來。此豈非一心不生萬法無咎。脫或有疑。更請審問龐老還能吸盡西江水麼。舊說四祖大師居破頭山。山中有無名老僧。唯植松。人呼為栽松道者。甞請於祖曰。法道可得聞乎。祖曰汝<span class='corr'>已</span>老。脫有聞。其能廣化耶。儻能再來。吾尚可遲汝。乃去行水邊。見女子浣衣。揖曰寄宿得否。女曰我有父兄可往求之。曰諾我即敢行。女首肯之。老僧回䇿而去。女周氏季子也。歸輙孕。父母大惡逐之。女無所歸。日庸紡里中。夕於眾舘之下。<span class='corr'>已</span>而生一子。以為不祥棄水中。明日見之泝流而上。氣體鮮明。大驚。舉之成童。隨母乞食。邑人呼為無姓兒。四祖見於黃梅道中。戲問之曰。汝何姓。曰。姓固有。但非常姓。祖曰何姓。云是佛性。祖曰汝乃無姓邪。曰姓空故無。祖化其母使出家。時七歲。眾舘今為寺。號佛母。而周氏尤盛。去破頭山佇望間。道者肉身尚在。黃梅東禪有佛母塚。民塔其上。傳燈錄定祖圖乃曰。釋弘忍。姓周氏。其母始娠。移月光照庭室。終夕若晝。異香襲人。舉家驚駭。安知眾舘本社屋生時置水中乎。又曰其父偏愛因令讀書。不知從何得此語。其敘事妄誕太率類此。無為子甞贊其像曰。人孰無父。祖獨有母。其母為誰。周氏季女。濁港滔滔入大江。門前依舊長安路。只如恁麼舉來。石女黃梅端的誰堪陪奉。還知麼。請問聖僧。自知下落。</p>
</div>
<div class='div-other'><a id='mulu92' />
<p class='h1'>第八十五則洞山莖茆</p><p>示眾云。百骸雖潰散。一物鎮常靈。若能見性識心。不免撞頭磕額。還見背後的麼。</p>
<p style="margin-left:1em">舉僧問洞山。亡僧遷化後向甚麼處去也<span class='note-inline'>(在你鼻孔裏)</span>。山云火後一莖茆<span class='note-inline'>(大冶真金。終難變色)</span>。</p>
<p>師舉林間錄云。長沙岑禪師因僧亡。以手摩之曰。大眾。此僧却真實為諸人提綱商量。會麼。乃有偈曰。目前無一法。當處亦無人。蕩蕩金剛體。非妄亦非真。林泉道。兩頭俱坐斷。獨露一真常。又曰。不識金剛體。却喚作緣生。十方真寂滅。誰在復誰行。林泉道。燈籠擺手。露柱搖頭。雪峰和尚亦因見亡僧作偈曰。低頭不見地。仰面不見天。欲識金剛體。但看髑髏前。林泉道。不會休睜鬼眼睛。玄沙曰。亡僧面前正是觸目菩提。萬里神光頂後相。林泉道。面前的聻。有僧問法眼。如何是亡僧面前觸目菩提。答曰是汝面前。林泉道。當局者迷。又問。亡僧遷化向甚麼處去。答曰亡僧幾曾遷化。僧云爭奈即今何。答曰汝不識亡僧。林泉道。不會作鬼白日現身。覺範云。近代尊宿不復以此旨曉人。獨晦堂老師時一提起。作南禪師圓寂日偈曰。去年三月十有七。一夜春風撼籌室。三角麒麟入海中。空餘片月波心出。真不掩偽曲不藏直。誰人為和雪中吟。萬古清風是今日。又曰。昔人去時是今日。今日依前人不來。今既不來昔不往。白雲流水空悠哉。誰云秤尺平。直中還有曲。誰云物理齊。種麻還得粟。可怜馳逐天下人。六六元來三十六。林泉道。不因師說破。險不錯商量。林泉恁麼該括收拾將來。汝等還知亡僧遷化下落處麼。其或未然。更看投子如何倒斷。頌曰。</p>
<p style="margin-left:1em">野火燒時越轉新<span class='note-inline'>(是真難滅)</span>。至今煙焰雨難霖<span class='note-inline'>(豈容近傍)</span>。旱地紅蓮遮日月<span class='note-inline'>(不藉三光勢)</span>。無根樹長翠成陰<span class='note-inline'>(能分萬國春)</span>。</p>
<p>師云。但將生死為活計。火裏安身火裏凉。此豈非火燒轉新的道理。雖自古迄今虗生浪死。皆妄情遷變狂識漂沉。清淨法身何曾動著。所以石頭道。欲識庵中不死人。豈離而今這皮袋。由是煙焰故難近傍。為本來面目不可以圖繪成。不可以揑塑就。說似一物即不中。方來便去。要明斯事。向無中出有。有裏教無。不是知音決難理會。非同世間語言。釘釘膠粘攢花簇錦。以才思搜奇。以字樣取則。格高意遠句徤情深。皆非吾宗無說之說不聞之聞。不見法花經道。止止不須說。我法妙難思。要會末後句。更參三十年。</p>
</div>
<div class='div-other'><a id='mulu93' />
<p class='h1'>第八十六則國師侍者</p><p>示眾云。勤奉侍。少出入。㝡為上法。識尊卑。知進退。方是作家。應須念念無差。莫避時時管帶。有不周處。請點檢看。</p>
<p style="margin-left:1em">舉國師三喚侍者話<span class='note-inline'>(頻呼小玉元無事。只要檀郎認得聲)</span>。</p>
<p>師云。南陽慧忠國師。嗣六祖大鑑。唐肅宗上元二年勑中使孫朝進詔徵赴京。待以師禮。故天下以國師名之。師一日喚侍者。者應諾。如是三召三應。師曰。將謂吾辜負汝。誰知汝辜負吾。林泉道。暗中樹影。水底魚蹤。僧問玄沙。國師喚侍者意作麼生。沙云却是侍者會。林泉道。贜誣殺人。雲居錫云。且道侍者會那不會。林泉道。請和尚定當。若道會。國師又道汝辜負吾。若道不會。玄沙又道却是侍者會。且作麼生商量。林泉道。可怜一句隨他語。漫使千山走衲僧。玄覺徵問僧。甚麼處是侍者會處。僧云。若不會。爭解恁麼應。玄覺云。汝少會在。林泉道。因禍致福。又云。若於這裏商量得去。便識玄沙。林泉道。要識作麼。僧問法眼。國師喚侍者意作麼生。眼曰且去別時來。林泉道。謝和尚不恡慈悲。雲居錫云。法眼恁麼道。為復明國師意不明國師意。林泉道。空生不解金剛旨。惹得疑情滿世間。僧問趙州。國師喚侍者意作麼生。州云。如人暗中書字。字雖不成。文彩<span class='corr'>已</span>彰。林泉道。諸有智者。以譬喻得解。雖然如是。更須細看偏傍細切注脚。林泉領此一隊老凍膿。東語西話開發後學。還有知恩報恩者麼。遂高聲呌云侍者。復云喏。頌曰。</p>
<p style="margin-left:1em">國師喚侍者<span class='note-inline'>(不是患聾)</span>。重言不當吃<span class='note-inline'>(非是患啞)</span>。他耳又不聾<span class='note-inline'>(隨喚隨應)</span>。自又無處雪<span class='note-inline'>(盡在不言中)</span>。</p>
<p>師云。五通仙人問佛。佛具六通。我具五通。如何是那一通。佛喚仙人。仙人應喏。佛云那一通你問我。林泉道。雖能蓋覆將來。爭奈漏虀達菜。翠巖芝云。五通如是問。我佛如是答。要且不會那一通。林泉道。和尚還會也無。雲蓋本云。佛如是召。仙人如是應。作麼生是那一通。良久云。姹女<span class='corr'>已</span>歸霄漢去。獃郎猶向火邊栖。林泉道。蝦<span class='corr'>䗫</span>蝦<span class='corr'>䗫</span>休努觜。我道龍王不道你。雲峰悅云。大似瞿曇被外道勘破了也。有傍不肯出來。我要問你那一通。林泉道。將謂忘却。儼然記得。世尊恁麼召。五通恁麼噟。且道與國師侍者是同是別。六耳不同謀。別時向汝說。</p>
</div>
<p class='juan'>林泉老人評唱投子青和尚頌古空谷集卷五</p>
</div><!-- end of div[@id='body'] -->
</body></html>