<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>林泉老人評唱投子青和尚頌古空谷集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu38' />林泉老人評唱投子青和尚頌古空谷集卷三</p><p class="byline">後學性一閱</p><p class="byline">生生道人梓</p>
<div class='div-other'><a id='mulu39' />
<p class='h1'>第三十四則米胡問悟</p><p>示眾云。形興未質。方知形是影根。名起無名。始信聲為響本。莫有向無形無影無響無聲處會得的麼。</p>
<p style="margin-left:1em">舉米胡和尚令僧問仰山<span class='note-inline'>(走口送舌)</span>。今時人還假悟否<span class='note-inline'>(平蕪盡處是青山)</span>。山云。悟即不無。爭奈落第二頭何<span class='note-inline'>(行人更在青山外)</span>。胡深肯之<span class='note-inline'>(打鼓弄琵琶。相逢兩會家)</span>。師拈云。然仰山與麼道即得。還免得自<span class='corr'>己</span>落麼<span class='note-inline'>(口是禍之門)</span>。若免得。更有一人大不肯在<span class='note-inline'>(除是和尚)</span>。若免不得。亦落第二頭<span class='note-inline'>(理無曲斷)</span>。米胡雖然肯他。自<span class='corr'>己</span>還有出身之路也無<span class='note-inline'>(脫體道應難)</span>。諸人試點撿看<span class='note-inline'>(誰有閑工夫)</span>。若點撿得出。兩人瓦解氷消<span class='note-inline'>(老僧遙指猿啼處)</span>。若點檢不得。且莫造次<span class='note-inline'>(更有靈蹤在上方)</span>。</p>
<p>京兆府米和尚。亦曰米七師。謂俗舍第七。又曰米胡。美髯故也。胡參學後歸受業寺。有老宿問。月中斷井索。時人喚作蛇。未審七師見佛喚作甚麼。師曰。若有佛見。即同眾生。法眼別云。是甚時節問。林泉道。半夜無燈燭。家書歷歷宣。法燈別云。喚底不是。林泉道。那箇底是。老宿曰。千年桃核。林泉道。切忌咬嚼。當時令僧去問仰山曰。今時人還假悟也無。林泉道。你不見龍牙居遁禪師頌云。學道先須有悟由。還如曾闘快龍舟。雖然舊閣閑田地。一度贏來方始休。果然仰山道。悟即不無。爭奈落第二頭。林泉道。仰山老漢有收有放有縱有奪。真所謂韓信功高誰與同。轉身拆却連雲棧。米胡雖然肯之。此盖姦不廝謾。壯不廝欺。焦塼廝嗑。那覓嗄聲。怎不教投子從頭點檢徹底評量。謝他看客兩停。箇裏了無偏向不盡意趣。又與分明頌出。頌曰。</p>
<p style="margin-left:1em">碧岫峰頭借問人<span class='note-inline'>(步步登高易。心心放下難)</span>。指山窮處未安身<span class='note-inline'>(坐著即不可)</span>。雖然免得重陽令<span class='note-inline'>(眼中撥去黃金屑)</span>。爭似靈苗不犯春<span class='note-inline'>(鐵樹花開色更鮮)</span>。</p>
<p>師云。學憑入室知乃通方。道曠無涯逢人不盡。所以善財南往。常啼東遊。不惜草鞋錢。惟愁無入路。折麼碧岫峰頭青松㵎底。求大善知識推窮解脫門。儻蒙指示分明。信不囊藏被蓋。然危巒峻嶺突屼嵯峨。未足安身。更宜轉位。不見道莫守寒巖異草青。坐著白雲宗不妙。正如以癡㤓功夫打疊妄心。內守幽閑外絕幻境。灰身滅智撥喪無餘。緊閉玄關施呈妙悟。然則漸修頓悟頓悟漸修。飜覆看來。到底終須親到一迴始得。不見道。未到無心須要到。及到無心無也休。此與設有妙悟亦須吐却亦無兩樣。恁麼舉來。是免重陽令。是不免重陽令。是犯春不犯春。還知麼。迷悟似迷休取笑。悟迷非悟莫稱奇。</p>
</div>
<div class='div-other'><a id='mulu40' />
<p class='h1'>第三十五則鏡清有言</p><p>示眾云。棊逢敵手。琴遇知音。必能打劫衝關。決解吟猱節奏。莫有動絃別曲不令頭撞者麼。</p>
<p style="margin-left:1em">舉鏡清問雪峰。古人有言<span class='note-inline'>(道甚麼來)</span>。峰便倒臥<span class='note-inline'>(謝師答話)</span>。良久起云問甚麼<span class='note-inline'>(貴人多忘)</span>。清再問<span class='note-inline'>(重言不當吃)</span>。峰云虗生浪死漢<span class='note-inline'>(面赤不如語直)</span>。</p>
<p>師云。燈錄中載非鏡清所問。僧問雪峰。承古有言。峰便作臥勢。良久起云問甚麼。僧再舉。峰云虗生浪死漢。林泉道。這僧大似小官多念律。攀今覧古。待做問端。是他雪峰老將不論兵及至。覿面相呈却不解全身擔荷。這僧只知口闊不覺舌長。故又重舉。貪向林中尋野雀。那知鷂子過新羅。怎不惹教雪峰點罰道。虗生浪死漢。雪峰尋常示眾云。我若東道西道。汝等則尋言逐句。我若羚羊挂角。汝等向甚麼處捫摸。林泉道。看破了也。僧問保福。只如雪峰有甚麼言教。便似羚羊挂角。福曰莫是與雪峯作小師不得麼。林泉道。而今獵犬無靈性。空向枯樁舊處尋。恁麼看來。雪峰非不孟甞門啟懶待高賓。自是時流倒生退屈。有不周處。試詳頌意。頌曰。</p>
<p style="margin-left:1em">尋常愛客恨無來<span class='note-inline'>(心忙氣急)</span>。及至人來懶話陪<span class='note-inline'>(閉口藏舌)</span>。空臥早知眠不當<span class='note-inline'>(悔之不及)</span>。虗勞紅焰落寒灰<span class='note-inline'>(枉教熱閙)</span>。</p>
<p>師云。一大圓覺為我伽藍。三世諸佛十方聖眾。九有四生皆是雪峰不請之友。居常恒以法喜珍饈禪悅上味沽待而<span class='corr'>已</span>。每恨時中無來管顧。縱遇一箇半箇墮根禪客拍盲衲僧。盡力提携舒心激勵。大似說話與聾人。眨眼與瞎漢。怎不退禪懶為話會。空使長連床上展脚橫眠。方丈室中側身暫臥。恁麼為你老婆徹困。剗自辜恩負德。此豈非虗勞心力枉用功夫。空餘智焰搖紅。漫做寒灰落却。可謂赤心片片知人少。覿面堆堆覩者稀。</p>
</div>
<div class='div-other'><a id='mulu41' />
<p class='h1'>第三十六則雲門明教</p><p>示眾云。若遇當家人。合說著實話。索甚花言巧語敘謝寒溫。當可依實具實盡情管待。莫有不作外不做客的麼。</p>
<p style="margin-left:1em">舉雲門一日問明教。今日喫得幾箇餬餅<span class='note-inline'>(客聽主裁)</span>。教云五箇<span class='note-inline'>(當仁不讓)</span>。門云露柱喫得幾箇<span class='note-inline'>(適來記得而今忘却)</span>。教云請和尚茶堂裏喫茶<span class='note-inline'>(一椀來一椀去)</span>。</p>
<p>師舉雲門上堂云。我事不獲<span class='corr'>已</span>向你諸人道。直下無事。早是相埋沒了也。更欲踏步向前。尋言逐句解會。千差萬別。廣設問難。贏得一場口滑去。於道轉遠。有甚麼休歇時。此事若在言句上。三乘十二分教豈是無言語。因甚更道教外別傳。若從學解機智得。只如十地聖人說法如雲如雨猶被訶責。見性如隔羅縠。以此故知。一切有心天地懸殊。雖然如此。若是得底人。道火不曾燒口。終日說事。未嘗挂著唇齒。未甞道著一字。終日著衣喫飯。未甞觸一粒米挂一縷絲。雖然如此。猶是門庭之說也。須是實得恁麼始得。若約衲僧門下。句裏呈機徒勞佇思。直饒一句下承當。猶是瞌睡漢。時有僧問。如何是一句。師曰舉。林泉道。合取狗口。恁麼看來。方信道不露風骨句。未語先分付。進步口喃喃。知君太罔措。故於問答不涉思惟。豈落情見。亦不窮玄亦不究妙。但於日用一切時中。不令業識忙忙無本可據。忽問明教。今日喫得幾箇餬餅。此豈非鈎頭著餌要辨魚龍。教云五箇。雖似將計就計。到底終沒咬嚼。門云露柱喫得幾箇。向不著意處猛楔一槌。是他明教稍會遮截架解。果有轉身一路道。請和尚茶堂裏喫茶。林泉道。若非笑面虎。難遇駕雲龍。想必投子更知深細。頌曰。</p>
<p style="margin-left:1em">等閑垂借問端由<span class='note-inline'>(打鼓弄琵琶)</span>。不負平生盡吐酬<span class='note-inline'>(相逢兩會家)</span>。竭力為人須是徹<span class='note-inline'>(赤心片片)</span>。方知茶味解人愁<span class='note-inline'>(到了惺惺)</span>。</p>
<p>師云。花嚴具載。普慧雲興百問。普賢缾瀉千酬。撥向上關。吐無礙辯。使狐疑氷釋。令智鑑洞明。廣說如來禪。此最為第一。爭似雲門以尋常用的信手拈來。不生疑阻。剔圌圝處。任伊摸索。非止一飽忘百飢。欲使十言令九中。恁麼盡筋截力徹底為人。尚不得一箇半箇。若是抑而不抑。何有今日。莫道知恩者少負恩者多。是他也有茶裏飯裏未甞失照的人。常向夢中了了醉裏醒醒。加之以盧仝七椀趙老三杯。不有憂煎轉添性懆。若非識空便合時宜。爭解轉身吐氣不滯玄關。還知此老作略麼。慢嚼細嚥能知味。終不黏牙著齒渠。</p>
</div>
<div class='div-other'><a id='mulu42' />
<p class='h1'>第三十七則雲居六戶</p><p>示眾云。癡癡呆呆默默。自知田地穩。囉囉吒吒騰騰。誰謂肚皮憨。莫有粧昬<span class='note-inline'>(去呼)</span>者麼。</p>
<p style="margin-left:1em">舉僧問雲居。六戶不明時如何<span class='note-inline'>(外面猶似痴人。肚裏非常俏[牛*昔])</span>。居云不涉緣<span class='note-inline'>(百花叢裏過。一葉不沾身)</span>。僧云向上事如何<span class='note-inline'>(高著眼看)</span>。居云慎者不護<span class='note-inline'>(但能常激切。何必更咨嗟)</span>。</p>
<p>師云。寒山睡重。拾得起遲。名韁難繫絆。利鎻莫拘鉗。衲帔幪頭萬事休。此時山僧都不會。六門六戶六國六出。皆六根之異號也。藥山一日問雲巖云。聞汝解弄師子是否。曰是。云弄得幾出。曰弄得六出。云我亦弄得。曰和尚弄得幾出。云弄得一出。曰一即六六即一。林泉道。大哉古宿。出辭吐氣與修多羅合。故經云。一處成休復。六根皆解脫。巖後到溈山。溈問承聞長老在藥山弄師子是否。<span class='corr'>曰</span>是。云常弄有置時。曰要弄即弄要置即置。云置時師子在甚麼處。曰置也置也。黑爪梵志運神力。以左右手擎合歡梧桐花兩株來供養佛。佛召仙人。梵志應喏。佛曰放下著。志遂放下左手一株花。佛召仙人放下著。志又放下右手一株花。佛又召仙人放下著。志曰。世尊。我今兩手皆空。更教放下箇甚麼。佛云。吾非教汝放捨其花。汝當放捨外六塵．內六根．中六識。一時捨却。無可捨處。是汝免生死處。志於言下悟無生忍。汝等諸人若向弄師子處。獻合歡時。稍然覰透。便見不涉緣慎護之的意也。其餘意味別咂啖看。頌曰。</p>
<p style="margin-left:1em">春到石人視遠山<span class='note-inline'>(徒勞斫額)</span>。鶯啼花木碧波閑<span class='note-inline'>(切忌隨聲逐色)</span>。須知雲外巖松瑞<span class='note-inline'>(能為萬象主)</span>。千古迎風任歲寒<span class='note-inline'>(不逐四時凋)</span>。</p>
<p>師云。遠觀雖有色。近覰本無形。非高低之可校量。非淺深之可窮究。豈容磊落。那許嵯峨。沒足石人袖春風而莫能登陟。通方衲子乘曉月而試與參詳。而況鶯啼花木雀噪園林。魚躍碧波蝶穿紅樹。眼耳雖勞於視聽曾不涉緣。鼻舌然闕於觀瞻慎者不護。身先在裏。意豈不知。休云六戶不明。自是一家無二。巖松現瑞論甚雲外雲中。庭柏呈祥非止劫前劫後。欺霜傲雪嘯月吟風。既耐歲寒不無節操。只如轉位就功合作麼生。密移一步六門曉。無限風光大地春。</p>
</div>
<div class='div-other'><a id='mulu43' />
<p class='h1'>第三十八則風穴黃龍</p><p>示眾云。明鏡當臺。物來斯鑑。洪鐘在架。應扣騰聲。莫有不蹉絲毫相度高低者麼。</p>
<p style="margin-left:1em">舉風穴初到黃龍<span class='note-inline'>(䟦涉不易)</span>。龍問。石角穿雲路。垂絛意若何<span class='note-inline'>(欲窮親切處。好好細思量)</span>。穴云。紅霞籠玉像。擁嶂照川原<span class='note-inline'>(一句合頭語。萬劫繫驢橛)</span>。龍云相隨來也<span class='note-inline'>(是誰是誰)</span>。穴云和尚低聲<span class='note-inline'>(衲子難謾)</span>。</p>
<p>師云。汝州風穴山延昭禪師。初參越州鏡清順德大師。德問近離何處。云自東來。曰還過小江否。云。大江獨飄空。小江無可濟。曰。鏡水秦山鳥飛不度。子莫盜聽遺言。云滄溟豈怯艨䑳勢。列漢飛帆渡五湖。德竪起拄杖曰。爭奈這箇何。云這箇是甚麼。曰果然不識。云出沒卷舒與師同用。曰。杓卜聽虗聲。熟睡曉譫語。云。澤廣藏山。理能伏豹。曰捨罪放[億-音+(天*天)]。速須禮拜了出去。云出去則得。便行至法堂上歎曰。行脚人著甚來由。因緣未盡善。豈可便休。當再見堂頭。遂廻云。適來輙呈小騃冐黷尊嚴。蒙未賜杖責。曰。適來言東來。豈不是翠巖乎。云雪竇親棲寶盖東。曰。不逐亡羊狂解息。却來這裏念篇章。云。路逢劒客須呈劒。不遇詩人莫獻詩。曰。詩則速秘。略借劒看。云梟首甑人携劒去。曰。不獨觸風化。亦自顯顢頇。云。若不觸風化。爭明古佛心。云既許允容。師今何有四。東來衲子菽麥不分。云。只聞不<span class='corr'>已</span>而<span class='corr'>已</span>。何得抑<span class='corr'>已</span>而<span class='corr'>已</span>。曰。巨浪涌千尋。澄波不離水。云。一句截流。萬機寢削。便禮拜。德曰。俊哉衲子。次到同安。安問。石角穿雲路。垂藤意若何。今此頌古中作黃龍問。兼以垂藤作垂絛。蓋當時編錄之不詳也。今以祖燈錄為證。學者當知。同安既發此問。風穴須當恁麼答。安以拿活龍手擒虎兕機道。相隨來也。是他亦不放閑。欵欵地陪奉道。和尚也須低聲。雖不傷鋒犯手。就中情理難容。若非投子和會將來。險不大呼小呌。頌曰。</p>
<p style="margin-left:1em">無價明珠暗處懸<span class='note-inline'>(佛眼覷不見)</span>。夜深將把木人穿<span class='note-inline'>(暗中一線實難通)</span>。誰知却被泥牛見<span class='note-inline'>(莫錯認)</span>。吞入紅霞碧浪淵<span class='note-inline'>(徒勞咬嚼)</span>。</p>
<p>師云。永嘉道。摩尼珠。人不識。如來藏裏親收得。六般神用空不空。一顆圓光色非色。怎不教雲際祖師禪師問南泉。既如來藏裏親收得。如何是藏。泉云王老師與汝往來者是。祖云不往來者。泉云亦是藏。祖云如何是珠。泉召云師祖。祖應諾。泉云。去。汝不會我語。林泉道。端的要知此珠下落。隱而彌彰顯而不露。終日尋不得。有時還自來。何必三更半夜勞動木人拈沒鼻金針。穿芒長玉線。被井底泥牛偶然窺見。吞紅霞於人我山頭。吐碧波於是非海裏。當機不讓低聲處。休道風穴不道來。</p>
</div>
<div class='div-other'><a id='mulu44' />
<p class='h1'>第三十九則雪峰南際</p><p>示眾云。舉頭會意輸他靈利衲僧。開口見心除是通方作者。怕你不信。試定省看。</p>
<p style="margin-left:1em">舉雪峰和尚送南際長老出。作女人拜<span class='note-inline'>(捋謂狐鬚赤)</span>。際<span class='corr'>斂</span>手云喏喏<span class='note-inline'>(更有赤鬚〔孤〕)</span>。峰以手斫額便歸<span class='note-inline'>(知音不在頻頻舉。達者須知暗點頭)</span>。</p>
<p>師云。誰家別舘池塘裏。一對鴛鴦畫不成。雪峰老漢雖於世諦路頭回男作女。妙用現前。魔魅人家男女。要汝不同一機一境上辜負<span class='corr'>己</span>靈。埋沒家寶。其實空劫<span class='corr'>已</span>前父母未生之際。還有男女等相得失是非麼。不可以女婦妾相定奪。雪峰大抵借婆裙子拜婆年。要識本來真面目。南際<span class='corr'>斂</span>手。當仁不讓。果見此道未喪知音可嘉。此真所謂沒孔笛逢氈拍板。無絃琴上和梁州。雪峰為是同行火伴。不免臨行打散。以手斫額。雖則遠觀不審。其由近覩分明。所據科段不差毫末。故擺手便歸。林泉道。呻吟謦咳無非妙用神通。瞬目揚眉總是法門佛事。慎勿以弄精魂胡打鬨深屈古人。殊不知巧兒做處拙見嫌。東行不見西行利。既曾折柳分襟。未審將何賮別。頌曰。</p>
<p style="margin-left:1em">送客隨家豐儉施<span class='note-inline'>(物輕人意重。千里贈鵞毛)</span>。盡情為餞免生疑<span class='note-inline'>(相識滿天下。知心有幾人)</span>。却蒙惠重過相贈<span class='note-inline'>(彼此不相虧)</span>。<span class='corr'>斂</span>手遙別向暮歸<span class='note-inline'>(是必早回程)</span>。</p>
<p>師云。常因送客處。憶得別家時。雖則紅塵汩沒世路迂迴。不可恣情竛竮飄蕩。古人臨岐或贈之以言。或進之以酒。或奉之以金帛。或折之以亭柳。此隨家豐儉而施設也。一日僧辭趙州。州曰甚處去。云諸方學佛法去。師竪起拂子曰。有佛處不得住。無佛處急走過。三千里外逢人不得錯舉。云與麼則不去也。曰摘楊花<span class='corr'>摘楊</span>花。此亦餞行之小樣也。既蒙雪峰惠重相贈。南際怎不<span class='corr'>斂</span>手應喏。還知遙別向暮歸處麼。幾度扣門招不出。將身直入裏頭看。</p>
</div>
<div class='div-other'><a id='mulu45' />
<p class='h1'>第四十則大士不起</p><p>示眾云。道高德重。天子有所不臣。性硬心孤。諸侯有所不友。此蓋從來舊例。本非特地新條。莫有不放閑強點撿者麼。</p>
<p style="margin-left:1em">舉傅大士見梁王不起<span class='note-inline'>(倚老賣老)</span>。公臣問曰。大士見王為甚麼不起<span class='note-inline'>(果然放不過)</span>。士云法地若動。一切不安<span class='note-inline'>(留與別人道)</span>。師拈云。然安邦定亂實假良肱。立法明宗須憑作者<span class='note-inline'>(且忌科分兩段)</span>。然投機不妙過犯彌天<span class='note-inline'>(當局者迷)</span>。力用不全化風減半<span class='note-inline'>(向官不坐罪)</span>。若據將高就下即枯木重陽<span class='note-inline'>(聖慈廣沐誰不承恩)</span>。若盡令雙趺即哀同萬里<span class='note-inline'>(天下生靈無敢喘息)</span>。</p>
<p>師云。婺州雙林善慧大士。本州義烏人。齊建武三年丙子五月八日降於雙林鄉。生傅氏。其父宣慈。大士名翕。南山云。弘年十六。納劉氏女妙光為妻。生二子。長曰普建。次曰普成。二十四與里人稽亭浦摝魚獲。<span class='corr'>已</span>沉籠水中祝曰。去者適。止者留。人或謂之愚。會天竺僧達磨。時號松頭陀。謂大士曰。我與你毗婆尸佛所發誓。今兜率天宮衣鉢見在。何日當還。因命臨水觀其影。見大士圓光寶蓋。大士笑謂磨曰。鑪鞴之所多鈍鐵。良醫之門足病人。度生為急何患彼樂乎。磨指嵩山頂曰。此可棲矣。大士遂因躬耕而居之。有人盜菽麥芥菓。大士令使籃籠盛去。日常傭作。夜則行道。見釋迦．金粟．定光三如來放光襲其體。士曰吾得首楞嚴定。當捨田宅設無遮大會。大通二年倡賣妻子。獲錢五萬以營法會。有慧集法師聞法悟解言。我師彌勒應身大士。弟子恐惑眾。止之。六年正月二十八日遣弟子傅暀致書于梁高祖。書曰。雙林樹下當來解脫善慧大士白國主救世菩薩。令欲修上中下善。希能受持。其上善略以虗懷為本。不著為宗。無相為因。涅槃為果。其中善略以治身為本。治國為宗。天上人間果報安樂。其下善略以護養眾生。勝殘去殺。普令百姓俱稟六齋。今聞皇帝崇法。欲伸論義未遂襟懷。故遣弟子傅暀馳書投太樂司令何昌。昌曰。慧約國師猶復致啟。翕是國民。又非長老。殊不謙卑。豈容致達。暀然指御路。昌乃馳往同泰寺詢浩法師。浩勸速呈。二月二十一日進書覽之。遽遣詔迎。既至。大士星冠儒履身披法服以見帝。帝問佛耶。大士默指冠。問道耶。又默指履。問儒耶。仍默指袈裟。王荊公求佛印作頌曰。道冠儒履佛袈裟。和會三家作一家。忘却率陀天上路。雙林癡坐待龍華。後於華林園重雲閣講經。玉輦陞殿。眾咸屏氣拱立。而大士箕坐不起。憲司譏問如何不起。士曰法地若動一切不安。林泉道。上乘菩薩信無疑。中下聞之必生恠。然投子拈處有收有放有縱有奪。莫向言中取則。直須句外明宗。昔世宗幸大聖安瑞像殿。問圓通善國師曰。禮則。是不禮則是。通奏曰。禮則相敬相重。不禮則各自稱尊。帝大悅。大士不起。只知入理深談。圓通應詔。不廢門庭施設。豈知投子亦存此意。頌曰。</p>
<p style="margin-left:1em">梁國令他魏國愁<span class='note-inline'>(二客煩一主)</span>。渡江投水暗隨流<span class='note-inline'>(此處無緣他方別化)</span>。雖然寸土居無動<span class='note-inline'>(只知滴水氷生)</span>。爭奈雙林樹半秋<span class='note-inline'>(不有春風和氣)</span>。</p>
<p>師云。二十七祖付達磨大士讖偈云。路行跨水忽逢羊。獨自悽悽暗渡江。日下可怜雙象馬。二株嫰桂久昌昌。此讖達磨西來始終之事。達磨始來見梁武帝。帝名衍。衍從行從水。故云路行跨水。帝既不契。祖師果有洛陽之游。故云逢羊。羊陽聲相近也。祖師不欲人知其行。是夜航葦西邁。故曰暗渡江也。祖師西來見梁魏二帝。此言日下雙象馬也。九年面壁於少林。故曰二株嫩桂也。久九音同也。假達磨不契鈍滯之事。而比大士徑挺不近人情。亦相類也。末後兩句點他雖有千尺寒松。且無抽條石笋。佛事人情不能周足。還知麼。相見易得好。共住難為人。</p>
</div>
<div class='div-other'><a id='mulu46' />
<p class='h1'>第四十一則首山親切</p><p>示眾云。甲子乙丑海中金。不勞煅煉。戊辰己巳大林木。切忌穿鑿。若知日日是好日。方信年年是好年。為汝決疑。故來<span class='corr'>掐</span>筭。</p>
<p style="margin-left:1em">舉僧問首山。如何是學人親切處<span class='note-inline'>(鼻下著口。眼上安眉)</span>。山云五九盡日又逢春<span class='note-inline'>(九九八十一)</span>。僧云畢竟如何<span class='note-inline'>(飢來喫飯。寒時穿衣)</span>。山云冬去寒食一百五<span class='note-inline'>(六六三十六)</span>。</p>
<p>師云。汝州首山省念禪師。徧歷叢席。常密誦法華經。眾目為念法華。晚於風穴會中充知客。一日侍立次。穴乃垂涕告之曰。不幸。臨濟之道至吾將墜于地矣。師云。觀此一眾。豈無人耶。穴曰。聰敏者多。見性者少。師云如某者如何。曰。吾雖望子之久。猶恐躭著此經不能放下。云。此亦可事。願聞其要。穴遂上堂。舉世尊以青蓮目頋視大眾。乃曰。正當恁麼時。且道說箇甚麼。若道不說而說。又是埋沒先聖。且道說箇甚麼。師乃拂袖下去。穴擲下拄杖歸方丈。侍者隨後請益云。念法華因甚不祗對和尚。穴曰念法華會也。次日師與真園頭同上問訊次。穴問真曰。作麼生是世尊不說而說。真曰。鵓鳩樹頭鳴。意在麻畬裏。穴曰汝作許多痴福作麼。何不體究言句。又問師曰汝作麼生。云動容揚古路。不墮悄然機。穴謂真曰。汝何不看念法華著語。一日僧問如何是學人親切處。林泉道。擬親即疎。擬向即乖。故洞山云。向道莫去。歸來背父。所以語忌十成。機貴回互。教汝向三千里外沒誵訛處作箇脫洒衲僧。設使逢春不被境謾。縱遇寒食何勞遊賞。直饒恁麼會去。且喜沒交涉。頌曰。</p>
<p style="margin-left:1em">日暮陰雲郊野深<span class='note-inline'>(東西不辨。南北不分)</span>。重陽到後菊花新<span class='note-inline'>(莫隨境轉。恐落今時)</span>。不因西嶠殘氷盡<span class='note-inline'>(但得雪消去)</span>。爭得東山一帶春<span class='note-inline'>(自然春到來)</span>。</p>
<p>師云。九烏射盡一瞖猶存。一箭墮地天下黯黑。向舒手不見手處親切不離家。開眼不覺曉時寂寞不當戶。放開一線等待重陽。紅葉悲風黃花泣露。雖則語不立玄言須關典。故汾陽昭云。三玄三要事難分。得意忘言道易親。一句明明該萬象。重陽九日菊花新。折不可句中採摘體內商量。玄之又玄遠之遠矣。直得絕後重甦。梅通暖信。巖阿雪泮。西嶠氷消。始遇東山春風和氣。方信道。若立一塵家國興盛。不立一塵家國喪亡。且道立則是不立則是。九盡逢春春日暖。有心拜節莫嫌遲。</p>
</div>
<div class='div-other'><a id='mulu47' />
<p class='h1'>第四十二則雲門胡餅</p><p>示眾云。言言見諦。碓觜夜生花。句句超宗。磨盤秋結子。不涉離微。如何話會。</p>
<p style="margin-left:1em">舉僧問雲門。如何是超佛越祖之談<span class='note-inline'>(未開口時何不薦取)</span>。門云餬餅<span class='note-inline'>(切忌咬嚼)</span>。</p>
<p>師云。言無展事。語不投機。承言者喪。滯句者迷。廣主命師出世靈樹。開堂日。主親臨曰。弟子請益。師曰目前無異路。乃曰莫道今日謾諸人好。抑不得<span class='corr'>已</span>向諸人作一場狼藉。忽遇明眼人見。成一場笑具。如今避不得也。且問你諸人從上來有甚麼。欠少甚麼。向你道無事<span class='corr'>已</span>是相埋沒也。雖然如是。也須到這田地始得。亦莫趂口快亂問。自<span class='corr'>己</span>心裏黑漫漫地。明朝後日大有事在。你若根思遲迴。且向古人建化門庭東覰西覰。看是箇甚麼道理。你欲得會麼。都緣是你自家無量劫來妄想濃厚。一期聞人說著便生疑心。問佛問法問向上向下。覓箇解會轉沒交涉。擬心即差。況復有言有句。莫是不擬心是麼。莫錯會好。更有甚麼事。珍重。林泉道。雲門說許一落索。只是要汝空劫前承當。佛未出世會得。由是僧問超佛越祖之談。所以用一餬餅且[祝/土]汝口。恐狂生見解。漫逐識情。擬議咬嚼。黏牙著齒。大岳雪竇同到五祖戒處。岳獨見戒。岳便畵一圓相。戒云是甚麼。岳曰餬餅。戒云趂爐鏊熱更打一箇。岳擬議。戒以杖打出三門。岳謂雪竇曰。這沒人情漢休去好。林泉道。一般油麵由人做造。一般油麵由人壞却。且道雲門餬餅與大岳餬餅是同是別。雖是團圝無縫罅。想來眾口決難調。試看投子如何發賣。頌曰。</p>
<p style="margin-left:1em">祖佛超談問作家<span class='note-inline'>(且莫忉忉)</span>。困來宜喫建溪茶<span class='note-inline'>(非從口入)</span>。重陽日近開金菊<span class='note-inline'>(莫隨境轉)</span>。深水魚行暗動沙<span class='note-inline'>(隱密難窺)</span>。</p>
<p>師云。一言道斷處。千古意分明。假如佛不出世。祖未西來。與誰抵掌清談論黃數黑。雖知口闊。豈覺舌長。最初不遇作家。到了飜成骨董。這裏最是計利害處。有言成謗。開口成雙橛。無言成誑。揚眉落二三。不誑不謗。情存一念悟。如何趣向。寧越昔時迷。雲門恁麼為汝徹困。怎不旋烹建茗。慢碾龍團。特就法筵煎點一上。何必直待重陽選擇九日。賞東籬之菊。明西竺之心。大抵此事綿綿密密穩穩沉沉。恰似暗中樹影水底魚蹤。若非明眼人莫能窺得破。除是雲門有撥天關底手。為汝變生作熟。製造將來。慢嚼細嚥好生甞。莫貪滋味徒開口。</p>
</div>
<div class='div-other'><a id='mulu48' />
<p class='h1'>第四十三則親傳底事</p><p>示眾云。理因事顯。想便宜出自當家。事假理融。料肐膞肯向外屈。家家不異。代代無殊。正當此時。還有認性者麼。</p>
<p style="margin-left:1em">舉僧問玄沙。如何是親傳底事<span class='note-inline'>(住持千嶂月。衣鉢一溪雲)</span>。沙云我是謝家兒<span class='note-inline'>(一子親得)</span>。</p>
<p>師云。福州玄沙師備禪師。閩之謝氏子。幼好垂釣。泛小艇於南臺江。狎諸漁者。唐感通初年。年甫三十。忽慕出塵。乃棄舟投芙蓉訓禪師落髮。往豫章開元寺受具。布衲芒屨。食纔接氣。終日宴坐。眾皆異之。與雪峰本法門昆仲而親近若師資。峰以其苦行呼為頭陀。一日峰問。阿那箇是備頭陀。師曰終不敢誑於人。異日峰召曰。備頭陀。何不遍參去。師曰。達磨不來東土。二祖不往西天。峰然之。暨登象骨山。乃與師同力締構。玄徒臻萃。師入室咨決罔替晨昏。又閱楞嚴發明心要。由是應機敏捷。與修多羅冥契。諸方玄學有所未決必從之請益。至與雪峰徵詰亦當仁不讓。峰曰備頭陀再來人也。林泉道。故應天眼識天人。這僧恁麼審問玄沙親傳底事。他並不以空王無字印迦葉錦襴衣為對。亦不以授受無法之法親承無心之心為酬。唯以眾人易會易知的支梧道我是謝家兒。此豈非隨流認得性。無喜亦無憂。既解子承父業。寧不立計成家。且道與趙州十八上解破家散宅的是一是二。相逢不下馬。各自有前程。頌曰。</p>
<p style="margin-left:1em">親伸端的向君言<span class='note-inline'>(低聲低聲)</span>。莫比流沙少室傳<span class='note-inline'>(擬心即差)</span>。昨夜雁廻雙嶺後<span class='note-inline'>(可怜風擺不成行)</span>。謝家人立月明前<span class='note-inline'>(有勞法候)</span>。</p>
<p>師云。理由言彰。非言無以極其致。言不越理。非理無以會其歸。雖云指示分明。當可親伸端的。非止青出於藍氷寒於水。且向世俗路頭光影門中。略通姓氏權類鳳毛。豈知從無住本立一切法。形興未質。名起無名。莫比西渡流沙東來少室。得皮得髓傳法傳心。酬立雪之勤。答刳肱之志。以至花開五葉焰續千燈。亘古亘今普天匝地。正眼觀來。那的不是親傳底事。忽聞初夜雁廻雙嶺鶴唳千峰。聲色叢中遞相鈍滯。丹霞云。本是釣魚舡上客。偶除鬚髮著袈裟。佛祖位中留不住。夜深依舊宿蘆花。為復是一色蘆花明月蘆花。月船不犯東西岸。須信篙人用意良。</p>
</div>
<div class='div-other'><a id='mulu49' />
<p class='h1'>第四十四則板齒生毛</p><p>示眾云。無意之意其意遠矣。無味之味其味恒然。若知露柱懷胎。便信石龜解語。還真箇麼。</p>
<p style="margin-left:1em">舉僧問趙州。如何是祖師西來意<span class='note-inline'>(日日日頭東畔出)</span>。州云板齒生毛<span class='note-inline'>(無中能唱出。未審幾人知)</span>。</p>
<p>師云。趙州古佛出現於世。雖無蓮臺光焰。却有妙用神通。具四辯才。得八解脫。端的海口鼓浪。航舌駕流。浩浩辭源滾滾流出。優游平易殊無艱難險阻之態。方信真文不措。真武不麤。一日上堂云。正人說邪法。邪法悉皆正。邪人說正法。正法悉皆邪。諸方難見易識。我這裏易見難識。僧問如何是毗盧師。師便起立。云如何是法身主。師便坐。僧禮拜。師曰。且道坐者是。立者是。林泉道。有勞神用。師問一婆子甚麼處去。云偷趙州笋去。曰忽遇趙州又作麼生。婆便與一掌。師休去。林泉道。眼自爭先得。籌因打劫贏。雖是勾賊破家。其奈泥中隱<span class='corr'>刺</span>。莫更別有鈍滯處麼。頌曰。</p>
<p style="margin-left:1em">九年少室自虗淹<span class='note-inline'>(功成業就)</span>。爭似當頭一句傳<span class='note-inline'>(水到渠成)</span>。板齒生毛猶可事<span class='note-inline'>(不為希差)</span>。石人踏破謝家舡<span class='note-inline'>(焉知無漏)</span>。</p>
<p>師云。九年面壁垂一則語。直至而今諸方賺舉。非是虗淹歲月漫度春秋。意似責他。不說而說未若說而不說。其實當頭一句。把定則唇寒齒冷。放行則喜氣津津。若也脚跟線斷舌上關開。橫說竪說無可不可。昔外道問佛。昨日說何法。佛曰定法。云今日說何法。曰不定法。云。昨日說定法。今日何說不定法。曰。昨日定。今日不定。林泉道。大人得自在。世尊板齒雖不生毛。其奈舌端還能具眼。似許石人脚跟點地鼻孔遼天。踏破澄潭月。穿開碧落天。何止謝家舡舷而<span class='corr'>已</span>哉。還知麼。若能截鐵斬釘。必不拖泥帶水。</p>
</div>
<div class='div-other'><a id='mulu50' />
<p class='h1'>第四十五則問法身寶</p><p>示眾云。莊宗收得。幸遇興化商量。三角拈來。可惜強賊錯認。莫有賞鑒者麼。</p>
<p style="margin-left:1em">舉僧問仰山湧和尚。如何是法身寶<span class='note-inline'>(五眼難窺)</span>。湧云。百舌未休枝上語。鳳凰那肯共同棲<span class='note-inline'>(南海波斯笑點頭)</span>。</p>
<p>師云。洞山問講維摩經僧曰。不可以智知。不可以識識。喚作甚麼語。云讚法身語。曰喚作法身早是讚也。林泉道。何不向未開口時會取。疎山上堂云。病僧咸通年前會得法身邊事。咸通年後會得法身向上事。雲門出問。如何是法身邊事。曰枯樁。云如何是法身向上事。曰非枯樁。云還許某甲說道理也無。曰許。云枯樁豈不是明法身邊事。曰是。云非枯樁豈不是明法身向上事。曰是。云。祇如法身。還該一切也無。曰法身周徧豈得不該。門指淨缾曰。祇如淨缾。還該法身麼。曰闍黎莫向淨缾邊覓。門便禮拜。林泉道。子細敁詳無縫罅。方知不是繫驢橛。為同不世之珍。所以罕逢別者。若非仰山具天眼龍睛。向不作貴不作賤處平展。演大鋪舒。分星擘兩。為汝提撕道。百舌未休枝上語。鳳凰那肯共同棲。只如仰山恁麼道。為復是卞和之璧。為復是隋侯之珠。為復是指東畵西。為復是將無做有。南海波斯知價例。不須更上試金石。頌曰。</p>
<p style="margin-left:1em">松生巖畔鶴停穩<span class='note-inline'>(坐着即不堪)</span>。鳳出丹山鸞並群<span class='note-inline'>(方以類聚)</span>。面壁尚虧庵外事<span class='note-inline'>(只知其一)</span>。淨名何苦太言論<span class='note-inline'>(不知其二)</span>。</p>
<p>師云。有箇十八公。唯好居巖壑。朱頂來親依。殊不畏寂寞。雖是恁麼。也合隄防樹下底一場懡㦬。況九包之鳳出自丹山。非呈瑞祥鸞莫能為侶。此皆建化門中暫時光影。幸不以隨言定旨逐語分宗。略向癡人面前為他說夢。吾初祖達磨大士九年面壁。為汝全提空劫前事。猶被人譏呼為壁觀婆羅門。端的是鳥棲林麓易。人出是非難。又復點撿淨名居士。梵語維摩詰。此云無垢稱。亦云淨名。問文殊師利。何等是菩薩入不二法門。文殊師利曰。如我意者。於一切法無言無說無示無識。離諸問答。是為入不二法門。於是文殊師利問維摩詰言。我等各自說<span class='corr'>已</span>。仁者當說何等是菩薩入不二法門。維摩默然。今謂何苦太言論者。意謂雖云不語其聲如雷。自古至今驚天動地。恁麼舉來。未審法身寶在甚麼處也。咄。闍黎不是不將來。老僧不是不拈出。</p>
</div>
<div class='div-other'><a id='mulu51' />
<p class='h1'>第四十六則日裏看山</p><p>示眾云。說不真。舉不似。一則一。二則二。失却口。摸著鼻。莫有知下落的麼。</p>
<p style="margin-left:1em">舉僧問雲門。如何是祖師西來意<span class='note-inline'>(山花似錦。㵎水如藍)</span>。門云日裏看山<span class='note-inline'>(徒勞引額)</span>。</p>
<p>師云。雲門上堂道。諸仁者。莫妄想。天是天。地是地。山是山。水是水。僧是僧。俗是俗。良久曰。與我拈按山來。僧便問。學人見山是山。水是水時如何。曰三門為甚麼騎佛殿從這裏過。曰恁麼則不妄想去也。曰還我話頭來。林泉道。門外金剛笑和尚去也。這僧雖問西來祖意。大似頭頭蹉過念念差殊。鼻孔裏尋牙。腦門後覓口。忽然磕著撞著。方信道一切智智清淨無二。無二無二分。無別無斷故。何必日裏看山。巖前翫水。檻內觀花。樹邊努觜。此時若不究根源。漫向當來問彌勒。</p>
<p style="margin-left:1em">坦然曾問老師安<span class='note-inline'>(言由在耳)</span>。爭似韶陽一句傳<span class='note-inline'>(駟不及舌)</span>。日裏華山仙掌露<span class='note-inline'>(莫錯認)</span>。夜深猿呌月當軒<span class='note-inline'>(洞然明白)</span>。</p>
<p>師云。坦然初參嵩嶽慧安國師。問。云如何是祖師西來意。曰何不問自<span class='corr'>己</span>意。云如何是自<span class='corr'>己</span>意。曰當觀密作用。云如何是密作用。國師以目開合視之。然於言下知歸。林泉道。為怜三歲子。用盡老婆心。所以惹得投子道。爭似韶陽一句傳。林泉道。<span class='corr'>已</span>太廉纖。雖則教汝日裏看山。非是令汝見地明白。向一機一境處會。具眼衲僧自知下落。郭緣生述征記云。華山與首陽本一山。河神巨靈擘開以通河流。故華山掌記存焉。然雖顯露認著則不堪。恁麼舉似將來。還似夜深猿呌月色當軒。無耳石人不勞採聽。還見麼。嵐光滴翠當晴晝。笑殺襄陽孟浩然。</p>
</div>
<div class='div-other'><a id='mulu52' />
<p class='h1'>第四十七則龍宿鳳巢</p><p>示眾云。運水般柴總是神通妙用。變生作熟無非至化玄規。終日忙忙那事無妨者。未審是誰。</p>
<p style="margin-left:1em">舉夾山在溈山作典座<span class='note-inline'>(辨齋不易)</span>。溈山問云。今日喫甚麼菜<span class='note-inline'>(不是蔓菁。定是芥子)</span>。夾山云。二年同一春<span class='note-inline'>(朝朝相似)</span>。溈山云。虎。好好修事著<span class='note-inline'>(日月一虎)</span>。夾山云。龍宿鳳巢<span class='note-inline'>([鷯-鳥+頁]頫沒交涉)</span>。</p>
<p>師舉法句經云。若起精進心。是妄非精進。若能心不妄。精進無有涯。魏府老元華嚴示眾云。佛法在日用處。行住坐臥處。喫茶喫飯處。語言相問處。所作所為舉心動念又却不是也。林泉道。只貪嚼飯喂嬰兒。不覺渾身泥水濕。又曰。時當缺減人壽。少有登六七十者。汝輩入我法中。整頓手脚未穩。早是三四十年。須臾衰病至。衰病至則老至。老至則死至。前去幾何。尚復恣意。何不初中後夜純靜去。林泉道。利物瀾飜三寸舌。為人不惜兩莖眉。恁麼看來。夾山雖作典座輔弼叢林。爭奈杓柄在他手裏。溈山故問。今日喫甚麼菜。正意本要洗擇精細不惹妄塵。和湯合水大家知味。是他便向粥檻邊虀桶外。筯挑不起處。匙抄不上時。對他道。二年同一春。便是袁天綱李淳風也筭他不著。故云好好修事著。夾山終不肯受他圈圚。道龍宿鳳巢。林泉道。雖非同類。且恁佛眼相看。頌曰。</p>
<p style="margin-left:1em">相逢借問眾僧糜<span class='note-inline'>(切忌黏牙著齒)</span>。莫比庵園香飯施<span class='note-inline'>(少賣弄)</span>。紫氣夜隨丹鳳轉<span class='note-inline'>(步步相隨)</span>。金龍曉纏月中枝<span class='note-inline'>(心心無間)</span>。</p>
<p>師云。知人者智。自知者明。以先覺覺後之心。行自利利他之行。既偶相逢。不無借問。要與雲水高流通方衲子解黏去縛。脫洒伶利。所以道。莫比菴園香飯施。維摩詰經云。爾時舍利弗心念。日時欲至。此諸菩薩當於何食。維摩詰知其意而語言。佛說八解脫。仁者受行。豈雜欲食而聞法乎。若欲食者。且待須臾。當令汝得未曾有食。於是維摩詰不起于座。居眾會前。化作菩薩。而告之言。汝往上方界分度。如四十二恒河沙佛土有國名眾香。佛號香積。到彼如我辭曰。維摩詰稽首世尊足。願得世尊所食之餘。當於娑婆世界施作佛事。於是香積如來以眾香鉢盛滿香飯與化菩薩。時彼九百萬菩薩俱發聲言。我欲詣娑婆世界。佛言可往。須臾之間與化菩薩至維摩詰舍。維摩即化九百萬師子之座。諸菩薩皆坐其上。化菩薩以滿鉢香飯與維摩詰。飯香普薰毗耶離城及三千大千世界。語舍利弗等諸大聲聞。仁者可食如來甘露味飯。大悲所薰。無以限意食之使不消也。有異聲聞念是飯少。化菩薩曰。勿以聲聞小德小智。稱量如來無量福德。四海有盡。此飯無竭。由是騰騰紫氣隨丹鳳轉於蒼梧。皎皎銀蟾伴金龍躍於碧浪。還知偏不附物。意不立玄處麼。木人夜半穿靴去。石女天明帶帽歸。</p>
</div>
<div class='div-other'><a id='mulu53' />
<p class='h1'>第四十八則巴陵鷄鴨</p><p>示眾云。木馬嘶風。泥牛吼月。於無說中還能饒舌。出是非離同別處。合作麼生道。</p>
<p style="margin-left:1em">舉僧問巴陵鑒和尚。祖意教意是同是別<span class='note-inline'>(李白桃紅。山青水綠)</span>。陵云鷄寒上樹。鴨寒下水<span class='note-inline'>(切忌針錐。徒勞摸索)</span>。</p>
<p>師云。岳州巴陵新開院顥鑒禪師。初到雲門。門曰雪峰和尚道。達<span class='corr'>磨</span>來也。我問你作麼生。師云築著和尚鼻孔。門曰。地神惡發。打須彌一摑。[跳-兆+孛]跳上梵天。拶破帝釋鼻孔。你為甚向日本國裏藏身。云和尚莫謾人好。曰築著老僧鼻孔又作麼生。師無語。曰將知汝只是箇學語之流。師住院後更不作法嗣書。只將三轉語上雲門。僧問如何是道。師云明眼人落井。問如何是吹毛劒。云珊瑚枝枝撑著月。問如何是提婆宗。云銀椀裏盛雪。門曰。他後老僧忌日。只消舉此三轉語。足以報恩。自後忌齋果如所囑。林泉道。須知法施無窮盡。報德酬恩亘古今。僧問祖意教意是同是別。這僧大似天上揀月沙裏淘金。真淨界中無事生事。果信道老新開端的別非止。只道銀椀裏盛雪。況能知鷄鴨各自下落。可惜教人向冷湫湫乾剝剝處摸索不著。端的祖教同別。分付投子對眾合貼。頌曰。</p>
<p style="margin-left:1em">同別祖意問端由<span class='note-inline'>(纔說是非紛然失心)</span>。便將元價與他酬<span class='note-inline'>(開口廝當)</span>。絲綸夜靜人垂釣<span class='note-inline'>(不犯清波意自殊)</span>。曉得金烏帶月收<span class='note-inline'>(明不越戶。穴不棲巢)</span>。</p>
<p>師云。聞中生解。意下丹青。瑞草無根。賢者不貴。洛浦侍立臨濟次。有座主參臨濟。濟問。有一人於三乘十二分教明得。有一人不於三乘十二分教明得。且道此二人是同是別。主云。明得即同。明不得即別。曰這裏是甚麼所在。說同說別。濟顧師曰。汝又作麼生。浦便喝。雲門因到江州陳尚書請齋。纔見便問。儒書中即不問。三乘十二分教自有座主。作麼生是衲僧行脚事。曰曾問幾人來。云即今問上座。曰。即今且置。作麼生是教意。云黃卷赤軸。曰。這箇文字語言。作麼生是教意。云。口欲談而詞喪。心欲緣而慮忘。曰。口欲談而詞喪。為對有言。心欲緣而慮忘。為對妄想。作麼生是教意。書無語。曰。見說尚書看法華經是否。云是。曰經中道。一切治生產業。皆與實相不相違背。且道非非想天有幾人退位。書無語。曰。尚書且莫草草。三經五論。師僧拋却。特入叢林。十年二十年尚不奈何。尚書又爭得會。書禮拜曰某甲罪過。林泉道。慚惶銅面具。尀耐鑞槍頭。且道洛浦雲門答處與巴陵答處是一般酬價。是兩般酬價。還定奪得麼。而今打入新行市。一任牙人論短長。巴陵老漢向澄源湛水撥棹垂鈎。不顧夜靜水寒。豈怕空舟載月。若知鷄鴨無撈摸。自不著忙上下尋。</p>
</div>
<div class='div-other'><a id='mulu54' />
<p class='h1'>第四十九則投子凡聖</p><p>示眾云。前念後念。不離當念。是精識精。其中有精。還有具此眼孔者麼。</p>
<p style="margin-left:1em">舉僧問投子。凡聖相去幾何<span class='note-inline'>(不隔一絲頭)</span>。投子下禪床立<span class='note-inline'>(休推不知。休推不見)</span>。</p>
<p>師云。脩山主垂語道。具足凡夫法。凡夫不知。具足聖人法。聖人不會。聖人若會。即同凡夫。凡夫若知。即同聖人。凡夫不知者。背覺合塵迷<span class='corr'>己</span>逐物。微言滯於心首。恒為緣慮之場。實際居於目前。飜成名相之境。虗生浪死不自覺知。儻能一念迴光片時返照。忽然自肯直下承當。本自圓成不勞脩證。是知凡聖本無隔礙。但情存一念悟。寧越昔時迷。故圓覺經序云。心本是佛。由妄起而漂沉。岸實不移。因舟行而騖驟。雖則居於生界。不昧佛因。三毒四倒而非凡。八解六通而非聖。悉住真如寂滅之地。盡入無生不二之門。恁麼舉來。凡聖本無差殊。雲水強來詢問。不免投子降尊就卑曲垂方便。略下禪床兩手分付。這僧若是仙陀客。何必文殊更舉槌。頌曰。</p>
<p style="margin-left:1em">水出崑崙浪接天<span class='note-inline'>(涓涓不斷)</span>。天高地下秀林巒<span class='note-inline'>(葉葉聯芳)</span>。禪床略下雲山斷<span class='note-inline'>(只知盡法)</span>。凡聖無蹤海岳寒<span class='note-inline'>(不管無民)</span>。</p>
<p>師云。昔黃帝遊于崑崙之丘赤水之上。遺其玄珠。得逢罔象。任鼓滔天之浪。儘飜浴日之波。乾蓋坤輿不無蒙潤。林巒谿谷觸處流通。莫恠禪牀略下及盡今時。萬疊雲山一時劃斷。是凡是聖彼此無蹤。若海若峰縱橫無跡。巖頭到德山跨門便問。是凡是聖。山便喝。林泉道。迅雷不及掩耳。又普化指聖僧問臨濟。且道這箇是凡是聖。濟便喝。化云。河陽新婦子。木塔老婆禪。臨濟小廝兒。却具一隻眼。林泉道。再得完全能畿箇。只如德山臨濟用處。與投子下禪床立。是一是二。到頭霜夜月。任運落前溪。</p>
</div>
<div class='div-other'><a id='mulu55' />
<p class='h1'>第五十則問趙州道</p><p>示眾云。真文不醋。真武不麤。若知至理一言。索甚咬文嚼字。直截處有道得的麼。</p>
<p style="margin-left:1em">舉僧問趙州。如何是道<span class='note-inline'>(脚跟下薦取)</span>。州云城外底<span class='note-inline'>(指示分明)</span>。僧云不問這箇道<span class='note-inline'>(錯會衲僧多)</span>。州云問甚麼道<span class='note-inline'>(佯打不知)</span>。僧云大道<span class='note-inline'>(可惜蹉過)</span>。州云大道通長安<span class='note-inline'>(老婆心切)</span>。</p>
<p>師舉三祖信心銘云。至道無難。唯嫌揀擇。但不憎愛。洞然明白。以此觀來。東西南北而縱橫得妙。行住坐臥而左右逢原。聊爾牌標五里。從教目斷千山。趙州雖指城外的是。何止城外。大抵舉一隅不以三隅反。這僧果是尋言逐句漫費草鞋錢。抵死謾生要婪行脚債。州亦不免粧昏去。呼道問甚麼道。此為慈悲之故有落草之談。其僧依前不董那科。猶自道我問大道。大似終日數十不知二五。趙州所以再三撈摝。盡力提携云。大道通長安。慎勿錯會。此豈非世法佛法打成一片。離憎愛嫌揀擇時節。未委投子至此作麼生裁斷。頌曰。</p>
<p style="margin-left:1em">知道還他潦倒翁<span class='note-inline'>(不勞贊歎)</span>。親言相指自怱怱<span class='note-inline'>(大道廣濶。忙作甚麼)</span>。關山路遠重須去<span class='note-inline'>(是必早廻程)</span>。一逕長途君任通<span class='note-inline'>(往來無阻隔。觸處任縱橫)</span>。</p>
<p>師云。南泉道。道不屬知。不屬不知。知是妄覺。不知是無記。只如趙州古佛端的是知是不知。若道他知。栽他頭角。道他不知。減伊聲價。向知不知處當合許他。何故。親口不出疎言。只為慈悲大甚傾心吐膽。連忙指示貴圖易曉易會。不知者飜成笑具。難見難聞不弱關山路。隔鄉國程遙。衣錦還時終須索去。儻爾正偏兼到理事叶通。不滯長途優遊鳥道。作箇脫灑衲僧豈不快哉。不是趙州親指示。臨岐險不費盤纏。</p>
</div>
<div class='div-other'><a id='mulu56' />
<p class='h1'>第五十一則仰山山河</p><p>示眾云。文約義豐。都在筆端。斡運心真。語直全因。舌本宣揚。揀緊要處。試請道看。</p>
<p style="margin-left:1em">舉仰山湧和尚示眾云。一言說盡山河<span class='note-inline'>(這箇[妳-女+口])</span>。僧便問如何是一言<span class='note-inline'>(聞風便颺)</span>。山以火筯插向爐邊。却收舊處<span class='note-inline'>(<span class='corr'>已</span>上神通。不同小小)</span>。</p>
<p>師云。舌頭無骨得言句之總持。眼裏有筋具游戲之三昧。東坡云。溪聲便是廣長舌。山色豈非清淨身。夜來八萬四千偈。他日如何舉似人。林泉道。低聲低聲。而況一言包裹塵沙。一義含容法界。言語道斷。非去來今。何止山河而<span class='corr'>已</span>。這僧承言滯句。韓獹逐塊。狗囓枯骨。便問如何是一言。林泉道。何不向未開口時薦取。所以山以火筯插向爐邊却收舊處。林泉道。仰山老漢被這僧一問不免手忙脚亂。放去收來雖是妙用。現前幾人於此能思無邪。若也悟斯一法。管教萬法圓通。塵劫凝滯當下氷消。無邊妙義一時通盡。怕伊不信。試問投子。頌曰。</p>
<p style="margin-left:1em">一句稱提萬象分<span class='note-inline'>(大小明白)</span>。摩竭空自掩重門<span class='note-inline'>(莫涉思惟)</span>。當初衲子微開眼<span class='note-inline'>(悔之不及)</span>。插筯爐邊當火焚<span class='note-inline'>(照顧眉毛)</span>。</p>
<p>師云。一句明三句。三句明一句。三一不相涉。分明向上路。若能於此稱揚提喝的了了明明洒洒落落。自然森羅萬象。古佛家風。派列岐分。花聯葉綴。摩竭重門者。梵語摩竭陀。此云文物國。西域記云。昔如來於摩竭陀國初成正覺。梵王建七寶堂。帝釋修七寶座。佛坐其上。於七日中思惟是事。當時衲子於仰山示眾擬提撕處微開正眼。何必以輕勞重插筯爐邊。雪峰云。三世諸佛向火焰上轉大法輪。雲門云火焰為三世諸佛說法。三世諸佛立地聽。此與扇子[跳-兆+孛]跳東海鯉魚築著鼻孔雨似盆傾的意脉不相上下。還委悉麼。一堂風冷淡。千古意分明。</p>
</div>
<p class='juan'>林泉老人評唱投子青和尚頌古空谷集卷三</p>
</div><!-- end of div[@id='body'] -->
</body></html>