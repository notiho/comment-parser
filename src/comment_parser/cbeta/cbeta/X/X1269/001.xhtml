<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十牛圖頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1269
<p class='juan'><a id='mulu1' />住鼎州梁山廓庵和尚十牛圖頌<span class='note-inline'>(并)</span>序</p>
<div class='div-xu'><a id='mulu2' /><p>夫諸佛真源。眾生本有。因迷也沈淪三界。因悟也頓出四生。所以有諸佛而可成。有眾生而可作。是故先賢悲憫。廣設多途。理出偏圓。教興頓漸。從麤及細。自淺至深。末後目瞬青蓮。引得頭陀微笑。正法眼藏自此流通天上人間。此方他界。得其理也。超宗越格。如鳥道而無蹤跡。得其事也。滯句迷言。若靈龜而曳尾。</p>
<p>間有清居禪師。觀眾生之根器。應病施方。作牧牛以為圖。隨機設教。初從漸白。顯力量之未充。次至純真。表根機之漸照。乃至人牛不見故。標心法雙亡。其理也。<span class='corr'>已</span>盡根源。其法也。尚存莎笠。遂使淺根疑悞。中下紛紜。或疑之落空亡也。或喚作墮常見。今觀則公禪師。擬前賢之模範。出自<span class='corr'>己</span>之胷襟。十頌佳篇。交光相映。初從失處。終至還源。善應群機。如救飢渴。慈遠是以探尋妙義。採拾玄微。如水母以尋飡。依海蝦而為目。初自尋牛。終至入鄽。強起波瀾。橫生頭角。尚無心而可覓。何有牛而可尋。泊至入廛。是何魔魅。況是祖禰不了。殃及兒孫。不揆荒唐。試為提唱。</p>
</div>
<div class='div-other'><a id='mulu3' />
<p class='h1'>尋牛序一</p><p>從來不失。何用追尋。由背覺以成疎。在向塵而遂失。</p>
<p>家山漸遠。岐路俄差。得失熾然。是非鋒起。</p>
<p>頌曰。</p>

<div class="lg regular"><div class='lg-row'>忙忙撥草去追尋　水闊山遙路更深</div>
<div class='lg-row'>力盡神疲無處覔　但聞楓樹晚蟬吟</div>
</div><p style="margin-left:4em">和</p>
<p class="byline">石皷夷和尚。</p>
<div class="lg regular"><div class='lg-row'>只管區區后外尋　不知脚底<span class='corr'>已</span>泥深</div>
<div class='lg-row'>幾迴芳草斜陽裏　一曲新豐空自吟</div>
</div><p style="margin-left:4em">又</p>
<p class="byline">壞衲璉和尚。</p>
<div class="lg regular"><div class='lg-row'>本無蹤跡是誰尋　誤入烟蘿深處深</div>
<div class='lg-row'>手把鼻頭同歸客　水邊林下自沈吟</div>
</div></div>
<div class='div-other'><a id='mulu4' />
<p class='h1'>見跡序二</p><p>依經解義。閱教知蹤。明眾器為一金。體萬物為自<span class='corr'>己</span>。</p>
<p>正邪不辯。真偽奚分。未入斯門。權為見跡。</p>
<p>頌曰。</p>

<div class="lg regular"><div class='lg-row'>水邊林下跡偏多　芳<span class='corr'>草</span>離披見也麼</div>
<div class='lg-row'>縱是深山更深處　遼天鼻孔怎藏他</div>
</div><p style="margin-left:4em">和。</p>

<div class="lg regular"><div class='lg-row'>枯木巖前差路多　草窠裏輥覺非麼</div>
<div class='lg-row'>脚跟若也隨他去　未免當頭蹉過他</div>
</div><p style="margin-left:4em">又。</p>

<div class="lg regular"><div class='lg-row'>見牛人少覔牛多　山北山南見也麼</div>
<div class='lg-row'>明暗一條來去路　箇中認取別無他</div>
</div></div>
<div class='div-other'><a id='mulu5' />
<p class='h1'>見牛序三</p><p>從聲得入。見處逢原。六根門著著無差。動用中頭頭。</p>
<p>顯露。水中鹽味。色裏膠青。眨上眉毛。非是他物。</p>
<p>頌曰。</p>

<div class="lg regular"><div class='lg-row'>黃鸝枝上一聲聲　日暖風和岸柳青</div>
<div class='lg-row'>只此更無回避處　森森頭角畫難成</div>
</div><p style="margin-left:4em">和。</p>

<div class="lg regular"><div class='lg-row'>識得形容認得聲　戴崧從此妙丹青</div>
<div class='lg-row'>徹頭徹尾渾相似　子細看來未十成</div>
</div><p style="margin-left:4em">又。</p>

<div class="lg regular"><div class='lg-row'>驀地相逢見面呈　此牛非白亦非青</div>
<div class='lg-row'>點頭自許微微笑　一段風光畫不成</div>
</div></div>
<div class='div-other'><a id='mulu6' />
<p class='h1'>得牛序四</p><p>久埋郊外。今日逢渠。由境勝以難追。戀芳叢而不<span class='corr'>已</span>。</p>
<p>頑心尚勇。野性猶存。欲得純和。必加鞭楚。</p>
<p>頌曰。</p>

<div class="lg regular"><div class='lg-row'>竭盡神通獲得渠　心強力壯卒難除</div>
<div class='lg-row'>有時纔到高原上　又入烟雲深處居</div>
</div><p style="margin-left:4em">和。</p>

<div class="lg regular"><div class='lg-row'>牢把繩頭莫放渠　幾多毛病未曾除</div>
<div class='lg-row'>徐徐驀鼻牽將去　且要迴頭識舊居</div>
</div><p style="margin-left:4em">又。</p>

<div class="lg regular"><div class='lg-row'>芳草連天捉得渠　鼻頭繩索未全除</div>
<div class='lg-row'>分明照見歸家路　綠水青山暫寄居</div>
</div></div>
<div class='div-other'><a id='mulu7' />
<p class='h1'>牧牛序五</p><p>前思纔起。後念相隨。由覺故以成真。在迷故而為妄。</p>
<p>不唯由境有。惟自心生。鼻索牢牽。不容擬議。</p>
<p>頌曰。</p>

<div class="lg regular"><div class='lg-row'>鞭索時時不離身　恐伊縱步入埃塵</div>
<div class='lg-row'>相將牧得純和也　羈鎻無抑自逐人</div>
</div><p style="margin-left:4em">和。</p>

<div class="lg regular"><div class='lg-row'>共分山林寄此身　有時亦踏馬蹄塵</div>
<div class='lg-row'>不曾犯者人苗稼　來往空勞背上人</div>
</div><p style="margin-left:4em">又。</p>

<div class="lg regular"><div class='lg-row'>牧來純熟自通身　雖在塵中不染塵</div>
<div class='lg-row'>弄來却得蹉跎力　林下相進笑殺人</div>
</div></div>
<div class='div-other'><a id='mulu8' />
<p class='h1'>騎牛歸家序六</p><p>干戈<span class='corr'>已</span>罷。得失還無。唱樵子之村歌。吹兒童之野曲。</p>
<p>橫身牛上。目視雲霄。呼喚不回。撈籠不住。</p>
<p>頌曰。</p>

<div class="lg regular"><div class='lg-row'>騎牛迤邐欲還家　羗笛聲聲送晚霞</div>
<div class='lg-row'>一拍一歌無限意　知音何必鼓唇牙</div>
</div><p style="margin-left:4em">和。</p>

<div class="lg regular"><div class='lg-row'>指點前坡即是家　旋吹桐角出烟霞</div>
<div class='lg-row'>忽然變作還鄉曲　未必知音肯伯牙</div>
</div><p style="margin-left:4em">又。</p>

<div class="lg regular"><div class='lg-row'>倒騎得得自歸家　篛笠簑衣帶晚霞</div>
<div class='lg-row'>步步清風行處穩　不將寸草挂唇牙</div>
</div></div>
<div class='div-other'><a id='mulu9' />
<p class='h1'>忘牛存人序七</p><p>法無二法。牛目為宗。喻蹄兔之異名。顯筌魚之差別。</p>
<p>如金出鑛。似月離雲。一道寒光。威音劫外。</p>
<p>頌曰。</p>

<div class="lg regular"><div class='lg-row'>騎牛<span class='corr'>已</span>得到家山　牛也空兮人也閑</div>
<div class='lg-row'>紅日三竿猶作夢　鞭繩空頓草堂間</div>
</div><p style="margin-left:4em">和。</p>

<div class="lg regular"><div class='lg-row'>欄內無牛趂出山　烟簑雨笠亦空閑</div>
<div class='lg-row'>行歌行樂無拘繫　贏得一身天地間</div>
</div><p style="margin-left:4em">又。</p>

<div class="lg regular"><div class='lg-row'>歸來何處不家山　物我相忘鎮日閑</div>
<div class='lg-row'>須信通玄峰頂上　箇中渾不類人間</div>
</div></div>
<div class='div-other'><a id='mulu10' />
<p class='h1'>人牛俱忘序八</p><p>凡情脫落。聖意皆空。有佛處不用遨遊。無佛處急須。</p>
<p>走過。兩頭不著。千眼難窺。百鳥含花。一場懡㦬。</p>
<p>頌曰。</p>

<div class="lg regular"><div class='lg-row'>鞭索人牛盡屬空　碧天寥廓信難通</div>
<div class='lg-row'>紅爐焰上爭容雪　到此方能合祖宗</div>
</div><p style="margin-left:4em">和。</p>

<div class="lg regular"><div class='lg-row'>慚愧眾生界<span class='corr'>已</span>空　箇中消息若為通</div>
<div class='lg-row'>後無來若前無去　未審憑誰繼此宗</div>
</div><p style="margin-left:4em">又。</p>

<div class="lg regular"><div class='lg-row'>一鎚擊碎太虗空　凡情無蹤路不通</div>
<div class='lg-row'>明月堂前風颯颯　百川無水不朝宗</div>
</div></div>
<div class='div-other'><a id='mulu11' />
<p class='h1'>返本還源序九</p><p>本來清淨。不受一塵。觀有相之榮枯。處無為之凝寂。</p>
<p>不同幻化。豈假修治。水綠山青。坐觀成敗。</p>
<p>頌曰。</p>

<div class="lg regular"><div class='lg-row'>返本還源<span class='corr'>已</span>費功　爭如直下若盲聾</div>
<div class='lg-row'>庵中不見庵前物　水自茫茫花自紅</div>
</div><p style="margin-left:4em">和。</p>

<div class="lg regular"><div class='lg-row'>靈機不隨有無功　見色聞聲豈用聾</div>
<div class='lg-row'>昨夜金烏飛入海　曉天依舊一輪紅</div>
</div><p style="margin-left:4em">又。</p>

<div class="lg regular"><div class='lg-row'>用盡機關費盡功　惺惺底事不如聾</div>
<div class='lg-row'>草鞋根斷來時路　百鳥不啼花亂紅</div>
</div></div>
<div class='div-other'><a id='mulu12' />
<p class='h1'>入鄽垂手序十</p><p>柴門獨掩。千聖不知。埋自<span class='corr'>己</span>之風光。負前賢之途轍。</p>
<p>提瓢入市。䇿杖還家。酒肆魚行。化令成佛。</p>
<p>頌曰。</p>

<div class="lg regular"><div class='lg-row'>露胷跣足入廛來　抹土塗灰笑滿腮</div>
<div class='lg-row'>不用神仙真祕訣　直教枯木放花開</div>
</div><p style="margin-left:4em">和。</p>

<div class="lg regular"><div class='lg-row'>者漢親從異類來　分明馬面與驢腮</div>
<div class='lg-row'>一揮鐵棒如風疾　萬戶千門盡擊開</div>
</div><p style="margin-left:4em">又。</p>

<div class="lg regular"><div class='lg-row'>袖裏金鎚劈面來　胡言漢語笑盈腮</div>
<div class='lg-row'>相逢若解不相識　樓閣門庭八字開</div>
</div></div>
<p class='juan'>十牛圖頌<span class='note-inline'>(終)</span></p>
</div><!-- end of div[@id='body'] -->
</body></html>