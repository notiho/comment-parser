<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞伽經義疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />楞伽阿䟦多羅寶經卷第三義疏上</p><p class="byline">天竺三藏求那䟦陀羅　譯經</p><p class="byline">支那蕅益沙門釋智旭　疏義</p>
<div class='div-pin'><a id='mulu9' />
<p class='h1'>一切佛語心品之三</p>
<div class='div-orig'><p><span class='note-inline'>(魏云。佛心品第四。○唐云。無常品第三)</span>。</p>
</div>
<div class='div-commentary'><p style="margin-left:1em">○第十八意生身門二。初許宣。二正說。</p>
<p style="margin-left:1em">△今初。</p>
</div>
<div class='div-orig'><p>爾時世尊。告大慧菩薩摩訶薩言。意生身分別通相。<span class='note-inline'>(魏云。意生身修行差別。○唐云。意成身差別相)</span>我今當說。諦聽諦聽。善思念之。大慧白佛言。善哉世尊。唯然受教。</p>
</div>
<div class='div-commentary'><p style="margin-left:1em">○二正說三。初列名。二釋相。三結頌。</p>
<p style="margin-left:1em">△今初。</p>
</div>
<div class='div-orig'><p>佛告大慧。有三種意生身。云何為三。所謂三昧樂正受意生身。<span class='note-inline'>(魏云。得三昧樂三摩跋提意生身。○唐云。入三昧樂意成身)</span>覺法自性性意生身。<span class='note-inline'>(魏云。如實覺知諸法相意生身)</span>種類俱生無行作意生身。<span class='note-inline'>(二譯俱云無作行)</span>修行者了知初地。上上增進相。得三種身<span class='note-inline'>(魏云。菩薩從於初地。如實修行。得上上地證智之相。○唐云。諸修行者入初地<span class='corr'>已</span>。漸次證得)</span>。</p>
</div>
<div class='div-commentary'><p style="margin-left:1em">疏曰。三種意生身者。相似三觀之所成也。三昧。此翻等持。亦翻正定。以五別境中之定心所為體。於所觀境令心專注不散為性。智依為業。故大涅槃云。一切眾生。具足三定。若專注佛性。則名上定。若專注四禪。則名中定。若專注世間諸事。則名下定也。樂者。出世寂滅樂也。正受者。不受世間諸受。即魏譯三摩䟦提。此翻為等至也。問。三摩䟦提。即圓覺所謂三摩鉢提。以起幻為行。宜屬假觀。胡得以正受釋之。答。唯其不受諸受。故能起種種幻如明鏡不受諸像。故能現像。空谷不受諸響。故能答響。不受言其當體。起幻言其功用也。此入三昧樂意生身。藏四果。通見地以上。別十住。圓初信。皆能得之。若在藏通。<span class='corr'>已</span>是真空觀成。今約圓道言之。故云相似空觀所成耳。覺法自性性者。知其種種差別性相。通出假。別十行。圓八信。皆能得之。若在通別。<span class='corr'>已</span>是幻假觀成。今約圓道。故云相似假觀耳。種類俱生無行作者。一時普現一切身相。而無作行。別十迴向。圓十信。皆能得之。未證法身。猶名為意生身。故云相似中觀耳。從初乾慧如實修行。上上增進。乃能得之。所謂通入圓也。</p>
<p style="margin-left:1em">△二釋相。</p>
</div>
<div class='div-orig'><p>大慧。云何三昧樂正受意生身。謂第三第四第五地。三昧樂正受故。種種自心寂靜安住。心海起浪識相不生。知自心現境界性非性。<span class='note-inline'>(唐云。謂三四五地。入於三昧。離種種心。寂然不動。心海不起轉識波浪。了境心現。皆無所有)</span>是名三昧樂正受意生身。</p>
</div>
<div class='div-commentary'><p style="margin-left:1em">疏曰。三八人地。入無間三昧。四見地。證出世智。五薄地重慮緣真。斷俱生惑。令其漸薄。皆能體法即空。故轉識波浪不起。安住出世正受樂也。</p>
</div>
<div class='div-orig'><p>大慧。云何覺法自性性意生身。謂第八地。觀察覺了如幻等法。悉無所有。身心轉變。得如幻三昧。及餘三昧門。無量相力自在明。<span class='note-inline'>(二云。神通)</span>如玅華莊嚴。迅疾如意。猶如幻夢水月鏡像。非造。非所造。如造所造。<span class='note-inline'>(魏云。非四大生。似四大相)</span>一切色種種支分具足莊嚴。隨入一切佛剎大眾。通達自性法故。<span class='note-inline'>(唐云。了諸法性)</span>是名覺法自性性意生身。</p>
</div>
<div class='div-commentary'><p style="margin-left:1em">疏曰。八辟支地。正使斷盡。兼斷習氣。故能從空入假。以如幻等諸三昧門。現無量化。普入佛剎也。此約鈍根八地被接言之。若利根者。五六七地。亦當可得。</p>
</div>
<div class='div-orig'><p>大慧。云何種類俱生無行作意生身。所謂覺一切佛法。緣自得樂相。<span class='note-inline'>(唐云。謂了達諸佛自證法相)</span>是名種類俱生無行作意生身。</p>
</div>
<div class='div-commentary'><p style="margin-left:1em">疏曰。不言在何地者。意指從八地後。接入別向圓信。修習中觀。雖未親證自覺聖智。<span class='corr'>已</span>能覺諸佛法。緣其所證自得樂相也。二釋相竟。</p>
<p style="margin-left:1em">△三結頌。</p>
</div>
<div class='div-orig'><p>大慧。於彼三種身相。觀察覺了。應當修學。爾時世尊。欲重宣此義而說偈言。非我乘大乘。<span class='note-inline'>(魏云。我乘非大乘。○唐云。我大乘非乘)</span>非說<span class='note-inline'>(唐作聲)</span>亦非字。非諦非解脫。非無有境界。<span class='note-inline'>(唐云。亦非無相境)</span>然乘摩訶衍。三摩提自在。種種意生身。自在華莊嚴。</p>
</div>
<div class='div-commentary'><p style="margin-left:1em">疏曰。此頌意顯如來法身。本非三種意生身。而三種意生身。皆是法身所流布也。初句應依二譯。具足則云。我大乘即非大乘。亦非聲說。亦非文字。亦非四諦三諦二諦一諦。亦非解脫。亦非無相無所有境。故不可喚作三種意生身也。然行人若能乘於大乘。入三摩提而得自在。則三種意生身。任運先得成就。然後證大菩提。譬如樹之生果。先有華莊嚴也。第十八意生身門竟。</p>
<p style="margin-left:1em">○第十九五無間業門三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩摩訶薩白佛言。世尊。如世尊說。若男子女人行五無間業。不入無擇地獄。世尊。云何男子女人行五無間業。不入無擇地獄<span class='note-inline'>(魏云。入於無間。唐云。墮阿鼻獄)</span>。</p>
</div>
<div class='div-commentary'><p style="margin-left:1em">疏曰。約世事論五逆。定隨無間。故名五無間業。約觀心論五逆。定能無間證入佛法。故亦名五無間業。一則墮獄。一不墮獄。故大慧意欲雙問之也。</p>
<p style="margin-left:1em">△二許宣。</p>
</div>
<div class='div-orig'><p>佛告大慧。諦聽諦聽。善思念之。當為汝說。大慧白佛言。善哉世尊。唯然受教。</p>
</div>
<div class='div-commentary'><p style="margin-left:1em">○三正說二。初長文。二偈頌。初中三。初泛標五名。二約觀心釋。三約世事釋。</p>
<p style="margin-left:1em">△今初。</p>
</div>
<div class='div-orig'><p>佛告大慧。云何五無間業。所謂殺<span class='note-inline'>(音弑)</span>父<span class='note-inline'>(弑)</span>母。及害羅漢。破壞眾僧。<span class='note-inline'>(二云。破和合僧)</span>惡心出佛身血。</p>
</div>
<div class='div-commentary'><p style="margin-left:1em">△二約觀心釋。</p>
</div>
<div class='div-orig'><p>大慧。云何眾生母。謂愛更受生貪喜俱。如緣母立。<span class='note-inline'>(唐云。謂引身愛與貪喜俱。如母養育)</span>無明為父。生入處聚落。<span class='note-inline'>(唐云。何者為父。所謂無明。令生六處聚落中故)</span>斷二根本。名害父母。</p>
</div>
<div class='div-commentary'><p style="margin-left:1em">疏曰。十二緣中之愛支。與貪喜俱。能潤生故。名之為母。其無明支。能發業故。名之為父。斷此發業潤生二惑。名害父母。則得無間證三乘果也。</p>
</div>
<div class='div-orig'><p>彼諸使不現。如鼠毒發諸法。<span class='note-inline'>(魏云。謂諸使如鼠毒發。○唐云。謂隨眠為怨。如鼠毒發)</span>究竟斷彼。<span class='note-inline'>(魏云。拔諸怨使根本不生)</span>名害羅漢。</p>
</div>
<div class='div-commentary'><p style="margin-left:1em">疏曰。下文既以心王諦佛。故今直以隨眠心所譬羅漢也。不現。即隨眠也。無漏種子。不名粗重。不名隨眠。有漏善及無覆無記種子。但名粗重。不名隨眠。有覆無記及不善種子。亦名粗重。亦名隨眠。今云諸使隨眠。即指不善有覆心所之種子也。鼠毒發者。鼠之嚙人。瘡雖<span class='corr'>已</span>愈其毒遇雷即發。眾生諸使種子亦爾。未遇緣時。不可得見。遇緣即發。故斷彼時。名為觀心害阿羅漢。</p>
</div>
<div class='div-orig'><p>云何破僧。謂異相諸陰。<span class='note-inline'>(魏云。五陰異相。○唐云。諸蘊異相)</span>和合積聚。究竟斷彼。名為破僧。</p>
</div>
<div class='div-commentary'><p style="margin-left:1em">疏曰。僧伽名和合眾。以其異姓同居。而無乖諍故也。觀心五陰異相和合。成假名我。破此我執。故名破和合僧。</p>
</div>
<div class='div-orig'><p>大慧。不覺外自共相自心現量七識身。<span class='note-inline'>(魏云。謂自相同相見外自心相八種識身。○唐云。謂八識身妄生思覺。見自心外自相共相)</span>以三解脫無漏惡想。<span class='note-inline'>(唐云。惡心)</span>究竟斷彼七種識佛。<span class='note-inline'>(魏云。八種識佛。○唐云。八識身佛)</span>名為惡心出佛身血。</p>
</div>
<div class='div-commentary'><p style="margin-left:1em">疏曰。佛者。覺也。識者。了別也。八識皆以了別而為行相。故名為佛。前七為能熏。第八為所熏。前七為所持。第八為能持。前七為能依。第八為所依。前七現行為所生。八中種子為能生。一切諸法自相共相。本唯心現。心外無法。前七不覺。妄起我法二執。二執所熏種子。藏在第八識中。復起二執現行。染汙不淨。故名為血。前七血出。則第八之血亦出矣。三解脫者。一空一切空。十界皆空。一無相一切無相。十界皆無相。一無作一切無作。十界皆無作。性絕二邊。故名無漏。無所不破。故名惡想。此是妙觀察智相應心品。能令第七前五永斷現行。能令第八永斷種子。故云斷彼七種識佛也。</p>
</div>
<div class='div-orig'><p>若男子女人行此無間事者。名五無間。亦名無間等<span class='note-inline'>(魏云。是名內身五種無間。若善男子善女人行此無間。得名無間者。無間者。名證如實法故。○唐云。是為內五無間。若有作者。無間即得現證實法)</span>。</p>
</div>
<div class='div-commentary'><p style="margin-left:1em">疏曰。約觀心釋。故名為內。非謂在身內也。入無間三昧。不出觀而證真如。無有能為之間隔者。能證所證平等平等。故亦名無間等也。二約觀心釋竟。</p>
<p style="margin-left:1em">△三約世事釋。</p>
</div>
<div class='div-orig'><p>復次大慧。有外無間。今當演說。汝及餘菩薩摩訶薩聞是義<span class='corr'>已</span>。於未來世。不墮愚癡。云何五無間。謂先所說無間。<span class='note-inline'>(魏云。謂殺父母羅漢。破和合僧。出佛身血。○唐云。謂餘教中所說無間)</span>若行此者。於三解脫。一一不得無間等法<span class='note-inline'>(唐云。若有作者。於三解脫。不能現證)</span>。</p>
</div>
<div class='div-commentary'><p style="margin-left:1em">疏曰。約世事釋。故名為外。非謂在心外也。此五逆罪諸罪中最。縱令取相無生懺悔。但可轉重令輕。然於現世。決不能入無間三昧。證三解脫也。</p>
</div>
<div class='div-orig'><p>除此<span class='corr'>已</span>。餘化神力現無間等。謂聲聞化神力。菩薩化神力。如來化神力。為餘作無間罪者除疑悔過。為勸發故。神力變化現無間等<span class='note-inline'>(唐云。惟除如來諸大菩薩及大聲聞。見其有造無間業者。為欲勸發令其改過。以神通力。示同其事。尋即悔除。證於解脫。此皆化現。非是實造)</span>。</p>
</div>
<div class='div-commentary'><p style="margin-left:1em">疏曰。此釋疑也。謂如佛在世時。文殊仗劒害佛。央掘指作華冠。豈非亦是無間重罪。何以現證解脫。故今釋云。此為勸發實造罪者。令其除疑悔過。化現為之。非是實造逆罪。而得現身證解脫也。</p>
</div>
<div class='div-orig'><p>無有一向作無間事。不得無間等。<span class='note-inline'>(魏云。若犯五重無間罪者。畢竟不得證入道分。○唐云。若有實造無間業者。終無現身而得解脫)</span>除覺自心現量。離身財妄想。離我我所攝受。<span class='note-inline'>(唐云。唯除覺了自心所現身資所住。離我我所分別執見)</span>或時遇善知識。解脫餘趣相續妄想<span class='note-inline'>(魏云。於無量無邊劫中。遇善知識。於異道身。離於自心虗妄見過。○唐云。或於來世餘處受生。遇善知識。離分別過。方證解脫)</span>。</p>
</div>
<div class='div-commentary'><p style="margin-left:1em">疏曰。此明凡愚實造世間五逆。必當墮無間獄。終不現身證無間三昧也。或其人。宿種大乘善根。今雖迷惑。造五逆罪。尋即覺了依正皆唯心現。離我我所執見。又得遇善知識。如阿闍世王見佛懺悔。得無根信。乃能轉身即悟無生法忍耳。初長文竟。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。貪愛名為母。無明則為父。覺境識為佛。諸使為羅漢。陰集名為僧。無間次第斷。謂是五無間。不入無擇獄。</p>
</div>
<div class='div-commentary'><p style="margin-left:1em">疏曰。此但重頌觀心釋也。第十九五無間業門竟。</p>
<p style="margin-left:1em">○第二十佛知覺門二。初正明佛知覺。二兼釋密意語。初中二。初問。二答。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩復白佛言。世尊。唯願為說佛之知覺。<span class='note-inline'>(魏云。如來知覺之相。○唐云。諸佛體性)</span>世尊。何等是佛之知覺。</p>
</div>
<div class='div-commentary'><p style="margin-left:1em">△二答。</p>
</div>
<div class='div-orig'><p>佛告大慧。覺人法無我。了知二障。離二種死。斷二煩惱。是名佛之知覺。聲聞緣覺得此法者。亦名為佛。以是因緣故。我說一乘。爾時世尊。欲重宣此義而說偈言。善知二無我。二障煩惱斷。永離二種死。是名佛知覺。</p>
</div>
<div class='div-commentary'><p style="margin-left:1em">疏曰。人我執。障大涅槃。法我執。障大菩提。故覺二無我。則了知二障也。四住煩惱。感分段生死。無明煩惱。感變易生死。故離二死。由斷二煩惱也。鈍根之人。先觀人無我。了涅槃障。斷四住煩惱。離分段生死。故名聲聞緣覺。若至三昧酒消。復入出世間上上無漏界。滿足眾具。則亦名為佛矣。重頌可知。初正明佛知覺竟。</p>
<p style="margin-left:1em">○二兼釋密意語二。初釋一佛義。二釋不說義。初中二。初疑問。二答釋。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩白佛言。世尊。何故世尊於大眾中唱如是言。我是過去一切佛。及種種受生。我爾時作曼陀轉輪聖王。<span class='note-inline'>(二皆云。頂生王)</span>六牙大象。及鸚鵡鳥。釋提桓因。<span class='note-inline'>(唐云。帝釋)</span>善眼仙人。如是等百千生經說。</p>
</div>
<div class='div-commentary'><p style="margin-left:1em">疏曰。此疑既是過去諸佛。不應復有種種受生。既本生經所說受生百千差別。不應即是過去諸佛。故問之也。</p>
<p style="margin-left:1em">○二答釋三。初標四平等。二釋四平等。三結頌。</p>
<p style="margin-left:1em">△今初。</p>
</div>
<div class='div-orig'><p>佛告大慧。以四等故。<span class='note-inline'>(魏云。依四種平等。○唐云。依四平等祕密意故)</span>如來應供等正覺。於大眾中唱如是言。我爾時作拘留孫。拘那含牟尼。迦葉佛。云何四等。謂字等。語等。法等。身等。<span class='note-inline'>(依二譯及下釋。皆應先身後法)</span>是名四等。以四種等。故如來應供等正覺。於大眾中唱如是言。</p>
</div>
<div class='div-commentary'><p style="margin-left:1em">疏曰。此但釋我是過去諸佛。乃密意語。則知百千本生。皆由願力化現。非密意語也。拘留孫。此翻所應斷。亦翻作用。賢劫最初佛也。拘那含牟尼。此翻金寂。亦翻金仙。賢劫第二佛也。迦葉。此翻飲光。賢劫第三佛也。</p>
<p style="margin-left:1em">△二釋四平等。</p>
</div>
<div class='div-orig'><p>云何字等。若字稱我為佛。彼字亦稱一切諸佛。彼字自性無有差別。<span class='note-inline'>(唐云。謂我名佛。一切如來亦名為佛。佛名無別)</span>是名字等。云何語等。謂我六十四種梵音言語相生。彼諸如來應供等正覺。亦如是六十四種梵音言語相生。無增無減。無有差別。迦陵頻伽梵音聲性。<span class='note-inline'>(唐云。謂我作六十四種梵音聲語。一切如來亦作此語。迦陵頻伽梵音聲性不增不減。無有差別。是名語等)</span>云何身等。謂我與諸佛法身及色身相好。無有差別。除為調伏彼彼諸趣差別眾生故。示現種種差別色身。是名身等。云何法等。謂我及彼佛。得三十七菩提分法。略說佛法無障礙智。</p>
</div>
<div class='div-commentary'><p style="margin-left:1em">疏曰。六十四種梵音聲者。西域聲有八轉。一體。二業。三俱。四為。五從。六屬。七於。八呼。佛於此八轉聲。各具八德。一調和。二柔軟。三諦了。四易解。五無錯謬。六無雌小。七廣大。八深遠。故有八八六十四相也。迦陵頻伽。此翻妙聲鳥。人天等聲無能及者。故以譬佛音聲。餘可知。</p>
<p style="margin-left:1em">△三結頌。</p>
</div>
<div class='div-orig'><p>是名四等。是故如來應供等正覺。於大眾中唱如是言。爾時世尊。欲重宣此義而說偈言。迦葉拘留孫。拘那含是我。以此四種等。我為佛子說。</p>
</div>
<div class='div-commentary'><p style="margin-left:1em">初釋一佛義竟。</p>
<p style="margin-left:1em">○二釋不說義二。初疑問。二答釋。</p>
<p style="margin-left:1em">△今初。</p>
</div>
<div class='div-orig'><p>大慧復白佛言。如世尊所說。我從某夜。得最正覺。乃至某夜。入般涅槃。於其中間。乃至不說一字。亦不<span class='corr'>已</span>說當說。不說是佛說。世尊。如來應供等正覺。何因說言。不說是佛說<span class='note-inline'>(魏云。依何義說如是語。佛語非語。○唐云。依何密意。作如是語)</span>。</p>
</div>
<div class='div-commentary'><p style="margin-left:1em">○二答釋三。初標二法。二釋二法。三結頌。</p>
<p style="margin-left:1em">△今初。</p>
</div>
<div class='div-orig'><p>佛告大慧。我因二法故。<span class='note-inline'>(唐云。依二密法故)</span>作如是說。云何二法。謂緣自得法。<span class='note-inline'>(唐云。自證法)</span>及本住法。是名二法。因此二法故。我如是說。</p>
</div>
<div class='div-commentary'><p style="margin-left:1em">△二釋二法。</p>
</div>
<div class='div-orig'><p>云何緣自得法。若彼如來所得。我亦得之。無增無減。緣自得法究竟境界。離言說妄想。離字二趣<span class='note-inline'>(唐云。謂諸佛所證。我亦同證。不增不減。證智所行。離言說相。離分別相。離名字相)</span>。</p>
</div>
<div class='div-commentary'><p style="margin-left:1em">疏曰。此明能證之智不可說也。字二趣者。能詮及所詮。如前所明言說及所說。皆非第一義也。</p>
</div>
<div class='div-orig'><p>云何本住法。謂古先聖道。如金銀等性。法界常住。若如來出世。若不出世。法界常住。<span class='note-inline'>(唐云。謂法本性。如金等在鑛。若佛出世。若不出世。法住法位法界法性皆悉常住)</span>如趣彼城道。譬如士夫行曠野中。見向古城平坦正道。即隨入城。受如意樂。<span class='note-inline'>(唐云。譬如有人行曠野中。見向古城平坦舊道。即便隨入。止息遊戲)</span>大慧。於意云何。彼作是道及城中種種樂耶。答言。不也。佛告大慧。我及過去一切諸佛法界常住。<span class='note-inline'>(唐云。所證真如常住法性)</span>亦復如是。是故說言我從某夜得最正覺。乃至其夜入般涅槃。於其中間不說一字。亦不<span class='corr'>已</span>說當說。</p>
</div>
<div class='div-commentary'><p style="margin-left:1em">疏曰。此明所證之理不可說也。然有四悉檀因緣故。能證所證。亦皆可說。而說即無說。非以杜口結舌為無說也。乘言滯句者。曷深思之。二釋二法竟。</p>
<p style="margin-left:1em">△三結頌。</p>
</div>
<div class='div-orig'><p>爾時世尊。欲重宣此義而說偈言。我某夜成道。至某夜涅槃。於此二中間。我都無所說。緣自得法住。故我作是說。<span class='note-inline'>(唐云。自證本住法。故作是密語)</span>彼佛及與我。悉無有差別。</p>
</div>
<div class='div-commentary'><p style="margin-left:1em">第二十佛知覺門竟。</p>
<p style="margin-left:1em">○第二十一離有無門三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩復請世尊。惟願為說一切法有無有相。令我及餘菩薩摩訶薩離有無有相。疾得阿耨多羅三藐三菩提。</p>
</div>
<div class='div-commentary'><p style="margin-left:1em">△二許宣。</p>
</div>
<div class='div-orig'><p>佛告大慧。諦聽諦聽。善思念之。當為汝說。大慧白佛言。善哉世尊。唯然受教。</p>
</div>
<div class='div-commentary'><p style="margin-left:1em">○三正說二。初長文。二偈頌。初中二。初正明二見。二更斥無見。</p>
<p style="margin-left:1em">△今初。</p>
</div>
<div class='div-orig'><p>佛告大慧。此世間依有二種。謂依有及無。<span class='note-inline'>(唐云。世間眾生多墮二見。謂有見無見)</span>墮性非性欲見。不離離相。<span class='note-inline'>(魏云。以見有諸法見無諸法故。非究竟法。生究竟想)</span>大慧。云何世間依有。謂有世間因緣生。非不有。從有生。非無有生。<span class='note-inline'>(唐云。謂實有因緣而生諸法。非不實有。實有諸法從因緣生。非無法生)</span>大慧。彼如是說者。是說世間無因。</p>
</div>
<div class='div-commentary'><p style="margin-left:1em">疏曰。一切諸法。唯心所現。故非有無。離於邪見。世間眾生。不達唯心。所以或墮有見。則計諸法有性。或墮無見。則計諸法非性也。先釋墮有見者。謂實有勝性自在四大極微時方神我等因。能生諸法。非不有因。實有諸法。從彼因生。非不有法。夫勝性等。本非諸法之因。而妄計為因。則昧唯心正因。世間諸法。本非勝性等所生之果。而妄計從彼因生。則昧唯心幻果。故總斷云。是說世間無因也。豈知世間苦樂諸法。皆以自心善惡為因哉。</p>
</div>
<div class='div-orig'><p>大慧。云何世間依無。謂受貪恚癡性<span class='corr'>已</span>。然後妄想計著。貪恚癡性非性。<span class='note-inline'>(唐云。云何無見。謂知受貪瞋癡<span class='corr'>已</span>。而妄計言無)</span>大慧。若不取有性者。性相寂靜故。<span class='note-inline'>(魏云。若復有人作如是言。無有諸法。以不見諸物相故。○唐云。及彼分別有相。而不受諸法有)</span>謂諸如來聲聞緣覺。不取貪恚癡性為有為無<span class='note-inline'>(魏云。若復有人。作如是言。聲聞辟支佛無貪無瞋無癡。復言先有。○唐云。復有知諸如來聲聞緣覺無貪瞋癡性而計為非有)</span>。</p>
</div>
<div class='div-commentary'><p style="margin-left:1em">疏曰。墮無見者。不能永斷貪瞋癡等諸惑業根。但以貪等現行無間即滅。妄計性即無性。又妄計雖行貪等。若不取著有性。則性相便自寂靜。又妄謂諸佛二乘。亦但不取貪恚癡性為有為無而<span class='corr'>已</span>。有何貪恚癡可斷哉。此正末世邪禪。錯解覓罪了不可得之旨。故墮惡取空見。妄謂坐斷有無兩頭。不知口便說空行在有中。必與善星同墮落也。初正明二見竟。</p>
<p style="margin-left:1em">△二更斥無見。</p>
</div>
<div class='div-orig'><p>大慧。此中何等為壞者。大慧白佛言。世尊。若彼取貪恚癡性。後不復取。<span class='note-inline'>(唐云。謂有貪瞋癡性。後取於無。名為壞者)</span>佛告大慧。善哉善哉。汝如是解。大慧。非但貪恚癡性非性為壞者。於聲聞緣覺及佛。亦是壞者。<span class='note-inline'>(唐云。亦壞如來聲聞緣覺)</span>所以者何。謂內外不可得故。煩惱性異不異故。<span class='note-inline'>(唐云。何以故。煩惱內外不可得故。體性非異非不異故)</span>大慧。貪恚癡若內若外不可得。貪恚癡性無身故。無取故。<span class='note-inline'>(唐云。無體性故。無可取故)</span>非佛聲聞緣覺是壞者。佛聲聞緣覺自性解脫故。縛與縛因非性故。<span class='note-inline'>(唐云。聲聞緣覺及以如來。本性解脫。無有能縛及縛因故)</span>大慧。若有縛者。應有縛。是縛因故。<span class='note-inline'>(唐云。若有能縛及以縛因。則有所縛)</span>大慧。如是說壞者。是名無有相。<span class='note-inline'>(唐云。作如是說。名為壞者。是為無有相)</span>大慧。因是故我說。<span class='note-inline'>(唐云。我依此義。密意而說)</span>寧取人見。<span class='note-inline'>(唐云。寧起我見)</span>如須彌山。不起無所有增上慢空見。<span class='note-inline'>(唐云。不起空見。懷增上慢)</span>大慧。無所有增上慢者。是名為壞。墮自共相見希望。<span class='note-inline'>(唐云。墮自共見樂欲之中)</span>不知自心現量。<span class='note-inline'>(唐云。不了諸法唯心所現)</span>見外性無常剎那展轉壞。<span class='note-inline'>(唐云。以不了故。見有外法剎那無常展轉差別)</span>陰界入相續流注變滅。<span class='note-inline'>(唐云。蘊界處相。相續流轉。起<span class='corr'>已</span>還滅)</span>離文字相妄想。是名為壞者<span class='note-inline'>(唐云。虗妄分別離文字相。亦成壞者)</span>。</p>
</div>
<div class='div-commentary'><p style="margin-left:1em">疏曰。前<span class='corr'>已</span>具列有無二見。故問二見之中。何見能壞一切善根。大慧深知無見過患。故決定答。佛亦決定印成之也。謂彼現有貪恚癡過。妄云性即非性。則非但謗貪恚癡無有作用。亦且謗佛聲聞緣覺非自法解脫矣。所以者何。謂煩惱性。本不在內。亦不在外。覓之原不可得故。且其體性如幻。非異非不異故。若果了達內外皆不可得。無有體性。無有可取。則證自性解脫。無有能縛。亦無縛因。乃名佛聲聞緣覺。故非壞者。若彼現行起貪恚癡。則分明有受縛者。若有受縛之人。則有能縛及縛因矣。而又妄說為無。譬如掩耳盜鈴。亦如靈龜曳尾。豈非壞者。是名世間所墮無有之相。反不如起我見者。未至於撥因果斷善根也。初增上慢惡取空見。仍墮自共相見希望之中。豈了諸法皆唯心現。以不了故。妄見外性剎那無常。計以為空。計以為離文字相。不知此所謂空。所謂離文字相。皆是妄想分別而<span class='corr'>已</span>。是故有無二見。雖皆是邪。而無所有空見。其毒尤甚。是名為壞者也。初長文竟。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。有無是二邊。乃至心境界。<span class='note-inline'>(唐云。所行)</span>淨除彼境界。平等心寂滅。無取境界性。滅非無所有。<span class='note-inline'>(唐云。不取於境界。非滅非所有)</span>有事悉如如。如賢聖境界。<span class='note-inline'>(唐云。有真如妙物。如諸聖所行)</span>無種而有生。生<span class='corr'>已</span>而復滅。因緣有非有。不住我教法。非外道非佛。非我亦非餘。因緣所集起。<span class='note-inline'>(唐云。能以緣成有)</span>云何而得無。誰集因緣有。<span class='note-inline'>(唐云。誰以緣成有)</span>而復說言無。邪見論生法。妄想計有無。若知無所生。亦復無所滅。觀此<span class='note-inline'>(唐作世)</span>悉空寂。有無二俱離。</p>
</div>
<div class='div-commentary'><p style="margin-left:1em">疏曰。初二句。明有無二邊。皆心所行境界。心外無境也。次二句。明不取境界。則本自寂滅也。次四句。明若不取。則既非是滅。亦非所有。一切事物。當體即是真如。如諸賢聖所證也。次四句。謂若妄計從無而有。從有復滅。計有計無。皆非佛法也。次六句。明緣起之法。皆是自心現量。法界常住。既非佛及外道餘眾之所能作。云何而得妄撥為無。況諦觀緣起無性。誰為集者。既無集者。云何復說為無。次二句。總明若說有生。便是邪見。若計有無。便是妄想。次四句。結明既知無生。則亦無滅。無生無滅。當體空寂。以無生故離有。以無滅故離無也。第二十一離有無門竟。</p>
<p style="margin-left:1em">○第二十二宗通門三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩復白佛言。世尊。惟願為我及諸菩薩說宗通相。<span class='note-inline'>(魏云。建立修行正法之相。○唐云。宗趣之相)</span>若善分別宗通相者。我及諸菩薩通達是相。通達是相<span class='corr'>已</span>。速成阿耨多羅三藐三菩提。不隨覺想及眾魔外道<span class='note-inline'>(魏云。不墮一切虗妄覺觀魔事故。○唐云。不墮一切眾邪妄想)</span>。</p>
</div>
<div class='div-commentary'><p style="margin-left:1em">疏曰。宗者。修行之綱要也。通者。從因趣果之正轍也。宗通約自行。說通約化他。故下文雙答之。</p>
<p style="margin-left:1em">△二許宣。</p>
</div>
<div class='div-orig'><p>佛告大慧。諦聽諦聽。善思念之。當為汝說。大慧白佛言。唯然受教。</p>
</div>
<div class='div-commentary'><p style="margin-left:1em">○三正說二。初長文。二偈頌。</p>
<p style="margin-left:1em">△今初。</p>
</div>
<div class='div-orig'><p>佛告大慧。一切聲聞緣覺菩薩。有二種通相。謂宗通及說通。<span class='note-inline'>(魏云。一者建立正法相。二者說建立正法相。○唐云。宗趣法相。言說法相)</span>大慧。宗通者。謂緣自得勝進相。<span class='note-inline'>(唐云。謂自所證殊勝之相)</span>遠離言說文字妄想。趣無漏界自覺地自相。遠離一切虗妄覺想。降伏一切外道眾魔。緣自覺趣光明輝發。<span class='note-inline'>(唐云。離於文字語言分別。入無漏界。成自地行。超過一切不正思覺。伏魔外道。生智慧光)</span>是明宗通相。云何說通相。謂說九部種種教法。離異不異有無等相。以巧方便。隨順眾生。如應說法。令得度脫。是名說通相。大慧。汝及餘菩薩。應當修學。</p>
</div>
<div class='div-commentary'><p style="margin-left:1em">疏曰。自行為宗。故離言說文字及虗妄覺。降魔伏外。發自覺光也。化他為說。故有大小九部教法。離諸四句。巧便隨機。應病與藥。令得度脫也。二者缺一不可。故誡令應當修學。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。宗及說通相。緣自與教法。善見善分別。不隨諸覺想。非有真實性。如愚夫妄想。<span class='note-inline'>(唐云。如愚所分別。非是真實相)</span>云何起妄想。非性為解脫。<span class='note-inline'>(唐云。彼豈不求度無法而可得)</span>觀察諸有為。生滅等相續。增長於二見。顛倒無所知。一是為真諦。無罪為涅槃。<span class='note-inline'>(唐云。涅槃離心意。唯此一法實)</span>觀察世妄想。如幻夢芭蕉。雖<span class='note-inline'>(唐作無)</span>有貪恚癡。而實無有人。從愛生諸陰。有皆如幻夢。</p>
</div>
<div class='div-commentary'><p style="margin-left:1em">疏曰。初一偈。正頌宗說二通。後四偈。皆明二通之意也。蓋宗通者。秪是通達自心現量。說通者。秪是開示令達自心現量。若夫愚夫妄想分別有無一異俱不俱等。並無實義。縱求解脫。終非解脫法也。苟不達唯心。但觀察有為生滅相續。則見生處。徒增有見。逮見滅處。徒增無見。是以顛倒。終無所知。而不知一是乃為真諦。無罪即為涅槃。是故一切世法。悉屬妄想。似有貪恚癡及人。實無貪恚癡及人。雖云從愛生陰。但如幻夢而<span class='corr'>已</span>。悟此之謂宗通。示此之謂說通也。第二十二宗通門竟。</p>
<p style="margin-left:1em">○第二十三不實妄想相門三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩白佛言。世尊。惟願為說不實妄想相。不實妄想。云何而生。說何等法名不實妄想。於何等法中不實妄想<span class='note-inline'>(唐云。願為我說虗妄分別相。此虗妄分別。云何而生。是何而生。因何而生。誰之所生。何故名為虗妄分別)</span>。</p>
</div>
<div class='div-commentary'><p style="margin-left:1em">疏曰。不實妄想相。即虗妄分別相。此總問也。一問云何而生。二問說何等法以為其體。即唐是何而生句也。三問於何法中而生。即唐因何而生誰之所生二句也。唐更加總結一句。</p>
<p style="margin-left:1em">△二許宣。</p>
</div>
<div class='div-orig'><p>佛告大慧。善哉善哉。能問如來如是之義。多所饒益。多所安樂。哀愍世間一切天人。諦聽諦聽。善思念之。當為汝說。大慧白佛言。善哉世尊。唯然受教。</p>
</div>
<div class='div-commentary'><p style="margin-left:1em">○三正說二。初長文。二偈頌。初中二。初正答所問。二更釋所疑。</p>
<p style="margin-left:1em">△今初。</p>
</div>
<div class='div-orig'><p>佛告大慧。種種義。種種不實妄想計著。妄想生<span class='note-inline'>(魏云。一切眾生。執著不實虗妄想者。從見種種虗妄法生。○唐云。一切眾生於種種境。不能了達自心所現)</span>。</p>
</div>
<div class='div-commentary'><p style="margin-left:1em">疏曰。此答云何而生。謂由不了唯心故生也。</p>
</div>
<div class='div-orig'><p>大慧。攝所攝計著。不知自心現量。及墮有無見。增長外道見妄想習氣<span class='note-inline'>(魏云。以著虗妄能取可取諸境界故。入自心見。生虗妄想故。墮於有無二見朋黨非法聚中。增長成就外道虗妄異見熏習故。○唐云。計著能所虗妄執著。起諸分別。墮有無見。增長外道妄見習氣)</span>。</p>
</div>
<div class='div-commentary'><p style="margin-left:1em">疏曰。此答以何為體。謂以計著能所有無。增長外道習氣為其體也。</p>
</div>
<div class='div-orig'><p>計著外種種義。心心數妄想。計著我我所生<span class='note-inline'>(魏云。以取外諸戲論義故。起於虗妄心心數法。猶如草束。分別我我所法。以是義故。生不實妄想。○唐云。心心所法相應起時。執有外義種種可得。計著於我及以我所。是故名為虗妄分別)</span>。</p>
</div>
<div class='div-commentary'><p style="margin-left:1em">疏曰。此答於何等法中不實妄想。謂因執著外種種義而生。即心心數之所生也。據唐譯。則以我我所句。結答何故名為虗妄分別。初正答所問竟。</p>
<p style="margin-left:1em">○二更釋所疑二。初疑問。二答釋。</p>
<p style="margin-left:1em">△今初。</p>
</div>
<div class='div-orig'><p>大慧白佛言。世尊。若種種義。種種不實妄想計著妄想生。攝所攝計著。不知自心現量。及墮有無見。增長外道見妄想習氣。計著外種種義。心心數妄想。我我所計著生。</p>
</div>
<div class='div-commentary'><p style="margin-left:1em">疏曰。此牒佛答以啟難端也。唐譯略而不存。</p>
</div>
<div class='div-orig'><p>世尊。若如是外種種義相。墮有無相。離性非性。離見相。<span class='note-inline'>(唐云。若如是者。外種種義。性離有無。起諸見相)</span>世尊。第一義亦如是。離量根分譬因相。<span class='note-inline'>(唐云。第一義諦。亦復如是。離諸根量宗因譬喻)</span>世尊。何故一處妄想不實義種種性計著。妄想生。非計著第一義處相。妄想生。<span class='note-inline'>(唐云。世尊。何故於種種義言起分別。第一義中不言起耶)</span>將無世尊說邪因論耶。說一生一不生<span class='note-inline'>(唐云。將無世尊所言乖理。一處言起。一不言故。又云。世尊又言虗妄分別。墮有無見。譬如幻事。種種非實。分別亦爾。有無相離。云何而說墮二見耶。此說豈不墮於世見。○魏譯亦有此一段)</span>。</p>
</div>
<div class='div-commentary'><p style="margin-left:1em">疏曰。此以世諦例第一義。同皆離有無相。何故但說於世諦中而生妄想。不說於第一義生妄想耶。又世諦既如幻事。非有非無。則妄想分別。亦如幻事。亦非有無。何言妄想墮有無見耶。初疑問竟。</p>
<p style="margin-left:1em">△二答釋。</p>
</div>
<div class='div-orig'><p>佛告大慧。非妄想一生一不生。<span class='note-inline'>(唐云。分別不生不滅)</span>所以者何。謂有無妄想不生故。外現性非性。覺自心現量妄想不生。<span class='note-inline'>(唐云。何以故。不起有無分別相故。所見外法皆無有故。了惟自心之所現故)</span>大慧。我說餘愚夫自心種種妄想相故。事業在前。種種妄想性相計著生。<span class='note-inline'>(唐云。但以愚夫分別自心種種諸法。著種種相而作是說)</span>云何愚夫得離我我所計著見。離作所作因緣過。<span class='note-inline'>(唐云。令知所見皆是自心。斷我我所一切見著。離作所作諸惡因緣)</span>覺自妄想心量。身心轉變。<span class='note-inline'>(唐云。覺唯心故。轉其意樂)</span>究竟明解一切地。如來自覺境界。<span class='note-inline'>(唐云。善明諸地。入佛境界)</span>離五法自性事見妄想。<span class='note-inline'>(唐云。捨五法自性諸分別見)</span>以是因緣故。我說妄想從種種不實義計著生。知如實義。得解脫自心種種妄想。</p>
</div>
<div class='div-commentary'><p style="margin-left:1em">疏曰。此明若達唯心。則有無妄想不生。世諦本即第一義諦。但由愚夫不了唯心。故於自心所現境界妄計有無。則第一義便成世諦。非謂二諦各有自體。而云一生妄想。一不生妄想也。是故為說種種諸義皆唯心現。非有非無。莫墮有無見中。令其得斷我我所見。離作所作諸惡因緣。乃至入如來境也。由此言之。則虗妄分別。秪由執著自心所現諸境界生。若能如實了知。即得解脫矣。初長文竟。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。諸因及與緣。從此生世間。妄想著四句。不知我所通。世間非有生。亦復非無生。不從有無生。亦非非有無。<span class='note-inline'>(唐云。世非有無生。亦非俱不俱)</span>諸因及與緣。云何愚妄想。<span class='note-inline'>(唐云。云何諸愚夫。分別因緣起)</span>非有亦非無。亦復非有無。如是觀世間。心轉得無我。一切性不生。以從緣生故。一切緣所作。所作非自有。<span class='note-inline'>(唐云。諸緣之所作。所作法非生)</span>事不自生事。有二事過故。<span class='note-inline'>(唐云。果不自生果。有二果失故)</span>無二事過故。非有性可得。<span class='note-inline'>(唐云無有二果故。非有性可得)</span>觀諸有為法。離攀緣<span class='note-inline'>(唐作。能緣)</span>所緣。無心之心量。我說為心量。<span class='note-inline'>(唐云。決定是唯心。故我說心量)</span>量者自性處。緣性二俱離。<span class='note-inline'>(唐云。量之自性處。緣性二俱離)</span>性究竟妙淨。我說名心量。施設世諦我。彼則無實事。<span class='note-inline'>(唐云。施設假名我。而實不可得)</span>諸陰陰施設。無事亦復然。<span class='note-inline'>(唐云。諸蘊蘊假名。亦皆無實事)</span>有四種平等。相及因性生。<span class='note-inline'>(唐云。相因及所生)</span>第三無我等。第四修修者。<span class='note-inline'>(唐云。無我為第四。修行者觀察。○魏云。有四種平等。相因生無我。如是四平等。是修行者法)</span>妄想習氣轉。有種種心生。境界於外現。是世俗心量。外現而非有。心見彼種種。建立於身財。我說為心量。<span class='note-inline'>(此二句。魏唐俱在最後)</span>離一切諸見。及離想所想。<span class='note-inline'>(唐云。及能所分別)</span>無得亦無生。我說為心量。非性非非性。性非性悉離。謂彼心解脫。<span class='note-inline'>(唐云。非有亦非無。有無二俱離。如是心亦離)</span>我說為心量。如如與空際。<span class='note-inline'>(二云。真如空實際)</span>涅槃及法界。種種意生身。<span class='note-inline'>(魏云。意身身心等)</span>我說為心量<span class='note-inline'>(魏皆云。故我說唯心)</span>。</p>
</div>
<div class='div-commentary'><p style="margin-left:1em">疏曰。初四句。直明世間因緣生法。本離四句。即是如來所通達之第一義諦。但以妄想著四句故。不知我所通也。次六句。重明世間非四句生。而愚夫妄想分別諸因緣起。皆非理也。非有生者。非勝性等邪因生也。非無生者。非自生也。不從有無生者。不共生也。亦非非有無者。不無因生也。既非有無四句所生。則凡世間所謂諸因與緣但是愚夫妄想分別而<span class='corr'>已</span>。次非有等四句。明離四句觀察。則可悟二無我也。次一切性等四句。明從緣生法。即是不生。以諸緣所作。非自有生故也。次四句。明因緣既不生果。則果亦不自生果。果若生果。則有二果。既無二果。則非有性明矣。次四句。明有為諸法。離能所緣。故是唯心。次四句。明離緣離法。究竟妙淨。亦是唯心。次四句。明假名我法。並無實事。次四句。明相平等。因平等。生平等。無我平等。應修觀察。<span class='note-inline'>(此依魏唐二譯消釋)</span>次妄想習氣四句。明分別性惟心。次外現等四句。明緣起性唯心。後三偈。皆明成自性唯心也。於中離一切諸見四句。是明見道正智唯心。非性非非性四句。是明修道正智唯心。如如與空際四句。是明究竟所證真如亦唯心也。第二十三不實妄想相門竟。</p>
<p style="margin-left:1em">○第二十四善語義門三。初正明語義。二兼辨智識。三破外道轉變論。初中三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩白佛言。世尊。如世尊所說。菩薩摩訶薩當善語義。云何為菩薩善語義。云何為語。云何為義。</p>
</div>
<div class='div-commentary'><p style="margin-left:1em">△二許宣。</p>
</div>
<div class='div-orig'><p>佛告大慧。諦聽諦聽。善思念之。當為汝說。大慧白佛言。善哉世尊。唯然受教。</p>
</div>
<div class='div-commentary'><p style="margin-left:1em">○三正說二。初正明語義。二破言說妄想。</p>
<p style="margin-left:1em">△今初。</p>
</div>
<div class='div-orig'><p>佛告大慧。云何為語。謂言字妄想和合。依咽喉脣舌齒齗頰輔。因彼我言說妄想習氣計著生。<span class='note-inline'>(唐云。所謂分別習氣而為其因。依於喉舌脣齶齒輔。而出種種音聲文字。相對談說)</span>是名為語。大慧。云何為義。謂離一切妄想相言說相。是名為義。大慧。菩薩摩訶薩於如是義。獨一靜處。聞思修慧。緣自覺了。向涅槃城。習氣身轉變<span class='corr'>已</span>。自覺境界。觀地地中間勝進義相。是名菩薩摩訶薩善義<span class='note-inline'>(唐云。云何為義。菩薩住獨一靜處。以聞思修慧。思惟觀察。向涅槃道。自智境界。轉諸習氣。行於諸地種種行相。是名為義)</span>。</p>
</div>
<div class='div-commentary'><p style="margin-left:1em">疏曰。語者。言語音聲。是能詮相。義者。如人飲水。冷煖自知。非言音之可及也。</p>
</div>
<div class='div-orig'><p>復次大慧。善語義菩薩摩訶薩。觀語與義。非異非不異。觀義與語。亦復如是。若語異義者。則不因語辨義。而以語入義。如燈照色<span class='note-inline'>(唐更云。大慧。譬如有人。持燈照物。知此物如是。在如是處。菩薩亦復如是。因語言燈。入離言說自證境界)</span>。</p>
</div>
<div class='div-commentary'><p style="margin-left:1em">疏曰。語如燈。義如色。譬如因燈照色。燈之與色非異不異。故因語辨義。亦非異非不異也。前<span class='corr'>已</span>分釋語義。顯非不異。今意欲顯非異耳。初正明語義竟。</p>
<p style="margin-left:1em">○二破言說妄想二。初長文。二偈頌。</p>
<p style="margin-left:1em">△今初。</p>
</div>
<div class='div-orig'><p>復次大慧。不生不滅。自性涅槃。三乘一乘。心自性等。如緣言說義計著。墮建立及誹謗見。異建立。異妄想。如幻種種妄想現。<span class='note-inline'>(唐云。若有於不生不滅自性涅槃三乘一乘五法諸心自性等中。如言取義。則墮建立及誹謗見。以異於彼起分別故)</span>譬如種種幻。凡愚眾生作異妄想。非聖賢也<span class='note-inline'>(唐云。如見幻事。計以為實。是愚夫見。非賢聖也)</span>。</p>
</div>
<div class='div-commentary'><p style="margin-left:1em">疏曰。前門<span class='corr'>已</span>明如如空際。皆唯心量。今恐如言取義之人。還於此等語言。計有計無。墮建立誹謗見中。故譬以幻事。不應計其實有實無也。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。彼言說妄想。<span class='note-inline'>(唐云。若隨言取義)</span>建立於諸法。以彼建立故。死墮泥犂中。陰中無有我。陰非即是我。不如彼妄想。亦復非無我。<span class='note-inline'>(唐云。不如彼分別。亦復非無有)</span>一切悉有性。如凡愚妄想。<span class='note-inline'>(唐云。如愚所分別。一切皆有性)</span>若如彼所見。一切應見諦。一切法無性。淨穢悉無有。<span class='note-inline'>(唐云。一切染淨法。悉皆無體性)</span>不實如彼見。<span class='note-inline'>(唐云。不如彼所見)</span>亦非無所有。</p>
</div>
<div class='div-commentary'><p style="margin-left:1em">疏曰。此重明隨言取義之過也。夫一切法性。本不可說。以四悉檀因緣。作種種說。貴在因語辨義。若隨言取義。妄計實有不生不滅等法。執性廢修。或妄撥總無不生不滅等性。誹謗正法。此則於無可建立中。建立有無二種邪見。安得不墮泥犂中耶。然外道妄想分別。不出四句。或計陰中有我。或計我中有陰。或計陰即是我。或計陰不即我。但是我所。今以正觀推之。故云。陰中無有我。陰非即是我。乃略破二句。例餘二句也。不如彼妄想者。結其四句皆非也。亦復非無我者。破其轉計斷滅。撥無假名我法也。次一偈縱破。謂若使一切悉有性如凡愚所妄想者。則實有而見有。皆應名為見諦。不復名顛倒矣。次一偈。正明無性。殊不知一切染淨諸法。悉無所有。不同彼外道之見。而亦非斷滅無所有也。初正明語義竟。</p>
<p style="margin-left:1em">○二兼辨智識二。初長文。二偈頌。</p>
<p style="margin-left:1em">△今初。</p>
</div>
<div class='div-orig'><p>復次大慧。智識相。今當說。若善分別智識相者。汝及諸菩薩。則能通達智識之相。疾得阿耨多羅三藐三菩提。</p>
</div>
<div class='div-commentary'><p style="margin-left:1em">疏曰。智者。別境五心所之一。亦名為慧。或云。因中名慧。果上名智。一往語耳。因亦可名智。果亦可名慧也。識者。八心王之總稱。亦攝心所。定相應故。夫智有邪正。識有染淨。非必智勝而識劣也。特以施化門中。每作轉識成智等說。欲人因語辯義。故今更分別之。雖分別而不隨言取義。故名為善也。</p>
</div>
<div class='div-orig'><p>大慧。彼智有三種。謂世間。出世間。出世間上上。云何世間智。謂一切外道凡夫。計著有無。云何出世間智。謂一切聲聞緣覺。墮自共相希望計著。<span class='note-inline'>(唐云。墮自共相)</span>云何出世間上上智。謂諸佛菩薩。觀無所有法。見不生不滅。離有無品。如來地人法無我。緣自得生。<span class='note-inline'>(唐云。觀一切法皆無有相。不生不滅。非有非無。證法無我。入如來地)</span>大慧。彼生滅者是識。不生不滅者是智。復次墮相無相及墮有無種種相因是識。超無有相是智。復次長養相是識。非長養相是智。</p>
</div>
<div class='div-commentary'><p style="margin-left:1em">疏曰。先明智有三種。智是心所。必與心王相應。此顯智識皆通上中下也。次明生滅者是識等。此顯施化門中。別以世智出世智皆名為識。出世上上智乃名為智。令人轉識成智也。長養相。唐作有積集相。非長養相。唐作無積集相。蓋有漏現種互為因果。故有積集長養。無漏損生。故無積集長養相也。</p>
</div>
<div class='div-orig'><p>復次有三種智。謂知生滅。<span class='note-inline'>(二譯皆列在第二)</span>知自共相。<span class='note-inline'>(二譯皆列在第一)</span>知不生不滅。</p>
</div>
<div class='div-commentary'><p style="margin-left:1em">疏曰。此明諸佛菩薩。具此三種智也。知生滅者。凡外妄計生滅有無。不知生滅之義。諸佛菩薩亦有世智。能知彼生滅法。而不妄計為有無也。知自共相者。二乘著自共相。不知自共相義。諸佛菩薩亦有出世之智。能知自共相法。而無希望計著也。或依二譯。則凡外執自共相為實為常。諸佛菩薩能知自共相非實非常。二乘執自共相實有生滅。諸佛菩薩能知生滅法。並皆無性也。此二皆是權智。第三知不生不滅。即是實智。</p>
</div>
<div class='div-orig'><p>復次無礙相是智。境界種種礙相是識。復次三事和合生方便相是識。無事方便自性相是智。復次得相是識。不得相是智。自得聖智境界。不出不入故。如水中月。</p>
</div>
<div class='div-commentary'><p style="margin-left:1em">疏曰。此重約施化門中。以辨智識差別相也。謂不論知生滅知自共相知不生不滅。但令了達心外無法。則無礙相。故名為智。若妄見有種種境界礙相。所謂若生滅礙相。若自共相礙相。若不生不滅礙相。即皆是識也。又若必藉根境作意三事方便和合。方得生起。則名為識。若無事方便。性自神解。乃名為智。又若不達唯心。妄見有相可得。則名為識。了達唯心。能知相不可得。則名為智。以證自覺聖智境界者。知一切法即心自性。不出不入。譬如水中月故。如此分別。令人轉識成智。皆須因語辨義。不可隨言取義也。初長文竟。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。採集業為識。不採集為智。觀察一切法。通達無所有。逮得自在力。是則名為慧。縛境界為心。覺想生為智。無所有及勝。慧則從是生。<span class='note-inline'>(唐云。無相及增勝。智慧於中起)</span>心意及與識。遠離思惟想。得無思想法。<span class='note-inline'>(唐云。離諸分別相。得無分別法)</span>佛子非聲聞。寂靜勝進忍。如來清淨智。生於善勝義。所行悉遠離。<span class='note-inline'>(唐云。遠離諸所行)</span>我有三種智。聖開發真實。於彼想思惟。悉攝受諸性。<span class='note-inline'>(唐云。分別於諸相。開示一切法)</span>二乘不相應。智離諸所有。<span class='note-inline'>(唐云。我智離諸相。超過於二乘)</span>計著於自性。從諸聲聞生。<span class='note-inline'>(唐云。以諸聲聞等。執著諸法有)</span>超度諸心量。如來智清淨<span class='note-inline'>(唐云。如來智無垢。了達唯心故)</span>。</p>
</div>
<div class='div-commentary'><p style="margin-left:1em">疏曰。初十句。重頌智識之相。亦於施化門中。以心識為所轉捨。智慧為所轉得也。次四句。明心意識本離分別。但佛子知其平等無相。聲聞不能知也。次四句。明佛子之能證所證。同於如來。能即非能。所即非所。故云所行悉遠離也。次四句。重頌佛有三智。既能照真。又能了俗也。次二句。明三智雙照真俗。皆非二乘所能相應。後四句。結明聲聞智不同如來智也。二兼辨智識竟。</p>
<p style="margin-left:1em">○三破外道轉變論二。初長文。二偈頌。初中三。初總敘九種。二就一種別破。三結破。</p>
<p style="margin-left:1em">△今初。</p>
</div>
<div class='div-orig'><p>復次大慧。外道有九種轉變論。外道轉變見生。所謂形處轉變。相轉變。因轉變。成轉變。<span class='note-inline'>(二云。相應)</span>見轉變。性轉變。<span class='note-inline'>(二云生)</span>緣分明轉變。<span class='note-inline'>(魏云。緣了別。○唐云。緣明了)</span>所作分明轉變。<span class='note-inline'>(魏云。作法了別。○唐云。所作明了)</span>事轉變。<span class='note-inline'>(二云物)</span>大慧。是名九種轉變見。一切外道。因是起有無生轉變論。<span class='note-inline'>(魏云。依九種轉變見故。一切外道。說於轉變從有無生)</span>。</p>
</div>
<div class='div-commentary'><p style="margin-left:1em">疏曰。此明外道不達唯心。故於九種虗妄轉變而起見執。遂生九種轉變論也。形者。長短方圓大小等形量也。相者。狀貌也。因者。種子也。成者。現行相應法也。見者。能見也。性者。所見暫有名生之法也。緣分明者。能作之眾緣也。所作分明者。眾緣之所作也。事者。物之當體也。皆如幻夢。非有非無。外道見其轉變。不達唯心。故或計轉變從有生。或計轉變從無生也。</p>
<p style="margin-left:1em">△二就一種別破。</p>
</div>
<div class='div-orig'><p>云何形處轉變。謂形處異見。譬如金變作諸器物。則有種種形處顯現。非金性變。一切性變。亦復如是。</p>
</div>
<div class='div-commentary'><p style="margin-left:1em">疏曰。心外無金。心外無器。以自心所現之金。作自心所現之器。如夢中金。作夢中器。不可謂定無。不可謂實有。不可謂定不轉變。不可謂定有轉變。又金可譬藏性。器可譬十法界。藏性不變隨緣。譬如金之舉體作器。藏性隨緣不變。譬如器形不同。金金性如故也。</p>
</div>
<div class='div-orig'><p>或有外道。作如是妄想。乃至事變妄想。彼非如非異。妄想故。如是一切性轉變當知<span class='note-inline'>(唐云。諸餘外道種種計著。皆非如是。亦非別異。但分別故。一切轉變。如是應知)</span>。</p>
</div>
<div class='div-commentary'><p style="margin-left:1em">疏曰。此正顯外道不知心外無法。故作形處轉變妄想分別。乃至作事轉變妄想分別也。心外無實轉變。故非如是。有此唯心轉變。故非別異。形處轉變既爾。餘一切轉變。皆可例知也。</p>
</div>
<div class='div-orig'><p>如乳酪酒果等熟。外道轉變妄想。彼亦無有轉變若有若無。自心現外性非性。<span class='note-inline'>(唐云。外道言。此皆有轉變。而實無有若有若無。自心所見。無外物故)</span>。</p>
</div>
<div class='div-commentary'><p style="margin-left:1em">疏曰。乳變為酪。酪變為生熟酥等。酒之與果。亦皆從生至熟。當知並是自心所現相分。心外無法。不可說定有轉變。不可說定無轉變也。而外道乃作轉變妄想。何哉。二就一種別破竟。</p>
<p style="margin-left:1em">△三結破。</p>
</div>
<div class='div-orig'><p>大慧。如是凡愚眾生。自妄想修習生。大慧。無有法若生若滅。如見幻夢色生<span class='note-inline'>(唐云。如此皆是愚迷凡夫。從自分別習氣而起。實無一法若生若滅。如因幻夢所見諸色。如石女兒說有生死)</span>。</p>
</div>
<div class='div-commentary'><p style="margin-left:1em">疏曰。幻夢所見諸色。有而非有。故無生滅。一切諸法。皆唯心現。亦無生滅。但由妄想分別習氣。妄計有生滅耳。初長文竟。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。形處時轉變。四大種諸根。中陰漸次生。妄想非明智。最勝於緣起。非如彼妄想。<span class='note-inline'>(唐云。諸佛不分別。緣起及世間)</span>然世間緣起。如乾闥婆城。</p>
</div>
<div class='div-commentary'><p style="margin-left:1em">疏曰。世間妄計轉變之相。莫甚於托胎受生一事。故頌特明其為妄想分別。非明智也。佛於緣起。不說實有。亦不說斷無。但如乾闥婆城。有即非有。非有似有而<span class='corr'>已</span>。第二十四善語義門竟。</p>
</div>
<p class='juan'>楞伽阿䟦多羅寶經卷第三義疏上</p>
<p class='juan'><a id='mulu10' />楞伽阿䟦多羅寶經卷第三義疏下</p>
<div class='div-commentary'><p style="margin-left:1em">○第二十五相續解脫義門三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩復白佛言。世尊。惟願為說一切法相續義解脫義。<span class='note-inline'>(魏云。一切諸法相續不相續相。唐云。一切法深密義。及解脫相)</span>若善分別一切法相續不相續相。我及諸菩薩。善解一切相續巧方便。不墮如所說義計著相續。<span class='note-inline'>(唐云。不墮如言取義深密執著)</span>善於一切諸法相續不相續相。及離言說文字妄想覺。<span class='note-inline'>(唐云。離文字語言虗妄分別)</span>遊行一切諸佛剎土無量大眾。力自在通總持之印。種種變化。光明照曜。覺慧善入十無盡句。無方便行。<span class='note-inline'>(唐云。無功用)</span>猶如日月摩尼四大。於一切地。離自妄想相見。<span class='note-inline'>(唐云。住於諸地。離分別見)</span>見一切法如幻夢等。入佛地身。<span class='note-inline'>(唐云。入如來位)</span>於一切眾生界。隨其所應而為說法而引導之。悉令安住一切諸法如幻夢等。離有無品及生滅妄想異言說義。<span class='note-inline'>(唐云。斷生滅執。不著言說)</span>其身轉勝<span class='note-inline'>(唐云。令轉所依)</span>。</p>
</div>
<div class='div-commentary'><p style="margin-left:1em">疏曰。此承上文善語義而起問也。隨言取義。則執著轉深。名相續義。因語辨義。則如燈照色。名解脫義。知此二義。則知病識藥。應病與藥。故能自利利他。乃至證得轉依也。</p>
<p style="margin-left:1em">△二許宣。</p>
</div>
<div class='div-orig'><p>佛告大慧。善哉善哉。諦聽諦聽。善思念之。當為汝說。大慧白佛言。唯然受教。</p>
</div>
<div class='div-commentary'><p style="margin-left:1em">○三正說二。初正答所問。二更釋疑妨。初中二。初長文。二偈頌。</p>
<p style="margin-left:1em">△今初。</p>
</div>
<div class='div-orig'><p>佛告大慧。無量一切諸法。如所說義。計著相續。<span class='note-inline'>(唐。云於一切法。如言取義。執著深密。其數無量)</span>所謂相計著相續。緣計著相續。性非性計著相續。<span class='note-inline'>(唐云。有非有執著)</span>生不生妄想計著相續。滅不滅妄想計著相續。乘非乘妄想計著相續。有為無為妄想計著相續。地地自相妄想計著相續。自妄想無間妄想計著相續。<span class='note-inline'>(唐云。自分別現證執著)</span>有無品外道依妄想計著相續。<span class='note-inline'>(唐云。外道宗有無品執著)</span>三乘一乘無間妄想計著相續。復次大慧。此及餘凡愚眾生自妄想相續。以此相續故。凡愚妄想。如蠶作繭。以妄想絲。自纏纏他。有無有相續相計著。<span class='note-inline'>(唐云。此等密執。有無量種。皆是凡愚自分別執而密執著。此諸分別。如蠶作繭。以妄想絲。自纏纏他。執著有無。欲樂堅密)</span>。</p>
</div>
<div class='div-commentary'><p style="margin-left:1em">疏曰。此先明相續義也。隨所說義而起計著。堅密難斷。故名相續。其所執著。總不出有無二句也。</p>
</div>
<div class='div-orig'><p>復次大慧。彼中亦無相續及不相續相。<span class='note-inline'>(唐云。此中實無密非密相)</span>見一切法寂靜妄想不生。故菩薩摩訶薩見一切法寂靜。<span class='note-inline'>(唐云。以菩薩見一切法住寂靜故。無分別故)</span>復次大慧。覺外性非性。自心現相無所有。隨順觀察自心現量。有無一切性無相。見相續寂靜故。於一切法無相續不相續相。<span class='note-inline'>(唐云。若了諸法唯心所見無有外物。皆同無相。隨順觀察。於若有若無分別密執。悉見寂靜。是故無有密非密相)</span>復次大慧。彼中無有若縛若解。餘墮不如實覺知。有縛有解。<span class='note-inline'>(唐云。此中無縛。亦無有解。不了實者。見縛解耳)</span>所以者何。謂於一切法有無有。無眾生可得故<span class='note-inline'>(唐云。何以故。一切諸法若有若無。求其體性。不可得故)</span>。</p>
</div>
<div class='div-commentary'><p style="margin-left:1em">疏曰。此正明解脫義也。不相續。非對相續言也。解。非對縛言也。了知本無相續及不相續。本無縛解。乃名真解脫義耳。</p>
</div>
<div class='div-orig'><p>復次大慧。愚夫有三相續。謂貪恚癡。及愛未來有。喜愛俱。以此相續故。有趣相續。彼相續者。續五趣。<span class='note-inline'>(唐云。以此密縛。令諸眾生續生五趣)</span>大慧。相續斷者。無有相續不相續相<span class='note-inline'>(唐云。密縛若斷。是則無有密非密相)</span>。</p>
</div>
<div class='div-commentary'><p style="margin-left:1em">疏曰。初番意明分別惑相續義。解脫義。此番意明俱生惑相續義解脫義也。</p>
</div>
<div class='div-orig'><p>復次大慧。三和合緣作方便計著。識相續無間生。方便計著。則有相續。<span class='note-inline'>(唐云。若有執著三和合緣。諸識密縛次第而起。有執著故。則有密縛)</span>三和合緣識斷。見三解脫。一切相續不生<span class='note-inline'>(唐云。若見三解脫。離三和合識。一切諸密皆悉不生)</span>。</p>
</div>
<div class='div-commentary'><p style="margin-left:1em">疏曰。前二番。既明見思集諦相續及解脫義。此一番。乃明諸識苦諦相續及解脫義也。初長文竟。</p>
<p style="margin-left:1em">△二偈。</p>
</div>
<div class='div-orig'><p>爾時世尊。欲重宣此義而說偈言。不真實妄想。是說相續相。若知彼真實。相續網則斷。<span class='note-inline'>(唐云。不實妄分別。是名為密相。若能如實知。諸密綱皆斷)</span>於諸性無知。隨言說攝受。譬如彼蠶蟲。結網而自纏。愚夫妄想縛。相續不觀察<span class='note-inline'>(唐云。凡愚不能了。隨言而取義。譬如蠶處繭。妄想自纏縛)</span>。</p>
</div>
<div class='div-commentary'><p style="margin-left:1em">初正答所問竟。</p>
<p style="margin-left:1em">○二更釋疑妨二。初釋疑。二釋妨。初中四。初疑問。二答釋。三重難。四重答。</p>
<p style="margin-left:1em">△今初。</p>
</div>
<div class='div-orig'><p>大慧復白佛言。如世尊所說。以彼彼妄想。妄想彼彼性。非有彼自性。但妄想自性耳。<span class='note-inline'>(唐云。由種種心分別諸法。非諸法有自性。此但妄計耳)</span>世尊。若但妄想自性。非性自性相待者。非為世尊如是說煩惱清淨無性過耶。一切法妄想自性非性故<span class='note-inline'>(唐云。若但妄計。無諸法者。染淨諸法。將無悉壞)</span>。</p>
</div>
<div class='div-commentary'><p style="margin-left:1em">疏曰。此牒世尊常所說義而疑難也。唐譯簡明。</p>
<p style="margin-left:1em">△二答釋。</p>
</div>
<div class='div-orig'><p>佛告大慧。如是如是。如汝所說。大慧非如愚夫性自性妄想真實。此妄想自性。非有性自性相。<span class='note-inline'>(唐云。一切凡愚。分別諸法。而諸法性。非如是有。此但妄執。無有性相)</span>然大慧。如聖智有性自性。聖知聖見聖慧眼如是性自性知<span class='note-inline'>(唐云。然諸聖者。以聖慧眼。如實知見有諸法自性)</span>。</p>
</div>
<div class='div-commentary'><p style="margin-left:1em">疏曰。凡愚妄想分別。譬如見繩為蛇。蛇非有也。聖者慧眼知見譬如了繩即麻。麻非無也。</p>
<p style="margin-left:1em">△三重難。</p>
</div>
<div class='div-orig'><p>大慧白佛言。若使如聖以聖知聖見聖慧眼。非天眼。非肉眼。性自性如是知。非如愚夫妄想。<span class='note-inline'>(唐云。若諸聖人以聖慧眼。見有諸法性。非天眼肉眼。不同凡愚之所分別)</span>世尊。云何愚夫離是妄想。不覺聖性事故<span class='note-inline'>(唐云。云何凡愚得離分別。不能覺了諸聖法故)</span>。</p>
</div>
<div class='div-commentary'><p style="margin-left:1em">疏曰。此且以凡夫不能覺了聖法為難端也。謂凡愚無聖慧眼。不見法性。云何能離妄分別耶。</p>
</div>
<div class='div-orig'><p>世尊。彼亦非顛倒。非不顛倒。所以者何。謂不覺聖事性自性故。<span class='note-inline'>(唐云。不見聖人所見法故)</span>不見離有無相故。</p>
</div>
<div class='div-commentary'><p style="margin-left:1em">疏曰。此正興難辭也。如聖人不見凡愚所見諸法。名非顛倒。今凡愚不見聖人所見法性。亦應名非顛倒。不見離有無相。故云非不顛倒。此易可知。</p>
</div>
<div class='div-orig'><p>世尊。聖亦不如是見。如事妄想。<span class='note-inline'>(唐云。聖亦不如凡所分別。如是得故)</span>不以自相境界為境界故。<span class='note-inline'>(唐云。非自所行境界相故)</span>世尊。彼亦性自性相。妄想自性如是現。<span class='note-inline'>(唐云。彼亦見有諸法性相。如妄執性而顯現故)</span>不說因無因故。<span class='note-inline'>(唐云。不說有因及無因故)</span>謂墮性相見故。<span class='note-inline'>(唐云。墮於諸法性相見故)</span>異境界非如彼等。如是無窮過。<span class='note-inline'>(唐云。其餘境界既不同此。如是則成無窮之失)</span>世尊。不覺性自性相故<span class='note-inline'>(唐云。孰能於法了知性相)</span>。</p>
</div>
<div class='div-commentary'><p style="margin-left:1em">疏曰。此更難聖眼所見諸法自性。濫同凡愚妄分別事也。故曰。聖亦不應如是見諸法性。猶如凡愚之事妄想。既有諸法自性可得。則非自覺聖智所行境界相故。彼亦見有諸法性自性相。還如妄想自性而顯現故。夫妄想所見諸法。實非有因無因。今聖眼所見法性。亦不說有因無因故。亦墮諸法性相見故。其餘凡夫所見境界。既不同此。安知餘皆顛倒。此不顛倒。儻更有人不如是見。則又以此為顛倒矣。豈不成無窮之過失耶。然則聖不見有凡境。則以凡為顛倒。凡不見有聖境。亦可以聖為顛倒。譬如魚龍見水為窟宅。則以餓鬼為顛倒。餓鬼見水為膿血猛燄等。亦可以魚龍為顛倒也。究竟孰能了知諸法之性相耶。</p>
</div>
<div class='div-orig'><p>世尊。亦非妄想自性因。性自性相。<span class='note-inline'>(唐云。諸法性相。不因分別)</span>彼云何妄想非妄想。如實知妄想。<span class='note-inline'>(唐云。云何而言以分別故而有諸法)</span>世尊妄想異。自性相異。<span class='note-inline'>(唐云。分別相異。諸法相異)</span>世尊。不相似因。妄想自性相。<span class='note-inline'>(唐云。因不相似。云何諸法而由分別)</span>彼云何各各不妄想。而愚夫不如實知。<span class='note-inline'>(唐云。復以何故。凡愚分別不如是有)</span>然為眾生離妄想故。說如妄想相不如實有<span class='note-inline'>(唐云。而作是言。為令眾生捨分別故。說如分別所見法相。無如是法)</span>。</p>
</div>
<div class='div-commentary'><p style="margin-left:1em">疏曰。此更以凡聖所見不同。而展轉互難也。謂世尊平日說諸法無性。皆因妄分別有。今說聖眼所見諸法自性。則不因妄分別有。則平日所謂以分別故而有諸法。其義墮矣。彼云何在凡則名妄想分別。在聖則非妄想分別。而又能如實知妄想分別耶。且夫妄想分別。與諸法自性。其相各異。其因亦不相似。云何獨言凡夫之妄想分別。為諸法自性相之因由耶。又若聖眼所見諸法自性。既非妄想分別。則凡愚所見諸法性相。亦應非妄想分別矣。彼云何各各不是妄想分別。而獨謂愚夫不如實知耶。又何須作如是言。為令眾生離妄想故。說如妄想分別所見法相。為不如實有耶。</p>
</div>
<div class='div-orig'><p>世尊何故遮眾生有無見事自性計著。聖智所行境界計著墮有見。說空法非性。而說聖智自性事<span class='note-inline'>(唐云。世尊何故令諸眾生離有無見所執著法。而復執著聖智境界。墮於有見。何以故。不說寂靜空無之法。而說聖智自性事故)</span>。</p>
</div>
<div class='div-commentary'><p style="margin-left:1em">疏曰。此結難也。三重難竟。</p>
<p style="margin-left:1em">△四重答。</p>
</div>
<div class='div-orig'><p>佛告大慧。非我說空法非性。亦不墮有見。說聖智自性事。<span class='note-inline'>(唐云。我非不說寂靜空法。墮於有見。何以故。<span class='corr'>已</span>說聖智自性事故)</span>然為令眾生離恐怖句故。眾生無始以來。計著性自性相。聖智事自性計著相見。說空法<span class='note-inline'>(唐云。我為眾生無始時來。計著於有。於寂靜法。以聖事說。令其聞<span class='corr'>已</span>。不生恐怖)</span>。</p>
</div>
<div class='div-commentary'><p style="margin-left:1em">疏曰。此明聖智自性事。非空非有。能破空有二執也。眾生著有。為說寂靜空法。非斷空也。眾生怖空。為說聖智性事。豈執有哉。</p>
</div>
<div class='div-orig'><p>大慧。我不說性自性相。大慧。但我住自得如實空法。離惑亂相見。離自心現性非性見。得三解脫。如實印所印。於性自性。得緣自覺觀察住。離有無事見相<span class='note-inline'>(唐云。能如實證寂靜空法。離惑亂相。入唯識理。知其所見。無有外法。悟三脫門。獲如實印。見法自性。了聖境界。遠離有無一切諸著)</span>。</p>
</div>
<div class='div-commentary'><p style="margin-left:1em">疏曰。此明說聖智自性事之利益也。果能依此遠離有無之說。唯心直進。不墮凡愚妄想分別。則能如實證得寂靜空法。離惑亂相。乃至永離有無諸著。豈同凡愚之所見哉。初釋疑竟。</p>
<p style="margin-left:1em">○二釋妨二。初長文。二偈頌。</p>
<p style="margin-left:1em">△今初。</p>
</div>
<div class='div-orig'><p>復次大慧。一切法不生者。菩薩摩訶薩不應立是宗。<span class='note-inline'>(唐云。菩薩不應成立一切諸法皆悉不生)</span>所以者何。謂宗一切性非性故。及彼因生相故<span class='note-inline'>(唐云。何以故。一切法本無有故。及彼宗因生相故)</span>。</p>
</div>
<div class='div-commentary'><p style="margin-left:1em">疏曰。上明離有無事見相。則知一切諸法。本無有生。亦無可滅矣。夫無生無滅者。言語道斷。心行處滅。既無有生。豈有不生。若復於此立不生宗。則犯多過。謂若立一切法以為前陳有法。則一切性本非性故。不可立為有法。此一過也。若立不生為後陳宗。則必立因以成此宗。既宗必藉立因以生其相。如何可名為不生耶。此二過也。</p>
</div>
<div class='div-orig'><p>說一切法不生宗。彼宗則壞。<span class='note-inline'>(唐云。復次大慧。一切法不生。此言自壞)</span>彼宗一切法不生。彼宗壞者。以宗有待而生故。<span class='note-inline'>(唐云。何以故。彼宗有待而生故)</span>又破宗不生入一切法故。不壞相不生故。立一切法不生宗者。彼說則壞<span class='note-inline'>(唐云。又彼宗即入一切法中。不生相亦不生故。又彼宗諸分而成故)</span>。</p>
</div>
<div class='div-commentary'><p style="margin-left:1em">疏曰。既立不生宗。則必與生相待。待生說不生。則不生二字待生而生。何名不生。又既云一切法不生。則不生宗入於一切法中。而欲立此宗。仍藉因喻等多分共成。不得廢壞其相。若不壞因喻等多分之相總不生者。如何能成不生之宗。是故若欲立不生宗。便為自壞也。</p>
</div>
<div class='div-orig'><p>大慧。有無不生宗。彼宗入一切性。有無相不可得。<span class='note-inline'>(唐云。又彼宗有無法皆不生。此宗即入一切法中。有無相亦不生故)</span>大慧。若使彼宗不生。一切性不生而立宗。如是彼宗壞。以有無性相不生故。不應立宗。五分論多過故。展轉異因相故。及為作故。不應立宗分。謂一切法不生<span class='note-inline'>(唐云。是故一切法不生。此宗自壞。不應如是立。諸分多過故。展轉因異相故)</span>。</p>
</div>
<div class='div-commentary'><p style="margin-left:1em">疏曰。若彼避有待過。更立宗云。有亦不生。無亦不生者。是不生宗。徧入有無法矣。有既不生。則有相不可得。無既不生。則無相不可得。有無性相既不可得。何必立宗。設欲立宗。以何為因。以何為喻。以何為同品。以何為異品。以何而合。以何而離。設仍有因喻同異合離展轉相作。又何名有無一切法皆不生耶。故多過而自壞也。</p>
</div>
<div class='div-orig'><p>如是一切法空。如是一切法無自性。不應立宗<span class='note-inline'>(唐云。如不生一切法空。無自性。亦如是)</span>。</p>
</div>
<div class='div-commentary'><p style="margin-left:1em">疏曰。說無生者。為破執有生也。非立不生宗也。說法空者。為破執實有也。非立空宗也。說無自性者。為破執有定性也。非立無自性宗也。</p>
</div>
<div class='div-orig'><p>大慧。然菩薩摩訶薩。說一切法如幻夢。現不現相故。及見覺過故。<span class='note-inline'>(唐云。見不見故。一切皆是惑亂相故)</span>當說一切法如幻夢性。</p>
</div>
<div class='div-commentary'><p style="margin-left:1em">疏曰。一切諸法。皆如幻夢。非生非不生。有時現見。則非生似生。有時不現。則非不生而似不生。生與不生。皆是見覺惑亂過故。若知幻夢之性。則知一切法性。不變隨緣。有生不生。隨緣不變。非生不生。是故但云因緣所生即空假中。終不妄立不生宗也。</p>
</div>
<div class='div-orig'><p>除為愚夫離恐怖處故。大慧愚夫墮有無見。莫令彼恐怖。遠離摩訶衍<span class='note-inline'>(魏云。以凡夫聞如幻如夢。生驚怖故。遠離大乘)</span>。</p>
</div>
<div class='div-commentary'><p style="margin-left:1em">疏曰。菩薩亦有時不說諸法皆如幻夢。別說善惡因果皆不忒者。乃為愚夫離恐怖句。應病與藥。未甞執定一說也。若必為說如幻如夢。則彼便驚怖。遠離大乘矣。說法不當機。於彼為非說。為實施權。循循善誘。行菩薩道者。不可不知也。初長文竟。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。無自性無說。無事無相續。<span class='note-inline'>(唐云。無依處)</span>彼愚夫妄想。如死屍惡覺。<span class='note-inline'>(唐云。凡愚妄分別。惡覺如死屍)</span>一切法不生。非彼外道宗。<span class='note-inline'>(魏云。餘見悉不成。唐云。外道所成立)</span>至竟無所生。性緣所成就。<span class='note-inline'>(魏云。諸法畢不生。因緣不能成。○唐云。以彼所有生。非緣所成故)</span>一切法不生。慧者不作想。<span class='note-inline'>(魏云。莫建如是法。唐云。智者不分別)</span>彼宗因生故。覺者悉除滅<span class='note-inline'>(魏云。因不同不成。是故建立壞。○唐云。彼宗因生故。此覺則便壞)</span>。</p>
</div>
<div class='div-commentary'><p style="margin-left:1em">疏曰。初一偈。總明一切諸法。本無自性。亦無言說。亦無事體。亦無相續。而愚夫於中妄想分別。計有自性言說事體相續。此其惡覺如死屍也。次一偈。明一切法本自不生。不待成立。若更欲成立之。則反成外道宗。以諸法畢竟無所生者。因緣所生即無生故。若彼外道既不達正因緣生法。如何能成不生宗耶。次一偈。明一切法不生。有智慧者不應分別。葢若立宗。必待因生。若待因生。則不生宗便壞。是故覺者自除滅此戲論也。</p>
</div>
<div class='div-orig'><p>譬如瞖目視。妄見垂髮相。計著性亦然。愚夫邪妄想。<span class='note-inline'>(唐云。諸法亦如是。凡愚妄分別)</span>施設於三有。無有事自性。施設事自性。思惟起妄想。<span class='note-inline'>(唐云。三有唯假名。無有實法體。由此假施設。分別妄計度)</span>相事設言教。意亂極震掉。<span class='note-inline'>(唐云。假名諸事相。動亂於心意)</span>佛子能超出。遠離諸妄想。<span class='note-inline'>(唐云。佛子悉超過。遊行無分別)</span>非水水想受。<span class='note-inline'>(唐云。無水取水相)</span>斯從渴愛生。愚夫如是惑。聖見則不然。聖人見清淨。三脫三昧生。遠離於生滅。遊行無所有。<span class='note-inline'>(唐云。常行無相境)</span>修行無所有。亦無性非性。<span class='note-inline'>(唐云。修行無相境。亦復無有無)</span>性非性平等。從是生聖果。<span class='note-inline'>(唐云。有無悉平等。是故生聖果)</span>云何性非性。云何為平等。<span class='note-inline'>(唐云。云何法有無。云何成平等)</span>謂彼心不知。內外極漂動。若能壞彼者。心則平等見<span class='note-inline'>(唐云。若心不了法。內外斯動亂。了<span class='corr'>已</span>則平等。亂相爾時滅)</span>。</p>
</div>
<div class='div-commentary'><p style="margin-left:1em">疏曰。初二句。舉譬。次八句。法合。皆明迷之失也。佛子二句。明悟之得也。次三句。重譬迷者之失。次聖見等九句。重明悟者之得。悟平等故而生聖果。聖果不墮有無。明矣。次二句。重雙徵迷悟。後四句。乃雙釋迷悟也。第二十五相續解脫義門竟。</p>
<p style="margin-left:1em">○第二十六智不得境門二。初正明智體。二兼明二通。初中二。初難問。二答釋。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩復白佛言。世尊。如世尊說。如攀緣事。智慧不得。是施設量建立施設。所攝受非性。<span class='note-inline'>(唐云。若知境界。但是假名。都不可得。則無所取)</span>攝受亦非性。<span class='note-inline'>(唐云。無所取故。亦無能取)</span>以無攝故。智則不生。唯施設名耳<span class='note-inline'>(唐云。能取所取二俱無故。不起分別。說名為智)</span>。</p>
</div>
<div class='div-commentary'><p style="margin-left:1em">疏曰。此述世尊常所說法。以起難端也。葢一切境界本唯心現。心外無法。凡愚不了。起我法執。似有我法種種相現。此所現相。皆假施設。都不可得。若能唯心直進了知境界但是假名不可得者。則無所取。既無所取。則能取亦無。能所既無。不起分別親證真如。說名為根本正智。此根本正智。體是無漏乃轉識所成。譬如轉冰成水。但轉其名。而無實性。非別有智相生也。</p>
</div>
<div class='div-orig'><p>云何世尊。為不覺性自相共相異不異故。智不得耶。為自相共相種種性自性相隱蔽故。智不得耶。為山巖石壁地水火風障故。智不得耶。為極遠極近故。智不得耶。為老小盲冥諸根不具故。智不得耶<span class='note-inline'>(魏云。若言智慧不能取者。為見諸法自相同相。異異法相。種種異法。體不同故。智不能知云云。○唐云。世尊。何故彼智不得於境。為不能了一切諸法自相共相一異義故。言不得耶云云)</span>。</p>
</div>
<div class='div-commentary'><p style="margin-left:1em">疏曰。六祖有云。法法皆通。法法皆備。而無一法可得。名最上乘。葢由洞了諸法性相。無非即心自性。所以真俗並照。空有俱明。如明淨眼。見空見色。非以拍盲無所分別。名為根本智也。末世義學。才欲通一切法。備一切法。則必心外取法。不知本無一法可得。固為大惑。而末世邪禪。但高談無法可得。實未嘗法法皆通。法法皆備。豈非不了自相共相異不異故。而言不得。何異山巖等所覆障。極遠極近。老小盲冥。諸根不具故。而言不得耶。大慧懸知末世禪病。故特發此難端也。</p>
</div>
<div class='div-orig'><p>世尊。若不覺自共相異不異。智不得者。不應說智。應說無智。以有事不得故。<span class='note-inline'>(唐云。以有境界而不知故)</span>若復種種自共相性自性相隱蔽故。智不得者。彼亦無智。非是智。世尊。有爾燄故智生。非無性會爾燄。故名為智。<span class='note-inline'>(唐云。此亦非智。以知於境。說名為智。非不知故)</span>若山巖石壁地水火風極遠極近老小盲冥諸根不具。智不得者。此亦非智。應是無智。以有事不可得故<span class='note-inline'>(唐云。以有境界。智不具足而不知故)</span>。</p>
</div>
<div class='div-commentary'><p style="margin-left:1em">疏曰。此正成難意也。爾燄。謂所知境界。餘並可知。初難問竟。</p>
<p style="margin-left:1em">○二答釋二。初長文。二偈頌。</p>
<p style="margin-left:1em">△今初。</p>
</div>
<div class='div-orig'><p>佛告大慧。不如是無智。應是智。非非智。我不如是隱覆說。<span class='note-inline'>(魏云。如汝所說言無智者。是義不然。何以故。有實智故。大慧。我不依汝如是之說。○唐云。此實是智。非如汝說。我之所說。非隱覆說)</span>攀緣事智慧不得。是施設量建立。<span class='note-inline'>(唐云。我言境界惟是假名不可得者)</span>覺自心現量。<span class='note-inline'>(唐云。以了但是自心所現)</span>有無有外性非性。知而事不得<span class='note-inline'>(唐云。外法有無。智慧於中畢竟無得)</span>不得故。智於爾燄不生。<span class='note-inline'>(唐云。以無得故。爾燄不起)</span>順三解脫。智亦不得。<span class='note-inline'>(唐云。入三脫門。智體亦忘)</span>非妄想者無始性非性虗偽習智作如是知。<span class='note-inline'>(唐云。非如一切覺想凡夫。無始以來計著外法若有若無種種形相)</span>是知彼不知。<span class='note-inline'>(唐云。如是而知。名為不知)</span>故於外事處所相性無性。妄想不斷。自心現量建立。說我我所相攝受計著。不覺自心現量。於智爾燄而起妄想。妄想故。外性非性觀察不得。依於斷見<span class='note-inline'>(唐云。不了諸法唯心所現。著我我所。分別境智。不知外法是有是無。其心住於斷見中故。為令捨離如是分別。說一切法唯心建立)</span>。</p>
</div>
<div class='div-commentary'><p style="margin-left:1em">疏曰。此明了境唯心。故無境可得。智體亦忘。乃是真智。非同大慧所問實有外境而不能知之無智也。若不了唯心。計著外法有性無性。如是之知。即是不知。若不了外法體非有無。則智及境界。分別宛然。而又柏盲言不可得。是即依於斷見。其實何能斷哉。欲離有無斷常妄想分別。必須了境唯心。所以唯心直進。為此經之宗要也。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。有諸攀緣事。智慧不覺察。<span class='note-inline'>(唐云。若有於所緣。智慧不觀見)</span>此無智非智。是妄想者說。於不異相性。智慧不觀察。障礙及遠近。是名為邪智。<span class='note-inline'>(唐云。無邊相互隱。障礙及遠近。智慧不能見。是名為邪智)</span>老小諸盲冥。而智慧不生。而實有爾燄。<span class='note-inline'>(唐云。而實有境界。不能生智慧)</span>是亦說邪智。</p>
</div>
<div class='div-commentary'><p style="margin-left:1em">疏曰。此頌但斥所問之非。所以深警末世邪禪也。初正明智體竟。</p>
<p style="margin-left:1em">○二兼明二通三。初承前訶責不了自宗。二因問許宣。三正明二種法通。</p>
<p style="margin-left:1em">△今初。</p>
</div>
<div class='div-orig'><p>復次大慧。愚癡凡夫。無始虗偽惡邪妄想之所迴轉。迴轉時。自宗通及說通。不善了知。著自心現外性相故。著方便說。於自宗四句清淨通相。不善分別<span class='note-inline'>(唐云。無始虗偽惡邪分別之所幻惑。不了如實及言說法。計著外相。著方便說。不能修習清淨真實離四句法)</span>。</p>
</div>
<div class='div-commentary'><p style="margin-left:1em">疏曰。前明宗通說通二相。總約三乘自行化他言之。今明自宗通及說通。惟約圓頓自行化他言之。故自宗通。唐譯名如實也。自宗四句清淨通相者。如實圓理。本離四句。故名清淨。如實修習。名自宗通。以四悉檀因緣。方便為人分別演說。為實施權。開權顯實。皆名為說通也。</p>
<p style="margin-left:1em">△二因問許宣。</p>
</div>
<div class='div-orig'><p>大慧白佛言。誠如尊教。唯願世尊為我分別說通及宗通。我及餘菩薩摩訶薩。善於二通。來世凡夫聲聞緣覺。不得其短。佛告大慧。善哉善哉。諦聽諦聽。善思念之。當為汝說。大慧白佛言。唯然受教。</p>
</div>
<div class='div-commentary'><p style="margin-left:1em">○三正明二種法通二。初長文。二偈頌。</p>
<p style="margin-left:1em">△今初。</p>
</div>
<div class='div-orig'><p>佛告大慧。三世如來有二種法通。謂說通。及自宗通。<span class='note-inline'>(唐云。謂如實法。及言說法)</span>說通者。謂隨眾生心之所應。為說種種眾具契經。<span class='note-inline'>(唐云。諸方便教)</span>是名說通。自宗通者。謂修行者。離自心現種種妄想。<span class='note-inline'>(唐云。於心所現。離諸分別)</span>謂不墮一異俱不俱品。超度一切心意意識。自覺聖境界。離因成見相。<span class='note-inline'>(唐云。於自覺聖智所行境界。離諸因緣相應見相)</span>一切外道聲聞緣覺墮二邊者所不能知。我說是名自宗通法。大慧。是名自宗通及說通相。汝及餘菩薩摩訶薩應當修學。</p>
</div>
<div class='div-commentary'><p style="margin-left:1em">疏曰。宗通而說不通。何以化他。說通而宗不通。何以自行。又宗既不通。則說何能通。如未飲食。何能辨味。說苟不通。則何名宗通。如不見色。豈名見空。是知宗說本自不二。特約自行化他。說有二耳。菩薩應當修學此權實不二法門也。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。我謂二種通。<span class='note-inline'>(唐云。我說二種法)</span>宗通及言說。說者授童蒙。宗為修行者。</p>
</div>
<div class='div-commentary'><p style="margin-left:1em">疏曰。既授童蒙。理須權實並用。四悉隨機。既為修行。則唯有自覺聖智境界而<span class='corr'>已</span>。第二十六智不得境門竟。</p>
<p style="margin-left:1em">○第二十七勿習近世論門。<span class='note-inline'>(魏云。盧伽耶陀品第五)</span>文分為二。初長文。二偈頌。初中二。初正斥世論。二轉釋疑問。初中二。初請問。二示答。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩白佛言。世尊。如世尊一時說言。世間諸論種種辯說。慎勿習近。若習近者。攝受貪欲。不攝受法。世尊何故作如是說。</p>
</div>
<div class='div-commentary'><p style="margin-left:1em">疏曰。盧伽耶陀。亦云路伽耶陀。此翻世間論也。</p>
<p style="margin-left:1em">△二示答。</p>
</div>
<div class='div-orig'><p>佛告大慧。世間言論。種種句味。因緣譬喻。採集莊嚴。誘引誑惑愚癡凡夫。不入真實自通。不覺一切法。妄想顛倒。墮於二邊。凡愚癡惑。而自破壞。諸趣相續。不得解脫。不能覺知自心現量。不離外性自心妄想計著。是故世間言論種種辯說。不脫生老病死憂悲苦惱。誑惑迷亂。</p>
</div>
<div class='div-commentary'><p style="margin-left:1em">疏曰。此總斥世論無益有損也。文並易知。</p>
</div>
<div class='div-orig'><p>大慧。釋提桓因。廣解眾論。自造聲論。彼世論者有一弟子。持龍形像。<span class='note-inline'>(唐云。現作龍身)</span>詣釋天宮。建立論宗。要壞帝釋千輻之輪。隨我不如。斷一一頭以謝所屈。<span class='note-inline'>(唐云。作是要言。憍尸迦。我共汝論。汝若不如。我當破汝千輻之輪。我若不如。斷一一頭以謝所屈)</span>作是要<span class='corr'>已</span>。即以釋法。<span class='note-inline'>(唐云。論法)</span>摧伏帝釋。釋墮負處。即壞其車。還來人間。如是大慧。世間言論因譬莊嚴。乃至畜生。亦能以種種句味。惑彼諸天及阿修羅。著生滅見。<span class='note-inline'>(唐云。乃至能現畜生之形。以妙文詞。迷惑諸天及阿修羅。令其執著生滅等見)</span>而況於人。是故大慧。世間言論。應當遠離。以能招致苦生因故。<span class='note-inline'>(唐云以彼能作生苦因故)</span>慎勿習近。</p>
</div>
<div class='div-commentary'><p style="margin-left:1em">疏曰。此引事以顯世論之過也。由帝釋自習世論。故彼世論弟子。還以世論摧之。夫龍形尚可誑惑諸天。況人形乎。天阿修羅尚受其惑。又況人乎。從招現在未來苦因。是故誡勿習近也。</p>
</div>
<div class='div-orig'><p>大慧。世論者。惟說身覺境界而<span class='corr'>已</span>。<span class='note-inline'>(魏云。但見現前身智境界。依世名字。說諸邪法)</span>大慧。彼世論者。乃有百千。但於後時後五十年。當破壞結集。惡覺因見盛故。惡弟子受。<span class='note-inline'>(魏云。盧伽耶陀婆羅門所造之論。有百千偈。後世末世。分為多部。各各異名。依自心見因所造故)</span>如是大慧。世論破壞結集。種種句味因譬莊嚴。<span class='note-inline'>(魏云盧伽耶陀婆羅門。無有弟子能受其論。是故後世。分為多部種種異名)</span>說外道事。著自因緣。無有自通。<span class='note-inline'>(魏云。諸外道等。內心無有如實解故。依種種因。種種異解。隨自心造而為人說。執著自在因等故)</span>大慧。彼諸外道。無自通論。於餘世論。廣說無量百千事門。無有自通。亦不自知愚癡世論。</p>
</div>
<div class='div-commentary'><p style="margin-left:1em">疏曰。此結斥世論唯依愛見。無一可取也。身覺身智。即是五陰。身。即色陰。覺智。即餘四陰也。初正斥世論竟。</p>
<p style="margin-left:1em">○二轉釋疑問二。初釋佛說濫同世論疑。二答攝受貪欲及法義。初中二。初疑問。二答釋。</p>
<p style="margin-left:1em">△今初。</p>
</div>
<div class='div-orig'><p>爾時大慧白佛言。世尊。若外道世論。種種句味因譬莊嚴。無有自通。自事計著者。世尊亦說世論。<span class='note-inline'>(唐云。世間之事)</span>為種種異方諸來會眾天人阿修羅。廣說無量種種句味。亦非自通耶。亦入一切外道智慧言說數耶。<span class='note-inline'>(魏云。如來亦以世間種種名字章句譬喻說法。不說自身內智證法。若爾。亦同一切外道所說不異)</span>。</p>
</div>
<div class='div-commentary'><p style="margin-left:1em">疏曰。此因十二分教之中。亦有因緣譬喻本事本生等說。故疑其濫同世論。以不純說自覺法故。</p>
<p style="margin-left:1em">○二答釋二。初正明不說世論。二重述廣破世論。</p>
<p style="margin-left:1em">△今初。</p>
</div>
<div class='div-orig'><p>佛告大慧。我不說世論。亦無來去。唯說不來不去。大慧。來者。趣聚會生。去者。散壞。不來不去者。是不生不滅。我所說義。不墮世論妄想數中。<span class='note-inline'>(唐云。不同外道墮分別中)</span>所以者何。謂不計著外性非性。<span class='note-inline'>(唐云。外法有無無所著故)</span>自心現處。二邊妄想所不能轉。<span class='note-inline'>(唐云。了唯自心。不見二取)</span>相境非性。覺自心現。別自心現妄想不生。<span class='note-inline'>(唐云。不行根境。不生分別)</span>妄想不生者。空無相無作。入三脫門。名為解脫。<span class='note-inline'>(唐云。入空無相無願之門而解脫故)</span>。</p>
</div>
<div class='div-commentary'><p style="margin-left:1em">疏曰。若計心外有生有滅有來有去。名為世論。佛雖有時假說趣會集生。名之為來。緣散壞滅。名之為去。而生實無所從來。滅亦無所至去。則是當處出生。隨處滅盡。故唯說不來不去。若知不來不去。即是不生不滅。以其不計外性為有為無。了知皆是唯心所現。而能取所取二邊妄想所不能轉故也。是故覺自心現。則妄想不生。妄想不生。則入三解脫門矣。安得名之為世論耶。</p>
<p style="margin-left:1em">○二重述廣破世論二。初正述答外道問。二結斥習近之失。</p>
<p style="margin-left:1em">△今初。</p>
</div>
<div class='div-orig'><p>大慧。我念一時。於一處住。有世論婆羅門。來詣我所。不請空閑。便問我言<span class='note-inline'>(唐云。遽問我言)</span>。</p>
</div>
<div class='div-commentary'><p style="margin-left:1em">疏曰。西土禮節。凡欲問時。先須白言。欲有所問。願垂聽許。名請空閑。今粗率遽問。故云。不請空閑也。</p>
</div>
<div class='div-orig'><p>瞿曇。一切所作耶。我時答言。婆羅門。一切所作。是初世論。彼復問言。一切非所作耶。我復報言。一切非所作。是第二世論。彼復問言。一切常耶。一切無常耶。一切生耶。一切不生耶。我時報言。是六世論。大慧。彼復問我言。一切一耶。一切異耶。一切俱耶。一切不俱耶。一切因種種受生現耶。<span class='note-inline'>(唐云。一切皆由種種因緣而受生耶)</span>我時報言。是十一世論。大慧。彼復問言。一切無記耶。一切記耶。<span class='note-inline'>(唐云。一切有記耶)</span>有我耶。無我耶。有此世耶。無此世耶。有他世耶。無他世耶。有解脫耶。無解脫耶。一切剎那耶。一切不剎那耶。<span class='note-inline'>(唐云。是剎那耶非剎那耶)</span>虗空耶。非數滅耶。涅槃耶。瞿曇。作耶。非作耶。<span class='note-inline'>(唐云。虗空涅槃及非擇滅。是所作耶。非所作耶)</span>有中陰耶。無中陰耶。大慧。我時報言。婆羅門。如是說者。悉是世論。非我所說。是汝世論。</p>
</div>
<div class='div-commentary'><p style="margin-left:1em">疏曰。不了諸法唯心所現。乃有此等戲論。故皆以世論斥之。</p>
</div>
<div class='div-orig'><p>我唯說無始虗偽妄想習氣種種諸惡。三有之因。<span class='note-inline'>(唐云。婆羅門。我說因於無始戲論諸惡習氣。而生三有)</span>不能覺知自心現量而生妄想。攀緣外性。<span class='note-inline'>(唐云。不了唯是自心所見。而取外法。實無可得)</span>如外道法。我諸根義。三合知生。<span class='note-inline'>(魏云。我根意義三種和合。能生於智。○唐云。我及根境三和合生)</span>我不如是。婆羅門。我不說因。不說無因。唯說妄想攝所攝性施設緣起。<span class='note-inline'>(唐云。唯依妄心。以能所取而說緣起)</span>非汝及餘墮受我相續者所能覺知<span class='note-inline'>(唐云。非汝及餘取著我者之所能測)</span>。</p>
</div>
<div class='div-commentary'><p style="margin-left:1em">疏曰。此正為說非世論也。三界唯心。和盤托出。外道不知。所以下文復問耳。</p>
</div>
<div class='div-orig'><p>大慧。涅槃。虗空。滅。非有三種。但數有三耳。<span class='note-inline'>(唐云。虗空涅槃及非擇滅。但有三數。本無體性。何況而說作與非作)</span>。</p>
</div>
<div class='div-commentary'><p style="margin-left:1em">疏曰。小乘法數。明三無為。愚法聲聞。計有實法。不知皆非心外實有也。是故若三若六若八。平等平等。</p>
</div>
<div class='div-orig'><p>復次大慧。爾時世論婆羅門復問我言。癡愛業因故。<span class='note-inline'>(唐云。無明愛業為因緣故)</span>有三有耶。為無因耶。我時報言。此二者亦是世論耳。彼復問言。一切性皆入自共相耶。<span class='note-inline'>(唐云。一切諸法。皆入自相及共相耶)</span>我復報言。此亦世論。婆羅門。乃至意流妄計外塵。<span class='note-inline'>(唐云。乃至少有心識流動分別外境)</span>皆是世論。</p>
</div>
<div class='div-commentary'><p style="margin-left:1em">疏曰。此外道依附佛法而問。然既不達唯心。是故亦為世論。以妄計有外境故。</p>
</div>
<div class='div-orig'><p>復次大慧。爾時世論婆羅門復問我言。頗有非世論者不。我是一切外道之宗。說種種句味。因緣譬喻莊嚴。<span class='note-inline'>(唐云。一切外道所有詞論種種文句因緣莊嚴。莫不皆從我法中出)</span>我復報言。婆羅門。有。非汝有者。非為非宗非說。<span class='note-inline'>(魏云。有法。非汝法。非不建立。○唐云。有。非汝所許。非世不許)</span>非不說種種句味。非不因譬莊嚴<span class='note-inline'>(魏云。亦非不說種種名字章句。亦非不依義。依義說。○唐云。非不說種種文句。義理相應。非不相應)</span>。</p>
</div>
<div class='div-commentary'><p style="margin-left:1em">疏曰。非為非宗非說。即魏所云非不建立。唐所云非世不許也。餘可知。</p>
</div>
<div class='div-orig'><p>婆羅門言。何等為非世論。非非宗。非非說。<span class='note-inline'>(唐云。彼復問言。豈有世許。非世論耶)</span>我時報言。婆羅門。有非世論。汝諸外道所不能知。以於外性不實妄想虗偽計著故。<span class='note-inline'>(唐云。以於外法虗妄分別。生執著故)</span>謂妄想不生。覺了有無自心現量。妄想不生。不受外塵。妄想永息。<span class='note-inline'>(唐云。若能了達有無等法。一切皆是自心所見。不生分別。不取外境。於自處住。自處住者。是不起義。不起於何。不起分別)</span>是名非世論。此是我法。非汝有也。婆羅門。略說彼識若來若去。若死若生。若樂若苦。若溺若見。若觸若著。種種相。若和合相續。若愛。若因計著。<span class='note-inline'>(唐云。略而言之。隨何處中。心識往來。死生求戀。若受若見。若觸若住。取種種相。和合相續。於愛於因而生計著)</span>婆羅門。如是比者。是汝等世論。非是我有。</p>
</div>
<div class='div-commentary'><p style="margin-left:1em">疏曰。先為說非世論。次為略舉一切世論。一則妄想永息。一則種種計著。可謂皎然明白矣。而外道猶然未悟。可奈何哉。初正述答外道問竟。</p>
<p style="margin-left:1em">△二結斥習近之失。</p>
</div>
<div class='div-orig'><p>大慧。世論婆羅門作如是問。我如是答。彼即默然。不辭而退。<span class='note-inline'>(唐云。不問於我自宗實法。默然而去)</span>思自通處。作是念言。沙門釋子。出於通外。<span class='note-inline'>(魏云。此沙門釋子。外於我法。是可憐愍。○唐云。沙門瞿曇。無可尊重)</span>說無生無相無因。覺自妄想現相。妄想不生。<span class='note-inline'>(唐云。說一切法無生無相。無因無緣。唯是自心分別所見。若能了此。分別不生)</span>大慧。此即是汝向所問我何故說習近世論種種辯說。攝受貪欲不攝受法。</p>
</div>
<div class='div-commentary'><p style="margin-left:1em">疏曰。世論婆羅門如是問佛。佛如是答。而彼執著自見。反謂瞿曇外於我法。豈非攝受貪欲。不攝受法之明證耶。初釋佛說濫同世論疑竟。</p>
<p style="margin-left:1em">○二答攝受貪欲及法義三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>大慧白佛言。世尊。攝受貪欲及法。有何句義<span class='note-inline'>(魏云。何者名食句義。何者名法句義。○唐云。所言財法。是何等義)</span>。</p>
</div>
<div class='div-commentary'><p style="margin-left:1em">疏曰。食之與財。皆人情所貪欲也。如何攝貪而不攝法。如何攝法而不攝貪。此所謂危微之辨。舜跖之關。故不可不審也。</p>
<p style="margin-left:1em">△二許宣。</p>
</div>
<div class='div-orig'><p>佛告大慧。善哉善哉。汝乃能為未來眾生。思惟諮問如是句義。諦聽諦聽。善思念之。當為汝說。大慧白佛言。唯然受教。</p>
</div>
<div class='div-commentary'><p style="margin-left:1em">○三正說三。初釋貪句義。二釋法句義。三結勸修學。</p>
<p style="margin-left:1em">△今初。</p>
</div>
<div class='div-orig'><p>佛告大慧。所謂貪者。若取。若捨。若觸。若味。繫著外塵。墮二邊見。<span class='note-inline'>(唐云。所言財者。可觸。可受。可味。令著外境。墮在二邊)</span>復生苦陰。生老病死憂悲苦惱。如是諸患。皆從愛起。斯由習近世論及世論者。我及諸佛說名為貪。是名攝受貪欲。不攝受法。</p>
</div>
<div class='div-commentary'><p style="margin-left:1em">疏曰。習近世論及世論者。唯與愛見相應。心外取法。安得不增長生死。違遠涅槃耶。</p>
<p style="margin-left:1em">△二釋法句義。</p>
</div>
<div class='div-orig'><p>大慧。云何攝受法。謂善覺知自心現量。見人無我及法無我相。妄想不生。<span class='note-inline'>(唐云。云何法利。謂了法是心。見二無我。不取於相。無有分別)</span>善知上上地。離心意意識。一切諸佛智慧灌頂。具足攝受十無盡句。<span class='note-inline'>(唐云。具足受行十無盡願)</span>於一切法無開發自在。是名為法。所謂不墮一切見一切虗偽一切妄想一切性一切二邊。<span class='note-inline'>(唐云。以是不墮一切諸見戲論分別常斷二邊)</span>大慧。多有外道癡人。墮於二邊若斷若常。非黠慧者。受無因論。則起常見。外因壞因緣非性。<span class='note-inline'>(魏云。見因滅故。唐云以因壞滅)</span>則起斷見。大慧。我不見生住滅故。說名為法<span class='note-inline'>(唐云。我說不見生住滅者。名得法利)</span>。</p>
</div>
<div class='div-commentary'><p style="margin-left:1em">疏曰。既了唯心。則我法本空。依於所顯真如。方便建立上上諸地。轉八識成四智。諸佛灌頂。行無盡願。由其不墮斷常二邊故也。若無黠慧。不達心外無法。受無因論。則以法皆本有為常。見外因滅。則以不可復得為斷。豈知生住滅相。皆由自心妄想分別所現。心外何有生住滅可見哉。</p>
<p style="margin-left:1em">△三結勸修學。</p>
</div>
<div class='div-orig'><p>大慧。是名貪欲及法。汝及餘菩薩摩訶薩應當修學。</p>
</div>
<div class='div-commentary'><p style="margin-left:1em">初長文竟。</p>
<p style="margin-left:1em">△二偈頌<span class='note-inline'>(唐云。調伏攝眾生。以戒降諸惡。智慧滅諸見。解脫得增長。○魏亦先有此偈)</span>。</p>
</div>
<div class='div-orig'><p>爾時世尊。欲重宣此義而說偈言。一切世間論。外道虗妄說。妄見作所作。彼則無自宗。<span class='note-inline'>(唐云。外道虗妄說。皆是世俗論。橫計作所作。不能自成立)</span>惟我一自宗。離於作所作。<span class='note-inline'>(唐云。不著於能所)</span>為諸弟子說。遠離諸世論。心量不可見。不觀察二心。<span class='note-inline'>(唐云。能取所取法。唯心無所有)</span>攝所攝非性。斷常二俱離。<span class='note-inline'>(唐云。二種皆心現。斷常不可得)</span>乃至心流轉。是則為世論。妄想不轉者。是人見自心。來者謂事生。去者世不現。明了知去來。妄想不復生。有常及無常。所作無所作。此世他世等。斯皆世論通。</p>
</div>
<div class='div-commentary'><p style="margin-left:1em">疏曰。應用魏唐初一偈義。以顯佛說十二分教。本不與世論同也。一切世間等四句。重頌世論之失。惟我等八句。重頌非世論之得。次乃至一偈。總顯世論與非世論不同之由。來者二句。重頌來去義。明了二句。重頌不來不去義。後四句。總結斥一切世論也。第二十七勿習近世論門竟。</p>
<p style="margin-left:1em">○第二十八重辨涅槃門。<span class='note-inline'>(魏云。涅槃品第六)</span>文分為三。初請問。二許宣。三正說。</p>
<p style="margin-left:1em">△今初。</p>
</div>
<div class='div-orig'><p>爾時大慧菩薩復白佛言。世尊。所言涅槃者。說何等法名為涅槃。而諸外道各起妄想<span class='note-inline'>(唐云。而諸外道種種分別)</span>。</p>
</div>
<div class='div-commentary'><p style="margin-left:1em">疏曰。第二卷中。<span class='corr'>已</span>明般涅槃義。今因一切世論。亦各妄計涅槃。故問之也。</p>
<p style="margin-left:1em">△二許宣。</p>
</div>
<div class='div-orig'><p>佛告大慧。諦聽諦聽。善思念之。當為汝說。如諸外道妄想涅槃。非彼妄想隨順涅槃。<span class='note-inline'>(唐云。如諸外道分別涅槃。皆不隨順涅槃之相)</span>大慧白佛言。唯然受教。</p>
</div>
<div class='div-commentary'><p style="margin-left:1em">○三正說二。初長文。二偈頌。初中四。初廣敘外計。二總申破斥。三明涅槃義。四結成勸誡。</p>
<p style="margin-left:1em">△今初。</p>
</div>
<div class='div-orig'><p>佛告大慧。或有外道。陰界入滅。境界離欲。見法無常。心心法品不生。不念去來現在境界。諸受陰盡。如燈火滅。如種子壞。妄想不生。斯等於此作涅槃想。<span class='note-inline'>(唐云。或有外道言。見法無常。不貪境界。蘊界處滅。心心所法不現在前。不念過現未來境界。如燈盡。如種敗。如火滅。諸取不起。分別不生。起涅槃想)</span>大慧。非以見壞名為涅槃<span class='note-inline'>(魏云。而彼外道見如是法。生涅槃心。非見滅故。名為涅槃)</span>。</p>
</div>
<div class='div-commentary'><p style="margin-left:1em">疏曰。諸法從本來。常自寂滅相。譬如晴空。本無狂華於中起滅。由瞖目故。妄見空華。但除其瞖。無華可除。而彼妄於如燈盡種敗火滅境界。起涅槃想。則仍有法當情。瞖見未壞滅也。</p>
</div>
<div class='div-orig'><p>大慧。或以從方至方。名為解脫。<span class='note-inline'>(魏云。或有外道。從方至方。名為涅槃)</span>境界想滅。猶如風止<span class='note-inline'>(魏云。復有外道。分別諸境如風。是故分別名為涅槃。○唐云。或謂至方。名得涅槃。境界想離。猶如風止)</span>。</p>
</div>
<div class='div-commentary'><p style="margin-left:1em">疏曰。若依魏譯。則是二義。一計涅槃有所至方。一計分別觸境便起。此分別性有常性故。名涅槃也。若依宋唐二譯。則是一義。謂此方有境界故。生分別風。名為生死。彼方離境界故。分別風止。名為涅槃也。</p>
</div>
<div class='div-orig'><p>或復以覺所覺見壞。名為解脫<span class='note-inline'>(魏云。不見能見所見境界生滅。名為涅槃。○唐云。或謂不見能覺所覺。名為涅槃)</span>。</p>
</div>
<div class='div-commentary'><p style="margin-left:1em">疏曰。不達本無能所。但以不見名為涅槃。此所謂拍盲邪禪。大乘止觀喻以閉眼入闇者也。</p>
</div>
<div class='div-orig'><p>或見常無常。作解脫想<span class='note-inline'>(唐云。或謂不起分別。常無常見。名得涅槃)</span>。</p>
</div>
<div class='div-commentary'><p style="margin-left:1em">疏曰。不知諸法非常無常。但以見常無常不起分別。名為涅槃。亦是拍盲禪也。</p>
</div>
<div class='div-orig'><p>或見種種相想。招致苦生因。<span class='note-inline'>(唐云。或有說言。分別諸相。發生於苦)</span>思惟是<span class='corr'>已</span>。不善覺知自心現量。怖畏於相。而見無相。深生愛樂。作涅槃想<span class='note-inline'>(唐云。而不能知自心所現。以不知故。畏怖於相。以求無相。深生愛樂。執為涅槃)</span>。</p>
</div>
<div class='div-commentary'><p style="margin-left:1em">疏曰。相即無相。故名無相解脫。若怖相而求無相。則無相反成所愛樂相矣。豈真得涅槃耶。</p>
</div>
<div class='div-orig'><p>或有覺知內外諸法自相共相去來現在有性不壞。作涅槃想<span class='note-inline'>(魏云。見一切法自相同相不生滅想。分別過去未來現在諸法是有。名為涅槃)</span>。</p>
</div>
<div class='div-commentary'><p style="margin-left:1em">疏曰。不達唯心。妄見三世內外諸法。各有自相共相。則謂自相共相常住不壞。即涅槃也。</p>
</div>
<div class='div-orig'><p>或謂我人眾生壽命一切法壞。作涅槃想<span class='note-inline'>(魏云。見我人眾生壽命壽者諸法不滅。虗妄分別。名為涅槃。○唐云。或計我人眾生壽命及一切法無有壞滅。作涅槃想)</span>。</p>
</div>
<div class='div-commentary'><p style="margin-left:1em">疏曰。若據宋譯。則以形死神滅名為涅槃。乃斷見也。據魏唐譯。則以若我若法終不壞滅名為涅槃。乃常見也。</p>
</div>
<div class='div-orig'><p>或以外道惡燒智慧。見自性及士夫。彼二有間。士夫所出。名為自性。如冥初比。求那轉變。求那是作者。作涅槃想<span class='note-inline'>(魏云。有餘外道無智慧故。分別所見自性人命轉變。分別轉變。名為涅槃。○唐云。復有外道無有智慧。計有自性及以士夫。求那轉變作一切物。以為涅槃)</span>。</p>
</div>
<div class='div-commentary'><p style="margin-left:1em">疏曰。此即數論師邪計也。所計冥諦。名為自性。所計神我。名為士夫。冥諦為能作。中間二十三法為所作。神我為能受用。二十三法為所受用。二十三法。皆以冥諦為其所依。依之轉成二十三法。故指冥初自性為涅槃也<span class='note-inline'>(冥初生覺。覺生我慢。慢生五微。微生五大。大生十一根。共有二十三法。略如唯識心要所明)</span>。</p>
</div>
<div class='div-orig'><p>或謂福非福盡。<span class='note-inline'>(魏云。罪盡故福德亦盡。名為涅槃)</span>或謂諸煩惱盡。或謂智慧<span class='note-inline'>(魏云。煩惱盡依智故。名為涅槃。唐云。或計不由智慧。諸煩惱盡)</span>。</p>
</div>
<div class='div-commentary'><p style="margin-left:1em">疏曰。非福。即罪也。罪福性空。非果有盡不盡也。彼計罪盡則福亦盡。不復受生。名為涅槃。豈知虗妄受生。不唯在於罪福。而在於癡愛耶。且癡愛亦是自心妄起。非心外有癡愛也。煩惱智慧。如冰與水。若妄計以為二法。則或計盡煩惱以依智慧。或計不由智慧諸煩惱盡。皆非隨順涅槃者矣。</p>
</div>
<div class='div-orig'><p>或見自在是真實作生死者。作涅槃想<span class='note-inline'>(魏云。見自在天造作眾生。虗妄分別。名為涅槃。○唐云。或計自在是實作者。以為涅槃)</span>。</p>
</div>
<div class='div-commentary'><p style="margin-left:1em">疏曰。妄計天生萬物。皆此見之流類也。</p>
</div>
<div class='div-orig'><p>或謂展轉相生。生死更無餘因。如是即是計著因。而彼愚癡不能覺知。以不知故。作涅槃想<span class='note-inline'>(魏云。諸眾生迭共因生。非餘因作。如彼外道執著於因。不知不覺。愚癡闇鈍。虗妄分別。名為如槃。○唐云。或謂眾生展轉相生。以此為因。更無異因。彼無智故。不能了知。以不了故。執為涅槃)</span>。</p>
</div>
<div class='div-commentary'><p style="margin-left:1em">疏曰。若約權說。則中陰與父母有緣。方乃受生。若約實義。則唯心所現。如夢如幻。而彼直計父母生子。子又生孫。相生不斷。即名涅槃。尚未知權說之義。況實義耶。</p>
</div>
<div class='div-orig'><p>或有外道言得真諦道。作涅槃想<span class='note-inline'>(魏云。有餘外道說證諦道。虗妄分別。名為涅槃。○唐云。或計證於諦道。虗妄分別以為涅槃)</span>。</p>
</div>
<div class='div-commentary'><p style="margin-left:1em">疏曰。此指外道所立邪諦。自以為真。非出世四聖諦也。</p>
</div>
<div class='div-orig'><p>或見功德。功德所起和合。一異俱不俱。作涅槃想<span class='note-inline'>(魏云。有作所作而共和合。見一異俱不俱。虗妄分別。名為涅槃。○唐云。或計求那與求那者而共和合。一性異性。俱及不俱。執為涅槃)</span>。</p>
</div>
<div class='div-commentary'><p style="margin-left:1em">疏曰。求那或譯為依諦。今宋譯為功德。魏譯為作也。計此能作所作和合。或云能所定一。名為涅槃。或云能所定異。名為涅槃。或云能所亦一亦異。名為涅槃。或云能所非一非異。名涅槃。</p>
</div>
<div class='div-orig'><p>或見自性所起孔雀文彩。種種雜寶。及利刺等性。見<span class='corr'>已</span>。作涅槃想<span class='note-inline'>(唐云。或計諸物從自然生。孔雀文彩。棘鍼銛利。生寶之處。出種種寶。如此等事。是誰能作。即執自然以為涅槃)</span>。</p>
</div>
<div class='div-commentary'><p style="margin-left:1em">疏曰。此與大佛頂經行陰魔中二無因論相同。</p>
</div>
<div class='div-orig'><p>大慧。或有覺二十五真實。<span class='note-inline'>(唐云。或謂能解二十五諦。即得涅槃)</span>或王守護國。受六德論。作涅槃想<span class='note-inline'>(唐云。或有說言。能受六分守護眾生。斯得涅槃)</span>。</p>
</div>
<div class='div-commentary'><p style="margin-left:1em">疏曰。前以冥諦為涅槃。此以覺二十五諦乃得涅槃。故不同也。六德六分。如優婆塞戒經。善生所述外道禮六方者是<span class='note-inline'>(魏譯缺此二種)</span>。</p>
</div>
<div class='div-orig'><p>或見時是作者。時節世間。如是覺者。作涅槃想。<span class='note-inline'>(唐云。或有說言。時生世間。時即涅槃)</span>或謂性。<span class='note-inline'>(唐云。或執有物以為涅槃)</span>或謂非性。<span class='note-inline'>(唐云。或計無物以為涅槃)</span>或謂知性非性。<span class='note-inline'>(唐云。或有計著有物無物為涅槃者)</span>或見有覺與涅槃差別。作涅槃想<span class='note-inline'>(唐云。或計諸物與涅槃無別。作涅槃想)</span>。</p>
</div>
<div class='div-commentary'><p style="margin-left:1em">初廣敘外計竟。</p>
<p style="margin-left:1em">△二總申破斥。</p>
</div>
<div class='div-orig'><p>有如是比種種妄想。外道所說。不成所成。智者所棄。大慧。如是一切。悉墮二邊。作涅槃想。如是等外道涅槃妄想。彼中都無若生若滅。<span class='note-inline'>(魏云。如是虗妄分別涅槃。無人住世間。無人入涅槃。○唐云。於此無有若住若出)</span>大慧。彼一一外道涅槃。彼等自論<span class='note-inline'>(魏云。依自心論虗妄分別。唐云。皆依自宗而生妄覺)</span>智慧觀察。都無所立。<span class='note-inline'>(唐云。違背於理。無所成就)</span>如彼妄想心意來去漂馳流動。<span class='note-inline'>(唐云。唯令心意馳散往來)</span>一切無有得涅槃者。</p>
</div>
<div class='div-commentary'><p style="margin-left:1em">疏曰。外道徧計若我若法以為涅槃。唯屬妄想。從來無性。故無若生若滅。所謂徧計本空。無可生滅也。餘可知。</p>
<p style="margin-left:1em">△三明涅槃義。</p>
</div>
<div class='div-orig'><p>大慧。如我所說涅槃者。謂善覺知自心現量。不著外性。<span class='note-inline'>(唐云。不取外境)</span>離於四句。見如實處。<span class='note-inline'>(唐云。住如實見)</span>不墮自心現妄想二邊。攝所攝不可得。<span class='note-inline'>(唐云。不墮二邊。離能所取)</span>一切度量不見所成。<span class='note-inline'>(唐云。不入諸量)</span>愚於真實不應攝受。<span class='note-inline'>(唐云。不著真實)</span>棄捨彼<span class='corr'>已</span>。得自覺聖法。<span class='note-inline'>(唐云。住於聖智所現證法)</span>知二無我。離二煩惱。淨除二障。永離二死。上上地如來地。<span class='note-inline'>(唐云。轉修諸地。入於佛地)</span>如影幻等諸深三昧。<span class='note-inline'>(唐云。得如幻等諸大三昧)</span>離心意意識。說名涅槃。</p>
</div>
<div class='div-commentary'><p style="margin-left:1em">疏曰。轉八識成四智。故云離心意識也。餘可知。</p>
<p style="margin-left:1em">△四結成勸誡。</p>
</div>
<div class='div-orig'><p>大慧。汝等及餘菩薩摩訶薩。應當修學。當疾遠離一切外道諸涅槃見。</p>
</div>
<div class='div-commentary'><p style="margin-left:1em">初長文竟。</p>
<p style="margin-left:1em">△二偈頌。</p>
</div>
<div class='div-orig'><p>爾時世尊。欲重宣此義而說偈言。外道涅槃見。各各起妄想。斯從心想生。無解脫方便。愚於縛縛者。<span class='note-inline'>(魏云。不離縛所縛。○唐云。不至無縛處)</span>遠離善方便。外道解脫想。解脫終不生。<span class='note-inline'>(唐云。妄生解脫想。而實無解脫)</span>眾智各異趣。<span class='note-inline'>(二作取)</span>外道所見通。<span class='note-inline'>(魏云。外道建立法。○唐云。外道所成立)</span>彼悉無解脫。愚癡妄想故。一切癡外道。妄見作所作。有無有品論。<span class='note-inline'>(唐云。悉著有無論)</span>彼悉無解脫。凡愚樂妄想。不聞真實慧。言語三苦本。<span class='note-inline'>(二皆作三界本)</span>真實滅苦因。譬如鏡中像。雖現而非有。於妄想心鏡。愚夫見有二。<span class='note-inline'>(唐云。習氣心鏡中。凡愚見有二)</span>不識心及緣。則起二妄想。<span class='note-inline'>(唐云。不了唯心現。故起二分別)</span>了心及境界。妄想則不生。<span class='note-inline'>(唐云。若知但是心。分別則不生)</span>心者即種種。遠離相所相。事現而無現。如彼愚妄想。<span class='note-inline'>(唐云。如愚所分別。雖見而無見)</span>三有唯妄想。外義悉無有。妄想種種現。凡愚不能了。經經說妄想。終不出於名<span class='note-inline'>(魏云。種種異名字。○唐云。但是異名字)</span>若離於言說。亦無有所說<span class='note-inline'>(唐云。其義不可得)</span>。</p>
</div>
<div class='div-commentary'><p style="margin-left:1em">疏曰。末偈申明妄想分別。但有名字。本無實體也。餘並可知。第二十八重辨涅槃門竟。</p>
</div></div>
<p class='juan'>楞伽阿䟦多羅寶經卷第三義疏下</p>
</div><!-- end of div[@id='body'] -->
</body></html>