<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu437' />天聖廣燈錄卷第二十五　　　〔宋<span class='corr'>碑</span>〕</p>
<div class='div-other'><a id='mulu438' />
<div class='div-other'><a id='mulu439' />
<div class='div-other'><a id='mulu440' />
<p class='h3'>蘄州四祖山專海禪師</p><p>上堂云。要急相應。唯言不二。作麼生說箇不二底道理。然即人人書知有。要且不相續。作麼生得相續去。良久。云。但自心藏異跡。語去浮雲。珍重。</p>
<p>僧問。如何是古佛家風　師云。密展靈關異。千機類不齊。</p>
<p>元正日。僧問。時遷景運人皆委。不落四時事若何　師云。歷劫不迷今日事。一輪輾破四時機　學云。今日事又如何　師云。煙嵐霧氣凝蕭。賞賚無私又一年。</p>
</div>
<div class='div-other'><a id='mulu441' />
<p class='h3'>郢州興陽山清剖禪師</p><p>開堂日。升座云。西來大道。理絕百非。句內投機。全乖妙旨。不<span class='corr'>已</span>而<span class='corr'>已</span>。有屈祖宗。豈況忉忉。有何相益。然雖如是。事無一向。且於唱道門中。通人一線。大家近前商量　時有僧問。達磨未傳心下印。釋迦未解髻中珠。此時若問西來意。還有西來意也無　師云。異草三冬秀。不待五天雷　學云。若不上來伸此問。焉能辨得法王機　師云。塞北高飛鴈。墮翼喪身軀。</p>
<p>問。知師妙得空王旨。今日當筵事若何　師云。浩然非所得。廓落迴天涯　進云。妙用事又如何　師云。帝網重重無間斷。交光旋布目前機。</p>
<p>問。婆伽出海乾坤振。覿面相呈事若何　師云。妙翅展時當宇宙。箇中誰是出頭人　進云。忽遇出頭時又如何　師云。似體提鳩猶未覺。御樓前面始知真　進云。恁麼即退身三步也　師云。須彌座下烏龜足。莫待重遭點額痕。</p>
</div>
<div class='div-other'><a id='mulu442' />
<p class='h3'>復州乾明院機聦禪師</p><p>上堂云。太陽溢目。洞鑒無虧。因什麼却有迷悟。<span class='corr'>秖</span>為情生智隔。想變體殊。一念超越。千途路絕。且道恁麼上來。還隔不隔。喫茶去。</p>
<p>問。如何是佛法大意　師云。此問不虗　學云。如何領會　師云。言前不薦。句後難明。</p>
<p>問。眾手淘金。誰是得者　師云。真金不混水。展手即迷源　進云。恁麼則不從人得　師云。從來無異色。爭肯受提撕。</p>
</div>
<div class='div-other'><a id='mulu443' />
<p class='h3'>襄州白馬山歸喜禪師</p><p>上堂。僧問。師唱誰家曲。宗風嗣阿誰　師曰。無私一曲誰人和。今日分明舉似君　進云。恁麼即梁嶠親孫。大陽嫡子也　師云。敲空不作響。平地有雷生。</p>
<p>問。如何是白馬境　師云。滿目青山透。不逐四時凋　進云。如何是境中人　師云。衲擁雪眉長。</p>
<p>問。如何是白馬山　師云。鳳林關外唐谿前。</p>
<p>問。如龜藏六時如何　師云。布袋裏弓箭。</p>
<p>問。不著佛求。不著法求。當於何求　師云。村人跪拜石師子　進云。意旨如何　師云。社樹下設齋。</p>
<p>上堂云。急走即蹉過。慢行趂不上。沒量大衲僧無計柰何。有多口饒舌底出來。</p>
<p>時有僧問。一句即不問。如何是半句　師云。投身擲下　進云。者箇是一句也　師云。半句也摸不著。</p>
<p>問。如何是閴寂之門　師云。莫閙。莫閙。</p>
</div>
<div class='div-other'><a id='mulu444' />
<p class='h3'>衡州崇勝院智聦禪師</p><p>有僧問。師唱誰家曲。宗風嗣阿誰　師云。不曾登古殿。剛道獻花來。</p>
<p>問。如何是和尚為人底句　師云。無弦琴有韻。今古和難齊　進云。忽遇知音時如何　師云。知音不歷耳。達者豈從聞。</p>
<p>問。如何是祖師西來意　師云。瑞草連山秀。霜華焰裏開。</p>
</div>
<div class='div-other'><a id='mulu445' />
<p class='h3'>潭州南嶽山福嚴院審承禪師</p><p>有僧問。大陽一曲師親唱。擲鉢峯前事若何　師云。猿啼山谷韻。王女和聲齊　進云。恁麼即一句逈超千里外。當陽舉令又如何　師云。三年一[門@壬]人皆委。九月重陽豈異同。</p>
<p>問。如何是祖師西來意　師云。一條湘水浸衡陽。</p>
<p>問。如何是衣中寶　師云。開拳無一物。應用不曾虧。</p>
</div>
<div class='div-other'><a id='mulu446' />
<p class='h3'>潭州南嶽山方廣寺隆禪師</p><p>有僧問。如何是妙玄無私句　師云。萬仞峯前標不出。深深海底豈能藏　進云。恁麼則知音不知　師云。荊玉本無瑕。三獻方為寶。</p>
<p>問。如何是方廣境　師云。山寒無異草。嶺峻不披雲　進云。如何是境中人　師云。林下石人歌一曲。谿邊木女盡知音。</p>
</div>
<div class='div-other'><a id='mulu447' />
<p class='h3'>廣州羅浮山顯如禪師</p><p>行脚時。大陽上堂。師問。如何是無縫塔　大陽良久　師便禮拜　大陽云。見什麼道理　師云。不辭祗對和尚。恐上紙墨　大陽云。官不容針。</p>
<p>問。如何是大徹底人　師云。不行千聖路。迴光燭萬機　學云。即今事如何　師云。紅輪當甲寅。剛有不明人。</p>
</div>
<div class='div-other'><a id='mulu448' />
<p class='h3'>蘄州靈泉山處仁禪師</p><p>有僧問。如何是靈泉一滴水　師云。靈源無滴瀝。普潤編乾坤。</p>
<p>問。如何是清法身　師云。隨流常出沒。不滯往來蹤　進云。應底事又作麼生　師云。千差無異轍。萬像目前分。</p>
</div></div></div>
<div class='div-other'><a id='mulu449' />
<div class='div-other'><a id='mulu450' />
<div class='div-other'><a id='mulu451' />
<p class='h3'>相州天平山第四代契愚禪師</p><p>天平山受業。後遊九峰。詮禪師移錫歸宗。囑師居九峰開堂。後住天平矣。</p>
<p>僧問。師唱誰家曲。宗風嗣阿誰　師云。杖皷兩頭打。</p>
<p>問。如何是祖師西來意　師云。鎮州蘿蔔石含茶。</p>
<p>居士問。法無動搖時如何　師云。儞從潞府來　居云。一步也不曾驀　師云。因什麼得到者裏　居士云。和尚睡語作什麼　師云。放儞二十棒　有俗官問。無憐可隔。為什麼不相見　師云。怨他誰。</p>
<p>師問二人座主。先問第一人。講什麼經論　主云。百法論　師云。下法從幾法生　主云。百法從一法生　師云。一法從何而生　主無對。　師問第二人。講什麼經論　主云。唯識論　師云。作麼生是三界唯心。萬法唯識　主無對　師一時喝。</p>
<p>師序下行次。見僧。以拄杖示之　僧便近前接　師便打。</p>
</div></div></div>
<div class='div-other'><a id='mulu452' />
<div class='div-other'><a id='mulu453' />
<div class='div-other'><a id='mulu454' />
<p class='h3'>郢州芭蕉山第二代遇禪師</p><p>上堂云。法法圓明。物物成現。更不用拽長就短。拽短從長。知有者。實謂省要。不知有者。徒自疲勞。珍重。</p>
<p>僧問。如何是祖師西來意　師云。是星皆拱北。何水不朝東　進云。爭柰學人未會何無　師云。逢人但恁麼舉。</p>
<p>問。如何是芭蕉境　師云。山松鬱鬱。潤水潺潺　進云。如何是境中人　師云。此去鎮縣不遙。闍梨莫造次。</p>
<p>問。如何是道　師云。風鳴雨急　進云。便恁麼去時如何　師云。更經子細。</p>
</div>
<div class='div-other'><a id='mulu455' />
<p class='h3'>郢州芭蕉山第三代圓禪師</p><p>上堂云。三千大千世界。夜來被老僧都合成一塊。輥向須彌頂上。帝釋大怒。拈得。撲成粉碎。諸上座。還覺頭痛也無。良久。云。莫不識痛痒好。珍重。</p>
<p>僧問。如何是和尚接人一句　師云。要頭截取去　進云。和尚豈無方便　師云。心不負人。面無慙色。</p>
<p>問。如何是芭蕉境　師云。石人峰在主山前　進云。如何是境中人　師云。了髻山童少禮儀。</p>
<p>問。省要處乞師一言　師云。好　進云。請師道　師云。千里萬里。</p>
</div>
<div class='div-other'><a id='mulu456' />
<p class='h3'>郢州興陽山法深禪師</p><p>上堂云。道無方所。非言語之所論。法非名相。豈意識三度量。本自圓成。何勞名貌。蓋是今時學者。自昧心源。不能洞達。一向巡他門戶。逐境求真。皆學合塵。靡省<span class='corr'>己</span>識。如今勸儞。一時放却。但於十二時中不起一念。不昧一塵。隨處在處。頭頭物物一時成見。更不著馳求。緣諸外境。一念相應。眾善自然成辦。且汝等還肯承當得也無。若肯承當得者。試對眾道看。與汝證據。良久。云。若無人道得。却成相鈍置。久立。珍重。</p>
<p>僧問。十二時中以何為的　師云。戒有明文　進云。學人未會。乞師端的　師云。信受奉行。</p>
<p>問。諸法實相如何言論　師云。三更不秉燭　進云。學人如何得受用　師云。晝日看星光。</p>
<p>問。法法道同時如何　師云。雲騰不致雨　進云。久久又如何　師云。山色有何枯。</p>
<p>問。一切諸佛及諸佛阿耨多羅三藐三菩提法皆從此經出。未審此經從何而出　師云。春風常引白雲飛　學人未曉。乞師再指　師云。春水長流無盡時。</p>
<p>問。如何是大道之源　師云。十八里頭看堠子　進云。未委此理又如何　師云。千萬人看不知休。</p>
</div>
<div class='div-other'><a id='mulu457' />
<p class='h3'>彭州承天院辭確禪師</p><p>開堂日。示眾云。正令提綱。猶是揑窠造偽。佛法祇對。特地漫驀上流。問著即參差。答著即差互。大眾擬向什麼處下口。然即如是。事無一向。權柄在手。縱奪臨時。有疑請問。</p>
<p>時有僧問。如何是第一義　師云。群山穿海去。滴水下巖來。</p>
<p>問。師唱誰家曲。宗風嗣阿誰　師云。道頭須會尾。舉目便知心。</p>
<p>問。今日一會。何異靈山　師云。大海藏霞影。高山峯積翠微　問。如何是禪　師云。親切不離家。寂寞却歸戶　進云。如何是道　師云。拍拍是令　學云。禪道相去多少　師云。天上人間。海中井底　問。法王未登寶座時如何　師云。煬帝隋隄柳。四季色長青　進云。登寶座後如何　師云。嵩山不高。南嶽不廣。</p>
<p>問。佛法付與王臣。郡牧在此。請師付法　師云。雲澹秋空裏。雪散野田中　問。無縫塔即不問。如何是玲瓏塔　師云。荊棘林中栴檀樹。麋鹿群裏麝香兒。</p>
<p>問。非取非離即不問。須彌大海光明普照時如何　師云。仙樂聲嘹喨。凡耳盡得聞　進云。莫便是即今事也無　師云。甎子何厚。瓦子何薄。</p>
<p>問。大眾<span class='corr'>秖</span>看宗師眼。未審宗師若何　師云。月華鋪地面。雲影落山頭　進云。莫便是和尚照底子也無　師云。天王甲。金剛掌　問。貧子衣中寶。輪王頂上珠。如何是輪王頂上珠　師云。羅紈不是貴。布素却為珍　進云。如何是貧子衣中寶　師云。<span class='corr'>秖</span>看脚前脚後。</p>
<p>問。久扣靈龜。為什麼不知音信　師云。峻疾三峽水。高低五面山。</p>
<p>問。也知一塵含法界。大地微塵事若何　師云。迢迢三徑路。落落九嶷山。</p>
<p>問。承教中云。聲聞人躭三昧酒。涅槃何處不通津。如何是涅槃鄉　師云。隔壁不聽聲。出門不見道。</p>
<p>問。地藏豎兩指。意旨如何　師云。拍手出門日。洗脚上船時　問。建八諦三醫王。受掌中之妙藥。如何是受掌中之妙藥　師云。西瞿耶尼擊法皷。東弗于逮坐道場。</p>
<p>問。本來無一物。將何示於人　師云。將軍不解戰。<span class='corr'>秖</span>看箭頭端　進云。恁麼即有物與人也　師云。短劒在前。長鎗在後。</p>
<p>問。真金未出鑛時如何　師云。騎牛戴席帽　進云。出鑛後如何　師云。閙市不出頭。</p>
<p>問。心若無事。萬法不生苔時如何　師云。雨滴紋班點點。風吹松檜葉零零　進云。恁麼即有事去也　師云。風不來。樹不動。恰是好休時。</p>
<p>問。如何是普眼　師云。寂寂更夜長。颯颯涼風起。</p>
<p>問。十二分教即不問。如何是衲僧分上事　師云。牧人愛山水。釣客戀漁舟。</p>
<p>問。有問在心。出口不得時如何　師云。塞外將軍劒。筵中錄車籌。</p>
<p>問。寒窻永罷頻繁語。特地尋師願指南　師云。海上遊三島。天邊看七星。</p>
<p>問。龍女獻珠後。為什麼不見龍女去　師云。帝王垂拱日。宰相罷筆時。</p>
<p>問。代代相傳諸祖印。未審還許也無　師云。一片落長空。鳳栖不擇樹。</p>
<p>問。是法平等。為什麼有達．不達　師云。穿靴登峻嶺。騎牛入佛堂。</p>
<p>問。一切有為法。如夢幻泡影。如露亦如電。學人總不俱時如何　師云。亂雲生水上。片月落池中。</p>
<p>問。不在內。不在外。不在中間。未審在什麼處　師云。十字路開人過少。三家村僻虎行多。</p>
<p>問。學人有一隻箭。射即是。不射即是　師云。作麼生是闍梨箭　學人不喝　師云。者箇是草箭子　進云。如何是和尚箭　師云。禁忌須屈指。禱祈便扣牙。</p>
<p>問。心隨萬境轉。阿那箇是轉萬境底心　師云。嘉州大佛古人鐫。</p>
<p>因郡城迎舍利。僧問云。古佛舍利自有神通。為什麼却要幡華迎引　師云。愈佛數珠破。來往袈裟穿。</p>
<p>問。藏教表首兩字。以八不成。是何章句　師云。棒打阿師頭。未曾論實事　進云。阿那箇是實　師云。識人者多。鑒人者少。</p>
<p>問。百骸俱潰散。一物鎮長靈。是什麼一物鎮長靈　師云。行泥須拄杖。跨水不須船。</p>
<p>問。如何是佛法大意　師云。人天會裏。大眾不聞。</p>
<p>問。二祖不往西天。達磨不來唐土。意旨如何　師云。佩劒須歸匣。擊皷不離槌。</p>
<p>問。有文不覽時如何　師云。簷前雨滴滴。戶外草萋萋。</p>
<p>問。不入大海。不見寶珠。寶珠出現時如何　師云。日月留不住。風雨自當時　進云。學人未曉。乞師方便　師云。今日來。明日去。</p>
<p>問。承師有言。一句道盡。如何是一句道盡底法　師云。要知千年事。但問百歲人　進云。學人還道得也無　師云。剪截繁辭試道看　進云。閟轉三乘教。閑吟五字詩　師云。者箇是教意。自<span class='corr'>己</span>意作麼生　進云。水到渠成　師云。大眾面前。速禮三拜。</p>
<p>問。方寸大家話。唯我獨不知時如何　師云。三思因孟母。一孝為曹娥　進云。大眾儼然。請師直指　師云。退退十萬里。莫嫌脚步多。</p>
<p>問。江山雨霧起。龍吟響。虎嘯風生事若何　師云。五彩畫不就。十指揑便成　進云。恁麼則野鶴來栖泊。鳳舞正當軒　師云。一句若道得。萬句也惺惺　進云。恁麼即謝師證據　師云。證據底事又作麼生　學云。珍重　師云。速禮三拜。</p>
<p>問。眾罪如霜露。慧日能消除時如何　師云。亭臺深夜雨。樓閣靜時鍾　進云。為什麼因緣會遇時。果報還自受　師云。管筆能書。書片舌解語。</p>
<p>問。如何是室內一燈　師云。四時無凋變。八節鎮長明　進云。忽遇大風起時如何　師云。若人行夜地。終是不惺惺。</p>
<p>問。打疊摐摐今<span class='corr'>已</span>了。未審前程事若何　師云。白雲隱隱深山裏。淥水淒淒大渡邊。</p>
<p>師上堂云。諸上座。若論佛法。各各當人分上。本來具足。並不少欠。與諸上座增減一毫不得。自是不覺不知。曉夜忙忙。尋經討論。向者邊那邊馳求。覓箇會解。見他諸方老宿開口動舌。便競頭咂將去。問道。問自<span class='corr'>己</span>。問佛問祖。向上向下。菩提涅槃。便將為自<span class='corr'>己</span>。[祝/土]在皮袋裏。到處逞驢脣馬觜。要得問難。道我僂儸。後五日死入地獄。鐵牛耕儞舌頭有日在。莫言不向儞道。如今勸儞諸人。但自迴光返照。向自<span class='corr'>己</span>脚根下子細推尋。看是箇什麼。識取本分道理。不用尋他舌頭露布。可惜平生。為大丈夫志氣。一刀兩段。便須徹頭去。豈不是好事。即今有什麼事。近前商量。</p>
<p>時有僧問。未曉真如。將何辨<span class='corr'>己</span>　師云。墮　進云。恁麼即事理分明　師云。著。</p>
<p>問。善法堂中師子吼。毗盧心印事如何　師云。園中果子堪宜雨。架上冬瓜最怯風。</p>
<p>問。如何是進道問　師云。信脚行千里。搘頥坐百年　進云。恁麼即是和尚照燭世界　師云。是照燭底又作麼生　進云。日雨時時潤　師云。念是主事。放儞三十棒。</p>
<p>問。承教云。清淨行者不入涅槃。破戒比丘不墮地獄。此理如何　師云。但能勘角定。不在鬪華窠。</p>
<p>問。賓頭盧為什麼日赴萬家齋　師云。路隔千條水。門對萬重山　進云。為是請來。不請而來　師云。隨影看頭不見面。</p>
<p>問。佛法大意即不問。有聲無形事若何　師云。言談常在口。起坐鎮隨身　進云。恁麼即有聲去也　師云。無聲底事又作麼生　進云。和尚見處　師云。爪州所日參長官。</p>
<p>問。如何是祖師西來意　師云。天下沒量州。<span class='corr'>陝</span>府出鐵牛　進云。恁麼即一二三　師云。今日事作麼生　僧無對　師云。一快領過。</p>
<p>師早參上堂。云。</p>

<div class="lg regular"><div class='lg-row'>晨鷄報曉早參期　鍾皷相催眾集時</div>
<div class='lg-row'>眨上眉毛須看取　莫教喪却且前機</div>
</div><p>又云。諸上座不妨省力。直下便恁麼薦得。早落第二頭。珍重。</p>
</div>
<div class='div-other'><a id='mulu458' />
<p class='h3'>郢州子陵山行齊禪師</p><p>上堂云。若論此事。直教縱橫無滯。舉措分明。應用現前。無勞機杼。若能如是。少分相應。未得如是。且莫強生節目。珍重。</p>
<p>僧問。如何是一代時教　師云。點劃不到　進云。如何受持　師云。蘇盧娑嚩訶。</p>
<p>問。學人乍入叢林。乞師指示　師云。老僧住來不曾打師僧　進云。恁麼即學人罪過　師云。自領出去。</p>
<p>問。如何是學人自<span class='corr'>己</span>　師云。困來打睡。渴即飲茶　進云。恁麼則謝師指示　師云。鵝王擇乳。素非鵬類。</p>
</div>
<div class='div-other'><a id='mulu459' />
<p class='h3'>郢州林鷄徹禪師</p><p>開堂日。拈香云。以此大事奉塵剎。是則名為報佛恩。便陞座云。不以而以。有屈祖風。令大眾息疑。四人同一師。共唱靈峰曲。大眾還聞也無。到諸方不用錯舉。有事請問。</p>
<p>時有僧問。師唱誰家曲。宗風嗣阿誰　師云。十方無異路。諸祖共提撕　進云。畢竟是誰家曲調　師云。風吹密意到海東。</p>
<p>問。先師有密旨。乞師重舉揚　師云。突屼靈峯秀。千山向裏朝　進云。恁麼則不負先師也　師云。迷禮三拜。</p>
<p>問。如何是祖師西來意　師云。此問不惡。</p>
<p>問。靈山一會。迦葉親聞。此日臨筵。請師舉唱　師云。十方皆杜口。三藏豈能詮　進云。恁麼則大眾有賴　師云。莫亂道。</p>
<p>師上堂云。未得諸途絕路。且須諸途路絕。若得諸途路絕。更須外進。若不升進。鈍鳥棲蘆。因魚止箔。作麼生是升進底句。還有人道得麼。若也道得。同共證明。若道不得。長安路上輥輥地。</p>
<p>僧問。如何是和尚一句　師云。洎錯祗對闍梨　進云。豈無方便　師云。方便不少。</p>
<p>問。三乘十二分教即不問。如何是宗門一句　師云。七縱八橫　進云。如何領會　師云。泥裏倒。泥裏起。</p>
<p>問。如何是最初一句　師云。石火電光。<span class='corr'>已</span>經塵劫　進云。豈無方便　師云。者鈍漢。</p>
<p>問。如何是法身　師云。青山淥水　進云。爭奈學人不會　師云。三十年後。</p>
<p>師上堂云。祖令當行。非論三乘漸次。投機高士。頓起諸地之前。然即如此。猶是屈<span class='corr'>己</span>迷源。何堪更入郊野。作麼生是紀綱底句。還有人道得也無。若也道得。試出來道看。若道不得。出十叢林。入一叢林。珍重。</p>
<p>僧問。如何是林谿境　師云。前山後水　進云。如何是境中人。師便喝。學人禮拜　師云。且放儞一頓。</p>
<p>問。牛頭未見四祖時如何　師云。也<span class='corr'>秖</span>是箇漢　進云。見後如何　師云。也<span class='corr'>秖</span>是箇漢。</p>
<p>問。如何是祖師西來意　師云。著體汗衫。</p>
<p>師上堂云。有一人恁麼去。有一人恁麼來。且道此二人。阿那箇為得人天眼目衲僧。作麼生辨。若辨得去。有參學眼。若辨不得。莫傜人設齋。珍重。</p>
<p>僧問。和尚年多少　師云。甲子顛倒數　學云。的當是多少　師云。星辰失位。</p>
<p>問。從上來事。如何舉揚　師云。<span class='corr'>已</span>被明眼人覷破了也。</p>
<p>問。學人乍入叢林。乞師示指　師云。不可撒沙向儞眼裏去也　進云。恁麼即謝師指示　師云。還夢見麼。</p>
<p>師上堂云。擊電之機。徒勞佇思。且向泥水裏會取。堆山積嶽。盈衢溢路。雖是泥水裏說話。幾箇人構得。珍重。</p>
<p>僧問。狹路相逢時如何　師云。勿使異人聞　進云。未審此理如何　師云。還反側麼。</p>
<p>問。佛佛授手。祖祖相傳。未審傳箇什麼　師云。碧眼胡僧笑點頭　進云。未審傳箇什麼　師云。待儞悟始得。</p>
<p>問。寶劒未出匣時如何　師云。進前三步　進云。出匣後如何　師云。退後三步。</p>
<p>師上堂云。釋迦老子四十九年說法。度人無數。大似揑目生華。剜肉成瘡。壓良為賤。其中若有一箇漢子。釋迦老漢走透無路。雖然如是。也須實到者箇田地方可。未到者箇田地。不得掠虗。落汝眉毛去在。珍重。</p>
<p>僧問。如何是玄路　師云。非履踐。</p>
<p>問。祖意教意。是同是別　師云。二由一有。一亦莫守。</p>
<p>問。古人道。牛頭橫說竪說。未知有向上事。未審向上還有事也無　師云。有　進云。如何是向上事　師云。秋到黃葉落。春來草自生。</p>
<p>問。大闡提人來。師還接否　師云。不垂手　進云。為什麼不垂手　師云。遇明眼人。分明舉似。</p>
<p>師上堂云。山河大地瓦解氷消。衲僧向什麼處安身立命。還有人道得麼。若道得。有參學眼。若道不得。三十年後。珍重。</p>
<p>僧問。無為無事人。還盡善不盡善　師云。谿山三十年前也恁麼來　進云。如今又作麼生　師云。遇方即方。遇圓即圓。</p>
<p>問。有一人。不捨生死。不證涅槃。師還提擕也無　師云。不提擕　進云。為什麼不提携　師云。谿山粗識好惡。</p>
<p>問。天不能蓋。地不能載。莫便是也無　師云。誰在外頭。</p>
<p>問。大用現前時如何　師云。猶較溪山半月程。</p>
<p>師上堂云。賓主不分一句作麼生道。賓主各分一句作麼生道。還有人道得麼。若道不得。且向方便門中會取。師示一相[○@佛]。珍重。</p>
<p>僧問。諸法寂滅相。不可以言宣。學人請益。如何垂慈　師云。悟取好　進云。爭奈學人不會　師云。非日月咎。</p>
<p>問。如何是直截一路　師云。會麼　進云。不會　師云。不可抑<span class='corr'>已</span>而<span class='corr'>已</span>。</p>
<p>問。如何是吹毛劒　師云。透　進云。用者如何　師云。鈍。</p>
<p>問。古人拈槌竪拂。還當得宗乘中事也無　師云。待儞問得話端。即全向汝道。</p>
<p>問。寂寂無依時如何　師云。未是衲僧分上事　進云。如何是衲僧分上事　師云。要行即行。要坐即坐。</p>
<p>問。如何是提婆宗　師云。異見惶怖　進云。如何領會　師云。歸依佛法僧。</p>
<p>師上堂云。名言路絕。視聽不及。智辨何詮。識情難測。所以釋迦掩室。淨名杜口。還窮究得麼。若窮究得。佛佛道同。祖祖如是。若窮究不得。長安路上輥輥也。</p>
<p>僧問。如何是衲僧出身處　師云。東弗于逮。西瞿耶尼　問。如何是林溪家風　師云。麤粥淡飯。</p>
<p>師有時以相示之[□@智]。還辨得麼。若也辨得去。佛佛道同。祖祖如是。若也辨不得者。悟取好。珍重。</p>
<div>師有時以此相示<img src='../images/X78p0552_01.gif' alt='X78p0552_01.gif' />。云。還辨得麼。若辨不得。林溪與儞注破去也。碧眼胡僧笑點頭。珍重。</div>
<p>師上堂云。摩竭提國。水泄不通。少室峰前。亦行此令。溪山路峻。樵子難登。興教一言。何人視聽。還窮究得麼。若窮究得者。釋迦稽首。達磨擎拳。若窮究不得者。不用鑽龜打瓦。歇去。</p>
<p>師上堂。以此[囗@舌]相。示眾云。還辨得麼。若辨得。靈山會上悉皆如此。少室峰前更無別意。若辨不得。且向火爐頭會取。一不成。二不是。歇去。</p>
<p>僧問。生死到來。如何除遣。師以此相國對之。</p>
<p>師上堂。良久。云。總似今日。彼此著便。彼此不著便。還辨得麼。若辨得。目視雲霄。若辨不得。一日了一日。久立。珍重。</p>
</div>
<div class='div-other'><a id='mulu460' />
<p class='h3'>桂府壽寧院善義禪師</p><p>初參芭蕉。乃問。遊山來。學佛法來。禮拜老僧來　師云。離此外。請師別問　蕉云。喫茶去　師因而省悟。</p>
<p>後參智門寬和尚。智門問。近離什麼處　師云。大安山　門云。不涉途程。道將一句來　師云。九九八十一　門云。亂走作麼　師珍重而去　門打禪床一下。云。今日被者小廝兒來者裏亂做　故。便下去。</p>
<p>師開堂日。拈香云。且道此一炷香從什麼處來。又云。從海外持來。今日供養大眾。</p>
<p>僧問。皷聲纔罷人皆聽。未審如何密領之　師云。<span class='corr'>秖</span>恐闍梨不問　進云。未審此問　師云。靜處薩婆訶　進云。恁麼即慇懃禮三拜　師便打。</p>
<p>問。師唱誰家曲。宗風嗣阿誰　師云。四海五湖。東西南北。</p>
<p>問。如何是佛法大意　師云。樓上打皷。水上打羅。</p>
<p>問。世尊心印。迦葉親聞。未審和尚心印。什麼人得聞　師云。念汝遠來。且放過。</p>
<p>問。如何是壽寧境　師云。崖邊松樹子　進云。如何是境中人　師云。僧人道俗。</p>
<p>問。數日不登師丈室。今朝說法為何人　師云。蝦蟆蚯蚓　進云。和尚也不得一向謾人　師云。待儞睡惺。</p>
<p>問。牛頭未見四祖時如何　師云。天下人仰重　進云。見後如何　師云。如湯沃雪。</p>
<p>有轉運使。問云。下官如今剃却頭。便作得長老也無　師以手摩頭云。郎中　郎中應諾　師云。會麼　中云。不會　師云。干頭什麼事。</p>
<p>師有頌與轉運張僅。</p>

<div class="lg regular"><div class='lg-row'>星郎功內取無為　<span class='corr'>秖</span>此真靈信自誰</div>
<div class='lg-row'>塵裏認他非是我　境中明得豈言伊</div>
<div class='lg-row'>無心暫對求人說　有相權將指嶮凝</div>
<div class='lg-row'>憶昔遠師蓮社客　輸他陶令返攢眉</div>
</div></div>
<div class='div-other'><a id='mulu461' />
<p class='h3'>興元府牛頭山精禪師</p><p>上堂。示眾云。若也全提舉唱。相佛便須失利。更乃盡令而行。要一人掃地也無。我今事不獲<span class='corr'>已</span>。且向建化門中通汝箇來路。汝等欲得親切麼。第一莫向意識下卜度。莫向古今言句上求覓會解。但自克<span class='corr'>己</span>推窮無始時來。有儞用心處。有儞造作處。直須是十二時中舉措施為。親自得力始得。若到者箇田地。燈籠露柱。水鳥樹林。悉皆助汝發機。一切處自然滔滔地。更有何事。若不爾者。徒學多聞。久立。珍重。</p>
<p>僧問。如何是學人親切處　師云。親切問將來　進云。即今見問　師云。驢年。</p>
<p>問。如何是古佛心　師云。東海淨漚　進云。如何領會　師云。秤錘落井。</p>
<p>問。如何是佛法大意　師云。八兩是半斤。</p>
<p>問。如何是驅耕夫之牛　師云。為人須為徹　問。如何是奪饑人之食　師云。殺人須見血。</p>
<p>問。如何是和尚為人處　師云。搬柴普請　進云。便恁麼去時如何　師云。苦痛深。</p>
<p>問。不居凡聖者是什麼人　師云。梁朝傅大士　進云。此理如何　師云。楚國孟嘗君。</p>
<p>問。如何是學人自<span class='corr'>己</span>　師云。天寒宜近火　進云。意旨如何　師云。日出好隈陽。</p>
<p>問。如何是和尚家風　師云。華從愛惜落。草逐棄嫌生　進云。未審客來。將何祗待　師云。畬田粟米飯。山茶一兩甌。住即隨緣住。不住任遨遊。</p>
</div>
<div class='div-other'><a id='mulu462' />
<p class='h3'>益州覺城院信禪師</p><p>上堂云。若約衲僧門下。語路難陳。瞬目相承。<span class='corr'>已</span>遭指注。更若踏步進前。較七較八。諸仁者。到者裏還反側麼。休要波波役役地傍門倚門。上他人家床橙。不如自著些子精彩。莫待臘月三十日。手忙脚亂。伏惟珍重。</p>
<p>僧問。如何是出身一路　師云。三門前　進云。如何領會　師云。緊繫草鞋。</p>
<p>問。湛然時如何　師云。我即怕儞　進云。和尚為什麼却怕學人　師拈拄杖云。退後。退後。</p>
<p>師上堂云。去却佛法二字。與鐵幢相見得也無。雖然如是。傍觀者哂。便下堂。</p>
<p>僧問。無邊身菩薩為什麼不見如來頂相　師云。愛陀三嶋靜。不覺樺來唇。</p>
</div>
<div class='div-other'><a id='mulu463' />
<p class='h3'>郢州芭蕉第三代閑禪師</p><p>上堂。僧問。如何是祖師西來意　師云。六祖愛喫和饠飯。</p>
<p>問。如何是真實之言　師云。東家杓柄長。西家杓柄短　進云。恁麼還當也無　師云。不當即別處問。</p>
<p>問。如何是無縫塔　師云。我到者裏。却道不得　進云。為什麼道不得　師云。靜處薩婆訶。</p>
<p>師上堂云。西天此土。皆行此令。諸上座。且道是佛令。是祖令。若是佛令。山僧且共諸上座子細商量。若是祖令。且作麼生迴避。若知有者。有出身之路。不昧平生。若不知有。迴避不得。墮坑落壍。珍重。</p>
<p>僧問。向上一路。千聖不傳。未審學人還有分也無　師云。雪山千丈直。雲嶺萬重衣　進云。恁麼則學人依而行之去也　師云。向上事又作麼生　進云。今日親承於師也　師云。鈍置殺人。</p>
<p>問。如何是學人自<span class='corr'>己</span>　師云。分明舉似人。</p>
<p>問。三乘十二分教即不問。如何是和尚為人一句　師云。問得甚分明　進云。莫便是和尚為人句也無　師云。舉似天下人。</p>
<p>問。如何是佛向上人　師云。路逢不可視　進云。如何得親承去　師云。迴顧却愁人。</p>
<p>問。臨機道不得時如何　師云。啞子喫若瓜　進云。恁麼則學人退步去也　師云。知而故犯。</p>
<p>問。曹源一派還有清濁也無　師云。青山無異色。白日有閑人。</p>
<p>問。靈山會上。迦葉親聞。未審和尚一會。什麼人得聞　師云。風吹即草動。雨下路還泥。</p>
<p>問。十語九不中時如何　師云。閑門屋裏坐。抱首哭蒼天。</p>
<p>問。學人未達其源。乞師指路　師云。五里是一堠　進云。莫更是和尚為學人處也無　師云。好去不須頻下淚。青山自有白雲封。</p>
</div>
<div class='div-other'><a id='mulu464' />
<p class='h3'>郢州芭蕉山令遵禪師</p><p>上堂。僧問。昔日分付與跛脚沙彌。學人上來。請師分付　師云。非公境界　學人撫掌一下　師云。三千里外。</p>
<p>問。直得無下口處時如何　師云。便須進一步　進云。向什麼處下脚　師云。東山西嶺上。</p>
</div></div></div>
<p class='juan'>天聖廣燈錄卷第二十五</p>
</div><!-- end of div[@id='body'] -->
</body></html>