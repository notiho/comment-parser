<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu514' />天聖廣燈錄卷第二十八　　　〔宋<span class='corr'>碑</span>〕</p>
<div class='div-other'><a id='mulu515' />
<div class='div-other'><a id='mulu516' />
<p class='h3'>杭州靈隱山玄本禪師</p><p>上堂。僧問。蚌含未剖時如何　師云。光從何來。</p>
<p>僧問。臨濟入門便喝。德山入門便棒。未審此意如何　師云。天晴不肯去。</p>
<p>問。如何是靈山境　師云。甚處觀不足。</p>
<p>師因見僧看經。問僧。看什麼經　僧無語　師乃有頌。</p>

<div class="lg regular"><div class='lg-row'>看經不識經　徒勞損眼睛　欲得不損眼</div>
<div class='lg-row'>分明識取經</div>
</div>
<div class='div-other'><a id='mulu517' />
<p class='h4'>色空頌</p>
<div class="lg regular"><div class='lg-row'>堂堂色裏無空相　皎皎空中絕色形</div>
<div class='lg-row'>直下色空無一二　色號元來不我名</div>
</div></div></div>
<div class='div-other'><a id='mulu518' />
<p class='h3'>杭州靈隱山玄順庵主</p><p>師。蕭山人也。俗姓錢。幼投福州支提山了悟禪師出家受具。後入溫州鴈蕩山卓菴。後止杭州靈隱寺。</p>
<p>師因離鴈蕩。有頌。</p>

<div class="lg regular"><div class='lg-row'>浪宕閑吟下翠微　更無一法可思惟</div>
<div class='lg-row'>有人問我出山意　蔾杖頭挑破衲衣</div>
</div><p>因皈天竺山。</p>

<div class="lg regular"><div class='lg-row'>事事無能一不前　喜歸天竺過殘年</div>
<div class='lg-row'>飢餐困睡無餘事　休說壺中別有天</div>
</div><p>師至祥符中復有偈云。</p>

<div class="lg regular"><div class='lg-row'>生也孰來　死也孰去　生死去來　是尋常事</div>
<div class='lg-row'>多幻之方　電光相似　諸方亦然　我亦如是</div>
<div class='lg-row'>本無言說　余今強舉　請便茶毗　更莫停止</div>
</div><p>師言訖。端坐而終。僧臘五十。俗壽七十。</p>
</div>
<div class='div-other'><a id='mulu519' />
<p class='h3'>福州支提山雍熈寺文翰禪師</p><p>明州人。於杭州靈隱山景德寺依了悟禪師出家。仍受心印。</p>
<p>師陞座云。大眾。不假山僧露此機鋒。還有佛法繼祖轉法輪底道理麼。若言無此道理。三世諸佛淨妙法輪成斷去始得。便有轉時不轉時。大眾若言有法輪常轉底道理。今日何假山僧更陞此座轉此法輪。便成二頭三首。為什麼如此。<span class='corr'>秖</span>如十方世界。四時運轉。八節推遷。物象生成。日月輪照。乃至風飄雨潤。火熱氷寒。三界綿綿。四生浩浩。為復是世間法。為復是有為法。無為法。是轉輪法。還有甄別得麼。若未能甄別得。山僧敢為決疑。</p>
<p>時有僧問。堯雲舜日陽和景。祖風何似國風清　師云。可謂赴汝此問　學云。天人羣生類。皆承此恩力　師云。且莫錯定當。</p>
<p>問。高臥煙霞藏密旨。修心滅智等寒灰。今朝既赴群生請。少室之機望直垂　師云。大眾見汝問　學云。謝師指示　師云。且喜沒交涉。</p>
<p>問。昔日靈山一會。迦葉親聞。今日支提一會。誰人得聞　師云。誰人不聞　學云。恁麼則見聞之者。頓悟無生也　師云。莫妄想。</p>
<p>問。慈雲普潤三千界。利人一句望師垂　師云。汝瞌睡作麼　僧乃畫一圓相拓呈　師云。莫鬼恠　學云。如此之機。師如何接　師便打。</p>
</div></div>
<div class='div-other'><a id='mulu520' />
<div class='div-other'><a id='mulu521' />
<p class='h3'>台州天台山般若寺從進禪師</p><p>上堂。有僧問。佛未出世時。還有佛法也無　師云。有　進云。如何是佛未出世時佛法　師云。是汝問底　進云。既有。又用佛出世作什麼　師云。莫為不孝之子。</p>
<p>問。承先德有言。清虗之理。畢竟無身。未審此意如何　師云。大似虗空釘橛　進云。虗空是橛又如何　師云。良藥<span class='corr'>秖</span>救有命人。</p>
<p>師乃示眾云。後進初心。無妨東問西問。忽於一言半句下得箇發明處。便不辜負出家行脚。他古人亦如此。或得一言半句便休去。或築著廅著便歇去。然雖如此。猶未是大丈夫在。直饒不於一言半句下便會得。亦未必不是大丈夫在。何以故。言前體道。未是通人。句從投機。還非達者。<span class='corr'>秖</span>如道言前體道。未是通人。句後投機。還非達者。作麼生便得恰好去。者箇喚作玄中別唱。格外高談。須是恁麼人。方構恁麼事。若未是恁麼人。不如且於隨宜方便中討箇會處好。珍重。</p>
<p>僧問。諸佛為一大事因緣出現於世。師今出世當為何事　師云。待出世時來向汝道。</p>
<p>問。古㵎寒泉時如何　師云。切忌飲著　進云。飲者如何　師云。喪却性命。</p>
<p>問。萬里無寸草。何處放白牛　師云。萬里無寸草。未是放牛處　進云。未審什麼處是放牛處　師云。問取石人去。</p>
<p>問。學人未達自心。未明諸法。乞師方便指迷津　師云。自心即且致。指何為諸法　進云。恁麼則心法無二去也　師云。三四五。</p>
<p>問。如何是祖師西來意　師云。又見一華開　進云。學人不會　師云。結果自然成。</p>
<p>問。眾盲摸象。各說異端。如何是真象　師云。開眼著　進云。恁麼則得見真象也　師云。猶亂摸在。</p>
<p>問。如何是龍濟潭裏龍　師云。不在碧波中　進云。未審在什麼處　師云。却歸潭裏去。</p>
<p>師又云。伊問龍濟潭裏龍。向伊道不在碧波中。且道在什麼處。還見麼。諸上座。若是識龍人。一見便休心。珍重。</p>

<div class='div-other'><a id='mulu522' />
<p class='h4'>顯道偈</p>
<div class="lg regular"><div class='lg-row'>道本絕言　奇哉淵曠　橐籥天地　包含萬家</div>
<div class='lg-row'>生乎人倫　其用彌廣　休曰無根　勿稱有狀</div>
<div class='lg-row'>水底之月　山谷之響　夫曰真虗　皆為妄想</div>
</div></div>
<div class='div-other'><a id='mulu523' />
<p class='h4'>諸法各住位偈</p>
<div class="lg regular"><div class='lg-row'>諸法各住位　是名真實義　真實義者何</div>
<div class='lg-row'>無我無我所　我所法既無　有無皆遠離</div>
<div class='lg-row'>由斯絕見聞　眼界耳界異　色象及音聲</div>
<div class='lg-row'>沙界元周備　物我甚分明　師子真遊戲</div>
</div></div>
<div class='div-other'><a id='mulu524' />
<p class='h4'>送遊方禪人</p>
<div class="lg regular"><div class='lg-row'>祖堂曾立雪　飛錫更無求　一句分明了</div>
<div class='lg-row'>諸方自在遊　洞庭看遠水　廬岳過殘秋</div>
<div class='lg-row'>人問忘機事　唯言到九州</div>
</div></div>
<div class='div-other'><a id='mulu525' />
<p class='h4'>牧童頌</p>
<div class="lg regular"><div class='lg-row'>肥壯白牛攀角上　水村騎過曉煙微</div>
<div class='lg-row'>滿原青草從閑放　謌向春風和者稀</div>
</div></div>
<div class='div-other'><a id='mulu526' />
<p class='h4'>漁父頌</p>
<div class="lg regular"><div class='lg-row'>世上如麻事不牽　逍遙<span class='corr'>秖</span>在水中天</div>
<div class='lg-row'>金鱗得了忘垂釣　一葉輕舟看月眠</div>
</div></div></div>
<div class='div-other'><a id='mulu527' />
<p class='h3'>越州清化山寶壽院志超禪師</p><p>錢塘人也。俗姓董。弱冠出家受具。至閩中西明室得旨。後住清化山。</p>
<p>師開堂日。僧問。如何是佛　師云。儞是什麼人　進云。莫祇者箇便是也無　師云。是即勿交涉。</p>
<p>問。聲色二字如何除得　師云。儞喚什麼作聲色　進云。爭柰即今何　師云。即今有什麼。</p>
<p>師又云。我宗無語句。亦無一法與人。設有言說。俱非真實。大眾。秖如真實底事作麼生。還有人舉得麼。出來對眾舉看。山僧為儞證明。還有麼。若無。久立。珍重。</p>
</div>
<div class='div-other'><a id='mulu528' />
<p class='h3'>漳州法濟禪院海蟾禪師</p><p>俗姓陳。泉州人也。幼年行脚。遇泉州西明清錫禪師。一言相契。後住漳州法濟禪院。</p>
<p>師陞座云。靈山會上。百萬億眾。唯有迦葉一人得親聞。今日一會。不異靈山。且道還有親聞者也無。若有親聞者。便能續佛壽命。令法久住。為苦海之舟航。作昏衢之日月。若未能親聞。何殊當時退席之眾。<span class='corr'>秖</span>如聞與未聞。且作麼生會。為復是耳聞。為復是眼見。若是耳聞。誰人聞。若是眼見。何者是見。何不恁麼體究。眾中還有問事底麼。出來道看。</p>
<p>時有僧問。君王出世。四海澄清。未審法王出世。有何拯濟　師云。汝作麼生會君王出世　進云。法王出世無他事。道合君王贊大平　師云。莫取口頭著到。</p>
<p>問。若以無言說。又沒世尊言教。若以有說。恐漏洩祖師西來。去此二途。師意如何　師云。總是汝恁麼道。</p>
<p>問。雲臺延慶<span class='corr'>已</span>聽指迷。今日漳城望垂提耳　師云。汝試舉雲臺延慶看　進云。今日漳城豈無方便　師云。適來豈是責汝　進云。兩處迷從歸坦道。一輪寶月又騰輝　師云。是何言歟。</p>
<p>上堂。僧問。如何是古佛心　師云。<span class='corr'>秖</span>如今。</p>
<p>師云。三世諸佛．六代祖師。亦未曾與仁者暫時離隔。莫不長垂恩德。左提右挈。仁者未必不依而行之。作麼生違背得他恩德。如閻浮提。日出扶桑。大地眾生。有情無情。盡承光輝。所有一切種種事業皆在光影。古人也說。如魚在水。如鳥飛空。乃至揚鬣掉尾。升高自下。還解離得濕性空體也無。若離得濕性空體。向什麼處安身立命。何不恁麼體究取。知恩者少。負恩者多。奉勸上座。且知恩好。珍重。</p>
<p>僧問。承和尚有言。直道便休去。亦是祖師來後。未審如今便休去。什麼處是祖師來後　師云。道上座不先陀得麼　進云。恁麼即親見祖師也　師云。大眾總見汝　進云。祖師未來時。此道有誰知　師云。不信道　進云。凡聖不曾異。絲髮更無差　師云。休去得也。</p>
<p>問。承教有言。見聞為種。八難超十地之階。如何是見聞為種　師撫掌一下　進云。如何是八難超十地之階　師云。汝適來作麼生會。</p>
</div>
<div class='div-other'><a id='mulu529' />
<p class='h3'>漳州淨眾傳先禪師</p><p>陞座。僧問。承教有言。若能轉物。即同如來。<span class='corr'>秖</span>如目前諸法。且作麼生轉　師云。那箇是目前法　進云。如何則諸法凝然。皆同無相也　師云。汝自敗闕。</p>
<p>問。少室聞五葉之華。今日聽一乘之理。如何是一乘之理　師云。汝作麼生聽　進云。恁麼即無二亦無三去　師云。誰敢信汝　進云。大眾臨筵。焉敢造次　師云。禮拜著。</p>
<p>問。此座高廣。吾不能陞。和尚今日為什麼陞得　師云。汝不是問此座。</p>
<p>問。賢侯特地申三請。法座初臨事若何　師云。誰向汝恁麼道　進云。恁麼即幸向今朝申一問。六國從此不知音　師云。汝不知音。</p>
</div></div>
<div class='div-other'><a id='mulu530' />
<div class='div-other'><a id='mulu531' />
<p class='h3'>泉州靈臺山令岑禪師</p><p>初陞座。維那白槌云。法筵龍象眾。當觀第一義　師云。第一義見成。本無異說。大眾且作麼生觀。作有相觀。作無相觀。若作有相觀。即是邪見。若作無相觀。即是斷見。不有不無。且作麼生觀。直饒恁麼會得去。亦是週遮。然雖如此。今日豈無方便。乃陞座。</p>
<p>時有僧問。承和尚有言。直饒恁麼會得去。亦是週遮。如何即是　師云。如何即是　進云。也知真諦無兔馬之遺蹤。柰何般若有淺深之照　師云。也者闍梨自生分別　進云。恁麼即舜若多性可銷亡。爍迦羅心無動轉去也　師云。閑言語。</p>
<p>問。昔日五峯。今朝雲臺。如何是不動尊　師云。進前一步　進云。恁麼即開慧眼去也　師云。未在。</p>
<p>問。教中有言。為．無為．實．不實法。如何是實．不實法　師云。是有為。是無為。</p>
<p>問。如何是雲臺境　師云。前山後山　學云。如何是境中人　師云。瞌睡漢。</p>
<p>師於本院坐化。闍維之。舌不壞。収舍利。同起塔。</p>
</div>
<div class='div-other'><a id='mulu532' />
<p class='h3'>杭州南山資國圓進山主</p><p>錢塘人也。幼歲婺州禾山出家受具。後至撫州崇壽契稠禪師法席。師乃問。如何是和尚為人一句。</p>
<p>稠云。觀音院裏舉。上藍院裏舉。師聞斯語。從此契悟。</p>
<p>僧問。丹霞燒木佛。意旨如何　師云。招因帶果。</p>
<p>僧問。鵝王擇乳。意旨如何　師云。一撥良琴。頓清賓主。</p>
<p>問。古人聞木魚聲云。又打我也。意旨如何　師云。一等警眾。</p>
<p>問。古人道。庭前栢樹子。意旨如何　師云。碧眼胡僧笑點頭。</p>
<p>問。古人道。東家作驢。西家作馬。意旨如何　師云。相識滿天下。</p>
</div></div></div>
<div class='div-other'><a id='mulu533' />
<div class='div-other'><a id='mulu534' />
<div class='div-other'><a id='mulu535' />
<p class='h3'>湖州何山宣化院曉禪師</p><p>上堂。僧問。如何是何山境　師云。猨啼在上峯　進云。如何是境中人　師云。還識境也未。</p>
<p>問。如何是佛　師云。眾人瞻仰。</p>
</div>
<div class='div-other'><a id='mulu536' />
<p class='h3'>袁州仰山太平興國院擇和禪師</p><p>開堂日。僧問。府衙受請。崇勝宣揚。未審當為何事　師云。將謂儞證明　進云。師既如是。靈山會上又如何　師云。是今是古。</p>
<p>問。郡侯䖍請命。不異匿王心。如何得示真實相　師云。有也未　進云。如何委的　師云。禮拜了退。</p>
<p>問。古人道。溈山鏡．仰山鏡。未審古人意旨如何　師云。儞更迴光看。</p>
</div>
<div class='div-other'><a id='mulu537' />
<p class='h3'>洪州龍沙章江院昭達禪師</p><p>上堂。僧問。天得一以清。地得一以寧。和尚得一又如何　師云。證明得麼　進云。上根之者<span class='corr'>已</span>曉師機。中下之流如何領會　師云。闍梨作麼生會。</p>
<p>問。昔時趙州三等接人。今日朝宰臨筵。師如何接　師云。即今是　進云。昔時趙州。今日和尚　師云。且莫錯定當。</p>
</div></div>
<div class='div-other'><a id='mulu538' />
<div class='div-other'><a id='mulu539' />
<p class='h3'>臨江軍建山慧力院紹珍禪師</p><p>上堂。僧問。金雞未鳴時如何　師云。是何時節　進云。鳴後如何　師云。却不知時　問。師子未出窟時如何　師云。在那裏　進云。出窟後如何　師云。且走。</p>
<p>問。世尊無言。迦葉無語。學人上來。請師證據　師云。且舉。</p>
</div>
<div class='div-other'><a id='mulu540' />
<p class='h3'>福州古田靈峯道誠禪師</p><p>上堂。僧問。承古人有言。佛佛授手。祖祖相傳。未審此理如何　師云。那斥古人恁麼道　進云。<span class='corr'>秖</span>如道。吾有正法眼。付囑大迦葉。又作麼生　師云。不方好眼　進云。恁麼即千聖不傳方是的。一言合道未為真　師云。真箇謾語。</p>
<p>問。祖祖相傳傳祖印。師今得法嗣何人　師云。阿誰不知　進云。昔時羅漢親承囑。今日靈峯度有情　師云。者裏不消得。</p>
<p>問。承教有言。於三七日中思惟如是事。未審是什麼事　師云。更莫思惟　進云。<span class='corr'>秖</span>如古人道。體解大道。又作麼生　師云。<span class='corr'>秖</span>欠解在。</p>
</div>
<div class='div-other'><a id='mulu541' />
<p class='h3'>洪州大寧院慶璁禪師</p><p>上堂。僧問。不因眾請。無由得見。不因師說。無由得聞。既見既聞。又成聲色。學人上來。師意如何　師云。飽叢林。</p>
<p>問。道泰不傳天子今。時人盡唱太平謌。未審師今意旨如何　師云。山僧罪過。</p>
<p>問。如何是祖師西來意　師云。喫。</p>
<p>問。如何是佛　師云。須彌山。</p>
<p>問。祖祖相傳傳祖印。師今得法嗣何人　師云。有水皆含月。無山不帶雲。</p>
<p>上堂云。生死涅槃。猶如作夢。且道三世諸佛．釋迦老子有什麼長處。然雖如此。莫錯會好。拍手一下。便下座。</p>
<p>僧問。四見見時無見見。山河大地又如何　師云。莫忘想。</p>
<p>問。承古有言。東山西嶺青。未審意旨如何　師云。東山西嶺青。雨下却天晴。更問箇中意。鵓鳩生鷂鷹。</p>
</div>
<div class='div-other'><a id='mulu542' />
<p class='h3'>興國軍延壽院慧禪師</p><p>開堂日。僧問。師登寶座。群牧親臨。學人上來。請師一接　師云。從什麼處來　進云。大眾證明。學人禮拜　師云。傍觀者醜。</p>
<p>問。德雲不下妙峯頂。善才何處得參尋　師云。汝還見麼　進云。恁麼則親見文殊　師云。有什麼交涉。</p>
</div>
<div class='div-other'><a id='mulu543' />
<p class='h3'>漳州報恩院傳進禪師</p><p>上堂。僧問。不落師機。請垂方便　師云。休去得麼　進云。恁麼即道因言下了。佛不在他求也　師云。棒打石師子頭。</p>
<p>問。縣宰堅令揚祖道。利人之句若為宣　師云。莫辜負汝麼　進云。恁麼即甘雨雖然同澍潤。根葉莖柰有差殊　師云恠別人又爭得。</p>
</div>
<div class='div-other'><a id='mulu544' />
<p class='h3'>袁州崇勝院楚齊禪師</p><p>開堂。僧問。朝宰<span class='corr'>已</span>臨於法會。崇勝家風事若何　師云。還解證明麼　學云。恁麼即朝宰聆音。人天有賴也　師云。也不得麤心。</p>
<p>問。大眾駢闐祖座側。西來祖意事如何　師云。分明記取　進云。恁麼則瞻之不覩。不覩常存也　師云。也須子細。</p>
<p>問。祖祖相傳傳祖印。師今得法嗣何人　師云。也要大眾證明　進云。恁麼即五老峯前親得旨。二王臺畔接迷徒也　師云。且莫錯定當。</p>
</div>
<div class='div-other'><a id='mulu545' />
<p class='h3'>漳州隆福院紹珍禪師</p><p>陞座云。恁師舉唱宗乘。大眾還相體悉得也無。若相體悉得。也可謂觸處祖風。未掌間斷。塵中妙旨。物物真心。終日繁興。都無所得。眾中有達者。大家證明。令法久住。後學初心。有疑請問。</p>
<p>時有僧問。群主虔請。海眾駢闐。達磨西來。乞師垂示　師云。愜意麼　進云。爭柰學人疑在　師云。疑箇什麼。</p>
<p>問。東去竺乾機未曉。西來一句請師提　師云。即今在什麼處。</p>
<p>問。如何是隆福境　師云。萬象遮不得　進云。如何是境中人　師云。識取好。</p>
</div></div>
<p class='juan'>天聖廣燈錄卷第二十八</p></div>
</div><!-- end of div[@id='body'] -->
</body></html>