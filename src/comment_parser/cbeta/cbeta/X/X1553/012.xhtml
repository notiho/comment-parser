<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu60' />天聖廣燈錄卷第十二　　　〔宋勒〕</p><a id='mulu61' /><a id='mulu62' />
<div class='div-other'><a id='mulu63' />
<p class='h1'>魏府大覺禪師</p><p>參見臨濟和尚　濟纔見。豎起拂子　師乃展座具　濟擲下拂子　師收座具。參眾去。</p>
<p>其時。僧眾云。此僧莫是和尚親故。又不喫棒。又不禮拜　濟聞說。乃令侍者喚適來新到上來　師隨侍者到臨濟處　濟云。師僧道。儞來參長老。又不禮拜。又不喫棒。莫是老僧親故　師乃珍重下去。</p>
<p>僧問。如何是本來身　師云。頭枕衡山。脚踏北嶽　問。如何是佛法大意　師云。良馬不窺鞭。側耳知人意。</p>
<p>問。如何是鎮國寶　師云。穿耳賣不售。</p>
<p>問。如何是毗盧師．法身主　師云。不因天雨下。爭得面師顏。</p>
<p>問。香草未生時如何。</p>
<p>師云。齅著腦裂　進云。生後如何　師云。腦裂。</p>
<p>問。如何是祖師西來意　師云。十字街頭望空啟告。</p>
<p>問。如何是大覺　師云。惡覺　進云。乖極　師便打。</p>
<p>問。學人仗鏌鎁劒擬取師頭時如何　師便引頸　學云。斬　師便打。</p>
<p>問。久在沉淪。如何出得　師云。金鷄冠不露。</p>
<p>僧問。軍期急速時如何　師云。日料半斤餐。</p>
<p>問。一飽忘百饑時如何　師云。縱遇臨岐食。隨分喫些些。</p>
</div>
<div class='div-other'><a id='mulu64' />
<p class='h1'>鎮州寶壽沼禪師</p><p>胡釘鉸來參　師云。莫是胡釘鉸麼　鉸云。不敢　師云。還釘得虗空麼　鉸云。請和尚打破將來　師便打　鉸不肯。到罵於師　師云。<span class='corr'>已</span>後有多口阿師與汝說去。</p>
<p>鉸後參趙州　趙州云。莫是胡釘鉸麼　鉸云。不敢　趙州云。還釘得虗空麼　鉸云。請和尚打破將來　趙州云。且釘者一縫　鉸於言下省悟。遂舉寶壽行棒因緣　趙州云。我恁麼道。與寶壽千里萬里。</p>
<p>師問新到。近離什麼處　僧云。崔禪　師云。還將得崔禪喝來麼　僧云。不將得來　師云。恁麼即不從崔禪來　僧便喝。　師拈棒　僧擬議　師便打。</p>
<p>師又問新到。近離什麼處　僧云。西山　師云。還見獼猴麼　僧云。見　師云。作箇什麼伎倆　僧云。見某甲。一箇伎倆作不得　師便打。</p>
<p>問。一物不將來時如何　師云。放下著。</p>
<p>問。如何是祖師西來意　師云。面黑眼精白。</p>
<p>問。三教之中。那教最精　師云。無過喫粥後。閴寂無人處。</p>
<p>一日。萬壽和尚來訪師　師坐不起　萬壽展座具　師下繩牀　萬壽却坐　師便歸方丈。閉却門。　萬壽坐不起　知事見坐不起。云。請和尚庫下喫茶　萬壽便歸院去。</p>
<p>師至來日却去復禮　萬壽坐不起　師展座具　萬壽下繩牀　師却坐　萬壽歸方丈。閉却門　師於侍者寮內取灰。圍却方丈門。便歸院去　萬壽遂開門。見云。我不恁麼。佗却恁麼。</p>
<p>僧問。萬境來侵時如何　師云。莫管他　僧便禮拜　師云。莫動著。動著即打折汝腰。</p>
<p>問。萬里無雲時如何　師云。青天也須喫棒　學云。未審青天有什麼過　師便打。</p>
</div>
<div class='div-other'><a id='mulu65' />
<p class='h1'>鎮州三聖院然禪師</p><p>師參德山。纔展座具　德山云。闍梨。不用展炊巾。者裏無殘羹餿飯　師云。賴遇無。設有。向什麼處著　德山擬議　師下參眾。</p>
<p>堂中踢天太為　首座。問云。夫行脚人。須具本道公驗。作麼生是本道公驗　師云。嗄　首座再問　師以座具便打云。者漆桶。前後觸忤多少覽良　首座自後更不勘僧。</p>
<p>師到仰山。仰山問。汝名什麼　師云。慧寂　仰云。者箇是我名　師云。我名慧然　仰山笑之。</p>
<p>師在仰山會裏。舉有僧問茱萸和尚。如何是沙門行　萸云。行即不無。人覺即乖　僧便休。</p>
<p>後到洞山。洞山問。近離什麼處　僧云。茱萸　洞云。茱萸近日有何言句　僧舉前話　洞山聞之。云。少進語在　僧云。如何進語　洞云。何不問未審是什麼行　僧却往彼進語　萸云。佛行。佛行。</p>
<p>僧歸。舉似洞山　洞山云。我從來疑者漢。汝問我。我與儞道　僧便問。如何是沙門行　洞云。頭長三尺。項長二寸。</p>
<p>洞山令侍者持此語問師　師於侍者手上掐一掐　侍者迴。舉似洞山。洞山肯之。</p>
<p>一日。有官人來看仰山　仰山問。官居何位　官云。惟官　仰云。試推老僧看　官人無語。</p>
<p>仰山却令大眾下語　眾皆不契　師不安。在涅槃堂將息。　仰山令侍者去問　師云。和尚今日有事　侍者迴。舉似仰山　仰山再令侍者去問。未審有什麼事　師云。再犯不容。</p>
<p>仰山晚間上堂。舉此話。有主也。莫道堂中無人。</p>
<p>師辭仰山。仰山將拂子與師　師云。某甲有師在　仰山云。是誰　師云。河北臨濟和尚　仰山云。老僧罪過。少留一兩日。備茶筵相送。</p>
<p>師離仰山。到洞山。上一頌。</p>

<div class="lg regular"><div class='lg-row'>何代隱荒丘　茆堂獨寢幽　隨緣三事衲</div>
<div class='lg-row'>頓覺萬緣休　貌古因持戒　身貧為少求</div>
<div class='lg-row'>吾師登鳥量　物外絕追遊</div>
</div><p>洞山却答一頌。</p>

<div class="lg regular"><div class='lg-row'>詩詠人問事　空門何不刪　探珠宜靜浪</div>
<div class='lg-row'>動水取應難　名利心須剪　非朋不用攀</div>
<div class='lg-row'>捨邪歸正道　何慮不閑閑</div>
</div><p>師乃將笠子揮三轉便出。</p>
<p>師到道吾　道吾以緋袜額。持袖杖　師見。乃云。逐便祇候　道吾應喏　師參堂了。再上堂頭人事。　道吾却具威儀方丈內坐　師纔近前　道吾云。有事相借問。得麼　師云。也是適來野狐精。便出去　師又到香嚴　香嚴問云。甚處來　師云。臨濟來　嚴云。還將得臨濟喝來麼　師以座具驀口打。</p>
<p>師上堂云。我逢人即出。出即不為人。便下座。</p>
<p>僧問。如何是祖師西來意　師云。臭肉來蠅。</p>
<p>問僧。近離什麼處　僧便喝　師亦喝　僧又喝　師便打。</p>
<p>臨濟和尚問僧。什麼處來　僧云。定州來　臨濟拈棒　僧擬議　濟便打　僧不肯　濟云。<span class='corr'>已</span>後遇明眼人去在。</p>
<p>其僧後參師。乃舉前參臨濟因緣　師聞舉。遂拈棒　僧擬議　師便打。</p>
</div>
<div class='div-other'><a id='mulu66' />
<p class='h1'>齊聳禪師</p><p>上堂。有僧問。師喝誰家曲。宗風嗣阿誰　師云。橫山截壠人皆訝。水出离宮盡點頭。</p>
<p>問。如何是佛　師云。老僧並不知　進云。和尚是大善知識。為什麼却不知　師云。老僧不曾接下機。</p>
<p>問。如何是道　師云。往來無障礙　進云。恁麼則學人自在去也　師云。忽遇大海。作麼生過　僧擬議　師便打。</p>
<p>問。還丹一顆。點鐵成金。至理一言。轉凡成聖。學人上來請師點　師云。點　進云。點後如何　師云。皓然無隱的。三際不彰名　進云。為什麼不彰名　師云。恐煩紙墨。</p>
<p>問。心法雙亡時如何　師云。鳳凰不當座。野鷂且權時。</p>
<p>師出世多有語句。今不盡錄。</p>
</div>
<div class='div-other'><a id='mulu67' />
<p class='h1'>定州崔禪禪師</p><p>王令公請師於衙內說法　師纔升座。拈起拄杖云。出來打。出來打　僧云。崔禪[妳-女+口]　師擲下拄杖云。久立令公。伏惟珍重。</p>
<p>問。如何是祖師西來意　師云。定州礠器似鍾鳴　學人不會意旨如何　師云。口口分明勿喎鈄。</p>
</div>
<div class='div-other'><a id='mulu68' />
<p class='h1'>鎮州萬壽禪師</p><p>師升座。僧問。如何是丈六金身　師云。袖上打領。腋下剜襟。</p>
<p>問。如何是祖師西來意　師云。拈河覔魚蹤。斬新過來處。</p>
<p>問。如何是迦葉上行衣　師云。鶴飛千點雪。雲嶺萬重山。</p>
<p>問。僧家究竟事如何　師云。貸來祇是吹灰法。却向壇頭脫却衣。</p>
<p>問。欲求真性去。猶被真妄纏。去此之途。如何即是　師云。抹眉裹帽耳<span class='corr'>齊</span>肩。</p>
</div>
<div class='div-other'><a id='mulu69' />
<p class='h1'>涿州秀禪師</p><p>開堂日。郡牧并諸官僚集。有僧出問。人王與法王相見時如何　師云。僧俗各異　進云。恁麼即不相見也　師云。總在者裏　學云。大好各異　師云。許闍梨一隻眼。</p>
<p>問。如何是祖師西來意　師云。過海泛舶船　學人不會意旨如何　師云。隻履歸西土。</p>
<p>問。欲行千里。一步為初。如何是最初一步　師云。登高人遠望。何須緊繫鞋　進云。便恁麼會去時如何　師云。千里途程在即今。</p>
<p>師臨示寂時。沐浴了。喚侍者點茶來。師喫茶了。侍者接盞。師縮却手云。汝還知吾去處麼。</p>
<p>侍者云。某甲不知。</p>
<p>師便度盞云。去。汝不知吾去處。侍者送盞迴來。見師端然而化。</p>
</div>
<div class='div-other'><a id='mulu70' />
<p class='h1'>魏府興化存獎禪師</p><p>行脚往南方。迴在三聖會裏為首座。常垂語云。我南方行脚一帀。拄杖不曾撥著一箇會佛法底人　三聖聞得。問云。汝具箇什麼眼。便恁麼道　師便喝　三聖云。須是儞始得　師便休。　三聖亦休。</p>
<p>後大覺聞舉。遂云。作麼生得風吹到大覺門裏來　師後到大覺為院主。依前恁麼道。一日。大覺喚。院主。我聞儞道。向南方行脚一帀。拄杖不曾撥著一箇會佛法底人。儞具箇什麼眼。便漝麼道　師便喝　大覺拈棒　師擬議　大覺便打　師又喝　覺又打　兩家便休。</p>
<p>師來日從法堂下過　大覺遂喚。院主　師乃上來　覺云。我直下不疑儞昨日兩喝。儞為我說來　師云。某甲於三聖師兄處。學得箇賓主句。總被師兄折倒了也。與某甲箇安樂法門　覺云。者瞎漢。來者裏納敗闕。脫下衲衣。痛打一頓　師於棒下薦得臨濟先師於黃檗處。喫棒道理。</p>
<p>師後開堂。拈香云。此一炷香。本分為三聖師兄。三聖於我太孤。本分為大覺師兄。大覺於我大賖。不如供養臨濟先師。</p>
<p>時有僧問。多子塔前。共談何事　師云。一人傳虗。萬人傳實。</p>
<p>師一日喚僧　僧應喏　師云。到時不點　又召一僧　僧云。作什麼　師云。點時不到。</p>
<p>問。四方八面來時如何　師云。打　僧禮拜　師云。大眾。興化昨日赴。箇村齋。迴到半路。遇卒風暴雨。去神廟裏避得。</p>
<p>師舉。三聖僧問。如何是祖師西來意　三聖云。臭肉來蠅　師云。興化即不然。破脊驢上足蒼蠅。</p>
<p>師上堂云。我聞三聖道。我逢人即出。出即不為人。興化即不然。我逢人即不出。出即為人。便下座。</p>
<p>師上堂云。今日不用如何若何。直須單刀直入。興化與儞證據。</p>
<p>時有閩德長老出禮拜。起便喝　師亦喝　閩德又喝　師又喝　閩德禮拜便歸眾　師云。適來若是別人。三十棒一棒也較不得。為他閩德會一喝不作一一用。便下座。</p>
<p>師入僧堂。見首座坐禪。師云。我見儞了也　首座便喝　師打露柱一下便出去　首座隨後上去。云。莫怪適來觸悞和尚。師又打地一下。</p>
<p>師巡堂次。垂語云。我有一隻聖箭。遇作家即分付。</p>
<p>至下間。有一道者云。便請　師云。儞喚什麼作聖箭。　道者把衲衣便拂　師接住云。祇者箇。別更有在。　道者擬議　師便打。</p>
<p>師上堂。示眾云。我聞前廊也喝。後廊也喝。儞莫胡喝亂喝。直饒儞喝得興化。向虗空裏撲下來。一點氣也無。待我蘇息起來。向儞道未在。何以如此。未曾向紫羅帳裏撒真珠與汝諸人。</p>
<p>師到雲居。問。權借一問以為影草時如何　雲居道不得　師三度舉話頭　雲居無語　師云。情知和尚道不得。且禮三拜。</p>
<p>雲居一日上堂。云。我二十年前興化問。當我時機思遲鈍。道不得。為他致得問頭奇持。不敢辜他。如今<span class='corr'>秖</span>消一箇何必。</p>
<p>後有僧舉似師　師云。二十年<span class='corr'>秖</span>道得箇何必。興化即不然。不消一箇不必。</p>
<p>後三聖拈云。二十年道得底是雲居。如今商量。猶較興化半月程。</p>
<p>有同參來禮拜師　師纔見上法堂來便喝　同參亦喝。却行三兩步　師又喝　同參亦喝。相次近前　師拈棒　同參又喝　師云。儞看者瞎漢猶作主在　同參擬議　師便打。</p>
<p>師見僧來云。儞未恁麼來。山僧早行了也　僧便喝　師云。據全而行　僧又喝　師云。作家　僧又喝　師便打。</p>
<p>師謂克賓維那曰。儞不久為喝道之師也　克賓云。我不入儞保社　師云。儞會了不入。不會了不入　克賓云。總不恁麼　師便拈棒　賓擬議　師便打。</p>
<p>師白眾云。克賓維那適來法戰不勝。罰錢五貫文。設供一堂。</p>
<p>至來日齋時。師白槌云。克賓維那昨日法戰不勝。罰錢五貫文。設供一堂。不得喫飯。便令出院。</p>
<p>問。王程有限時如何　師云。日馳五百。</p>
<p>同光帝駕幸河北。迴至魏府行宮。帝坐朝。僧錄名員來朝後　帝遂問左右。此間莫有德人否　近臣奏曰。適來僧錄名員皆是德人　帝曰。此是名利之德。莫有道德之人否　近臣奏曰。此間有興化長老。甚是德人　帝乃召之　師來朝見　帝賜座。茶湯畢　帝遂問。朕收下中原。獲得一寶。未曾有人酬價　師云。如何是陛下中原之寶　帝以手舒幞頭脚　師云。君王之寶。誰敢酬價　聖顏大悅。賜紫衣．師號　師皆不受。</p>
<p>宣馬一疋與師乘。騎馬忽驚。師遂墜傷足　帝聞。宣藥救療。</p>
<p>師喚院主　院主至。侍立次　師云。與我作箇本柺子　院主做了將來　師接得。遶院行。問僧云。汝等還識老僧麼　僧云。和尚爭得不識　師云。癘脚法師說得行不得。</p>
<p>又至法堂上。令維那聲鍾上堂。師如前乘示。眾皆無對。師擲下柺子。端然而逝。</p>
</div>
<div class='div-other'><a id='mulu71' />
<p class='h1'>浙西善權山徹禪師</p><p>入州赴齋。有僧問。此日一會。是僧是俗總具法身也無　師云。具　進云。如何是法身　師云。百鳥迷巢徑。魚行入混流　進云。為什麼却如此　師云。坐對斜陽日又晡。</p>
<p>問。祖意教意。是同是別　師云。冬寒夏熱　進云。冬寒夏熱。此理如何　師云。炎天宜散袒。冬後更深藏。</p>
<p>問。貧兒思舊債時如何　師云。熟處難忘　僧云。恁麼即得遇家珍也　師云。棒不打衲僧。</p>
<p>問。如何是衲僧關　師云。執手點頭思不出　進云。思得出後如何　師云。撒手那邊別商量　僧禮拜　師云。衲僧關破也。</p>
<p>問。擬心即差。動念即乖。不動不念。猶落二途。去此外。請師直指　師云。竿長丈二。鈎長八尺　進云。未審意旨如何　師云。兩手拽不住　進云。為什麼拽不住　師云。橫出海門東。</p>
<p>師住後。常居一室。長坐不臥。受一施主供給。年深。師將示化。詣施主家。廳上坐。施主不在。如是三日坐不起。後施主歸　師云。持來報汝　主云。和尚。未審將什麼報弟子　師云。四人舁不起。汝還識麼　主云。弟子不識　師云。汝問眷屬。必有識底　主問眷屬。皆言不識　師云。汝既不識。直須收拾。善自保愛。師言訖。端坐示寂。</p>
</div>
<div class='div-other'><a id='mulu72' />
<p class='h1'>幽州談空禪師</p><p>鎮州牧有姑為尼。行脚迴。欲開堂為人。牧云。乞師勘過　師問云。見說汝欲開堂為人。是否　尼云。是　師云。尼是五障之身。汝作麼生為人　尼云。龍女八歲。南方無垢世界成等正覺。又作麼生　師云。儞現一變看。</p>
<p>尼云。設便變得。也<span class='corr'>秖</span>是一箇野狐精　師便打　州主聞舉。云。和尚棒折也。</p>
<p>僧問。德山棒。臨濟喝。未審那箇最親　師云。<span class='corr'>已</span>前在眾裏。老僧也曾商量來　僧便喝　師云。却是汝會　僧云。錯　師便打。</p>
<p>師一日上堂。眾集。有僧問。擬問不問時如何　師云。嗄　僧便喝　師云。㘞　僧又喝　師拈拄杖　僧云。瞎　師拋下柱杖云。今日失利　僧云。草賊大敗。便歸眾　師以手向空點一點云。大眾。還有人辨得麼。若有辨得者。出來對眾道看。</p>
<p>師良久云。頂門上眼也鑒不破。便下座。</p>
</div>
<p class='juan'>天聖廣燈錄卷第十二</p>
</div><!-- end of div[@id='body'] -->
</body></html>