<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu189' />天聖廣燈錄卷第十八　　　〔宋勒〕</p>
<div class='div-other'><a id='mulu190' />
<p class='h3'>袁州南源山楚圓禪師</p><p>初住南源。開堂日。白槌云。法筵龍象眾。當觀第一義。</p>
<p>師乃云。大眾會麼。宜陽秀水。南嶽石橋。若也不會。山僧謾儞諸人去也。所以道。達磨西來。教外別傳一句。且道別傳箇什麼。直指人心。見性成佛。祇如諸人盡是祖師指出底人。還信得乃麼。若信得及。與祖佛同參。若信不及。可謂自生退屈。此日一會。不是小緣。將一辨香為我無德禪師。且道諸人還識無德禪師麼。若也不識。有疑請問。</p>
<p>僧問。世尊出世。梵王前引。帝釋後隨。今日和尚出世。請師說法　師云。如　僧云。恁麼則粉骨碎身去也　師云。三月野華鋪地錦。九秋黃葉以為陰。</p>
<p>問。如何是祖師西來意　師云。畝地三蛇九鼠。</p>
<p>上堂云。若論此事。絕有言詮。侍者拈香。早成多事。所以釋迦掩室。<span class='corr'>已</span>涉繁詞。居士默然。却成多說。何故。彼彼出家。彼彼行脚。且問諸人。作麼生是出家行脚底事。莫是著衣喫飯。行住坐臥。廣學多聞。無言無說麼。若恁麼會。大似掉棒打月。既不許恁麼會。又作麼生會。眾中還有識好思者麼。有即出來。對眾證明。若也未能如是。有疑請問　僧問。皷聲纔罷。大眾雲臻。祖意西來。請師舉唱　師云。汝從甚處來　僧云。汾陽一句師親唱。南源今日事如何　師云。汝見南源。</p>
<p>問。有言有說。皆是世諦之談。無言無說。未是衲僧行履處。幸對人天。請師垂示　師云。放山僧一線道。與闍棃葛藤　僧云。恁麼則專為流通　師云。一片白雲橫世界。箇中誰是出頭人。</p>
<p>問。如何是佛　師云。水出高原。</p>
<p>問。如何是佛法大意　師云。洞庭湖裏浪滔天。</p>
<p>問。如何是南源境　師云。黃河九曲。水出崑崙。</p>
<p>如何是境中人　師云。隨流人不顧。手接望扶桑。</p>
<p>上堂云。雲收霧卷。杲日當空。不落明暗。如何通信。</p>
<p>問。如何是異類中人　師云。頭長脚短　進云。恁麼則謝師指示　師云。半幅全對　進云。恁麼則互恁麼去也　師云。闍棃鼻孔為什麼却在老僧手裏　僧無語　師便打。</p>
<p>問。久為流浪途中客。乞師方便指歸源　師云。饑餐渴飲　進云。恁麼則因師得契如如理。十載徒勞了色空　師云。晝行三千。夜行八百。</p>
<p>問。山深覔不得時如何　師云。口能招禍。</p>
<p>問。東涌西沒時如何　師云。尋。</p>
<p>問。夜靜獨行時如何師云。三把茆。</p>
<p>問。寶劒未出匣。如何　師云。響　出匣後如何　師噓一聲　問。閙市取靜時如何　師云。頭枕布袋。</p>
<p>師入州。崇勝和尚請上堂　師云。者裏崇勝法堂。不可向者裏說佛說法去也。然雖如是。官不容針。私通車馬。恁麼大似擔水河頭賣。眾中還有檢點得底麼。試出來檢點看。有麼。有麼。</p>
<p>時有僧問。諸法<span class='corr'>已</span>聞今日響。請師方便演真乘　師云。天不高。地不遠　僧云。孤峯出群嶽。萬里百華新　師云。不是直鈎客。徒勞到海壖。</p>
<p>問。昔日靈山分半座。二師相見意如何　師云。來風可鑒　進云。恁麼則大眾側聆。學人禮拜　師云。刢利人難得。</p>
<p>問。如何是古佛家風　師云。金蟾初出海。何處不分明　進云。還許學人請益否　師云。大海無邊際。不宿水雲人。</p>
<p>乃云。若向言中取則。埋沒宗風。直饒句下精通。敢保此人未悟。所以道。山青水綠。雀噪鵶鳴。萬流同源。海雲自異。未來諸佛。口似燈籠。過去諸佛。應病施方。現在諸佛。墮坑落壍。不落凡聖一句作麼生道。良久。云。屎上更加尖。便下座。</p>
<p>師至仰山。請上堂。云。寶鏡當臺。森羅自顯。太阿在手。殺活臨時。且道還有該不著者麼。有。即倒道將一句來。如無。後學初心。有疑請問。</p>
<p>時有僧問。知師久臥深潭裏。大仰外堂事若何　師云。雨來山裏暗。雲出洞中明　進云。學人不會。再伸請益　師云。拈取幡竿別處舂　僧無語　師云。弄潮須弄潮人。</p>
<p>問。大通智勝佛。十劫坐道場。佛法不現前。不得成佛道。未審意旨如何　師云。一場懡㦬　進云。<span class='corr'>秖</span>如大通智勝佛又如何　師云。八十翁翁若少年　進云。學人耳順之年。乞師再垂方便　師云。眾人伏事。</p>
<p>問。如何是佛　師云。蓮華捧足。</p>
<p>師乃云。馬大師即心即佛。當人未悟。槃山非心非佛。<span class='corr'>秖</span>成戲論。雪嶺輥毬。誰謔小兒之作。雲門顧鑒。笑殺傍觀。少室自傷。一場大錯。德山入門便棒。未遇奇人。臨濟入門便喝。太殺輕薄。黃梅呈頌。人我未忘。更言祖祖相傳。遞相誹謗。到者裏。須是箇人始得。所以道。鷹生鷹子。鶻生鶻兒。雖然如是。也是鞏縣茶缾。乃彈指一下。下座。</p>
<p>上堂。僧問。油盡燈滅時如何　師云。養子不及父。</p>
<p>問。海上雲游時如何　師云。苦。</p>
<p>問。牛頭未見四祖時如何　師云。堆堆地　見後如何　堆堆地。</p>
<p>問。如何是和尚受用處　師云。困　僧擬進語　師便打。</p>
<p>問。失前忘後時如何　師云。不。</p>
<p>問。一得永得時如何　師云。抱石投河。　問。仗鏌鎁劒。擬取師頭時如何　師云。斬將去　僧擬進語　師便打。</p>
<p>上堂云。一切諸佛及諸佛阿耨多羅三藐三菩提心皆從此經出。乃竪起拄杖子云。者箇是南源拄杖子。阿那箇是經。良久。云。向下文長。付在來日。乃喝一喝。下座。</p>
<p>上堂。竪起拄杖云。過去諸佛．現在諸佛．未來諸佛．西天二十八祖．唐土六祖．天下老和尚。總變成南源拄杖子去也。汝諸人向什麼處安身立命。看看。拄杖子穿過儞諸人髑髏去也。還有識痛痒者麼。有即出來。對眾[跳-兆+孛]跳看。若無。南源今日失利。喝一喝。卓拄杖一下。下座。</p>
<p>上堂。良久。云。無為無事人。猶是金鎻難。喝一喝。下座。</p>
<p>因同人相訪。上堂云。颯颯涼風景。同人訪寂寥。煑茶山上水。燒鼎洞中樵。珍重。</p>
<p>僧問。如何是賓中賓　師云。禮拜更慇懃　如何是賓中主　師云。拄杖常在手　如何是主中賓　師云。拄杖撥乾坤　如何是主中主　師云。劒握甑人手。</p>
<p>問。如何是佛　師云。瀟湘班竹杖。</p>
<p>問。達磨未來時如何　師云。長安夜夜家家月　進云。來後如何　師云。幾處笙歌幾處愁。</p>
<p>問。一物不將來時如何　師云。塊木成林　問。四山火束時如何　師云。物遂人興。</p>
<p>問。祖佛不立時如何　師云。口上生茆。</p>
<p>問。<span class='corr'>纔</span>見便迴時如何　師云。湖南鎮主　進云。末後慇懃。請師道　師云。多少分明　進云。大眾側聆　師云。未敢相許。</p>
<p>問。進前不得時如何　師云。裁斷眾疑。</p>
<p>問。步步登高時如何　師云。雲生足下。</p>
<p>問。如何是南源狗　師云。觜　問。如何是禪　師云。鼻孔入地。</p>
<p>問。如何是佛　師云。石打不入。</p>
<p>上堂云。諸佛放光明。助發實相義。乃竪起拄杖子云。者箇是南源拄杖子。阿那箇是實相義。儞若見去。被見聞所轉也。若不見。行脚眼在什麼處。喝一喝。下座。</p>
<p>上堂云。一塵纔舉。大地全收。一毛頭師子。百億毛頭現。百億毛頭師子。一毛頭現。千頭萬頭。但識取一頭。乃竪起拄杖子云。者箇是南源拄杖子。那箇是一頭。喝一喝。卓拄杖一下。下座。</p>
<p>問。如何是佛　師云。人老病生。</p>
<p>問。如何是接初機底句　師云。一刀兩段。</p>
<p>問。如何是驗衲僧底句　師云。寒山．拾得　問。如何是正令行底句　師云。來千去萬。</p>
<p>問。如何是立乾坤句　師云。天高海闊。</p>
<p>問。與師並坐時如何　師云。線穿黃葉。</p>
<p>問。古人封白紙。意旨如何　師云。家貧路富　問。如何是祖師西來意　師云。三日風。五日雨。</p>
<p>問。蓮華未出水時如何　師云。水深蓋不得　進云。出水後如何　師云。不礙往來看　開華後如何　師云。南北馨香　結子後如何　師云。餵魚餵鼈。</p>
<p>上堂云。天地與我同根。萬法與我一體。乃竪起拄杖子云。者箇是南源拄杖子。那箇是體。良久。云。渡河須用筏。到岸不須船。喝一喝。卓拄杖一下。下座。</p>
<p>上堂。竪起拄杖云。河沙諸佛．河沙國土。總被南源拄杖子一口吞却。其中眾生。不覺不知。儞初僧鼻孔在什麼處。若知去處。橫擔拄杖。目視雲霄。若也不知。長連牀上。有粥有飯。喝一喝。下座。</p>
<p>上堂云。夫宗師者。奪貧子之衣珠。救達人之見處。若不如是。靈是和泥合水漠。良久云。路逢劒客須呈劒。不是詩人莫獻詩。喝一喝。下座。</p>
<p>上堂云。吾有一言。絕慮忘緣。巧說不得。<span class='corr'>秖</span>要心傳。更有一語。無過直與。且道作麼生是直與一句。良久。以拄杖劃一劃。喝一喝。下座。</p>
<p>問。<span class='corr'>己</span>事未明。以何為驗　師云。玄沙曾見雪峯來　進云。未審意旨如何　師云。一生不出嶺。</p>
<p>有俗官問。如何是南源境　師云。鑿池秋待月。種竹夏遮陽　如何是境中人　師云。城中公子般般貴。林下道人事事貧。</p>
<p>問。久昧衣珠。請師指示　師云。草賊大敗　僧云。透走無路　師云。脚蹈不動。</p>
<p>座主問。承教有言。因緣自然。自然即不問。如何是因緣　師云。記來多少時也　進云。如何是自然　師云。速退。速退。妨他別人問。</p>
<p>問。祖意與教意。是同是別　師云。馬有垂韁之報。犬有[馬*展]草之恩　進云。與麼則不別也　師云。西天東土。</p>
<p>問。六國未寧時如何　師云。夜過天河　進云。寧後如何　師云。死在嫗人之手。</p>
<p>問。如何是學人自<span class='corr'>己</span>　師云。打骨出髓。</p>
<p>上堂云。入水見長人。珍重。</p>
<p>上堂。示眾云。</p>

<div class="lg regular"><div class='lg-row'>面西行向東　北斗正离宮　道去何曾去</div>
<div class='lg-row'>騎牛臥牧童</div>
</div><p>珍重</p>
<p>上堂云。春生夏長即不問。儞諸人脚跟下一句作麼生道。良久。云。華光寺主。便下座。</p>
<p>師住道吾。上堂。僧問。達磨西來。曲為今時。不屈宗乘。請師舉唱　師云。雲雨灑長空。華開徧地春　進云。㵎松清泠澹。曉月照長川　師云。一言既流通。今古誰言異　進云。雲生嶺上。華發岩前　師云。相逢盡道休官去。林下何曾見一人　進云。今日遭逢和尚　師便喝。</p>
<p>上堂。舉。先寶應云。第一句薦得。與祖佛為師。第二句薦得。與人天為師。第三句薦得。自救不了。若是道吾即不然。第一句薦得。和泥合水。第二句薦得。無繩自縛。第三句薦得。四稜著地。所以道。起也海晏河清。行人避路。坐也乾坤黯黑。日月無光。儞諸人何處出氣。如今還有出氣者麼。有即出來。對眾出氣看。如無。吾與汝出氣去也。乃噓一聲。下座。</p>
<p>上堂云。佛以一音演說法。眾生隨類各得解。且道晝行夜臥一句作麼生道。良久。以拄杖卓一下。云。德山證明。下座。</p>
<p>上堂云。藥多病甚。網細魚稠。便下座。</p>
<p>問。行脚不逢人時如何　師云。釣絲絞水。</p>
<p>問。尋枝摘葉即不問。如何是直截根源　師云。楖栗拄杖　僧云。未審意旨如何　師云。行即肩挑雲水衲。坐來安在掌中擎。</p>
<p>問。既是護法善神。為什麼張弓架箭　師云。禮防君子。</p>
<p>問。如何是佛　師云。有錢使錢　問。獬象當軒。學人擬擬。如何得入　師云。還覺頭痛麼。</p>
<p>上堂云。無明實性即佛性。幻化空身即法身。諸仁者。若信得去。不妨省力。可謂善才入彌勒樓閣。無邊法門悉皆周徧。得大無礙。號曰無生法忍。所以道。無邊剎境。自他不隔於毫端。十世古今。終始不離於當念。且問諸人。那箇是汝當念。要會麼。<span class='corr'>秖</span>儞如今無明之性。即是本覺妙明之性。為汝不了生死根源。執妄為實。隨妄所轉。致墮輪迴。受種種苦。若能迴光返照。自悟本來真性。不生不滅。故曰無明實性即佛性。幻化空身即法身。</p>
<p><span class='corr'>秖</span>如四大五蘊不淨之身。都無實義。如夢如幻。如影如響。從無量劫來。流浪生死。貪愛所使。暫無休息。出此入彼。積骨如毗富羅山。飲母乳如四大海水。何故。為無智慧。不能了知五蘊本空。都無實義。逐境生愛。欲網所拘。不得自在。所以世尊道。諸苦所因。貪欲為本。若滅貪欲。無所依止。儞等若能了知幻身虗假。本來空寂。諸見不生。無我．人．眾生等見。諸法皆如。故云幻化空身即法身。法身覺了無一物。唯有聽法說法。虗玄大道。無著真宗。故曰本源自性天真佛。</p>
<p>五陰浮雲空去來。三毒水泡虗出沒。若如是者。是謂度一切苦厄。乃至無量無邊煩惱知解。悉皆清淨。號曰清淨法身。若到者箇田地。出此入彼。捨身受身。地獄天堂。此界地方。縱橫自在。任意浮沉。應物舒光。隨機逗教。喚作千百億化身。恁麼說話。可謂無夢說夢。和泥合水。撤屎撒屎。不識好惡。乃呵呵大笑云。若去衲僧門下。十萬八千。米蔓見他汗臭氣在。雖然如是。不得一向。<span class='corr'>但</span>以假名字。引導於眾生。珍重。</p>
<p>上堂云。心隨萬境轉。轉處實能幽。隨流認得性。無喜復無憂。拈起拄杖子云。者箇是道吾拄杖子。那箇是諸人心。河沙國土．河沙諸佛．西天二十八祖．唐土六祖。盡在道吾拄杖上轉大法輪。諸人還見麼。若見。朝游西天。暮歸東土。若也不見。晨朝有粥。齋時有飯。卓拄杖一下。下座。</p>
<p>上堂云。有物先天地。無形本寂寥。能為萬像主。不遂四時凋。拈拄杖云。者箇是道吾拄杖。那箇是萬像主。良久。云。若見諸相非相。即見如來。喝一喝。卓拄杖一下。下座。</p>
<p>上堂云。有時先照後用。有時先用後照。有時照用同時。有時照用不同時。所以道。有明有暗。有起有倒。乃喝一喝。云。且道是照是用。緇素辨得麼。試出來呈醜拙看。若無。道吾今日失利。喝一喝。下座。</p>
<p>上堂云。祖師心印。一印印空。一印印水。一印印泥。如今還有印不著者麼。誠向脚跟下倒道將一句來。設儞道得倜儻分明。第一不得行過衲僧門下。且道衲僧有什麼長處。良久。云。人王三四寸。徧地是刀鎗。喝一喝。卓拄杖一下。下座。</p>
<p>上堂云。一喝分賓主。照用一時行。若會箇中意。日午打三更。乃喝一喝云。且道是賓是主。還有人分得麼。若分得。朝行三千。暮行八百。若未能分得。道吾今日失利。拂一拂。下座。</p>
<p>上堂云。法法本來法。無法無非法。拈拄杖云。者箇是道吾拄杖。那箇是本來法。良久。云。但有路可上。更高人也行。喝一喝。卓拄杖。下座。</p>
<p>上堂云。法身無相。應物現形。拈起拄杖云。者箇是道吾拄杖。那箇是法身。者箇是葛藤且致。僧堂佛殿穿入汝諸人鼻孔裏去也。四大海水在汝頭上。龍王在汝指甲上。還覺麼。若覺去。晝行三千。夜行八百。脚下煙生。頭上火起。若也不覺。饑來喫飯困來眠。喝一喝。下座。</p>
<p>上堂云。一切諸佛皆以無為法而有差別。前是按山。後是主山。那箇是無為法。良久。云。向下文長。付在來日。喝一喝。下座　問。佛令祖令即不問。如何是正令　師云。金鳳投崖　僧便喝　師亦喝。卓拄杖一下　僧背唾。便八眾　師云。念儞是化主。</p>
<p>上堂云。天<span class='corr'>已</span>明。皷<span class='corr'>已</span>響。聖眾臻。齊合掌。如今還有不合掌者麼。有即尼乾歡喜。無則瞿曇惡發。久立。珍重。</p>
<p>僧問。磨礱三尺劒。去化不平人。師意如何　師云。好去　僧云。點　師云。儞看　僧拍手一下。歸眾　師云。了。</p>
<p>上堂云。世尊三昧。阿難不知。阿難三昧。商那和修不知。從上諸聖三昧。互相不知。乃拈拄杖子劃一圓相云。者箇是什麼。還有人道得否。良久云。路逢劒客須呈劒。不是詩人莫獻詩。喝一喝。下座。</p>
<p>上堂云。涅槃無異路。方便有多門。拈拄杖云。者箇是道吾拄杖。那箇是涅槃門。良久。云。見月休觀指。歸家罷問程。喝一喝。下座。</p>
<p>上堂云。夫說法者。須應時節。若不應時。總是非時語。還有人應得著。麼應即應了也。且道落在什麼處。喝一喝。下座。</p>
<p>上堂云。道吾打皷。四大部洲同參。拄杖橫去。挑括乾坤大地。鉢盂轉去。覆却河沙世界。問爾諸人。向什麼處安身立命。若也知去向。北俱盧州喫粥喫飯。若也不知。道吾罪過。珍重。</p>
<p>上堂。僧出禮拜。起便喝　師云。作麼生　僧又喝　師云。瞎　僧禮拜　師云。三十棒且待別時來與儞喫　問。古人面壁。意旨如何　師云。有年無德。</p>
<p>上堂云。北山南。南山北。日月雙明天地黑。大海江河盡放光。逢著觀音問彌勒。珍重。</p>
<p>師住石霜。開堂日。僧問。維摩一默。米稱師宗。棒喝齊施。中流罔措。今日一會。請師方便　師云。石第逢春長。霜華向日問　進云。與麼則陽鳥喃喃語。雨過百華新　師云。不因漁父引。焉知水淺深　僧云。峻水隨流急。雲開照碧天　師云。我行荒草裏。儞又八深村　僧應喏。云。官不客針。更借一問。師意如何　師云。放儞三十棒。三十年後方始知痛痒。僧舞袖而退　師云。夢見。</p>
<p>問。方木調弦時如何　師云。幡竿一尺二　進云。恁麼則和尚手出今時也　師云。脚撥不動　僧云。莫道不知音　師云。三十年後悟去不定。</p>
<p>問。有理難伸時如何　師云。苦　進云。恁麼則舌拄上齶也　師乃噓噓　僧云。將謂胡鬚赤　師云。夢見南源脚跟　問。古鏡未磨時如何　師云。新羅打皷　進云。磨後如何　師云。西天作舞。</p>
<p>上堂云。青蓮視瞬以多繁。迦葉微微笑自謾。少室坐著癡截臂。黃梅呈解頌多般。八門棒喝重重錯。向上宗乘肉自剜。公按見成誰懡㦬。鑒咦啐<span class='corr'>啄</span>哂旁觀。一宿覺來知是誤。不言師範更無端。丈夫皆有衝天志。北斗南星背面看。</p>

<div class='div-other'><a id='mulu191' />
<p class='h4'>偈頌　　因僧請益三玄三要頌</p>
<div class="lg regular"><div class='lg-row'>第一玄　三世諸佛擬何宣</div>
<div class='lg-row'>垂慈夢裏生輕薄　端坐還成落斷邊</div>
</div>
<div class="lg regular"><div class='lg-row'>第二玄　刢利衲僧眼未明</div>
<div class='lg-row'>石火電光知是鈍　楊眉瞬目涉關山</div>
</div>
<div class="lg regular"><div class='lg-row'>第三玄　萬象森羅宇宙寬</div>
<div class='lg-row'>雲散洞空山嶽靜　落華流水滿長川</div>
</div>
<div class="lg regular"><div class='lg-row'>第一要　豈話聖凡妙　擬議涉長途</div>
<div class='lg-row'>擡眸七顛倒</div>
</div>
<div class="lg regular"><div class='lg-row'>第二要　峯頂敲捷召　神通自在來</div>
<div class='lg-row'>多聞門外呌</div>
</div>
<div class="lg regular"><div class='lg-row'>第三要　起倒令人笑　掌內握乾坤</div>
<div class='lg-row'>千差都一照</div>
</div>
<div class="lg regular"><div class='lg-row'>報儞通玄士　棒喝要臨時　若明親的旨</div>
<div class='lg-row'>半夜太陽輝</div>
</div></div>
<div class='div-other'><a id='mulu192' />
<p class='h4'>因僧請益臨濟兩堂首座齊下喝頌</p>
<div class="lg regular"><div class='lg-row'>啐<span class='corr'>啄</span>之機箭拄鋒　瞥然賓主當時分</div>
<div class='lg-row'>宗師愍物垂緇素　北地黃河徹底渾</div>
</div></div>
<div class='div-other'><a id='mulu193' />
<p class='h4'>因人請益惠超佛話有頌</p>
<div class="lg regular"><div class='lg-row'>僧問如何是佛　師云汝是惠超</div>
<div class='lg-row'>禮拜進前叉手　思量十萬迢迢</div>
</div></div>
<div class='div-other'><a id='mulu194' />
<p class='h4'>因僧請益雲門超佛越祖之談</p>
<div class="lg regular"><div class='lg-row'>超佛越祖若何宣　充齋餬餅恣情飡</div>
<div class='lg-row'>湖南展鉢新羅咬　大石波斯索渡船</div>
</div></div>
<div class='div-other'><a id='mulu195' />
<p class='h4'>因僧請益乃述三訣頌</p>
<div class="lg regular"><div class='lg-row'>第一訣　大地山河泄　維摩綣默然</div>
<div class='lg-row'>文殊便饒舌</div>
</div>
<div class="lg regular"><div class='lg-row'>第二訣　展拓看時節　語默豈相干</div>
<div class='lg-row'>夜半秋天月</div>
</div>
<div class="lg regular"><div class='lg-row'>第三訣　遠路難登涉　陸地弄舟船</div>
<div class='lg-row'>眼中藏日月</div>
</div></div>
<div class='div-other'><a id='mulu196' />
<p class='h4'>三句頌</p>
<div class="lg regular"><div class='lg-row'>第一句　天上他方皆罔措</div>
<div class='lg-row'>俱輪顛倒論多端　巍巍未到尼俱樹</div>
</div>
<div class="lg regular"><div class='lg-row'>第二句　臨濟德山涉路布</div>
<div class='lg-row'>未過新羅棒便揮　達者途中亂指注</div>
</div>
<div class="lg regular"><div class='lg-row'>第三句　維摩示疾文殊玄</div>
<div class='lg-row'>對談一默震乾坤　直至如今作笑具</div>
</div></div>
<div class='div-other'><a id='mulu197' />
<p class='h4'>因僧請益五位有頌</p>
<div class="lg regular"><div class='lg-row'>正中偏　半夜烏雞室裏鳴</div>
<div class='lg-row'>海底然燈光世界　石上栽華長枝靈</div>
</div>
<div class="lg regular"><div class='lg-row'>偏中正　日落西山觀異影</div>
<div class='lg-row'>分明景像顯宗乘　休把迷頭窺月井</div>
</div>
<div class="lg regular"><div class='lg-row'>正中來　木馬生兒徧九垓</div>
<div class='lg-row'>進退任行通鳥道　豈並巢居界內隈</div>
</div>
<div class="lg regular"><div class='lg-row'>兼中至　彼彼大夫全意氣</div>
<div class='lg-row'>矛盾交互不傷鋒　展拓縱橫不相離</div>
</div>
<div class="lg regular"><div class='lg-row'>兼中到　黑白<span class='corr'>已</span>前休作造</div>
<div class='lg-row'>須明露柱未生兒　莫認狂辭途路走</div>
</div></div>
<div class='div-other'><a id='mulu198' />
<p class='h4'>都一頌</p>
<div class="lg regular"><div class='lg-row'>偏中歸正極幽玄　正玄偏來理事全</div>
<div class='lg-row'>須知正立非言說　朕兆依俙屬有緣</div>
<div class='lg-row'>兼至去來興妙用　到兼何更逐言詮</div>
<div class='lg-row'>出沒豈能該世界　蕩蕩無依鳥道玄</div>
</div></div>
<div class='div-other'><a id='mulu199' />
<p class='h4'>因僧請益風宂佛話</p>
<div class="lg regular"><div class='lg-row'>杖林山下竹筋鞭　南北禪人萬萬千</div>
<div class='lg-row'>莫怪相逢不下馬　東西各自有前程</div>
</div></div>
<div class='div-other'><a id='mulu200' />
<p class='h4'>寄李駙馬</p>
<div class="lg regular"><div class='lg-row'>分身千百億　悲智願難窮　在俗還隨俗</div>
<div class='lg-row'>居宮即順宮　頭頭皆巨護　處處現神通</div>
<div class='lg-row'>珍重吾宗幸　多能立古風</div>
</div></div>
<div class='div-other'><a id='mulu201' />
<p class='h4'>又</p>
<div class="lg regular"><div class='lg-row'>仰觀天畔一輪日　幾度清光四上出</div>
<div class='lg-row'>大士蓬頭問志公　摩訶般若波羅蜜</div>
</div></div>
<div class='div-other'><a id='mulu202' />
<p class='h4'>注杜順和尚頌</p>
<div class="lg regular"><div class='lg-row'>懷州牛喫禾<span class='note-inline'>(河沙世界)</span>　益州馬腹脹<span class='note-inline'>(蟻銜椀走)</span></div>
<div class='lg-row'>天下召醫人<span class='note-inline'>(驢頭馬角)</span>　炙猪左膊上<span class='note-inline'>(畫虎成狸)</span></div>
</div></div>
<div class='div-other'><a id='mulu203' />
<p class='h4'>牧童</p>
<div class="lg regular"><div class='lg-row'>牧牛童。實快活　跣足披蓑雙角撮</div>
<div class='lg-row'>橫眠牛上向天歌　人問如何牛未渴</div>
<div class='lg-row'>回面觀。平田闊　四方放去休欄遏</div>
<div class='lg-row'>八面無拘任意游　要收<span class='corr'>秖</span>向鼻頭揑</div>
<div class='lg-row'>小牛兒。順毛捋　角力未充難提掇</div>
<div class='lg-row'>且從放在小平坡　慮上孤峰四脚脫</div>
<div class='lg-row'>日<span class='corr'>已</span>高。休喫草　拈起索頭無少老</div>
<div class='lg-row'>一齊牽向圈中眠　和泥看伊東西倒</div>
<div class='lg-row'>阿呵呵。好又好　閑將短笛順風吹</div>
<div class='lg-row'>震動五湖山岳島　倒騎牛。脫破襖</div>
<div class='lg-row'>知音休向途中討　若問牧童何處居</div>
<div class='lg-row'>鞭指東西無一寶</div>
</div></div>
<div class='div-other'><a id='mulu204' />
<p class='h4'>冬不人事</p>
<div class="lg regular"><div class='lg-row'>東山林木高　幾歲幾迴雨　南嶺松枝瘦</div>
<div class='lg-row'>石生石畔土　金色見瞿曇　二三七八五</div>
</div></div>
<div class='div-other'><a id='mulu205' />
<p class='h4'>因僧請益古人十二時謌。乃頌之</p>
<div class="lg regular"><div class='lg-row'>雞鳴丑　夢裏逢人莽莽鹵</div>
<div class='lg-row'>平旦寅　覺來路上弄精魂</div>
<div class='lg-row'>日出卯　赫赫光明影裡坐</div>
<div class='lg-row'>食時辰　食飽還知是病因</div>
<div class='lg-row'>禺中巳　買賣論量入市肆</div>
<div class='lg-row'>日南午　萬像分明作笑具</div>
<div class='lg-row'>日昳未　張公喫酒李公醉</div>
<div class='lg-row'>晡時申　省來端坐醉醺醺</div>
<div class='lg-row'>日入酉　茆蓬竹戶硬撑拄</div>
<div class='lg-row'>黃昏戌　日落西山狐魅出</div>
<div class='lg-row'>人定亥　老鼠牀頭作隊隊</div>
<div class='lg-row'>夜半子　一輪明月蘇噓哩</div>
</div></div></div>
<div class='div-other'><a id='mulu206' />
<p class='h3'>滁州瑯瑘山惠覺禪師</p><p>初開堂。升坐。拈香畢。</p>
<p>有僧問。師唱誰家曲。宗風嗣阿誰　師云。一任儞鑽龜打瓦　進云。麼恁即汾陽一箭直射瑯瑘　師云。了。</p>
<p>問。如何是祖師西來意　師云。庭前殘燭謝。</p>
<p>問。如何是佛　師云。黃面比丘　進云。莫便是也無　師云。智無銖兩。</p>
</div>
<div class='div-other'><a id='mulu207' />
<p class='h3'>蘄州黃梅龍華寺曉愚禪師</p><p>行脚[日*乏]參五祖。戒禪師乃問。不落脣吻一句作麼生道　師云。老老大大。話頭也不照管　戒便喝　師亦喝　戒拈<span class='corr'>棒</span>　師便拍手下去　戒召云。闍梨。且住。話在　師將坐具塔在肩上。更不迴首而去。</p>
</div>
<div class='div-other'><a id='mulu208' />
<p class='h3'>唐州龍潭智圓禪師</p><p>初開堂。有僧問。師唱誰家曲。宗風嗣阿誰　師云。汾陽水急。白浪滔天　進云。還許學人措足也無　師云。輥。</p>
<p>問。承教有言。是真精進。是名真法供養。如何是真法　師云。夜聚曉散。</p>
<p>問。如何是龍潭劒　師云。觸不得　進云。困者如何　師云。白骨連山。</p>
<p>問。久響龍潭。到來為什麼龍不現　師云。水深不見底　進云。現後如何　師云。特地一場愁。</p>
</div></div>
<div class='div-other'><a id='mulu209' />
<div class='div-other'><a id='mulu210' />
<p class='h3'>果州永慶院光普禪師</p><p>在石門慈照聦禪師會下。早參。師問。承古有言。大悲院裏有齋。意旨如何　石門云。日出隈陽座。天寒不舉頭。</p>
<p>下座。後師續後入室。石門問。適來因緣作麼生會　師云。會即途中受用。不會即世諦流傳　石門云。未在。更道　師拂袖而去。</p>
<p>師開堂日。僧問。如何是佛法大意　師云。蜀地出鑌鐵。</p>
</div>
<div class='div-other'><a id='mulu211' />
<p class='h3'>桂州壽寧院慧靈禪師</p><p>僧問。光境俱亡。道歸何處　師云。街頭市尾　進云。即今事又怠麼生　師云。拖泥帶水。</p>
<p>問。如何是和尚家風　師云。有少無多　進云。東審客來。將何祇待　師云。長連牀上鹿羹淡飯。</p>
</div>
<div class='div-other'><a id='mulu212' />
<p class='h3'>襄州石門山第六世了同禪師</p><p>云。適來堂上鐘子未鳴時。諸上坐便合知時。何用上來握節當胸。實為屈沉。諸仁者。然即如是。撒沙向諸上坐眼裏去也。三世諸佛在諸人鼻孔上轉大法輪。看看。良久。云。冬行春令。珍重。</p>
<p>問。如何是鳳皇機　師云。分明舉似闍梨　進云。忽遇遊子相投又若何　師云。且領話。</p>
<p>僧問。如何是透法身句　師乃拈淨缾。便作傾水勢　進云。未審此意如何　師云。箭過新羅。</p>
<p>問。如何是祖師西來意　師云。獨步離天竺。</p>
</div>
<div class='div-other'><a id='mulu213' />
<p class='h3'>荊南府竹園山法顯禪師</p><p>開堂日。僧問。師登寶座。當說何法　師云。香煙起處眾雲集　學云。恁麼則紅焰光中不見蹤也　師云。乾坤無透路。</p>
<p>問。如何是佛　師云。好手畫不成　問。如何是道　師云。交橫十字　進云。如何是道中人　師云。往往不相識。</p>
<p>問。如何是奇特之事　師以拄杖劃一劃　僧便喝　師拍繩牀一下　僧禮拜　師便打。</p>
<p>問。承教有言。止止不須說。我法妙難思。如何是止止不須說　師云。太多也　學云。如何是我法妙難思　師云。不如速禮三拜。</p>
</div>
<div class='div-other'><a id='mulu214' />
<p class='h3'>彭州永福院延照禪師</p><p>上堂。僧問。師登寶座。朝騎降臨。向上機鋒。請師舉唱　師云。月輪輾破瑠璃殼。海內龍王笑點頭　進云。恁麼即迷悟不從師也　師云。罕逢穿耳客。頻遇守株人。</p>
<p>問。如何是彭州境　師云。人馬合雜　進云。如何是境中人　師便喝。　僧以手作拽弓勢　師便拈<span class='corr'>棒</span>　僧擬議　師便打。</p>
<p>問。古德有言。徧體汗流山鬼窟。袈裟遮面鬼神村。意旨如何　師云。青城大面出賢人　僧擬議　師便喝。</p>
</div>
<div class='div-other'><a id='mulu215' />
<p class='h3'>唐州大乘山德遵禪師</p><p>初開堂日。僧問。西天一佛出世。地布黃金。今日出世。有何祥瑞　師云。破布裏真珠　進云。恁麼即圓融下號光透娑婆　師云。驢[駋-口+巴]青布袋。</p>
<p>問。世界圓融一句。請師道　師云。團團七尺餘。</p>
<p>問。如何是大乘山　師云。㵎水向東流　進云。如何是山中人　師云。眉鹿眼白。</p>
<p>問。如何是臨濟一喝下事　師云。山僧却道不得　僧便喝　師云。好喝　僧又喝　師云。未信儞在　僧云。瞎　師拈<span class='corr'>棒</span>便打。</p>
<p>師上堂云。</p>

<div class="lg regular"><div class='lg-row'>古佛傳心印　常然般若燈　曹谿玄妙旨</div>
<div class='lg-row'>馬祖至令弘　踏破波中月　其間幾箇能</div>
<div class='lg-row'>吾宗高格外　來往自騰騰</div>
</div><p>時有僧問。承師有言。如何是吾宗高格外　師云。笑指斜陽投暗室。踏轉毗盧海嶽傾　進云。如何是來往自騰騰　師云。韓盧咬骨空䑛觜。腹內懸懸背合塵。</p>
</div>
<div class='div-other'><a id='mulu216' />
<p class='h3'>湖州景清禪院居素禪師</p><p>初升座。維那白槌云。法筵龍象眾。當觀第一義　師云。第一義中明會。猶是掩耳偷鈴。不動位中紹得。未免遭人貶剝。設伕高超象外。靜離言鋒。未忘取捨之情。豈敵有無之患。如斯見解。笑殺他人。然雖如此。官不客針。私通車馬。有疑請問。</p>
<p>僧問。祖祖相傳傳祖印。師令得法嗣何人　師云。鑿齒池邊曾[門@(留-田+皿)]勝。道安巖畔任徑行　進云。恁麼則昔日虎谿華重秀。今朝霅水月方新　師云。綠竹千竿老。松蘿一徑深。</p>
<p>問。如何是景清境　師云。雨過谿橋人懶度　進云。如何是境中人　師云。蟾蜍光冷豈堪觀。</p>
<p>問。遠遠投師。乞師一接　師云。新羅人打鼓　學云。如何領會　師云。舶主未曾逢。</p>
<p>僧問。承和尚有言。寰中天子勑。塞外將軍令。如何是塞外將軍令　師云。揭　學云。其中事如何　師云。蹴　學云。莫便是和尚為人處也無　師彈指一下。</p>
<p>問。如何是末上一句　師云。金剛樹下　學云。如何是末後一句　師云。拘尸城邊　學云。向上還更有事也無　師云。有　學云。如何是向上事　師云。波句撫掌呵呵笑。迦葉擡頭不識人。</p>
</div>
<div class='div-other'><a id='mulu217' />
<p class='h3'>鎮國軍節度使駙馬都尉李遵勗<span class='note-inline'>(所有語句別從徧錄)</span></p></div>
<div class='div-other'><a id='mulu218' />
<p class='h3'>蘇州洞庭山翠峯禪院慧月禪師</p><p>升座云。若論祖師心印。豈於第一義諦中收得。非但第一義。三要收不盡。四句豈能該。假便言前明得。猶在半途。直饒言詮但忘。未免抱泥帶水。然雖如是。事不一向。或有疑情。便請出眾商量。</p>
<p>時有僧問。師唱誰家曲。宗風嗣阿誰　師云。太子谷中垂韁非。鳳林關上羊祜碑　進云。恁麼則昔時谷隱。今日當堂也　師云。楚山突屼三冬秀。漢水彎環四季清。</p>
<p>問。一華開五葉。結果自然成時如何　師云。脫却籠頭。卸却角䭾　進云。拶出虗空去。處處盡[門@取]香　師云。雲愁聞鬼哭。雪壓髑髏吟。</p>
<p>問。和尚未見谷隱時一句作麼生道　師云。步步登山遠　進云。見後如何　師云。驅驅信馬蹄。</p>
</div>
<div class='div-other'><a id='mulu219' />
<p class='h3'>覺圓上座</p><p>師。杭州人也。廣嚴禪院受業。初參谷隱。上堂次。便出問云。學人開旗。請師展陣　隱云。儞試呈者醜拙看　圓擬議　隱便喝　圓喚侍者　隱云。瞎　圓禮拜　隱云。大眾。旗又開了。陣又展了。爭奈地上七縱八橫。便下座。歸方丈。</p>
<p>圓與谷隱山持書到李駙馬宅。將堂頭書與都尉。　尉按得書。取在懷中。却展兩手。圓亦展兩手　尉云。碎。</p>
<p>尉因齋次。問云。今日盛陳香供。蓋為生辰。大士亭齋。諸佛同祐。且道有利益也無　圓云。明年更有新條在　尉云。雪峯道底　圓云。惱亂春風卒未休　尉云。一任[跳-兆+孛]跳。</p>
<p>圓臨示寂。有頌曰。</p>

<div class="lg regular"><div class='lg-row'>住亦何依　去亦何往　三界十方　如觀指掌</div>
<div class='lg-row'>不上中天　匪乘白象　珍重同人　青煙直上</div>
</div><p>言訖。端坐而化。焚燒之後。五色舍利無數。</p>
</div></div>
<div class='div-other'><a id='mulu220' />
<div class='div-other'><a id='mulu221' />
<p class='h3'>翰林學士工部侍郎贈禮部尚書文公楊億</p><p>任秘書監。知汝州日。甞有書寄李維內翰。敘其始末師承。書云。</p>
<p>病夫夙以頑憃。獲受獎顧。預聞南宗之旨。久陪上國之游。動靜咨詢。周旋䇿發。俾其刳心之有。詣牆面之無。慙者誠出於席間牀下矣。矧又故安公大師每垂誘導。自雙林滅影。隻履<span class='corr'>西</span>歸。中心浩然。<span class='corr'>罔知</span>所止。仍歲沉痼。神<span class='corr'>慮</span>迷<span class='corr'>恍。殆及</span>小間。再辨方位。又得雲門諒公大士見顧蒿蓬。諒之旨趣。正與安公同轍。並自廬山歸宗．雲居而來。皆是法眼之流裔。</p>
<p>去年假守茲郡。適會廣惠禪伯。實承嗣南院念。念嗣風穴。風穴嗣先南院。南院嗣興化。興化嗣臨濟。臨濟嗣黃檗。黃檗嗣先百丈海。海嗣馬祖。馬祖出讓和尚。讓即曹谿之長嫡也。齋中務簡。退食多暇。或坐邀而至。或命駕從之。請叩無方。蒙滯頓釋。半歲之後。曠然弗疑。如忘忽記。如睡忽覺。平昔礙膺之物。嚗然自落。積劫未明之事。㸌爾現前。固亦決擇之洞分。應接之無蹇矣。</p>
<p>重念先德率多參尋。如雪峯九度上洞山。三度上投子。遂嗣德山。臨濟得法於大愚。終承黃檗。雲巖多蒙道吾訓誘。乃為藥山之子。丹霞親承馬祖印可。而作石頭之裔。在古多有。於理無嫌。病夫<span class='corr'>今</span>繼紹之緣。實屬於廣惠。而提激之自。良出於鼇峯也。忻幸。忻幸。</p>
<p>侍即問廣惠和尚。尋常承和尚有言。一切罪業。皆困賊寶所生。勸人疎於財利。況南閻眾生以財為命。邦國以財聚人。教中有財法二施。何得勸人疎財　廣云。幡竿尖上鐵龍頭　侍云。海壇馬子似驢犬　廣云。楚雞不是丹山鳳　侍云。佛滅二千歲。比丘少慚愧。</p>
<p>問。門僧表澄。承古有言。天上無彌勒。地上無彌勒。未審彌勒在什麼處　澄云。手上木　侍云。罪有所歸　澄云。知過人難得　侍云。喫取拄杖　澄喝侍云。且放過即不可。</p>
<p>侍郎問李駙馬。釋迦六年苦行。成得甚麼事　尉云。擔折知柴重。</p>
<p>問。一盲引眾盲時如何　尉云。盲　侍云。灼然　尉便休。</p>
<p>同光帝問興化和尚云。朕收得中原之寶。秖是無人酬價。</p>
<p>興化云。略借陛下寶看。帝以手舒幞頭脚。</p>
<p>興化云。君王之寶。誰敢酬價。</p>
<p>玄覺云。<span class='corr'>秖</span>如興化眼在什麼處。若不肯。過在什麼處。</p>
<p>侍云。興化恁麼<span class='corr'>秖</span>對。是肯莊宗。不肯莊宗。試辨看。</p>

<div class='div-other'><a id='mulu222' />
<p class='h4'>論話</p><p>因僧談道。侍郎遂云。道不離人。人能弘道。大凡參學之人。十二時中長須照顧。不見南泉道。三十年看一頭水牯牛。若犯他人苗稼。擿鼻拽迴。如今變成露地白牛。躶躶地。放他不肯去。諸人長須著些精彩。不可說禪道之時。便有箇照帶底道理。擇菜作務之時。不可便無去也。如雞抱卵。若是拋離起去。暖氣不接。便不成種子。如今萬境森羅。六根煩動。略失照管。便表身命。不是小事。今來受此緣生。被生死繫縛。蓋為塵劫<span class='corr'>已</span>來。順生滅心。隨他流轉。以至如今。諸人等且道若曾喪失。何以得至如今。要識露地白牛麼。試把鼻孔拽看。</p>
<p>侍郎云。玄沙和尚道。大唐國內。宗門中事。未曾有人舉唱。或有人舉唱。盡大地人總失却性命。垂孔鐵錘相似。一時亡鋒結舌去。且道是甚道理。如今假立箇賓主。動者兩片皮。竪起指頭。拈起拂子。總成顛倒知見。順汝狂意。教汝有箇申問處。若是明眼人前。恁生拈掇得出。<span class='corr'>秖</span>如曾祖和尚見僧來便面壁。長慶道。恁麼地接人。驢年得一箇去。我道曾祖也<span class='corr'>秖</span>是不識羞。是他明眼人又爭肯。儞今來事不獲<span class='corr'>已</span>。與汝諸人作顛倒知見。一似結巾為馬。揑目生華。上祖道箇開佛知見。示佛知見。悟佛知見。入佛知見。教地恁道。抑下多少威光。且道諸人分上欠少箇什麼。雖然如此。我若不恁麼與汝知聞。儞又什麼處得見我。古人道。知思者少。上道承箇甚人恩。於此不明。問取露柱去　侍云。此事大難。釋迦老子三七日中思惟。便欲入涅槃。被帝釋．梵王慇懃三請。不得<span class='corr'>已</span>而許之。始自鹿苑。終於俱尸羅城。中間四十九年大作佛事。說五乘十二分教如缾注水。後來於靈山會上目視迦葉。謂大眾云。吾王法眼<span class='corr'>已</span>付麼訶大迦葉。又云。我於四十九年中。不曾說一字。此是什麼道理。若於諸人分上。著一字脚不得。為諸人各各有奇特事在。喚作奇特。早是不中也。我道釋迦是敗軍之將。迦葉是畏身失命底人。汝等諸人且怎生會。不見道。涅槃生死俱夢言。佛與眾生並為增語。直須恁麼會取。不要向外馳求。若也於此未明。敢道乖張不少。</p>
<p>侍舉肇論云。會萬物為<span class='corr'>己</span>者。其唯聖人乎。如今山河大地．樹木人物摐地。是同是別。苦道同去。是他頭頭物物。各各不同。若道別去。他古人又道會萬物為<span class='corr'>己</span>。且恁生會。<span class='corr'>秖</span>如教中說。若有一人發真歸源。十方虗空一時銷隕。古德亦云。若人識得心。大地無寸土。此是甚道理。直下盡十方世界是汝一隻眼。一切諸佛．天人．群生類。盡承汝威光建立。須是信得乃方得　侍郎臨終前一日。親寫一偈與家人。令來日送達李駙馬處。偈曰。</p>

<div class="lg regular"><div class='lg-row'>漚生與漚滅　二法本來齊　欲識真歸處</div>
<div class='lg-row'>趙州東院西</div>
</div><p>尉接得偈。云。泰山廟裏賣紙錢。</p>
</div></div></div>
<div class='div-other'><a id='mulu223' />
<div class='div-other'><a id='mulu224' />
<p class='h3'>普照禪師修戒</p><p>有僧問。如何是佛　師云。千葉碧蓮雲裏現。萬重山水異聞香。</p>
<p>問。如何是祖師西來意　師云。猴猻摘山果。野鹿下田中。</p>
<p>問。如何是學人自<span class='corr'>己</span>　師云。煙霞起處和雲白。鶴飛霄漢出銀籠。</p>
<p>問。不施寸刃。便登九五時如何　師云。書落張良錦帳西。</p>
<p>問。如何是祖師西來意　師云。朝見八關開石堂。暮看金烏送枕頭。</p>

<div class='div-other'><a id='mulu225' />
<p class='h4'>拄杖歌</p>
<div class="lg regular"><div class='lg-row'>千峰間出虬形樣　碧眼胡僧恁生向</div>
<div class='lg-row'>有時擺撼動滄波　莫把乾坤為比量</div>
<div class='lg-row'>放橫時。奔掣電　握坐金毛爭敢現</div>
<div class='lg-row'>拈來掌上震機鋒　爍迦羅眼何曾見</div>
<div class='lg-row'>擬商量。昏色暗　撥破雲霞光璨爛</div>
<div class='lg-row'>擕行空裏翫秋天　攪海魚龍皆瞻戰</div>
<div class='lg-row'>悅人心。逢[怊-口+又]便　縱伕塵沙歸下畔</div>
<div class='lg-row'>崢嶸獨立在虗堂　任儞神通作麼變</div>
<div class='lg-row'>喝</div>
</div></div>
<div class='div-other'><a id='mulu226' />
<p class='h4'>雪頌</p>
<div class="lg regular"><div class='lg-row'>冷氣凝空墜　銀華丙地生　苔痕無覓所</div>
<div class='lg-row'>山嶮絕人行</div>
</div></div>
<div class='div-other'><a id='mulu227' />
<p class='h4'>西來意頌</p>
<div class="lg regular"><div class='lg-row'>問我西來意　西來意甚深　直饒玄會得</div>
<div class='lg-row'>眼裏下金針</div>
</div></div>
<div class='div-other'><a id='mulu228' />
<p class='h4'>都旨</p>
<div class="lg regular"><div class='lg-row'>薄伽演出五天雲　落處須教皂白分</div>
<div class='lg-row'>進退互為通鳥道　森羅萬象定乾坤</div>
</div></div></div></div></div>
<p class='juan'>天聖廣燈錄卷第十八</p>
</div><!-- end of div[@id='body'] -->
</body></html>