<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu59' />天聖廣燈錄卷第十一　　　〔宋勒〕</p><p class="head4">鎮州臨濟院義玄慧照禪師</p>
<p>師示眾云。今時學佛法者。且要求真正見解。若得真正見解。生死不染。去住自由。不要求殊勝。殊勝自至。</p>
<p>道流。<span class='corr'>秖</span>如自古先德。皆有出人底路。如山僧指示人處。<span class='corr'>秖</span>是要儞不受人惑。要用便用。更莫遲疑。如今學者不得。病在甚處。病在不自信處。儞若自信不及。即便忙忙地徇一切境縛。被他萬境迴換。不得自由。儞若能歇得念念馳求心。便與祖佛不別。儞欲得識祖麼。<span class='corr'>秖</span>儞面前聽法底。是學人信不及。便向外馳求。設求得者。皆是文字名相。終不得他活祖意。莫錯。禪德。此時不遇。萬劫千生。輪迴三界。徇好境掇去。驢牛肚裏生。</p>
<p>道流。約山僧見處與釋迦不別。每日多般用處。欠少什麼。六道神光未曾間歇。若能如是見得。<span class='corr'>秖</span>是一生無事人。</p>
<p>大德。三界無安。猶如火宅。此不是儞久停住處。無常殺鬼一剎那間不揀貴賤老少。儞要與祖佛不別。但莫外求。一念心上清淨光。是儞屋裏法身佛。儞一念心上無分別光。是儞屋裏報身佛。儞一念心上無差別光。是儞屋裏化身佛。此三種身。是儞今目前聽法底人。<span class='corr'>秖</span>為不向外馳求。有此功用。據經論家。取三種身為極則。約山僧見處不然。此三種身是名言。亦是三種衣。古人云。身依義立。土據體論。法性身．法性土。明知是光影。</p>
<p>大德。儞且識取弄光影底人是諸佛之本源。一切處是道流歸舍處。是儞四大色身不解說法聽法。脾胃肝膽不解說法聽法。虗空不解說法聽法。是什麼解說法聽法。是儞目前歷歷底物。一段孤明。是者箇解說法聽法。若如是見得。便與祖佛不別。但一切時中更莫間斷。觸目皆是。<span class='corr'>秖</span>為情生智隔。想變體殊。所以輪迴三界。受種種苦。約山僧見處。無不甚深。無不解脫。</p>
<p>道流。心法無形。通貫十方。在眼曰見。在耳曰聞。在鼻齅香。在口談論。在手執捉。在足雲奔。本是一精明。分為六和合。一心既無。隨處解脫。山僧恁麼說。意在什麼處。<span class='corr'>秖</span>為道流一切馳求心不能歇。上他古人閑機境。</p>
<p>道流。取山僧見處。坐斷報化佛頭。十地滿心。猶如客作兒。等妙二覺。檐枷負鎻漢。羅漢辟支。猶如廁穢。菩提涅槃。如繫驢橛。何以如此。<span class='corr'>秖</span>為道流不達三祇劫空。所以有此障礙。若是真正道人。終不如是。但能隨緣消舊業。任運著衣裳。要行即行。要坐即坐。無一念心希求佛果。緣何如此。古人云。若欲作業求佛。佛是生死大兆。大德。時光可惜。<span class='corr'>秖</span>擬傍家波波地學禪學道。認名認句。求佛求祖。求善知識。意度莫錯。</p>
<p>道流。儞<span class='corr'>秖</span>有一箇父母。更求何物。儞自返照看。古人云。演若達多失却頭。求心歇處即無事。大德。且要平常。莫作模樣。有一般不識好惡秀兵。便即見神見鬼。指東畫西。好晴好雨。如是之流。盡須抵債。向閻老前吞熱鐵丸有日。好人家男女被者一般野狐精魅所著。便即揑怪。瞎屢生。索飯錢有日在。</p>
<p>師又云。道流。切要求取真正見解。向天下橫行。免被者一般精魅惑亂。無事是貴人。更莫造作。<span class='corr'>秖</span>是平常。儞擬向外傍家求過。覔脚手。錯了也。<span class='corr'>秖</span>擬求佛。佛是名句。儞還識馳求底麼。三世十方佛祖出來也。<span class='corr'>秖</span>為求法。如今參學道流。也<span class='corr'>秖</span>為求法。得法始了。未得依前輪迴吾道。云何是法。法者。是心法。心法無形。通貫十方。目前現用。人信不及。便乃認名認句。向文字中求。意度佛法。天地懸殊。</p>
<p>道流。山僧說法。說什麼法。說心地法。便能入凡入聖。入淨入穢。入真入俗。要且不是儞真俗凡聖。能與一切真俗凡聖安著名字。真俗凡聖與此人安著名字不得。道流。把得便用。更不著名字。號之為玄旨。山僧說法與天下人別。<span class='corr'>秖</span>如有箇文殊．普賢出來目前。各現一身問法。纔道咨和尚。我早辨了也。老僧穩坐。更有道流來相見時。我盡辨了也。何以如此。<span class='corr'>秖</span>為我見處別。外不取凡聖。內不住根本。見徹本法。更不疑謬。</p>
<p>師又云。佛法無用功處。<span class='corr'>秖</span>是平常無事。屙屎送尿。著衣喫飯。困來即臥。愚人笑我。智乃知焉。古人云。向外作功夫。總是癡頑漢。儞且隨處作主。立處皆真。境來迴換不得。縱有從來習氣。五無間業。自為解脫大海。今時學者總不識法。猶如觸鼻羊。逢著物安任口裏。奴即不辨。賓主不分。如是之流。邪心入道。閙處即入。不得名為真出家人。正是真俗家人。夫出家者。須辨得平常真正見解。辨佛辨魔。辨真辨偽。辨凡辨聖。若如是辨得。名真出家。若魔佛不辨。正是出一家入一家。喚作造業眾生。未得名為真出家。<span class='corr'>秖</span>如今有一箇佛魔。同體不分。如水乳合。鵝王喫乳。如明眼道流。魔佛俱打。儞若愛聖憎凡。生死海裏浮沈。</p>
<p>問。如何是佛魔。</p>
<p>師云。儞一念心疑處是佛魔。儞若達得萬法無生。心如幻化。更無一塵一法。處處清淨是佛。然佛與魔是染淨二境。約山僧見處。無佛無眾生。無古無今。得者便得。不歷時節。無修無證。無得無失。一切時中。更無別法。設有一法過此者。我說如夢如化。山僧所說。皆是道流即今目前孤明歷歷地聽者。此人處處不滯。通貫十方三界。自在入一切境差別。不能迴換。一剎那間透入法界。逢佛說佛。逢祖說祖。逢羅漢說羅漢。逢餓鬼說餓鬼。向一切處。遊履國土。教化眾生。未曾離一念。隨處清淨。光透十方。萬法一如。</p>
<p>道流。大丈夫兒。今日方知本來無事。<span class='corr'>秖</span>為儞信不及。念念馳求。捨頭覔頭。自不能歇。如圓頓菩薩入法界。現身向淨土中。厭凡忻聖。如此之流。取捨未忘。染淨心在。如禪宗見解。又且不然。直是見今更無時節。山僧說處。皆是一期藥病相治。總無實法。若如是見得。是真出家。日銷萬兩黃金。道流。莫取次。被諸方老師印破面門。道我解禪解道。辨似懸河。皆是造地獄業。若是真正學道人。不求世間過。切急要求真正見解。若達真正見解圓明。方始了畢。</p>
<p>問。如何是真正見解。</p>
<p>師云。儞但一切入凡入聖。入染入淨。入諸佛國土。入彌勒樓閣。入毗盧遮那法界。處處皆現國土成住壞空。佛出于世。轉大法輪。即入涅槃。不見有去來相貌。求其生死了不可得。便入無生法界。處處遊履國土。入華藏世界。盡見諸法空相。皆無實法。唯有聽法無依道人是諸佛之母。所以佛從無依生。若悟無依。佛亦無得。若如是見得者。是真正見解。學人不了。為執名句。被他凡聖名礙。所以障其道眼。不得分明。<span class='corr'>秖</span>如十二分教皆是表顯之說。學者不會。便向表顯名句上生解。皆是依倚。落在因果。未免三界生死。儞若欲得生死去住脫著自由。即今識取聽法底人。無形無相。無根無本。無住處。活撥撥地。應是萬種施設用處。<span class='corr'>秖</span>是無處。所覔著轉遠。求之轉乖。號之為祕密。</p>
<p>道流。儞莫認著箇夢幻伴子。遲晚中間便歸無常。儞向此世界中覔箇什麼物作解脫。覔取一口飯喫。補毳過時。且要訪尋知識。莫因循逐樂過時。光陰可惜。念念無常。麤則被地水火風。細則被生住異滅四相所逼。道流。今時且要識取四種無相境。免被境擺撲。</p>
<p>問。如何是四種無相境。</p>
<p>師云。儞一念心疑。被地來礙。儞一念心愛。被水來溺。儞一念心瞋。被火來燒。儞一念心喜。被風來飃。若能如是辨得。不被境轉。處處用境。東涌西沒。南涌北沒。中涌邊沒。邊涌中沒。履水如地。履地如水。緣何如此。為達四大如夢如幻故。</p>
<p>道流。儞祇今聽法者。不是儞四大。能用儞四大。若能如是見得。便乃去住自由。約山僧見處。勿嫌底法。儞若愛聖憎凡。被聖凡境縛。有一般學人向五臺山裏求文殊。早錯了也。五臺山無文殊。儞欲識文殊麼。<span class='corr'>秖</span>儞目前用處。始終不異。處處不疑。此箇是活文殊。儞一念心無差別光。處處總是真普賢。儞一念心。自能解縛。隨處解脫。此是觀音三昧法。互為主伴。出則一時出。一即三。三即一。如是解得。始得看教。</p>
<p>師又云。如今學道人且要自信。莫向外覔。總上他閑塵境。都不辨邪正。<span class='corr'>秖</span>如有祖有佛。皆是教迹中事。有人拈起一句子語。或隱顯中出。便即疑生。照天照地。傍家尋問。也大忙然。大丈夫兒。莫<span class='corr'>秖</span>麼論王論賊。論是論非。論色論財。閑話過日。山僧此間不論僧俗。但有來者。盡識得伊。任伊向甚處出來。但有聲名文句。皆是夢幻。却見乘境底人是諸佛之玄旨。佛境不能自稱我是佛境。還是者箇無依道人乘境出來。若有人出來問我求佛。我即應清淨境出。有人問我菩薩。我即應慈悲境出。有人問我菩提。我即應淨妙境出。有人問我涅槃。我即應寂靜境出。境即萬般差別。人即不別。所以應物現形。如水中月。</p>
<p>道流。儞若欲得如法。直須是大丈夫兒始得。若萎萎隨隨地。則不得也。夫如㽄<span class='note-inline'>(音西)</span>嗄<span class='note-inline'>(所嫁切)</span>之器。不堪貯醍醐。如大器者。直要不受人惑。隨處作主。立處皆真。但有來者。皆不得受。儞一念疑。即魔入心。如菩薩疑時。生死魔得便。但能息念。更莫外求。物來即照。儞但信現今用底一箇事也無。儞一念心生三界。隨緣被境分為六塵。儞如今應用處欠少什麼。一剎那間便入淨入穢。入彌勒樓閣。又入三眼國土。處處遊履。唯見空名。</p>
<p>問。如何是三眼國土。</p>
<p>師云。我共汝入淨妙國土中。著清淨衣。說法身佛。又入無差別國土中。著無差別衣。說報身佛。又入解脫國土中。著光明衣。說化身佛。此三眼國土皆是依變。約經論家。取法身為根本。報化二身為用。山僧見處。法身即不解說法。所以古人云。身依義立。土據體論。法性身．法性土。明知是建立之法。依通國土。空拳黃葉。用誑小兒。蒺藜菱<span class='corr'>刺</span>枯骨上。覔什麼汁。心外無法。內亦不可得。求什麼物。儞諸方言道有修有證。莫錯。設有修得者。皆是生死業。</p>
<p>儞言六度萬行齊修。我見皆是造業。求佛求法。即是造地獄業。求菩薩。亦是造業。看經看教。亦是造業。佛與祖師是無事人。所以有漏有為．無漏無為。為清淨業。有一般瞎禿子。飽喫飯了。便坐禪觀行。把捉念漏。不令放起。厭喧求靜。是外道法。祖師云。儞若住心看靜。舉心外照。攝心內澄。凝心入定。如是之流。皆是造作。是儞如今與麼聽法底人。作麼生擬修他．證他．莊嚴他。渠且不是修底物。不具莊嚴得底物。若教他莊嚴。儞一切物即莊嚴得。儞且莫錯。</p>
<p>道流。儞取者一般老師口裏語為是真道。是善知識不思議。我是凡夫心。不敢測度他老宿。瞎屢生。儞一生<span class='corr'>秖</span>作者箇見解。辜負者一雙眼。冷噤噤地如凍凌上驢馰相似。我不敢毀善知識。怕生口業。</p>
<p>道流。夫大善知識。始敢毀佛毀祖。是非天下。排斥三藏教。罵辱諸小兒。向逆順中覔人。所以我於十二年中求一箇業性如芥子許不可得。若似新婦子禪師。便即怕趂出院。不與飯喫。不安不樂。自古先輩。到處人不信。被遞出。始知是貴。若到處人盡肯。堪作什麼。所以師子一吼。野干腦裂。</p>
<p>道流。諸方說有道可修。有法可證。儞說證何法。修何道。儞令用處欠少什麼物。修補何處。後生小阿師不會。便即信者般野狐精魅。許他說事。繫縛他人言道。理行相應。護惜三業。始得成佛。如此說者。如春細雨。古人云。路逢達道人。第一莫向道。所以言。若人修道道不行。萬般邪境競頭生。智劒出來無一物。明頭未顯暗頭明。所以古人云。平常心是道。大德。覔什麼物。現今目前聽法無依道人。歷歷地分別。未曾欠少。儞若欲得與祖佛不別。但如是見。不用疑誤。儞心心不異。名之活祖心。若有異。則性相別。心不異故。即性與相不別。</p>
<p>問。如何是心心不異處。</p>
<p>師云。儞擬問。早異了也。性相各分。道流莫錯。世出世諸法。皆無自性。亦無生性。但有空名。名字亦空。儞<span class='corr'>秖</span>麼認他閑名為實。大錯了也。設有。皆是依變之境。有箇菩提依．涅槃依．解脫依．三身依．境智依．菩薩依．佛依。儞向依變國土中覔什麼物。乃至三乘十二分教。皆是拭不淨故紙。佛是幻化身。祖是老比丘。儞還是娘生否。儞若求佛。即被佛魔攝。儞若求祖。即被祖縛。儞若有求皆苦。不如無事休歇去。</p>
<p>有一般禿比丘。向學人道。佛是究竟。於三大阿僧祇劫修行果滿。方始成道。道流。儞若道佛是究竟。緣什麼八十年後向拘尸羅城雙林樹間側臥死去。佛令何在。明知與我生死不別。儞言三十二相八十種好是佛。轉輪聖王應是如來。明知是幻化。古人云。如來舉身相。為順世間情。恐人生斷見。權且立虗名。假言三十二。八十也空聲。有身非覺體。無相乃真形。儞道佛有六通。是不可思議。一切諸天．神仙．阿修羅．大力鬼。亦有神通。應是佛否。道流莫錯。<span class='corr'>秖</span>如阿修羅與天帝釋戰。戰敗。領八萬四千眷屬入藕絲孔中藏。莫是聖否。如山僧所舉。皆是業通依通。夫如佛六通者不然。入色界。不被色惑。入聲界。不被聲惑。入香界。不被香惑。入味界。不被味惑。入觸界。不被觸惑。入法界。不被法惑。所以達六種色聲香味觸法皆是空相。不能繫縛。此無依道人。雖是五蘊漏質。便是地行神通。</p>
<p>道流。真佛無形。真法無相。儞<span class='corr'>秖</span>麼幻化上頭。作模作樣。設求得者。皆是野狐精魅。並不是真佛。是外道見解。夫如真學道人。並不取佛。不取菩薩羅漢。不取三界殊勝。逈然獨脫。不與物拘。乾坤倒覆。我更不疑。十方諸佛現前。無一念心喜。三塗地獄頓現。無一念心怖。緣何如此。我見諸法空相。變即有。不變師無。三界唯心。萬法唯識。所以夢幻空花。何勞把捉。唯有道流目前現令聽法底人。入火不燒。入水不溺。入三塗地獄如遊園觀。入餓鬼畜生而不受報。緣何如此。無嫌底法。儞若愛聖憎凡。生死海裏浮沉。煩惱由心故有。無心。煩惱何拘。不勞分別取相。自然得道須臾。儞擬傍家波波地學得。於三祇劫中終歸生死。不如無事向叢林中。牀角頭交脚坐。</p>
<p>道流。如諸方有學人來。主客相見了。便有一句子語辨前頭。善知識被學人拈出箇機權語路。向善知識口角頭攛過。看。儞識不識。儞若識得是境。把得便拋向坑子裏。學人便即尋常。然後便索善知識語。依前奪之。學人云。上智哉。是大善知識。即云。儞大不識好惡。如善知識把出箇境塊子。向學人面前弄。前人辨得下作主。不受境惑。善知識便即現半身。學人便喝。善知識又入一切差別語路中擺撲。學人云。不識好惡老禿丘。善知識歎曰。真正道流。</p>
<p>如諸方善知識不辨邪正。學人來問菩提涅槃。三身境智。瞎老師便與他解說。被他學人罵著。便把棒打他。言無禮度。自是儞善知識無眼。不得瞋他。有一般不識好惡禿奴。即指東劃西。好晴好雨。好燈籠露柱。儞看眉毛有幾莖。者箇具機緣。學人不會。便即心狂。如是之流。總是野狐精魅魍魎。被他好學人嗌嗌微笑言。瞎老禿丘。惑亂他天下人。</p>
<p>道流。出家兒且要學道。<span class='corr'>秖</span>如山僧往日曾向毗尼中留心數十年。亦曾於經論尋討。後方知是濟世藥方。表顯之說。遂乃一時拋却。即訪道參禪。後遇大善知識。方乃道眼分明。始識天下老和尚。知其邪正。不是娘生下便會。還是體究鍊磨。一朝自省。</p>
<p>道流。儞欲得如法見解。但莫受人惑。向裏向外。逢著便殺。逢佛殺佛。逢祖殺祖。逢羅漢殺羅漢。逢父母殺父母。逢親眷殺親眷。始得解脫。不與物拘。透脫自在。如諸方學道流。未有不依物出來底。山僧向此間。從頭打。手上出來手上打。口裏出來口裏打。眼裏出來眼裏打。未見有一箇獨脫出來底。皆是上他古人閑機境。山僧無一法與人。<span class='corr'>秖</span>是治病解縛。儞諸方道流。試不依物出來。我要共儞商量。十年五載。並無一人。皆是依草附葉竹木精靈。野孤精魅。向一切糞塊上亂咬瞎漢。枉消他十方信施。道我是出家兒。作如是見解。向儞道無佛無法。無修無證。<span class='corr'>秖</span>與麼傍家擬求什麼物。瞎漢。頭上安頭。是儞欠少箇什麼。</p>
<p>道流。是儞目前用底。與祖佛不別。<span class='corr'>秖</span>麼不信。更向外求。莫錯。向外無法。內亦不可得。儞取山僧口裏語。不如歇業無事去。<span class='corr'>已</span>起者莫續。未起者不要放起。便勝儞十年行脚。約山僧見處。無如許多般。<span class='corr'>秖</span>是平常著衣喫飯。無事過時。儞諸方來者。皆是有心求佛．求法．求解脫．求出離三界。癡人。儞要出什麼處去三界。佛祖是賞繫底名句。儞欲識三界麼。不離儞令聽法底心地。儞一念心貪是欲界。儞一念心嗔是色界。儞一念心癡。是無色界。是儞屋裏家具子。三界不自道我是三界。還是道流目前靈靈地照燭萬般酌度世界底人與三界安名。</p>
<p>大德。四大色身是無常。乃至脾胃肝膽。髮毛爪齒。唯見諸法空相。儞一念心歇得處。喚儞菩提樹。儞一念心不能歇得處。喚作無明樹。無明無住處。無明無始終。儞若念念心歇不得。便上他無明樹。便入六道四生。披毛戴角。儞若歇得。便是清淨身界。儞一念不生。便是上菩提樹。三界神通變化。意生化身。法喜禪悅。身光自照。思衣羅綺千重。思食百味具足。更無橫病。菩提無住處。是故無得者。道流。大丈夫漢更疑箇什麼。目前用處。更是阿誰。把得便用。莫著名字。號為玄旨。旨與見得勿嫌底法。古人云。心隨萬境轉。轉處實能幽。隨流認得性。無喜亦無憂。</p>
<p>道流。如禪宗見解。死活循然。參學之人。大須子細。如主客相見。便有言論往來。或應現形。或全體作用。或把機權喜怒。或現半身。或乘師子。或乘象王。如有真正覺人便喝。先拈出一箇膠盆子。善知識不辨是境。便上他境上作模作樣。學人便喝。前人不肯放。此是膏肓之病。不堪醫。喚作客看主。或是善知識不拈出物。隨學人問處即奪。學人被奪。抵死不放。此是主看客。或有學人應一箇清淨境。出善知識前。善知識辨得是境。把得拋向坑裏。學人言。大好。善知識即云。咄哉。不識好惡。學人便禮拜。此喚作主看主。或有學人披枷帶鏁。出善知識前。善知識更為安一重枷鏁。學人歡喜。彼此不辨。呼為客看客。大德。山僧如是所舉。皆是辨魔揀異。知其邪正。</p>
<p>道流。實情大難。佛法幽玄。解得可可地。山僧竟日與他說破。學者總不在意。千徧萬徧。脚底蹋過。黑沒宰地。無一箇形段。歷歷孤明。學人信不及。便向名句上生解。年登半百。<span class='corr'>秖</span>管傍家負死屍行。擔却擔子天下走。索草鞋錢有日在。</p>
<p>大德。山僧說向外無法。學人不會。便即向裏作解。便即倚壁座。舌拄上齶。湛然不動。取此為是祖門佛法也。大錯。是儞若取不動清淨境為是。儞即認他無明為即主。古人云。湛湛黑暗深坑。實可怖畏。此之是也。儞若認他動者。是一切草木皆解動。應可是道。所以動者是風大。不動者是地大。動與不動。俱無自性。儞若向動處捉他。他向不動處立。儞若向不動處捉他。他向動處立。譬如潛泉魚。鼓波而自躍。</p>
<p>大德。動與不動是二種境。還是無依道人用動用不動。如諸方學人來。山僧此間作三種根器斷。如中下根器來。我便奪其境。而不除其法。或中上根器來。我便境法但奪。如上上根器來。我便境法人俱奪。如有出格見解人來。山僧此間便全體作用。不歷根器。大德。到者裏。學人著力處不通風。石火電光即過了也。學人若眼定動。即沒交涉。擬心即差。動念即乖。有人解者。不離目前。</p>
<p>大德。儞擔鉢囊屎擔子傍家走。求佛求法。即今與麼馳求底。儞還識渠麼。活撥撥地。<span class='corr'>秖</span>是勿根株。擁不聚。撥不散。求著即轉遠。不求還在目前。靈音囑耳。若人不信。徒勞百年。道流。一剎那間便入華藏世界。入毗盧遮那國土。入解脫國土。入神通國土。入清淨國土。入法界。入穢入淨。入凡入聖。入餓鬼畜生。處處討覔尋。皆不見有生有死。唯有空名。幻化空花。不勞把捉。得失是非。一時放却。</p>
<p>道流。山僧佛法。的的相承。從麻浴和尚．丹霞和尚．東土道一和尚．廬山踏石頭。一路行徧天下。無人信得。盡皆起謗。如道一和尚用處。純一無雜。學人三百五百。盡皆不見和尚意。如廬山和尚一旦真正順逆用處。學人不測涯際。悉皆忙然。如丹霞和尚。翫珠隱顯。學人來者。皆悉被罵。如麻浴用處。苦如黃檗。近皆不得。如石鞏用處。向箭頭上覔人。來者皆懼。如山僧今日用處。真正成壞。玩弄神變。入一切境。隨處無事。境不能換。但有來求者。我即便出看渠。渠不識我。我便著數般衣。學人生解。一向入我言句。苦哉。瞎禿子無眼人把我著底衣。認青黃赤白。我脫却。入清淨境中。學人一見便生忻欲。我又脫却。學人失心。忙然狂走。言我無衣。我即向渠道。儞識我著衣底人否。忽爾迴頭。認我了也。</p>
<p>大德。儞莫認衣。衣不能動。人能著衣。有箇清淨衣。有箇無生衣．菩提衣．涅槃衣．有祖衣．有佛衣。大德。<span class='corr'>但</span>有聲名文句。皆悉是衣變。從臍輪氣海中鼓激。牙齒敲磕。成其句義。明知是幻化。大德。外發聲語業。內表心所法。以思有念。皆悉是衣。儞<span class='corr'>秖</span>麼認他著底衣為實解。縱經塵劫。秖是衣通。三界循還。輪迴生死。不如無事。相逢不相識。共語不知名。令時學人不得。蓋為認名字為解。大䇿子上抄死老漢語。三重五重複子裏。不教人見。道是玄旨。以為保重。大錯。瞎屢生。儞向枯骨上覔什麼汁。有一般不識好惡。向教中取意度商量。成於句義。如把屎塊子向口裏含了。吐過與別人。猶如俗人打傳口令相似。一生虗過也。道我出家。被他問著佛法。便即杜口無詞。眼似漆突。口如楄檐。如此之類。逢彌勒出世。移寄他方世界。寄地獄受苦。</p>
<p>大德。儞波波地往諸方覔什麼物。踏儞脚版闊。無佛可求。無道可成。無法可得。外求有相佛。與汝不相似。欲識汝本心。非合亦非離。道流。真佛無形。真道無體。真法無相。三法混融。和合一處。辨既不得。喚作忙忙業識眾生。</p>
<p>問。如何是真佛．真法．真道。乞師開示。</p>
<p>師云。佛者。心清淨是。法者。心光明是。道者。處處無礙淨光是。三即一。皆是空名而無實有。如志公作道人。念念心不間斷。自達磨大師從西土來。<span class='corr'>秖</span>是覔箇不受人惑底人。後遇二祖。一言便了。始知從前虗用功夫。山僧今日見處與祖佛不別。若第一句中得。與祖佛為師。若第二句中得。與人天為師。若第三句中得。自救不了。</p>
<p>問。如何是西來意。</p>
<p>師云。若有意。自救不了。</p>
<p>云既無意。云何二祖得法。</p>
<p>師云。得者是不得。</p>
<p>云既若不得。云何是不得底意。</p>
<p>師云。為儞向一切處馳求。心不能歇。所以祖師言。咄哉丈夫。將頭覔頭。儞言下便自迴光返照。更不別求。知身心與祖佛不別。當下無事。方名得法。大德。山僧今時事不獲<span class='corr'>已</span>。話度說出許多不才淨。儞且莫錯。據我見處。實無許多般道理。要用便用。不用便休。</p>
<p><span class='corr'>秖</span>如諸方說六度萬行以為佛法。我道是莊嚴門．佛事門。非是佛法。乃至持齋持戒。擎油不灩。道眼不明。盡須抵債。索飯錢有日在。何故如此。入道不通理。復身還信施。長者八十一。其樹不生耳。乃至孤峯獨宿。一食卯齋。長坐不臥。六時行道。皆是造業底人。乃至頭目髓腦。國城妻子。象馬七珍。盡皆捨施。如是等見。皆是苦身心故。還招惡果。不如無事。純一無雜。乃至十地滿心菩薩皆求此。道流。蹤跡了不可得。所以諸天歡喜。地神捧足。十方諸佛無不稱歎。緣何如此。為今聽法道人用處無蹤跡。</p>
<p>問。大通智勝佛。十劫坐道場。佛法不現前。不得成佛道。未審此意如何。乞師指示。</p>
<p>師云。大通者。是自<span class='corr'>己</span>。於處處達其萬法無性無相。名為大通。智勝者。於一切處不疑。不得一法。名為智勝。佛者。心清淨光明。透徹法界。得名為佛。十劫坐道場者。十波羅蜜是。佛法不現前者。佛本不生。法本不滅。云何更有現前。不得成佛道者。佛不應更作佛。古人云。佛常在世間。而不染世間法。道流。儞欲得作佛。莫隨境緣分別。所以心生種種法生。心滅種種法滅。一心不生。萬法無咎。世與出世。無佛無法。亦不現前。亦不曾失。設有者。皆是名言章句。接引小兒。施設藥病。表顯名句。且名句不自名句。還是儞目前昭昭靈靈鑒覺聞知照燭底安一切名句。大德。造五無間業。方得解脫。</p>
<p>問。如何是五無間業。</p>
<p>師云。殺父．害母．出佛身血．破和合僧．焚燒經像等。此是五無間業。</p>
<p>云如何是父。</p>
<p>師云。無明是父。儞一念心求起滅處不得。如響應空。隨處無事。名為殺父。</p>
<p>云如何是母。</p>
<p>師云。貪愛為母。儞一念心入欲界中。求其貪愛。唯見諸法空相。處處無著。名為害母。</p>
<p>云如何是出佛身血。</p>
<p>師云。儞向清淨法界中。無一念心生解。便處處不分別。是出佛身血。</p>
<p>云。如何是破和合僧。</p>
<p>師云。儞一念心正達煩惱結使。如空無所依。是破和合僧。</p>
<p>云。如何是焚燒經像。</p>
<p>師云。見因緣空．心空．法空。一念決定。逈然無事。便是焚燒經像。大德。若如是達得。免被他凡聖名礙。為儞<span class='corr'>秖</span>向空拳指上生實解。根境法中虗捏怪。自輕而退屈。言我是凡夫。他是聖人。禿屢生。有甚死急。披他師子皮。却作野干鳴。大丈夫漢不作丈夫氣息。自家屋裏物不肯信。秖麼向外覔。上他古人閑名句。倚陰愽陽。不能持達。逢境便緣。逢塵便執。觸處惑起。自無準定。</p>
<p>道流。莫取山僧說處。何故。說無憑據。一期間塗盡虗空。如彩畫像等喻。道流。莫將佛為究竟。我見猶如廁孔。菩薩羅漢盡是枷鏁縛人底物。所以文殊仗劒殺於瞿曇。鴦掘持刀害於釋氏。道流。無佛可得。乃至三乘五性。圓頓教迹。皆是一期藥病相治。並無實法。設有。皆是相似表顯路布文字。差排且如是說。</p>
<p>道流。有一般禿子便向裏許著功。擬求出世之法。錯了也。若人求佛。是人失佛。若人求道。是人失道。若人求祖。是人失祖。大德。莫錯。我且不取儞解經論。我亦不取儞國王大臣。我亦不取儞辨似懸河。我亦不取儞聦明智慧。唯要儞真正見解。</p>
<p>道流。設解得百本經論。不如一箇無事底阿師。儞解得。即輕篾他人。勝負修羅。人我無明。長地獄業。如善星比丘解十二分教。生身陷地獄。大地不容。不如無事休歇去。飢來喫飯。睡來合眼。愚人笑我。智乃知焉。道流。莫向文字中求。心動疲勞。吸冷氣無益。不如一念緣起無生。超出三乘。權學菩薩。</p>
<p>大德。莫因循過日。山僧往日未有見處時。黑漫漫地。光陰不可空過。腹熱心忙。奔波訪道。後還得力始到。今日共道流如是話度。勸諸道流。莫為衣食。看世界易過。善知識難過。如優曇華時一現耳。儞諸方聞道。有箇臨濟老漢出來。便擬問難。教諸不得。被山僧全體作用。學人空開得眼。口總動不得。懵然不知以何答我。我向伊道。龍象蹴踏。非驢所堪。儞諸處<span class='corr'>秖</span>指胸點助。道我解禪解道。三箇兩箇。到者裏不柰何。咄哉。儞將者箇身心。到處簸兩片皮。誑謼閭閻。喫鐵棒有日在。非出家兒。盡向阿脩羅界攝。</p>
<p>夫如至理之道。非諍論而求。激揚鏗鏘以摧外道。至於佛祖相承。更無別意。設有言教。落在化儀。三乘五性。人天因果。如圓頓之教。又且不然。童子善財皆不求過。大德。莫錯用心。如大海不停死屍。<span class='corr'>秖</span>麼擔却。擬天下走。自起見障。以礙於心。日上無雲。麗天普照。眼中無翳。空裏無花。道流。儞欲得如法。但莫生疑。展則彌綸法界。収則絲髮不立。歷歷孤明。未曾欠少。眼不見。耳不聞。喚作什麼物。古人云。說似一物則不中。儞但自家看。更有什麼。說亦無盡。各自著力。珍重。</p>
<p>師行脚時到龍光。光上堂　師出問。不展鋒鋩。如何得勝　光據座　師云。大善知識豈無方便　光瞪目云。嗄　師以手指云。者老漢今日敗闕也。</p>
<p>到三峯　平和尚問。什麼處來　師云。黃檗來　平云。黃檗有何言句　師云。金牛昨夜遭塗炭。直至如今不見蹤　平云。金風吹玉管。那箇是知音　師云。直透萬重關。不住青霄內　平云。子者一問太高生　師云。龍生金鳳子。衝破碧波流　平云。且坐喫茶　又問。近離甚處　師云。龍光　平云。龍光近日如何　師便出去。</p>
<p>到大慈。慈在方丈內坐　師問。端居丈室時如何　慈云。寒松一色千年別。野老枯花萬萬春　師云。今古永超國智體。三山鏁斷萬重關　慈便喝　師亦喝　慈云。作什麼　師拂袖便出。</p>
<p>到襄州華嚴。嚴倚拄杖作睡勢　師云。老和尚瞌睡作麼　嚴云。作家禪客。宛爾不同　師云。侍者。點茶來與和尚喫　嚴乃喚維那。第三位安排者上座　師問一尼。善來。惡來　尼便喝　師枯棒云。更道。更道　尼又喝　師便打。</p>
<p>到翠峯。峯問。甚處來　師云。黃檗來　峯云。黃檗有何言句指示於人　師云。黃檗無言句　峯云。為什麼無　師云。設有。無舉處　峯云。但舉看　師云。一箭過西天。</p>
<p>到象田。師問。不凡不聖。請師速道　田云。老僧<span class='corr'>秖</span>與麼　師便喝云。許多禿子在者裏。覔什麼椀。</p>
<p>到明化。化問。來來去去作什麼　師云。<span class='corr'>秖</span>徒踏破草鞋　化云。畢竟作麼生　師云。老漢話頭也不識　到鳳林。路逢一婆。婆問。甚處去　師云。鳳林去　婆云。恰值鳳林不在　師云。甚處去　婆便行　師乃喚婆　婆迴頭　師便行。</p>
<p>到鳳林。林問。有事相借問。得麼　師云。何得剜肉作瘡　林云。海月澄無影。遊魚獨自迷　師云。海月既無影。遊魚何得迷　林云。觀風看浪起。翫水野帆飄　師云。孤輪獨照江山靜。自笑一聲天地驚　林云。任將三寸輝天地。一句臨機試道看　師云。路逢劒客須呈劒。不是詩人莫獻詩　林便休。</p>
<p>師乃有頌。</p>
<p class="lg-abnormal"><div class='lg-row'>大道絕同　任向西東　石火莫及　電光枉通</div>
</p><p>溈山問仰山。石火莫及。電光枉通。從上諸聖。將什麼為人　仰山云。和尚意作麼生　溈山云。但有言說。都無實義　仰山云。不然　溈山云。子又作麼生　仰山云。官不容針。私通車馬。</p>
<p>到金牛。牛見師來。橫按拄杖。當門踞坐　師以手敲拄杖三下。却歸堂中第一位座　牛下來見。乃問。夫賓主相見。各具威儀。上座從何而來。太無禮生　師云。老和尚道什麼　牛擬開口　師便打　牛作倒勢　師又打　牛云。今日不著便。</p>
<p>溈山問仰山。此二尊宿還有勝負也無　仰山云。勝即總勝。負即總負。</p>
</div>
<p class='juan'>天聖廣燈錄卷第十一</p>
</div><!-- end of div[@id='body'] -->
</body></html>