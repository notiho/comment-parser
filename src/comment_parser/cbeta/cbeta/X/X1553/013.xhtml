<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu73' />天聖廣燈錄卷第十三　　　〔宋勒〕</p>
<div class='div-other'><a id='mulu74' />
<p class='h1'>雲山禪師</p><p>開堂。升座。有僧問。師唱誰家曲。宗風嗣阿誰　師云。乾山來不絕。坎水出坤流　進云。恁麼即赤脚披衣去也　師云。三峯鎻夜月。獨照一輪燈。</p>
<p>師見僧來。便作起勢　僧便出去　師云。得恁麼伶利　僧便喝云。作者箇眼目。承嗣臨濟也大屈哉　師云。且望闍梨善傳　僧迴首　師喝云。作者箇眼目。錯判諸方名言。隨後便打　問。不在內。不在外。不在中間。未審在什麼處　師云。北邙山下　進云。未審如何辨白　師云。千丘萬丘　學云。恁麼即辨得也　師云。辨得底事作麼生　僧便喝　師云。瞎。</p>
</div>
<div class='div-other'><a id='mulu75' />
<p class='h1'>襄州歷村禪師</p><p>因一日煎茶次。有僧問。如何是祖師西來意　師舉起茶匙　僧云。莫<span class='corr'>秖</span>者箇便是否。　師擲向火中。</p>
<p>問。如何是觀其音聲而得解脫　師將火筯敲柴。云。汝還聞麼　僧云。聞　師云。誰不解脫。</p>
<p>問。如何是襄陽境　師云。漢高廟在主山頭　進云。如何是境中人　師云。口飲漢江水。脚踏鳳林關　問。句絕百非時如何　師云。開口合不得　進云。者箇還當得也無　師云。合口開不得。</p>
</div>
<div class='div-other'><a id='mulu76' />
<p class='h1'>金沙禪師</p><p>開堂日。州主并在城。官僚集。時有僧問。昔日梵王親請佛。迦葉白槌事若何　師云。從古至今　進云。恁麼即徧天徧地也　師云。收。</p>
<p>問。斬釘截鐵時如何　師云。猶是鈍漢　學人禮拜　師便打。</p>
<p>問。如何是祖師西來意　師云聽　進云。恁麼即大眾側聆　師云。十萬八千。</p>
<p>問。如何是無縫塔　師云。來者皆瞻敬　進云。瞻敬後如何　師云。峯山不露頂。</p>
<p>問。久思示誨。明暗難分。得妙稱揚。乞師一接　師云。得妙稱揚事作麼生　僧便喝　師云。却有些氣息　僧云。再犯不容。</p>
<p>問。蓮華未出水時如何　師云。探頭覻不見　進云。出水後如何　師云。長三尺餘。</p>
<p>問。久負不逢時如何　師云。舁到北林東　進云。逢後如何　師云。胡僧笑點頭。</p>
<p>師俗壽八十二。夏臘七十五。於七月十六日解夏。至脕上堂。眾集。拈起柱杖云。大眾看看。眾皆競視。師擲下拄杖。於法座上端然而化矣。</p>
</div>
<div class='div-other'><a id='mulu77' />
<p class='h1'>鄂州灌谿志閑禪師</p><p>魏府舘陶人。俗姓史氏。弱冠依臨濟出家。受具畢。一日。臨濟見來。遂掫住　師云。領也　濟便拓開云。且放汝一頓。</p>
<p>師離臨濟至末山　末山見來。便問。近離什麼處　師云。近離路口　山云。何不蓋却了來　師無語。</p>
<p>師却問云。如何是末山　山云。不露頂　師云。如何是山中人　山云。非男女等相　師云。何不變去　山云。不是野狐精。變箇什麼　師禮拜。</p>
<p>師住後。上堂。示眾云。我在臨濟爺爺處得半杓。末山孃孃處得半杓。共成一杓喫了。直至如今飽餉餉。</p>
<p>僧問。請師不借借　師云。滿口道不得。</p>
<p>問。如何是祖師西來旨　師云。鉢裡盛飯。鐼裡盛羹　進云。學人不會　師云。飢即喫。飽即休。</p>
<p>師上堂。示眾云。十方無壁落。四畔亦無門。露裸裸。赤躧躧。無可把。便下座。</p>
<p>師會下有僧去參石霜。石霜問。從什麼處來　僧云。灌谿來　霜云。我南山不如佗北山　僧無語。</p>
<p>僧迴。舉似師。師云。何不道。灌谿修涅槃堂了也。</p>
<p>僧問。久響灌谿。到來<span class='corr'>秖</span>見一箇漚麻池　師云。汝<span class='corr'>秖</span>見漚麻池。且不見灌谿　進云。如何是灌谿　師云。激箭急。</p>
<p>師上堂云。不生想念。本來無體。大用現前。不說時節。無事。珍重。</p>
<p>師於唐乾寧二年乙卯歲五月二十九日問侍者云。坐去是誰。</p>
<p>侍者云。僧伽　師云。立去是誰。</p>
<p>侍者云。僧會。師乃行七步。垂手而逝。</p>
</div>
<div class='div-other'><a id='mulu78' />
<p class='h1'>滄州米倉禪師</p><p>因州牧請師與寶壽二人長老入衙供養。牧主令人傳語。請長老談論佛法　寶壽乃云。請長老師兄答話　師便喝　壽云。某甲話也未曾問。喝作麼　師云。猶嫌少在　壽却喝。</p>
<p>問。如何是米倉境　師云。千秋倉在北門西　進云。如何是境中人　師云。州主近來令稍難　進云。恁麼即權握在手　師云。七棒對十三。</p>
<p>問。如何是道　師云。夏天多雨水。秋後滿田黃　學云。不問者箇道　師云。汝問什麼道　學云。問大道　師云。大道縱橫笑點頭。</p>
<p>僧問。承古有言。閉門造車。出門合轍。如何是末後一楔　師云。寸釘纔入木。萬代<span class='corr'>秖</span>傳名。</p>
<p>問。如何是祖師西來意　師云。兩手扶牀脚　進云。未審此理云何　師云。寒天懶舉頭。</p>
</div>
<div class='div-other'><a id='mulu79' />
<p class='h1'>新羅國智異山禪師</p><p>僧問。師唱誰家曲。宗風嗣阿誰　師云。小年曾歷他門戶。員至如今飽不飢　進云。恁麼即鎮陽格調。今日全施也　師云。盲龜值木且藏身。</p>
<p>問。欲掏真性去。未免業纏牽。未審如何免得　師云。放下著　進云。放後如何　師云。臨崖看虎眼。特地一場愁。</p>
<p>問。如何是和尚家風　師云。瑠璃盌內水。符刀喝起行　進云。忽遇客來。將何祇待　師云。三巡茶後室中煙。</p>
<p>問。如何是鎮國寶　師云。華表柱頭。思天念地　進云。既是鎮國寶。為什麼却如此　師云。非公境界。</p>
<p>問。如何是菩提路　師云。三門前　進云。便恁麼去時如何　師云。看。</p>
<p>師上堂云。冬不寒。臘後看。便下座。</p>
</div>
<div class='div-other'><a id='mulu80' />
<p class='h1'>允誠禪師</p><p>僧問。承教有言。大通智勝佛。十劫坐道場。佛法不現前。不得成佛道。既是十劫坐道場。為什麼不得成佛道　師云。門前鍾擊響。側耳誦經聲　進云。未審向上還更有事也無　師云。有　進云。如何是向上事　師云。地踊峯巒轉更多　學人禮拜　師云。噓。噓。</p>
<p>問。達磨未來時如何　師云。風停浪息　進云。來後如何　師云。撞頭搕額。</p>
<p>問。如何是佛　師云。人人盡瞻禮　進云。瞻禮後如何　師云。天下獨稱尊。</p>
<p>問。一無所有時如何　師云。三冬瑞雪滿乾坤　進云。正當恁麼時。還可迴避也無　師云。錯　進云。不迴避時又如何　師云。錯。</p>
<p>師問新到。近離什麼處　僧云。允誠　師云。允誠事作麼生。　僧便喝　師云。好好借問。亂喝作什麼　僧又喝。　師拈棒　僧近前約住云。作什麼　師云。明眼人難瞞。便托開　僧云。者賊。</p>
</div>
<div class='div-other'><a id='mulu81' />
<p class='h1'>涿州剋符道者</p><p>僧問。如何是賓中賓　師云。倚門傍戶猶如醉。出言吐氣不慚惶　學云。如何是賓中主　師云。口念彌陀雙柱杖。目瞽瞳人不出頭　學云。如何是主中賓　師云。高提祖印當機用。利物須知語帶悲　學云。如何是主中主　師云。橫按鏌鎁全正令。太平寰宇斬癡頑　學云。既是太平寰宇。為什麼却斬癡頑　師云。不許夜行剛把火。却須當道與人看。</p>
<p>臨濟上堂。垂示四種料揀語。云。有時奪人不奪境。有時奪境不奪人。有時人境俱奪。有時人境俱不奪。</p>
<p>師便出　問。如何是奪人不奪境　濟云。煦日發生鋪地錦。嬰兒垂髮白如[糸*系]　進云。如何是奪境不奪人　濟云。王令<span class='corr'>已</span>行天下徧。將軍塞外絕煙塵　進云。如何是人境俱奪　濟云。并汾絕信。獨處一方　進云。如何是人境俱不奪　濟云。王登寶殿。野老謳謌　師乃有頌。</p>
<p class="lg-abnormal"><div class='lg-row'>奪人不奪境　緣自帶譊訛　擬欲求玄旨</div>
<div class='lg-row'>思量返責麼　驪珠光璨爛　蟾桂葉婆婆</div>
<div class='lg-row'>覿體無差互　還應滯網羅</div>
<div class='lg-row'>奪境不奪人　尋言何處真　問禪禪是妄</div>
<div class='lg-row'>究理理非親　日照寒光澹　山搖翠色新</div>
<div class='lg-row'>直饒玄會得　恬似眼中塵</div>
<div class='lg-row'>人境兩俱奪　從來正令行　不論佛與祖</div>
<div class='lg-row'>那說聖凡情　擬犯吹毛劒　退傷值木盲</div>
<div class='lg-row'>進前求妙會　特地打精靈</div>
<div class='lg-row'>人境俱不奪　思量意不偏　主賓言不異</div>
<div class='lg-row'>問答理俱全　踏破澄潭月　穿開碧落天</div>
<div class='lg-row'>不能明妙用　淪溺在無緣</div>
</p>
<div class='div-other'><a id='mulu82' />
<p class='h2'>師頌三十八首</p>
<div class='div-other'><a id='mulu83' />
<p class='h3'>初祖熊耳峰</p>
<div class="lg regular"><div class='lg-row'>閑佩毗盧印　人天末位尊　寶航橫鳳浦</div>
<div class='lg-row'>金錫挂龍門　去後梁王感　來光魏主恩</div>
<div class='lg-row'>葱山擕隻履　半偈動乾坤</div>
</div></div>
<div class='div-other'><a id='mulu84' />
<p class='h3'>二祖漳川鳳</p>
<div class="lg regular"><div class='lg-row'>別嗣神州祖　聯燈又一迴　密傳三祖印</div>
<div class='lg-row'>還夢五侯街　玄字乾坤太　慈天日月開</div>
<div class='lg-row'>逆流漳浦上　天感泣雲雷</div>
</div></div>
<div class='div-other'><a id='mulu85' />
<p class='h3'>三祖山谷麟</p>
<div class="lg regular"><div class='lg-row'>北齊傳得印　獨步出人間　祖地江河闊</div>
<div class='lg-row'>隨天日月閑　妙音流四海　瑞氣溢三山</div>
<div class='lg-row'>一句南來信　清風撼雪關</div>
</div></div>
<div class='div-other'><a id='mulu86' />
<p class='h3'>四祖雙峯松</p>
<div class="lg regular"><div class='lg-row'>翠合雞山樹　峩峩祖岫松　凝霜分五葉</div>
<div class='lg-row'>含雪振雙峯　月逈金河內　珠添玉鏡中</div>
<div class='lg-row'>颼飅傳細離　天下播真宗</div>
</div></div>
<div class='div-other'><a id='mulu87' />
<p class='h3'>五祖東山月</p>
<div class="lg regular"><div class='lg-row'>東山分祖印　空際月成輪　碧眼風光翠</div>
<div class='lg-row'>黃梅樹色春　九枝添瑞鶴　一葉拂祥麟</div>
<div class='lg-row'>別得金僊記　曹<span class='corr'>谿</span>第五人</div>
</div></div>
<div class='div-other'><a id='mulu88' />
<p class='h3'>六祖曹谿寶</p>
<div class="lg regular"><div class='lg-row'>南得黃梅意　曹谿記法泉　三衣兼祖印</div>
<div class='lg-row'>一鉢盡師傳　慈月光千海　玄河注百川</div>
<div class='lg-row'>神洲十二代　法眼繼相傳</div>
</div></div>
<div class='div-other'><a id='mulu89' />
<p class='h3'>毗盧印</p>
<div class="lg regular"><div class='lg-row'>天中慈月三峯逈　指外懸河萬派深</div>
<div class='lg-row'>仙舸獨遊華藏海　無邊川澤喜歸心</div>
</div></div>
<div class='div-other'><a id='mulu90' />
<p class='h3'>熊耳巖</p>
<div class="lg regular"><div class='lg-row'>熊耳宗師葬洛陽　龍城天子位千行</div>
<div class='lg-row'>迴擔隻履葱山上　驚殺梁王與魏王</div>
</div></div>
<div class='div-other'><a id='mulu91' />
<p class='h3'>馬祖麟</p>
<div class="lg regular"><div class='lg-row'>麟眠法苑分千葉　馬踏曹谿迸萬泉</div>
<div class='lg-row'>古佛傳中親授記　月轉碾破海中天</div>
</div></div>
<div class='div-other'><a id='mulu92' />
<p class='h3'>百丈松</p>
<div class="lg regular"><div class='lg-row'>百丈和霜嶺上松　蛇盤鶴性瘦如龍</div>
<div class='lg-row'>下堂索著稱名字　不會師心一萬重</div>
</div></div>
<div class='div-other'><a id='mulu93' />
<p class='h3'>臨濟龍</p>
<div class="lg regular"><div class='lg-row'>龍控懸河海月秋　煙霞風雨一時収</div>
<div class='lg-row'>波濤急急人難會　截斷千江水不流</div>
</div></div>
<div class='div-other'><a id='mulu94' />
<p class='h3'>龍潭月</p>
<div class="lg regular"><div class='lg-row'>祖派波瀾半偈玄　曹谿舟棹接風煙</div>
<div class='lg-row'>一轉海底龍潭月　碾破雞山雪嶺前</div>
</div></div>
<div class='div-other'><a id='mulu95' />
<p class='h3'>雙林桂</p>
<div class="lg regular"><div class='lg-row'>身受龍華三會主　搥開鳳閣九重城</div>
<div class='lg-row'>梁王築倒金剛佛　更門如何不講經</div>
</div></div>
<div class='div-other'><a id='mulu96' />
<p class='h3'>藥山刀</p>
<div class="lg regular"><div class='lg-row'>藥岫龍泉照瞻清　乾坤宗匠盡流行</div>
<div class='lg-row'>格高一句難分出　驀就雲巖谷口明</div>
</div></div>
<div class='div-other'><a id='mulu97' />
<p class='h3'>丹霞日</p>
<div class="lg regular"><div class='lg-row'>一片丹霞見石頭　麒麟雙鳳況難傳</div>
<div class='lg-row'>鋒鋩欲說宗門印　哽得師心掩耳休</div>
</div></div>
<div class='div-other'><a id='mulu98' />
<p class='h3'>鳥窠柏樹居</p>
<div class="lg regular"><div class='lg-row'>白鳳烟霞控鳥窠　驪龍珠耀祖山河</div>
<div class='lg-row'>當初捻起布毛意　體用毗盧些子多</div>
</div></div>
<div class='div-other'><a id='mulu99' />
<p class='h3'>石鞏弓</p>
<div class="lg regular"><div class='lg-row'>龍劒雕弓祖佛威　霜鋒雷電急難追</div>
<div class='lg-row'>當初金鏃胷前過　由未重玄多許為</div>
</div></div>
<div class='div-other'><a id='mulu100' />
<p class='h3'>歸宗石</p>
<div class="lg regular"><div class='lg-row'>雪彩霜威馬祖風　虎降高格氣如龍</div>
<div class='lg-row'>誰人會得歸宗路　一鏃三關海內通</div>
</div></div>
<div class='div-other'><a id='mulu101' />
<p class='h3'>大梅霜</p>
<div class="lg regular"><div class='lg-row'>虎見烟蘿透洞門　心中古佛震乾坤</div>
<div class='lg-row'>龍泉截斷麒麟角　撼得毗盧海月昏</div>
</div></div>
<div class='div-other'><a id='mulu102' />
<p class='h3'>灌谿水</p>
<div class="lg regular"><div class='lg-row'>一派曹源與灌谿　龍行風雨動雲霓</div>
<div class='lg-row'>後機箭筈波瀾急　撼得毗盧海岳低</div>
</div></div>
<div class='div-other'><a id='mulu103' />
<p class='h3'>天皇竹</p>
<div class="lg regular"><div class='lg-row'>龍吟鳳彩震乾坤　熊耳雞山海內聞</div>
<div class='lg-row'>一片雪霜三島外　虎心半偈灑風雲</div>
</div></div>
<div class='div-other'><a id='mulu104' />
<p class='h3'>牛頭雪</p>
<div class="lg regular"><div class='lg-row'>六葉牛頭枡別栽　五天熊耳縱雲雷</div>
<div class='lg-row'>須知四祖垂機接　百鳥銜華更不來</div>
</div></div>
<div class='div-other'><a id='mulu105' />
<p class='h3'>五泄泉</p>
<div class="lg regular"><div class='lg-row'>發意當初問石頭　江河心濆渺分流</div>
<div class='lg-row'>喚迴指出毗盧印　便得如山萬事休</div>
</div></div>
<div class='div-other'><a id='mulu106' />
<p class='h3'>魯祖巖</p>
<div class="lg regular"><div class='lg-row'>虎徑龍泉遶行巖　鳳棲霜倚鶴和杉</div>
<div class='lg-row'>誰人會得宗師意　紐轉乾坤好不參</div>
</div></div>
<div class='div-other'><a id='mulu107' />
<p class='h3'>汾州玉</p>
<div class="lg regular"><div class='lg-row'>龍宮鹿苑百川通　八藏三乘在掌中</div>
<div class='lg-row'>却是江西逢馬祖　迴頭踏轉大虗空</div>
</div></div>
<div class='div-other'><a id='mulu108' />
<p class='h3'>踈山松</p>
<div class="lg regular"><div class='lg-row'>踈嶺松蘿五葉雲　毗盧天外別為秦</div>
<div class='lg-row'>驪龍踏落虗空月　木馬重嘶雨露新</div>
</div></div>
<div class='div-other'><a id='mulu109' />
<p class='h3'>關南皷</p>
<div class="lg regular"><div class='lg-row'>錫撼風霜虎豹愁　楚王城裡倒騎牛</div>
<div class='lg-row'>騰騰盡喝關南皷　聲壓雲雷動九疇</div>
</div></div>
<div class='div-other'><a id='mulu110' />
<p class='h3'>韻山壁</p>
<div class="lg regular"><div class='lg-row'>熊耳雞山五印玄　蛇盤鳳口九瓟泉</div>
<div class='lg-row'>紫霄峯上一輪月　照破曹谿半夜圓</div>
</div></div>
<div class='div-other'><a id='mulu111' />
<p class='h3'>南嶽讓禪師鳳</p>
<div class="lg regular"><div class='lg-row'>別沐曹谿水　棲衡嶽萬重　有心傳五葉</div>
<div class='lg-row'>無意據千峯　洞鶴爭藏翼　巖雞息瘦容</div>
<div class='lg-row'>一聲乾象外　海內繼真風</div>
</div></div>
<div class='div-other'><a id='mulu112' />
<p class='h3'>吉州鯉</p>
<div class="lg regular"><div class='lg-row'>五天慈雨細　師得潤禪林　碧眼千燈印</div>
<div class='lg-row'>清源一派心　有涯來敻遠　無底更深沉</div>
<div class='lg-row'>別嗣曹谿後　眾人仰德音</div>
</div></div>
<div class='div-other'><a id='mulu113' />
<p class='h3'>南泉竹</p>
<div class="lg regular"><div class='lg-row'>根蔕欲何尋　孤奇逈眾林　鳳來敲節目</div>
<div class='lg-row'>龍去曉知音　撼雪精神別　吟風體物深</div>
<div class='lg-row'>平常烟靄裡　動轉振虗心</div>
</div></div>
<div class='div-other'><a id='mulu114' />
<p class='h3'>石頭松</p>
<div class="lg regular"><div class='lg-row'>出石雄委逈　樛林況莫同　翠含烟靄外</div>
<div class='lg-row'>閏布雪霜中　影撼千谿月　聲聯五葉風</div>
<div class='lg-row'>妙音傳藥嶠　天下定真宗</div>
</div></div>
<div class='div-other'><a id='mulu115' />
<p class='h3'>夾山雷</p>
<div class="lg regular"><div class='lg-row'>澧水風濤急　參差海嶽摧　浪中澄得月</div>
<div class='lg-row'>天外振驚雷　龍領珠難取　谿巖寶易栽</div>
<div class='lg-row'>接人機路險　寰海更誰偕</div>
</div></div>
<div class='div-other'><a id='mulu116' />
<p class='h3'>洞山泉</p>
<div class="lg regular"><div class='lg-row'>深沉分派異　方外一輪孤　海底清天鏡</div>
<div class='lg-row'>潭中碧眼珠　千重排雪岸　半偈徹氷壺</div>
<div class='lg-row'>遞印宗門後　人天作楷模</div>
</div></div>
<div class='div-other'><a id='mulu117' />
<p class='h3'>趙州關</p>
<div class="lg regular"><div class='lg-row'>孤峻南泉派　師機<span class='corr'>已</span>得閑　三衣傳祖域</div>
<div class='lg-row'>一句動人眾　幽谷珠光異　藍田玉彩班</div>
<div class='lg-row'>未明根下蔕　難過趙州關</div>
</div></div>
<div class='div-other'><a id='mulu118' />
<p class='h3'>雲居月</p>
<div class="lg regular"><div class='lg-row'>素容空界外　廓落逈無邊　玉鏡同千域</div>
<div class='lg-row'>金輪帀五天　霜凝熊耳印　冰浩鷲峯玄</div>
<div class='lg-row'>不是龍居月　難光洞上泉</div>
</div></div>
<div class='div-other'><a id='mulu119' />
<p class='h3'>都頌</p>
<div class="lg regular"><div class='lg-row'>儂家住處實堪隈　吞炭藏身幾萬迴</div>
<div class='lg-row'>不觸波瀾招慶月　動人雲雨皷山雷</div>
</div></div></div></div>
<div class='div-other'><a id='mulu120' />
<p class='h1'>桐峯庵主</p><p>師在庵中坐。僧到庵前便去　師云。闍梨　僧迴首便喝　師良久　僧云。死却者漢也　師便打　僧無語　師呵呵大笑。</p>
<p>僧見師。問。桐峯庵主在什麼處　師便打　僧云。者箇師僧得恁麼造次　師云。適問箇什麼　僧垂手立　師云。者箇却是闍梨造次　僧喝。便出去　師云。汝恁麼。迷却一切人在。</p>
<p>僧問庵主。在者裡忽遇大蟲來時作麼生　師便作大蟲吼　僧作怕勢　師呵呵大笑　僧云。者賊　師云。爭奈我何。</p>
<p>僧上山參師　師見云。作箇什麼　僧云。特來相訪　師便打　僧把住云。且莫行麤　師拓開。便歸庵　僧云。者山鬼　師云。什麼處得者師僧　僧云。爭奈公案何　師便打。　僧大笑而去。</p>
<p>僧上來。被庵主捉住云。殺人。殺人　僧拓開云。呌作什麼　師云。誰　僧便喝　師便打　僧云。且待。且待　師大笑。</p>
<p>師作草鞋次。僧後面來。作大蟲吼　師便喝　僧云。且不妨作草鞋　師云。闍梨[妳-女+口]　僧喝　師云。山僧招得。</p>
<p>有一老人入山參師　師云。住在什麼處　老人不語　師云。善能對機　老人地上拈一枝草示師。　師便喝　老人禮拜　師便歸庵　老人云。與麼疑殺一切人在。</p>
<p>僧看庵主。<span class='note-inline'>(元是同參)</span>問師。還記得昔時行脚事麼　師云。不記得　僧云。自從分襟後。住來多少時也　師云。也是昔時事　僧云。何不道。住持事煩　師云。昔時猶在　僧云。比來相訪。珍重便去　師云。從來疑著。</p>
<p>僧見庵主便喝　師云。驚殺人　僧云。大蟲耶　師便喝　僧便走　師將棒趁　僧作亞槍勢　師拄棒而立　僧云。敗也　師云。放儞二十。</p>
<p>僧見庵主。云。特來相訪　師不顧　僧近前相看。　師便打　僧云。大陣當前。乞師善巧　師又打　僧云。罕逢作者　師云。汝從什麼處來　僧云。特來相訪　師云。罕遇知音。</p>
</div>
<div class='div-other'><a id='mulu121' />
<p class='h1'>杉洋庵主</p><p>師在庵內坐。有僧到庵前。叉手而立　師云。阿誰　僧云。杉洋庵主　師云。我是　僧便喝　師云。噓。噓　僧云。猶要棒喫在　師便打。</p>
<p>有僧問云。久響杉洋。到來為什麼不見　師云。黑似漆　僧以手指　師云。親到杉洋。</p>
<p>有僧來庵前共師菿坐　僧云。庵主得箇什麼道理。便住此山　師云。也欲通消息。恐遭人撿點　僧大笑而出　師云。今日大賺。</p>
<p>師在庵前坐禪。有僧近前。便打師一掌　師便歸庵　其僧却坐　師却出來　僧云。猛虎當前。誰人敢敵　師便打　僧云。苦。苦。</p>
<p>僧問庵主。境界當前。如何支遣　師喝云。者妖怪　僧云。今日被迷一上。不同小小　師云。賴是深山無人見　僧云。知即得。　師呵呵大笑。</p>
</div>
<div class='div-other'><a id='mulu122' />
<p class='h1'>虎谿庵主</p><p>師見僧入門。師便喝　僧默然　師便打　僧又喝　師云。好箇草賊。</p>
<p>僧問。庵主在者裏多少年也　師云。<span class='corr'>秖</span>見冬凋夏長。年代總不記得　僧云。大妙記不得　師云。汝道我在者裏得多少年也　僧云。冬凋夏長　師云。閙市裏虎。</p>
<p>僧問。莫是虎谿庵主麼　師云。不是　僧云。為什麼不是　師云。對面不相識　僧云。聯殺人　師云。適來問箇什麼　僧喝。</p>
<p>有僧來相看　師見總不顧　僧云。知道庵主有此機鋒　師彈指一下　僧云。是何宗旨。　師便打　僧云。知道今日落他便宜　師云。猶要棒喫在。</p>
<p>僧問。庵主是什麼處人　師云。隴西人　僧云。承聞隴西出鸚鵡。是否　師作鸚聲　僧云。好箇鸚鵡　師便打。</p>
<p>僧來訪師　師見云。何處來　僧便喝　師云。作家　僧良久　師云。死却者漢也。　僧便出去　師云。猶動在。</p>
<p>僧見師坐　僧近前云。不審庵主　師云。是誰　僧便喝　師云。得恁麼無賓主　僧云。猶要第二喝在　師便喝。</p>
</div>
<div class='div-other'><a id='mulu123' />
<p class='h1'>覆盆庵主</p><p>師在庵內坐。有僧從山下哭上來。師閑却門　僧於壁上畫一圓相了。門外而立　師從後門出。却從山下哭上來　僧喝云。猶作者箇去就在　師搥胸云。可惜先師一場埋沒　僧云。苦。苦　師云。庵主被謾。</p>
<p>師問僧。什麼處來　僧云。覆盆山下來　師云。還見庵主麼　僧喝　師便打　僧云。作什麼　師住棒　僧擬議　師又打。</p>
<p>僧問。久響覆盆。山阿那箇是　師便指　僧隨手看　師打一掌　僧云。作家　師良久　僧打師一掌　師近前捉。　僧便走　師拍手大笑。</p>
</div>
<div class='div-other'><a id='mulu124' />
<p class='h1'>定上座</p><p>師到臨濟。問。如何是祖師西來意　濟下禪牀掫住　師擬議　濟便掌。師因此大悟。</p>
<p>師離臨濟。向南行脚。路上逢著巖頭．雪峯．欽山三人。巖頭便問。上座什麼處來　師云。臨濟來　巖云。和尚萬福　師云。和尚順世也　巖云。某甲三人特去禮拜。自恨福薄不見得他。望上座慈悲。和尚因緣舉一兩則　師舉。臨濟上堂垂示。赤肉團上有無位真人。常從汝等諸人面門出入。未證據者看　時有僧問。如何是無位真人　濟下禪牀把住　僧擬議　濟云。無位真人是什麼乾屎橛。拓開。便歸方丈。</p>
<p>欽山云。何不道。赤肉團上非無位真人　師便摛住云。無位真人與非無住真人。相去多少。速道。速道　欽山被摛。面青面黃。語之不得　巖頭．雪峯云。者箇新戒不識好惡。觸悞上座。且望慈悲　師云。不是者兩箇老凍齈。[祝/土]殺者尿牀子。</p>
<p>師在鎮府齋。迴到橋上。逢三人座主。一人問。如何是禪河深處須窮底　師摛住。擬拋向橋下　二座主近前云。莫怪觸悞上座。且望慈悲　師云。不是看者兩箇座主。從教窮底。</p>
</div>
<div class='div-other'><a id='mulu125' />
<p class='h1'>奯上座</p><p>師離臨濟。南行參見德山　德山纔見。作抽坐具勢　師云。者箇即且置。心境一如底人來。共他說箇什麼即得免被諸方撿責　德云。猶教昔日三步。別作箇主人翁來　師便喝　德山不語　師云。塞却者老野狐咽喉。</p>
<p>鴻山聞舉。云。奯上座雖得便宜。爭奈掩耳偷鈴。</p>
<p>師到百丈。百丈云。有事相借問。得麼　師云。幸自非言。何須[劄-合+今][劄-合+至]　百丈云。收得安南。又憂塞北　師擘開胸云。與麼不與麼　丈云。要且難構。要且難構　師云。知即得。知即得。</p>
<p>仰山聞舉。云。若有人知得此二人落處。不好奇特。若辨不得。大似日中迷路。</p>
</div>
<p class='juan'>天聖廣燈錄卷第十三</p>
</div><!-- end of div[@id='body'] -->
</body></html>