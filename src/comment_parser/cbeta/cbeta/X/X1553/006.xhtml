<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu37' />天聖廣燈錄卷第六　　　〔宋實〕</p><a id='mulu38' />
<div class='div-other'><a id='mulu39' />
<p class='h1'>第二十八祖菩提達磨者</p><p>南天竺國香至王第三子也。姓剎利帝。本名菩提多羅。遇二十七祖般若多羅至本國受王供養。因試令與兄辨所施寶珠。發明心地。既而尊者謂曰。汝於諸法<span class='corr'>已</span>得通量。夫達磨者。通大之義也。宜名達磨。因改號菩提達磨。乃告尊者曰。我當行何國。願垂開示。</p>
<p>尊者曰。未可遠遊。且止南天。六十七載。當往震旦。慎勿速行。哀於日下。</p>
<p>達磨曰。彼有大士。堪為法器否。千歲之內。有留難否。</p>
<p>尊者曰。吾滅後六十餘年。彼國有難。水中文布。自善降之。汝往南方勿住。為彼唯好有為功業。不明佛理。汝縱至彼。亦不可久留。聽吾讖曰。</p>

<div class="lg regular"><div class='lg-row'>路行跨水復逢羊　獨自栖栖暗渡江</div>
<div class='lg-row'>日下可怜雙象馬　二株嫰桂久昌昌</div>
</div><p>又問曰。此後更有何事。</p>
<p>尊者曰。從是<span class='corr'>已</span>去一百五十年而有小難。聽吾讖曰。</p>

<div class="lg regular"><div class='lg-row'>心中雖吉外頭凶　川下僧房名不中</div>
<div class='lg-row'>為遇毒龍生武子　忽逢小鼠寂無窮</div>
</div><p>又問曰。此後更有何事。</p>
<p>尊者曰。從是<span class='corr'>已</span>去一百六十年末有一小難。子父相繼。亦當不久。作一二三五歲。當此過<span class='corr'>已</span>。有見其意。聽吾讖曰。</p>

<div class="lg regular"><div class='lg-row'>路上忽逢深處水　等閑見虎又逢猪</div>
<div class='lg-row'>小小牛兒雖有角　清溪龍出總須輸</div>
</div><p>又問。此後如何。</p>
<p>曰。却後二百二十年。林下見一人。當得道果。聽吾讖曰。</p>

<div class="lg regular"><div class='lg-row'>震旦雖闊無別路　要假姪孫脚上行</div>
<div class='lg-row'>金鷄解銜一顆米　供養十方羅漢僧</div>
</div><p>又問。於此後更有何事。</p>
<p>曰。却後三百八十年。有一比丘暗學明用。吾以三讖。而當誌之。</p>

<div class="lg regular"><div class='lg-row'>八月商尊飛有聲　巨福來祥鳥不驚</div>
<div class='lg-row'>懷抱一鷄重起會　手把龍蛇在兩楹</div>
<div class='lg-row'>寄公席帽權時脫　蚊子之蟲足去形</div>
<div class='lg-row'>東海象歸披石脹　二處蒙恩總不輕</div>
<div class='lg-row'>日月並行若不動　即無冠子上山行</div>
<div class='lg-row'>更惠一峰添翠岫　玉教人識知始名</div>
</div><p>尊者曰。大器當現。逢雲即登。吾道無淪。汝心有寄。</p>
<p>達磨又問。此後如何。</p>
<p>曰。却後四百六十年。遇一無衣人。欲作魔難。聽吾讖曰。</p>

<div class="lg regular"><div class='lg-row'>高嶺無人又脫衣　小蛇雖毒不能為</div>
<div class='lg-row'>可中井底着天近　小小沙彌善大機</div>
</div><p>尊者曰。此之小難。黑衣童子而釋之。</p>
<p>又問。此後如何。</p>
<p>曰。却後六百年。不生之樹。為作障難。雖作其難。二人出現。當自寧靜。聽吾讖曰。</p>

<div class="lg regular"><div class='lg-row'>大浪雖高不足知　百年凡木長乾枝</div>
<div class='lg-row'>一鳥南飛却歸北　二人東往復還西</div>
</div><p>尊者曰。白衣和尚說法無量。若解此記。皈而不向。</p>
<p>又問。此後如何。</p>
<p>曰。却後八百年。當有四龍共作一難。聽吾讖曰。</p>

<div class="lg regular"><div class='lg-row'>可憐明月獨當天　四箇龍兒各自迁</div>
<div class='lg-row'>東西南北奔波去　日頭平上照無邊</div>
</div><p>尊者曰。</p>

<div class="lg regular"><div class='lg-row'>吾此記詞　腰長脚短　合掌向天　迴頭失伴</div>
<div class='lg-row'>身著紅衣　又如素絹　立在目前　還如不見</div>
<div class='lg-row'>好好思量　水清月現</div>
</div><p>又問。此後如何。</p>
<p>曰。却後三千歲間。總有一十三難。其中大難有九。餘四小難。聽吾讖曰。</p>

<div class="lg regular"><div class='lg-row'>鳥來上高堂欲驚　白雲入地色還青</div>
<div class='lg-row'>天上金龍日月明　東陽海水清不清</div>
<div class='lg-row'>手捧珠輪重復輕　雖無心眼轉醒醒</div>
<div class='lg-row'>不具耳目善觀聽　身體元無空有形</div>
<div class='lg-row'>不說姓字<span class='corr'>但</span>籤名　意尋書卷錯看經</div>
<div class='lg-row'>口說恩幸心無情　或去或來身不停</div>
</div><p>尊者曰。却後多難悉在此一十句中。我雖廣印。汝亦不見。師恭稟教諭。服勤左右。垂四十年。</p>
<p>迨尊者須世。有䟦陀三藏。達磨亦甞致訊。</p>
<p>䟦陀有弟子郍連邪舍者。與優婆塞萬天懿多談教典。懿因問邪舍曰。西域聖眾弘揚次第。可得聞乎。</p>
<p>耶舍曰。諸祖師自迦葉宜傳。其二十七祖般若多羅弟子達磨。當魏明帝朝至雒陽。止少林寺。</p>
<p>懿曰。北師滅後。何人繼嗣。</p>
<p>耶舍答曰。</p>

<div class="lg regular"><div class='lg-row'>尊勝今藏古　無肱又有肱　龍來方授寶</div>
<div class='lg-row'>奉物伏嫌名</div>
</div><p>懿曰。於此師後。踵襲者誰。</p>
<p>耶舍曰。</p>

<div class="lg regular"><div class='lg-row'>起自求不礙　師言我沒繩　路上逢僧禮</div>
<div class='lg-row'>足下六枝分</div>
</div><p>懿復問之。耶舍曰。</p>

<div class="lg regular"><div class='lg-row'>三四全無我　隔水受心燈　尊號過諸量</div>
<div class='lg-row'>從瞋不起增</div>
</div><p>懿復問之。耶舍曰。</p>

<div class="lg regular"><div class='lg-row'>奉物可曾物　言勤又不勤　唯書四句偈</div>
<div class='lg-row'>為對瑞田人</div>
</div><p>懿復問之。耶舍曰。</p>

<div class="lg regular"><div class='lg-row'>心裏能藏事　說向漢江濵　湖波探水月</div>
<div class='lg-row'>將照二三人</div>
</div><p>懿復問之。耶舍曰。</p>

<div class="lg regular"><div class='lg-row'>領得彌勒語　離鄉日日敷　來梁移近路</div>
<div class='lg-row'>餘筭脚天途</div>
</div><p>懿復問之。耶舍曰。</p>

<div class="lg regular"><div class='lg-row'>艮地生玄旨　通尊媚亦尊　比肩三吼族</div>
<div class='lg-row'>足下一毛生</div>
</div><p>又曰。</p>

<div class="lg regular"><div class='lg-row'>靈集媿天恩　生芽二六人　法中無氣味</div>
<div class='lg-row'>石上有功勳</div>
</div><p>又曰。</p>

<div class="lg regular"><div class='lg-row'>本是大蟲男　翻成師子談　官家封馬嶺</div>
<div class='lg-row'>同相三十三</div>
</div><p>又曰。</p>

<div class="lg regular"><div class='lg-row'>九女出人倫　八箇絕婚姻　朽將添六足</div>
<div class='lg-row'>心祖眾中尊</div>
</div><p>又曰。</p>

<div class="lg regular"><div class='lg-row'>走戊與潮隣　鵝烏子出身　二天雖有感</div>
<div class='lg-row'>三化寂無塵</div>
</div><p>又曰。</p>

<div class="lg regular"><div class='lg-row'>說少何曾少　言流又不流　草若除其首</div>
<div class='lg-row'>三四繼門修</div>
</div><p>耶舍曰。吾此讖以誌將來。却後二百八十年中。有大國王善崇三寶。君唱臣和。海晏河清。前記諸懷耳。</p>
<p>是時。首因一師興隆多聖。萬天懿仰承聖記。佩服無斁。編之簡冊矣。後耶舍三藏廬山順寂。梁簡文遣使傳此讖文。編于續法傳。</p>
<p>時菩提達磨演化本國。有佛大勝多者。小乘學也。分途而為六宗。各封<span class='corr'>己</span>解。別展化源。第一有相宗。第二無相宗。第三定慧宗。第四戒行宗。第五無得宗。第六寂靜宗。達磨曰。今此六宗永纏邪見。</p>
<p>言<span class='corr'>已</span>。至第一有相宗所而問曰。一切諸法。何名實相。</p>
<p>眾中有一尊長名薩婆羅答曰。於諸相中。不互諸相。是名實相。</p>
<p>師曰。一切諸相。而不互者。若明實相。當何定耶。</p>
<p>彼曰。於諸相中。實無有定。若定諸相。何名為實。</p>
<p>師曰。諸相不定。便名實相。汝今不定。當何得之。</p>
<p>彼曰。我言不定。不說諸相。當說諸相。其義亦然。</p>
<p>師曰。汝言不定。當為實相。定不定故。即非實相。</p>
<p>彼曰。定既不定。即非實相。知我非故。不定不變。</p>
<p>師曰。汝今不變。何名實相。<span class='corr'>已</span>變<span class='corr'>已</span>往。其義亦然。</p>
<p>彼曰。不變當在。在不在故。故變實相。以定其義。</p>
<p>師曰。實相不變。變即非實。於有無中。何名實相。</p>
<p>薩婆羅心知師聖。懸解潛達。即以手指虗空曰。此是世間有相。亦能空故。當我此身得似否。</p>
<p>師曰。若解實相。即見非相。若了非相。其色亦然。當於色中。不生色體。於非相中。不礙有故。若能是解。此名實相。彼眾聞<span class='corr'>已</span>。心意朗然。欽禮信受。</p>
<p>至第二無相宗所而問曰。汝言無相。當何證之。</p>
<p>彼眾中有智者名波羅提答曰。我明無相。心不現故。</p>
<p>師曰。汝心不現。當何明之。</p>
<p>彼曰。我明無相。心不敢捨。當於明時。亦無當者。</p>
<p>師曰。於諸有無。心不取捨。又無當者。誰明無故。</p>
<p>彼曰。入佛三昧。尚無所得。何況無相。而欲知之。</p>
<p>師曰。相既不知。誰云有無。尚無所得。何名三昧。</p>
<p>彼曰。我說不證。證無所證。非三昧故。我說三昧。</p>
<p>師曰。非三昧者。何當名之。汝既不證。非證何證。</p>
<p>波羅提聞師辨析。即悟本心。禮謝於師。懺悔往謬。師記曰。汝當得果。不久證之。此國有魔。非久降之。</p>
<p>言<span class='corr'>已</span>。至第三定慧宗所而問曰。汝學定慧。為一為二。</p>
<p>彼眾有一婆蘭陀者答曰。我此定慧。非一非二。</p>
<p>師曰。既非一二。何名定慧。</p>
<p>彼曰。在定非定。處慧非慧。一即非一。二即不二。</p>
<p>師曰。當一不一。當二不二。既非定慧。約何定慧。</p>
<p>彼曰。不一不二。定慧能知。非定非慧。亦復然矣。</p>
<p>師曰。慧非定故。然何知哉。不一不二。誰定誰慧。婆蘭陀聞之。疑心氷釋至第四戒行宗所而問曰。何者名戒。云何名行。當此戒行。為一為二。</p>
<p>彼眾中有一賢者答曰。一二二一。皆彼所生。依教無染。此名戒行。</p>
<p>師曰。汝言依教。即染有染。一二俱破。何言依教。此二違背。不及於行。內外非明。何名為戒。</p>
<p>彼曰。我有內外。彼<span class='corr'>已</span>知竟。既得通達。便是戒行。若說違背。俱是俱非。言及清淨。即戒即行。</p>
<p>師曰。俱是俱非。何言清淨。既得通故。何談內外。賢者聞之。即自慚伏。</p>
<p>至第五無得宗所。問曰。汝云無得。無得何得。既無所得。亦無得得。</p>
<p>彼眾中有寶淨者答曰。我說無得。非得無得。當說得得。無得是得。</p>
<p>師曰。得既不得。得亦非得。既云得得。得得何得。</p>
<p>彼曰。見得非得。非得是得。若見不得。名為得得。</p>
<p>師曰。得既非得。非得無得。既無所得。當何得得。寶淨聞之。頓除疑誤。</p>
<p>至第六寂靜宗所。問曰。何名寂靜。於此法中。誰靜誰寂。</p>
<p>彼有長者答曰。此心不動。是名為寂。於法無染。名之為靜。</p>
<p>師曰。本心不寂。要假寂靜。本來寂故。何用寂靜。</p>
<p>彼曰。諸法本空。以空空故。於彼空空。故名寂靜。</p>
<p>師曰。空空<span class='corr'>已</span>空。諸法亦爾。寂靜無相。何靜何寂。</p>
<p>彼聞旨海。豁如氷釋。既而六眾咸誓歸依。</p>
<p>異見王立。輕毀三寶。每云。我之祖宗皆信佛道。復云。我身是佛。何更外求。善惡報應。皆由多智之者妄搆其說。國內耆舊。前王之所尊禮者。並從廢棄。</p>
<p>達磨知<span class='corr'>已</span>。即念無相宗中二首領。其一波羅提者。與王有緣。其二宗勝者。非不聰辨。而無宿因。時六宗徒眾亦各念言。佛法有難。言<span class='corr'>已</span>。各至達磨所作禮問訊。</p>
<p>宗勝曰。自惟淺薄。敢憚請行。</p>
<p>達磨曰。汝雖辨慧。道力未全。</p>
<p>宗勝疑云。此師恐我見王。作大佛事。名譽顯達。映奪尊威。縱彼福慧為王。我是沙門。受佛教旨。豈難制焉。</p>
<p>既而讚至王所。廣說法要。世界苦樂。人天善惡。王與之往返詢詰。王曰。汝今所解。其法何在。</p>
<p>宗勝曰。如王治化。當合其道。王所有道。其道何在。</p>
<p>王曰。我所有道。將除邪法。汝所有法。當伏何人。</p>
<p>達磨知宗勝欲墮處。告波羅提曰。宗勝不稟吾教。潛化於王。須臾理屈。汝可速行。波羅提承稟旨命。乃至殿前。默然而住。</p>
<p>時王方詰問宗勝。忽見波羅提前至。王問曰。是邪是正。</p>
<p>答曰。我非邪正。而來正邪。王心若正。我無邪正。宗勝即從擯逐。</p>
<p>波羅提曰。王若有道。何擯沙門。我雖無解。願王致問。</p>
<p>王怒問曰。何者是佛。</p>
<p>答曰。見性是佛。</p>
<p>王曰。師見性否。</p>
<p>答曰。我見佛性。</p>
<p>王曰。性在何處。</p>
<p>答曰。性在作用。</p>
<p>王曰。是何作用。今不見之。</p>
<p>答曰。今見作用。王自不見。</p>
<p>王曰。於我有否。</p>
<p>答曰。王若作用。眾諸皆是。王若不用。體亦難見。</p>
<p>王曰。若當用時。遣處出現。</p>
<p>答曰。若出現時。當有其八。</p>
<p>王曰。願為我說。</p>
<p>波羅提遂說偈曰。</p>
<p class="lg-abnormal"><div class='lg-row'>在胎為身　處世名人　在眼曰見　有耳曰聞</div>
<div class='lg-row'>在鼻辨香　在口談論　在手執捉　在足運奔</div>
<div class='lg-row'>徧現俱該沙界　收接在一微塵</div>
<div class='lg-row'>識者知是佛性　不識喚作精魂</div>
</p><p>王聞偈<span class='corr'>已</span>。悔謝前非。</p>
<p>宗勝既被斥逐。念曰。我今百歲。八十為非。不能禦歎。生亦奚顏。言訖。自投崖谷。俄有一神人捧承之。寘於巖石。神人說偈告宗勝曰。</p>

<div class="lg regular"><div class='lg-row'>師壽於百歲　八十而造次　為近至尊故</div>
<div class='lg-row'>熏修而入道　雖具少智慧　而多有彼我</div>
<div class='lg-row'>所見諸賢等　未甞生珍敬　四五修功德</div>
<div class='lg-row'>其心未恬靜　聰明輕慢故　而獲致於此</div>
<div class='lg-row'>得王不敬者　當感果知是　自今不踈怠</div>
<div class='lg-row'>不久成其智　諸聖悉在心　如來亦復爾</div>
</div><p>宗勝聞偈忻然。即於巖間安坐。時異見王復問波羅提曰。仁者智辨。當師何人。</p>
<p>答曰。我所出家師者。即是王叔菩提達磨。</p>
<p>王聞師名。驚駭久之。遂勑近臣。特加迎請。達磨隨使至宮。為王懺悔。尋詔宗勝還歸本國。大臣奏曰。宗勝被謫。身殞高崖。</p>
<p>師曰。宗勝甚健。宴息巖間。但遣使召。</p>
<p>王即稟教。遣使入山。果見宗勝端居禪寂。曰。深媿王意。誓處巖泉。達磨王叔。六眾之師。願王敬仰。以福皇基。</p>
<p>師謂王曰。汝如宗勝來否。</p>
<p>王曰。未知。</p>
<p>師曰。再命可<span class='corr'>已</span>。</p>
<p>有頃。使還。果如師語。師遂辭王曰。汝善修德。不乃疾興。經七日。遂乃得疾。國醫診治。有如無瘳。亟發使告師曰。王之疾甚。殆至彌留。願叔慈悲。遠來軫救。</p>
<p>師至王所。慰問其疾。時宗勝再承王召。即別巖間。波羅提久受國恩。亦來問疾。波羅提曰。此王今至大漸。當生何道。</p>
<p>達磨曰。若人臨終。頭冷足暖者。當墮地獄。頭足俱冷．心胸偏暖者。生於人道。眼暖餘冷者。當生天上。唯腹間暖．餘處冷者。生鬼趣中。此名候五蘊法。汝宜誌之。今此王身。頂冷暖足。決入泥犂。</p>
<p>波羅提曰。當何施為。令免苦報。</p>
<p>師即令太子為王宥罪施恩。崇奉三寶。復為懺悔云。願罪消滅。如是三說。王即有間。</p>
<p>師念震旦緣熟。至王所慰而勉之曰。當勤修白業。護持三寶。吾去非晚。一九即迴。</p>
<p>王聞師言。涕淚交集。曰。此國何罪。彼土何祥。叔既赴緣。非我所止。惟願不忘父母之國。象駕早還。王即具大舟。躬率臣僚。送至海壖。</p>
<p>既達南海。廣州刺史蕭昂表奏。武帝即遣使詔赴京師。十月一日。至金陵。車駕為之出郊。遂延居別殿。</p>
<p>寺誌公修高座寺。謂寺主靈觀曰。名靈觀否。</p>
<p>答曰。凡情不測。</p>
<p>誌公曰。從西有大乘菩薩今入國中。非久而出。聽吾讖曰。</p>

<div class="lg regular"><div class='lg-row'>仰覩兩扇　低腰捻鈎　九鳥射盡　唯有一頭</div>
<div class='lg-row'>至即不至　要假須刀　逢龍不住　遇水即逃</div>
</div><p>靈觀聞<span class='corr'>已</span>。默而誌之。</p>
<p>達摩在王宮。帝問。自即位以來。造寺．寫經．度僧。不可勝紀。有何功德。</p>
<p>師曰。並無功德。</p>
<p>帝曰。何無功德。</p>
<p>師曰。此但人天小果。有漏之因。雖有非實。</p>
<p>帝曰。如何是真功德。</p>
<p>答曰。淨智妙圓。體自空寂。如是功德。不以世求。</p>
<p>帝又曰。如何是聖諦第一義。</p>
<p>答曰。廓然無聖。</p>
<p>帝曰。對朕者誰。</p>
<p>答曰。不識。帝不領悟。</p>
<p>師知機不契。潛過江北。屆于洛陽。寓止于嵩山少林寺。面壁而坐。未甞輙語。人莫之測。</p>
<p>時有僧神光者。曠達之士也。久居伊洛。博覽群書。善談玄理。每歎曰。孔．老之教。禮術風規。莊．易之書。未盡妙理。近聞達磨大士住止少林。至人不遙。當造玄境。乃晨夕參承。</p>
<p>師甞端座面壁。莫聞誨勵。光自惟曰。昔人求道。敲骨取髓。布髮淹泥。古尚若此。我何人哉。</p>
<p>其年十二月九日夜。光至階前。時天大雨雪。堅立不動。積雪齊腰。師憫而問。汝久立雪中。當求何事。</p>
<p>光涕曰。願示慈悲。</p>
<p>師曰。無上妙道。曠劫精勤。難行能行。非忍而忍。豈以小智。輕心慢心。欲冀真乘。徒勞勤苦。</p>
<p>光聞師誨勵。潛取利刀。自斷左臂。置于師前。師知是法器。乃曰。諸佛最初求道。為法亡形。汝今斷臂吾前。求亦可在。師遂因與易名曰惠可。</p>
<p>光曰。諸佛法印。可得聞乎。</p>
<p>師曰。諸佛法印。匪從人得。</p>
<p>光曰。我心未寧。乞師與安。</p>
<p>師曰。將心來。與汝安。</p>
<p>光曰。覓心了不可得。</p>
<p>師曰。與汝安心竟。</p>
<p>後孝明帝聞師異蹟。遣使賷詔伸請。前後三至。師不下少林。帝彌加欽尚。就賜摩納袈裟二條．金鉢一口．銀淨缾．繒帛等。自爾。經九年。欲返天竺。乃命門人曰。時將至矣。汝等盍各言乎。</p>
<p>尼總持出禮拜。據某甲所見。四大本空。五陰非有。正當恁麼時。無一法可當情。</p>
<p>師曰。汝得吾皮。</p>
<p>道育出禮拜。據某甲所見。如慶喜觀阿閦佛國。一見更不再見。</p>
<p>師曰。汝得吾肉。</p>
<p>二祖出禮三拜。依位而立。師云。汝得吾髓。乃告之曰。如來以正法眼藏付于大迦葉。展轉屬累而至於我。我今付汝。汝善護持。流布將來。勿令斷絕。并授袈裟。以為法信。</p>
<p>師曰。由傳法印。以契證心。外付袈裟。以定宗旨。後代澆薄。疑慮競生。云吾西天之人。汝生此土。憑何得法。以何證之。汝今授此衣法。却後難生。俱出此衣并吾法偈。用以表明其化無礙。吾至滅後二百年。衣止不傳。法周沙界。明道者多。行道者少。說理者多。通理者少。潛符密證。千萬有餘。汝當闡揚。勿輕未悟。一念迴機。便同本得。聽吾偈曰。</p>

<div class="lg regular"><div class='lg-row'>吾本來茲土　傳法救迷情　一華開五葉</div>
<div class='lg-row'>結果自然成</div>
</div><p>師又曰。吾自到此。凡五中毒。我常自出而試之。置石石裂。緣吾本離南印。來此東土。見有大乘氣象。遂踰海越漠。付法求人。際會未諧。如愚若訥。今得汝傳授。吾意<span class='corr'>已</span>終。言<span class='corr'>已</span>。即與徒眾至禹門千聖寺。</p>
<p>止三日。有期城太守楊衒之。早慕佛乘。問師曰。西天五印。師承為祖。其道如何。</p>
<p>師曰。明佛心宗。等無差悞。行解相應。名之曰祖。</p>
<p>又問。此外如何。</p>
<p>師曰。須明自心。知其今古。不厭有無。於法無取。不賢不愚。無迷無悟。若能是解。故稱為祖。</p>
<p>又曰。弟子歸依三寶。亦有年矣。而智慧昏蒙。尚迷真理。適聽師言。罔知收措。願師慈愍。開示宗旨。</p>
<p>師知懇禱。即說偈曰。</p>

<div class="lg regular"><div class='lg-row'>亦不覩惡而生嫌　亦不觀善而勤措</div>
<div class='lg-row'>亦不捨智而近愚　亦不拋迷而就悟</div>
<div class='lg-row'>達大道兮過量　通佛心兮出度</div>
<div class='lg-row'>不與凡聖同躔　超然名之曰祖</div>
</div><p>衒之聞偈。悲喜交并。曰願師久住世間。化導群有。</p>
<p>師曰。吾即逝矣。不可久留。振此萬差。多逢患難。</p>
<p>衒之曰。未審何人。願垂姓字。弟子為師除得。</p>
<p>師曰。吾以傳佛祕密。利益迷徒。害彼自安。必無此理。</p>
<p>衒之曰。師若不言。何表通變觀照之力。</p>
<p>乃為讖曰。</p>

<div class="lg regular"><div class='lg-row'>江槎分玉浪　管炬開金鎖　二三相共行</div>
<div class='lg-row'>九十無彼我</div>
</div><p>衒之聞<span class='corr'>已</span>。莫究其端。默記于懷。禮辭而去。</p>
<p>魏朝順世。丙辰歲葬熊耳山。後三歲。魏宋雲奉使西域。迴遇師於葱嶺。見手擕隻履。翩然獨逝。雲曰。何往。</p>
<p>達磨曰。西天去。又謂雲曰。汝主<span class='corr'>已</span>厭世。</p>
<p>雲聞之茫然。別師東邁。暨復命。明帝<span class='corr'>已</span>登遐矣。迨孝莊即位。雲具奏其事。帝令啟壙。唯空棺。一隻革履存焉。舉國為之驚歎。奉詔取遺履。出於少林寺供養。至唐開元中。為信道者盜於五臺山華嚴寺。今不知所在。</p>
<p>初。梁武遇師。因緣末契。誌公甞有言曰。帝遇而不遇也。此是傳佛心印。即觀音身也。帝復聞宋雲事。乃御撰師碑焉。代宗<span class='corr'>諡</span>圓覺大師。塔曰空觀。</p>
</div>
<p class='juan'>天聖廣燈錄卷第六</p>
</div><!-- end of div[@id='body'] -->
</body></html>