<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu170' />天聖廣燈錄卷第十七　　　〔宋勒〕</p>
<div class='div-other'><a id='mulu171' />
<p class='h3'>襄州谷隱山蘊聰慈照禪師</p><p>初參百丈常禪師。因結夏。百丈上堂。舉中觀論云。正覺死名相。隨緣即道場。</p>
<p>師便出問。如何是正覺死名相　丈云。汝還見露柱麼　師云。如何是隨緣即道場　丈云。今日結夏　師離百丈。至汝州參省念禪師。師問。學人親到寶山空手迴時如何　念云。家家門前火把子　師於言下大悟。乃有頌呈念禪師云。</p>

<div class="lg regular"><div class='lg-row'>我今二十七　訪道曾尋覓　今朝喜得逢</div>
<div class='lg-row'>要且不相識</div>
</div><p>念師接得。訶叱於師。三五日不之顧。師但侍左右。麼數載。念化緣畢。乃杖錫南行。</p>
<p>至襄州洞山初和尚處。師問云。三玄有句。事上難分。不落是非。請師便道　洞山云。待汝啞得洞山口。即向汝道　師云。恁麼即解行嶮巇路。不在繫行纏　洞云。塼堆裏倒地。</p>
<p>師離洞山。到郢州大陽山警延和尚處　陽問。近離甚麼處　師云。近離襄州　陽云。作麼生是不隔底句　師云。和尚住持不易　陽云。且坐喫茶　師云。便參眾去。</p>
<p>侍者問。適來新到祇對住持不易。和尚為什麼教且坐喫茶　陽云。我獻他新羅附子。他酬我舶上茴香。儞去問他。有語在。</p>
<p>侍者請師喫茶。問。適來祇對和尚。道住持不易。意旨如何　師云。真鍮不博金。</p>
<p>師離大陽。到隋州智門戒和尚處。戒問。承聞老兄親見作家。是否　師便喝　戒云。棒上成龍浚。便打。</p>
<p>令坐。喫茶畢　師云。莫怪適來容易祇對和尚　戒云。不然。却是老僧造次。</p>
<p>鄧州廣濟通和尚聞舉。云。大小戒和尚被聰上座換却一隻眼也不知。</p>
<p>後却迴襄州石門山。於景德三年。知州杳道請住石門山。於天禧四年。郡守夏竦重請住本郡谷隱山太平興國禪院。</p>
<p>僧問。師唱誰家曲。宗風嗣阿誰　師云。山連嵩嶺。地近洛川。</p>
<p>問。如何是佛　師云。功州多出九節杖　僧禮拜　師云。莫作答佛話會。</p>
<p>問。如何是祖師西來意　師云。九里山上望船舟　進云。意旨如何　師云。市舶亭前人不識。</p>
<p>問。來時無物去時空。二路俱迷。如何得不迷去　師云。秤頭半斤。秤尾八兩。</p>
<p>問。恁麼又不得。如何得恰好去　師云。乾來山脚長。</p>
<p>問。如何是石門境　師云。一任眾人看　進云。如何是境中人　師云。明日來喫棒。</p>
<p>問。王子未登九五時如何　師云。紫雲樓上看天色　進云。登九五後如何　師云。日月光中現寶刀　進云。登與未。是一是二　師云。王令<span class='corr'>已</span>行天下徧。若有當頭便滅身　進云。當頭者如何　師云。一身塗炭猶未放。可憐九族畫遭迍　僧禮拜　師噓噓　師上堂云。達磨九年面壁。大似壓良唐士兒孫。二祖立雪斷臂。有求皆苦。三祖攀樹而化。何不安牀枕。四祖橫接牛頭。同人面前不能開口。五祖雖紹祖位。且不知有行脚事。六祖預述遺文遷化。後頭也不能作主。讓和尚磨塼接得馬大師。兩箇鈍漢。石頭入山飼虎。更道要表宗乘。若是令時學般若菩薩。總莫取者七八箇漢定。若取定時。落他綣繢。若不取者七八箇漢定。盡是自然外道。總不如是。須知有若各出身之路。作麼生是諸上座出身之路。知有者。對眾道看。良久。云。直饒道得。盡是名貌將來。珍重。</p>
<p>僧問。雲隱鳳皇時如何　師云。山深無覓處。鵶鳥每相逢。</p>
<p>問。切急一句作麼生道　師云。垂手過膝　進云。此理如何　師云。兩耳齊肩。</p>
<p>問。如何是祖師西來意　師云。腰帶裏覓綿。</p>
<p>問。覿面相呈時如何　師云。隔　學云。隔箇什麼　師直下唾。</p>
<p>問。門外三車。學人擬求牛車時如何　師云。未是極則處　學云。如何是極則處　師云。犬吠虗聲切。癡人望太陽。</p>
<p>問。三差路頭。未審教學人往何路而去　師云。莫錯　學云。便恁麼去時如何　師云。錯。</p>
<p>問。古人道。來日大悲院裏有齋。意旨如何　師云。日出隈陽坐。天寒不舉頭　問。權借一問以為影草時如何　師云。待儞啞得石門口。即向汝道。</p>
<p>問。如何是古佛心　師云。踏著秤錘硬似鐵。</p>
<p>問。如何是人境似奪　師展兩手　學云。不會　師鳴指一下。</p>
<p>問。如何是道　師云。臘月三十日　進云。如何是道中人　師云。新春向暖日　僧禮拜　師有一頌。</p>

<div class="lg regular"><div class='lg-row'>臘月三十日　言中須辨的　更覓道中人</div>
<div class='lg-row'>新春向暖日</div>
</div><p>問。如何是道　師云。車輾馬蹋　進云。如何是道中人　師云。橫眠竪臥。</p>
<p>問。古人索火。意旨如何　師云。任他滅　進云。滅後如何　師云。初三十一　進云。恁麼則王好時節　師云。儞見箇什麼道理　學云。今日一揚困　師便打。</p>
<p>問。如何是先照後用　師云。㟮屼峯頭火把子。長安城內不通風　問云。如何是先用後照　師云。長安城裏不通風。㟮屼峰頭火把子。</p>
<p>問云。如何是照用同時　師云。㟮屼峯頭無火把。長安城裏絕人行。</p>
<p>問云。如何是照用不同時　師云。昨日十五。今日十六。</p>
<p>問。學人開旗。請師展陣　師云。儞誠呈者醜拙看　僧擬議　師便喝　僧喚侍者　師云。瞎　僧禮拜　師云。旗又開了。陣又展了。爭祭地上七蹤八橫。便歸方丈。</p>
<p>因作清涼河。僧問。忽遇洪水滔天。還堰待也無　師云。上柱天。下柱地　進云。劫火洞然時。又作麼生　師云。橫出竪沒　問。王子未登九五時如何　師云。六宮深處坐　進云。登九五後如何　師云。當殿不稱尊　天禧四年。請住谷隱山。開堂日。師乃拈香示眾云。此一瓣香。十五年前呈醜拙了也。如今還有人委悉麼。若相委悉。對眾商量。</p>
<p>時有僧問。祖令未行時如何　師云。猶守臥沙場　進云。學人未曉。乞師再指　師云。寒灰無再焰。</p>
<p>問。如何是奪境不奪人　師云。峴首亭邊好用功　進云。如何是奪人不奪境　師云。雪消流水慢　進云。如何是人境兩俱奪　師云。氷結滿庭寒　進云。如何是人境俱不奪　師云。放儞一線道　問。古人道。見色便見心。露柱是色。那箇是心　師云。晝見簸箕星　進云。未審意旨如何　師云。柳營節級橫階上。</p>
<p>問。虎逼臨崖時如何　師云。嶮　學云。苦　師云。然他誰。</p>
<p>問。如何是出袖藏鋒　師云。箭發離弦易　問。如何是入袖藏鋒　師云。霜刃出匣難　問。如何是袖裏藏鋒　師云。大家惜取好　僧擬議　師便喝。</p>
<p>問。伯牙未遇鐘子期時如何　師云。夜靜更深彈一曲　進云。遇後如何　師云。琴破弦斷一時休　問。如何是道　師云。善大帶牌　進云。為什麼如此　師云。令人懼見。</p>
<p>問。如何是沙門行　師云。三三兩兩。若不相知　進云。畢竟事如何　師云。截舌有分。</p>

<div class='div-other'><a id='mulu172' />
<p class='h4'>三玄三要</p>
<div class="lg regular"><div class='lg-row'>報儞諸方道　三玄句下分　若言親的旨</div>
<div class='lg-row'>臘月太陽春　一喝分賓主　照用一時行</div>
<div class='lg-row'>要會箇中意　日午打三更</div>
</div></div>
<div class='div-other'><a id='mulu173' />
<p class='h4'>三玄句</p>
<div class="lg regular"><div class='lg-row'>第一句　點刻分明早莾鹵</div>
<div class='lg-row'>更擬進前問如何　西天移來安此土</div>
</div>
<div class="lg regular"><div class='lg-row'>第二句　妙田臨機無差互</div>
<div class='lg-row'>開口動舌沒交涉　棒下分明須薦取</div>
</div>
<div class="lg regular"><div class='lg-row'>第三句　問答分明有言句</div>
<div class='lg-row'>諸方盡有好商量　三歲童子皆息苦</div>
</div></div>
<div class='div-other'><a id='mulu174' />
<p class='h4'>綱宗須</p>
<div class="lg regular"><div class='lg-row'>馬師足下出雄兒　大展綱宗吐舌時</div>
<div class='lg-row'>臨濟解彰黃檗喝　三聖瞎驢少人知</div>
<div class='lg-row'>興化妙對同光帝　寶壽萬壽用及時</div>
<div class='lg-row'>西禪南院剃刀話　風穴寶塔至今持</div>
<div class='lg-row'>汾陽師子當門距　廣教落字須錐門碑</div>
<div class='lg-row'>石門後輩都說了　誰人敢和目前機</div>
</div><p>師拴天聖四年。駙馬都尉李遵勗致書迎請。不容固辭。後於五月一日就本宅正堂。剏嚴法座。會諸黑白。請師升座。</p>
<p>有僧問。昔日龍女靈山親獻。南方作佛。今日都尉躬親。得何果報　師云。明明似日連天照。暗暗昏昏人自迷　進云。未審什麼人知委　師云。大眾現前。</p>
<p>又有僧問。今朝<span class='corr'>已</span>赴公俟命。向上綱宗請略提　師云。當初猶自可。妄想至如今。</p>
<p>師云。祖意難窮。得之者。可越階梯。教裏易明。失之者。毫釐永隔。是以禪律同途。凡聖不異。自是迷情不了。背覺合塵。向他人口裏取則。若是了者。天堂地獄。鑊湯爐炭。牛頭獄卒。乃至五無間。旃陀羅舍。並是清淨道場。若是不了者。十二時中向什麼處安身立命。約諸名士。盡是了者。略與山僧相見。</p>
<p>都尉出禮拜。拜起。捧香爐去　師云。刢利人難得。便下座　師之存逝事蹟。即有李導勗所撰塔銘具之<span class='note-inline'>(塔銘付卷)</span>。</p>
</div>
<div class='div-other'><a id='mulu175' />
<p class='h4'>先慈照聦禪師塔銘<span class='note-inline'>(并序)</span></p><p>天聖十號。歲壬申。暮春三月八日。國東神岡資國寺涅槃先師示疾。酧子問。四大如何。</p>
<p>黑豆堪合醬。蘆菔好和齏。作偈曰。</p>
<p>故疾發動不多時。寅夜賓主且相依。</p>
<p>六十八歲看雲水。雲散青天月滿池。</p>
<p>午映趣寂。</p>
<p>後三日茶毗。趺坐如生。既就薪火。卒無煙。五色成焰。觀者如市。隨光所照。各得祖見。舍利大如豆。小如秫。宋雜不可計。白色如珠末者。與燼相錯又盈斗。闕地丈袤。舉鍤復出。土亦香。黑白競杯取。踏踞彌月。未易強塞。何靈應之如是。得不為震旦異人乎。盖聖化之攸感。近代之罕倫也。白嬰[病-丙+何]瘵。罔倦提撕。問疾誰堪多。自病而不詣。剋亡預定知。神會之必同。</p>
<p>始悟於決汝州首山念。念為馬祖九世嫡。襄陽虎谿．鳳凰兩山聚千徒。曆二紀。天下仰之。予表賜紫方袍。再號慈照。名蘊聰。南海人也。姓清河氏。幼不雜戲。終日習坐。里人異之。自落髮。不執愛行書。而自義了。未三十。達寶所。有奇相。洪鐘衽簴。小扣小聞。明鑑當臺。胡來胡見。識是草是藥者。體病皆平。樂無佛無人者。覺塵復擾。</p>
<p>予承世善慶。素慕禪悅。故翰林楊文公億．中山劉公筠。不我遐棄。為方外之交。未曾甞不切劘盡。規獨惟投。然雖心曰證。而凡機會。口莫能言。譬自謂良馬。一日千里。不見奔踶。予早欽風。而虎谿。世之頌福地也。會師退位。以素緣熟。乃走胥命駕。百會重趼。道將迎意。遂有王城之入。創茲寺居之。獲陪中屨之侍。諦求眉髓之論。</p>
<p>師甞諭房孺問徑山。禪可學乎。曰。此大丈夫事。非將相之所為。一旦聞舉一喝三日耳聾之話。如處蔀室。㸌爾而頓明。如對靈山。听然而微笑。自此敘弟子禮。或外館開供。妙談偈聞。旋請入都。留閤匈浹。或命駕香剎。時問輕安。眼勤左右。六周歲籥。于是確求歸隱者數四。咸緩以他語。貴乎延居。亦甞微露風指。謂吾償汝宿緣。祖禰有記。事著傳錄。令不可汝後自言者。臘高之後。倦談而<span class='corr'>已</span>。</p>
<p>師與首山洎數同嗣。咸以令甲子化事。具天<span class='corr'>聖</span>廣燈錄。居常祇接間。燕堂會僧。圖盡見之。駐神岡後。捨諸方名山大寺。肯來禮足。願枉錫者。又無央數。惟杜門不報。如有復我者。善為辭焉。所謂可得聞而不可見矣。</p>
<p>兩宮以副馬吳元扆故館為慈孝寺。上以奉累世之隆法。下以厚近婣而濟。思恢曩制。肇立叢禪。麗極宏規。冀延大士。以師稱諸貴議。上具禮涓。且欲強致之。天子察其懷道匿曜。先潛使詗。審之不詘。又復挑欲與詣。遂領之。</p>
<p>二聖<span class='corr'>但</span>德之。而如。</p>
<p>聖諭以安其志。有謂國家興寶。勸其將護。答曰。人自差殊。法非增減。仰受付託。匪一朝夕。不在乎一老比丘耳。既化之後。規中慨歎緣差。然有故事。梁帝將禮於少林。遂<span class='corr'>已</span>面壁。劉主躬謁於靈樹。遽乃順世。詳因所自。諒非偶爾。</p>
<p>存遊殊跡。遠通彰聞。予竟無所止。前二道場爭求靈骨歸葬。予以名山勝地。欽崇悠永。較夫優論。從如鳳皇。但奉珍寶。留舍利塔于資國。同予侍立真圖。為終身之供。吁。鸞皇瑞世。非為於久。留水月觀。容是宜乎。常住重念。契感胡可。酧報自寫。翠刻聊爾。叢林若夫出黃檗之門。略同於裴相。作金粟之士。絕企於龐公。讚述不文。而系之銘。</p>
<p class="lg-abnormal"><div class='lg-row'>離四句　絕百非</div>
</p></div></div>
<div class='div-other'><a id='mulu176' />
<p class='h3'>并州三交承天院智嵩禪師</p><p>上堂云。三交之路密難通。汾水潺潺。不停朽木。龍騰滄海。繫電之機驚人。師子窟中。豈安異獸。三乘之教。不離方寸。祖師西來。何曾有意。佛祖不立。教又何依。人法雙遣。權為道矣。禪德。且莫停囚長智。養病喪軀。瞬目揚眉。早成鈍漢。三乘教外。別傳一句。</p>
<p>便有僧問。如何是教外之句　師云。新羅無是高麗國　進云。恁麼則法海之中。師得自由　師云。波斯鼻孔長三寸。</p>
<p>問。如何是學人行履處　師云。僧堂前。佛殿後。</p>
<p>問。如何報得四恩三有去　師云。幸是無事人。剛為客作漢。</p>
<p>問。祖師西來。三藏東去。當明何事　師云。佛殿是部署修。僧堂是老僧蓋　進云。恁麼則全因今日　師云。今日事作麼生　僧便喝　師便打。</p>
<p>問。不在內。不在外。不在中間。未審在什麼處　師云。番國皮裘八百價。</p>
<p>師上堂云。寒溫冷暖。著衣喫飯。自不欠少。波波地覓箇甚麼。秏是諸人不肯承當。如今還有承當底麼。有即不得事負山河大地。珍重。</p>
<p>師勘僧云。迦葉門前客。祗園會裏僧　僧云。今日特來禮拜和尚　師云。洎合不門闍梨　僧便喝　師云。錯　僧又喝　師云。放儞三十棒　僧云。許和尚一隻眼　師云。喫棒了。呈欵。</p>
<p>州主張侍中永德來訪師。適值師出。侍中於方丈內將拄杖去　師來日却入衙相看　侍中云。和尚失却拄杖耶　師云。草賊大敗　侍中云。恁麼則落他艱便也　師云。并贓捉獲。</p>
<p>又因一日侍中與轉運同入院。轉運不拜。侍中云。何不拜長老　師云。猶不肯永當　侍中云。恁麼則與長老作弟子去也　師便掌　侍中云。是何一掌　師云。不是者漢。大難承當　侍中云。恁麼則醞造將來　師云。今日勘破。</p>
<p>師上堂。舉。法眼禪師偈云。見山不是山。見水何曾別。山河與大地。都是一輪月。大小法眼禪師未出涅槃堂。三交即不然。見山河與大地。錐刀各自用。珍重。</p>
</div>
<div class='div-other'><a id='mulu177' />
<p class='h3'>汝州廣惠院元璉真慧禪師</p><p>開堂日。有僧問。如何是祖師西來意　師云。竹竿頭上帶紅旗。</p>
<p>楊侍郎問。天上無彌勒。地下無彌勒。未審在什麼處　師云。敲塼打瓦　又問。<span class='corr'>秖</span>如風穴道。金沙難裏馬郎婦。意旨如何　師云。更道也不及。</p>
<p>師方丈後有庵。因與官人坐次。官人乃問。如何是庵中主　師云。過牆遭棘狗。</p>
<p>問。如何是祖師西來意　師云。大白星轉。</p>
<p>問。如何是佛　師云。兩箇不是。</p>
</div>
<div class='div-other'><a id='mulu178' />
<p class='h3'>劒門黃檗山謐禪師</p><p>開堂日。升座。示眾云。會麼。慈雲今日與儞注破去也。乃有一頌。</p>

<div class="lg regular"><div class='lg-row'>慈雲今日顯宗風　不說無心道路通</div>
<div class='lg-row'>眩上眉毛佛<span class='corr'>已</span>過　者回與儞話西東</div>
</div><p>問。師唱誰家曲。宗風嗣阿誰　師云。寶應堂前無安語。今時施設不參差　學云。恁麼則汝水一派。劒嶺分枝　師云。莫亂道。</p>
<p>問。如何是佛　師以拂子轉一轉竪起　進云。供養者何　師云。漢水休挂念。錦里有光生。</p>
<p>問。如何是無縫塔　師云。獨曉孤輪三界外。長年踈豁台路中。</p>
<p>問。王印開時。誰人受信。</p>
<p>師云。野老撫掌去。牧童樂道歸。</p>
<p>問。不識不見。請師道出　師云。鐵打利劒將軍用。筆定乾坤宰相才。</p>
<p>問。如何是祖師西來意　師云。紅輪光萬戶。泳水遶青山。</p>
</div>
<div class='div-other'><a id='mulu179' />
<p class='h3'>池州仁王院處評禪師</p><p>在念禪師會下。一日。參次。　師問。如何是佛法大意　念便喝　師禮拜　念師拈棒　師云。和尚此間勿世界耶　念師拋下拄杖云。明眼人難瞞　師云。草賊大敗。</p>
</div>
<div class='div-other'><a id='mulu180' />
<p class='h3'>隨州智門迴罕禪師</p><p>上堂。有僧問。匣中寶劍隨時用。還許當場用也無　師云。青竹竿頭標四方　進云。恁麼則天雨洗榮城也　師云。道者百雜碎也。</p>
<p>問。學人未舉意。和尚<span class='corr'>已</span>先知。和尚舉意。如何委悉　師云。一句逈分明。徒勞更側耳　僧擬議　師便喝　師因為北塔院僧使點茶。師乃起自揖。僧使。近上座　僧使云。鷂子頭上。焉敢安巢　師云。棒上不成龍。隨後打一座具　僧使茶後却起來云。適來却成觸悞和尚　師云。江南杜禪客。覓什麼第二椀。</p>
</div>
<div class='div-other'><a id='mulu181' />
<p class='h3'>潭州南嶽山臺院契曠禪師</p><p>初開堂日。眾集定。時有僧問。師唱誰家曲。宗風嗣阿誰　師云。昔時經遊地。趙洛老婆心　進云。恁麼即汝水分枝。衡陽長葉也　師云。小兒得寵便勇。</p>
<p>問。如何是佛　師云。三十二相天人仰　進云。莫<span class='corr'>秖</span>者箇便是也無　師云。八十種好鬼神驚。</p>
</div>
<div class='div-other'><a id='mulu182' />
<p class='h3'>襄州鹿門賜紫惠昭山主</p><p>楊億侍郎寄一問。入山不畏虎。當路却防人時如何　主云。君子坦蕩蕩　問。如何是鹿門山　主云。石頭大底大。小底小　進云。如何是山中人　師云。橫眠竪臥。</p>
</div></div>
<div class='div-other'><a id='mulu183' />
<div class='div-other'><a id='mulu184' />
<p class='h3'>汝州寶應院賜紫法昭禪師</p><p>上堂云。寶應門風險。入者喪全身。且道出身一句作麼生道。有道得底麼。出來道看。珍重。</p>
<p>問。承教中云。大通智勝佛。十劫坐道場。佛法不現前。不得成佛道。為什麼不得成佛道　師云。赤脚騎鐵驢。直至海南居。</p>
</div>
<div class='div-other'><a id='mulu185' />
<p class='h3'>唐州大乘山惠果禪師</p><p>上堂。有僧問。如何是從上來傳底意　師云。金盤拓出眾人看。</p>
<p>問。如何是佛法大意　師云。杏種來年麥。棗熟當年禾　進云。莫是和尚為人處也無　師云。逢人<span class='corr'>但</span>恁麼舉。</p>
<p>問。撥塵見佛時如何　師云。撥塵即乖。見佛即錯　進云。總不如是時如何　師云。錯。</p>
</div></div>
<div class='div-other'><a id='mulu186' />
<div class='div-other'><a id='mulu187' />
<p class='h3'>汾州太子院道一禪師</p><p>上堂。有僧問。師唱誰家曲。宗風嗣阿誰　師云。五音六律非關妙。四智三空和不齊。</p>
<p>問。如何是佛　師云。賣扇老婆手遮日。</p>
<p>問。如何是汾陽境　師云。子夏山高雲靉靆。西河水急貫滄溟　進云。如何是境中人　師云。郡主在此。莫犯威風　僧禮拜　師云。且放一頓。</p>
<p>問。紅轉未出時如何　師云。照燭分明　進云。出後如何　師云。撈天摸地。</p>
<p>問。如何是學人親切處　師云。慈母抱嬰兒　進云。如何是學人轉身處　師云。街頭巷底　進云。如何是學人著力處　師云。千斤擔子兩頭搖。</p>
<p>師因與數人座主茶話次。一座主問。師會文章否。　師云。不會　座主云。和尚莫<span class='corr'>秖</span>是會禪麼　師云。亦不會　座主云。何名長老　師乃與一頌。</p>

<div class="lg regular"><div class='lg-row'>不會文章不會禪　無知愚訥且安然</div>
<div class='lg-row'>饒君妙困道無礙　亡落汾陽第二綣</div>
</div></div>
<div class='div-other'><a id='mulu188' />
<p class='h3'>筠州興教院守芝禪師</p><p>纔升座。僧問。如何是和尚家風　師云。一言出口。駟馬難追。</p>
<p>問。如何是城裏佛　師云。十字街頭石幢子。</p>
<p>問。如何是為人一句　師云。四角六張　進云。意旨如何　師云。八凹九凸。</p>
<p>問。不落三寸時如何　師云。乾三長。坤六短　進云。意旨如何　師云。切忌地營虗。</p>
<p>問。昔日靈山分半座。二師相見事若何　師云。記得麼　僧良久　師打禪牀一下。云。多年忘却也　師云。且住。且住。若向言中取則。句裏明機。也似迷頭認影。若也舉唱宗乘。大似一場寐語。雖然如是。官不容針。私通車馬。放一線道。有箇葛藤處。</p>
<p>師遂打禪牀一下。云。三世諸佛盡皆頭痛。且道大眾還有免得在麼。若一人免得。無有是處。若免不得。海印發光。師乃竪起拂子云。者箇是印。那箇是光。者箇是光。那箇是印。掣電之機。徒佇勞思。會麼。老僧說夢。且道夢見箇什麼。南柯十更。若不會。聽取一頌。</p>

<div class="lg regular"><div class='lg-row'>北斗挂須彌　杖頭挑日月　材泉好商賣</div>
<div class='lg-row'>夏末秋風切</div>
</div><p>珍重</p>
<p>師纔升座。僧王宣疏畢。維那白槌云。法筵龍象眾。當觀第一義。</p>
<p>時有僧問。大用現前。不存軌則。請師揮劒　師云。點眼知人意。著取今行時　進云。腦後穿。　師云。齋後鐘。</p>
<p>問。如何是佛法大意　師云。推天　磕地。</p>
<p>問。心法無形。如何雕琢　師云。一丁兩丁　進云。未曉者如何領會　師云。透七透八。</p>
<p>問。如何是大愚境　師云。四面峯巒秀。㳂江一帶清　進云。如何是境中人　師云。滿城公子貴。林下道人棲。</p>
<p>問。拈槌竪拂即不問。當機一句事如何　師云。燋頭燎面　進云。雷音<span class='corr'>已</span>徹青雲外。向上極則又如何　師云。且領前話。</p>
<p>師云。問話且住。淨名杜口。猶涉繁詞。達磨西來。平欺漢地。放一線道去也。放箇葛靡處。所以李長者云。夫有情之本。同智海以還源。抱識含流。總法身而為體。諸仁者。既是總法身而為體。還知道須彌吞却法身。法身吞却須彌麼。諸仁者。朝夕與古佛同參。與諸方老和尚同參。山僧今日與大眾同參。且道參什麼。如是定當得。且認得箇著衣喫飯。猶去衲僧半月程在。若定當不得。來年更有新條在。惱亂春風卒未休。久立。珍重。</p>
<p>上堂。僧問。如何是道　師云。八斛四斗　進云。如何是道中人　師云。煮粥煠飯。</p>
<p>問。寶劒未出匣時如何　師云。切忌道著　進云。出匣後如何　師云。天魔腦裂。</p>
<p>師云。舉一步。須彌岌岺。海水騰波。不舉一步。於微塵國土。助一切諸佛出興於世。轉大法輪。還信麼。若信得。西瞿耶尼喫飯去。珍重。</p>
<p>上堂。僧問。如何是祖師西來意　師云。白月燒地眠。夜間炙地臥。</p>
<p>問。古鏡未磨時如何　師云。照破天下人髑髏　進云。磨後如何　師云。黑如漆。</p>
<p>問。既是清淨法身。為什麼却澡浴　師云。頭出頭沒　進云。為什麼如此　師云。<span class='corr'>秖</span>為如此。</p>
<p>上堂。僧問。洪鐘纔擊。大眾雲臻。祖意西來。乞師垂示　師云。六丁六甲　進云。未曉者如何領會　師云。會即錯。</p>
<p>問。馬師未見讓師時如何　師云。緊　進云。見後如何　師云。切。</p>
<p>問。如何是佛　師云。鋸解秤錘。</p>
<p>師云。德山入門更棒。臨濟入門便喝。一棒一喝。若雙峯而互出。賓主未辨。恓恓而萬里鄉關。照用方行。擬擬而千差塞路。諸上座。到者裏。憑何話會。</p>
<p>師乃有頌。</p>

<div class="lg regular"><div class='lg-row'>棒喝齊施早<span class='corr'>已</span>賖　古今皆讚絕周遮</div>
<div class='lg-row'>二途不涉憑何說　南海波斯進象牙</div>
</div><p>珍重</p>
<p>上堂。僧問。特特上來伸三拜。乞師分付柱杖子　師云。科　進云。恁麼則功不虗施　師云。重。</p>
<p>因請本院首座開堂。僧問。承和尚有言。一人悟道。三界平沉。首座悟道。三界還沉也無　師云。不淹不抑　進云。恁麼即一言纔出。大地全收　師云。落三落四。</p>
<p>師云。為眾竭力。蓋為袈裟同肩。一處喫飯。莫是人各披一條。同鍋喫飯麼。此是分見。還知道三世法佛共披一條。所以釋迦身長丈六。留下袈裟與彌勒。彌勒身長千尺。披得恰好。何故如此。蓋為長者長法身。短者短法身。要得易會麼。古佛與露柱相交。佛殿與天王鬬額。若也不會。單重交折。珍重。</p>
<p>師上堂云。有時一喝。<span class='corr'>秖</span>作一喝用。有時一喝作探竿影草。有時一喝如踞地師子。有時一喝如金剛王寶劒。若是金剛王寶劒。不得正眼覷著。覷著即喪身失命。</p>
<p>師乃有頌。</p>

<div class="lg regular"><div class='lg-row'>不是干將鑄　那關四氣吹　匣內青虵吼</div>
<div class='lg-row'>逢妖任便揮　若得全提者　當機豈失時</div>
<div class='lg-row'>毗盧驚得走　大眾盡攢眉</div>
</div><p>久立。珍重</p>
<p>師上堂。示眾云。大愚相接大椎孫。五湖雲水競頭奔。競頭奔。有何門。擊箭寧知朽木存。朽木存。一年還曾兩度春。兩度春。帳裏真珠撒與人。撒與人。思量也是慕西秦。珍重。</p>
<p>師上堂云。昔日外道問佛。不問有言。不問無言。世尊<span class='corr'>秖</span>踞座。外道乃云。世尊大慈大悲。開我迷雲。令我得入。云大小世尊被外道茶糊一上。<span class='corr'>秖</span>如外道云。開我迷雲。令我得入。且道還得入也未。要會麼。不曾夢見。久立。珍重。</p>
<p>師上堂云。僧問汾州和尚。如何是接初機句。汝是行脚僧。如何是辨衲僧底句。西方日出卯。如何是正令行底句。千里持來呈舊面。如何是立乾坤句。北俱盧洲長粳米。食者無貪亦無慎。</p>
<p>師乃云。將此四句語以驗天下衲僧。子細思量將此四句語。被天下衲僧一時勘破。珍重。</p>
<p>師上堂。聞鐘聲。云。觀音門入者。蝦蟇蚯蚓。助汝發機。普賢門入者。不動步而到。如今還有到者麼。良久無人。以拄杖打禪牀一下。頌曰。</p>

<div class="lg regular"><div class='lg-row'>一擊響玲瓏　喧轟宇宙中　知音纔側耳</div>
<div class='lg-row'>項羽過江東</div>
</div></div>
<p class='juan'>天聖廣燈錄卷第十七</p></div></div>
</div><!-- end of div[@id='body'] -->
</body></html>