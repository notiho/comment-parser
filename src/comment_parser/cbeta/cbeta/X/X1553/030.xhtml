<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu569' />天聖廣燈錄卷第三十　　　〔宋<span class='corr'>碑</span>〕</p>
<div class='div-other'><a id='mulu570' />
<div class='div-other'><a id='mulu571' />
<p class='h3'>杭州南山興教寺惟一禪師</p><p>初開堂。陞座。維那白槌云。法筵龍象眾。當觀第一義　師云。重言不當。大眾還委麼。且作麼生是第一義。若自觀者。名為正觀。若佗觀者。名為邪觀。或有問話。請埀見示。</p>
<p>時有僧問。覺華開處。徧滿娑婆。祖意西來。合談何事　師云。孤猨呌落中巖月。野客吟殘半夜燈　進云。恁麼則昔日靈山。今朝興教。</p>
<p>師云。相識滿天下。知心有幾人。　學人佇思　師云。速還三拜。</p>
<p>問。師唱誰家曲。宗風嗣阿誰　師云。不避來機。速當一問　進云。恁麼則五老峯前親得旨　今朝興教度群迷　師云。不是智音者。那能辨濁清。</p>
<p>問。承古有言。如來有正法眼藏付囑摩訶迦葉。和尚今朝當付何人　師云。者裏有多少人　進云。未曉者如何領會　師云。還我話來。</p>
<p>上堂。僧問。不落見聞。請師答話　師云。三十年後。</p>
<p>問。眾手淘金。誰是得者　師云。是儞眼皮重　進云。恁麼則駿馬不移蹄　師云。金在什麼處。</p>
<p>問。狂風忽起。掃蕩煙雲。學人到此。為什麼不會　師云。真箇不會　進云。不探龍領。爭獲驪珠　師云。珠在什麼處。</p>
<p>問。達磨未來時如何。</p>
<p>師云。索橋路險人難度　進云。來後如何　師云。少林閑坐九年餘。</p>
<p>問。牛頭未見四祖時如何　師云。南來冬熟笋　進云。見後如何　師云。北去夏宜桃。</p>
<p>問。佛末出世時如何　師云。白雲數重　進云。出世後如何　師云。青山一帶。</p>
<p>問。如何是道　師云。刺頭入荒草　進云。如何是道中人　師云。乾屎橛。</p>
<p>問。曹谿一曲師親唱。未審如何和得齊　師云。儞試道看　進云。恁麼則謝師舉唱　師云。<span class='corr'>秖</span>為宮商調不同。</p>
<p>問。大耳三藏第三度為什麼不見國師　師云。脚跟下看　進云。如何得見　師云。草鞋根斷。</p>
<p>問。和尚未見棲賢時如何　師云。春來好寒　進云。見後如何　師云。秋去盛熱。</p>
</div>
<div class='div-other'><a id='mulu572' />
<p class='h3'>真州定山惟素山主</p><p>有僧問。古人拈槌豎拂不當宗乘。未審山主如何為人　師云。旦莫強惺惺　進云。恁麼則却成起動也　師云。龍頭虵尾漢。</p>
<p>問。如何是不遷　師云。暑往寒來　進云。恁麼則遷去也　師云。啼得血流無用處。</p>
<p>問。達磨心印師<span class='corr'>已</span>曉。試舉家風對眾看　師云。門前有箇長松樹。夜半子規來上啼　進云。恁麼則白鼉一派。流注十方　師云。日月麗天。風雲難蔽。</p>
<p>問。知師洞達諸方旨。臨機不答舊時禪。如何是新奇　師云。若到諸方。不得錯舉　進云。學人慇懃於座右。莫不<span class='corr'>秖</span>此是新奇　師云。折草量天。</p>
<p>問。如何是定山境　師云。清風滿院　進云。忽遇客來。將何祇待　師云。莫嫌冷澹。</p>
<p>師云。若論家風與境。也不易酬對。多見指定處所。教他不得自在。曾有僧問大隨。如何是和尚家風。答云。赤土上畫簸箕。又云。肚皮上不貼牓。且問諸人作麼生會。更有夾山．雲門．臨濟．風穴。皆有此話播於諸方。各各施設不同。又作麼生會。法無異轍。殊途同歸。若要省力易會。但識取自家桑梓。便能紹得家業。隨處解脫。應用現前。天地同根。萬物一體。喚作衲僧眼睛。緜緜不漏絲髮。苟或於此不明。徒自伶俜辛苦。</p>
<p>有僧問。眾手淘金。誰是得者　師云。莫作貴　進云。不作貴又如何　師云。金在什麼處。</p>
<p>問。如何是佛　師云。含齒戴髮　進云。恁麼則人人具足　師云。遠之又遠。</p>
<p>問。如何是不生不滅法　師云。春到百華開。秋來群木落　進云。恁麼則一年一度春也　師云。欠子細在。</p>
<p>問。牛頭未見四祖時如何　師云。成象立業　進云。見後如何　師云。立業成家。</p>
<p>問。如何是一味法界　師云。花紅柳綠　進云。如何是定山路　師云。峭　進云。履踐者如何　師云。嶮。</p>
<p>問。萬法歸一。一歸何所　師云。一葉落。天下秋　進云。如何領會　師云。三十年後。</p>
<p>問。承教有言。無上法王有大陀羅尼門。名為圓覺。流出一切清淨真如．菩提涅槃。未審圓覺從什麼處流出　師云。山僧頂戴有分　進云。恁麼則信受奉行　師云。依稀似曲纔堪聽。</p>
<p>師又云。將知佛法須是徹底悟得。方能始終一貫。作用施為。得其自在。若是學成者。終有劑限。子細窮究。便隨末忘本。喚作流浪生死。無本可據。所以教中云。何況能以有思惟心。測度如來圓覺境界。如取螢火燒須彌山。終不能着。若論此事。無用心處。亦非懈怠而得。却請上座各自迴光返照。與道稍有相應。其如不達宗旨。總成逐塊。</p>
<p>僧問。十二時中如何得與道相應　師云。皇天無親。唯德是輔　進云。恁麼則不假脩證也　師云。三生六十劫。</p>
<p>問。如何是深山巖崖逈絕無人處佛法　師云。月明千嶂裏。風動萬年枝　進云。恁麼則處處菩提道。明明功德林　師云。薰天炙地。</p>
<p>問。如何是佛法大意　師云。山高海深。</p>
<p>問。不見一法即如來。方得名為觀自在。如何是觀自在　師云。好好禮三拜　進云。莫<span class='corr'>秖</span>者便是　師云。十萬八千。</p>
</div></div>
<div class='div-other'><a id='mulu573' />
<div class='div-other'><a id='mulu574' />
<p class='h3'>蘇州西山堯峰院顥暹禪師</p><p>初開堂。有僧問。法筵龍象眾。當觀第一義。如何是第一義　師云。儞去什麼處來。</p>
<p>問。海門三級浪。專聽一聲雷時如何　師云。猶是未警發在。</p>
<p>問。如何是佛　師云。無比不思議。</p>
<p>問。先聖出世。為一大事因緣。和尚今日出世。當為何人　師云。<span class='corr'>秖</span>恐儞未是其人。</p>
<p>問。如何是祖師西來意　師云。盡道九年曾面壁。</p>
<p>問。如來路上無私曲。便請玄音和一場　師云。莫並巴兒曲。須超白雪辭。</p>
<p>問。祖祖相傳傳祖印。師今得法嗣何人　師云。同道方知。</p>
<p>問。如何是和尚為人一句　師云。山僧自來不曾容易。</p>
<p>上堂云。止止不須說。言詮道復優。有疑如未決。對眾莫淹留。</p>
<p>時有僧問。學人有疑。請師決　師云。者迴更莫淹留。</p>
<p>問。未經爐冶時如何　師云。爭得成器。</p>
<p>問。善財徧參。還具本分事也。無　師云。善財徧參為什麼事。</p>
<p>問。一念萬年時如何　師云。還得盡善也未。</p>
<p>問。心徑未通時如何　師云。是誰之過。</p>
<p>問。能所俱忘時如何　師云。那箇是儞忘底能所。</p>
<p>問。如何是真規自宛然　師云。千聖不能宣。</p>
<p>問。如何是道　師云。堯舜其猶病諸。</p>
<p>問。如何是密作用　師云。<span class='corr'>秖</span>恐大眾未肯儞。</p>
<p>問。學人乍入叢林。乞師一接　師云。去。</p>
<p>問。承教有言。是法平等。無有高下。如何是平等底法　師云。堯峯高。寶華低　學云。恁麼則却成高下去也　師云。情知儞恁麼會。</p>
<p>問。承教有言。妙湛總持不動尊。首楞嚴王世希有。如何是不動尊　師云。世希有　學云。恁麼則不動真際。隨處發揮去也　師云。却不令人讚歎。</p>
<p>師云。諸上座。<span class='corr'>秖</span>如此僧問不動尊。山僧向他道在希有。意旨又且如何。莫是三<span class='corr'>秖</span>果滿。萬行功圓。是世之希有麼。又莫是當人分上。本自圓成。不勞修證麼。若也恁麼會。實謂妄認緣塵。分別影事。既不許上座恁麼會。向者裏作麼生承當。若也承當得。便乃不從一地主一地。寂滅性中無有異。若向者裏承當未得。不免須待龍華重授記在。各請歇去。珍重。</p>
<p>上堂。聞雷聲。乃示眾云。還聞雷聲麼。還知起處麼。若知起處。便知身命落處。若也不知。所以古人道。不知天地者。剛道有乾坤。不如喫茶去。</p>
<p>上堂。僧問。如何是堯峯境　師云。多少人看望不足。</p>
<p>問。如何是道　師云。夕死可矣。　問。如何是金剛力士　師云。者裏用不著。</p>
<p>問。如何是孤峯節操松　師云。而今未堪看。更待雪霜中。</p>
<p>問。如何是佛　師云。休更歷僧祇。</p>
<p>問。魚龍得水時如何　師云。踊躍無盡。</p>
<p>問。片雲出洞時如何　師云。何必龍吟。</p>
<p>問。亡僧遷化向什麼處去也　師云。蒼天。蒼天。</p>
<p>師復云。大眾。<span class='corr'>秖</span>如未後一僧問。亡僧遷化向什麼處去也。山僧向化道。蒼天。蒼天。且道意旨落在什麼處。莫是悲傷遷逝。痛憶道人麼。若乃恁麼評論。實謂罔知去處。要知去處麼。更不用久立。歇去。</p>
<p>師春日上堂。云。久去春來。樓閣門開。若也入得。不用俳徊。諸上座。還向者裏。入得也未。若也入得。所以古人道。是處是彌勒。無門無善才。若也入之未得。自是諸上座狂走。更不忉忉。久立。珍重。</p>
</div>
<div class='div-other'><a id='mulu575' />
<p class='h3'>蘇州吳江聖壽院志昇禪師</p><p>初開堂時。有僧問。知師久醞葡萄酒。今朝慈濟為誰開　師云。想儞也未知滋味　進云。恁麼則優曇華扸。法界馨。香佛日初開。昏衢永耀　師云。不勞如此。</p>
<p>問。寶座既登於此日。家風一句請師宣　師云。儞還證明得麼　學云。恁麼則人天有賴。四眾咸忻　師云。閑言語。</p>
<p>問。師赴群心揚祖道。未知祖道嗣何方　師云。同道方知　學云。恁麼則錦里昔年親得旨。松江今日度群迷　師云。却不是我同道。</p>
<p>問。四眾臨筵當此日。玄機一決為誰宣　師云。儞不妨刢利　進云。恁麼則非唯大眾。朝宰霑恩　師云。莫亂道。</p>
<p>上堂。僧問。如何是佛　師云。人天贊莫及。</p>
<p>師又云。若論佛法。更有什麼事。所以道。古今山河．古今日月．古今人倫．古今城郭。喚作平等法門。絕前後際。諸人還信得及麼。若信得及。依而行之。久立。珍重。</p>
</div>
<div class='div-other'><a id='mulu576' />
<p class='h3'>杭州臨安縣功臣山開化院守如禪師</p><p>初開堂日。有僧問。朝宰既伸於三請。師將何法報深恩　師云。何以儞特致。</p>
<p>問。如何是功臣為人一句　師云。自來不曾埋沒人。</p>
<p>問。承教有言。清淨本然。云何忽生山河大地　師云。且道是誰致得　進云。恁麼則滿眼青山無寸樹。極目淥水絕波瀾　師云。也是錯會。</p>
<p>問。如何是功臣境　師云。上座合具行脚眼　進云。恁麼則峨嵋凝千尋雪。鼇背巍籠五色烟　師云。勿交涉。</p>
<p>問。皷聲雄震雲徒集。利人一句請師宣　師云。也須是儞重發揚始得　進云。學人<span class='corr'>秖</span>恁麼。師意又如何　師云。將謂汝會我意。</p>
<p>師又云。晨朝一粥。諸人<span class='corr'>已</span>各知時。如今不可更要山僧處分喫茶去。便下座。</p>
<p>上堂云。大眾。還知道聖僧同諸人到者裏麼。既勞尊降。焉敢稽留。久立。珍重。</p>
</div></div></div>
<div class='div-other'><a id='mulu577' />
<div class='div-other'><a id='mulu578' />
<div class='div-other'><a id='mulu579' />
<p class='h3'>杭州景德靈隱寺惠明禪師延珊</p><p>筠陽人也。俗姓張。年十三出家。二十受具。二十三行脚。徧參知識。</p>
<p>景德二年。遊錢塘。遂挂錫于靈隱。前住持慈濟大師文勝。一日。示眾云。縱目所觀。復何所見。</p>
<p>纔聞。有悟。乃為頌曰。</p>

<div class="lg regular"><div class='lg-row'>縱目所觀一何覩　煙風疊嶂翠崔嵬</div>
<div class='lg-row'>若曉自心非萬法　祖師誰道是西來</div>
</div><p>天禧二年。府主馬侍郎請開堂。昇座。維那白槌云。法筵龍象眾。當觀第一義　師云。還觀得麼。且作麼生觀。為復向長走陞座處觀。為復向維那白槌處觀。若恁麼觀。即沒交涉。</p>
<p>時有僧問。昔日梵王請佛。布演三乘。今日侍郎請師。當說何法　師云。今日何似當時　進云。恁麼則人天有賴　師云。賴箇什麼。</p>
<p>問。祖祖相傳傳祖印。師今得法嗣何人　師云。儞也證明不得　進云。恁麼則靈隱得旨。雲居師孫　師云。莫亂道。</p>
<p>問。承侍郎牋疏有言。黃花翠竹當斬。直示於真如。學人上來。請師直示　師云。侍郎曲為上座　進云。恁麼則趙州栢樹。人人委。靈隱黃花處處開　師云。儞也報侍郎恩未得。　問。如何是靈隱境　師云。一任觀取　進云。如何是境中人　師云。儞作麼生會境。</p>
<p>問。不涉有無。請師道　師云。話墮也。</p>
<p>問。如何是道　師云。道遠乎哉　問。如何是佛　師云。巍巍堂堂。</p>
<p>問。如何是觀音入理之門　師云。我亦從中證。</p>
<p>問。承古有言。不是風動。不是幡動。未審此理如何　師云。歇去得也未。</p>
<p>問。學人<span class='corr'>已</span>踏破明暗雙關。請師一接　師云。費力作麼。</p>
<p>問。如何是露地白牛　師云。頭角甚分明。</p>
<p>問。如何是正真一路　師云。絲髮不通　進云。恁麼則依而行之　師云。莫亂走。</p>
<p>問。山嶽無虧時如何　師云。白雲橫洞口。</p>
<p>上堂云。與上座一線道。且作麼生持論佛法。若也水洩不通。便教上座無安身立命處。當此之時。祖佛出頭來。也有二十棒。分恁麼道。山僧還有過也無。不見雲門大師道。世尊生下。周行七步。日顧四方。一手指天。一手指地。云。天上天下。唯我獨尊。我當初若見。一棒打殺與狗<span class='corr'>喫</span>却。何以如此。圖得天下太平。且道雲門恁麼說話。有佛法道理也無。雖然如此。雲門也<span class='corr'>秖</span>具一隻眼。久立。珍重。</p>

<div class='div-other'><a id='mulu580' />
<p class='h4'>秋示眾</p>
<div class="lg regular"><div class='lg-row'>秋風蕭索凋黃葉　幾處衣砧聲切切</div>
<div class='lg-row'>此箇圓成入理門　何處更教余重說</div>
</div></div>
<div class='div-other'><a id='mulu581' />
<p class='h4'>居山</p>
<div class="lg regular"><div class='lg-row'>自愛居山獨守愚　白雲來往豈相疎</div>
<div class='lg-row'>有時茶罷林間去　信脚騰騰步不虗</div>
</div></div>
<div class='div-other'><a id='mulu582' />
<p class='h4'>其二</p>
<div class="lg regular"><div class='lg-row'>自愛居山任寂寥　豈同塵世事喧囂</div>
<div class='lg-row'>松門<span class='corr'>秖</span>在煙霞際　到者方知路不遙</div>
</div></div></div>
<div class='div-other'><a id='mulu583' />
<p class='h3'>常州薦福院歸則禪師</p><p>上堂日。僧問。請師一言。令學人達本源　師云。汝是行脚人　進云。未達者又如何　師云。誰是未達者。</p>
<p>問。如何是祖師西來意　師云。東畔打鍾聲　問。知師<span class='corr'>已</span>唱胡家曲。未審。宗風嗣阿誰　師云。宗風誰不知　進云。一曲<span class='corr'>已</span>蒙師舉唱。學人撫掌又如何　師云。汝未是知音者。</p>
</div>
<div class='div-other'><a id='mulu584' />
<p class='h3'>湖州何山宣化院惠忠禪師</p><p>開堂日。維那白槌云。法筵龍象眾。當觀第一義　師云。唯在諦觀。不須求覓。恁麼。告報却成。重說偈言。若據適來維那白了。便好散去。既若未散。有事請問。</p>
<p>時有僧問。一佛出世。天雨四華。地搖六動。和尚出世。有何祥瑞　師云。更不要雨華　進云。恁麼則大眾霑恩。學人禮謝　師云。我却謝儞。</p>
<p>問。優鉢華易見。善知識難逢。學人無問。請師不答　師云。莫謾大象　進云。還有向上事也無　師云。儞喚什麼作向上事。</p>
<p>問。如何是何山境　師云。雨來山色暗。雲出洞中明　進云。今日親得觀光也　師云。見什麼。</p>
<p>問。諸佛出世。轉大法輪。和尚出世。如何為人　師云。儞什麼處。見諸佛出世　進云。還有奇特事也無　師云。莫寐語。</p>
<p>問。祖風蕩蕩時如何　師云。儞是行脚僧。</p>
</div></div>
<div class='div-other'><a id='mulu585' />
<div class='div-other'><a id='mulu586' />
<p class='h3'>杭州靈鳳山太守禪院惠端禪師</p><p>俗姓呂。常州無錫縣人。依杭州龍華寺悟乘禪師出家受具。得法於本師。更不他遊。</p>
<p>師初陞座。時有僧問。優曇華折人皆委。祖令親行事若何　師云。識法者懼　進云。恁麼則施行有據　師云。人小膽大。</p>
<p>問。承聞和尚親見龍華。是否　師云。承聞誰說　進云。<span class='corr'>已</span>遂成山志。何忘立雪功　師云。閑言語。</p>
<p>問。如何是佛法大意　師云。一人舉令　進云。如何領會　師云。四海晏清。</p>
<p>問。梵王請佛。蓋為群生。施主請師。當為何事　師云。少人證據　進云。施主䖍誠。學人禮拜　師云。言猶在耳。</p>
<p>上堂。僧問。如何是佛　師云。捏　進云。未審如何修證　師云。上上更加泥。</p>
<p>問。如何是涅槃　師云。好山好水　進云。不會　師云。益子益孫。</p>
<p>師上堂云。門庭肅靜。賓主誰分。海晏河清。君臣道合。乾坤大地。古佛家風。十世古今。祖師宗令。如斯提唱。猶是買帽相頭。若是本分衲僧。迢迢十萬八千。珍重。</p>
</div></div>
<div class='div-other'><a id='mulu587' />
<div class='div-other'><a id='mulu588' />
<p class='h3'>湖州海會院岳禪師</p><p>初開堂。拈香畢。便有僧問。如何是第一義　師云。不欲再三　進云。恁麼則得聞於未聞　師云。聞底事作麼生　進云。專得流傳　師云。更須子細。</p>
<p>問。昔日麼竭陀國親行此令。和尚今日如何方便　師云。儞擬不遵　進云。天上忽雷驚宇宙。人天無不盡沾恩　師云。閑言語。</p>
<p>問。龍出洞中。雷騰霄漢。師登寶座。四眾咸臻。向上宗乘。乞師一言　師云。一任貶剝　進云。恁麼則學人禮謝　師云。得箇什麼。</p>
<p>問。梵王請佛。蓋為群生。施主請師。當為何事　師云。謝儞證明　進云。恁麼則天人群生類。皆承此恩力　師云。知恩人難得。</p>
</div>
<div class='div-other'><a id='mulu589' />
<p class='h3'>明州瑞巖山開善院普禪師</p><p>陞座。僧問。乍離曰雲之境。<span class='corr'>已</span>臨鄞水道場。如何是不動尊　師云。儞擬爭先。</p>
<p>問。承請疏有言。䥫牛石女因為了悟之談。雪嶺曹谿克繼祖宗之美。四眾風趨。重垂開示　師云。學士亦見此問　進云。此日邊事雖可驗。三才未兆始誰知　師云。莫成多事麼　進云。若然者。為眾輒投師子吼。深勞無畏洩來機　師云。又爭得　問。師唱誰家曲。宗風嗣阿誰　師云。儞道大眾不知。</p>
</div>
<div class='div-other'><a id='mulu590' />
<p class='h3'>東京景德寺僧志言者</p><p>壽春人。姓許氏。受業於本寺七俱胝院。常親法華講席。一日。如感心恙。肆逸無羈。容止甚異。每遇諸塗。俱書空不<span class='corr'>已</span>。或紙札示人。墨書道麗。往往事符。其久始誦法華經。因著稱。終呼為言風子。然飲啖匪常。弊垢靡澣。而殊微俗狀。集仙王質潛試之具。中饌。既而延入齊房致問。如何是祖師西來意　函答曰。青山影競潑嵐起。寶塔高吟撼曉風。</p>
<p>又云。請法華燒香　曰。未曾齋戒覓。不向佛僧求。</p>
<p>又僧問。儞是凡是聖　法華以手指曰。我在者裏住。</p>
<p>後有國子助教徐岳問。如何是祖師西來意　曰。街頭東畔底　進云。未會　曰。三般人問不得。</p>
<p>又有人問。如何是祖師西來意　曰。文殊在裏寺。堦頭莫問佗。</p>
<p>達者目為散聖。如佛圖澄．寒山．拾得者。也故附於此。</p>
</div></div></div>
<p class='juan'>天聖廣燈錄卷第三十<span class='note-inline'>(終)</span></p>
</div><!-- end of div[@id='body'] -->
</body></html>