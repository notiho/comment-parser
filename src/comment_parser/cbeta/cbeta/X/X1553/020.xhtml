<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu246' />天聖廣燈錄卷第二十　　　〔宋勒〕</p>
<div class='div-other'><a id='mulu247' />
<p class='h3'>岳州永福院朗禪師</p><p>上堂云。妙用無差。人心各異。諸法同體。情見有殊。欲得親切。但離妄念。一毫盡除。眾累自圓。何須晝夜妄求諸趣。如今向諸禪德道。直下無事。早相埋沒。何況多途。却成增疾。若是衲僧門下。如何湊泊。還有會者麼。出來對眾說看。</p>
<p>時有僧出禮拜　師云。山僧失利　問。師唱宗風事。演法嗣何人　師云。靈山親受記。迦葉最為初　進云。恁麼則雲門親嫡子。雪嶺正玄孫　師云。饒儞強記得。朱必便為親　學云。爭奈大眾何　師云。<span class='corr'>秖</span>見錐頭利。那知鑿頭方。</p>
<p>問。如何是新開境　師云。洞庭湖裏看金鵝　進云。如何是境中人　師云。岳陽城畔雙把手。</p>
<p>問。一佛出世時如何　師云。合掌念觀音　進云。出世後如何　師云。頂上挂數珠。</p>
<p>問。如何是祖師西來意　師云。瀟湘岸上雪蹄蹤。</p>
<p>問。佛魔不到處。如何辨來機　師云。望月摘乾宿。失脚到楊州。</p>
<p>問。牛頭未見四祖時如何　師云。頭戴朝天帽。身披四䙡衣　進云。見後如何　師云。手把虬龍杖。點出異人機。</p>
<p>問。三乘十二分教即不問。如何是和尚一句　師以拄杖面前劃一劃　學人擬議　師云。還我一句來。</p>
<p>師問僧。什麼處來　僧云。南嶽來　師云。還見五百羅漢麼　僧云。用見作什麼　師云。石橋成兩段。汝又作麼生　僧無語　師云。參眾去　問僧。什麼處來　僧云。德山來　師云。德山老人道什麼　僧云。和尚道什麼　師云。汝且道洞庭水深多少　僧無語　師便打。</p>
<p>又云。汝還知落處也無　僧云。不知　師云。一不成。兩不是。參眾去。</p>
<p>師問僧。汝是什麼處人事　僧云。荊南人　師云。還過公安渡也無　僧云。過公安渡　師云。汝何不判公驗　僧云。和尚何得特地　師云。爭奈岳陽關頭何　僧無語　師便打。</p>
<p>問僧。近離什麼處　僧云。德山　師云。將得什麼來　僧近前不審　師云。踏破草鞋。參堂去。</p>
</div>
<div class='div-other'><a id='mulu248' />
<p class='h3'>郢州芭蕉山弘義禪師</p><p>上堂。有僧問。如何是佛　師云。山青水淥。</p>
<p>問。如何是色心不二　師云。來言深辨。</p>
<p>問。如何是最初一句　師云。舉起分明　進云。如何領會　師云。蘇嚕㗭哩。</p>
<p>問。學人非時上來。請師一接　師云。汝是什麼處人　學云。河北人　師云。不易過黃河。</p>
</div>
<div class='div-other'><a id='mulu249' />
<p class='h3'>郢州趙橫山禪師</p><p>上堂。有僧問。先師道。日裏看山。意旨如何　師云。老僧今日困。</p>
<p>問。十二時中如何用心　師云。長連床上。喫粥喫飯。</p>
<p>問。古人說不到處。請師道　師云。道什麼　僧又再問　師云。賺殺人　問。如何是諸佛師　師云。平地看高原。</p>
</div>
<div class='div-other'><a id='mulu250' />
<p class='h3'>郢州纂子山庵主</p><p>師見僧。問。什麼處來　僧云。復州來　師云。還逢見達磨麼　僧云。達磨即不見。却見箇庵主　師云。儞向他道什麼　僧云。今年好春雨　師云。儞為什麼腦後出　僧云。恰是　師云。更[跳-兆+孛]跳。</p>
<p>問。如何是透法身句　師云。朝看東南。暮看西北。</p>
<p>問。如何是和尚接人一句　師云。下坡不走　僧云。莫便是接人句也無　師云。後度難逢。</p>
</div>
<div class='div-other'><a id='mulu251' />
<p class='h3'>信州西禪欽禪師</p><p>上堂。有僧問。如何是透法身句　師云。青山不挂劒。</p>
<p>問。法雨普霑於此日。向上宗風又若何　師云。太陽看古碑。</p>
<p>問。古殿興時如何　師云。一回春到一回新。</p>
<p>問。如何是函蓋乾坤句　師云。天上有星皆拱北。</p>
<p>問。如何是截斷眾流句　師云。大地坦然平。</p>
<p>問。如何是隨波逐浪句　師云。春生夏長。</p>
</div>
<div class='div-other'><a id='mulu252' />
<p class='h3'>廬州東天王廣慈禪師</p><p>有僧問。向上宗乘。請師舉唱　師云。止。止。不須說　進云。學人未曉。乞師再指　師云。雲有出山勢。水無投㵎聲。</p>
<p>問。如何是祖師西來意　師云。普天帀地。</p>
<p>問。如何是迦葉心燈　師云。月似羅中鏡。</p>
<p>問。如何是迦葉手傳衣　師云。黃河三千年一度清。</p>
</div>
<div class='div-other'><a id='mulu253' />
<p class='h3'>廬州南天王海禪師</p><p>有僧問。如何是吹毛劒　師云。瓦解氷消　進云。用者如何　師云。拽。</p>
<p>問。如何是一體真如　師云。五郎手裏鉄彈子。</p>
<p>問。如何是西來意　師云。驚天動地。</p>
<p>問。十度發言九度休時如何　師云。口邊生荊棘　進云。如何免得此過　師云。半路好抽身。</p>
</div>
<div class='div-other'><a id='mulu254' />
<p class='h3'>廬州北天王微禪師</p><p>僧問。如何是佛法大意　師云。特地使人愁　進云。為什麼却如此　師便打。</p>
<p>問。如何是東西密相付　師云。古今人罔措。</p>
<p>問。文殊與維摩對談何事　師云。聽　學云。未曉如何得親切去　師云。響。</p>
<p>問。如何是一大藏教　師云。高座不曾登　進云。登後如何　師云。三段不同。</p>
</div>
<div class='div-other'><a id='mulu255' />
<p class='h3'>筠州黃檗山禪師</p><p>僧問。如何是和尚家風　師云。與天下人作牓樣。</p>
<p>問。如何是佛　師云。眉麤眼大　問。如何是本來身　師云。臥棘不由人。</p>
<p>問。如何是第一句　師云。打破大散關。赤脚倒迴步。</p>
</div>
<div class='div-other'><a id='mulu256' />
<p class='h3'>桂州覺華普照禪師</p><p>上堂。示眾云。一言截斷。剖盡乾坤。百千妙門。同時會合。諸禪德。不用思而知。不用慮而解。更擬踏步向前。轉沒交涉。然雖如是。風不來。樹不動。如今眾中還有久參作者。對眾商量看。</p>
<p>時有僧問。如來以一音演說法。未審和尚何法示人　師云。白雲無定止。出沒太虗中　進云。恁麼則善法堂前師子吼也　師云。退後。妨他別人問。</p>
<p>問。數日不聞師子吼。奮迅聲雄事若何　師云。幽洞龍吟天地靜。巖前虎嘯瑞雲生　問。尋常之機人<span class='corr'>已</span>曉。向上言鋒意如何　師云。直下看　學云。是什麼　師便打。</p>
<p>師乃云。問答有什麼了期。若以唇吻聲色以為自<span class='corr'>己</span>。有什麼交涉。設使百千問難。<span class='corr'>秖</span>益自勞。若是衲僧門下。一言相契。萬別千差。徒爾自為。從上來事。合作麼生。若向者裏薦得。早是二頭三首。更擬多途。去道轉遠。如今清平世界。王法稍嚴。久立。珍重。</p>
<p>師上堂云。金烏啼未歇。玉兔再揭眉。若是仙陀客。休勞更泄機。久立。珍重。</p>
<p>僧問。殺父殺母。佛前懺悔。殺佛殺祖。向什麼處懺悔　師云。曙色未分人盡望。及乎天曉也尋常。</p>
<p>問。承古有言。今古應無墜。分明在目前。未審是什麼物　師云。景色浩然千點異。江聲還與四時同。</p>
<p>問。大千世界為什麼轉身不得　師云。誰礙闍梨　進云。爭奈轉不得何　師云。無用處。</p>
<p>問。聲色二字。如何透得　師云。虗空無變易。日月自分拏　問。如何是真如涅槃　師云。秋風聲颯颯。潤水響潺潺。</p>
<p>問。盡大地人道不得。請師道　師云。啞却天下人口　進云。恁麼則謝師慈悲　師云。山僧罪過。</p>
<p>問。一念未生。如何分者邊那邊　師云。滿眼皆岐路。終身無往來。</p>
<p>師上堂云。總似今日。老胡有望。然燈佛不如闍梨。又云。若似今日。老胡絕望。闍梨不如然燈佛。於此明得。大地微塵諸佛．西天二十八祖．唐土六祖．天下老宿。一時拈來山僧拄杖頭上轉妙法輪。汝若於此明不得。百千諸佛穿儞鼻孔。西天二十八祖透過儞髑髏。還知麼。若不知。上僧與汝指出。良久。云。山河大地有什麼過。久立。珍重。</p>
<p>僧問。久居韶石。何以漓水芬芳　師云。一輪千家月。無處不光輝　僧禮拜　師便打。</p>
<p>問。少林面壁坐。誰是立雪人　師云。鋒前一句超調御。更嫌何處不尖新。</p>
<p>問。承教有言香風吹萎華。更雨新好者時如何　師云。向闍梨道得麼　進云。恁麼則謝師指示　師云。山僧罪過。</p>
<p>問。如何是佛法大意　師云。松高人[悍-干+夕]小。路遠馬嫌遙。</p>
<p>師問僧。杖錫雲騰。朝離何處　僧云。近離東院　師云。來時還見古釋迦也無　僧云。不會　師云。且坐喫茶。</p>
<p>師問新到。入門便有師子吼。一句當鋒作麼生　僧云。金剛壁上畫　師云。由是當地土儀　僧云。和尚何不領話　師云。射虎不逢人。鈍致千鈞弩。參堂去。</p>
</div>
<div class='div-other'><a id='mulu257' />
<p class='h3'>益州鉄幢覺禪師</p><p>上堂云。正法無言。何勞名貌。若論即心即佛。大似不知時。更道非心非佛。恰是斬頭覔活。諸上座擕囊挈鉢。南北雲游。意在於何。莫見他諸方老宿向曲木上坐。開兩片皮。阿轆轆地。汝便道是禪是道。是真如解脫。莫錯會好。山僧如今事不獲<span class='corr'>已</span>。向汝恁麼道。早是相埋沒。然雖如是。須是箇人始得。<span class='corr'>秖</span>如今有什麼事。出來商量看。</p>
<p>時有僧問。從上古德以心傳心。和尚得法在於何人　師云。一音纔剖無邊際。杲日騰輝天地間　進云。恁麼則今日親承師顏去也　師云。華向三春秀。鳥啼四季聲。</p>
<p>問。道絕有無之說。法無去住之談。先祖家風如何舉唱　師云。一輪印出寒潭影。萬象齊分祖道輝。</p>
<p>問。如何是和尚出身處　師云。天堂不厭。地獄寧疲。</p>
<p>問。十二時日如何履踐　師云。光剃頭。淨洗鉢　近云。恁麼則謝師指示　師云。<span class='corr'>秖</span>見錐頭利。</p>
<p>師上堂云。真不掩偽。曲不藏直。又道祖師遺下一隻履。直至如今閙啾唧。諸上座且作麼生會。有人會得者箇時節。不妨省力。不被人謾。隨緣過日。任性度時。不用苦苦勞心。強生頭角。十二時中。著衣喫飯。自無罣礙。若得如是。可謂格外道人。諸上座盡是恁麼人。格外一句作麼生道。有道得底。出來道看。與儞證據。若無人道得。天色稍寒。霜風削骨。伏惟珍重。</p>
<p>僧問。凝然湛寂時如何　師云。骨崘入水窮深底。海外休誇掌上珠　進云。恁麼則省力也　師云。早晚不知何處著。來朝更獻楚王看。</p>
<p>問。和尚是大善知識。為什麼無目　師云。瞎。</p>
<p>問。將此深心奉塵剎。是即名為報佛恩。如何是奉塵剎底心　師云。舉得甚分明　進云。恁麼則此恩難報也　師云。山僧罪過。</p>
<p>問。如何是佛　師云。天上天下　進云。莫便是也無　師云。莫錯認定盤星。</p>
<p>問。如何是祖師西來意　師云。夜聞犬吠　進云。未審意旨如何　師云。曉不知音。</p>
<p>問。如何是道　師云。蹋著　進云。如何是道中人　師云。退後三步。</p>
<p>問。如何是北斗裏藏身　師云。沙囊裏堰水。</p>
<p>問。牛頭橫說竪說。未知有向上關捩子。如何是向上關捩子　師云。裂却儞鼻孔。穿過儞髑髏　學云。過在什麼處　師云。教休不肯休。</p>
<p>問。蓮華未出水時如何　師云。深隱未萌連根蔕　進云。出水後如何　師云。連夜不用曉風吹。</p>
<p>問。臨濟入門便喝。德山入門便棒。未審意旨如何　師云。我者裏不著閑人　進云。學人不會。乞師方便　師便打。</p>
<p>問。諸佛出世。當為何事　師云。截耳臥街。</p>
</div>
<div class='div-other'><a id='mulu258' />
<p class='h3'>新州延長山禪師<span class='note-inline'>(後住龍景山真身見在)</span></p><p>上堂云。一塵纔舉。洞攝大千。萬派齊歸。眾流截斷。文殊措之失利。普賢罔而何依。古聖直須結舌無言。維摩謬為杜默。若是祖師門下。誰敢言論。擬議千差。徒勞佇思。離此之外。合作麼生。若見得去。許汝一隻眼。若不見。隨坑落壍。久立。珍重。</p>
<p>僧問。如何是和尚家風　師云。醜拙不可當　進云。客來如何祇待　師云。瓦椀竹筯。</p>
<p>問。如何是延長水　師云。腥臊臭穢　進云。飲者如何　師云。蘇嚕蘇嚕。</p>
<p>問。從上古聖向什麼處去　師云。不在山間。即居樹下　進云。未審畢竟成得箇什麼　師云。汝還知落處麼　僧無語　師便打。</p>
<p>問。如何是向上一路　師以拄杖當面劃　僧禮拜　師便打。</p>
<p>師問僧。什麼處來　僧云。羅浮來　師云。山中事作麼生　僧云。對和尚面前爭敢容易　師云。且坐喫茶　問僧。什麼處來　僧云。曹谿來　師云。曹溪一句作麼生道　僧云。兩重公案　師云。儞為什麼在我手裡　僧無語　師便打。</p>
</div>
<div class='div-other'><a id='mulu259' />
<p class='h3'>眉州福化充禪師</p><p>有僧問。從上古聖以心傳心。未審和尚如何　師云。千年松竹翠。一徑引清風。</p>
<p>問。如何是大人相　師云。山僧者裏不曾容易對闍梨　進云。如何得相承去　師云。白雲雖有影。綠竹且無陰。</p>
<p>問。如何是佛　師云。大有問了　進云。莫便是也無　師云。汝見箇什麼道理　僧擬議　師云。<span class='corr'>秖</span>有照壁月。更無吹葉風。</p>
<p>問。天皇也恁麼道。龍潭也恁麼道。未審和尚作麼生道　師云。汝試道看　僧云。比來請益。和尚豈無方便　師云。將謂是海東舶主。元來是此地番人。</p>
<p>問。天上天下。獨指稱尊。未委是何人　師云。非汝境界。</p>
<p>問。如何是祖師西來意　師云。少林九年坐。多少亂猜疑　進云。四海參尋。當求何事　師云。五度遭他藥。終不泄天機。</p>
<p>問。如何是和尚非時為人一句　師云。不為人　進云。為什麼不為人　師云。教汝墮深坑。</p>
</div>
<div class='div-other'><a id='mulu260' />
<p class='h3'>眉州西禪光禪師</p><p>有僧問。不施寸刃。便登寶位時如何　師云。四海晏清　進云。恁麼則王道坦然也　師三。禮拜著。</p>
<p>問。北斗藏身。意旨如何　師云。千鈞之弩。</p>
<p><span class='corr'>問</span>。如何是佛法大意　師云。十字路頭華表柱　學人不會。乞師再指　師云。君自行東我過西。</p>
<p>問。祖意與教意。是同是別　師云。拾得寒山子。相招上石橋。</p>
<p>問。諸佛未出世時如何　師云。畢鉢巖前曾宴處。一千年後不知音　進云。出世後如何　師云。白日無藏住。青山任度時。</p>
<p>問。三乘十二分教即不問。直截一句請師道　師云。西天東土由可易。新羅渤海是為難　問。一句了然時如何　師云。到處問人看。</p>
<p>問。如何是眉陽境　師云。地接蜀江流。山連勝峯翠。</p>
<p>問。如何是和尚家風　師云。客是主人相師　進云。忽過客來時如何　師云。且坐喫茶。</p>
<p>問。雲門的旨。請師舉唱　師云。大眾證明　進云。恁麼則領此一言也　師云。鈍置殺人。</p>
</div>
<div class='div-other'><a id='mulu261' />
<p class='h3'>眉州黃龍禪師</p><p>有僧問。如何是黃龍　師云。不同赤班虵　學云。還免得金翅難也無　師云。熱砂不墮頭。免離三種怖。</p>
<p>問。寶劍未出匣時如何　師云。陣雲橫海上　進云。出匣後如何　師云。大地勿纖埃。</p>
<p>問。如何是和尚關捩子　師云。少人蹋得著　進云。忽蹋得著時如何　師云。汝試進前看　僧便喝　師便打。</p>
<p>師問僧。近離什麼處　僧云。香林　師云。在香林多少時　僧云。六年　師云。世尊在雪山上六年。證無上菩提。汝在香林六年。成得箇什麼。　僧無語　師云。祇是箇移厨喫飯。參堂去。</p>
<p>三僧新到　師問。三人同行。必有我師。阿那箇是汝師　一僧云。今日得禮拜和尚　師云。第二箇道　第二僧無語　師云。第三底道　僧亦無語　師云。將頭不猛。帶類三軍。參眾去。</p>
<p>師問僧。步步躡雲騰。朝離何處巢　僧云。近離峨嵋　師云。還見普賢麼　僧云。和尚慣得其便　師云。棒上不成龍　僧云。更[跳-兆+孛]跳　師便打。</p>
</div>
<div class='div-other'><a id='mulu262' />
<p class='h3'>蘄州北禪悟同禪師</p><p>上堂。拈起拄杖云。過去．未來．現在三世諸佛。微塵菩薩。一時在拄杖頭上轉大法輪。盡向儞諸人鼻孔過。還見麼。若見。與我拈將出來看。若不見。大似立地死人。良久。云。風恬浪靜。不如歸堂。珍重。</p>
<p>僧問。如何是北禪境　師云。白雲峰前令　進云。如何是境中人　師云。迦葉臺上勅。</p>
<p>問。如何是和尚家風　師云。時挑野菜和根煑。旋斫青柴帶葉燒　進云。忽遇上上之賓。又如何祇待　師云。家蔬三五飣。山茗一兩甌。</p>
<p>問。如何是和尚深深處　師云。淨掃眼前地。相伴白雲閑。</p>
<p>問。如何是佛　師云。對面如千里。</p>
<p>師問僧。什麼處來　僧云。黃州來　師云。夏在什麼處　僧云。資福　師云。福將何資　僧云。兩重公案　師云。爭奈在北禪手裏　僧云。在手裏即収取　師便打。</p>
<p>師問僧。離什麼處　僧云。江南　師云。還見歸宗和尚麼　僧云。草賊自敗　師云。汝為什麼抱贓呌屈　僧云。恰是　師便打。</p>
</div>
<div class='div-other'><a id='mulu263' />
<p class='h3'>衡州大聖院守賢禪師</p><p>上堂。僧問。靈山一會。迦葉親聞。未審和尚一會。什麼人得聞　師云。刢利不從師。聵人徒側耳　學云。和尚慈悲何在　師云。放汝一頓　學人掩耳出去　師云。雖得一場贏。未免拄杖走。</p>
<p>問。如何是佛道場　師云。五通廟裏勿香爐　問。如何是佛法大意　師云。南斗七。北斗八。</p>
<p>問。如何是祖師西來意　師云。鑽龜打瓦。</p>
<p>問。如何是衲衣下事　師云。千山萬水。</p>
<p>問。齧鏃當鋒時如何　師云。穿過骨崘觜。吨呀萬仞頭。</p>
</div>
<div class='div-other'><a id='mulu264' />
<p class='h3'>舒州天柱山禪師</p><p>上堂云。莫有作家戰將麼。試出來與山僧相見。</p>
<p>時有僧出來禮拜　師云。山僧打退鼓　僧云。和尚是什麼心行　師云。敗將不戰。</p>
<p>問。北斗藏身。意旨如何　師云。闍梨豈不是荊南府人　僧云。是　師云。<span class='corr'>秖</span>見波瀾起。不測洞庭深　問。如何是函蓋乾坤句　師云。<span class='corr'>秖</span>聞風擊響。知是幾千竿　問。如何是截斷眾流句　師云。昨夜寒風起。今朝刮地霜　問。如何是隨波逐浪句　師云。春煦陽和華織地。滿林初囀野鶯聲。</p>
<p>問。牛頭未見四祖時如何　師云。路僻人稀到。山深客少行　進云。見後如何　師云。滿徑松風秋颯颯。盡堂明月夜依依　問。蓮華未出水時如何　師云。根深連蔕經殘雨　進云。出水後如何　師云。水仙頭捧實希奇。</p>
<p>問。寶劒未出匣時如何　師云。如今昭代無人問　進云。出匣後如何　師云。萬里山河道太平。</p>
<p>問。如何是佛向上人　師云。寒山不知何處去。拾得至今笑不休。</p>
<p>問。如何是大人相　師云。相識滿天下。知心有幾人。</p>
</div>
<div class='div-other'><a id='mulu265' />
<p class='h3'>韶州龍光禪師</p><p>上堂。僧問。從上古人。拈槌竪拂。盡是捏目生華。學人上來。離却是非。請師別道　師云。罕遇作家　進云。<span class='corr'>秖</span>恁麼。還當得也無　師竪拂子　學云。何異前非　師便打。</p>
<p>問。佛病祖病如何醫　師云。世醫拱手。</p>
<p>問。師子窟中無異獸。當軒哮吼事如何　師云。汝試哮吼看　學人禮拜　師云。疑殺人。</p>
<p>問。如何是祖師西來意　師云。路逢穿耳客。</p>
<p>問。如何是佛法大意　師云。山高月上遲。</p>
<p>問。如何是龍光境　師云。白雲長覆青松頂　進云。如何是境中人　師云。名利客來難過日。水雲僧到易經年。</p>
<p>問。如何是教意　師云。卷不釋手　進云。久久成得箇什麼邊事　師云。信受奉行。</p>
</div>
<div class='div-other'><a id='mulu266' />
<p class='h3'>觀州水精院宮禪師</p><p>上堂。僧問。師今登寶座。未審嗣何人　師云。威音不話的。翹足謾勞形　進云。恁麼則韶陽適嗣也　師云。移船諳水勢。舉棹別波瀾。</p>
<p>問。不壞假名而談實相時如何　師云。青山不動足。日月任分拏。</p>
<p>問。如何是佛　師云。和泥合水　進云。畢竟如何　師云。擗把生雷。</p>
<p>問。美味醍醐。為什麼變成毒藥　師云。道江紙貴。</p>
<p>問。見色便見心時如何　師云。南來底什麼處去　進云。心境俱亡時如何　師云。坐地開眼睡。</p>
<p>問。不犯目前事。來機何辨的　師云。白雲生太華。日月遶須彌。</p>
<p>問。如何是和尚日用事　師云。勝業門鼕鼕皷　進云。未曉之從。如何湊泊　師云。朝打三千。暮打八百。</p>
<p>問。學人未登寶山。如何辨別　師云。骨崘水底牽大象。</p>
</div>
<div class='div-other'><a id='mulu267' />
<p class='h3'>頴州羅漢匡果禪師</p><p>上堂云。盡令提綱。十方坐斷。千差同轍。萬里風清。此猶是化門之說。作麼生是衲僧門下事。若是作者。不顧危亡。便請單刀相見。對眾證據。</p>
<p>時有僧問。沙場獨戰時如何　師云。秦王不作家　進云。恁麼則今日得遇奇人　師云。受際城外髑髏深。</p>
<p>問。如何是吹毛劒　師便棒。</p>
<p>問。和尚百年後。有人問。和尚向什麼處去。如何酬對　師云。分明舉　進云。誰是知音者　師云。知音即不問。</p>
<p>問。鑿壁偷光時如何　師云。錯　學云。爭奈苦志專心　師云。錯。</p>
<p>問。學人上來。請師一接　師云。汝是什麼處人　進云。恁麼則得遇於師也　師云。賺殺一船人。</p>
</div>
<div class='div-other'><a id='mulu268' />
<p class='h3'>隋州智門山法覲上座</p><p>師到智門山三十餘年。每有學者請益。不倦提撕。</p>
<p>時有僧問。如何是佛　師云。襴衫新翦無衣䙡　進云。未審意旨如何　師云。手把湘南竹。逢春點遠峯。</p>
<p>問。古鏡未磨時如何　師云。暗　進云。磨後如何　師云。照破髑髏寒。</p>
<p>問。如何是三乘教外別傳一句　師云。石人齊拍手。玉女夜挑燈。</p>
<p>問。如何是和尚出身處　師云。寒巖無宿客。常與白雲閑。</p>
<p>有僧入室請益宗風事。師有頌示之。</p>

<div class="lg regular"><div class='lg-row'>從上綱宗事最奇　卷舒生殺切須知</div>
<div class='lg-row'>臨機便有威雄勢　賓主相呈縱奪時</div>
<div class='lg-row'>不若食龍金翅鳥　當鋒一撮更難支</div>
<div class='lg-row'>現成公案睦州斷　四門有路趙州機</div>
<div class='lg-row'>仰山插鍬猶因地　雲門關捩幾人知</div>
<div class='lg-row'>鏡清失利多風措　高亭送客看臨岐</div>
<div class='lg-row'>本分家風依時節　夾山典座得便宜</div>
<div class='lg-row'>唯有龍潭吹滅燭　德山諦實更無疑</div>
<div class='lg-row'>不是等閑虗妄說　呵佛罵祖天下知</div>
<div class='lg-row'>自古綱宗難隱跡　如今著眼直須窺</div>
<div class='lg-row'><span class='corr'>秖</span>道尋常記得徹　洎乎把住眼如<span class='corr'>眵</span></div>
<div class='lg-row'>敵磕便須大哮吼　莫作埜犴狐兔兒</div>
<div class='lg-row'>斯吒落水休吐氣　密嘌智深誰瞻伊</div>
<div class='lg-row'>提綱盡有同風事　好看雲門顧鑒咦</div>
</div></div>
<div class='div-other'><a id='mulu269' />
<p class='h3'>韶州雲門山朗上座</p><p>師自幼歲常遊講肆。時雲門禪師出世。僧問。如何是透法身句　雲云。北斗裏藏身　師聞斯語。罔測微旨。遂造之　雲門一見。把住云。道。道　師擬議　雲門拓開。乃有頌。</p>

<div class="lg regular"><div class='lg-row'>雲門聳踢白雲低　水急游魚不敢棲</div>
<div class='lg-row'>入戶<span class='corr'>已</span>知來見解　何勞再舉轣中泥</div>
</div><p>師因斯大悟。自此依棲雲門為上座。</p>
<p>廣主三召不赴。</p>
<p>師一日偶述葛藤歌一首。</p>

<div class="lg regular"><div class='lg-row'>阿呵呵。是什麼　聽向精靈窟裡坐</div>
<div class='lg-row'>朕兆生兮與未生　驀口摑弓無罪過</div>
<div class='lg-row'>如今口使誰人摑　縱使摑弓復何責</div>
<div class='lg-row'>除是知音同道流　未言<span class='corr'>已</span>過新羅國</div>
<div class='lg-row'>乾坤大地本來虗　靡用觀空作意除</div>
<div class='lg-row'>作意除兮終不了　還似霜鉤釣火魚</div>
<div class='lg-row'>恨余數載勤勞苦　為剖玄中一玄語</div>
<div class='lg-row'>明明玄自不玄玄　更尚玄中求玄悟</div>
<div class='lg-row'>無法迷人及悟人　忽於平地致難辛</div>
<div class='lg-row'>丈夫須稟天生格　蹋破虗空莫問津</div>
<div class='lg-row'>單刀秀句抂施設　剜肉成瘡向誰說</div>
<div class='lg-row'>直鐃講得石點頭　終歸不離水中月</div>
<div class='lg-row'>更言者箇是如來　誑他自誑苦哀哉</div>
<div class='lg-row'>若也不信葛藤語　一任青天掣電雷</div>
<div class='lg-row'>余家一任青天笑　碧落浮雲徒浩浩</div>
<div class='lg-row'>解說刀兮口不傷　今古豈無言語道</div>
<div class='lg-row'>閑來把筆動毫鋩　不欲[眉*頁]然佇寂鄉</div>
<div class='lg-row'>無事強生多種解　爭如無事且尋常</div>
<div class='lg-row'>且尋常　猶被虗真笑一場</div>
<div class='lg-row'>可憐好箇究全子　喚作究全早壓良</div>
<div class='lg-row'>默不是。語乖張　到此分明總是狂</div>
<div class='lg-row'>為報諸方毳侶道　最好波斯入大唐</div>
</div><p>有僧問。如何是佛　師云。鉄牛頭上角　學人不曉意旨如何　師云。石人腰下帶。</p>
<p>問。如何是西來祖師大道　師云。七顛八倒。</p>
<p>問。如何是菩提　師云。脚不履泥。</p>
<p>問。如何是解脫　師云。穿靴水上行。</p>
<p>問。如何是透脫一路　師云。南贍部州。北鬱單越　學人不會意旨如何　師云。朝遊羅浮。暮歸檀特。</p>
<p>問。諸佛未出世。還有眾生可度也無　師云。騎牛登雪刃。不見後園華　進云。諸佛出世後。還無眾生可度也無　師云。三更不入市。未委弔塵人。</p>
<p>問。師得箇什麼。便<span class='corr'>秖</span>棲雲門山　師云。任儞浮雲綻。皓月何會虧。</p>
<p>問。如何是三乘教外別傳一句　師云。浩然無間斷。何不自新鮮。</p>
</div></div></div>
<p class='juan'>天聖廣燈錄卷第二十</p>
</div><!-- end of div[@id='body'] -->
</body></html>