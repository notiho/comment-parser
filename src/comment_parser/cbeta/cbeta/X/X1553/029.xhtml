<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu546' />天聖廣燈錄卷第二十九　　　〔宋<span class='corr'>碑</span>〕</p>
<div class='div-other'><a id='mulu547' />
<div class='div-other'><a id='mulu548' />
<p class='h3'>南康軍雲居山契瑰禪師</p><p>上堂。有僧問。承古有言。服像雖殊。妙明不二。為什麼眾生日用而不知　師云。過在什麼處　學云。恁麼即明妄非他。覺明為咎也　師云。且子細好。</p>
<p>師云。諸上座。人人具足。各各圓成。僧是僧。俗是俗。男是男。女是女。現行現用。譊訛在什麼處。為什麼特地不知去。過在阿誰。恁麼說話。事不獲<span class='corr'>已</span>。還有會處麼。於此會得。不妨省徑。更若意思卜度。轉疎轉遠。不如歇去。珍重。</p>
<p>上堂。僧問。承古有言。路逢死虵莫打殺。無底籃子盛將歸。未審師還受也無　師云。儞什麼處得來　學云。恁麼即不虗施也。</p>
<p>師云。却且提取去。</p>
<p>師又云。諸上座。佛法也無事。尋常向諸人道。不用求真。唯須息見。還息得也未。若也息得。見盡情忘。體露真修。若也不息。且問諸人即今見箇什麼。還有證明處麼。若也明得。許上座有箇入處。如若不會。徒學多生。珍重。</p>
<p>上堂。僧問。如何是佛　師云。讚嘆不及　學云。莫<span class='corr'>秖</span>者箇便是　師云。不令人讚嘆。</p>
<p>問。皷聲纔罷。大眾雲臻。佛法省徑處。乞師指示　師云。便好散去　學云。恁麼即全因此日也　師云。禮拜了退。</p>
</div>
<div class='div-other'><a id='mulu549' />
<p class='h3'>杭州靈隱山南院慈濟文勝禪師</p><p>俗姓劉氏。婺州人也。幼歲出家受具。</p>
<p>造雲居山齊禪師法席。雲居問。為復學佛法來。遊山翫水來　師云。嚮重日久。遠離婺州　居云。是什麼物恁麼來　師云。特伸禮覲　居云。汝若為佛法來。什麼處不是汝悟處　師默然不對。</p>
<p>雲居上堂。舉。龐居士問馬大師。不與萬法為侶者是什麼人。大師云。待儞一口噏盡西江水即向汝道。居士從此頓悟。又云。不與萬法為侶者。且道是阿誰　師從此契悟。更不他遊。後住靈隱寺。</p>
<p>師開堂日。陞座云。大施門開。所須一任於此構得。謂之<span class='corr'>己</span>物現前。還構得麼。</p>
<p>時有僧問。僚宰共臨此會。緇儒競集茲筵。祖意西來。請師為眾　師云。散去得未　學云。恁麼則一音普潤於沙界。學人此問不虗施也　師云。儞作麼生會。</p>
<p>問。昔日梵王請佛。蓋為群生。今朝大諫請師。當為何事　師云。汝也須感謝大諫　學云。恁麼則非<span class='corr'>但</span>學人。人天有賴　師云。賴箇什麼。</p>
<p>問。承教有言。汝既慇懃三請。豈得不說。如何是說　師云。善思念之　學云。五千退席又如何　師云。退亦佳矣。</p>
<p>問。祖祖相傳傳祖印。師今得法嗣何人　師云。汝爭證明得　學云。恁麼則歐阜早年親得旨。靈山今日度群生也　師云。汝得什麼旨。</p>
<p>問。如何是靈山境　師云。郢手難圖畫。憑君子細看。</p>
<p>問。古鑑未磨時如何　師云。古鑑　學云。磨後如何　師云。古鑑　學云。未審分不分　師云。更照看。</p>
<p>問。如何是和尚家風　師云。莫訝荒疎　學云。忽遇客來。又作麼生　師云。喫茶去。</p>
<p>師自承天寺辭退法席之後。數載隱居本州興慶庵。至天聖四年。朝廷。以故駙馬都尉。吳元扆宅。特捨為精舍。御書賜額為慈孝寺。於京國中肇建禪林。是年春。詔俾住持。行至楚州。感疾而逝。臨終前。有頌云。</p>
<p class="lg-abnormal"><div class='lg-row'>住亦何依　去亦何滅　休問旨歸　秋天一月</div>
</p></div>
<div class='div-other'><a id='mulu550' />
<p class='h3'>台州瑞巖院義海禪師</p><p>霅川人也。姓胡氏。冠歲出家受具。</p>
<p>造雲居法席。雲居問。什麼物恁麼來。師於言下大悟。遂作一頌。</p>

<div class="lg regular"><div class='lg-row'>雲居什麼物　問著頭恍惚　直下便承當</div>
<div class='lg-row'>猶是自埋沒</div>
</div><p>後歸故里。祥符中。郡牧刀衎。請師出世。住報本禪院。</p>
<p>師陞座。僧問。如何是祖師西來意　師云。若到諸方。但道報本不解答話。</p>
<p>問。如何是和尚家風　師云。無諱忌　進云。忽遇觸忤和尚又如何　師云。不解作客。勞煩主人。</p>
<p>問。釋迦掩室於摩竭。淨名杜口於毗耶。未審和尚如何示眾　師云。汝不欲我開談　學云。未曉師機　師云。且退。</p>
<p>問。法身還有用也無　師云。儞特置此問　學云。如何得不用去　師云。死漢。</p>
<p>問。如何是無德真人　師云。者裏無安排儞處。</p>
<p>上堂云。古人道。我今為汝保任此事。終不虗也。雖然如此。作麼生會此事。且莫失人保持。請歇。</p>
<p>師於天聖三年八月三日三更示寂。焚燒後。収舍利。起塔于本山。俗壽五十六。僧臘三十二。</p>
</div>
<div class='div-other'><a id='mulu551' />
<p class='h3'>杭州龍華山悟乘禪師</p><p>俗姓程氏。處州人也。幼歲出家受具。遂至雲居。問云。如何是大道之源。</p>
<p>雲居云。從甚處流出。因茲大悟。舉無疑滯。</p>
<p>咸平中。州牧請坐龍華道場。</p>
<p>師開堂日。僧問。一佛出世。諸天捧足。和尚出世。什麼人捧足　師云。足認來意。</p>
<p>問。如何是佛　師云。向儞道三十二相。得麼。</p>
<p>問。如何是龍華為人一句。</p>
<p>師云。別無善巧。</p>
<p>問。迦葉門風師紹續。乞師方便指昏迷　學云。須知慙愧　學云。爭奈不明何　師云。莫謾大眾。</p>
<p>師一坐道場二十餘載。至乾興元年六月朔旦。書偈云。</p>
<p class="lg-abnormal"><div class='lg-row'>吾有一訣　凡聖同轍　珍重禪流　是生是滅</div>
</p><p>儼然而逝。俗壽五十九。起塔于本山。</p>
</div>
<div class='div-other'><a id='mulu552' />
<p class='h3'>明州廣慧禪院志全禪師</p><p>錢塘人。俗姓衛氏。依本郡廣潤院出家受具。得法於雲居齊禪師。禪師問。古人道。阿那箇魔魅教儞出家。阿那箇魔魅教儞行脚。今日阿那箇魔魅教儞到者裏。師於言下契悟。</p>
<p>祥符中。信州牧請開堂。乾興元年。明州請住廣慧禪剎。師陞堂。僧問。如何是衲僧本分事　師云。儞莫鈍致我。　僧禮拜　師云。却是大眾鈍致闍梨。便下座。</p>
<p>師上堂。僧問。賊不打貧兒家時如何　師云。說向人也不信　進云。恁麼則禮拜而退也　師云。得箇什麼。</p>
</div>
<div class='div-other'><a id='mulu553' />
<p class='h3'>明州大梅山居煦禪師</p><p>永嘉人。俗姓周氏。依天台般若寺出家受具。參雲居齊禪師。雲居問。汝從甚處來。若從僧堂來。即是謾語。不從僧堂來。又是自瞞。汝從甚處來。師於言下頓悟。</p>
<p>祥符中。住大梅山保福禪院。師上堂。僧問。見聞不脫。如水裏月。此理如何　師云。不可謔儞也　學云。恁麼則見聞幸有真消息。水月騰輝更好觀也　師云。儞却謔我。</p>
<p>問。如何是古佛心　師云。不用更沉吟。</p>
<p>問。古人面壁。意旨如何　師云。但恁麼會　學云。未審如何領會　師云。且禮拜。</p>
<p>問。玄沙見虎。意旨如何　師云。儞還曾見麼　學云。恁麼即處處真塵塵。盡是本來人也　師云。大眾且道者僧身命知落處也未。</p>
<p>問。諸方幸有驚人句。保福如何賜一言　師云。却成笑殺諸方。</p>
</div>
<div class='div-other'><a id='mulu554' />
<p class='h3'>處州南明山仁壽院惟宿禪師</p><p>開堂日。未陞座。云。大眾休道此座高廣。吾不能陞。山僧道常陞此座。與諸人對談第一義諦。諸人還信也無。久參上座同共證明。其如未曉。重涉繁辭。便陞座。</p>
<p>維那白槌云。法筵龍象眾。當觀第一義　師云。更不勞觀。也第一義現前。若也再觀。却成廢力。</p>
<p>時有僧出禮拜　師云。勞而無功　問。昔日梵王請佛。蓋為群生。今日郡牧請師。當為何事　師云。都官不虗相請　學云。恁麼則都官證明。學人禮謝　師云。莫謔都官。</p>
<p>問。祖祖相傳傳祖印。師今得法嗣何人　師云。儞恐大眾不知。</p>
<p>問。談真則逆俗。順俗則違真。師如何示人　師云。儞也不得辜恩　學云。若不申問。焉曉師機　師云。飽叢林。</p>
<p>問。法法不隱藏。古今常顯露。如何是顯露底法　師云。見示大眾　學云。恁麼則學人謹退也　師云。知過必改。</p>
</div>
<div class='div-other'><a id='mulu555' />
<p class='h3'>杭州龍華山寶乘寺有忠寶月禪師</p><p>永嘉人也。姓鄭氏。依本州開元寺出家受具。造雲居齊禪師法席。雲居問。從什麼處來　師云。浙中來　居云。是什麼物恁麼來　師擬祗對　居云。鈍根阿師。參眾去。</p>
<p>師從此歇心。樞衣數載。</p>
<p>至祥符初。住杭州法雨院。於天聖年。牧主李及請居龍華道場焉。</p>
<p>師開堂日。僧問。昨日靈山。今朝法雨。未審是一是二　師云。更須子細。</p>
<p>問。如何是佛　師云。孰不瞻仰。</p>
<p>問。如何是西來意　師云。幾人曾問來。</p>
<p>師住龍華。上堂　僧問。元首明哉。股肱良哉。師登寶座。如何談道　師云。汝作麼生會　學云。恁麼即一言歸有道。萬象出無心　師云。恁麼會。又爭得。</p>
</div>
<div class='div-other'><a id='mulu556' />
<p class='h3'>湖州報本禪院義圓禪師</p><p>開堂日。州牧與大眾既集。師拈香畢。僧問。朝盡臨筵。祖風再扇。向上宗乘。請師舉唱　師云。郎中證明　學云。恁麼則一音纔震。四眾咸聞也　師云。聞底事作麼生。</p>
<p>問。師登寶座。大眾雲臻。從上宗乘。如何指示　師云。若到諸方。切忌錯舉　進云。恁麼即信受奉行去也　師云。儞作麼生信受　學云。三乘教典。曲為今時。達磨西來。抑而印可也　師云。未信儞在。</p>
<p>問。如何是祖師西來意　師云。更答話在。</p>
</div>
<div class='div-other'><a id='mulu557' />
<p class='h3'>南康軍雲居山慧震禪師</p><p>上堂。僧問。靈山一會。迦葉親聞。此日一會。何人得聞　師云。闍梨不妨惺惺　學云。未審如何領會　師云。將謂刢利。</p>
<p>問。古鑑未磨時如何　師云。光彩何分　學云。磨後如何　師云。大家總見。</p>
<p>問。皷聲纔絕。清眾咸臻。為人一句。乞師垂示　師云。刢利人難得　學云。恁麼則人天有賴　師云。閑言語。</p>
<p>問。如何是佛法大意　師云。大意<span class='corr'>秖</span>如此。</p>
<p>問。龍女獻珠得成佛。學人無珠可獻。還得成佛也無　師云。無珠爭得成佛　學云。恁麼即學人無分也　師云。不恁麼會　學云。未審師意如何　師云。待汝悟了向汝道。</p>
<p>師又云。大凡佛法。也須是有箇發明處始得。若無發明處。假饒千問萬問。<span class='corr'>秖</span>是隨言逐句。並無一箇領會處。枉用工夫。奉勸諸人。且體究覓箇悟處。珍重。</p>
</div>
<div class='div-other'><a id='mulu558' />
<p class='h3'>潤州甘露禪院真禪師</p><p>開堂日。僧問。昔日梵王請佛。蓋為群生。知郡請師。當為何事　師云。儞道為什麼事。</p>
<p>問。聖教有言。槌鍾告四方。請師為說法　師云。儞道大眾不知　學云。恁麼即甘露門中。普潤群生也　師云。也須子細。</p>
<p>問。靈山一會。迦葉親聞。今日一會。什麼人得聞　師云。儞幾時到靈山　學云。恁麼即大眾側聆師子吼也　師云。莫亂道。</p>
<p>問。承古有言。光非照境。境亦非存。光境俱忘。復是何物　師云。爭敢別注解　學云。豈無方便　師云。不妨會人言語。</p>
<p>問。承古有言。毗盧藏中有大經卷即不問。如何是毗盧藏　師云。大眾盡見　問。如何是甘露家風　師云。一切成見　進云。恁麼即明君垂睿澤。西祖轉芬芳也　師云。也不得錯會。</p>
<p>問。生死到來。如何迴避　師云。那箇是生死。</p>
<p>師上堂云。佛法總不消如此。祖師西來。直示玄旨。教諸人有箇省徑入處。立地參取古佛。如今立地了也。且道古佛在什麼處。諸人還見麼。若有會處。便與善才同參。不必樓閣門前頓超諸位。亦不讓於諸聖一分子。<span class='corr'>秖</span>許他先不可。既有如是風格。請諸人紹取。依而行之。久立。珍重。</p>
</div>
<div class='div-other'><a id='mulu559' />
<p class='h3'>廬山惠日院達禪師</p><p>上堂。僧問。師離脩水。得屆仙居。如何是不動尊　師云。儞從什麼處來　問。羅漢也恁麼道。寶覺也恁麼道。未審惠日如何道　師云。別處作麼生。</p>
<p>問。馬師登座。百丈捲席。未審意旨如何　師云。刢利人難得　學云。恁麼則師歸方丈。大眾歸堂　師云。儞又作麼生會　學人禮拜　師云。莫虗頭。</p>
<p>師又云。馬祖上堂。百丈捲席。若是衲僧。便合知時。不勞久立。</p>
<p>上堂。僧問。青蘿黃緣。直上寒松之頂。白雲澹泞。出沒太虗之中。學人上來。乞師指示　師云。非君境界　進云。學人未會。乞師方便　師云。適來不謾道。</p>
<p>問。如何是仙居家風　師云。何似諸方。</p>
<p>問。如何是釋迦<span class='corr'>寶</span>劒　師云。非但能摧外道心。亦曾落却天魔膽。</p>
<p>上堂。僧問。祖佛未出世時。還有佛法也無　師云。祖佛什麼時出世　進云。恁麼則未離兜率。<span class='corr'>已</span>降閻浮。不度長江。居少室也　師云。也是儞恁麼會。</p>
<p>問。一得永得時如何　師云。儞得底事作麼生　進云。恁麼則青霄雲外鶴。獨立萬年松　師云。我也未信儞在　問。祖師西來。直指人心。見性成佛。未審意旨如何　師云。儞還信得及麼。</p>
<p>問。華開華落人皆委。秋去冬來事若何　師云。委底事作麼生　進云。恁麼則往來人自老。今古月長新　師云。有什麼交涉。</p>
<p>師又云。祖師西來。教外單傳心印。直指人心。見性成佛。諸上座。更不用再三。珍重。</p>
<p>師上堂云。此方真教體。清淨在音聞。隨機設化。應物施為。古人揀擇一門。要人易解易入。且如楞嚴會上。諸大聖人各述箇悟由。豈是不知。貴要後人從此而去。如是不思議事。設化多途。無乖一揆。諸上座。此事也不在多聞記持。愽達古今。自信取了。各自修行。不勞久立。</p>
</div>
<div class='div-other'><a id='mulu560' />
<p class='h3'>明州大梅山保福居素禪師</p><p>上堂。僧問。靈山一會。迦葉親聞。今日一會。誰人得聞　師云。迦葉聞底事作麼生　進云。今日豈是虗施此問也　師云。適來將謂是　進云。恁麼即昔日靈山。今朝梅峯也　師云。且休得麼。</p>
<p>問。如何是和尚家風　師云。不避譏嫌。</p>
<p>問。蚌含未剖時如何　師云。謝見示。</p>
<p>問。欲入無為海。須乘般若船。如何是般若船　師云。到岸也未。</p>
<p>問。承古有言。不起纖毫脩學心。無相光中常自在。未審此理如何　師云。又成費力　進云。乞師再垂方便　師云。何如古人。</p>
<p>問。一即一切。如何是一　師云。香臺．露柱　進云。爭柰香臺露柱何　師云。情知汝不柰何。</p>
<p>問。佛真法身。猶若虗空。如今虗空現前。為什麼不見佛　師云。為汝好眼。</p>
<p>問。如何是道　師云。問取門前按山　進云。<span class='corr'>秖</span>者便是也無　師云。元來不解問。</p>
<p>問。正說知見時。知見俱是心。知見即不問。如何是心　師云。此問不當　道云。為什麼不當　師云。為儞無知見。</p>
<p>上堂云。汝但不循動靜合離。恬變通塞。生滅明暗。如是十二類諸有為相。隨㧞一根。脫黏內復。復歸元真。發本明耀。耀性發明。諸餘五黏應㧞圓脫。不由前塵所起知見。明不循根。寄根明發。由是六根互相為用。諸上座。此是楞嚴經中如來標指。如今不了者。蓋為外見諸法。內有一心。能所交馳。輪迴於生死。元是一精明。分為六和合。一處成休伏。六用皆不成。</p>
<p>又道。一根既返源。六根成解脫。但得返源便得。儻若返源去也。然後眼得為色。耳得為聲。鼻得為香。舌得為味。身得為觸。意得為法。隨緣了達。任性縱橫。得無罣礙。但恁麼會好。久立。珍重。</p>
<p>僧問。如何是佛未出世<span class='corr'>已</span>前事　師云。眾人要知　進云。出世後事如何　師云。待別時來。向汝道。</p>
</div>
<div class='div-other'><a id='mulu561' />
<p class='h3'>越州清化山寶壽子昌禪師</p><p>姓朱氏。蘇州人。也本州開元寺出家受具。</p>
<p>詣雲居山契悟。於祥符年。越州清化山請師出世。</p>
<p>師開堂日。維那白槌云。法筵龍象眾。當觀第一義　師云。以斯觀者。名為正觀。若他觀者。非見佛也。且問諸人。還解恁麼觀得麼。未能如是。有疑請問。</p>
<p>時有僧問。久乃不聞師子吼。請師一句震雷音　師云。儞什麼處去來。</p>
<p>問。鴻鍾大擊。法皷遐聞。如何是和尚為人一句　師云。展轉為流通。</p>
<p>問。須菩提唱無說而顯道。釋梵絕聽而雨華。未審今日誰是聞者　師云。<span class='corr'>秖</span>欠雨華在。</p>
<p>師後住杭州廣法院。不疾而終。闍維之後。収舍利。起塔于本山。師俗壽五十二。僧臘四十五。</p>
</div>
<div class='div-other'><a id='mulu562' />
<p class='h3'>衢州顯聖寺居曜禪師</p><p>上堂。僧問。祖祖相傳傳祖印。師今得法嗣何人　師云。人天大眾前　進云。恁麼即雲居一隻箭。今日射三衢　師云。情知儞恁麼會。</p>
<p>問。如何是祖師西來意　師云。前後宗師答未休。</p>
<p>問。天得一以清。地得一以寧。和尚得一又如何。</p>
<p>師云。說什麼天地　進云。還有利人分也無　師云。大眾笑儞。</p>
<p>問。如何是和尚家風　師云。老僧自來<span class='corr'>秖</span>如此。</p>
</div>
<div class='div-other'><a id='mulu563' />
<p class='h3'>潭州興化寺善能禪師</p><p>開堂日。僧問。大眾雲集。請師舉唱宗乘　師云。好問着　進云。恁麼則不負於師也　師云。莫用力。</p>
<p>問。久處龍門。如何得達　師云。汝幸是龍門客。</p>
<p>問。如何是學人深深的的底事　師云。許儞一著。</p>
<p>問。如何是興化境　師云。觀瞻不足　進云。如何是境中人　師云。還見也未。</p>
<p>問。如何是佛　師云。儞問不是　進云。學人不會。乞師指示　師云。且禮拜著。</p>
<p>上堂云。大眾。道箇省要。<span class='corr'>已</span>是周遮。然雖如是。且莫錯會。久立。珍重。</p>
</div>
<div class='div-other'><a id='mulu564' />
<p class='h3'>荊門軍清谿山清禪師</p><p>上堂。僧問。如何披露。與道相應　師云。儞幾曾披露。即與道不相應。</p>
<p>問。如何是觀音妙智力　師云。能救世間苦。</p>
<p>問。如何是祖師意　師云。問取露柱　進云。如何是露柱意　師云。適來向道什麼。</p>
<p>問。古路坦然。如何履踐　師云。儞是行脚人。</p>
<p>問。心心不動時如何　師云。者鈍漢　進云。恁麼即禮謝師恩　師云。且莫麤心。</p>
<p>師上堂。云。初心未會會取。若會。不壞世間。不出世間。諸上座。恁麼說底話。是出世間語。是不出世間語。要會麼。世間凝然。一味法界。久立。珍重。</p>
</div>
<div class='div-other'><a id='mulu565' />
<p class='h3'>潭州北禪崇勝寺覺寧禪師</p><p>上堂。立云。今日還有人問話麼。</p>
<p>時有僧問。如何是佛法大意　師下座。歸方丈。</p>
<p>僧問。如何是本來宗旨　師云。幸是出家人。</p>
<p>問。如何是文殊　師云。儞須識取普賢　進云。恁麼即依而行之也　師云。莫錯會。</p>
<p>問。如何是三界　師云。儞喚什麼作三界　進云。恁麼即無三界也　師云。儞適來問什麼。</p>
<p>問。如何是道　師云。儞還識得也未　進云。恁麼即謝師證照也　師云。速禮拜著。</p>
<p>師上堂云。如來光中。映令暫現。現即現也。且喚什麼作如來光。珍重。</p>
</div>
<div class='div-other'><a id='mulu566' />
<p class='h3'>杭州南山省堂主</p><p>師姓楊氏。謝池人也。福州黃蘗出家受具。</p>
<p>後自雲居得法。</p>
<p>一日。因經堂內有僧看經。召師云。世尊元來三十成道　師云。日許多時。什麼處去來。僧無語。</p>
<p>因官人入寺。見木數條。遂指問師云。良匠無餘材。者箇什麼處得來　師云。用不盡底。</p>
<p>僧問。九年面壁。意旨如何　師云。與天下人為牓樣。</p>
<p>師遂有頌。</p>

<div class="lg regular"><div class='lg-row'>祖師面壁九年餘　此是西來未上機</div>
<div class='lg-row'>直至如今天下客　強將言句為施為</div>
</div>
<div class='div-other'><a id='mulu567' />
<p class='h4'>牧童頌二首</p>
<div class="lg regular"><div class='lg-row'>濛濛烟雨草春肥　牧去隨時忘却歸</div>
<div class='lg-row'>閑插野草了角上　不能相悉謂狂機</div>
</div></div>
<div class='div-other'><a id='mulu568' />
<p class='h4'>又</p>
<div class="lg regular"><div class='lg-row'>牧童自有牧童親　豈與常流作並鄰</div>
<div class='lg-row'>一笛吹從林下過　逍遙誰愛入紅塵</div>
</div></div></div></div>
<p class='juan'>天聖廣燈錄卷第二十九</p></div>
</div><!-- end of div[@id='body'] -->
</body></html>