<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu31' />天聖廣燈錄卷第五　　　〔宋實〕</p>
<div class='div-other'><a id='mulu32' />
<p class='h1'>第二十三祖鶴勒那尊者</p><p>月氏國人也。姓婆羅門。父千勝。母金光。其家富而無子。乃禱于七佛金幢。既而金光夢神童手持金環而謂曰。吾來矣。覺而有孕。</p>
<p>一日。有沙門至其舍。曰。汝所懷子。德業非世所知。能仁遺記。當隆佛事。可淨心保護。</p>
<p>洎降誕日。天雨異花。地現金寶。其王聞之。嚴駕往視。因持子還宮而育之。嬪御千人皆願傅養。付與未決。尊者化千子各置嬪懷。相貌無殊。王深歎異。乃說偈曰。</p>

<div class="lg regular"><div class='lg-row'>我今無太子　欲收於汝故　汝現神通者</div>
<div class='lg-row'>令我心不定　汝有神通者　當現本來身</div>
<div class='lg-row'>汝無神通者　常作宮千子</div>
</div><p>偈<span class='corr'>已</span>。所化千子變白光而沒。其婆羅門之子<span class='corr'>已</span>在其家矣。</p>
<p>七歲。遊行聚落。覩民間淫祀。乃入廟叱之曰。汝妄興禍福。幻惑於人。歲廢牲牢。傷害斯甚。言訖。廟貌忽然而壞。由是鄉黨謂之聖子。</p>
<p>年二十二。出家受具。三十遇摩拏羅尊者。行化至中印土。彼國王名無畏海。崇信三寶。尊者為說正法次。王忽見二人緋素服拜尊者。王問曰。此何人也。</p>
<p>師曰。此是日月天子。吾昔曾為說法。故來禮耳。有頃不見。唯聞異香。</p>
<p>王曰。日月國土總有多少。</p>
<p>尊者曰。千釋迦佛所化世界。各有百億彌盧日月。我若廣說。即不能盡。王聞忻然。</p>
<p>時尊者以上足龍子早夭。有兄師子事婆羅門。厥兄既逝。弟復云亡。乃歸依於尊者。而問曰。我欲求道。當何用心。</p>
<p>尊者曰。汝欲求道。無所用心。</p>
<p>曰。既無用心。爭作佛事。</p>
<p>尊者曰。汝若有用。即非功德。汝若無作。即是佛事。以佛有言。我所作功德。而無我所故。師子聞是言<span class='corr'>已</span>。即入佛慧。</p>
<p>時尊者忽指東北問云。是何氣象。</p>
<p>師子曰。我見氣如白虹。貫乎天地。復有黑氣五道。橫亘其中。</p>
<p>尊者曰。其兆如何。</p>
<p>曰。莫知矣。</p>
<p>尊者曰。吾滅後五十年。北天竺國當有難起。嬰在汝身。吾將滅矣。今以如來正法眼藏。自迦葉相傳而至於我。我今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>認得心性時　可說不思議　了了無可得</div>
<div class='lg-row'>得時不說知</div>
</div><p>尊者現十八變而歸寂。闍維畢。分舍利。各欲興塔。尊者復現空中。而說偈曰。</p>

<div class="lg regular"><div class='lg-row'>一法一切法　一切一法攝　吾身非有無</div>
<div class='lg-row'>何分一切塔</div>
</div><p>眾聞偈。就䭾都之場而建塔焉。</p>
</div>
<div class='div-other'><a id='mulu33' />
<p class='h1'>第二十四祖師子比丘尊者</p><p>中印土人也。姓婆羅門。幼而聦悟。遊罽賓國。有波利迦者。本習禪觀。故有禪定．知見．執相．捨相．不語之五眾。尊者詰而化之。四眾皆心服。唯禪定師達磨達者。聞四眾被責。憤悱而來。尊者曰。仁者習定。何當來此。既至于此。胡云習定。</p>
<p>曰。我雖來此。心亦不亂。定隨人習。豈在處所。</p>
<p>尊者曰。仁者既來。其習亦至。既無處所。豈在人習。</p>
<p>曰。定習人故。非人習定。我雖來此。其定常習。</p>
<p>尊者曰。人非習定。定習人故。當自來時。其定誰習。</p>
<p>彼曰。如淨明珠。內外無翳。定若通達。必當如此。</p>
<p>尊者曰。定若通達。一似明珠。今見仁者。非珠之徒。</p>
<p>彼曰。其珠明徹。內外悉定。我心不亂。猶若此淨。</p>
<p>尊者曰。其珠無內外。仁者何能定。穢物非動搖。此定不是淨。達磨達蒙尊者開示。心地渙然。</p>
<p>尊者既攝五眾。名聞遐邇。方求法嗣。遇一長者引其子問尊者曰。此子名斯多。當生便拳左手。今既長矣。而終未能舒。願尊者示其宿因。</p>
<p>尊者覩之。即以手接曰。可還我珠。童子遽開手奉珠。眾皆驚異。</p>
<p>尊者曰。吾前報為僧。有童子名婆舍。吾甞赴西海齋。受嚫珠。付之。今還吾珠。理固然矣。</p>
<p>長者遂捨其子出家。尊者即與受具。以前因緣故。名婆舍斯多。</p>
<p>尊者即謂之曰。吾師鶴勒密有懸記。罹難非久。以如來正法眼藏。自摩訶迦葉展轉相授而至於我。我付於汝。汝應保護。流布將來。并僧伽梨衣亦同授汝。令正法眼永永不斷。汝受吾教。聽吾偈曰。</p>

<div class="lg regular"><div class='lg-row'>正說知見時　知見俱定心　當心即知見</div>
<div class='lg-row'>知見即于今</div>
</div><p>尊者偈<span class='corr'>已</span>。俾之佗國。斯多受教。直抵南天。尊者以難不可以苟免。獨留罽賓。</p>
<p>時本國有外道二人。一名摩目多。二名都落遮。學諸幻法。欲共謀亂。乃盜為釋子形象。潛入王宮。且曰。不成即罪歸佛子。</p>
<p>妖既自作。禍亦旋踵。事既敗。王果怒曰。吾素歸心三寶。何乃搆害一至于斯。</p>
<p>即命破毀伽藍。<span class='corr'>祛</span>除釋眾。又自秉劒。至尊者所。問曰。師得蘊空否。</p>
<p>尊者曰。<span class='corr'>已</span>得蘊空。</p>
<p>曰。既得蘊空。可施我頭。</p>
<p>尊者曰。身非我有。何恡於頭。王即揮刃斷尊者首。涌白乳高數尺。王之右臂。旋亦墮地。七日而終。</p>
<p>太子光首嘆曰。我父何故。自取其禍。時有象白山仙人者。深明因果。即為光首廣宣宿因。云。汝之父遠劫中設般遮于瑟。<span class='note-inline'>(此云無遮齋)</span>師子尊者當作居士。好談名理。盛率其徒。躋于會場。因與之論。而居士誠有愧色。潛毒其食而餉之。父遂遇害。今王是矣。而居士即師子尊者也。因緣會遇。毫髮無差。遂以師子尊者報體而建塔焉。師子尊者付婆舍斯多心法．信衣為正嗣外。傍出達磨達四世二十二人。</p>
</div>
<div class='div-other'><a id='mulu34' />
<p class='h1'>第二十五祖婆舍斯多尊者</p><p>罽賓國人也。姓婆羅門。父寂行。母常安。初。母夢得神劒。因而有孕。既誕。拳左手。遇師子尊者。顯發宿因。密授心印。</p>
<p>後適南天。至中印土。彼國王名迦勝。設禮供養。時有外道。號無我尊。先為王禮重。嫉祖之至。欲與論義。幸而勝之。以固其事。乃於王前謂祖曰。我解論義。不假言說。</p>
<p>祖曰。若不言說。爭為論義。</p>
<p>外道曰。<span class='corr'>但</span>取其義。</p>
<p>祖曰。以何為義。</p>
<p>曰。無心為義。</p>
<p>祖曰。汝既無心。焉得義乎。</p>
<p>曰。我說無心。當名我義。</p>
<p>祖曰。汝說無心。當名非義。我說非心。當名非義。</p>
<p>曰。當義非名。誰能辨義。</p>
<p>祖曰。汝名非義。此名何名。</p>
<p>曰。為辨非義。是名無名。</p>
<p>祖曰。名既非名。義亦非義。辨者是誰。當辨何物。如是往返。外道杜口信伏。</p>
<p>于時。祖忽面北。合掌而立曰。我師師子尊者今日遇難。即辭王南邁。達于南天。潛隱山谷。</p>
<p>彼國王名天德。迎請供養。王有二子。一兇暴而色力充盛。一和柔而常嬰疾苦。祖乃為陳因果。即頓釋所疑。又有呪術師。忌祖之道。乃潛置藥于飯食中。祖食之。彼返受禍。遂投祖出家。即與受具。</p>
<p>後太子得勝即位。復信外道。致難於祖。太子名不如蜜多。進諫被囚。玉遽問祖曰。我國素絕妖訛。師所傳者。當是何宗。</p>
<p>祖曰。王國昔來。實無邪法。我所得者。即是佛宗。</p>
<p>王曰。佛滅既久。師從誰得。</p>
<p>祖曰。飲光大士親受佛印。展轉至二十四世師子尊者。我從彼得。</p>
<p>王曰。我聞師子比丘不能免於刑戮。何能傳法後人。</p>
<p>祖曰。我師難未起時。密授我信衣．法偈。以顯師承。</p>
<p>王曰。其衣何在。祖即於囊中出衣示王。王命焚之。五色相鮮。薪盡如故。王即追悔。致禮師子。真嗣既明。乃赦太子。太子遂求出家。</p>
<p>祖問太子曰。汝欲出家。當為何事。</p>
<p>曰。我所出家。不為別事。</p>
<p>祖曰。不為別事。當為何事。</p>
<p>曰。當為佛事。</p>
<p>祖歎曰。太子智慧天至。必諸聖降迹。即許出家。</p>
<p>受具時大地震動。居多靈異。祖乃命之曰。吾<span class='corr'>已</span>衰朽。安可久留。今以如來正法眼藏傳付於汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>聖人說知見　當境無非是　我今悟真性</div>
<div class='lg-row'>無道亦無理</div>
</div><p>蜜多聞偈。再啟祖曰。信衣宜可傳授。</p>
<p>祖曰。此衣為難故。假以證明。汝後無難。何假其衣。化被十方。人自信向。祖遂現十八變。放大光明。化三昧火自焚。王及臣民收舍利。起塔供養。</p>
</div>
<div class='div-other'><a id='mulu35' />
<p class='h1'>第二十六祖不如蜜多尊者</p><p>南印土德勝王之太子也。既受度得法。至東印土。彼王名堅固。奉外道師長爪梵志。暨尊者將至。王與梵志。同覩白氣。貫于上下。王曰。斯何瑞也。</p>
<p>梵志預知尊者入境。恐王遷善。乃曰。此是魔之眾兆爾。何瑞之有。即鳩諸徒眾議曰。不如蜜多將入都城。誰能挫之。</p>
<p>弟子曰。我等各有呪術。可以動天地。入水火。何患哉。</p>
<p>尊者至。先見宮牆有黑氣。乃曰。小難耳。直詣王所。</p>
<p>王曰。師來何為。</p>
<p>師曰。當度眾生。</p>
<p>王曰。以何法度。</p>
<p>師曰。剛彊眾生剛彊化。柔軟眾生柔軟調。</p>
<p>時梵志聞言。不勝其怒。即以幻法化大山在尊者頂上。尊者覩之。返在彼眾頂上。梵志等怖懼。投尊者。尊者愍其愚惑。化山遽滅。乃為王演說法要。俾趣真乘。又謂王曰。此國當有聖人而繼於我。</p>
<p>時有婆羅門子。年<span class='corr'>已</span>二十。幼失父母。不知名氏。或自言瓔珞。故人謂之瓔珞童子。遊行閭里。丐求度日。若常不輕之類。人問。汝行何急。</p>
<p>答曰。汝行何慢。</p>
<p>或問。何姓。</p>
<p>答曰。與汝同姓。</p>
<p>王與尊者同車出見。瓔珞童子稽首於前。尊者曰。汝憶往事否。</p>
<p>曰。我念遠劫中。與師同居。師演摩訶般若。我轉甚深修多羅。今日之事。蓋契昔因。</p>
<p>尊者又謂王曰。此童子非他。即大勢至菩薩是也。此聖之後。復出二人。一人化南印土。一人緣在震旦。四五年內。却返此方。遂以昔因。故名般若多羅。遂告曰。如來以正法眼藏付于迦葉。如是展轉以至於吾。吾今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>真性心地藏　無頭亦無尾　應緣而化物</div>
<div class='lg-row'>方便呼為智</div>
</div><p>尊者付法<span class='corr'>已</span>。即辭王曰。吾化緣<span class='corr'>已</span>畢。當歸寂滅。願王於最上乘。無忘外護。即還本座。跏趺而逝。化三昧火自焚。收舍利。塔而<span class='corr'>瘞</span>之。即東晉武帝朝也。</p>
</div>
<div class='div-other'><a id='mulu36' />
<p class='h1'>第二十七祖般若多羅尊者</p><p>東印土人也。既得法<span class='corr'>已</span>。行化至南印土。彼王名香至。崇奉佛眾。施一無價寶珠。王有三子。其季開士也。尊者欲試其所得。乃以所施珠問三王子曰。此珠圓明。有能及否。</p>
<p>第一子月淨多羅．第二子功德多羅皆曰。此珠七寶中尊。固無踰也。非尊者道力。孰能受之。</p>
<p>第三子菩提多羅曰。此是世寶。未足為上。於諸寶中。法寶為上。此是世光。未足為上。於法光中。智光為上。此是世明。未足為上。於諸明中。心明為上。此珠光明。不能自照。要假智光。光辨於此。既辨此<span class='corr'>已</span>。即知是珠。既却是珠。即明其寶。若明其寶。寶不自寶。若辨其珠。珠不自珠。要假智珠而辨世珠。寶不自寶。要假智寶以明法寶。然則。師有其道。法寶即現。眾生若悟。心珠自明。</p>
<p>尊者歎其辨慧。乃復問曰。於諸物中。何物無相。</p>
<p>曰。於諸物中。不起無相。</p>
<p>又問。於諸物中。何物最高。</p>
<p>曰。於諸物中。人我最高。</p>
<p>又問。於諸物中。何物最大。</p>
<p>曰。於諸物中。法性最大。</p>
<p>尊者知是聖人。以時未至。默而待之。及香至王厭世。眾皆號絕。唯第三子菩提多羅乃求出家。遂投尊者。尊者即與披剃受具。既觀時適至。尊者告之曰。如來以正法眼藏囑累迦葉。如是展轉而至於我。我今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>心地生諸種　因事復生理　果滿菩提圓</div>
<div class='lg-row'>華開世界起</div>
</div><p>尊者付法<span class='corr'>已</span>。即於座上放大光明。踊身虗空。化火自焚。眾收舍利起塔。即宋武帝朝也。</p>
</div>
<p class='juan'>天聖廣燈錄卷第五</p>
</div><!-- end of div[@id='body'] -->
</body></html>