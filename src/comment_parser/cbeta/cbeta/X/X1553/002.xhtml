<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />天聖廣燈錄卷第二　　　〔宋實〕</p><a id='mulu6' />
<div class='div-other'><a id='mulu7' />
<p class='h1'>第一祖摩訶迦葉尊者</p><p>摩竭陀國人也。姓婆羅門。父名飲澤。母香志。昔毗婆尸佛世。為鍛金師。莊嚴彼佛像。時有貧女得一金錢。覩如來相。發希有意。持詣金師。請飾佛像。既而共發願。永劫為清淨夫婦。由是因緣。九十一劫身皆金色。後生梵天。次生摩竭陀國。始名迦葉波。此云飲光勝。身有殊妙光明。亦名金勝。盖以金色為號也。復名婆耆子。聞如來出世。志求出家。冀度諸有。佛言。善來比丘。鬚髮自落。袈裟著體。持頭陀行。佛常稱讚。</p>
<p>如來在靈山說法。諸天献華。世尊持華示眾。迦葉微笑。世尊告眾曰。吾有正法眼藏。涅槃妙心。付囑摩訶迦葉。流布將來。勿令斷絕。仍以金縷僧伽梨衣付迦葉。以俟慈氏。</p>
<p>世尊涅槃時。迦葉不在眾會。時迦葉方自外還。如來於金棺出現雙足以示之。迦葉作禮訖。世尊化三昧火闍維之。</p>
<p>迦葉乃造眾曰。如來雙林示滅。我等宜興後事。可共結集。宣傳法教。于是集諸大眾。所傳聲曰。</p>
<p class="lg-abnormal"><div class='lg-row'>如來弟子　且莫涅槃　得神通者　當赴結集</div>
</p><p>是時。偈聲周徧沙界。證阿羅漢者。悉集賓鉢羅窟。<span class='note-inline'>(此云七業巖也)</span>時阿難諸漏未盡。大迦葉不令會集。阿難自念。我事如來。曾無缺犯。何期有漏。不預聖倫。坐盤陀石。經三晝夜。證無漏果。即還眾會。擊其石門。</p>
<p>迦葉曰。汝未解脫。何須再來。</p>
<p>阿難曰。我<span class='corr'>已</span>證無漏。</p>
<p>迦葉曰。可現神通。以遣眾疑。</p>
<p>阿難即入自戶鑰中。會眾生疑。迦葉白槌。請第一座阿難尊者說法。阿難即升法座云。如是我聞。</p>
<p>大迦葉結集三藏<span class='corr'>已</span>。作是思惟。持如來傳受僧伽梨衣。當隱雞足山中。以俟龍華三會。遂告阿難曰。汝今當知。婆伽婆未圓寂時。多子塔前以正法眼藏付囑於我。我今將隱雞峰。以此正法傳付於汝。汝善護持。流通將來。無令斷絕。汝受吾教。聽吾偈<span class='corr'>曰</span>。</p>

<div class="lg regular"><div class='lg-row'>法法本來法　無法無非法　何於一法中</div>
<div class='lg-row'>有法有不法</div>
</div><p>阿難受教<span class='corr'>已</span>。迦葉遂茲隱焉。</p>
</div>
<div class='div-other'><a id='mulu8' />
<p class='h1'>第二祖阿難尊者</p><p>王舍城人也。姓剎帝利。父斛飯王。世尊以為總持第一。常所讚歎。加以宿世有大功德。受持法藏。如水傳器。佛乃命為侍者。則與世尊為堂兄弟。</p>
<p>既而結集之後。阿難復念。如來以大法眼付大迦葉。迦葉既隱而付於我。我今將滅。遂處常河中曰。先所度脫者。應當來集。</p>
<p>須臾。五百羅漢從空而至。眾中名商那和修者。阿難夙知法器。遂告曰。如來以大法眼藏囑累迦葉。既當入寂。密付於我。我今將滅。用傳於汝。汝善護持。流通後世。無令斷絕。汝受吾教。聽吾偈曰。</p>

<div class="lg regular"><div class='lg-row'>本來付有法　付了言無法　各各須自悟</div>
<div class='lg-row'>悟了無無法</div>
</div><p>偈<span class='corr'>已</span>。告商那和修曰。汝善行化。繼我弘揚。汝後有嗣。大化五天。度人如天人師。唯無相好。石室盈籌。阿難作一十八變。入奮迅三昧。化火焚身。人天共分舍利。各建塔廟。當厲王朝也。</p>
</div>
<div class='div-other'><a id='mulu9' />
<p class='h1'>第三祖商那和修尊者</p><p>摩突羅國人也。姓毗舍離。父名林勝。母名憍奢耶。和修處胎六年始生。梵云商諾迦。<span class='note-inline'>(此云自然服也)</span>即西域九枝秀草名也。若羅漢聖人降生。此草出焉。和修生時。瑞草斯應。</p>
<p>如來行化至摩突國。見一青林茂盛。語阿難曰。此林地名優留荼。吾滅後一百年。有比丘名商那和修。於此地轉妙法輪。後百歲果誕和修。出家證道。受慶喜尊者法眼。及止此林。有大火龍歸順法教。因施其地。以建仁祠。</p>
<p>尊者於吒利國得優波毱多以為給侍。因問曰。汝年幾耶。</p>
<p>答曰。我年十七。</p>
<p>師曰。汝身十七。性十七耶。</p>
<p>曰。師髮<span class='corr'>已</span>白。為髮白耶。心白耶。</p>
<p>師曰。我但髮白。非心白耳。</p>
<p>毱多曰。我身十七。非性十七也。</p>
<p>和修知是法器。遂為落髮受具。乃告曰。昔如來以正法眼藏付囑迦葉。展轉相授而至於我。我今付汝。汝善護持。流布將來。勿令斷絕。汝受吾教。聽吾偈曰。</p>

<div class="lg regular"><div class='lg-row'>非法亦非心　無心亦無法　說是心法時</div>
<div class='lg-row'>是法非心法</div>
</div><p>付囑<span class='corr'>已</span>。即隱於罽賓國南象白山中。後見毱多有五百徒眾。常多懈慢。尊者乃往彼以調伏之。而說偈曰。</p>

<div class="lg regular"><div class='lg-row'>通達非彼此　至聖無長短　汝除輕慢意</div>
<div class='lg-row'>疾得阿羅漢</div>
</div><p>五百比丘聞偈<span class='corr'>已</span>。依教奉行。皆獲無漏。尊者乃作十八變。化火光三昧。用焚其身。毱多收舍利。葬於梵伽羅山。乃宣王朝也。</p>
</div>
<div class='div-other'><a id='mulu10' />
<p class='h1'>第四祖優波毱多尊者</p><p>吒利國人。<span class='note-inline'>(亦名優波崛多。亦名鄔波毱多)</span>姓首陀。父名善意。十七出家。二十證果。至摩突羅國。四眾雲集。由是震動魔宮。波旬愁怖。遂竭其魔力。密持華鬘。縻之于頸。終無其便。而返觀人．狗．蛇三屍。為鬘在<span class='corr'>己</span>之頸。蟲䏣穢壞。不能除去。波旬乃升六欲天。告諸天主。求其解免。</p>
<p>各言。十力弟子所作神變。孰能去之。</p>
<p>波旬曰。然則奈何。</p>
<p>諸天主曰。汝可歸心尊者。即能除斷。乃為說偈曰。</p>
<p class="lg-abnormal"><div class='lg-row'>若因地倒　還因地起　離地求起　終無其理</div>
</p><p>波旬受教。即下天宮。作禮尊者。襄露懺悔。毱多曰。汝自今去。於如來正法更不作嬈難否。</p>
<p>波旬曰。我誓迴向佛道。永斷不善。</p>
<p>毱多曰。若然者。汝自唱言。歸依三寶。</p>
<p>魔王奉教。華鬘悉除。踊躍禮謝尊者。而說偈曰。</p>

<div class="lg regular"><div class='lg-row'>稽首三昧尊　十力聖弟子　我今願迴向</div>
<div class='lg-row'>勿令有劣弱</div>
</div><p>尊者在世。化導最多。每化一人。以一籌置於石室。充滿其間。最後。有一長者子名香眾。來禮尊者。志求出家。尊者曰。汝身出家。心出家。</p>
<p>答曰。我來出家。非為身心。</p>
<p>尊者曰。不為身心。復誰出家。</p>
<p>答曰。夫出家者。無我我故。心不生滅。即是常道。既是常道。諸佛無常。心無形相。其體亦然。</p>
<p>師曰。汝當明悟。心自通達。紹隆聖種。即與出家受具。乃告之曰。如來以正法眼藏付囑迦葉。次第傳授以至於吾。吾今付汝。善自護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>心自本來心　本心非有法　有法有本心</div>
<div class='lg-row'>非心非本法</div>
</div><p>復告香眾曰。汝父□夢金日而生於汝。可名提多迦。<span class='note-inline'>(此云通真量也)</span>尊者乃騰身虗空。呈十八變。然復本座。跏趺而逝。提多迦以室內籌。用焚其軀。收舍利。起墖供養。當平王朝也。</p>
</div>
<div class='div-other'><a id='mulu11' />
<p class='h1'>第五祖提多迦尊者</p><p>摩竭陀國人也。初生之時。父夢金日自屋而出。照曜天地。前有大山。諸寶嚴飾。山頂泉涌。滂沲四流。後遇毱多尊者。為解之曰。寶山者。吾身也。泉涌者。法無盡也。日從屋出者。汝今入道之相也。照曜天地者。汝智慧超遠也。尊者本名香眾。因易今名焉。乃說偈贊曰。</p>

<div class="lg regular"><div class='lg-row'>巍巍七寶山　常出智慧泉　迴為真法味</div>
<div class='lg-row'>能度諸有緣</div>
</div><p>毱多尊者說偈答曰。</p>

<div class="lg regular"><div class='lg-row'>我法傳於汝　當現大智慧　金日從屋出</div>
<div class='lg-row'>照曜於天地</div>
</div><p>提多迦聞師妙偈。設禮奉持。後至中印土。彼國有八千大仙。彌遮迦為首。聞尊者至。率眾瞻禮。而謂尊者曰。昔與師同生梵天。我遇阿私陀仙人授我仙法。師逢十力弟子修習禪那。自此報分殊途。<span class='corr'>已</span>經六劫。</p>
<p>尊者曰。汝可捨邪。入於佛慧。</p>
<p>彌遮迦曰。昔阿私陀仙授我記云。却後六劫。當遇同學。獲無漏果。今也相遇。非宿緣耶。願師大慈。令我解脫。</p>
<p>尊者即為出家受具。餘仙眾始生我慢。尊者示大神通。於是俱發菩提心。一時出家。乃告彌遮迦曰。如來以正法眼藏付于迦葉。展轉囑果而至於吾。吾今付汝。汝善護持。演化當來。無令斷絕。汝受吾教。聽吾偈曰。</p>

<div class="lg regular"><div class='lg-row'>通達本法心　無法無非法　悟了同未悟</div>
<div class='lg-row'>無心亦無法</div>
</div><p>偈<span class='corr'>已</span>。踊身虗空。現十八變。化火光三昧。自焚其軀。彌遮迦與八千比丘同收舍利。於班茶山中起塔供養。即莊王朝也。</p>
</div>
<div class='div-other'><a id='mulu12' />
<p class='h1'>第六祖彌遮迦尊者</p><p>中印土人也。既傳法<span class='corr'>已</span>。遊化至北天竺國。見雉堞之上。有金色祥雲。嘆曰。茲大乘氣也。必誕奇人。為吾法嗣。乃入城。於闤闠。聞有一人手持酒器。逆而問曰。師阿方而來。欲往何處。</p>
<p>師曰。從心而來。欲往無處。</p>
<p>曰。識我手中物否。</p>
<p>師曰。此是觸器而負淨者。</p>
<p>曰。師識我否。</p>
<p>師曰。我即不識。識即非我。又謂曰。汝試自稱名氏。吾當後示本因。</p>
<p>彼人說偈曰。</p>

<div class="lg regular"><div class='lg-row'>我從無量劫　至于生此國　本姓頗羅墮</div>
<div class='lg-row'>名字婆須密</div>
</div><p>師云。我師提多迦說。世尊昔遊北印土。語阿難曰。此國中。吾滅後三百年。有一聖人。姓頗羅墮。名婆須蜜。而於祖師。次當第七。世尊記汝。汝應出家。</p>
<p>彼乃置器禮師而言曰。我思往劫。常作檀那。献一如來寶座。佛記我云。於賢劫釋迦法中。宣傳正法。今符師說。願加度脫。</p>
<p>師即披剃受具。遂告之曰。如來以正法眼藏密付迦葉。如是展轉以至於我。我今付汝。汝善護持。傳化將來。勿令斷絕。汝受吾教。聽吾偈曰。</p>

<div class="lg regular"><div class='lg-row'>無心無可得　說得不名法　若了心非心</div>
<div class='lg-row'>始解心心法</div>
</div><p>偈<span class='corr'>已</span>。入師子奮迅三昧。踊身虗空。化火光三昧。周焚其身。婆須蜜收舍利起塔。即襄王朝也。</p>
</div>
<div class='div-other'><a id='mulu13' />
<p class='h1'>第七祖婆須蜜尊者</p><p>北天竺國人也。姓頗羅墮。常執酒器。遊行里閭。遇彌遮迦尊者。宣如來往誌。自省前緣。投器出家。授法行化。至迦摩國。於法座前。忽有一智者自稱。我名佛陀難提。與師論義。</p>
<p>師曰。仁者。論即不義。義即不論。若擬論義。終非義論。</p>
<p>難提知師義勝。心即欽伏。曰。冀師大慈。賜垂攝受。</p>
<p>尊者遂與剃度受具。復告之曰。如來以正法眼藏囑累迦葉。次第傳授而至於我。我今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>心同虗空界　示等虗空法　證得虗空時</div>
<div class='lg-row'>無是無非法</div>
</div><p>偈<span class='corr'>已</span>。入慈心三昧。經于七日。人天俱來作禮。而說偈曰。</p>

<div class="lg regular"><div class='lg-row'>賢劫眾聖祖　而當第七位　尊者哀念我</div>
<div class='lg-row'>請為宣佛地</div>
</div><p>尊者從三昧起。而說偈曰。</p>
<p class="lg-abnormal"><div class='lg-row'>我所得法　而非有故　若識佛地　離有無故</div>
</p><p>說此偈<span class='corr'>已</span>。還入三昧示寂。佛陀難提即就本座起寶塔。以閟全身。即定王朝也。</p>
</div>
<div class='div-other'><a id='mulu14' />
<p class='h1'>第八祖佛陀難提尊者</p><p>迦摩羅國人也。姓瞿曇氏。頂有肉髻。辯博無礙。遇婆須蜜尊者。出家授教。既而行化至提伽國毗舍羅家。見舍上有白光。師曰。此家當有聖人。</p>
<p>言訖。長者出致禮。問。何所須。</p>
<p>尊者曰。汝之一子。名伏䭾蜜多者。年<span class='corr'>已</span>五十。口未曾言。足未曾屐。當紹法寶。可令出家。</p>
<p>父母感尊者慈攝。既而祇諾。伏䭾聞之。遽起設禮。而說偈曰。</p>

<div class="lg regular"><div class='lg-row'>父母非我親　誰是最親者　諸佛非我道</div>
<div class='lg-row'>誰是最道者</div>
</div><p>尊者以偈答曰。</p>

<div class="lg regular"><div class='lg-row'>汝言與心親　父母非可比　汝行與道合</div>
<div class='lg-row'>諸佛心即是　外求有相佛　與汝不相似</div>
<div class='lg-row'>欲識汝本心　非合亦非離</div>
</div><p>伏䭾蜜多聞師妙偈。即請出家。尊者即為度脫受具。乃告之曰。如來以正法眼藏傳付迦葉。展轉以至於吾。吾今囑累於汝。汝善護持。流布將來。勿令斷絕。汝受吾教。聽吾偈曰。</p>

<div class="lg regular"><div class='lg-row'>虗空無內外　心法亦如是　若了虗空界</div>
<div class='lg-row'>是達真如理</div>
</div><p>伏䭾蜜多承師付囑。說偈贊曰。</p>

<div class="lg regular"><div class='lg-row'>我師諸祖中　當繼第八位　法化眾無量</div>
<div class='lg-row'>悉獲阿羅漢</div>
</div><p>爾時。尊者即現神通。而趣圓寂。就本座起塔。以奉全身。即景王朝也。</p>
</div>
<p class='juan'>天聖廣燈錄卷第二</p>
</div><!-- end of div[@id='body'] -->
</body></html>