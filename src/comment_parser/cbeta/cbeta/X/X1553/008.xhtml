<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu47' />天聖廣燈錄卷第八　　　〔宋實〕</p><a id='mulu48' /><p style="margin-left:2em">洪州百丈山大智禪師下法嗣。</p>
<p style="margin-left:1em">筠州黃檗鷲峰山斷際禪師。</p>

<div class='div-other'><a id='mulu49' />
<p class='h1'>南岳大惠禪師</p><p>諱懷讓。金州人也。俗姓杜。唐儀鳳二年四月八日降誕。感白氣應於玄象。在安康之分。太史瞻見。奏聞　高宗皇帝。帝問。是何祥瑞。</p>
<p>太史對曰。國之法器。不染世榮。帝勅金州太守韓偕親往存慰。</p>
<p>家有三子。師居其小。年始三歲。炳然殊異。性多恩讓。父乃安名懷讓。至年十歲。惟樂佛書。時有三藏玄靜過金。見而奇之。告其父母曰。此子若出家。必獲上乘。廣度眾生。</p>
<p>垂拱三年。方十五歲。辭親往荊州玉泉寺。依弘景律師出家。通天二年受戒。後習毗尼藏。一日。自歎曰。夫出家者。為無為法。天上人間。無有勝者。時有同學坦然。知師志氣高邁。勸師同謁嵩山安禪師。安啟發之。不契。乃直詣曹溪禮六祖。</p>
<p>祖問。什麼處來。</p>
<p>師云。嵩山安禪師處來。</p>
<p>祖云。什麼物與麼來。師無語。</p>
<p>經于八載。忽然有省。乃白祖云。某甲有箇會處。</p>
<p>祖云。作麼生。</p>
<p>師云。說似一物即不中。</p>
<p>祖云。還假修證也無。</p>
<p>師云。修證即不無。不敢污染。</p>
<p>祖云。<span class='corr'>秖</span>此不污染。是諸佛之諸念。吾亦如是。汝亦如是。西天二十七祖般若多羅讖汝曰。</p>

<div class="lg regular"><div class='lg-row'>震旦雖闊無別路　要假兒孫脚上行</div>
<div class='lg-row'>金雞解㘅一粒米　供養什邡羅漢僧</div>
</div><p><span class='note-inline'>(又讖傳道一法)</span>。</p>

<div class="lg regular"><div class='lg-row'>心裏能藏事　說向漢江濵　湖波探水月</div>
<div class='lg-row'>將照二三人</div>
</div><p>六祖又云。吾先師有言。從吾向後。勿傳此衣。<span class='corr'>但</span>以法傳。若傳此衣。命如懸[糸*系]。即道化示。莫損於汝。聽吾偈曰。</p>

<div class="lg regular"><div class='lg-row'>心地含諸種　普雨悉皆萠　頓悟花情<span class='corr'>已</span></div>
<div class='lg-row'>菩提果自成</div>
</div><p>汝向後出一馬駒。踏殺天下人。師侍奉一十五載。</p>
<p>先天二年。始往南嶽。居般若寺。示徒云。一切萬法皆從心生。心本無生。法亦無住。若達心地。所作無礙。非遇上根。宜慎言哉。</p>
<p>僧問。如鏡鑄像。像成後。光歸何處　師云。如大德未出家時相狀向什麼處去。</p>
<p>云。成後為什麼不鑑照　師云。雖然不鑑照。謾他一點也不得。</p>
<p>馬祖於南岳傳法院後。獨處一庵。唯習坐禪。凡有來訪者都不顧。師往彼亦不顧。師觀其神宇有異。憶六祖讖記。乃多方誘導。</p>
<p>一日。將甎於庵前磨。祖亦不顧　時既久。乃問曰。作什麼　師云。磨甎作鏡　祖云。磨甎豈得成鏡　師云。磨甎既不成鏡。坐禪豈得成佛　祖乃離座云。如何即是　師云。譬牛駕車。車若不行。打牛即是。打車即是。又云。汝學坐禪。為學坐佛。若學坐禪。師非坐臥。若學坐佛。佛非定相。於無住法。不應取捨。汝若坐佛。即是殺佛。若執坐相。非達其理　祖聞斯示誨。豁然開悟。禮拜問云。如何用心。即合無相三昧　師云。汝學心地法門。如下種子。我說法要。譬彼天澤。汝緣合故。當見其道　祖云。道非色相。云何能見　師云。心地法眼能見道。無相三昧亦復然矣　祖云。有成壞否　師云。若以成壞聚散而見道者。非也。聽吾偈曰。</p>

<div class="lg regular"><div class='lg-row'>心地含諸種　遇澤悉皆萠　三昧花無相</div>
<div class='lg-row'>何壞復何成</div>
</div><p>祖既蒙開悟。侍奉十秋。日益玄奧。師入寶弟子六人。各印可曰。汝等六人同證吾身。各契其一。一人得吾眉。善威儀<span class='note-inline'>(常浩)</span>。一人得吾眼。善顧盼<span class='note-inline'>(智達)</span>。一人得吾耳。善聽理<span class='note-inline'>(坦然)</span>。一人得吾鼻。善知氣<span class='note-inline'>(神照)</span>。一人得吾舌。善談說<span class='note-inline'>(嚴峻)</span>。一人得吾心。善吾今<span class='note-inline'>(道一)</span>。</p>
<p>馬祖闡化江西開元寺。師問眾曰。道一為眾說法否　眾曰。<span class='corr'>已</span>為眾說法　師云。未見通箇消息來。遂遣一僧去。待伊上堂時。但問作麼生。記取答話來　僧如教。迴舉似師　祖云。自從胡亂後。三十年來不曾少鹽醬。　師然之　師天寶三年八月十一日示寂於南嶽。勅<span class='corr'>諡</span>大惠禪師最勝輪之塔。吏部侍郎歸登撰塔記。</p>
</div>
<div class='div-other'><a id='mulu50' />
<p class='h1'>江西馬祖大寂禪師</p><p>師諱道一。漢州什邡縣人也。俗姓馬。本邑羅漢寺出家。師容貌奇異。虎視牛行。引舌過鼻。足下有二輪文。幼歲依資州唐和尚落髮。受具於渝州圓律師。開元中。習禪定于衡岳傳法院。密受大惠心印。</p>
<p>天竺般若多羅讖行化偈曰。</p>

<div class="lg regular"><div class='lg-row'>領得彌勒語　離鄉日日敷　東梁移近路</div>
<div class='lg-row'>餘氣脚天徒</div>
</div><p>師始自建陽佛蹟嶺遷臨川。次南康龔公山。大曆中。隷名於鍾陵開元寺。時連師路嗣恭聆風景慕。親授密旨。由是四方學者雲集座下。厥後法嗣盛布於天下。時號江西馬祖焉。</p>
<p>師謂眾曰。汝等諸人。各信自心是佛。此心即是佛心。達磨大師從南天竺國躬至中華。傳上乘一心之法。令汝等開悟。又引楞伽經文。以印眾生心地。恐汝顛倒。不肯自信此一心之法。各各有之。故楞伽經云。佛語心為宗。無門為法門。</p>
<p>夫求法者。應無所求。心外無別佛。佛外無別心。不取善。不捨惡。淨穢兩邊俱不依怙。達罪性空。念念不可得。無自性故。故三界唯心。森羅萬像。一法所印。凡所見色。皆是見心。心不自心。因色故有。汝但隨時言說。即事即理。都無所礙。菩提道果。亦復如是。於心所生。即名為色。知色空故。生即不生。若了此意。乃可隨時著衣喫飯。長養聖胎。任運過時。更有何事。汝受吾教。聽吾偈曰。</p>

<div class="lg regular"><div class='lg-row'>心地隨時說　菩提亦<span class='corr'>秖</span>寧　事理俱無礙</div>
<div class='lg-row'>當生即不生</div>
</div><p>問。如何是修道　師云。道不屬修。即言修得。修成還壞。即同聲聞。若言不修。即同凡夫。</p>
<p>云。作何見解。即得達道　師云。自性本來具足。但於善惡事上不滯。喚作修道人。取善捨惡。觀空入定。即屬造作。更若向外馳求。轉踈轉遠。但盡三界心量。一念妄想。即是三界生死根本。但無一念。即除生死根本。即得法王無上珍寶。</p>
<p>無量劫來。凡夫妄想。謟曲邪偽。我慢貢高。合為一體。故經云。但以眾法合成此身。起時唯法起。滅時唯法滅。此法起時不言我起。滅時不言我滅。前念．後念．中念。念念不相待。念念寂滅。喚作海印三昧。接一切法。如百千異流同歸大海。都名海水。住於一味。即接眾味。住於大海。即混諸流。如人在大海水中浴。即用一切水。</p>
<p>所以聲聞悟迷。凡夫迷悟。聲聞不知聖心本無地位．因果．階級。心量妄想修因證果。住其空定八萬劫．二萬劫。雖即<span class='corr'>已</span>悟。却迷。諸菩薩觀如地獄苦。沉空滯寂。又見佛性。若是上根眾生。忽遇善知識指示。言下領會。更不歷於階級．地位。頓悟本性。故經云。凡夫有返覆心。而聲聞無也。對迷說悟。本既無迷。悟亦不立。</p>
<p>一切眾生。從無量劫來。不出法性三昧。長在法性三昧中。著衣喫飯。言談祗對。六根運用。一切施為。盡是法性。不解返源。隨名逐相。迷情妄起。造種種業。若能一念返照。全體聖心。汝等諸人。各達自心。莫記吾語。縱饒說得河沙道理。其心亦不增。總說不得。其心亦不減。說得亦是汝心。說不得亦是汝心。乃至今身放光。現十八變。不如還我死灰來。淋過死灰無力。喻聲聞妄修因證果。未淋過死灰有力。喻菩薩道業純熟。諸惡不染。若說如來權教三藏。河沙劫說不可盡。猶如鈎鏁。亦不斷絕。若悟聖心。總無餘事。久立。珍重。</p>
<p>上堂。龐居士問。不與萬法為侶是什麼人　師云。待汝一口吸盡西江水即向汝道　又問。不昧本來人。請師高著眼　師直下覷　士云。一等勿絃琴。唯師彈得妙。師直上覷　士禮拜　師歸方丈　居士隨後云。適來弄巧成拙　問。如何是佛　師云。即心是佛　問。離四句。絕百非。請師直指西來意　師云。我今日無心情。汝去西堂問取智藏。</p>
<p>僧至西堂問。西堂以手指頭云。我今日頭痛。不能為汝說得。汝去問海兄。</p>
<p>僧去問海兄。海兄云。我到者裏却不會。</p>
<p>僧回。舉似師。師云。藏頭白。海頭黑。</p>
<p>師採藤次。見水老便作放勢。水老近前接。師便踏倒。水老起來。呵呵大笑云。無量妙義。百千三昧。盡在一毛頭上。識得根源去。</p>
<p>鄧隱峯辭師　師云。什麼處去　峰云。石頭去　師云。石頭路滑　峰云。竿本隨身。逢場作戲。</p>
<p>遂到石頭。繞禪床一帀。振錫而立。云。是何宗旨　石頭云。蒼天。蒼天　峰無語。回。舉似師　師云。更去問。待他有答。汝便作噓噓聲。</p>
<p>峯又去。依前問　石頭作噓噓聲　峰又無語。回。舉似師　師云。向汝道石頭路滑。</p>
<p>師令僧馳書與徑山欽和尚。書中畫一圓相。徑山纔開見。索筆於中著一点。後有僧舉似忠國師。國師云。欽師猶被馬師惑。</p>
<p>有僧於師前作四畫。上一畫長。下三畫短。云。不得道一畫長。三畫短。離四句。絕百非。請和尚答某甲。</p>
<p>師畫一畫。云。不得道長短。答汝了也。</p>
<p>後有僧舉似忠國師。國師云。何不問我。</p>
<p>師問僧。什麼處來　云。湖南來　師云。東湖水滿也未　云。未　師云。許多時雨水尚未滿<span class='note-inline'>(道吾云。滿也。雲岩云。湛湛地。洞山云。什麼劫中曾欠少)</span>百丈問。如何是佛旨趣　師云。正是汝放身命處　師示眾云。道不用修。但莫污染。何為污染。但有生死心。造作趣向。皆是染污。若欲直會其道。平常心是道。何謂平常心。無造作．無是非．無取捨。無斷常．無凡聖。故經云。非凡夫行．非聖賢行。是菩薩行。<span class='corr'>秖</span>如今行住坐臥。應機接物盡是道。今即是法界。乃至河沙妙用。不出法界。若不然者。云何言心地法門。云何言無盡灯。一切法皆是心法。一切名皆是心名。萬法皆從心生。心為萬法之根本。故經云。識心達本源。故號為沙門。名等．義等。一切法皆等。純一無雜。</p>
<p>若於教門中得隨時自在。建立法界。盡是法界。若立真如。盡是真如。若立理。一切法盡是理。若立事。一切法盡是變。舉一千從。事理無差。盡是妙用。更無別理。皆由心之回轉。譬如月影有若干。真月無若干。諸源水有若干。水性無若干。森羅萬像有若干。虗空無若干。說道理有若干。無礙慧無若干。種種成立。皆由一心也。建立亦得。掃蕩亦得。盡是妙用。妙用盡是自家。非離真而有立處。立處即真。盡是自家體。若不然者。更是何人。一切法皆是佛法。諸法即是解脫。解脫者即是真如。諸法不出於真如。行住坐臥悉是不思議用。不待時節。經云。在在處處則為有佛。</p>
<p>佛是能仁。有智慧。善機情。能破一切眾生疑網。出離有無等縛。凡聖情盡。人法俱空。轉無等輪。超於數量。所作無礙。事理雙通。如天起雲。忽有還無。不留蹤跡。猶如畫水成文。不生不滅。是大寂滅。在纏名如來藏。出纏號淨法身。體無增減。能大能小。能方能圓。應物現形。如水中月。滔滔運用。不立根苗。木盡有為。不住無為。有為是無為之用。無為是有為之依。不住於依。故云。如空無所依。</p>
<p>心生滅義。心真如義。心真如者。喻如明鏡照像。鏡喻於心。像喻於法。若心取法。即涉外因。即是生滅義。不取於法。即是真如義。聲聞耳聞佛性。菩薩眼見佛性。了達無二。名平等性。性無有異。用則不同。在迷為識。在悟為智。順理為悟。順事為迷。迷則迷自本心。悟則悟自本性。一悟永悟。不復更迷。如日出時。不與暗對。智慧日出。不與煩惱暗俱。</p>
<p>了心境界。妄想即除。妄想既除。即是無生法性。本有之性。不假修成。禪不屬坐。坐即有著。若見此理。真正合道。隨緣度日。戒行增熏。積於淨業。但能如是。何慮不通。久立。珍重。</p>
<p>師於貞元四年正月登建昌石門山。於林中經行。見洞壑平坦。峰巒秀㧞。謂侍者曰。茲吉祥所。乃吾終焉之地矣。</p>
<p>既而示疾。院主問。和尚近日尊候如何。</p>
<p>師云。日面佛．月面佛。</p>
<p>至二月一日。沐浴加趺而化。享年八十。僧臘六十。元和中　德宗皇帝追<span class='corr'>諡</span>大寂禪師。塔曰大中莊嚴。</p>
</div>
<div class='div-other'><a id='mulu51' />
<p class='h1'>洪州百丈山大智禪師</p><p>師諱懷海。福州長樂人也。俗姓王。丱歲離塵。三學該練。屬大寂闡化江西。乃傾心依附。與西堂智藏．南泉普願同號入室三大士焉。一夕。三大士隨侍馬祖翫月次。祖問。正當與麼時如何。</p>
<p>西堂云。正好供養。</p>
<p>師云。正好修行。南泉拂袖便去。</p>
<p>祖云。經入藏。禪歸海。唯有普願獨超物外。</p>
<p>師為馬祖侍者。一日。隨侍馬祖路行次。聞野鴨聲。　祖云。什麼聲　師云。野鴨聲　良久。祖云。適來聲向什麼處去　師云。飛過去　祖迴頭。將師鼻使扭。　師作痛聲　祖云。又道飛過去　師於言下有省　明日。祖昇堂纔坐　師出來卷却簟　祖便下座。　師隨至方丈　祖云。適來要舉轉因緣。你為什麼卷却簟　師云。為某甲鼻頭痛　祖云。你什麼處去來　師云。昨日偶有出入。不及參隨　祖喝一喝　師便出去。</p>
<p>馬祖一日上堂。眾集。以手点拂柄三下。便下座。師默有省。三日後。舉似祖。祖上堂。告眾曰。吾何憂矣。自有大默在。是汝諸人之師也。</p>
<p>馬祖一日問師。什麼處來　師云。山後來　祖云。還逢著一人麼　師云。不逢著　祖云。為什麼不逢著　師云。若逢著。即舉似和尚　祖云。什麼處得者个消息來　師云。某甲罪過　祖云。却是老僧罪過　師再參馬祖。祖竪起拂子　師云。即此用。離此用。　祖掛拂子於舊處　良久。祖云。你<span class='corr'>已</span>後開兩片皮。將何示人　師遂取拂子竪起　祖云。即此用。離此用　師亦掛拂子於舊處　祖便喝　師直得三日耳聾。方乃大悟。</p>
<p>有一僧哭入法堂　師云。作什麼　僧云。父母俱喪。請師揀日　師云。明日一時埋却　問。如何是奇特事　師云。獨坐大雄山　僧禮拜　師便打。</p>
<p>西堂問師。儞向後作麼生開示於人。師以手卷舒兩邊。</p>
<p>堂云。更作麼生。師以手點頭三下。</p>
<p>上堂云。靈光獨耀。逈脫根塵。體露真常。不拘文字。心性無染。本自圓成。但離妄緣。即如如佛。</p>
<p>問。依經解義。三世佛冤。離經一字。如同魔說是如何　師云。固守動靜。三世佛冤。此外別求。還同魔說。</p>
<p>馬祖令人馳書。并醬三甕。與師。師令挑向法堂前。乃上堂。眾纔集。師以拄杖。指醬甕云。道得。即不打破。道不得。即打破。眾無語　師便打破。歸方丈。</p>
<p>上堂。眾纔集。師以拄杖趂下。却召大眾。眾迴頭。師云。是什麼。</p>
<p>黃檗到師處。一日。辭云。欲禮拜馬祖去　師云。馬祖<span class='corr'>已</span>遷化也　檗云。未審有何言句　師遂舉再參馬祖竪拂因緣　檗聞舉。不覺吐舌　師云。子<span class='corr'>已</span>後莫承嗣馬祖去麼　檗云。不然。今日因師舉。得見馬祖大機之用。然且不識馬祖。若嗣馬祖。<span class='corr'>已</span>後喪我兒孫　師云。見與師齊。減師半德。見過於師。方堪傳授。子甚有超師之見。</p>
<p>後溈山問仰山。百丈再參馬祖竪拂因緣。此二尊宿意旨如何　仰山云。此是顯大機之用　溈山云。馬祖出八十四人善知識。幾人得大機。幾人得大用　仰山云。百丈得大機。黃檗得大用。餘者盡是喝道之師　溈山云。如是。如是。</p>
<p>師因普請開田。迴問。運闍梨。開田不易　檗云。眾僧作務　師云。有煩道用　檗云。爭敢辭勞　師云。開得多少田　檗作鋤田勢　師便喝　檗掩耳而出師問黃檗。甚處來。</p>
<p>檗云。山下採菌子來　師云。山下有一虎子。汝還見麼　檗便作虎聲　師於腰下取斧作斫勢　檗約住便掌師。</p>
<p>師晚參上堂。云。大眾。山下有一虎子。汝等諸人出入好看。老僧今朝親遭一口。</p>
<p>後溈山問仰山云。黃檗虎話作麼生　仰山云。和尚如何　溈山云。百丈當時便合一斧斫殺。因什麼到如此　仰山云。不然　溈山云。子又作麼生　仰山云。不唯騎虎頭。亦解把虎尾　溈山云。寂子甚有險崖之句。</p>
<p>師每上堂。常有一老人聽法。罷皆隨眾散去。一日。留身不去　師問。立者何人　老人曰。某甲於過去迦葉佛時曾住此山　有學人問。大修行底人還落因果也無　對云。不落因果。墮在野狐身。今請和尚代一轉語　師云。汝但問　老人便問。大修行底人還落因果也無　師云。不昧因果　老人於言下大悟。告辭　師云。某甲<span class='corr'>已</span>免野狐身。住在山後。乞依亡僧燒送。</p>
<p>師令維那白槌告眾。齋後普請送亡僧。眾皆愕然。齋後。眾去山後。岩中果見一死野狐。積薪燒訖　師至晚上堂。舉前因緣次。黃檗便問。古人錯對一轉語。墮在野狐身。今人轉轉不錯。又且如何　師云。近前來。向汝道　檗近前打師一掌　師云。將謂胡鬚赤。更有赤鬚胡　時溈山在會下作典座。司馬頭陀舉野狐語問典座。作麼生　典座以手撼門扇三下　司馬云。大麤生　典座云。佛法不是者箇道理　後溈山舉黃檗問野狐話問仰山　山云。黃檗常用此機　溈山云。汝道天生得。從人得　仰山云。亦是稟受師承。亦是自宗通　溈山云。如是。如是　黃檗問。從上古人以何法示人。師良久　黃檗云。後代兒孫將何傳授　師云。將謂儞者漢是箇人。便歸方丈。</p>
<p>溈山一夜方丈中侍立。既久　師令撥爐中看有火麼　山撥云。無火　師自起。撥得一星火。挾示。云汝道無火。者箇是什麼。山因此有省　後一日。作務次。師問溈山云。還有火麼　溈山云。有　師云。在什麼　處。溈山把一堇柴吹度與師　師云。如蟲蝕木　因普請鋤地次。有僧聞鼓聲。舉起鋤頭。呵呵大笑而歸　師云。俊哉。從觀音門而入　後喚其僧。問云。儞適來見什麼道理　僧云。某甲肚飢。聞皷聲。歸喫飯　師呵呵大笑。</p>
<p>問。如何是佛　師云。汝是阿誰　云。某甲　師云。汝識某甲否　云。分明箇　師乃竪起拂子問。汝見拂子否　云。見　師不顧。</p>
<p>師令僧。去章敬處。見伊上堂說法。儞便展開座具。禮拜起。將一隻鞋。以袖拂却上塵。倒頭覆下。其僧到章敬處。一依師旨。章敬云。老僧罪過。</p>
<p>上堂云。併却咽喉唇吻。速道將來　溈山云。某甲道不得。請和尚道　師云。不辭向儞道。他後喪我兒孫　五峰云。和尚亦須併却　師云。無人處斫額望汝　雲岩云。某甲有道處。請和尚舉　師云。併却咽喉唇吻。速道將來　岩云。師今有也　師云。喪兒孫　上堂云。我要一人去傳語西堂和尚。阿誰去得　五峯云。某甲去得　師云。儞作麼生傳語　峰云。待見西堂即道　師云。道什麼　峰云。却來舉似和尚　師童年之時。隨母入寺拜佛。指尊像問母。此是何物　母云。是佛　童云。形容似人。我後亦當作焉。</p>
<p>師凡作務執勞。必先於眾。眾不忍其勞。密收作具而請息之。師云。吾無德矣。爭合勞人。既徧求作具不獲。而亦不食。故有一日不作。一日不食之言流播寰宇矣　師於元和九年正月十七日示寂。春秋九十五。長慶元年。勅<span class='corr'>諡</span>大智禪師。塔曰大勝寶輪。</p>
</div>
<div class='div-other'><a id='mulu52' />
<p class='h1'>筠州黃檗鷲峰山斷際禪師者</p><p>閩中人也。幼於本州黃檗山出家。眉間隆起如珠。音詞暢潤。志意沖澹。後遊天台。逢一僧。如舊識。乃同行。屬㵎水瀑漲。師倚杖而止。其僧率師同過。師云。請兄先過。其僧却浮笠於水上便過。</p>
<p>師云。我却共箇梢子行。悔不一<span class='corr'>棒</span>打殺　有僧辭歸宗　宗云。往甚處去　云。諸方學五味禪去　宗云。諸方有五味禪。我者裏<span class='corr'>秖</span>是一味禪　僧云。如何是一味禪　宗便打　僧云。會也。會也　宗云。道。道。僧擬開口　宗又打。</p>
<p>其僧後到師處。師問。什麼處來　云。歸宗來　師云。歸宗有何言句。僧遂舉前話。</p>
<p>師乃上堂。舉此因緣云。馬大師出八十四人善知識。問著箇箇屙漉漉地。<span class='corr'>秖</span>有皈宗較些子。</p>
<p>師在鹽官會裏。大中帝為沙彌。師於佛殿禮佛　沙彌云。不著佛。求不著法求。不著眾求。長老禮拜。當何所求　師云。不著佛。求不著法求。不著眾求。常禮如是事　沙彌云。用禮何為　師便掌　沙彌云。太麤生。　師云。者裏是什麼所在。說麤說細。隨後又掌。　沙彌便走。</p>
<p>師行脚時。到南泉。一日齋時。捧鉢向南泉位上坐。南泉下來。見便問。長老什麼年中行道　師云。威音王<span class='corr'>已</span>前　南泉云。猶是王老師孫在。師便移下座　師一日出次。南泉云。如許大身材。戴箇些子大笠　師云。三千大千世界總在裏許　南泉云。王老師[口*爾]。師戴笠便行　師一日在茶堂內坐　南泉下來問。定慧等學。明見佛性。此理如何　師云。十二時中不依倚一物　泉云。莫便是長老見處麼　師云。不敢　泉云。漿水錢且置。草鞋錢教什麼人還　師便休　溈山後舉此因緣問仰山。莫是黃檗構他南泉不得麼　仰山云。不然。須知黃檗有陷虎之機　溈山云。子見處得與麼長。</p>
<p>一日普請　南泉問。什麼處去　師云。擇菜去　泉云。將什麼擇　師竪起刀子　泉云。<span class='corr'>秖</span>解作賓。不解作主　師扣刀三下。</p>
<p>一日。五人新到。同時相看。四人禮拜。一人不禮拜。以手畫一圓相而立　師云。還知道好隻獵犬麼　云。尋羚羊氣來　師云。羚什無氣。汝向什麼處尋　云。尋羚羊蹤來　師云。羚羊無蹤。汝向什麼處尋　云。與麼則死羚羊也。師便休。</p>
<p>來曰昇座。退。問昨日尋羚羊僧出來　其僧便出　師云。老僧昨日後頭未有語在。作麼生　其僧無語　師云。將謂本色衲僧。元來<span class='corr'>秖</span>是義學沙門。</p>
<p>師曾散眾。在洪州開元寺。裴相公一日入寺行次。見壁畫。乃問寺主。者畫者是什麼　寺主云。畫高僧。</p>
<p>相　公云。形影在者裏。高僧在什麼處　寺主無對　相公云。此間莫有禪僧麼　寺主云。有一人　相公遂請師相見。乃舉前話問師　師召云。裴休　休應嗒師云。在什麼處　相公於言下有省。乃再請師開堂。</p>
<p>上堂云。汝等諸人盡是噇酒糟漢。與麼行脚。笑殺他人。總似與麼容易。何處更有今日。汝還知大唐國裏無禪師麼　時有僧問。<span class='corr'>秖</span>如諸方匡徒領眾。為什麼却道無禪師　師云。不道無禪。<span class='corr'>秖</span>道無師　後溈山舉此因緣問仰山云。意作麼生　仰山云。鵝王擇乳。素非鴨類　溈山云。此實難辨。</p>
<p>裴相一日托一尊佛於師前。䠒跪云。請師安名　師召云。裴休　休應喏　師云。與汝安名竟　相公便禮拜。</p>
<p>相公一日上詩一章　師接得便坐却。乃問。會麼　相公云。不會　師云。與麼不會。猶較些子。若形紙墨。何有吾宗。</p>
<p>詩曰。</p>

<div class="lg regular"><div class='lg-row'>自從大士傳心印　額有圓珠七尺身</div>
<div class='lg-row'>掛錫十年棲蜀水　浮杯今日渡漳濵</div>
<div class='lg-row'>一千龍象隨高步　萬里香華結勝因</div>
<div class='lg-row'>願欲事師為弟子　不知將法付何人</div>
</div><p>師答曰。</p>

<div class="lg regular"><div class='lg-row'>心如大海無邊際　口吐紅蓮養病身</div>
<div class='lg-row'>雖有一雙無事手　不曾祗接等閑人</div>
</div><p>夫學道者。先須併却雜學諸緣。決定不求。決定不著。聞甚深法。恰似清風屆耳。瞥然而過。更不追尋。是為甚深。入如來禪。離生禪想。從上祖師。唯傳一心。更無異法。指心是佛。頓超等妙二覺之表。決定不流至第二念。始似入我宗門。如斯之法。汝取次人到者裏。擬作麼生學。所以道。擬心時。被擬心魔縛。非擬心時。又被非擬心魔縛。非非擬心時。又被非非擬心魔縛。魔非外來。出自儞心。唯有無神通菩薩足跡不可尋。</p>
<p>若於一切時中。心有常見。即是常見外道。若觀一切法空作空見。即是斷見外道。所以三界唯心。萬法唯識。此猶是對外道邪見人說。若說法身以為極果。此對三賢十聖人言。故佛地斷二愚。一者微細所知愚。二者極微細所知愚。佛既如是。更說什麼等妙二覺所知。</p>
<p>一切人但欲向明。不欲向暗。但欲求悟。不愛煩惱。便道佛是覺。眾生是妄。若作如是見解。百劫千生輪迴六道。更無斷絕。何以故。為謗諸佛本源自性故。他分明向儞道。佛且不明。眾生且不暗。法無明暗故。佛且不強。眾生且不弱。法無強弱故。佛且不智。眾生且不愚。法無愚智故。是你出頭總道解禪。開著口便病發。不說本。秖說末。不說迷。秖說悟。不曾說體。<span class='corr'>秖</span>說用。總無儞話論處。</p>
<p>他一切法且本不有。今亦不無。緣起不有。緣滅不無。本亦不有。本非本故。心亦不心。心非心故。相亦非相。相非相故。所以道。無法無本心。始解心心法。法即非法。非法即法。無法無非法故。是心心法。忽然瞥起一念。了知如幻如化。即流入過去佛。過去佛且不有。未來佛且不無。又且不喚作未來佛。現在念念不住。不喚作現在佛。佛若起時。即不擬他是覺是迷。是善是惡。輙不得執滯他。斷絕他。如一念瞥起。千重關鏁鏁不得。萬丈繩索。繫他不住。</p>
<p>既若如是。爭合便擬滅他止他。分明向儞道爾燄識。儞作麼生擬斷他。喻如陽燄。儞道近。十方世界求不可得。始道遠。看時秖在目前。儞擬趂他。他又轉遠去。儞始避他。他又來逐。儞取又不得。捨又不得。既若如此。故知一切法性自爾。即不用愁他慮他。</p>
<p>如言前念是凡。後念是聖。如手翻覆一般。此是三乘教之極也。據我宗門中。前念且不是凡。後念且不是聖。前念不是佛。後念不是眾生。所以一切色是佛色。一切聲是佛聲。舉著一理。一切理皆然。見一事。見一切事。見一心。見一切心。見一道。見一切道。一切處無不是道。見一塵。十方世界山河大地皆然。見一滴水。即見十方世界。一切性水。又見一切法。即見一切心。一切法本空。心即不無。不無即妙有。有亦不有。不有即有。即真空妙有。既若如是。十方虗空世界。不出我之一心。一切微塵國土。不出我之一念。若然。說什麼內之與外。如蜜性甜。一切蜜皆然。不可者箇蜜甜。餘底苦也。何處有與麼事。</p>
<p>所以道。虗空無內外。法性自爾。虗空無中間。法性自爾。故眾生即佛。佛即眾生。眾生與佛。元同一體。生死涅槃。有為無為。元同一體。世間出世間。乃至六道四生。山河大地。有性無性。亦同一體。言同者。名相亦空。有亦空。無亦空。盡恒沙世界元是一空。既若如此。何處有佛度眾生。何處有眾生受佛度。何故如此。萬法之性自爾故。若作自然見。即落自然外道。若作無我．無我所見。墮在三賢十聖位中。</p>
<p>儞如今云何將一尺一寸。便擬度量虗空。他分明向汝道。法法不相到。法自寂故。當處自住。當處自真。以身空故名法空。以心空故名性空。身心總空。故名法性空。乃至千途異說。皆不離儞之本心。如今說菩提涅槃。真如佛性．二乘菩薩者。皆指葉為黃金．拳掌之說。若也展手之時。一切大眾。若天若人。皆見掌中都無一物。所以道。本來無一物。何處有塵埃。本既無物。三際亦無所有。故學道人單刀直入。須見者箇意始得。</p>
<p>故達磨大師從西天來至此土。經多少國土。秖覓得可大師一人。密傳心印。印儞本心。以心印法。以法印心。心心不異。心既如此。法亦如此。同真際。等法性。法性空中。誰是授記人。誰是成佛人。誰是得法人。他分明向儞道。菩提者。不可以身得。身無相故。不可以心得。心無相故。不可以性得。性即便是本源自性天真佛故。不可以佛更得佛。不可以無相更得無相。不可以空更得空。不可以道更得道。本無所得。無得亦不可得。所以道。無一法可得。<span class='corr'>秖</span>教儞了取本心。當下了時。不得了相。無了無不了相亦不可得。</p>
<p>如此之法。得者即得。得者。不自覺知。不得者。亦不自覺知。如此之法。從上<span class='corr'>已</span>來。有幾人得知。所以道。天下忘<span class='corr'>己</span>者有幾人。如今於一機一境。一經一教。一世一時。一名一字。六根門前領得。與機關木人何別。忽有一人出來。不於一名一相上作解者。我說此人盡十方世界覓者箇人不可得。以無第二人故。繼於祖位。亦云釋種。無雜純一故。</p>
<p>言王若成佛時。王子亦隨出家。此意大難知。秖教儞。莫覓。覓便失却。如癡人。山中呌一聲。響從谷出。便走下山。趂及乎覓不得。又呌一聲。山上響。又應。亦走上。山上趂。如是千生萬劫。<span class='corr'>秖</span>是尋聲逐響人。虗生浪死漢。汝若無聲。亦無其響。涅槃者。無聞．無知．無聲．絕跡．絕蹤。若得如是。稍與祖師隣房也。</p>
<p>問。如王庫藏內。都無如是刀。伏願誨示　師云。王庫藏者。即虗空性也。能攝十方虗空世界。皆總不出儞心。亦謂之虗空菩薩。儞若道是有是無．非有非無。總成羖羊角。羖羊角者。即儞求覓者也　問。王庫藏中有真刀否　師云。此亦是羖羊角　云。若王庫藏中本無真刀。何故云。王子持王庫中真刀出至異國。何得言無　師云。持刀出者。此喻如來使者。儞若言王子持王庫中真刀出去者。庫中應空去也。本源虗空性。不可被異人將去。是什麼語。設儞有者。皆名羖羊角　問。迦葉受佛心印。得為傳語入否　師云。是　云。若是傳語人。應不離得羖羊角　師云。迦葉自領得本心。所以不是羖羊角。若以領得如來心。見如來意。見如來色相者。即屬如來使。為傳語人。所以阿難為侍者二十年。<span class='corr'>但</span>見如來色相。所以被佛呵云。唯觀救世者。不能離得羖羊角。</p>
<p>問。執劒於瞿曇前者。如何　師云。五百菩薩得宿命智。見過去生業障。五百者。即儞五陰身是。以見此宿障故。求佛求菩提涅槃。所以文<span class='corr'>殊</span>將智解劒。害此有見佛心故。故言儞當善害　云。何者是劒　師云。解心是劒　云。解心既是劒。斷此有見佛心。秖如能斷見心。何能除得　師云。還將儞無分別智。斷此有見分別心　云。如作有見。有求佛心。將無分別智劒斷。爭奈有智劒在何　師云。若無分別智。害有見無見。無分別智亦不可得　云。不可以智更斷智。不可以劒更斷劒　師云。劒自害劒。劒劒相害。即劒亦不可得。智自害智。智智相害。即智亦不可得。母子俱喪。亦復如是。</p>
<p>問。如何是見性　師云。性即是見。見即是性。不可以性更見性。聞即是性。不可以性更聞性。<span class='corr'>秖</span>儞作性見。能聞能見性。便有一異法生。他分明道。所可見者。不可更見。儞云何頭上更著頭。他分明道。如盤中散珠。大者大圓。小者小圓。各各不相知。各各不相礙。起時不言我起。滅時不言我滅。所以四生六道。未有不如時。</p>
<p>且眾生不見佛。佛不見眾生。四果不見四向。四向不見四果。三賢十聖不見等妙二覺。等妙二覺不見三賢十聖。乃至水不見火。火不見水。地不見風。風不見地。眾生不入法界。佛不出法界。所以法性無去來。無能所見。既如此。因什麼道我見我聞。於善知識處得契悟。善知識與我說法。諸佛出世與眾生說法。迦旃延祗為以生滅心傳實相法。被淨名呵責。分明道。一切法本來無縛。何用解。他本來不染。何用淨。他故云。實相如是。豈可說乎。汝今秖成是非心．染淨心。學得一知一解。繞天下行。見人便擬定當取。誰有心眼。誰強誰弱。若也如此。天地懸殊。更說什麼見性。</p>
<p>問。既言性即見。見即性。秖如性。自無障礙。無齊限。云何隔物即不見。又於虗空中。近即見。遠即不見者。如何　師云。此是儞妄生異見。若言隔物不見。無物言見。便謂性有隔礙者。全無交涉。性且非見非不見。法亦非見非不見。若見性人。何處不是我之本性。所以六道四生．山河大地。總是我之性淨明體。故云。見色便見心。色心不異故。<span class='corr'>秖</span>為取相作見聞覺知。去却前物。始擬得見者。即墮二乘人中依通見解也。虗空中。近則見。遠則不見。此是外道中收。分明道。非內亦非外。非近亦非遠。近而不可見者。萬物之性也。近尚不可見。更道遠而不可見。有什麼意智。</p>
<p>問。學人不會。和尚如何指示　師云。我無一物。從來不曾將一物與人。儞無始<span class='corr'>已</span>來。<span class='corr'>秖</span>為被人指示。覓契覓會。此可不是弟子與師俱陷王難。儞但知一念不受。即是無受身。一念不想。即是無想身。決定不遷流造作。即是無行身。莫思量卜度分別。即是無識身。</p>
<p>儞如今纔瞥起一念。即入十二因緣。無明緣行。亦因亦果。乃至老死。亦因亦果。故善財童子一百一十處求善知識。<span class='corr'>秖</span>向十二因緣中求。最後見彌勒。彌勒却指見文殊。文殊者。即汝本地無明。若心心別異。向外求善知識者。一念纔生即滅。纔滅又生。所以汝等比丘。亦生亦老。亦病亦死。酬因答果<span class='corr'>已</span>來。即五聚之生滅。五聚者。五陰也。一念不起。即十八界空。即身便是菩提華果。即心便是靈智。亦云靈臺。若有所住著。即身為死屍。亦云守死屍鬼。</p>
<p>問。淨名默然。文殊讚歎云。是真入不二法門。如何　師云。不二法門。即儞本心也。說與不說。即有起滅。無言說時。無所顯示。故文殊讚歎。</p>
<p>云。淨名不說時。聲有斷滅否　師云。語即默。默即語。語默不二。故云聲之實性亦無斷滅。文殊本聞亦不斷滅。所以如來常說。未曾有不說時。如來說即是法。法即是說。法說不二故。乃至報化二身。菩薩聲聞。山河大地。水鳥樹林。一時說法。所以語亦說。默亦說。終日說而未甞說。既若如是。但以默為本。</p>
<p>問。聲聞人藏形於三界。不能藏於菩提者。如何　師云。形者。質也。聲聞人但能斷三界見修。<span class='corr'>已</span>離煩惱。不能藏於菩提。故還被魔王。於菩提中捉得。於林中宴坐。還成微細見菩提心也。菩薩人<span class='corr'>已</span>於三界菩提決定不捨不取。不取故。七大中覓他不得。不捨故。外魔亦覓他不得。儞但擬著一法。印子早成也。</p>
<p>印著有。即六道四生文出。印著空。即無相文現。如今但知決定不印一切物。此印為虗空。不一不二。空本不空。印本不有。十方虗空世界。諸佛出世。如見電光一般。觀一切蠢動含靈。如響一般。見十方微塵國土。恰似海中一滴水相似。聞一切甚深法。如幻如化。心心不異。法法不異。乃至千經萬論。<span class='corr'>秖</span>為儞之一心。若能不取一切相。故言如是一心中。方便勤莊嚴。</p>
<p>問。如我昔為歌利王割截身體。如何　師云。仙人者。即是儞心。歌利王者。好求也。不守王位。謂之貪利。如今學人。積功累德。見者便擬學。與歌利王何別。如見色時。壞却仙人眼。聞聲時。壞却仙人耳。乃至覺知時。亦復如是。喚作節節支解　云。<span class='corr'>秖</span>如仙人忍時。不合更有節節支解。不可一心忍。一心不忍也　師云。儞作無生見．忍辱解．無求解。總是傷損　云。仙人被割時。還知痛否　師云。痛　云。此中無受者。是誰受痛師云。儞既不痛。出頭來覓箇什麼。</p>
<p>問。然燈佛授記。為在五百歲中。五百歲外　師云。五百歲中不得授記。所言授記者。儞本心決定不忘不失。有為中不取菩提。但以了世非世。亦不出五百歲外別得授記。亦不於五百歲中得授記　云。了世非世三際相可得<span class='corr'>已</span>否　師云。無一法可得　云。何故言頻經五百世。前後極時長　師云。五百世長遠。當知猶是仙人。故然燈授記時。實無少法可得。</p>
<p>問。教中云。銷我億劫顛倒想。不歷僧<span class='corr'>秖</span>獲法身者。如何　師云。若以三無數劫修行。有所證得者。盡恒沙劫不得。若於一剎那中獲得法身。直了見性者。猶是三乘教之極談也。何以故。以見法身可獲故。皆屬不了義教中收。</p>
<p>問。見法頓了者。見祖師意否　師云。祖師心。出虗空外　云。有限劑否　師云。有無限劑。此皆數量對待之法。祖師心。且非有限量。非無限量。亦非非有無限量。以絕對故。儞如今學者。未能出得三乘教外。爭喚作禪師。分明向儞道。一等學禪。莫取次妄生異見。如人飲水。冷暖自知。一行一住。一剎那間。念念不異。若不如是。不免輪迴。</p>
<p>問。佛身無為。不墮諸數。何故佛身舍利八斛四斗　師云。儞作如是見。祗見假舍利。不見真舍利　云。舍利為是本有。為復功勳　師云。非是本有。亦非功勳　云。若非本有。又非功勳。何故如來舍利。唯鍊唯精。金骨常存　師乃呵云。儞作如此見解。爭喚作學禪人。儞見虗空。曾有骨否。諸佛心同太虗。覓什麼骨　云。如今既有舍利。此是何法　師云。此從儞妄想心生。即見舍利　云。和尚還有舍利否。請將出來看　師云。真舍利難見。儞但以十指撮盡妙高峯為微塵。即見真舍利。夫參禪學道。須得一切處不生心。<span class='corr'>秖</span>論忘機即佛道隆。分別即魔軍盛。畢竟無毛頭許少法可得。</p>
<p>問。祖師傳法。付與何人　師云。無法與人　云。何故二祖請師安心　師云。儞若道有。二祖即合覓得心。覓心不可得故。所以道。與儞安心竟。若有所得。全歸生滅。</p>
<p>問。佛窮得無明否即　師云。無明即是一切諸佛得道之處。所以緣起是道場。所見一塵一色。便合無邊理性。舉足下足不離道場。道場者。無所得也。我向儞道。<span class='corr'>秖</span>為無所得。名為坐道場　云。無明者。為明為暗　師云。非明非暗。明暗是代謝之法。無明且不明亦不暗。不明祇是本明。不明不暗。<span class='corr'>秖</span>是本明。不明不暗。<span class='corr'>秖</span>者一句子。亂却天下人眼。所以道。假使滿世間。皆如舍利弗。盡思共度量。不能測佛智。其無礙慧出過虗空。無儞語論處。釋迦量等三千大千世界。忽有一菩薩出來一跨。跨却。三千大千世界。不出普賢一毛孔。儞如今把什麼本領擬學他　云。既是學不得。為什麼道歸源性無二。方便有多門。如之何　師云。歸智。其無礙惠。出過虗空。無儞語論處。釋迦量等三千大千世界。忽有一菩薩出來一跨。跨却三千大千世界。不出普賢一毛孔。儞如今把什麼本領擬學他　云。既是學不得。為什麼道歸源性無二。方便有多門。如之何　師云。歸源性無二者。無明實性即諸佛性。方便有多門者。聲聞人見無明生。亦見無明滅。緣覺人但見無明滅。不見無明生。念念證寂滅。諸佛見眾生。終日生而無生。終日滅而無滅。無生無滅。即大乘果。所以道。果滿菩提圓。花開世界起。</p>
<p>舉足即佛。下足即眾生。諸佛兩足尊者。即理足．變足．眾生足．生死涅槃一切等足。足故不求。是儞如今念念學佛。即嫌著眾生。若嫌著眾生。即是謗他十方諸佛。所以佛出世來。執除糞器。蠲除戲論之糞。<span class='corr'>秖</span>教儞除却從來學心．見心。除得盡。即不隨戲論。亦云般糞出。<span class='corr'>秖</span>教儞不生心。心若不生。自然成大智。</p>
<p>大智者。決定不分別佛與眾生。一切盡不分別。始得入我曹溪門下。故自古先聖云。少人行我此法門。所以無行為法門。<span class='corr'>秖</span>是一心門。一切人到者裏盡不敢入。不道全無。<span class='corr'>秖</span>是少人得。今者即是佛。珍重　師於大中年中終于本山　唐宣宗勅斷際禪師。塔曰廣業。</p>
</div>
<p class='juan'><span class='corr'>天聖</span>廣燈錄卷第八</p>
</div><!-- end of div[@id='body'] -->
</body></html>