<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu126' />天聖廣燈錄卷第十四　　　〔宋勒〕</p>
<div class='div-other'><a id='mulu127' />
<div class='div-other'><a id='mulu128' />
<div class='div-other'><a id='mulu129' />
<p class='h3'>廬州大覺禪師</p><p>上堂。時有僧問。牛頭未見四祖時如何　師云。有恁麼盍生無所知　進云。見後如何　師云。無恁麼盍生有所知。</p>
<p>問。覺人久處沉迷。請師一接　師云。接　僧禮拜　師便打。</p>
<p>問。四眾圍遶時如何　師云。不聞梵音聲　進云。聞後如何　師云。往來不障礙。</p>
<p>問。目下無雲時如何　師云。摸　進云。却被雲遮時又如何　師便喝　僧亦喝　師拈棒　僧擬議　師便打。</p>
</div>
<div class='div-other'><a id='mulu130' />
<p class='h3'>廬州澄心閩德禪師</p><p>上堂。有僧問。如何是澄心　師云。我不作者活計　進云。未審作麼生　師便喝　進云。大好不作活計　師便打。</p>
<p>問。如何是道　師云。老僧久住澄心院　進云。如何是道中人　師云。破衲長披經歲年。</p>
<p>問。露地不通風時如何　師云。漆。</p>
<p>問。既是澄心。為什麼出來入去　師云。鼻孔上著炙　僧禮拜　師便打。</p>
</div>
<div class='div-other'><a id='mulu131' />
<p class='h3'>荊南府竹園山禪師</p><p>上堂。有僧問。久響和尚會禪。是否　師云。是　學云。蒼天。蒼天　師近前。以手掩僧口云。低聲。低聲　僧便打一掌　師拓開云。山僧招得　僧拂袖出去　師笑云。早知如是。悔不如是。</p>
<p>問。既是竹園。還生笋也無　師云。千株萬株　進云。恁麼即學人有分也　師云。汝作麼生　僧擬議。　師便打。</p>
</div>
<div class='div-other'><a id='mulu132' />
<p class='h3'>宋州法華院禪師</p><p>初開堂日。有僧問。如何是佛　師云。獨坐五峯前。</p>
<p>問。如何是初生月　師云。不高不低　進云。還許學人瞻敬也無　師云。三日後看。</p>
<p>問。如何是法華家風　師云。寒時寒殺。熱時熱殺　進云。如何是寒時寒殺　師云。三三兩兩抱頭行　進云。如何是熱時熱殺　師云。南北東西見者嗤。</p>
<p>問。學人手持白刃。真進化問時如何　師云。儞試用看　僧便喝　師擒住　僧隨手打一掌　師便拓開云。老僧今日失利　僧作舞出去　師云。賊首頭犯。</p>
</div></div>
<div class='div-other'><a id='mulu133' />
<div class='div-other'><a id='mulu134' />
<p class='h3'>汝州西院思明禪師</p><p>初參寶壽。問。踏破化城來時如何　壽云。不斬死漢　師云。斬　壽便打　師連道斬　壽又隨聲打　壽却迴來。遂云。適來者箇僧。將赤肉抵佗乾棒。有甚死急。</p>
<p>後有僧啟和尚。問話底僧在大覺處來。兩人同在者裡。見解總恁麼。問話底僧<span class='corr'>已</span>後委悉和尚法道。須是趁出二人同參。若不趁出。<span class='corr'>已</span>後難得人承嗣。壽便趁出報事僧。</p>
<p>問。學人有一問在和尚處時如何　師云。設有。斬為三段　僧禮拜　師便休。</p>
<p>會下有僧在臨濟處。來見此僧問話。乃於下面相逢。遂云。堂頭和尚道即大殺道。未在　問話僧便拽其僧到堂頭。云。者僧不肯和尚　師云。上座不肯老僧耶　僧云。某甲不曾說　師一時喝下去　僧行到法堂上。又云。說什麼道即大殺道。直下未在　問話僧又拽上去　師又問。上座是不肯老僧　僧云。莫信者僧。今日三度見伊風發也　師總令下去。</p>
<p>問。如何是臨濟一喝　師云。千鈞之弩。不為鼷鼠發機　進云。忽遇大殺活人來時如何　師便打。</p>
<p>有從漪上座在師會下。常道。莫道要會佛法。覔箇舉話人也難得　師聞舉。一日上堂頭來。師遙見。喚云。從漪　漪舉頭　師云。錯　漪又行一兩步　師又云。錯　漪近前　師云。適來兩錯。是思明老漢錯。是上座錯　漪云。是從漪錯　師云。錯。</p>
<p>師遂云。上座且在者裡過夏。共儞商量者三錯　從漪上座不肯。便去。</p>
<p>後住天平山。上堂。舉此話示眾云。我當初行脚時。被風吹到汝州風穴。有思明長老勘我兩錯。更待留我過夏。共我商量者兩錯。某甲不說恁時錯。我當初發足向南方行脚時。早知道錯了也。</p>
<p>師未住時。在許州聞汝州南院和尚。住元是同參。特往看。人事了。啟和尚。某甲別無人事。買得江西剃刀獻上和尚　南院便問。汝從許州來。甚處得江西剃刀　師把南院手掐　院喚侍者。收。收　師以衣衲拂一拂。</p>
<p>院云。阿莿莿。阿莿莿。</p>
<p>問。如何是清淨伽藍　師云。荊棘叢林　進云。如何是伽藍中人　師云。<span class='corr'>獾</span>兒．狢子　問。如何是不變易底物　師云。打帛石。</p>
</div>
<div class='div-other'><a id='mulu135' />
<p class='h3'>第二代寶壽禪師</p><p>在先寶壽處為供養主。得數年。一日。寶壽問云。供養主。父母未生時。還我本來面目來　師道不得。三兩日後。却來下供養主　寶壽云。汝不用下。</p>
<p>後經月十日間。因在街坊見二人買賣不和相打。師見。忽然大悟。歸院。舉似寶壽　寶壽云。儞悟也。不用道。</p>
<p>寶壽臨遷化時。付囑三聖。請師開堂。</p>
<p>師開堂日。三聖為請主。纔升座。三聖便推出一僧。師便打　三聖云。總似恁麼為人。不但瞎却者僧眼。兼瞎却鎮州一城人眼去在。師便下堂。</p>
<p>問。萬里無雲時如何　師云。青天也須喫棒　進云。青天有甚麼遇　師便打。</p>
<p>問。八面旋機時如何　師云。打　僧云。打誰　師云。不干汝事　僧禮拜。　師便打。</p>
<p>問。不占閫閾。請師不謗　師云。莫　又云。不得。又搖手　又云。野狐精。</p>
<p>問。種種華嚴。慇懃獻奉時如何　師便唾　又云。惡　又云。滅　又云。老胡者裡不是草店　又云。莫汙我心田　又云。九尾野狐精。</p>
<p>師欲順世。謂眾云。汝等諸人還知吾行履處麼　眾云。知和尚一生長不臥。</p>
<p>師又令近前來。眾人近前。　師喝云。汝非吾眷屬。言訖。端然而化。</p>
</div></div>
<div class='div-other'><a id='mulu136' />
<div class='div-other'><a id='mulu137' />
<p class='h3'>鎮州大悲禪師</p><p>上堂。時有僧問。除上去下。請師別道　師云。開口即錯　進云。真是學人師　師云。今日向弟子手中死。</p>
<p>問。如何是和尚密作用　師拈<span class='corr'>棒</span>　僧轉身受棒　師拋下棒云。不打者死漢。</p>
<p>問。如何是諦實之言　師云。舌拄上齶　僧云。為什麼如此　師便打。</p>
<p>問。不著聖凡。請師答話　師云。好。　僧擬議　師便喝。</p>
<p>問。如何是大悲境　師云。千眼都來一隻收　進云。如何是境中人　師云。手忙脚亂　問。如何是真如佛性　師云。執手共談生死路。前頭莫問往來人。</p>
</div></div>
<div class='div-other'><a id='mulu138' />
<div class='div-other'><a id='mulu139' />
<p class='h3'>鎮州談空禪師</p><p>上堂。有僧問。如何是佛　師云。麻纏紙裡。</p>
<p>問。如何是古佛心　師云。有耳未曾聞　僧便喝　師云。瞎。</p>
<p>問。百了千當時如何　師云。和聲打。</p>
<p>問。一飽忘百饑時如何　師云。貧兒遇餿飯。</p>
<p>問。如何是談空禪。</p>
<p>師云。塵埃滿面上。雨打轉新鮮。</p>
<p>問。格外之談。請師舉唱　師云。隘路不通風　進云。莫秖者便是也無　師云。噓。噓。</p>
</div>
<div class='div-other'><a id='mulu140' />
<p class='h3'>濟上座</p><p>師行脚到路京南禪安下。有朱行軍設齋。入僧堂內顧視上下云。直下是又作麼生。行香次。口不住道。至下間。師便問。直下是箇什麼　行軍便喝　師云。行軍幸是會佛法底人。又惡發作什麼　軍云。喚作惡發即不得　師便喝　軍云。鉤在不疑之地　師又喝。</p>
<p>行軍齋起。令客司請下喝底上座來。師便至行軍處。並不顧諸人　僧錄云。啟行軍。適來爭容得者僧恁麼無禮　行軍云。若是儞諸人喝。某甲有劒　僧錄云。某甲諸人不會。是他暺長老始得　師云。若是南禪長老。也未多見。</p>
<p>問。如何是佛法的的大意　師云。龍騰滄海。魚躍深潭　進云。畢竟如何體悉　師云。夜聞祭鬼皷。朝聽上灘謌。</p>
<p>問。如何是上座家風　師云。三脚蝦蟇背大象。</p>
<p>問。如何是玄中玄　師云。壁上倒行船　進云。如何是玄中旨的　師云。失脚到崖州。迴來無處覔　進云。未審向上更有事也無　師云。有　進云。如何是向上事　師云。兩手攀枝面向南。</p>
</div></div>
<div class='div-other'><a id='mulu141' />
<div class='div-other'><a id='mulu142' />
<p class='h3'>汝州寶應禪院顒禪師</p><p>初開堂。纔升座。有僧問。師喝誰家曲。宗風嗣阿誰　師云。寧塔戴鵰冠。口中更河海。</p>
<p>問。如何是佛法大意　師云。沒量大病源　學云。請師醫　師云。世醫拱手。</p>
<p>問。如何是佛　師云。如何不是佛　僧擬進話　師便打。</p>
<p>問。薄地無龍。如何識辨　師云。有什麼難辨　僧云。請師辨　師云。瘦眼生盲毛格磔　進云。如何醫治　師云。氣針扶舌上。雷電震雲間　進云。忽遇葉公時又如何　師云。見假不知驚著否。瞻之猶自眼翻天。</p>
<p>問。迴旋空中時如何　師云。四面連枷打　問。龍獸相交時如何　師云。狗脊坡頭。</p>
<p>問。丹霄獨步時如何　師云。日馳五百。</p>
<p>問。金牓題名。請師印可　師云。日下拽脚。</p>
<p>問。凡聖同居時如何　師云。兩箇<span class='corr'>貓</span>兒一箇獰。</p>
<p>問。日出扶桑時如何　師云。閻浮樹下過　問。栴檀鬱密時如何　師云。獨柳樹下坐。</p>
<p>問。大震虹電。請師引驗　師云。日下三刻。</p>
<p>問。黃巢過時。向什麼處迴避　師云。六纛旗下　進云。或遇捉著時如何　師云。賊首頭犯。</p>
<p>問。寶劍未出匣時如何　師云。尼乾失蕩　進云。出匣後如何　師云。天魔暢快。</p>
<p>問。十方通暢時如何　師云。八極連問禍。</p>
<p>師上堂。示眾云。赤肉團上。壁立千仞　有僧出問。赤肉團上。壁立千仞。豈不是和尚恁麼道　師云。是。　僧便掀禪牀　師云。儞看者瞎漢亂做　僧擬議。　師便打。</p>
<p>問。楊朱泣路時如何　師云。白狗臨刑莫怨天。</p>
<p>問。人逢碧眼時如何　師云。鬼爭漆桶　問。龍躍江湖時如何　師云。瞥瞋瞥喜　學云。頎湫倒嶽時如何　師云。老鵶沒觜。</p>
<p>問。如何是解脫漿　師云。苞茆滲酹。簋物不多。</p>
<p>問。如何是乾坤主　師云。周人遺粟。心剜九竅。</p>
<p>問。大擬爭權時如何　師云。光漆郊社　學云。將何奉獻　師云。切與生芻。祭遺驢糞。</p>
<p>問。近不得時如何　師云。冤象難解脫。</p>
<p>問。萬仞龍門透過時如何　師云。全存霹靂聲　學云。恁麼即全承布雨　師云。泥人眼赤。</p>
<p>問。獨遊滄海時如何　師云。雷震青空。畜生燒尾。</p>
<p>問。運足不知路時如何　師云。鳥道盲人過。</p>
<p>問。中間不會時如何　師云。靜處裸了打。</p>
<p>問。投機不遇時如何　師云。足下全身去。</p>
<p>問。大用不逢時如何　師云。鷄鵝舞道。引入千峯。</p>
<p>問。金銷斷時如何　師云。失　學云。金銷斷。為什麼却失　師云。崖州路上問行人。　問。然灯前後即不問。如何是正然燈　師云。滅。　僧從東邊過西邊立　師云。野狐精。</p>
<p>問。萬里無雲時如何　師云。寸步不可過。</p>
<p>問。從上古人見不盡處。師還見否　師云。握髮吐餐人不識。滿朝盡道好用公　學云。口上打　師云。首者大殺瞎　學云。有恁麼瞎老漢　師便打。</p>
<p>問。從上諸聖向什麼處去　師云。不上天堂。即入地獄　學云。和尚作麼生　師云。你還知寶應老落處麼　僧擬議　師打一拂。云你還知喫拂子道理麼　僧云。不會　師云。令却是你行。隨後又打一拂。</p>
<p>問。如何是第一句　師云。汝誠道看　僧便喝　師拍手云。大眾。好喝　僧又喝　師拈棒　僧擬議　師便打。</p>
<p>師上堂<span class='corr'>示</span>眾云。諸方<span class='corr'>秖</span>具啐<span class='corr'>啄</span>同時句。不具啐<span class='corr'>啄</span>同時用　時有僧問。如何是啐<span class='corr'>啄</span>同時用　師云。作家不啐<span class='corr'>啄</span>。啐<span class='corr'>啄</span>同時失　進云。猶未是學人問處　師云。汝問處又作麼生　僧云。失　師便打。</p>
<p>其僧不肯。後到雲門會裡。因聞舉前因緣不肯底道理。時有一僧云。當初南院棒折作什麼。問話僧於此言下大悟。方見得南院答處。却來汝州省覲南院。南院<span class='corr'>已</span>示寂。風穴出世。到彼禮拜　風穴認得。便問。上座莫是當時問南院啐<span class='corr'>啄</span>底麼　僧云。是　穴云。還會世未　僧云。專甲會也　穴云。汝當時作麼生　僧云。某甲當時如燈影裡　穴云。汝會也。</p>
<p>師一日問風穴云。南方一棒作麼生商量　穴云。作奇特語商量　風穴却問師。和尚此間一棒作麼生商量。</p>
<p>師拽柱杖云。棒下無生忍。臨機不見師。</p>
<p>問。獨步青霄時如何　師云。四家圍遶過　學云。四眾圍遶時如何　師云。梵音絕處打　問。寂寂無聲時如何　師云。打了拋聲勢。</p>
<p>問。鳳飛不到時如何　師云。忽聞庭樹撲殺鴟梟。</p>
<p>問。如何是歸宗事理絕　師云。納如處錯。</p>
<p>問。如何是日輪正當午　師云。事理分明打。</p>
<p>問。如何是獨步四山頂　師云。深深海底行。</p>
<p>問。久在貧中。如何得濟　師云。滿掬摩尼親自棒　學云。教人眼瞎　師云。眼裡無筯一世貧　學云。挑筯了瞎　師便打。</p>
<p>問。如何是自在師子　師云。金條勒咽嗉。白棒擁前行。</p>
<p>問。奔流度刃。疾焰過鋒時如何　師云。住　僧云。住即瞎　師打禪牀一下　僧便喝　師便打　僧接住棒云。老和尚。莫縛猱好。奪棒却打著和尚。莫言不道　師云。今日被者瞎漢鈍致寶應老　僧云。敗了掃箒撲。</p>
<p>問。截鐵鏌鎁猶是鈍。當鋒齧鏃事如何　師云。截即死　僧便喝　師以手拍膝一下　僧便喝　師招棒　學云。和尚。莫盲枷瞎棒。却奪棒打著和尚。莫言不道　師云。今日被者黃面浙子鈍致寶應老一場　僧云。和尚。莫縛猱好　問。匹馬單槍時如何　師云。且待老僧斫棒。</p>
<p>師上堂云。是汝諸人盡曾諸方去來。不是不知不見。還知得老僧諱麼。</p>
<p>時有僧問。便請和尚諱　師云。推筭決疑。</p>
<p>問。無相涅槃。請師證照　師云。前三點。後三點。</p>
<p>又問。如何是無相涅槃　師云。三點前。三點後。</p>
<p>問。萬里無雲時如何　師云。餓虎投崖。</p>
<p>問。古殿重興時如何　師云。明堂瓦<span class='corr'>插</span>簷　僧云。恁麼即莊嚴畢備　師云。斬草蛇頭落。</p>
<p>問。二王相見時如何　師云。十字路頭吹尺八。</p>
<p>問。如何是無相道場　師云。斫破鬼神村。</p>
<p>問。如何是薝蔔林　師云。鬼厭箭。</p>
<p>問。如何是不動尊　師云。邂逅到崖州　問。擬驀要律時如何　師云。灰糞堆。</p>
<p>問。凌閣圖形。請師憐念　師云。纓拂面塵。</p>
<p>問。如何是金剛不壞身　師云。老僧在汝脚底　僧便喝　師云。未在　僧又喝　師便棒。</p>
<p>問。如何是南宗北祖　師云。大瘦嶺頭雲。太行山下賊　學云。如何明會　師云。幽燕平劫殺。吳越笑呵呵　學云。畢竟又如何　師云。莫言無法用。最苦是新夢。</p>
<p>問。不施寸刃。便登九五時如何　師云。單杖控天街。太白遏後望。</p>
<p>問。悉宗乘。護三業。如何道　師云。多見什麼。</p>
<p>問。上上根器人來。師還接也無　師云。接　學云。便請和尚接　師云。且喜平交。</p>
<p>問。如何是道　師云。雁過長空無一物。</p>
<p>師上堂云。過去祖德盡皆恁麼道。</p>
<p>時有僧問。道什麼　師云。大哉。</p>
<p>問。祖意教意。是同是別　師云。王尚書．李僕射　學云。不會意旨如何　師云。牛頭南。馬頭北。</p>
<p>問。如何是寶應劒　師云。天下老和尚答了也　學云。用者如何　師便打。</p>
<p>問。如何是祖師西來意　師云。五男二女　問。擬伸一問。師意如何　師云。是何公案　僧云。喏　師云。放汝二十棒。</p>
<p>師上堂。示眾云。有解問話底出來。便有僧出禮拜　師云。是老漢罪過。便下座。</p>
<p>問。萬代留名時如何　師云。光漆郊社。</p>
<p>問。如何是和尚家風　師云。秋收冬藏。</p>
<p>問。學人有一問在和尚處時如何　師云。汝問道什麼　僧便喝　師便休。</p>
<p>至明月。上堂。眾集　師云。昨日問話僧在什麼處。其僧便出　師便打。</p>
<p>問。如何是寶應正主　師云。杓大盌小。</p>
<p>問。如何是寶應水　師云。了　學云。飲者如何　師云。了。</p>
<p>問。牛頭未見四祖時如何　師云。今日不答話。</p>
<p>師上堂云。你諸方盡是把虵頭歇公案。待第二頭答話。本色衲僧更莫共語。良久。云。作麼生是本色衲僧。眾無對　師云。有嬴即有輸。</p>
<p>師一日把住僧問。會麼　僧云。不會　師云。牛頭南。馬頭北。</p>
<p>師又見僧來。竪起拂子　僧云。敗闕　師却放下拂子　僧云。猶有箇在　師便打。</p>
<p>師一日問園頭。瓠子開華也未　頭云。開華久矣　師云。還結子也未　頭云。昨夜遭霜了　師云。大眾喫箇什麼　頭擬議　師便打。</p>
<p>師見一僧。便問。名什麼　僧云。普參　師云。忽遇木橛。又作麼生　僧不審　師便打。</p>
<p>防禦使問。大善知識還具見聞覺知否　師便掌　使不肯。來到風穴處。再問云。大善知識還具見聞覺知否　穴云。荊棘荒榛。棄來久矣　進云。妙用又如何　穴云。王子帶刀全意氣。貧人擒倒語聲[言*斯]　使深肯之。</p>
<p>遂却舉先問南院答底語　穴云。南院深是相為　使方似委悉。</p>
<p>師問僧。近離什麼處　僧云。襄州　師云。來作什麼　僧云。特來禮拜和尚　師云。恰遇寶應老不在　僧便喝　師云。向汝道不在。又喝作什麼　僧又喝　師便打　僧禮拜　師云。者棒本分是你打我。我且打你。要此話行。瞎漢。參堂去。</p>
<p>問僧。近離什麼處　僧云。龍興　師云。發足莫過葉縣也無　僧便喝　師云。好好問你。又惡發作麼　僧云。喚作惡發即不得　師却喝云。你既惡發。我也惡發。近前來。我也沒量罪過。你也沒量罪過。瞎漢。參堂去。</p>
<p>問僧。近離什麼處　僧云。五臺　師云。文殊還說老僧麼。</p>
<p>僧云。不說　師云。今日遇作家。</p>
<p>問僧。近離什麼處　僧云。長水　師云。東流。西流　僧云。總不恁麼　師云。作麼生　僧便珍重　師便打。</p>
<p>問僧。近離什麼處　僧云。襄州　師云。是什麼物恁麼來　僧云。和尚試道看　師云。適來禮拜底　僧云。錯　師云。禮拜底錯箇什麼　僧云。再犯不容　師云。三十年弄馬騎。今日被驢撲。瞎漢。參堂去。</p>
<p>師見僧纔入門。便把住云。是什麼　僧無語　師推出云。三十年弄馬騎。今日被驢撲。又召云。莫道是閑處道底語　師問座主。講何經論　主云。講維摩經　師遂指繩牀云。會麼　主云。不會　師云。侍者。點茶來。</p>
</div>
<div class='div-other'><a id='mulu143' />
<p class='h3'>淄州水陸禪<span class='corr'>師</span></p><p>師上堂。有僧問。如何是學人用心處　師云。用心即錯　僧云。不起一念時如何　師云。沒用處漢　僧云。此事如何保任　師云。切忌。</p>
<p>問。狹路相逢時如何　師便欄胷拓　問。如何是大機成辨去　師云。普天布雲雨。雷電不銷多。</p>
<p>問。如何是最初一句　師便喝　僧禮拜　師以拂子點云。且放。</p>
</div>
<div class='div-other'><a id='mulu144' />
<p class='h3'>大行山禪房院克賓禪師</p><p>初開堂。纔升座。有僧問。如何是祖師西來意　師云。庭前看綠竹　進云。畢竟如何　師云。兩林松柏青　問。如何是學人自<span class='corr'>己</span>　師云。或在市<span class='corr'>廛</span>。或在曠野　進云。如何是或在市<span class='corr'>廛</span>　師云。千人不相識　進云。為什麼不相識　師云。語笑自分明　進云。如何是或在曠野　師云。獨坐獨臥　進云。為什麼却如此　師云。八風吹不動。</p>
<p>問。大用現前。請師辨白　師云。點頭不吐舌　進云。恁麼即難為親近　師云。竹韻謌聲　問。狹路相逢時如何　師云。老僧罪過　僧便喝　師云。好喝。　僧又喝　師乃近前掫住云。你看。者瞎漢猶作主在　僧擬議　師便打。</p>
</div>
<div class='div-other'><a id='mulu145' />
<p class='h3'>魏府天鉢禪師</p><p>初開堂。升座。時有僧問。師喝誰家曲。宗風嗣阿誰　師云。雲綻家家月　僧云。恁麼即徧天徧地　師云。一任鑽龜打瓦。</p>
<p>問。如何是祖師西來意　師云。冬天日短。</p>
<p>問。如何是學人親切處　師云。來無蹤。去無蹟　問。如何是道　師云。衫長袴短　僧云。如何是道中人　師云。仰面大家笑。</p>
</div>
<div class='div-other'><a id='mulu146' />
<p class='h3'>守廓上座</p><p>師行脚到襄州華嚴和尚會下。華嚴一日上堂。云今日賜鄉無畏。若是臨濟．德山．高亭．大愚．鳥窠．船子兒孫。不用如何若何。真須單刀直<span class='corr'>入</span>。華嚴與汝證據　師出禮拜。起便喝　嚴亦喝　師又喝。　嚴亦喝　師便禮拜。起云。大眾。看者瞎漢一場敗闕。便喝。拍手歸眾　嚴下座歸方丈。</p>
<p>風穴時為維那。上去問訊　嚴云。維那。你來也。叵耐。守廓適來把老僧細揑一上。待集眾打一頓。趂出　穴云。趂他遲也。況和尚言過。他是臨濟下兒孫。本分恁麼　嚴方息怒　風穴下來。言前事舉似師　師云。維那。著什麼來由勸者漢。我未問前。早要棒喫。得我話行。如今不打我。榻却我話也。遂與風穴同過夏。各話南北家風。遞相舉論。</p>
<p>師在鹿門和尚會下。一日。在僧堂後架坐。鹿門下來。見楚禪和便問。終日披披搭搭作什麼　楚云。和尚見某甲披披搭搭耶　門便喝　楚亦喝　兩家便休。</p>
<p>師云。看者兩箇瞎漢一場敗闕。隨後便喝　門便歸方丈。遂令侍者下來喚師。門云。適來楚禪和與老僧賓主相見。什麼處敗闕　師云。轉見病深　門云。老僧昔日見興化來　師云。和尚見興化時。某甲在彼為侍者。記得此時語　門云。你試舉看　師便舉　興化問鹿門。什麼處來　門云。五臺山來　化云。還見文殊麼　門便喝　化云。我問你見文殊。又喝作什麼　門又喝　化不語。</p>
<p>至來日。興化教某甲來喚。待。問當早<span class='corr'>已</span>去也　化上堂云。大眾。你看者箇師僧。擔一條斷貫索向南方去也。<span class='corr'>已</span>後也道我見興化來。</p>
<p>和尚今日公案恰似恁麼時底　門云。興化恁麼時為什麼不語　師云。興化知道和尚不會　門方肖悟。</p>
<p>來日特為師煎茶。晚後上堂。告眾云。夫參學龍象。直須子細。入室決擇。不得容易。綽得箇語。便為極則。即道我刢利。我當初見興化時。認得箇轉動底。見人一喝兩喝便休。以為佛法。今日被明眼人覻著。却成一場笑。且徒什麼。祇為我慢無明。不能迴轉親近上流。賴得明眼道人不惜身命。對眾出來。為鹿門老證據。實為此恩難報。何以如此。無化云。直饒你喝得興化在虗空裡住。撲下來。一點氣也無。待我蘇息起來。向你道未在。何故如此。興化未曾向紫羅帳裡撒真珠興你諸人。亂喝作什麼。道流。如今明解取去。豈不是慶快平生。參學事畢。</p>
</div></div>
<div class='div-other'><a id='mulu147' />
<div class='div-other'><a id='mulu148' />
<p class='h3'>[泳-永+巴]州曾祖山教禪師</p><p>開堂日。有僧問。如何是目前事　師云。絲竹未將為樂器。架上葫蘆猶未收　問。如何是孤峯獨宿底人　師云。日午打三更。</p>
<p>問。進向無門時如何　師云。太鈍生　僧云。不是太鈍。直下進向無門時如何　師云。靈機未曾論邊際。執法無門在眼中。</p>
<p>問。如何是祖師西來意　師云。今日不答話　僧云。大好答話　師便打。</p>
</div></div></div>
<p class='juan'>天聖廣燈錄卷第十四</p>
</div><!-- end of div[@id='body'] -->
</body></html>