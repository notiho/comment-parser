<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu465' />天聖廣燈錄卷第二十六　　　〔宋<span class='corr'>碑</span>〕</p>
<div class='div-other'><a id='mulu466' />
<div class='div-other'><a id='mulu467' />
<div class='div-other'><a id='mulu468' />
<p class='h3'>益州靈慶院海淵禪師</p><p>有僧問。師唱誰家曲。宗風嗣阿誰　師云。石人撫掌歌三曲。木馬嘶時滿歸路　進云。恁麼則芭蕉兒孫。天彭嫡子　師云。莫亂道。</p>
<p>問。如何是新繁境　師云。重光千佛現。顯耀甚分明　進云。如何是境中人　師云。郎中在此。且低聲。</p>
<p>問。如何是佛法大意　師云。五尺杖子兩人舁。</p>
<p>問。如何是祖師西來意　師云。崑崙鎮海心。</p>
<p>問。如何是道　師云。四面無遮障　進云。如何是道中人　師云。往來不易。</p>
</div>
<div class='div-other'><a id='mulu469' />
<p class='h3'>潤州羅漢院繼宗禪師</p><p>師行脚時。與數僧參一老宿　問。五人新到。阿那箇是參頭　師云。不怕三冬雪。惟憂午夜風　宿云。平地上喫交作什麼　師云。言猶在耳　宿云。且坐喫茶　師云。喫茶即得。</p>
<p>問。如何是佛法大意　師云。風吹線竹韻。雨滴鮮紋班。</p>
<p>問。祖師未來時如何　師云。海分千派浪。地拔萬重山　進云。來後如何　師云。片雲生晚谷。明月下堂階。</p>
<p>問。如何是道　師云。好華開蘚徑。綠柳舞春風　進云。如何是道中人　師云。開窓偷月色。移榻對清流。</p>
<p>問。古人道。一塵纔起。大地全収。如何是一塵　師云。窮源須至海。登嶮莫過山　進云。如何是大地全収　師云。雨餘山閣靜。雲開月色寒。</p>
<p>問。如何是觸目菩提　師云。須彌倒卓。海水騰波。</p>
</div></div></div>
<div class='div-other'><a id='mulu470' />
<div class='div-other'><a id='mulu471' />
<div class='div-other'><a id='mulu472' />
<p class='h3'>澧州欽山第二代如靜禪師</p><p>上堂云。夫妙音須假妙指。若得妙指。妙音自震。諸上座。且作麼生是妙音。還委悉麼。若未委悉。欽山與汝按指去也。乃拍手一下。便歸方丈。</p>
<p>僧問。祖師未來時如何　師云。上是天下是地　進云。來後如何　師云。下是地上是天。</p>
<p>問。魚未成龍時如何　師云。擎頭戴角　進云。成龍後如何　師云。江湖踊躍。</p>
</div></div></div>
<div class='div-other'><a id='mulu473' />
<div class='div-other'><a id='mulu474' />
<div class='div-other'><a id='mulu475' />
<p class='h3'>江陵府承天院寶昭正覺禪師</p><p>知府張相公齊賢請出世。師纔陞座。云。此座高廣。吾不能陞。雖然如是。彼彼丈夫我亦爾　時有僧問。師唱誰家曲。宗風嗣阿誰　師云。雲城西畔雙峰秀。渚水池邊瑞氣分。</p>
<p>有襄州僧正問。昔日覺城東際。法眼分付迦葉。未審和尚法嗣何人　師云。到襄州。不得錯舉　進云。恁麼即大眾證明　師云。莫亂道。</p>
<p>問。如何是清淨法身　師云。鳥飛雲外尋知<span class='corr'>己</span>。魚躍潭中吐碧波。</p>
<p>問。如何是佛　師云。胸題卍字　學云。不會。乞師再指　師云。足躡千輪。</p>
<p>問。如何是佛法大意　師云。魚行水濁。鳥飛落毛。</p>
<p>師上堂。有僧問。一棒一喝還是佛法也無　師云。儞什麼處得者消息　其僧便喝　師便打。</p>
<p>問。如何是祖師西來意　師云。圓同太虗　學云。為什麼不見　師云。不見什麼。</p>
</div></div></div>
<div class='div-other'><a id='mulu476' />
<div class='div-other'><a id='mulu477' />
<div class='div-other'><a id='mulu478' />
<p class='h3'>果州青居山靈泉寺皓昇禪師</p><p>上堂。僧問。如何是青居山裏佛　師云。舉目無差　學云。為什麼不見　師云。不見什麼。</p>
<p>問。如何是一大事因緣　師云。厨屋五條椽。</p>
</div>
<div class='div-other'><a id='mulu479' />
<p class='h3'>郢州林谿山興教院居祐禪師</p><p>上堂。僧問。如何是透法身句　師云。南嶽石橋側　學云。為作麼却恁去　師云。非汝境界。</p>
<p>問。如何是禪　師云。秋後上床眠　進云。如何是祖　師云。覿面不相覩。</p>
</div>
<div class='div-other'><a id='mulu480' />
<p class='h3'>江陵府開福院德賢禪師</p><p>上堂。僧問。如何是摩尼珠　師云。青黃赤白　學云。作何顏色　師云。待有顏色向儞道　學云。為什麼不道　師云。非汝境界。</p>
<p>問。如何是學人自<span class='corr'>己</span>　師竪起一指　僧云。莫便是也無　師云。錯。</p>
</div>
<div class='div-other'><a id='mulu481' />
<p class='h3'>袁州崇聖院志圭禪師</p><p>上堂。僧問。如何是道　師云。徧山徧嶺　學云。為什麼不覩　師云。不覩什麼　學云。如何是道中人　師云。來千去萬。</p>
<p>問。如何是還鄉曲　師云。胡僧唱不得　學云。為什麼唱不得　師云。為儞太刢利。</p>
</div>
<div class='div-other'><a id='mulu482' />
<p class='h3'>鄂州黃龍山延禧院思卿禪師</p><p>上堂。僧問。既是黃龍。到來為什麼不見　師云。眼不開　學云。見後如何　師云。儞試道看。</p>
<p>問。如何是道　師云。五里單牌。十里雙堠。</p>
</div>
<div class='div-other'><a id='mulu483' />
<p class='h3'>澧州夾山雲泉院省宗禪師</p><p>上堂。僧問。如何是夾山正主　師云。無遮障　進云。學人到來。為什麼不見　師云。汝見則休。</p>
<p>問。如何是佛　師云。螺髻竪千峰。</p>
</div>
<div class='div-other'><a id='mulu484' />
<p class='h3'>江陵府彰法院悟顯禪師</p><p>上堂。僧問。既是彰法。彰箇什麼法　師云。物物俱彰　進云。學人為什麼不見　師云。有眼如無。</p>
<p>問。如何是初生月　師云。歐頭柳脚。</p>
<p>問。如何是菩提路　師云。南山青草秀。北嶺萬株松。</p>
</div>
<div class='div-other'><a id='mulu485' />
<p class='h3'>澧州藥山慈雲院用和禪師</p><p>上堂。僧問。如何是藥山境　師云。一任觀看　學云。如何是境中人　師云。沙彌童行。</p>
<p>問。師唱誰家曲。宗風嗣阿誰　師云。天知地聞。</p>
</div>
<div class='div-other'><a id='mulu486' />
<p class='h3'>澧州夾山靈泉院仁秀禪師</p><p>有僧問。如何是諸佛機　師云。天台．南嶽。</p>
<p>問。如何是衲衣下事　師云。鳥飛千里毛毬落。魚躍潭中水自渾。</p>
</div>
<div class='div-other'><a id='mulu487' />
<p class='h3'>澧州靈泉院用淳禪師</p><p>上堂。僧問。師唱誰家曲。宗風嗣阿誰　師云。不許夜行。投明須到。</p>
<p>問。如何是靈泉境　師云。千江流不住。萬派競喧爭　進云。如何是境中人　師云。走殺衲僧。</p>
</div>
<div class='div-other'><a id='mulu488' />
<p class='h3'>鄂州嘉魚法華院法珍禪師</p><p>上堂。僧問。如何是衣中寶　師云。一任賞翫。</p>
<p>問。如何是祖師西來意　師云。風吹蚛竹連宵響。月照湖湘萬里途。</p>
<p>問。不落有無。請師答話　師云。得　學云。未審得箇什麼　師云。明月照臨無影樹。曲直長短不相同。</p>
</div></div></div>
<div class='div-other'><a id='mulu489' />
<div class='div-other'><a id='mulu490' />
<div class='div-other'><a id='mulu491' />
<p class='h3'>唐州龍潭從曉禪師</p><p>初開堂。僧問。師唱誰家曲。宗風嗣阿誰　師云。四面無壁落。一片坦然平。</p>
<p>問。如何是龍潭境　師云。山從西北來。水向東南下　進云。如何是境中人　師云。老僧二十五上離雪峯。</p>
<p>問。肇有四不遷義。如何是不遷　師云。秋來黃葉落。春到百花新。</p>
<p>師上堂。舉。仰山到東寺。東寺問。什麼處來。仰云。廣南來。寺云。承聞廣南有鎮海明珠。是否。仰云。是。寺云。作何形狀。仰云。白月即隱。黑月即現。寺云。還將得來麼。仰云。將得來。寺云。如何不呈似老僧。仰云。昨到溈山。亦被索此珠。直得無言可對。無理可伸。寺云。老僧年邁。不見溈山。儞是溈山之子。蟭螟蟲在蚊子眼睫裏作窠。向十字街頭叫屈。土曠人稀。相逢者少。</p>
<p>師拈云。眾中喚作呈珠話。且作麼生是呈珠處。山僧今日與大眾註破。等閑莫向江邊立。切忌寒灰灸殺人。</p>
<p>師問新到。近離什麼處　僧云。東京　師云。東京有一人。無姓無名。子還識否　僧云。不識　師云。恁麼即不從東京來　僧云。喏。喏。便下去。</p>
<p>師却令侍者請來　師云。適來唱喏。是肯老僧。不肯老僧。僧無對　師云。洎合放過。便打。</p>
</div></div>
<div class='div-other'><a id='mulu492' />
<div class='div-other'><a id='mulu493' />
<p class='h3'>廬山承天羅漢院行林禪師</p><p>陞座云。聖主令傳祖佛音。禪宗大壯理沉沉。玄徒要悟真消息。羅漢旌幢出帝心。</p>
<p>時有僧問。朝賢親降。大眾雲臻。祖意西來。請師垂示　師云。分明記取　進云。恁麼即昔日僊居傳祖印。今日羅漢賀明君也　師云。謝汝證明。</p>
<p>問。皇恩親降。宣住承天。未審師將何物利群生　師云。汝也須知恩　進云。非<span class='corr'>但</span>學人。群生有賴　師云。不消得。</p>
<p>問。如何是羅漢家風　師云。到者方知。</p>
<p>師上堂。僧問。如何是第二月　師云。汝更迴光看。</p>
<p>問。會萬物為<span class='corr'>己</span>者。其唯聖人乎。未審意旨如何　師云。汝喚什麼作萬物。</p>
<p>師又云。聖人道箇天地同根。萬物一體。也不易信。<span class='corr'>秖</span>如五老峰嵯峨。作麼生得成一去。石頭又云。聖人無<span class='corr'>己</span>。難明之法。還知麼。衲僧安身立命在此。若未能曉悟得。實為見諦不圓。身心何遣。攀緣妄想。塵勞轉深。六賊功強。千差競起。莫作等閑。和尚子。且識取來因。明取始末方得。所以道。衲僧眼把定乾坤。綿綿不漏絲髮。直須恁麼。方有少分相應。無事。珍重。</p>
<p>僧問。昔日維摩與文殊對談。未審阿誰先說法　師云。大眾一時記取　進云。不會。乞師方便　師云。却成賺大眾。</p>
<p>進云。昔日毗耶方丈內。今朝羅漢法王前　師云。停囚長智。</p>
<p>上堂。僧問。天垂甘露。地涌七珍。未審是什麼人分上事　師云。謝汝相報　進云。恁麼即佛子住此地。即是佛受用　師云。更須子細。</p>
<p>問。求真真不顯。究道道全虗。學人擬休去。師還許也無　師云。爭敢處分。</p>
<p>問。君王道合三邊靜。法王道合又如何　師云。也要汝證明。</p>
<p>問。大通智勝佛。十劫坐道場。佛法不現前。不得成佛道。如何得現前　師云。成佛也未　進云。便承當去。如何　師云。成得什麼佛。</p>
<p>問。承古有言。三際求心心不有。心不有處妄元無。未審是有是無　師云。儞將謂定當不得。</p>
<p>問。佛法二字。如何併除得去　師云。何者是佛法。</p>
<p>上堂。僧問。道內道外。同觀廣大。不見纖毫。尋常面對。如何是面對　師云。見什麼。</p>
<p>問。古佛堂前是什麼人先到　師云。退些子。</p>
<p>問。粉骨碎身未足酬。一句了然超百億。如何是一句　師云。者迴不要粉骨碎身。</p>
<p>問。是箇什麼。得與麼難會　師云。汝幾度用心來。</p>
<p>問。大音希聲。大象無形。如何是無形底象　師云。山河大地。</p>
<p>師又云。無形底象。非同頑空。還會麼。道箇山河大地。<span class='corr'>已</span>是周遮。何也。大音大象。古今牓樣。視聽全空。見聞皆喪。林泉清虗。猿鳥奇狀。妙用真常。似同天降。諸高德。還願樂麼。實謂平等一相。法離見聞。此若得去。方悟他道。音聲吼喚。究之則乃無言。色象紛紜。窮之則乃非相。大家信去。自然隨處安樂。不勞久立。珍重。</p>
<p>師上堂。因貓兒跳上身。師乃提起示眾云。昔日南泉親斬却。歸宗重顯示玄徒。如今賣與諸禪客。文契分明要也無。師遂拋下貓兒。便歸方丈。</p>
</div>
<div class='div-other'><a id='mulu494' />
<p class='h3'>明州天童山新禪師</p><p>上堂。僧問。昔日梵王請佛。天雨四花。地搖六種。今日府主親臨。有何祥瑞　師云。大眾可驗　進云。與麼則天童巖畔。不異靈山　師云。閑言語。</p>
<p>問。承教有言。諸佛出世。盡為一大事因緣。和尚今日開堂。當為何事　師云。知恩者少　進云。恁麼則大眾側聆。學人有賴　師云。莫亂道。</p>
<p>問。如何是天童境　師云。雲無人種生何極。水有誰教云不休。</p>
<p>問。舊店新開時如何　師云。也<span class='corr'>秖</span>是舊時底　進云。買者如何　師云。儞莫自謾。</p>
<p>問。何物最大於天　師云。無過於此。</p>
<p>問。如何是密作用　師云。何曾密。</p>
<p>問。如何是爍迦羅心　師云。更有什麼心。</p>
<p>問。如何是向上關捩子　師云。蹋不著者多　進云。未審學人如何蹋得著去　師云。賺殺人。</p>
<p>問。承古有言。儂家自有同風事。千里無來却肯伊。如何是同風事　師云。誰不肯。</p>
<p>問。心徑未通時如何　師云。什麼物礙。</p>
<p>問。承教有言。般若如大火聚。此理如何　師云。絲毫著不得。</p>
<p>問。如何是虗空　師云。無儞著手脚處。</p>
<p>問。如何是師子吼　師云。莫聒人。</p>
<p>問。大眾雲集。弟子趨筵。從上宗乘。請師舉唱　師云。何不早問。</p>
<p>師乃云。諸上座。<span class='corr'>秖</span>如適來向伊道何不早問。為復責伊問遲。為復別有道理。<span class='corr'>已</span>得底遞相證明。後學兄弟又作麼生會。奉勸諸人。快須研究。時不待人。法眼和尚道。却來不隔陰。也是二十年方知好惡。如今看見閑處著力。於<span class='corr'>己</span>躬分上略不管帶。何不看他古人道。儞等諸人。十二時中在什麼處安身立命。不恁麼體究。上座除此外。別無汝作計校處。便道唯有佛菩提。是真歸向處。如今且問上座。佛菩提又作麼生歸向。珍重。</p>
<p>上堂。僧問。可來白雲裏。教儞紫芝謌。如何是紫芝歌。師撫掌對之。</p>
<p>問。如何是和尚家風　師云。山中無別物。</p>
<p>問。萬里無雲時如何　師云。者一點什麼處起。</p>
<p>問。聾人聽法時如何　師云。無可分別。</p>
<p>問。將此身心奉塵剎。是即名為報佛恩。如何是奉塵剎底心　師云。方報佛恩。　問。如何是王子寶刀　師云。不易見。</p>
<p>問。鐘聲裏薦取。鼓鳴即顛倒。未審古人意旨如何　師云。是儞顛倒。</p>
<p>問。師持祖印歸江浙。獨鎮鄞江太白峰。今日幸登無畏座。請師方便顯圓通　師云。更教我說箇什麼即得。</p>
<p>師云。我如今向汝諸人面前。直是無開口處。何以如此。諸人各有本分事在。總不消得。看他上祖出頭來。於三七日中思惟如是事。便道。我寧不說法。疾入於涅槃。據他恁麼道。早是無限方便門開。何不恁麼體究。如今人<span class='corr'>秖</span>要言語多多。得不濟事。但增憶想。不入真智。後來睦州和尚。纔見僧入門來。見成公案。放汝三十棒。雲門大師道。當恁麼時。盡大地人總須著枷帶鏁始得。諸上座。古人恁麼道。意作麼生。多少顯露。如今更蹈步向前。口喃喃地。驢年得相應去。久立。珍重。</p>
<p>上堂。僧問。全照咨和尚。真心寥廓時如何　師云。儞名全照。</p>
<p>問。如何是一大事因緣　師云。不是小事。</p>
<p>問。求之不得時如何　師云。用求作什麼　進云。如何即得　師云。幾時失來　問。萬法不生時如何　師云。萬法從何有。</p>
<p>問。如何一法　師云。山河大地。</p>
<p>問。如何是玄沙樹子　師云。用地屬誰。</p>
<p>問。承古有言。不與萬法為侶者。未審是什麼人　師云。誰恁麼道。</p>
<p>問。如何是古佛心　師云。終不向汝道墻壁瓦礫是。</p>
<p>師上堂。示眾云。本自圓成。不勞機杼。珍重。</p>
<p>上堂。僧問。世尊三昧安詳而起。未審祖師三昧從何而起　師云。謝儞報我。</p>
<p>問。勤求勝積功。理契古人同。未審古人意旨如何　師云。㵎松西北風。</p>
<p>問。承教有言。超諸方便成十力。<span class='corr'>秖</span>如方便如何超得　師云。識取方便。</p>
<p>問。言不干舌時如何　師云。爭解脫得。</p>
<p>問。佛四十九年說箇什麼　師云。說夢。</p>
<p>問。十二時中如何行李　師云。不見有十二時。</p>
</div>
<div class='div-other'><a id='mulu495' />
<p class='h3'>杭州功臣覺軻心印禪師</p><p>初開堂。僧問。諸官侍座。海眾臨筵。學人上來。乞師指示　師云。別處莫舉。</p>
<p>問。如何是功臣境　師云。<span class='corr'>秖</span>恐畫不就。</p>
<p>問。如何是佛　師云。誰不瞻仰。</p>
<p>問。如何是學人自<span class='corr'>己</span>　師云。者迴休問人。</p>
<p>問。靈靈不昧。了了常知。學人為什麼不悟　師云。笑殺大眾。</p>
<p>問。承教有言。百千諸佛盡是文殊勸發。未審文殊是何人勸發　師云。還識文殊也未　進云。未曉者如何領解　師云。適來向儞道什麼。</p>
<p>問。達磨未傳心下迎。釋迦未解髻中珠。此時若問西來意。還有西來意也無　師云。甚處得者消息。</p>
<p>問。如何是功臣家風　師云。爭敢望諸方讚歎。　問。如何是密室中意　師云。莫錯洩機。</p>
<p>問。如何是心地法門　師云。多少人構不及。</p>
<p>問。舊歲<span class='corr'>已</span>過。新歲將臨。如何是不遷義　師云。新歲事作麼生。</p>
<p>問。如何是本源佛性　師云。少子細在。</p>
<p>問。如何是明月寶珠　師云。造次人爭得見。</p>
<p>問。如何是古佛心　師云。群生歎莫及。</p>
<p>問。祖師不在東西山。未審在什麼處　師云。且討。</p>
<p>問。如何是隨處三昧　師云。者裏用不著。</p>
<p>問。自從認得曹谿路。了知生死不相干。如何是曹谿路　師云。也踏未著。</p>
<p>問。開口道不得時如何　師云。笑殺人。</p>
<p>問。不將一物來時如何　師云。爭敢望見示。</p>
<p>問。昔時二祖伸三拜。依位端然意若何　師云。想汝紹繼未得。</p>
<p>問。四衢道中露地而坐時如何　師云。傍觀者醜。</p>
<p>問。一佛出世時如何　師云。震天動地。</p>
<p>問。如何是寶華境　師云。一任行人子細觀。</p>
<p>問。<span class='corr'>己</span>事未明。乞師挑剔　師云。誰信儞。</p>
<p>問。摩騰入漢。藏教分明。達磨西來。有何宗旨　師云。善為流道。</p>
<p>問。如何是寶華為人一句　師云。<span class='corr'>秖</span>恐諸方未相許。</p>
<p>問。如何是無底籃子盛將來　師云。且提去。</p>
<p>問。不可以智知。不以識識時如何　師云。欠會在。</p>
<p>問。如何是涅槃　師云。少人入得。</p>
<p>問。適來許多喧鬧向什麼處去也　師云。好笑。</p>
<p>問。久負勿弦琴。請師彈一曲　師云。誰不羨清音。</p>
<p>問。山河無隔礙。光明處處透。如何是處處透底光　師云。阿誰不見。</p>
<p>問。如何是天真佛　師云。爭敢裝點。</p>
<p>問。貧子還鄉時如何　師云。未免伶俜。</p>
<p>問。焦桐遇郢匠時如何　師云。洎錯雕琢。　問。如何是一塵　師云。莫錯認　進云。恁麼即謝師指示也　師云。有什麼交涉。</p>
<p>師又云。諸上座。問答且置。<span class='corr'>秖</span>如古人道。一塵纔起。大地全収。一葉飛空。普天秋色。實乃洞明今古。該括河沙。情與非情。咸然空寂。又慮仁者信之不及。喻如鏡像水月。雖然漝麼說。錯解甚多。且借問諸上座。鏡中有多少像。水中有多少月。若道無像去。宛然光彩。若道有像去。迷頭逐影。有無且置。諸上座還識得月鏡也未。若識得月鏡去。一任短長隨應。曲直分輝。若未識得鏡。未明得月。可謂萬象縱橫。觸途成礙。於時夕中。作麼生得安樂去。如今要省力。會麼。各請迴光返照。休更踟躕。珍重。</p>
</div>
<div class='div-other'><a id='mulu496' />
<p class='h3'>溫州西山護國院法端禪師</p><p>開堂日。僧問。群僚臨筵。緇徒帀座。學人有問請師答　師云。更有什麼問　進云。恁麼則大眾盡得聞也　師云。儞聞底事作麼生。</p>
<p>問。如何是西岑境　師云。一任圖畫。</p>
<p>問。如何是佛　師云。<span class='corr'>秖</span>今是什麼。</p>
<p>問。如何是學人自<span class='corr'>己</span>　師云。恰問著。</p>
<p>問。如何是丈六金身　師云。天上天下。唯我獨尊。</p>
<p>問。善財入樓閣。意旨如何　師云。見箇什麼　學云。見和尚　師云。有什麼交涉。</p>
</div>
<div class='div-other'><a id='mulu497' />
<p class='h3'>湖州八聖寺清簡禪師</p><p>開堂日。僧問。如何是祖師西來意　師云。不欲向汝說　進云。便請師說　師云。達磨不可再來。</p>
<p>問。如何是八聖境　師云。眼在什麼處。</p>
<p>問。乾闥婆王獻樂。迦葉為什麼起舞　師云。今朝一曲更分明。</p>
<p>問。如何是向上一路　師云。蕩蕩大家行。</p>
<p>問。承教有言。經行及坐臥。常在於其中。未審此理如何　師云。那箇是其中事。</p>
<p>師云。先聖所言。終不誑汝。便道經行及坐臥。常在於其中。多少顯露。何用註解。<span class='corr'>秖</span>為不了。便言此是非常之事。承之者須是非常之人方得。設若夙無大乘種性。信力輕微。自云。非我傭力得物之處。又不可顢頇念將去。都無利益。大眾。既然事在其中。指何為外。莫道理是中。事是外。悟是中。迷是外。切希子細。珍重。</p>
<p>師後住明州天童山。因思雪竇。退居草堂。至祥符七年七月十三日午前。說偈云。</p>
<p class="lg-abnormal"><div class='lg-row'>火風成身　火風動神　火風何眹　四大等均</div>
</p><p>師言訖。端坐而化。焚燒。收舍利靈骨。建塔于本山。俗壽五十八。僧臘四十。</p>
</div>
<div class='div-other'><a id='mulu498' />
<p class='h3'>明州雪竇山資聖寺清禪師</p><p>初陞座。時有僧問。昔日龍宮曾請佛。今朝府主遠迎師。軒蓋臨筵。有何奇特　師云。大眾可驗　學云。此意幽微難可測。乞師方便再垂言　師云。更要答話在　學云。恁麼則此日<span class='corr'>已</span>承師的旨。他時應得為流傳　師云。且莫亂傳。</p>
<p>問。朝蓋親臨於法會。師將何物答深恩　師云。終不徒然　學云。莫是高升寶王座。善能師子吼。便是麼　師云。有什麼交涉　學云。若不傳教救迷情。畢竟無能報恩者　師云。儞也未是知恩者。</p>
<p>問。昔日靈山付法。迦葉親傳。今日龍象咸臻。如何分付　師云。汝還承當得麼　學云。<span class='corr'>已</span>辨師機者。直下承當。未曉之流。如何同於上智　師云。阿誰未曉　學云。恁麼則若有聞法者。無一不成佛也　師云。聞底事作麼生。</p>
<p>問。師離越嶠。<span class='corr'>已</span>赴鄞川。如何是不動尊　師云。十八離照水　學云。恁麼則處處菩提道宛然也　師云。是動是靜。</p>
<p>問。向上一路。千聖不傳。學者勞形。如猨捉影。如何是向上一路　師云。儞踏不著　學云。未達師機。如何履踐　師云。元來未在。</p>
<p>問。俱胝竪指。此意如何　師云。<span class='corr'>秖</span>要人解。</p>
<p>問。師別承天丈室。<span class='corr'>已</span>赴雪竇道場。斯日朝貴臨筵。便請說法　師云。好記取。</p>
<p>問。如何是雪竇境　師云。石罅暗藏千載雪。懸崖常瀉萬年冰　進云。恁麼則非但學人。大眾同得觀瞻去也　師云。是什麼境致。</p>
<p>問。學人久作迷方客。請師指出舊家珍　師云。儞幾時失却　進云。恁麼則見月休觀指　師云。儞許多時在什麼處。</p>
<p>問。師擕寶劒於此日。願垂方便定雌雄　師云。惜取頭好　進云。恁麼則廓落乾坤裏。群邪絕眾流也　師云。猶未惜性命在。</p>
<p>問。爐香煙裊裊。海眾列駢駢。特問西來意。憑師為指宣　師云。莫向東邊覓　進云。恁麼則善法堂中獅子吼。大千沙界一時聞也　師云。聞箇什麼。</p>
<p>上堂。僧問。白馬和尚尋常稱快活。有病言苦。意旨如何　師云。因誰置得。</p>
<p>師乃云。白馬和尚。尋常呌。快活。快活。一日得病。叫。苦。苦。院主。云和尚尋常快活。如今為什麼。却叫苦。白馬云。且道當時是。如今是。</p>
<p>後來法眼禪師代云。當時但掩耳出去。意作麼生。為當是肯他。若不肯他。過在什麼處。若肯他。為什麼掩耳出去。且道即今是苦是樂。試定當看。珍重。</p>
<p>上堂。僧問。承教有言。止止不須說。我法妙難思。如何是難思之法　師云。儞為什麼却說　進云。恁麼則終日說未甞說。終日聞未甞聞　師云。儞也<span class='corr'>秖</span>是念得。作麼生會無說無聞底道理。將聞持佛佛。何不自聞聞。所以道。夫說法者。無示無聽。無說無聞。是真說法。作麼生會真。若不會真。却成假。便入邪道。何處得真。更須端的。不可容易。珍重。</p>
</div></div>
<p class='juan'>天聖廣燈錄卷第二十六</p></div>
</div><!-- end of div[@id='body'] -->
</body></html>