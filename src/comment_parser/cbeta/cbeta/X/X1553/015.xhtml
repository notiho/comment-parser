<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu149' />天聖廣燈錄卷第十五　　　〔宋勒〕</p>
<div class='div-other'><a id='mulu150' />
<div class='div-other'><a id='mulu151' />
<div class='div-other'><a id='mulu152' />
<p class='h3'>汝州風穴山延昭禪師</p><p>餘杭人也。初參鏡清。清問云。近離什麼處　師云。自離東來　清云。還過小江也無　師云。大舸獨飄空。小江無可濟　清云。鏡水秦山。鳥飛不度。子莫盜聽遺言　師云。滄溟尚法濛輪勢。列漢飛帆渡五湖　清竪起柱杖云。爭奈者箇何　師云。者箇是什麼　清云。果然不識　師云。出沒卷舒。與師同用　清云。杓卜聽虗聲。熟睡饒噡語　師云。澤廣藏山。理能縛豹　清云。捨罪放愆速。須禮拜出去　師云。出去即失。</p>
<p>到法堂上。嘆云。行脚人著甚來由。因緣未了。不可便休。</p>
<p>再見堂頭云。適來輙呈小騃。昌黷慈嚴。蒙未賜杖責　清云。適來言從東來。豈不是翠巖來　師云。雪竇清棲寶蓋東　清云。不逐亡羊狂解息。輙來者裡念篇章　師云。路逢劍客須呈劍。不是詩人莫獻詩　清云。詩即速祕。略借劍看　師云。梟首甑人擕劍去　清云。不獨觸風化。亦自顯顢頇　師云。若不觸風化。爭明古佛心　清云。何名古佛心　師云。再許乞容。師今何物　清云。東來衲子。菽麥不分　師云。<span class='corr'>秖</span>聞不以而以。何得抑以而以　清云。巨浪湧千潯。澄波不離水　師云。一句截流。萬機清峭。便禮拜　清云。俊哉。俊哉。</p>
<p>師離鏡清。到同安和尚處　同安問。石角穿雲路。垂縢意若何　師云。紅霞籠玉像。擁嶂照川明　同云。恁麼即相隨來也　師云。和尚也須低聲。</p>
<p>師離同安。到襄州華嚴院。華嚴有牧牛歌。請師和。</p>
<p>師云。羯皷掉鞭牛豹跳。遠村梅樹觜嚧都。</p>
<p>師離華嚴。至汝州寶應。便問。入門須辨主。端的請師分。應於右邊拍一拍　師便喝　應又於左邊拍一拍　師又喝　應云。右手即從闍梨。左手作麼生　師云。瞎　應拈棒　師云。老和尚。不要盲枷瞎棒。奪得拄杖。却打和尚。莫言不道　應云。今日被黃面浙子鈍致一場　師云。和尚大似持鉢不得。詐道不饑　應云。闍梨莫曾到者裡　師云。是何言歟　應云。好好借問　師云。也不得放過。</p>
<p>師却上堂頭相看　應問。闍梨曾見什麼人來　師云。襄州共廓上座同過夏來　應云。汝親見作家來師上堂云。夫參學人。臨機直須大用現前。莫自拘於小節。設使言前薦得。猶是滯殼迷鋒。縱使句下精通。未免觸途狂見。勸汝諸人。應是向來依他作解。明昧兩岐。與汝一時掃却。直教箇箇如師子兒吒呀地哮吼一聲。壁立千仞。誰敢正眼覰著。覰著。即瞎却渠眼。珍重。</p>
<p>師上堂。有僧問。師唱誰家曲。宗風嗣阿誰　師云。超然逈出威音外。翹足徒勞譖底沙。</p>
<p>問。古曲無音韻。如何和得齊　師云。木雞啼子夜。芻狗吠天明。</p>
<p>問。如何是佛　師云。如何不是佛　學云。未曉玄言。請師直指　師云。家住海門洲。扶桑最先照。</p>
<p>問。朗月當空時如何　師云。不從天上輥。任向地中埋。</p>
<p>師上堂。舉梵志詩云。</p>
<p>梵志死去來。魂魄見閻老。</p>
<p>讀盡百王書。不兌被捶拷。</p>
<p>一稱南無佛。皆以成佛道　僧便問。如何是一稱南無佛　師云。燈連鳳翅當堂照。月映鵝眉䫌面看。</p>
<p>問。如何是佛　師云。嘶風木馬元無絆。皆角泥牛痛下鞭。</p>
<p>問。湛寂之機深不顧。浩然光景意如何　師云。金雞啄破瑠璃敲。玉兔挨開碧海門　問。如何是廣惠劍　師云。不斬死漢　問。古鏡未磨時如何　師云。天魔膽裂　進云。磨後如何　師云。軒轅無道。</p>
<p>問。朗月當空時如何　師云。不在團天。且居羑里　問。矛楯本成雙醫病。帝網明珠事若何　師云。為山登九仞。捻土定千鈞。</p>
<p>問。鐘聲纔罷。<span class='corr'>秖</span>有者箇。為復別有　師云。和聲打。</p>
<p>問。如何是正法眼　師云。即便[翟*支]瞎。</p>
<p>師上堂云。諸禪德。欲得親切。莫將問來問。問在答處。答在問處。雖然如是。問不在答處。答不在問處。你若擬議。老僧在你脚下　有僧問。如何是正法眼　師云。瞎。</p>
<p>問。不施寸刃。便登九五時如何　師云。失㲲波斯由可戰。番猛將馬空迴　問。寶劍未出匣時如何　師云。一任升騰　僧便禮拜　師云。斬。</p>
<p>問。古人入山見大蟲。意旨如何　師云。木人嶺上高聲呌。石女谿邊側耳聽。</p>
<p>問。大眾面前。請師家風　師云。一言纔及子。大眾盡攢眉。</p>
<p>問。干木奉文侯。知心有幾人　師云。打年曾決龍虵陣。老倒還聽雉子歌。</p>
<p>問。如何是佛　師云。杖林山下竹筋鞭。</p>
<p>問。如何是清涼山中主　師云。一句不遑無著問。迄今由作野槃僧。</p>
<p>問。如何是學人親切處　師云。婆孽受羅婆孽子。取話傾湫杖一千。</p>
<p>問。一句子當機。如何顯大道。　師云。大印縱周天。日輪不當午。</p>
<p>問。如何是真如佛性　師云。窟　進云。此理如何　師云。也要大家聞。</p>
<p>問。如何是和尚家風　師云。鶴有九臯難翥翼。馬無千里謾追風。</p>
<p>問。布鼓當軒擊。誰是知音者　師云。藏身不吞炭　進云。此理如何　師云。山雉枉遭傷。</p>
<p>師因在郢州衙內。州主與通判諸上堂。師升座。通判便問。大海有珠。驪龍守護。如何取得　師云。罔象到時光燦爛。离婁行處浪滔天　判云。恁麼則展手不逢　師云。親到寶山空手迴　再問。弟子親到寶山空手迴時如何　師云。怨他誰　判云。恁麼即不禮拜　師云。誰要你肉山倒地　判云。禮拜去也。</p>
<p>以師云。不禮拜。更待何時　判便禮拜　師以柱杖點三下。</p>
<p>知州云。和尚禪機峭峻。何以行令太輕　師云。蒲鞭可以示恥。痛杖且待別時。</p>
<p>問。如何是大阿劍　師云。任將天壍試。不用斬攙搶。</p>
<p>問。寶塔元無縫。金門即目開時如何　師云。智積佐來空合掌。天王捧出不知音　進云。如何是塔中人　師云。萎華風掃去。香水雨飄來。</p>
<p>問。未有之言。請師試道　師云。入市能長嘯。歸家著短衣。</p>
<p>問。夏終今日。師意如何　師云。不憐鵝護雪。且喜臘人冰。</p>
<p>問。曾奉指呼為遠使。不得驪珠便却迴時如何　師云。振迅不言擒虎尾。吨呀須見殺龍頭。</p>
<p>問。箭頭不立塵時如何　師云。羅閱學唐步。</p>
<p>師上堂云。齧鏃破三關。分明箭後露。你若擬議。即穿顋過。</p>
<p>時有僧問。如何是箭　師云。穿顋過。</p>
<p>問。十度發言九度休時如何　師云。前殿有人橫擔戟。退宮披袞倒騎牛。</p>
<p>問。不與萬法為侶者是什麼人　師云。斫額望扶桑。乘槎人不顧。</p>
<p>問。不落于將將手。如何辨太阿　師云。莫將天壍試。直下斬攙搶。</p>
<p>問。諸聖為什麼人不得　師云。渾心毬子不垂手。屎上蛆兒競出頭。</p>
<p>問。王子未還。如何證據　師云。金剛㘿不陷。紅爛不堪拈。</p>
<p>問。金剛莫比吹毛利。為什麼却被羺羊角觸之　師云。五頂華冠脆。雙眸眨不禁　問。劍是名。斬是用。如何是體　師云。端身裂破面　問。承聞汝水波瀾急。疾焰過風事若何　師云。猢猻戴席帽。</p>
<p>問。人王與法王相見時如何　師云。紫陵巖畔千華秀。白雪樓前萬姓歌　進云。合談何事　師云。直面無迂曲。迴眸有慘舒。</p>
<p>師上堂云。祖師心印。此日全提。去即印住。住即印去。<span class='corr'>秖</span>如不去不住。印即是。不印即是。眾中還有道得底麼。</p>
<p>時有盧陂長老問。學人有鐵牛之機。請師不搭印　師云。慣釣鯨鯤澄巨浸。却嗟蛙步[馬*展]泥沙。師道了。隨後便拂　師又云。記得話頭麼　陂擬開口。　師又拂。</p>
<p>師在汝州衙內上堂。僧問。人王與法王相見時如何　師云。大舞遶林泉。世間無憂喜　進云。共談何事　師云。虎豹巖前曾宴坐。隼彌光裡播真宗。</p>
<p>問。靈山一會。迦葉親聞。此日太<span class='corr'>傅</span>面前。如何舉唱　師云。鷲峰頂上敲楗稚。畢鉢岩中闕一人。</p>
<p>問。尋枝摘葉即不問。如何是直截根源　師云。赴供凌晨去。開堂帶雨歸。</p>
<p>問。滿目荒郊翠。瑞草却滋榮時如何　師云。新出紅爐金彈子。簉破闍梨鐵面皮。</p>
<p>問。問問盡是揑怪。請師直指根源　師云。罕逢穿耳客。多遇刻舟人。</p>
<p>問。文彩未生。還具者箇也無　師云。堂無告口餐　問。如何是互摸之機　師云。和肓不訴瞎　問。是非不到處。請師方便　師云。金闕路遙非近遠。玉闕程峻且藏珠　進云。乞師露箇面目　師云。荊棘裡道場。</p>
<p>問。邪舍親掌處。深深事若何　師云。未曾經雪嶺。錯謬入蘆叢　進云。正恁麼時如何　師云。盲龜值木雖優穩。枯木生華物外春。</p>
<p>問。如何是密室中事　師云。出袖談今古。迴顏獨皺眉　問。水草蓋閩珠。重光顯佐無　師云。雖知不觸波瀾外。帶角披毛在目前。</p>
<p>問。驪頷有珠。如何取得　師云。曾向海邊乾竹刺。直至如今理素琴。</p>
<p>問。大舸飄空。如何舉棹　師云。自在不點胸。渾家不喜見。</p>
<p>問。如何是汝州境　師云。盜竊祖師張行滿。疊閭連里置囊家。</p>
<p>問。追風難把捉。前程事若何　師云。波斯衣䙡解。</p>
<p>問。誕生王子還假及弟也。無　師云。一句擬光禪子訝。三緘却附古人機。</p>
<p>問。久隨梅柳。為什麼金牓上無名　師云。來千去萬。且要鍛鍊。</p>
<p>師上堂云。遞相供養來。遞相供養來。</p>
<p>便有僧問。將什麼供養　師云。側首吒呀顆面看。</p>
<p>問。異類擬生全眹兆。機鋒兼帶意如何　師云。香爐裡撒屎。</p>
<p>問。真性不隨緣。如何得證悟　師云。猪肉按上滴乳香。</p>
<p>問。視聽難諧。如何博詰　師云。一念通玄箭　三尸鬼失艱。</p>
<p>問。隨緣不變者。忽遇知音時如何　師云。披蘘側立千峰裡。引水澆疏五老前。</p>
<p>問。急切不容步。宗分何路捷　師云。朔風不假殊常韻。迴轉須超逆順機。</p>
<p>問。是非不到處。請師道　師云。炙輠追奔經扈㵎。駐車搖鞅刷黃揵。</p>
<p>問。師子三迅時如何　師云。拈提非在手。妙用不從他。</p>
<p>問。如何是清淨法身　師云。金沙灘裡馬郎婦。</p>
<p>問。如何是祖師西來意　師云。骨肉縱分離。冤家難解洗。</p>
<p>問。堯王雖有今。蘭臺有人過時如何　師云。出袖不携梟楚客。藏鋒猶念雪林僧。</p>
<p>問。刻舟求不得。常用事如何　師云。大勳不竪賞。柴扉草自深。</p>
<p>問。從上古人。印印相契。如何是相契底印　師云。輕囂道者隨機變。拈取招魂拭淚巾。</p>
<p>問。九夏賞勞。請師言薦　師云。出袖拂開龍洞雨。泛盃波涌鉢囊華。</p>
<p>問。最初自恣。合對何事　師云。一把香芻拈未下。六鐶金錫響搖空。</p>
<p>問。密恊處。請師指喻　師云。簾外映孤燈。赤心連永夜。</p>
<p>問。如何是古佛家風　師云。誰敢造口　進云。學人恁麼耶　師云。劍良胳膞。</p>
<p>問。如何是钁頭邊事　師云。山前一片閑田地。種竹栽松一境寬　問。如何是賓中賓　師云。攢眉坐白雲　問。如何是賓中主　師云。入市雙瞳瞽　問。如何是主中賓　師云。迴鑾兩耀新　問。如何是主中主　師云。磨礱三尺劍。待斬不平人。</p>
<p>問。金牓狀元必然便拄時如何　師云。東堂較藝知甘苦。北陸忙羊莫筭程。</p>
<p>問。一色難分。請師顯示　師云。滿爐添炭猶嫌泠。路上行人<span class='corr'>秖</span>守寒。</p>
<p>問。王道與佛道相去幾何　師云。芻狗吠時天地合。木雞啼後祖燈輝　問。祖師心印。請師拂拭　師云。祖月凌空圓聖智。何山松栢不青青。</p>
<p>問。如何是般若用　師云。纔展鋒鋩敲影頸。早聞歸歎喪尼乾。</p>
<p>問。如何是學人立身處　師云。井底泥牛吼。林間玉兔驚。</p>
<p>問。如何是道　師云。五鳳樓前　進云。如何是道中人　師云。問取皇城使　進云。道與道中人相去幾何　師云。月似羅中鏡。星如霧裡燈　問。如何是隨流不變底性　師云。潑墨池邊曾鬬勝。望青臺上觜憕[怡-台+弘]。</p>
<p>問。古曲無音韻。如何和得齊　師云。霡霂汗流山鬼窟。袈裟遮面鬼神村。</p>
<p>問。七星光彩轉天河。截斷毗盧海嶽波時如何　師云。伯樂暫垂鞭。駑駘誇八駿。</p>
<p>問。空中尋鳥跡時如何　師云。三種寶車羅列了。低聲喚起宅中人。</p>
<p>師上堂云。若立一塵。家國興盛。野老嚬蹙。不立一塵。家國喪亡。野老安貼。於此明得。闍梨無分。全是老僧。要識闍梨麼。右邊拍一拍云。者裡即是闍梨。要識老僧麼。左邊拍一拍云。者裡即是老僧。老僧與闍梨。亦能悟却天下人。亦能迷却天下人。便下座。</p>
<p>師上堂。僧問。大眾雲集。請師說法　師云。赤脚人趂兔。著靴人喫肉。</p>
<p>問。不曾博覧空王教。略借玄機試道看　師云。白玉無瑕。卞和刖足。</p>
<p>問。假使鐵輪頂上旋。定慧圓明終不失時如何　師云。牙簽入火難収拾。象駕推輪早二三。</p>
<p>問。未擬擬<span class='corr'>已</span>前。如何分者箇那箇　師云。碧㵎虎驚非振奪。金毛距地始吒呀。</p>
<p>問。不傷物義。請師便道　師云。劈腹開心。猶未惺懆　問。如何是臨機一句　師云。因風吹火。用力不多　問。未定渾濁。如何得照　師云。下坡不走。快便難逢　問。素面相呈時如何　師云。拈却蓋面帛　問。如何是衲僧氣息　師云。膝行肘步。大眾見之。</p>
<p>問。紫菊半開秋<span class='corr'>已</span>晚。月圓當午意如何　師云。月生蓬島人皆望。昨夜遭霜子不知。</p>
<p>問。如何是衲僧行李處　師云。頭上喫棒。口裡喃喃。</p>
<p>問。如何是不壞身　師云。門外喝棒聲。</p>
<p>問。妙峰無異路。孤輪事若何　師云。舉世未知無位位。當機須顯句玄玄。</p>
<p>精進大師自西天來。問師云。學人身三口四。請師懺悔　師及彈指一下。云。願罪消滅。願罪消滅　又問。西天此土皆遊徧。如何是日用底事　師云。酥油塗戶嚮。石蜜守垣人。</p>
<p>問。靈山畫月。曹谿指月。去此二途。請師直指　師云。無言不當啞　進云。請師定當。　師云。先渡汨羅江。</p>
<p>問。如何是諦實之言　師云。心懸壁上。</p>
<p>師上堂云。若是上上之流。各有證據者。略赴箇程限。未證據者。各自英俊。當處發生。隨處滅盡。如爆龜紋。爆即成兆。不爆成鈍。欲爆不爆直下揑。</p>
<p>問。如何是學人自<span class='corr'>己</span>　師云。是汝自<span class='corr'>己</span>　僧禮拜　師便打。</p>
<p>問。龍透清潭時如何　師云。印駿捺尾。</p>
<p>問。任性浮沉時如何　師云。牽牛不入攔。</p>
<p>問。凝然便會時如何　師云。截耳臥街　問。句絕名言時如何　師云。全身細不出。</p>
<p>問。啐<span class='corr'>啄</span>同時時如何　師云。響。</p>
<p>問。朗月當空時如何　師云。眠雲臥水。</p>
<p>問。狼烟永息時如何　師云。兩脚梢空。</p>
<p>師上堂云。且據中下。止啼之義。若論祖令。便是碧眼胡僧出頭來。也須乞命。若言盡令而行。便須倩人看陀　時有僧問。據令而行時如何　師云。儞擬散眾　僧擬議　師便打。</p>
<p>問。祖命當行時如何　師云。點。</p>
<p>問。有無俱無去處時如何　師云。三月懶遊華下路。一家愁閉雨中門。</p>
<p>問。有無俱有去處時如何　師云。劍良胳膞輸降欵。鐵作胷襟到海壖。</p>
<p>問。獨立孤舟時如何　師云。沙門島裡逢恩赦。華頂峰前望沃州。</p>
<p>問。舉世無雙時如何　師云。峰標端月角。生度鬼門關。</p>
<p>問。語默涉離微。如何通不犯　師云。長憶江南三月裡。鷓鴣啼處百花開。</p>
<p>問。不施寸刃。便登九五時如何　師云。鞭屍屈項。</p>
<p>問。凡聖不通時如何　師云。脫削分司離洛下　問。如何是空王印　師云。蕩蕩綱三空。遺蹤無透路。</p>
<p>師上堂云。我有一雙箭。不經久磨鍊。不射徧十方。要且無人見　時有僧問。如何是和尚箭　師作彎弓勢　僧禮拜　師云。拖出者死漢。</p>
<p>問。不動人情。請師全用　師云。截却儞舌根　進云。請師的當　師云。生擒虎兒。死怕盲龜　進云。學人未省。如何得親切去　師云。三吳彎弓歸夜半。五陵攜劍去清晨　進云。如何受用　師云。手上截。</p>
<p>問。如何是破相底一句　師云。剔　問。如何是主中主　師云。猪肉按上古佛心。</p>
<p>問。師子吼時全意氣。文殊仗劍意如何　師云。額上劃。</p>
<p>問。獨超物外時如何　師云。欲識淨刀。莫拈羊角。</p>
<p>問。如何是思大吞十方底口　師云。[跳-兆+孛]跳入虎㵎。折脚上魚船。</p>
<p>問。王程有限時如何　師云。日馳五百　問。得船便渡時如何　師云。次當海際。</p>
<p>問。無扡容身時如何　師云。熊耳塔開無印客　進云。如何即是　師云。恰要斷却。</p>
<p>問。如何是大人相　師云。赫赤窮漢　進云。未審日用如何　師云。攜籮挈杖。</p>
<p>問。牛頭未見四祖時如何　師云。披蓆把椀　進云。見後如何　師云。披蓆把椀　師上堂云。三千劒客。恥見莊周。赤眉排肩。得無訛謬。他時豹變。後五日看。珍重。</p>
<p>問。香象瓟哮時如何　師云。在市曾參疑殺母　問。心印未明。如何得入　師云。雖聞遒師投歸欵。未見牽羊納璧來。</p>
<p>問。明君不握軒轅鏡。不辨朝綱事若何　師云。彼物不來。清朝相失。</p>
<p>問。如何是臨濟下事　師云。桀犬吠堯。</p>
<p>問。大人相為什麼不具足　師云。鴟梟半夜欺鷹俊。</p>
<p>問。軍期急速時如何　師云。受降城下骨崖柴。</p>
<p>問。未達其源時如何　師云。鶴冷離巢易。龍寒出洞難。</p>
<p>問。不露鋒鋩句。如何辨主賓　師云。口銜羊角鰾膠粘。</p>
<p>問。心源未明時如何　師云。纔喜佩觽登弱冠。便遭脫削髮齊眉。</p>
<p>問。根源未明。如何顯道　師云。金星照野饒鋩角。鐵騎邊征大殺傷。</p>
<p>問。未明差別智。如何得不疑　師云。苦輪未息難消殺。甘露臺前斷臂時。</p>
<p>問。將身御險時如何　師云。露布長書寫罪源　進云。正當恁麼時。喚作什麼　師云。出入振鈴常正殺。</p>
<p>問。不修禪定。為什麼成佛無疑　師云。金雞專報曉。漆桶夜光生。</p>
<p>問。霧卷雲收時如何　師云。青天處瞎。</p>
<p>問。麈鹿成群。如何　射得主中主　師云。釣船載到瀟湘岸。氣咽無憀問白鷗　問。學人解問譊訛句。請師舉起訝人機　師云。心裡分明眼睛黑。</p>
<p>問。生死到來時如何　師云。青布裁衫招犬吠　進云。如何得不吠去　師云。似宜嚲袖寂無聲　問。洪鍾未擊時如何　師云。眾塞大千無不韵妙含幽智豈能分　進云。擊後如何　師云。石壁山河無障礙。翳霄聞後好咨聞。</p>
<p>問。蓮華未出水時如何　師云。未能超濁水。不被淤泥侵　進云。出水後如何　師云。孤輪雖有異。菡萏不新鮮　進云。開敷後如何　師云。水仙頭上戴。美好莫窺攀。</p>
<p>問。如何是覿面事　師云。不知何歲月。再覩馬嵬坡　問。如何是真道人　師云。竹竿頭上禮西方。</p>
<p>問。浩浩之中。如何辨主　師云。無目仙人能揣骨。閙市開張執手驚。</p>
<p>問。如何是三世諸佛出身處　師云。迴首看龍床。却問前來使。</p>
<p>問。魚隱深潭時如何　師云。湯盪火燒。</p>
<p>問。如何是學人親切處　師云。須彌南畔齊打皷。賀蘭山下曬皮毬。</p>
<p>問。密室之中。如何是道　師云。穿松天外月。透室晚霞光。</p>
<p>問。如何是諸佛行李處　師云。青松綠竹下。</p>
<p>問。如何是三世諸佛出身處　師云。華嶽三峯頭着地。太平天子多魂驚。</p>
<p>問。如何是法身佛　師云。孟津關不遠。最若臥如來　問。昨日偶因童子戲。冐黷師顏怒也無　師云。鉄楔迸開蛇肚綻。分明顯出瑟㕰聲。</p>
<p>問。如何是大善知識　師云。殺人不<span class='corr'>眨</span>眼　進云。既是大善知識。為什麼殺人不<span class='corr'>眨</span>眼　師云。塵埃影裡不拂袖。盡戟問前磨寸金。</p>
<p>汝州大保問師。每日為眾提唱。是何宗旨　師云。瑞草本無根。信手拈來用　進云。未審用底是什麼　師云。千般顯意難彰則。一點分明笑日春。</p>
<p>又問。和尚年多少　師云。木自不彰名。今則無不得　進云。未審畢竟是多少　師云。老僧年七十三　保云。元來有數　師云。早知今日事。悔不慎當初。</p>
<p>保又問云。若論此事。不得隈刀避箭。直須攢簇將來千弓萬箭射不着始得　師云。千弓萬箭射不着始得　保云。未審射不着底。得什麼人力　師云。師子振威親執縛。象王騰擲拔生牙　保云。向上還有事也無　師云。有　保云。如何是向上事　師云。轉身猶有路。脫體道應難。</p>
<p>師上堂云。世尊三昧。迦葉不知。迦葉三昧。阿難不知。阿難三昧。商那和修不知。迄至吾有三昧。汝亦不知　時有僧問。未審和尚三昧什麼人得知　師云。真金不假爐中試。元牓精華徹底鮮。</p>
<p>問。晦夜不隱。日中無影。未審是凡是聖　師云。劒嶺志公常立望　進云。正當恁麼時。還分賓主也無　師云。張騫江上斬龍頭。</p>
<p>問。常騎駿馬遊闤。闠不守枯松翫月輪時如何　師云。瀑布巖前鬼擲鉢　進云。爭奈舉世不奈何　師云。亂雲深處好生涯。</p>
<p>問。一即六。六即一。一六俱亡時如何　師云。一箭落雙鵰　進云。意旨如何　師云。身亡蹟謝。</p>
<p>問。十二分教是傍來。如何是正來　師云。囓鏃之機。直須好與　學云。意旨如何　師云。傍來正面也空聲。</p>
<p>師問僧。聲前來。句後殺　僧云。喏　師云。出袖藏鋒無定。止汝墳經兩倒降旗　僧云。不會　師云。入籠。</p>
<p>問。華藏海中獨遊時如何。</p>
<p>師云。急　問。如何是第一句　師云。三要印開朱点窄。未容擬議主賓存。便喝。</p>
<p>問。如何是第二句　師云。妙解豈容無着問。謳和爭起截流機。未問<span class='corr'>已</span>前錯。</p>
<p>問。如何是第三句　師云。但看棚頭弄傀儡。抽牽都來裡有人。明破即不可。</p>
<p>西蜀歐陽侍郎問。法王心印。達麼將來。五祖付與曹谿。自後不傳衣鉢。未審和尚得自何人　師有頌答。</p>

<div class="lg regular"><div class='lg-row'>能忍相傳恰二三　信行衣鉢更誰擔</div>
<div class='lg-row'>明明歷世千燈外　得自何人問那堪</div>
</div><p>又問。古人相見。切忌明頭。不露言鋒。那知旨的。</p>
<p>師頌答曰。</p>

<div class="lg regular"><div class='lg-row'>甘露臺前靡不逢　免將明暗諕盲聾</div>
<div class='lg-row'>當初貶着文殊處　笑殺寒山者老翁</div>
</div><p>又問。如如不動。輪轉無窮。五陰壞時。憑何秉執。</p>
<p>師頌答曰。</p>

<div class="lg regular"><div class='lg-row'>密密堂堂觸處周　都緣妄識提浮漚</div>
<div class='lg-row'>三千多澤狂華掩　俊矣天然遇石頭</div>
</div><p>因僧問話。有頌二首。</p>

<div class="lg regular"><div class='lg-row'>萬法虗無實際深　凝然妄肯絕踈親</div>
<div class='lg-row'>斷常妙理修途者　鏡像宜扶覺照頻</div>
<div class='lg-row'>萬種方圓在月前　低頭思慮萬重開</div>
<div class='lg-row'>吹毛莫比鏌鎁利　一點舒光徧大千</div>
</div></div>
<div class='div-other'><a id='mulu153' />
<p class='h3'>汝州頴橋安禪師</p><p>師在團爐內坐次。鍾司徒來見。問。三界焚燒。如何出得　師以香匙撥火。云。司徒。司徒　因僧參隋州護國淨果大師。護國問。什麼處來　僧云。汝州南院來　國云。南院近日事如何　僧云。和尚試道看　國便喝　僧亦喝　國云。住。住。護國一喝是護國令。上座一喝作麼生　僧云。其甲與和尚父子相見　國云。儞看者瞎驢作者箇見解。便打趂出院。</p>
<p>其僧至此嶺上逢師。認得。遂坐次。舉前來因緣與師　師云。儞看護國棒折那。</p>
<p>師隨後亦到護國　國見來。便問。近離什麼處　師云。汝州　國云。有事相借問。得麼　師云。合取狗口　護國便休。</p>
<p>僧問。如何是和尚為人親切處　師拈棒　僧擬議。　師便打。</p>
</div></div>
<p class='juan'>天聖廣燈錄卷第十五</p></div>
</div><!-- end of div[@id='body'] -->
</body></html>