<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu229' />天聖廣燈錄卷第十九　　　〔宋勒〕</p>
<div class='div-other'><a id='mulu230' />
<div class='div-other'><a id='mulu231' />
<div class='div-other'><a id='mulu232' />
<p class='h3'>韶州雲門山法球禪師</p><p>奉廣主召入宮。升座云。一言纔剖。該括微塵。萬派歸源。截流眾壑。吾皇登殿。野老謳謌。師子當門。群魔屏跡。西來大道。若為傳持。古佛家風。如何指示。幸逢聖代。偶值明時。可謂皇風蕩蕩。佛日高舒。但某若論佛法。直下難言。唱道之機。強名施設。三乘分教。各有指歸。五部律文。但明持犯。如來法眼。末後相傳。鱗次契心。教外別演。此猶是化門之說。若是衲僧門下。句裏呈機。徒勞佇思。若是叢林久浸。飽鬬作家。格外玄談。對眾證據。</p>
<p>時有僧禮拜。　師云。對目千差路。迴眸十萬餘。</p>
<p>問。梵王親請佛。國主此延師。音日靈山會。密記乞師宣　師云。一音剖之河沙界。萬法齊生舜日新　進云。恁麼則四海晏清。八方肅靜也　師云。木人歌有道。野者感無私。</p>
<p>問。靈山密記蒙師指。未審得法繼何人　師云。九重城裏君王令。萬里風清罷戰征　學人未委。乞師的旨　師云。裂腹剜心猶未報。何勞測意起多端。</p>
<p>問。如何是西來大道　師云。當時妄想。至今不絕。</p>
<p>問。如何是古佛家風　師云。一輪千家月。無處不晶輝。</p>
<p>師又云。問也問不盡。答也答無窮。蓋曩昔以來。根塵濃厚。便有多途。佛法顯然。何須自昧。捨彼取此。背覺合塵。不能休歇。速須了却。莫更苦求。可惜時光逡巡。又過斯日。開闡不盡稱提。恭願皇風永扇。慧炬長然。萬彚滋榮。千祥並集。以某祇園片葉。謬對威顏。無住戰灼。王令稍嚴。伏惟珍重。</p>
<p>師歸院。升堂。示眾云。言前薦得。辜負平生。句後呈機。空華亂墜。且據衲僧眼目。作麼生辨明。若向者裏辯明得去。似有出身之分。不昧平生。若向者裏辯明不得。墮坑落壍。淪沒蹤由。如何出得。有出得者。試對眾道看。</p>
<p>有僧出來便問。西天與東土。諸佛亦復然。師登師子座。一句為誰宣　師云。金輪不隱的。木馬正當軒　進云。恁麼則人天皆有慶。樵子處處歌也　師云。鳥道無迂曲。行人有短長。</p>
<p>問。師唱誰家曲。宗風嗣阿誰　師云。韶石巖前曾得侍。曹谿鉢不二三擔　進云。恁麼則雲門嫡子。雲嶺玄孫也　師云。刢利不從人薦得。先陀由根毋生遲。</p>
<p>問。如何是雲門劍　師云。長空不匣鋒鋩色　進云。用者又如何　師云。四塞唯清日月明。</p>
<p>問。如何是禪　師云。秋來樹頭鳴。</p>
<p>問。如何是道　師云。頭上脚下　進云。如何是道中人　師云。一任東西。</p>
<p>問。如何是世尊不說說　師云。對目不見耳　問。如何是迦葉不聞聞　師云。閉門哭蒼天。</p>
<p>問。如何是佛　師云。鼻高眼大。</p>
<p>問。如何是隨色摩尼珠　師云。色即不無。恁麼生是珠　學云。不會。特伸請益　師云。雲有出山勢。水無投㵎聲。</p>
<p>問。牛頭未見四祖時如何　師云。沓風吹萎華　進云。見後如何　師云。更雨新好者　師上堂云。一法如是。諸法亦然。萬別千差。不離方寸。諸禪德。若得如是。盡十方世界一時拈來向諸人眼睫上。百千諸佛向眼睫上轉大法輪。各各踊身向虗空裏。現一十八變。為三世諸佛說法。諸人還見麼。若道不見。可惜父母所生眼。若道見。且作麼面目。試對眾道看。良久。云。買賣不當價。撫掌一下。久立。珍重。</p>
</div>
<div class='div-other'><a id='mulu233' />
<p class='h3'>韶州廣悟禪師</p><p>上堂云。諸佛出世。早是多端。達磨西來。更傳心印。大似欺我兒孫。壓良為賤。三乘十二分教。不別時宜。若是格外道人。不用取他為則。直須孤明自<span class='corr'>己</span>。省悟前塵。大用現前。臨機施設。蹤橫踢蕩。方有少分出家。如今還有麼。不用如何若何。應須直入。</p>
<p>有僧出來禮拜　師便打　學云。正遇作家　師云。罪不重科。</p>
<p>問。人人盡唱曹谿曲。和尚繼嗣在何人　師云。分明記取。</p>
<p>問。十方國土中。唯有一乘法。如何是一乘法　師云。日月自分明。</p>
<p>問。如何是和尚為人一句　師云。因風吹火。</p>
<p>問。如何是正法眼　師云。山河大地。</p>
<p>問。如何是覿面事　師云。赤水遠來。</p>
<p>問。久雨不晴時如何　師云。追風由恨遲。</p>
<p>問。如何是佛　師云。清原好山水。</p>
<p>問。如何是佛向上事　師云。金烏晝夜催。</p>
</div>
<div class='div-other'><a id='mulu234' />
<p class='h3'>韶州長樂政禪師</p><p>上堂云。祖師心印。壁立難提。直下精明。猶是鈍漢。作麼得箇恰好去。</p>
<p>時有僧便問。祖師心印。何人提掇　師云。石人妙在手　進云。未審學人還有分也無　師云。木女整不齊。</p>
<p>問。如何是長樂境　師云。青松長鬱密。鵠鶴每來翹　進云。如何是境中人　師云。獐兒并麋鹿。盡日自成群。</p>
<p>問。北斗藏身。意旨如何　師云。青山常在。日月何虧。</p>
<p>問。如何是法身　師云。山河無障礙。</p>
<p>廣主召師入宮。升座。有僧問。鷲峯演唱。迦葉低眉。今日王宮。請師垂示　師云。一句分明無異跡。八方咸共賀昇平　進云。恁麼則三界外人去也　師云。萬歲。萬歲。</p>
<p>問。人王與法王相見時如何　師云。月明三島靜。樵子太平歌。</p>
<p>問。文殊與維摩對談何事。　師默然　進云。恁麼則無說無聽也　師云。毗耶離城事又作麼生。</p>
<p>師又云。言無展事。語不投機。承言者喪。滯句者迷。不說不默。又成惑亂。且作麼生辨得邪正去。若是同道。可希洞鑒。然雖如是。風不來。樹不動。久立。珍重。</p>
</div>
<div class='div-other'><a id='mulu235' />
<p class='h3'>韶州佛陀山遠禪師</p><p>在廣主宮中。上堂。有僧問。如何是第一句　師云。天賜六銖皆挂體。臣僧百衲對宣<span class='corr'>揚</span>　問。如何是法身佛　師云。木馬嘶時華地錦。泥牛行處海雲凝　問。今日一筵。何異靈山　師云。四海波濤靜。一輪天地明。</p>
<p>問。如何是佛　師云。銅頭鐵額　學人未會此意如何　師云。簸土颺塵。</p>
<p>問。寶鑑當軒時如何　師云。誰敢覻著。</p>
<p>問。如何是祖師西來意　師云。眼中不著塵。</p>
<p>師云。若也一向問答。盡未來際也無窮盡。所以教中云。諸法寂滅相。不可以言宣。教山僧道什麼即得。如今事不獲<span class='corr'>已</span>。且與諸人葛藤即不可。若是正定道流覷見。一場笑具。且道笑我者是什麼人。直饒儞笑得祥雲現足下。好與三十棒。久立。珍重。</p>
</div>
<div class='div-other'><a id='mulu236' />
<p class='h3'>韶州鷲峯山韶禪師</p><p>上堂。僧問。正法無言時如何　師云。言　進云。學人不會。乞師端的　師云。兩重公案　進云。和尚豈無方便　師云。無禮難容。</p>
<p>問。學人有口道不得。請和尚道　師云。正當今日　進云。莫便是和尚為人也無　師云。下坡不走。</p>
<p>問。如何是鷲峯境　師云。青山淥水　進云。如何是境中人　師云。五湖四海賓。</p>
<p>問。祖意教意。是同是別　師云。日出東方月落西。</p>
</div>
<div class='div-other'><a id='mulu237' />
<p class='h3'>韶州淨源山真禪師</p><p>上堂。僧問。法網無遮。如何愽詰　師云。浩然無間斷。觸處有光緣。</p>
<p>問。如何是本來身　師云。風吹滿面塵。</p>
<p>問。如何是無縫塔　師云。山深人難見　進云。如何是塔中人　師云。路僻更無隣。</p>
<p>問。月未生時如何　師云。大地人盡望　進云。生後如何　師云。照破髑髏寒。</p>
<p>問。如何是一時教　師云。匿不得。</p>
<p>問。達磨未來時如何　師云。三家村裏兩兩三三　進云。來後如何　師云。千邪不如一直。</p>
<p>問。諸法寂滅相。如何是世間相　師云。真不掩假。</p>
</div>
<div class='div-other'><a id='mulu238' />
<p class='h3'>韶州披雲山禪師</p><p>上堂。僧問。三千里外響師顏。一句當軒。請師言薦　師云。斷頭船子。</p>
<p>問。師演靈山句。何人合得知　師云。刢利<span class='corr'>秖</span>因生處早。頑癡多棄世情非。</p>
<p>問。如何是色空　師云。拾取落幸生舊枝。</p>
<p>問。如何是一塵　師云。滿目是青山。</p>
<p>問。如何是毗盧藏中有大經卷　師云。拈不得　進云。為甚拈不得　師云。特地却成愁。</p>
<p>問。如何是不遷義　師云。山高不礙白雲飛。</p>
</div>
<div class='div-other'><a id='mulu239' />
<p class='h3'>韶州月華山禪師</p><p>上堂云。舉一句語。徧大千界。還有人會得者箇時節麼。試出來道看。要知親切。良久。云。不出頭是好手。久立。珍重。</p>
<p>僧問。如何是月華境　師云。青蒼無異色　進云。如何是境中人　師云。日月豈別論　問。如何是三乘十二分教　師云。黃卷赤軸　進云。畢竟成得什麼邊事　師云。如是我聞。</p>
<p>問。如何是對機說　師云。鐵門山難過　進云。學人不會。乞師再指　師云。愁顏不展眉　問。如何是祖師西來意　師云。梁王不識　進云。未審如何　師云。隻履西歸。</p>
</div>
<div class='div-other'><a id='mulu240' />
<p class='h3'>韶州雙峯山真禪師</p><p>上堂。僧問。如何是雙峯境　師云。何處不分明　進云。如何是境中人　師云。入門先問諱。</p>
<p>問。如何是大用現前　師云。一刀兩段　學云。了　師云。蒼天。蒼天。</p>
<p>問。佛法究竟成得什麼邊事　師云。十方薄伽梵。一路涅槃門。</p>
<p>問。四海晏清。未審王居何位　師云。寶殿苔生。時人罔措。</p>
<p>問。寶劒未磨時如何　師云。黑　進云。磨後如何　師云。四海晏清。</p>
<p>問。一切諸佛及諸佛阿耨多羅三藐三菩提法皆從此經出。未審此經從何而出　師云。速禮三拜。</p>
<p>問。從上諸聖以心傳心。未審何人傳師心　師云。答即易。問即難。</p>
<p>問。離四句。絕百非時如何　師云。莫教失却問　進云。恁麼則學人罪過　師云。再犯不容。</p>
<p>問。如何是和尚非時為人一句　師云。喫棒得也未　學人禮拜　師便打。</p>
</div>
<div class='div-other'><a id='mulu241' />
<p class='h3'>隨州雙泉山郁禪師</p><p>住舒州海會。上堂。僧問。如何是舒州境　師云。魄水逆流山露骨　進云。如何是境中人　師云。地有毒蛇砂有虱。</p>
<p>問。佛未出世時如何　師云。棲巖遁壑　進云。出世後如何　師云。誰諕閭閻。</p>
<p>問。如何是祖師西來意　師云。仙陁不刢利　學云。再希一言　師云。瞌睡作什麼。</p>
<p>問。達磨未來時如何　師云。多少猜疑者　進云。達磨來後如何　師云。也尋常。</p>
<p>問。古佛家風。乞師一言　師云。領　學云。領後如何　師云。不用別人。</p>
<p>問。如何是大道之源　師云。深深無間斷　進云。究竟事如何　師云。刢利不從他。</p>
<p>師上堂云。佛法不用學。寒山子欺儞。作麼生得不欺儞去。有人識得時。與山僧把將出來。汝若不識。看看燈籠露柱變作寒山子。與釋迦老子說法了。却從汝脚跟下走過。汝不見。却歸西天去也。有事近前。</p>
<p>時有僧問。如何是毗盧師　師云。風吹滿面塵　進云。為什麼却如此　師云。特地令人愁。</p>
<p>問。如何是和尚家風　師云。黃陳倉米飯　進云。忽遇客來。將何祗待　師云。齊後建谿茶　問。諸佛出世。當為何事　師云。不為闍梨　進云。恁麼則學人無依倚也　師云。路逢劒客順呈劒。不是詩人莫獻詩。</p>
<p>問。聖諦義中。還有俗諦也無　師云。語不虗施。</p>
<p>師上堂。示眾云。春陽發枯枿。秋氣殺群芳。物理皆如此。祖令若為當。良久。云。諸上座。若能於此薦得。不妨省力。若薦不得。虗負平生。有商量者近前。</p>
<p>時有僧問。寶劒未出匣時如何　師云。誰敢覷著　進云。出匣後如何　師云。萬里煙收道太平　問。如何是第一句　師云。迴頭終不顧　進云。如何是第二句　師云。未語先分付　進云。如何是第三句　師云。連根由蔕苦　問。不涉廉纖。請師便道　師云。啞得老僧口　進云。恁麼則學人罪過　師云。後犯難容。</p>
<p>問。遠遠投師。未審師還接也無。</p>
<p>師云。下坡不走。</p>
<p>進云。恁麼則得遇師顏也　師云。心不負人。面無慙色。</p>
<p>問。如何是隨色摩尼珠　師云。到處呈似人　師上堂云。諸佛出世。<span class='corr'>已</span>涉繁辭。達磨西來。壓良為賤。一言相契。埋沒宗風。竪拂敲床。那堪更用。圓相鏡智。亂撦焚燒。洞上五位君臣。不勞拈出。臨濟入門便喝。似齋後之鐘。德山入門便棒。猶是平地陷人。若是單明自<span class='corr'>己</span>。泥猪疥狗。省悟法空。見解未出常流。</p>
<p>俱胝一指。溝壑自沉。五洩香嚴。不能自救。丹霞石鞏。正在半途。肇會不遷。如何敵他生死。淨名杜口。猶涉多途。六代宗師。多虗少實。文殊說法。未稱衲僧。迦葉傳衣。遭人怪笑。獨指稱尊。猶不丈夫。大藏經文。殘羹餿飯。大溈和尚。罔別是非。本淨龍牙。見處孤僻。玄沙促指大徹。末後羞慙。一宿覺知恃地。方成懡㦬。馬大師即心即佛。表我兒孫。盤山非心非佛。其言極謬。此二尊宿猶是度脚買靴。看風便帆。衲僧門下爭敢咳嗽。</p>
<p>若將意解度量。迢迢十萬八千。更乃息念觀空。大似水中捉月。語上覓會。永劫沉淪。寂照觀空。編為外道。中下聞說。罔措是非。達士同人。方可明鑒。也擬緘言不說。恐邪正不分。及至定奪雌黃。大似能所分別。如斯剖㭊。各要知之。免被人謾。塗糊指注。更有參玄上士。須知有向上關捩。四海方袍。莫向死水裏吐氣。道人相見。爍電猶遲。豈況忉忉。有何利益。</p>
<p>叢林後代。謬說多途。棄却本師。不能擇其法眼。或呈現前三昧。或誇一句之淵。或呈眾請益。或無說而言宗。或不問而自說。或主家貪明話頭。學家不待結絕。或勝負爭強。驢年未徹。見處不諦。指月話月。未證言證。未得言得。將識情而卜度聖意。用妄心而剖判諸方。盡是傍生異見。依草附木。見處偏枯。陰界分別。多將記持憶想。便當自<span class='corr'>己</span>家風。貯在胸襟。將作平生眼目。如斯之輩。河沙相似。說則過頭千尺。行則金無分寸。口似懸河。是非長短。達磨門人豈可皮下無血。不是提綱出手。都緣法爾如然。饒儞會盡千般。爭奈當門按劒。直下明得。由是相達。子父商量。是何言也。一刀兩段。猶未分明。師子翻身。直須努眼。坐斷十方。不通凡聖。若能如是。方稱出家。久立大眾。伏惟珍重。</p>
</div>
<div class='div-other'><a id='mulu242' />
<p class='h3'>連州慈雲山深禪師</p><p>初開堂。纔升座。便有僧問。靈山曾授記。師唱是誰謌　師云。分明記取舉似人。</p>
<p>問。十方國土中。唯有一乘法。和尚如何舉唱　師云。雪嶺好翻身。</p>
<p>問。寶鏡當軒時如何　師云。天地皆失色。</p>
<p>問。如何是教外別傳一句　師云。扣牙恐驚齒。</p>
<p>問。慧日騰空人皆仰。此夕開筵事若何　師云。皇風一扇。宇宙廓然。</p>
</div>
<div class='div-other'><a id='mulu243' />
<p class='h3'>廬山化城鑒禪師</p><p>上堂。有僧問。如何是一大事　師云。射紅出。</p>
<p>問。遠遠投師。乞師指示　師云。漢東米作麼價。</p>
<p>問。露地白牛隨處現。嘶風木馬事如何　師云。何不現　學云。嫌箇什麼　師云。將謂海東舶主。<span class='corr'>秖</span>是此土商人　進云。若不張帆。焉知海闊　師云。放汝三十棒　問。如何是和尚正法眼　師云。新羅人迷路。</p>
<p>師上堂。示眾云。十方薄伽梵。一路涅槃門。諸禪德。且作麼是涅槃門。莫是山僧者裏聚會少時。便為涅槃門麼。莫是僧堂裏衣鉢下坐。寂默觀空。便為涅槃門麼。莫錯會好。諸禪德。總不恁麼會。莫別有商量底麼。山僧者裏早是事不獲<span class='corr'>已</span>。向諸人恁麼道。<span class='corr'>已</span>是相鈍致了也。更擬踏步向前。有何所益。諸禪德。但自無事。自然安樂。任運天真。隨緣自在。莫用巡他門戶。求覓解會。記憶在心。被他繫縛。不得自在。便被生死之所拘。何時得出頭。可惜光陰倐忽。便是來生。速須努力。努力。</p>
<p>時有僧問。生死到來。如何免得　師云。柴鳴竹爆驚人耳　學人不會。請師直指　師云。家犬聲獰夜不休。</p>
<p>問。如何是菩提路　師云。月照舊房深。</p>
<p>問。寶鏡當軒時如何　師云。照破萬家門　問。如何是和尚家風　師云。不欲說似人　進云。為什麼却如此　師云。家醜不外揚。</p>
<p>問。如何是和尚尋常為人底句　如云。量才補職　進云。恁麼則學人無分也　師云。心不負人。</p>
<p>問。如何是真空　師云。天河岸上星分異。</p>
<p>問。如何是學人自<span class='corr'>己</span>　師云。何得問別人　進云。問又何妨　師云。爭怪山僧。</p>
<p>問。北斗藏身。意旨如何　師云。青山無異的。常伴白雲閑。</p>
<p>問。如是學人行履處　師云。三門前松徑裏　進云。究竟又如何　師云。朝看群峯。夜窺星斗。</p>
<p>問。佛法畢竟成得什麼邊事　師云。好箇問頭。無人答得　進云。和尚豈無方便　師云。雲有出山勢。水無投㵎聲。</p>
<p>問。如何是向上關捩子　師云。拔劒攪龍門　問。臨濟入門便喝。德山入門便棒。未審意旨如何　師云。汝試舉臨濟．德山看　學人便喝　師云。放過一著　學人無語　師便打。</p>
<p>問僧。什麼處來。　僧便喝　師云。何得容易　僧擬議　師便打。</p>
<p>問新到僧。近離什麼處　進云。江州　師云。來時主人萬福也無　僧云。道什麼　師云。耳聾耶　僧云。是何言歟　師云。近前來。向汝道　僧近前　師云。打底不遇作家。參堂去。</p>
</div>
<div class='div-other'><a id='mulu244' />
<p class='h3'>廬山護國禪師</p><p>上堂云。有解問話者出來。有僧便出來禮拜　師云。來朝更獻楚王看。</p>
<p>問。久時不聞龍虎嘯。師登法座意如何　師云。月照寒潭影。白雲翳石稜。</p>
<p>問。如何是和尚家風　師云。到處似人　問。如何是性中相見底事　師云。過者邊來。</p>
<p>問。祖祖相傳。未審傳箇什麼　師云。說得麼　學云。和尚從何而得　師云。速禮三拜。</p>
<p>問。有問有答。揑目生華。不問不答時如何　師云。普天帀地　進云。畢竟事如何　師云。兩重公案。</p>
<p>問。萬法歸一。未審一歸何所　師云。陽氣發來無硬地。春晴[賏/(冗-几+鳥)]谷正芬芳。</p>
<p>師上堂云。實際理地。不受一塵。佛事門中。不捨一法。又云。一法若有。毗盧隨在凡夫。萬法若無。普賢失其境界。諸上座。作麼生理論。朝夕恁麼上來。向諸上座說箇什麼則得。若說三乘十二分教。自有座主律師。若說世諦因緣。又非僧家之所議。若論佛法。從上祖宗。多少佛法。可與評量。總不如是。須知各各當人分上事。作麼生是諸上座分上事。知有。對眾吐露一箇消息。以表平生行脚。參善知識。具爍迦羅目。不被人謾。豈不快哉。還有麼。良久。云。若無人出頭。買賣不當價。徒勞更商量。伏惟珍重。</p>
<p>師上堂。有僧問。如來為一大事因緣故。出現於世。和尚出世。以何法指示於人　師云。太陽門下威音的　進云。恁麼則和尚不虗出世也　師云。當胸不握節。語氣不慚惶　問。如何是世尊不說說　師云。言中須辨響。</p>
<p>問。如何是和尚尋常說法底口　師云。舌拄上齶　進云。恁麼則不從人得也　師云。即今事又作麼生　學人無語　師云。掠虗漢。</p>
<p>問。佛未出世時如何　師云。雲遮海門樹　進云。出世後如何　師云。擘破鐵圍山。</p>
</div>
<div class='div-other'><a id='mulu245' />
<p class='h3'>廬山慶雲禪師</p><p>上堂云。古人道。盡令提綱。不寒天下人口。諸上座。既是盡令提綱。為什麼不寒天下人口。古人恁麼道。大似不知時。然雖如是。若是上上之流。不拘此限。未證據者。不妨疑著。有不疑著底。不顧危亡。試對眾施呈看。</p>
<p>時有僧出禮拜　師便打　問。佛令祖令師<span class='corr'>已</span>委。向上機鋒意如何　師云。令　學人未曉。如何指示　師云。收。</p>
<p>問。如何是諸佛出身處　師云。古木堂前石師子　進云。意旨如何　師云。生獰不似他。</p>
<p>問。如何是學人行李處　師云。青松綠竹下。</p>
<p>問。如何是祖師西來意　師云。庭前無狗樹。</p>
<p>問。如何是佛　師云。風吹古岸柳依依。</p>
<p>問。佛意祖意。是同是別　師云。青山常伴白雲閑　問。如何是佛法大意　師云。和泥合水。</p>
<p>問。久負勿弦琴。請師彈一曲　師云。不是鍾子期。聵人徒側耳。</p>
<p>問。如何是透法身句　師云。泥多佛大　進云。向上更有事也無　師云。有　如云。如何是向上事　師云。麻筋灰紙。</p>
<p>問僧。什麼處來　僧云。洪州來　師云。什麼處過夏　僧云。翠巖　師云。踏破多少草鞋　僧無語　師云。參眾去。</p>
<p>問僧。不跨石門句作麼生道　僧云。放專甲過。有箇道處　師云。放汝過。作麼生道　僧珍重。便出去　師云。老僧今日失利　師上堂云。朝日上來下去。有什麼了期。自是諸上座在寒暑之間。眾生界內。汝還知麼。先聖建立門庭。分為五種。蓋為見解不等。悟有淺深。且眾生界是無明煩惱。人我貢高。熾然無間。深淪六趣。所以諸聖開方便門。示教化路。故有等差。若是未明自性底人。在於閻浮寒暑境界。常懷疑惑。他聖人見箇什麼道理。便證如如自在。所以親近知識。曉夜決擇。得自<span class='corr'>己</span>分明。子無生死。本來清淨。</p>
<p>若是未明得自<span class='corr'>己</span>。又不能了悟一切塵勞。不知他聖人證入之門。便有諸方善知識與儞諸人閑種種法門。於眾生界。示汝自性。及外客塵。一時遣蕩。得大安樂。令人知有一切萬法種種差別。通明無滯。若不如是。<span class='corr'>秖</span>明得自<span class='corr'>己</span>。不知有萬法。不得法空。無有通變。所作不得自在。於十二時中被諸境執。不能免離。蓋是見處偏枯。一期被他學家問著。眼目定動。便生煩惱。</p>
<p>如今奉勸諸人。但於十二時中不依倚一物。但自無事。從上來明昧一時放却。自立其志。泯絕諸緣。休歇根門。於見聞覺知無纖毫可幻。方可有出身之路。直須努力。莫更因循。<span class='corr'>秖</span>麼空過。須更便是來生。古人向道。此身不向今身度。更向何身度此身。可惜父母所生髮膚之體。一念若失。千生萬劫。不復人身。久立。珍重。</p>
<p>僧問。十二時中如何用心。不被諸境惑　師云。巍巍堂堂　進云。爭奈目前何。　師云。苦心更有苦。</p>
<p>問。三乘十二分教即不問。如何是直截根源　師云。十進九退　學云。如何則是　師云。何日得休時。</p>
<p>問。如何是佛事門中不捨一法　師云。放一捉一。</p>
<p>問。一言道斷時如何　師云。未是極則處　進云。如何是極則處　師云。冬後一陽生。</p>
<p>師早參上堂。云。吾有一語。對面分付。若人不會。四天東土。良久。云。直下省力。便恁麼承當得去。早是不著便漢。久立。</p>
<p>僧問。坐斷毗盧頂。不稟釋迦文時如何　師云。老僧一[跳-兆+孛]跳三千里。是汝鼻孔翻轉眼睫裏。汝又作麼生　學云。和尚何得特地　師云。還我話頭來　僧無語　師便打。</p>
<p>問。如何是第一義　師云。問底是第幾義　學云。特伸請益　師云。將為西天來。</p>
<p>問。教中有言。止止不須說。我法妙難思。如何是難思底事　師云。不是闍梨問。老僧也不知　學云。如何得受持去　師云。朝看雲霞秀。暮聽㵎水冷。</p>
<p>問。如何是衲衣下事　師云。千山銷斷雲　問。如何是向上一路　師云。或進或退　進云。為甚或進或退　師云。眼不見鼻　問。諸法實相義。和尚如何說　師云。口挂東壁上。</p>
</div>
<p class='juan'>天聖廣燈錄卷第十九</p>
<div class='div-w'><p style="margin-left:2em"><span class='note-inline'>(都句當藏主沙門　介先)</span>。</p>
<p style="margin-left:2em"><span class='note-inline'>(都勸首住持傳法廣惠大師　達杲)</span>。</p>
<p style="margin-left:2em"><span class='note-inline'>(前都勸首住持傳法惠空大師　仲真)</span>。</p>
</div></div></div>
</div><!-- end of div[@id='body'] -->
</body></html>