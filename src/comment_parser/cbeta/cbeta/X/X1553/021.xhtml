<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu270' />天聖廣燈錄卷第二十一　　　〔宋<span class='corr'>碑</span>〕</p>
<div class='div-other'><a id='mulu271' />
<div class='div-other'><a id='mulu272' />
<div class='div-other'><a id='mulu273' />
<p class='h3'>南岳山南臺懃禪師</p><p>初開堂日。僧問。法筵龍象眾。當觀第一義。如何是第一義　師云。帀地香煙秀。雲開日色新。</p>
<p>問。師唱誰家曲。宗風嗣阿誰　師云。日下飛雲雨。桃川淥水香。</p>
<p>問。慈雲<span class='corr'>已</span>布千花秀。今日宣<span class='corr'>揚</span>事若何　師云。四海波濤靜。一輪天地明。</p>
<p>問。今日一會。未審為何人　師云。真珠箱裡盛宮誥。月桂抽條萬代枝。</p>
<p>問。如何是南臺境　師云。掌中觀世界。日月滿懷流　進云。如何是境中人　師云。走殺多少人。</p>
<p>問。如何是禪　師云。石人拋玉彈。跣足履春氷。</p>
<p>問。如何是祖師西來的的意　師云。一寸龜毛重九斤。</p>
<p>師上堂。僧問。法筵再啟。大眾雲臻。祖師西來。乞師舉唱　師云。天上泥牛吼。空中木馬嘶。</p>
<p>問。如何是南臺家風　師云。爛煑黃虀菜。長燒般若柴。</p>
<p>問。如何是衡山境　師云。四時華爛漫。寒松貫嶽心　進云。如何是境中人　師云。執政每依天子令。牛刀舉處六卿寧。</p>
<p>師上堂云。南嶽山裡寒。不似別處寒。寒即樹結銀條。草鋪碎玉。江河東定。四海成氷。虗空結合。鳥道不通。雪布長郊。魚龍鎖戶。當恁麼時。命若懸絲。作麼生道。若道得。即紅日連天。若道不得。即冥冥長夜。又云。紅日團圓。白月彎曲。去天遠。去地近。久立。珍重。</p>
</div>
<div class='div-other'><a id='mulu274' />
<p class='h3'>鼎州文殊應真禪師</p><p>上堂云。直鉤釣驪龍。曲鉤釣蝦蟆．蚯蚓。還有龍麼。良久。云。勞而無功。久立。珍重。</p>
<p>僧問。圓明三句師親唱。截斷眾流事若何　師云。入水見長人。</p>
<p>問。寶劒未出匣時如何　師云。在什麼處　進云。出匣後如何　師云。臂長衫袖短。</p>
<p>問。師唱誰家曲。宗風嗣阿誰　師云。儞祇欲得我答話。</p>
<p>師上堂云。古人道。盡大地未曾有人舉揚。我道盡大地人舉揚。又作麼生。不可一向。誰是舉揚者。試道看。珍重。</p>
</div>
<div class='div-other'><a id='mulu275' />
<p class='h3'>鼎州後德山柔禪師</p><p>上堂云。古人道。盡大地是儞自<span class='corr'>己</span>。祇是曲為今時開方便門。要人得入。如今便作自<span class='corr'>己</span>會却。豈不是錯信受。頭上安頭。但於十二時中不起一念。十方世界無纖毫過咎。雖然如是。幾人到此。久立。珍重。</p>
<p>僧問。如何是佛　師云。西天去此十萬八千。</p>
<p>問。如何是祖師西來意　師云。穿雲度水。涉歷江山。</p>
<p>問。德山一曲師親唱。北斗藏身事若何　師云。日月同天照。何處不分明。</p>
<p>問。如何是德山境　師云。山接桃源。水橫善卷　問。如何是境中人　師云。夜靜不聞山獸語。朝聽漁父太平歌。</p>
</div>
<div class='div-other'><a id='mulu276' />
<p class='h3'>鼎州德山紹晏禪師</p><p>上堂云。一塵纔舉。大地全収。一毛頭上。師子全身。且道一塵纔舉。大地全収。須彌山重多少。一毛頭上。師子全身。海水有幾滴。有人道得。與儞拄杖。天下橫行。若道不得。須彌山蓋却汝頭。大海水溺却汝身。久立。珍重。</p>
<p>僧問。宗乘今日師親舉。未審演法為何人　師云。去去西天路。迢迢十萬餘。</p>
<p>問。如何是德山家風　師云。千年松樹子　進云。忽遇上上之賓。如何祗待　師云。上座即今是上上。是下下。</p>
<p>問。如何是祖師西來意　師云。桃源水遶白雲亭。</p>
</div>
<div class='div-other'><a id='mulu277' />
<p class='h3'>鼎州文殊寬禪師</p><p>上堂云。直教儞聞一句。一時決了。<span class='corr'>已</span>是不著便。遭他點污。合作麼生。</p>
<p>僧問。牛頭未見四祖時如何　師云。牛頭　進云。見後如何　師云。妄想至今。</p>
<p>問。如何是文殊為人底句　師云。粗識好惡。</p>
<p>問。古人捲席。意旨如何　師云。儞自不知時。</p>
<p>問。如何是雲門透法身句　師云。惜取眉毛　進云。為什麼如此　師云。非汝境界。</p>
</div>
<div class='div-other'><a id='mulu278' />
<p class='h3'>鼎州普安道禪師</p><p>師自住後。不收語錄。但存偈頌。</p>

<div class='div-other'><a id='mulu279' />
<p class='h4'>函蓋乾坤句</p>
<div class="lg regular"><div class='lg-row'>乾坤并萬象　地獄及天堂　物物皆真見</div>
<div class='lg-row'>頭頭用不傷</div>
</div></div>
<div class='div-other'><a id='mulu280' />
<p class='h4'>截斷眾流句</p>
<div class="lg regular"><div class='lg-row'>推山積嶽來　一一盡塵埃　更擬論玄妙</div>
<div class='lg-row'>永消瓦解摧</div>
</div></div>
<div class='div-other'><a id='mulu281' />
<p class='h4'>隨波逐浪句</p>
<div class="lg regular"><div class='lg-row'>辨口利舌問　高底應不虧　還如應病藥</div>
<div class='lg-row'>診候在臨時</div>
</div></div>
<div class='div-other'><a id='mulu282' />
<p class='h4'>三句外別頌</p>
<div class="lg regular"><div class='lg-row'>當人如舉唱　三句豈能該　有問如何事</div>
<div class='lg-row'>南嶽與天台</div>
</div></div>
<div class='div-other'><a id='mulu283' />
<p class='h4'>褒貶句</p>
<div class="lg regular"><div class='lg-row'>金屑眼中翳　衣珠法上塵　<span class='corr'>己</span>靈猶不重</div>
<div class='lg-row'>佛祖為何人</div>
</div></div>
<div class='div-other'><a id='mulu284' />
<p class='h4'>親踈句</p>
<div class="lg regular"><div class='lg-row'>黑豆未生前　商量<span class='corr'>已</span>成顛　若尋言句會</div>
<div class='lg-row'>特地隔西天</div>
</div></div>
<div class='div-other'><a id='mulu285' />
<p class='h4'>辨邪正句</p>
<div class="lg regular"><div class='lg-row'>罔象談真旨　都緣未辨明　守他山鬼窟</div>
<div class='lg-row'>不免是精靈</div>
</div></div>
<div class='div-other'><a id='mulu286' />
<p class='h4'>通賓主句</p>
<div class="lg regular"><div class='lg-row'>自遠趨風問　分明向道休　再三如未曉</div>
<div class='lg-row'>消得更搖頭</div>
</div></div>
<div class='div-other'><a id='mulu287' />
<p class='h4'>擡薦商量</p>
<div class="lg regular"><div class='lg-row'>相見不揚眉　君東我亦西　紅霞穿碧海</div>
<div class='lg-row'>白日照須彌</div>
</div></div>
<div class='div-other'><a id='mulu288' />
<p class='h4'>提綱商量</p>
<div class="lg regular"><div class='lg-row'>若欲正提綱　直須大地荒　欲來衝雪刃</div>
<div class='lg-row'>不免碎鋒鋩</div>
</div></div>
<div class='div-other'><a id='mulu289' />
<p class='h4'>據實話會</p>
<div class="lg regular"><div class='lg-row'>睡來合眼飯來餐　起坐終諸無兩般</div>
<div class='lg-row'>同道盡知言不惑　十方剎土目前看</div>
</div></div>
<div class='div-other'><a id='mulu290' />
<p class='h4'>迂曲商量</p>
<div class="lg regular"><div class='lg-row'>得用由來處處通　應機施設認家風</div>
<div class='lg-row'>揚眉瞬目開一眼　竪拂敲床為耳聾</div>
</div></div></div>
<div class='div-other'><a id='mulu291' />
<p class='h3'>巴陵乾明院普禪師</p><p>僧問。世尊不說說。迦葉不聞聞。如何是親聞底事　師云。不聞　進云。為什麼如此　師云。說話與聾人。</p>
<p>問云。萬行齊修。古人不許。不落功勳。還許也無　師云。一　學人未曉。乞師再指　師云。三十年後。</p>
<p>問。如何是岳州鏡　師云。氣蒸雲夢澤。波撼岳陽城　進云。如來是境中人　師云。知州新掌事。僧行宣低舉。</p>
</div>
<div class='div-other'><a id='mulu292' />
<p class='h3'>郴州乾明興禪師</p><p>上堂云。充滿十方界。誰是當頭者。若不如是。能得幾箇。長安路上有甚限數。便下堂。</p>
<p>僧問。師子返躑時如何　師云。不得氷消。直須瓦解。</p>
<p>問。一物不持。如何得親切　師云。徧天徧地。</p>
<p>問。路逢猛虎時如何　師云。心驚膽裂。</p>
<p>問。如何是佛法大意　師云。林下最幽奇。</p>
</div>
<div class='div-other'><a id='mulu293' />
<p class='h3'>渝州進雲山禪師</p><p>僧問。摩騰入漢。<span class='corr'>已</span>涉繁詞。達磨西來。請師直指　師云。南天竺國人多慧。東震支那事少同。</p>
<p>問。十二時中如何得不昧於師宗　師云。身如大地。心似長空。</p>
<p>問。如何是佛　師云。巍巍長丈六。紫磨黃金相。</p>
<p>問。如何是透法身句　師云。水出進雲脚。</p>
<p>問。如何是臨機下口難　師云。開不得　進云。如何進向　師云。近不得。</p>
</div>
<div class='div-other'><a id='mulu294' />
<p class='h3'>岳州乾明禪院普禪師</p><p>僧問。皷聲纔罷。大眾雲臻。師登寶座。合談何事　師云。聽　進云。恁麼即人天有仰。大眾側聆　師云。黃河水又清。</p>
<p>問。三乘教外別傳底事。請師舉唱　師云。一二三四五　進云。便恁麼領會時如何　師云。通宵徹底明。</p>
<p>問。雖披入眾衣。未曉出塵事。如何是出塵事　師云。三拜不虗施　進云。恁麼則起動和尚　師云。放儞一頓　學人禮拜　師云。恕儞後犯。</p>
<p>問。如何是祖師西來意　師云。鳥道迷來跡。</p>
</div>
<div class='div-other'><a id='mulu295' />
<p class='h3'>興元府中梁山崇禪師</p><p>上堂云。巍巍堂堂。衝天塞地。儞作麼生折伏。良久。云。王法無親。理能縛豹。</p>
<p>問。絲毫不隔。要且不逢時如何　師云。恰捉著。</p>
<p>問。執即失。一時放下時如何　師云。爭奈太陽門下。雪有蹄蹤。</p>
<p>問。垂絲千尺。意在深潭時如何　師云。紅鱗掌上躍。</p>
<p>問。如何是大善知識　師云。翻著襴衫倒裏帽。</p>
<p>問。祖師無心皆合道。為什麼却言以心傳心　師云。心。</p>
<p>問。久親師丈室。如何得了時　師云。展手不逢人。是非難隱節。</p>
<p>問。解脫有何所據便打文殊　師云。更與一頓　學云。有過邪　師云。罪不重科。</p>
<p>問。蓮華未出水時如何　師云。時未至　進云。出水後如何　師云。合國人盡知　問。久負勿絃琴。請師彈一曲　師云。不是鍾子期。焉能辨此音　進云。忽遇知音者入。如何　師云。是宮商。是角徵　學云。今日小敗　師云。放儞二十棒。</p>
</div>
<div class='div-other'><a id='mulu296' />
<p class='h3'>鄂州黃龍愿禪師</p><p>僧問。祖師心印。傳嗣何人　師云。龍門無宿。客鳥道勿玄人。</p>
<p>問。迦葉上行衣。何人合得披　師云。一片燒痕地。春入又逢青。</p>
<p>問。情盡思絕。表裡雙融。猶是佛邊事。如何是向上事　師云。朝遊西天。暮歸東土。</p>
<p>問。如何是佛　師云。少年亦曾問。</p>
<p>問。如何是祖師西來意　師云。山水甚分明。</p>
<p>問。如何是學人著力處　師云。當時妄想。至今猶然。</p>
</div>
<div class='div-other'><a id='mulu297' />
<p class='h3'>峨嵋山黑水寺承璟禪師</p><p>上堂。示眾云。法洞太虗。能該萬象。心包滄海。寧測淺深。是以理出有無。旨超隱顯。不落斷常之見。妙逾生滅之端。可為明鑑。當臺顯物象。而色塵非染。皎月輝世照清濁。而淨穢何閑。莫不喧寂無妨。褒毀弗礙。雖言筌非及。語默猶彰。於是順物應機。隨緣唱道。</p>
<p>時有僧問。昔日梵王請佛。當為有情。今日朝賢請師。為同為別　師云。法雷一震三千界。萬國千邦咸總聞　進云。今日一會。不異靈山也　師云。大眾儼然。更無別理。</p>
<p>問。如何是祖師西來意　師云。廓然坦蕩。周沙界。濁霧潛融佛日輝　進云。如何作用　師云。大地藏不得。今日出身來。</p>
<p>問。如何是無縫塔　師云。祥生禪苑千峰秀。瑞繞嘉川萬疊新　進云。如何是塔中人　師云。速禮三拜　師云。如來以正法眼藏付大迦葉。爾後法法相傳。心心相印。至於今日。三昧鱗次不絕。應用未少相違。自是背覺合塵。蓋纏心地。若能言下相應。矗然洞明心境。更欲多演。恐墜宗風。久立眾賢。伏惟珍重　有居士問。西天二十八祖。唐來六箇老人。未秀和尚是第幾人　師舉起拂子云。識麼　居士又再問。阿育王造八萬四千寶塔。佛向阿那塔中受供養　師云。速禮拜。</p>
<p>師又云。<span class='corr'>秖</span>如世尊勑羅睺羅擊鐘。世尊問阿難。汝還聞鐘聲否。阿難云。聞。鐘聲絕後。世尊又問阿難。汝聞鐘聲否。阿難云。不聞。世尊呵阿難。聲生聲滅。自是聲塵。汝本聞之性。豈逐生滅。當時阿難悟解本聞之性。適來舉拂與皷聲。大眾各具見聞。還欠少否。既不欠少。何勞久立。伏惟珍重。</p>
</div>
<div class='div-other'><a id='mulu298' />
<p class='h3'>益州東禪秀禪師</p><p>僧問。古鏡未磨時如何　師云。磨　進云。磨後如何　師云。誰敢覷著。</p>
<p>問。如何是祖師西來意　師云。三十年前塵埃裏。</p>
<p>問。如何是三乘十二分教　師云。老來無力到西天。</p>
<p>問。既是善神。為什麼却被雷打　師云。世亂奴欺主。年衰鬼弄人。　問。祖意教意。是同是別　師云。清風明月。</p>
<p>問。如何是一代時教　師云。多年故紙。</p>
<p>問。十方薄伽梵。一路涅槃門。如何是一路涅槃門　師云。天下<span class='corr'>已</span>歸漢。</p>
<p>師行脚時。白兆楚和尚　問。近離什麼處　師云。興陽　楚云。迤邐[口*爾]　師云。和尚試道看　楚云。嗄　師打一坐具。楚擬議　師又打。便下參堂。</p>
</div></div>
<div class='div-other'><a id='mulu299' />
<div class='div-other'><a id='mulu300' />
<p class='h3'>蘄州五祖戒禪師</p><p>初開堂。示眾云。大迦葉擊金鐘於須彌頂上。普震大千。阿難集總持於畢鉢岩前。曲垂奧旨。今則大教東流。法傳西祖。觀機應響。接物隨緣。有解設問者。一任施呈。</p>
<p>時有僧出禮拜　師云。切忌龍門點破額　僧擬議　師云。迢恃地迢十萬餘　問。法會光揚於此日。師今演法嗣何人　師云。迦葉臺上仙華秀。溳水何邊瑞氣生　進云。恁麼即獨松逈秀。溳水重清　師云。依俙越國。髣髴楊州　問。如何是祖師西來意　師云。南斗七。北斗八　進云。恁麼即大眾證明　師云。七棒對十三。</p>
<p>師云。千聖垂慈。施方便而普應群機。萬法一源。顯多門而利物。窮斯秘旨。難遇作者之鋒。若也舉唱宗乘。千聖也須失利。維摩詰呵呵大笑。普賢措之。何義。吾門一道真筌歌偈。臨機敲起。莫學聽響之流。古者從來有例。駐斯旨。息前詮。吾門有幸。冀察先賢。須菩提遯跡巖中。天雨寶華。但某髑事荒虗。智非天產。賴諸聖之慈光。續千燈而不斷。久立。珍重。</p>
<p>師上堂。良久。有僧問。如何是和尚為人處　師云。四海江波靜。一輪天地明　進云。莫便是和尚為人處也無　師云。寒山撫掌誰人會。拾得忻忻恃地迷。</p>
<p>問。寶劍未出匣時如何　師云。看　進云。出匣後如何　師云。收。</p>
<p>問。如何是和尚家風　師云。韶陽一點異。清虗盡智門　進云。莫便是和尚家風也無　師云。金州路上。兩兩三三　問。如何是佛　師云。鼻孔長三尺　進云。不會　師云。真不掩偽。曲不藏直。</p>
<p>問。如何是古佛心　師云。少人買　學云。買後如何　師云。學語之流。</p>
<p>問。如何是道　師云。點　進云。　點後如何　師云。荊三汴四。</p>
<p>師上堂云。智門今日開却。布袋。有買賣。出來對眾商量。若無。還我布袋錢來。便下座。</p>
<p>僧問。如何是隨色摩尼珠　師云。隨　學云。隨後如何　師云。一箇婆婆兩箇癭。</p>
<p>問。如何是智門境　師云。迦葉臺上雲。白雲亭下水　進云。如何是境中人　師云。塞北穿耳客。南地念經僧　問。蓮華未出水時如何　師云。野老謳歌。　進云。出水後如何　師云。謳歌野老　問。得船便度時如何　師云。櫂在誰人手　僧擬議　師云。雲有出山勢。水無投㵎聲。</p>
<p>問。如何是迦葉不聞聞　師云。文殊有勅　進云。如何是世尊不說說　師云。維摩令行。</p>
<p>師上堂云。佛病祖病。一時與諸禪德拈向三門外。諸德還拈得山僧病也無。若拈得山僧病。不妨見得佛病祖病。珍重。</p>
<p>僧問。稀逢難遇。請師指示　師云。量天大監。</p>
<p>問。佛未出世時如何　師云。山僧無面見闍梨　進云。出世後如何　師云。迦葉臺前勅。白雲亭上令　問。如何祖師西來意。</p>
<p>師云。擔不起　進云。為什麼擔不起　師云。祖師西來意　問。牛頭未見四祖時如何　師云。高問低對　進云。見後如何　師云。風蕭蕭。雨颯颯。</p>
<p>師上堂云。有僧問。雲門一曲師親唱。北斗藏身事若何　師云。從苗辨地　學云。不會。特伸請益　師云。是誰罪過。</p>
<p>師乃云。好諸上座。攜囊挈鉢。東西南北行脚。當為何事。山僧如今大開門戶。不怕儞諸人出來拗折拄杖。推倒禪床。猶未是作家在。</p>
<p>又云。君子務本。本立而道生。</p>
<p>師拈起拄杖云。如今立也。本在什麼處。莫在拄杖頭上麼。莫在儞諸人眉毛眼睫上麼。以拄杖擊禪床一下。珍重。</p>
<p>僧問。臨濟入門便喝。德山入門便棒。和尚此間如何為人　師云。不當　學云。為什麼不當　師便打。</p>
<p>師上堂云。古人道。涅槃含四德。唯我契直常。拈起拄杖云。豈不是四德。作麼生是真常。儞諸人還會麼。儞若不會。祖峯布施儞諸人。乃云。拄杖穿過真常。真常穿過四德。會麼。祖峯解開布袋。一時傾出了也。儞諸人有會底也無。出來說看。儞若說得。祖峯與儞證明。你若說不得。敲落你鼻孔。拽脫你眉毛。以拄杖擊香臺。便下座。</p>
<p>師上堂云。看看。須彌燈王如來向按上轉大法輪了。却入諸上座眉間。還見麼。若不見。眼在什麼處。以拄杖打禪床。便下座。</p>
<p>僧問。截鉄鏌鎁猶是鈍。囓鏃當鋒事若何　師云。汝試用看　進云。恁麼即献上漢高王也　師云。你見箇什麼道理　進云。苦痛深　師云。頭在我手裏。一任[跳-兆+孛]跳。</p>
<p>師上堂云。朝朝相聚。時序一般。雖然如是。當為何事。不見教中道。一切諸佛及諸佛皆從此經出。師拈起拄杖云。豈不是經。阿那箇是佛。儞若見。出來與祖峯說看。若不見此義。文長付在來日。珍重。</p>
<p>師上堂。僧問。名喧宇宙知師久。雲嶺家風略借看　師云。更道　僧展手　師便打。</p>
<p>師又竪起拄杖云。大眾會麼。言不再舉。令不重行。便下座。</p>
<p>師上堂。拈起拈杖云。彌勒先鋒。釋迦殿後。總在祖峯拄杖頭上。儞諸人還見麼。又道。我觀法王法。法王法如是。會麼。會即出來道看。若不會。伏惟尚響。以拄杖擊香臺。便下座。</p>
<p>師上堂。大眾纔集。師云。鍾皷相催。當為何事。先德如是。後進如何委悉。遂拈起拄杖云。先大師云。根實枝異。久倚寒巖。攪大海。擊龍宮。山僧也不攪大海。擊龍宮。<span class='corr'>秖</span>擊諸上座眉毛眼睫。以拄杖打香臺一下。便下座。</p>
<p>僧問。獅子窟中無異獸。即今便請振全威　師云。汝試振看　進云。恁麼即天龍恭敬去也　師便打。</p>
<p>師上堂。舉。雲門大師云。法身有三種病。二種光。出得荊棘叢林。淨地上死人無數。還有道得底麼。出來與祖峯道看。若道不得。分付與德山．臨濟。以拄杖擊香臺一下。便下座。</p>
<p>師上堂。拈起拄杖云。一切諸佛及諸佛阿耨菩提皆從此經出。拄杖子豈不是經。儞諸人作麼生會。釋迦老子從拄杖頭上出來。為儞諸人說佛說法得徹困。見儞不會。却從拄杖頭上入去也。出去即且從。作麼生說箇入來底道理。以拄杖擊香臺一下。便下座　師上堂云。佛真法身。猶若虗空。應物現形。如水中月。師拈起拄杖云。此是拄杖子。月在什麼處。師遂云。三歲孩兒皆道得。百歲翁翁行不得。以拄杖擊香臺一下。便下座。</p>
<p>師上堂云。古人道。四執既無。百非俱遣。儞諸人作麼生會四執。如普眼在佛會上入定。觀微塵剎土。不能得見普賢。乃白世尊言。我於微塵剎土。徧覓普賢。不能得見。世尊曰。汝但於淨三昧中起一念。便見普賢。時普眼乃於淨三昧中忽起一念。便見普賢向空中乘六牙白象。師云。眾中盡皆舉也。普賢我即不問儞。儞且道普眼眼向什麼處著。珍重。</p>

<div class='div-other'><a id='mulu301' />
<p class='h4'>頌雲門法身</p>
<div class="lg regular"><div class='lg-row'>雲門透法身　劃斷釋迦音　文殊休惆悵</div>
<div class='lg-row'>普賢謾沉唫</div>
</div></div>
<div class='div-other'><a id='mulu302' />
<p class='h4'>藥忌頌</p>
<div class="lg regular"><div class='lg-row'>藥忌由來鑒作家　示徒親切病如麻</div>
<div class='lg-row'>十方三世諸知識　赫日光中雷電車</div>
</div></div>
<div class='div-other'><a id='mulu303' />
<p class='h4'>歲旦上堂有頌</p>
<div class="lg regular"><div class='lg-row'>今日正月一　過去未來總露出</div>
<div class='lg-row'>天下知識笑呵呵　大滿家風誰相悉</div>
<div class='lg-row'>誰相悉　正月一</div>
<div class='lg-row'>觀音殿裏禮彌勒　文殊手裏普賢筆</div>
</div><p>因僧問雲門抽顧頌。雲門抽顧。衲僧眼皮重。</p>
<p>眼皮重。七八量。雷車打不動。打不動。</p>
</div>
<div class='div-other'><a id='mulu304' />
<p class='h4'>抽顧頌</p>
<div class="lg regular"><div class='lg-row'>時念彌陀三五聲　追薦東村李胡子</div>
<div class='lg-row'>生西天山裏　孟八郎強健</div>
<div class='lg-row'>福田院裏貧兒叫喚　乞與我一文大光錢</div>
</div><p>僧問趙州栢樹子　師乃有頌。</p>

<div class="lg regular"><div class='lg-row'>天下禪翁咬少林　趙州有語庭前栢</div>
<div class='lg-row'>庭前栢　老倒禪翁眼赫赤</div>
<div class='lg-row'>不善東西失本源　屈我觀音作胡客</div>
</div></div></div>
<div class='div-other'><a id='mulu305' />
<p class='h3'>蘄州四祖山諲禪師</p><p>上堂云。盡乾坤大地．三世諸佛．天下老和尚。被山僧今日坐斷。無儞出頭處。設有出頭得時。也<span class='corr'>秖</span>是一箇竹木精靈。雖然如是。也未免擔枷判事。久立。珍重。</p>
<p>僧問。如何是四祖境　師云。千年松杉檜。四季鎮長青　進云。如何是境中人　師云。祖師真影長年在。來往遊人稽首瞻　問。如何是佛　師云。大殿裏是釋迦　進云。莫便是也無　師云。莫錯認定盤星　問。如何是和尚家風　師云。厨無過客餐　進云。客來將何祇待　師云。客來須看　問。如何是透法身句　師云。多年松樹老輪皺　間。尋枝摘葉即不問。如何是直截根源　師云。佛頭衡不遠。</p>
<p>問。迦葉上行衣。何人合得披　師云。大庾嶺頭提不起。方知不是我同人。</p>
<p>問。如何是祖師西來意　師云。一人傳虗。萬人傳實。</p>
<p>問。葉落歸根時如何　師云。一歲一枯榮。</p>
</div>
<div class='div-other'><a id='mulu306' />
<p class='h3'>蘄州廣教懷志禪師</p><p>上堂云。舉令提綱。郡魔屏蹟。全提祖印。坐斷十方。正當恁麼時。老胡出來。也須乞命。眾中若是作家。略希英鑒。</p>
<p>時有僧問。從上相傳。合談何事　師云。令　進云。恁麼即字人退步去也　師云。吁。吁　問。如何是佛法大意　師云。記來多少時　進云。學人不會。如何得受用去　師云。言猶在耳。</p>
<p>問。如何是祖宗下事　師云。舉得甚分明　進云。恁麼即學人禮拜　師云。將為是真箇。</p>
<p>問。是什麼物。學人為什麼不會　師云。生在冀州。</p>
<p>僧問。如何是透法身句　師有頌答。</p>

<div class="lg regular"><div class='lg-row'>北斗藏身句　當鋒措者稀　投機猶未諦</div>
<div class='lg-row'>玄會太無知　猿聲青嶂外　虎嘯透山谿</div>
<div class='lg-row'>洪鍾來報曉　雞向五更啼</div>
</div></div>
<div class='div-other'><a id='mulu307' />
<p class='h3'>襄州興化奉能禪師</p><p>上堂云。一言纔舉。千差同轍。此是化身說法。報身不說法。又云。報身為什麼不說法。他自有廊幕在。</p>
<p>僧問。如何是鷲嶺境　師云。風吹兩岸柳。浪動一池蓮。</p>
<p>問。如何是境中人　師云。大殿毗盧佛。堂中雲水僧。</p>
<p>問。師唱誰家曲。宗風嗣阿誰　師云。迦葉臺前雲水塔。</p>
<p>問。如何是鷲嶺關捩子　師云。莫動箸　僧便喝　師云。向儞道莫動著。喝箇什麼　僧又喝　師便打。</p>
<p>問。如何是佛　師云。髮長僧貌醜。</p>
<p>問。棒喝臨機權且止。如何是鷲嶺關捩子　師云。鷲嶺關捩且置。是儞自<span class='corr'>己</span>事作麼生　學云。不會　師云。還我關捩子。</p>
<p>師上堂。以頌示眾云。</p>

<div class="lg regular"><div class='lg-row'>問儞十方雲水和　南來北往意如何</div>
<div class='lg-row'>觸目千差無異路　石人彈舌念彌陀</div>
</div>
<div class='div-other'><a id='mulu308' />
<p class='h4'>綱宗頌</p>
<div class="lg regular"><div class='lg-row'>最險無過劍刃鋒　祖師從此定綱宗</div>
<div class='lg-row'>顧鑒不知何處去　千株松下白頭翁</div>
</div></div></div>
<div class='div-other'><a id='mulu309' />
<p class='h3'>唐州天睦山契滿禪師</p><p>上堂。示眾。迦葉親傳。如來密印。達磨西來。多虗少實。若論此事。且權認奴作郎。說佛說祖。剜肉成瘡。直下單明。未是衲僧活計。作麼生是衲僧活計。何不對眾證據看。</p>
<p>時有僧禮拜　師云。若是先陀客。更不待揚眉　僧云。喏　師云。金州路上兩兩三三。</p>
<p>問。師登師子座。奮迅振全威。迦葉峰前令。師今為阿誰　師云。昨夜風霜緊。今朝刮骨寒　進云。恁麼即隨陽一箭。師當的去也　師云。禍不單行。</p>
<p>問。魚透龍門浪。全身躍踊飛。時如何　師云。三月雷雨動。霹靂震全威。</p>
<p>問。如何是佛　師云。多年桃核　進云。未審意旨如何　師云。打破裏頭人。</p>
<p>問。諸聖三昧。何人合得知　師云。<span class='corr'>秖</span>如今　進云。莫便是也無　師云。南山起雲。北山下雨。</p>
<p>問。如何是祖師西來意　師云。三年逢一閏　進云。合談何事　師云。九月是重陽。</p>
</div>
<div class='div-other'><a id='mulu310' />
<p class='h3'>鄂州建福智同禪師</p><p>上堂云。直饒儞一句踢蕩分明去。早是不著便。遭他點污了也。儞合作麼生。久立。珍重。</p>
<p>僧問。祖意教意。是同是別　師云。崇山嶺峻　進云。恁麼即不同　師云。夢澤波清。</p>
<p>問。如何是和尚為人一句　師云。粗識好惡。</p>
<p>問。如何是文殊直截一句　師云。彈指到清涼。</p>
<p>問。法無二法。心無二心。如何是心　師云。千差萬別。</p>
<p>問。夜升兜率。晝降閻浮。未審是什麼人境界　師云。不是別人。</p>
<p>問。如何是佛　師云。鼻如截筒。</p>
<p>問。北斗藏身。意旨如何　師云。<span class='corr'>鸚</span>鵡慕西秦。</p>
<p>乃有頌。</p>

<div class="lg regular"><div class='lg-row'>雲門透法身　法身何許人　鴈迴沙塞去</div>
<div class='lg-row'><span class='corr'>鸚</span>鵡慕西秦</div>
</div></div>
<div class='div-other'><a id='mulu311' />
<p class='h3'>江陵府福昌禪院重善禪師</p><p>上堂。僧問。如何是正法眼　師云。夜觀乾象　學人不會意旨如何　師云。日裏看山。</p>
<p>問。如何是稱昌境　師云。松峰亭眺望。不與白雲齊　進云。如何是境中人　師云。朝見金鱗躍。暮聽子規啼。</p>
<p>問。祖意與教意。是同是別　師云。巢知風。穴知雨。</p>
<p>問。如何是佛法的的大意　師云。東方甲乙木　進云。恁麼即粉骨碎身也　師云。易開終始口。難保歲寒心。</p>
<p>問。如何是福昌山　師云。鳥飛不度　進云。如何是山中人　師云。四海五湖。</p>
<p>問。浩浩之中。如何辨主　師云。長安天子。塞外將軍　進云。恁麼即權握在手　師云。不斬無罪人。</p>
<p>問。如何是不遷底法　師云。死人不坐神　進云。學人不會意旨如何　師云。那伽常在定。</p>
<p>問。離却咽喉唇吻。請師速道　師云。福昌口門窄　進云。和尚為什麼口門窄　師云。還我話來。</p>
<p>問。如何是離筌蹄底句　師云。頭大帽子小　學人不會意旨如何　師云。側脚久穿靴。</p>
<p>問。金烏東涌。玉兔西沉。時如何　師云。措大不騎驢　進云。恁麼即謝師指南　師云。更須子細。</p>
<p>問。牛頭未見四祖時如何　師云。槵子數珠　進云。見後如何　師云。䥫磬行者。</p>
<p>問。未施武藝。便入戰場時如何　師云。老僧打退皷　學云。恁麼則展陣開旗去也　師云。伏惟尚饗。</p>
<p>師上堂云。盡乾坤大地微塵諸佛總在福昌者。裏拈拄杖劃地一下。云。說佛說法。禪德若也會得。出來與儞證據。若也不會。華須連夜發。莫待曉風吹。久立。珍重。</p>
</div>
<div class='div-other'><a id='mulu312' />
<p class='h3'>舒州龍門山仁永禪師</p><p>上堂云。諸佛言詮。止啼為義。祖師心印。莫可論之。向上一路。誰敢措足。直下會得。早不著便。久立。珍重。</p>
<p>問。祖祖相傳。未審傳箇什麼　師云。德山拄杖　進云。恁麼即得其妙也　師便打。</p>
<p>問。如何是龍門路　師云。險　進云。為什麼如此　師云。點額却迴來。</p>
<p>問。如何是龍門山裏龍　師云。雷震青霄　進云。忽遇金翅來時如何　師云。傾湫倒嶽。</p>
<p>問。如何是祖師衣　師云。大庾嶺提不起。</p>
<p>問。如何是佛法大意　師云。罕逢此問。</p>
</div>
<div class='div-other'><a id='mulu313' />
<p class='h3'>襄州延慶宗本禪師</p><p>初開堂。示眾云。山鋪碎玉。樹挂銀條。道安巖畔。舉唱宗乘。迦葉門風。有疑請問。</p>
<p>時有僧問。正法無言。請師舉唱　師云。正當今日　進云。恁麼即得遇於師也　師云。一場懡㦬　學云。灼然　師云。放儞二十棒。</p>
<p>問。魚未跳龍門時如何　師云。擺手入長安　進云。跳過後如何　師云。長安雖樂。</p>
<p>問。如何是鳳山　師云。天生標格　進云。如何是山中人　師云。㒵古無人識。</p>
<p>問。如何是和尚為人一句　師云。截斷鳳林關　進云。恁麼則展手不逢人也　師便打。</p>
</div>
<div class='div-other'><a id='mulu314' />
<p class='h3'>唐州福安山慧珣禪師</p><p>初開堂。升座。有僧問。師唱誰家曲。宗風嗣阿誰　師云。古殿連雲水　進云。恁麼即韶陽玄孫。龍居嫡子也　師云。重言不當吃。</p>
<p>問。我佛出世。振動魔宮。和尚出世。有何祥瑞　師云。泌水正南流。</p>
<p>師初受唐州請。便有僧問。若到泌陽。忽有人若官若私。是男是女。人人各致一問。問問各別。如何祇對　師云。春後一陽生　進云。恁麼即今日小出大遇　師拈坐具當面擺。</p>
<p>問。祖師來此土。意旨如何　師云。端。</p>
<p>問。人王與法王相見時如何　師云。劄。</p>
<p>問。未離兜率。<span class='corr'>已</span>降王宮。未出母胎。度人<span class='corr'>已</span>畢時如何　師云。好事不知無。</p>
</div>
<div class='div-other'><a id='mulu315' />
<p class='h3'>鼎州大龍山炳賢禪師</p><p>上堂。有僧問。如何是大龍境　師云。堂前一堆土。巍峨倚半空　進云。如何是境中人　師云。淨掃門前地。迎待五湖賓。</p>
<p>問。如何是佛　師云。穿雲不度水。躡足降閻浮。</p>
<p>問。昔日先師語。如何透法身　師云。萬仞峰前句。不與白雲齊。</p>
<p>問。如何是動乾坤句　師云。透出龍宮翻大海。掌開日月倒須彌。</p>
<p>問。如何是出家人　師云。深　進云。如何是出家法　師云。苦。</p>
</div>
<div class='div-other'><a id='mulu316' />
<p class='h3'>隋州雙泉山瓊禪師</p><p>不収語錄。<span class='corr'>秖</span>有偈頌。</p>

<div class='div-other'><a id='mulu317' />
<p class='h4'>色空頌</p>
<div class="lg regular"><div class='lg-row'>靈光滿目簇山河　幻境之中物像多</div>
<div class='lg-row'>體妙<span class='corr'>已</span>知緣不礙　執情還被境消磨</div>
<div class='lg-row'>責黃靡實無妨用　影響皆真覓即訛</div>
<div class='lg-row'>是色是空重疊夢　夢中華藏現森羅</div>
</div></div>
<div class='div-other'><a id='mulu318' />
<p class='h4'>頌靈雲見桃花得悟</p>
<div class="lg regular"><div class='lg-row'>學劍難提鋒刃頭　艶光花發便心休</div>
<div class='lg-row'>不疑句播乾坤內　得旨唯憑月滿秋</div>
</div></div>
<div class='div-other'><a id='mulu319' />
<p class='h4'>又頌玄沙拈</p>
<div class="lg regular"><div class='lg-row'>玄沙聞舉悟中知　當下云言未保伊</div>
<div class='lg-row'>一擊海濤皆涌沸　天光迴爍眼眵眵</div>
</div></div>
<div class='div-other'><a id='mulu320' />
<p class='h4'>魚鼓頌</p>
<div class="lg regular"><div class='lg-row'>玉鬣金鱗光閃爍　逆浪衝波形勢惡</div>
<div class='lg-row'>叢林擊著震山雷　顧網遊魚皆省覺</div>
</div></div>
<div class='div-other'><a id='mulu321' />
<p class='h4'>常用不空頌</p>
<div class="lg regular"><div class='lg-row'>舉足下足　步步相逐　運用去來　靈光不蓄</div>
<div class='lg-row'>釋迦真風　商那種族　的的斯言　斯言為酷</div>
</div></div>
<div class='div-other'><a id='mulu322' />
<p class='h4'>冬月雪下夜坐思智門和尚有頌</p>
<div class="lg regular"><div class='lg-row'>嚴風亂地天降雪　夜久更深凍雲結</div>
<div class='lg-row'>虗堂獨步驀思量　却憶龍居舊巢穴</div>
<div class='lg-row'>明教先師雪裡言　火發新羅燒脚熱</div>
<div class='lg-row'>東嶺鷹飛禪客尋　南山蛇出人行絕</div>
<div class='lg-row'>象骨輥毬熟膽機　歸宗拽石底時節</div>
<div class='lg-row'>如斯綱要最希奇　唯有吾師應可別</div>
<div class='lg-row'>別得龍居牙爪生　不貴真如玄妙譯</div>
<div class='lg-row'>余愛韶陽新定機　一生與人㧞釘楔</div>
<div class='lg-row'>何日春風一陣來　吹歆寒雲掃霜雪</div>
<div class='lg-row'>共師同賀大平年　赫日光中雷電掣</div>
</div></div></div>
<div class='div-other'><a id='mulu323' />
<p class='h3'>自嚴上座</p><p>有僧問。如何是吹毛劍　答云。龍脣鳳觜　問。如何是無縫塔　答云。甎瓦泥土　進云。如何是塔中人　答云。含齒戴髮　問。寶劍未出匣時如何　答云。龍藏海底　進云。出匣後如何　師云。海上橫行　問。如何是大人相　答云。不曾作模樣　問。如何是老人相　答云。無力把拄杖　因與數僧遊山迴。僧問云。盡日遊山。成得什麼邊事　答云。困即喫茶　僧問。洞山麻三斤。意旨如何　答云。八十婆婆不粧梳。</p>

<div class='div-other'><a id='mulu324' />
<p class='h4'>頌雲門透法身</p>
<div class="lg regular"><div class='lg-row'>先祖透法身　仰面看日輪　赤脚倒上樹</div>
<div class='lg-row'>不會更愁人</div>
</div></div></div></div></div>
<p class='juan'>天聖廣燈錄卷第二十一</p>
</div><!-- end of div[@id='body'] -->
</body></html>