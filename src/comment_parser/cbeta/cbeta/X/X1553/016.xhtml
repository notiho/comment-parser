<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu154' />天聖廣燈錄卷第十六　　　〔宋勒〕</p>
<div class='div-other'><a id='mulu155' />
<div class='div-other'><a id='mulu156' />
<p class='h3'>郢州興陽山靜禪師</p><p>初參見西院。問。擬問不問時如何　西院便打　師良久　院云。儞若喚作棒。眉鬚墮落　師言下大悟。</p>
<p>師開堂。升座。僧問。師唱誰家曲。宗風嗣阿誰　師云。少室山前無異路。</p>
</div></div></div>
<div class='div-other'><a id='mulu157' />
<div class='div-other'><a id='mulu158' />
<div class='div-other'><a id='mulu159' />
<p class='h3'>汝州廣慧禪院真禪師</p><p>開堂日。僧問。如何是廣慧境。　師云。小寺前。資慶後。</p>
<p>問。如何是和尚家風　師云。杴杷．掃箒　師在風穴時。一日。穴問。真園頭。會昌沙汰時。護法善神向什麼處去　師云。常在闤闠中。要且無人見　穴云。儞徹也。</p>
</div>
<div class='div-other'><a id='mulu160' />
<p class='h3'>汝州<span class='corr'>寶</span>應禪院省念禪師</p><p>萊州人也。俗姓狄氏。受業於本郡南禪院。得法於風穴也。</p>
<p>師初開堂。升座云。佛法付與國王．大臣．有力檀那。令法不絕。燈燈相續。至于今日。大眾。且道相續箇什麼。良久。云。須是迦葉師兄始得。</p>
<p>時有僧問。靈山一會。何異今朝　師云。墮坑落壍　進云。為什麼如此　師云。瞎。</p>
<p>問。師唱誰家曲。宗風嗣阿誰　師云。少室巖前親掌示　進云。更請洪音和一聲　師云。也要大家知。</p>
<p>問。如何是和尚家風　師云。一言截斷千江口。萬仞峰前始得玄。</p>
<p>問。如何是首山境　師云。一任眾人看　進云。如何是境中人。　師云。喫棒得也末　僧禮拜　師云。喫棒且待別時。</p>
<p>問。如何是佛法大意　師云。楚王城畔。汝水東流。</p>
<p>問。從上諸聖向什麼處行李　師云。牽犂拽杷。</p>
<p>問。古人拈槌竪拂。意旨如何　師云。孤峰無宿客　進云。未審此理如何　師云。不是守株人。</p>
<p>問。如何是首山　師云。東山高。西山低　進云。如何是山中人　師云。恰遇棒不在　僧禮拜　師便打。　問。如何是道　師云。爐中有火無心撥。處處縱橫任意遊　進云。如何是道中人　師云。座看煙霞秀。不與句雲齊　問。諸聖說不到處。請師舉唱　師云。萬里神光都一照。誰人敢並日輪齊。</p>
<p>問。寶劒未出匣。如何　師云。大洋海底澄心鏡　進云。出匣後如何　師云。天外吒沙獨擺梢。</p>
<p>問。寶劒未出匣時如何　師云。儞不惜猶可　進云。出匣後如何　師云。伏惟尚饗。</p>
<p>問。如何是道　師云。脚下深三尺。</p>
<p>問。蓮華未出水時如何　師云。水深一丈　進云。出水後如何　師云。從地高三尺。</p>
<p>問。如何是古佛心　師云。三箇婆婆排班拜。</p>
<p>師上堂云。要得親切。莫將問來問。問在答處。答在問處。若將門來。老僧在汝脚底。汝若擬議。即沒交涉　時有僧出禮拜　師便打　其僧不退。便問。掛錫幽巖時如何　師云。錯　學云。錯　師又打。</p>
<p>問。虗空如何為體　師云。老僧在汝脚底　進云。和尚為什麼在學人脚底　師云。知汝是箇瞎漢。</p>
<p>其僧後入室請問。<span class='corr'>秖</span>如道老僧在汝脚底。意旨如何　師云。橫身不恟侵泥水。捨却全身待作家　進云。知汝是箇瞎漢。意旨如何　師云。將寶奉君人不識。却令瞽叟墮生盲。</p>
<p>問。湛然時如何　師云。未明心下諦。不過首山關　學人擬進語　師便打。</p>
<p>問。一毫未發時如何　師云。路逢穿耳客　進云。發後如何　師云。不用更遲疑。</p>
<p>問。如何是祖師西來意　師云。風吹目炙。</p>
<p>安鴻漸員外問。一物不將來時如何　師云。何得對眾謾語　漸擬議　師便打。</p>
<p>又問。是法住法位。世間相常住。如何是常住底法　師竪起柱杖云。且道是住是不住　漸云。未曉之徒。如何領會　師云。依俙似曲纔堪聽。又被風吹別調中。</p>
<p>又問。弟子不會致問。乞師指示　師云。水急浪開魚自現。金鱗透入碧潭中。</p>
<p>師上堂云。若論此事。不掛字脚。</p>
<p>時有僧問。百丈捲席。意旨如何　師云。龍袖拂開全體現　進云。師意又如何　師云。象王行處絕狐蹤。</p>
<p>有劉殿頭問。龍庭金石問。如何對玉機　師云。一輪逈超三界外。當軒照破萬家門。</p>
<p>辭日。又問。臨行一句。請師指示。　師以手撫背一下　進云。莫錯認定盤星。</p>
<p>師上堂云。諸上座。不得盲喝亂喝。者裡尋常向儞道。賓即始終賓。主即始終主。賓無二賓。主無二主。若有二賓二主。即是兩箇瞎漢。又云。我若立時。儞須座。我若座時。儞須立。座即共儞共座。立即共儞共立。雖然如是。到者裡。急著眼始得。若也眼目定動。即千里萬里。何故如此。如隔窓看馬騎。擬議即沒交涉。諸上座。既然於此留心。直須子細。不要掠虗。他日異時賺著儞諸人。若也有事。近前。無事。歸堂。</p>
<p>師上堂。有僧問。終日忙忙。那事無妨。如何是那事　師云。孤峰頂上千華秀。萬仞嵯峨嶮處行　進云。莫便是為學人處也無　師云。大眾歌場送。千峰永不迴　進云。迴來底事又作麼生　師云。粉骨碎身猶未放。三年一度送錢財　學人禮拜　師云。噓。噓。</p>
<p>問。如何是古佛心　師云。鎮州蘿蔔重三斤。</p>
<p>夏末。留僧有頌。</p>

<div class="lg regular"><div class='lg-row'>吾今年邁六十七　老病相依且遣日</div>
<div class='lg-row'>今年記却來年秋　來年記却後年月</div>
</div><p>師於淳化四年十二月四日上堂。有頌二首示眾曰。</p>

<div class="lg regular"><div class='lg-row'>諸子謾波波　過却幾恒河　觀音指彌勒</div>
<div class='lg-row'>文殊不奈何</div>
</div><p>又</p>

<div class="lg regular"><div class='lg-row'>白銀世界金色身　情與非情共一真</div>
<div class='lg-row'>明暗盡時俱不照　日輪午後示全身</div>
</div><p>師言訖。於法座上跏趺示寂。俗壽六十七。僧臘四十九。茶毗之後。收舍利建塔於本山。</p>
</div>
<div class='div-other'><a id='mulu161' />
<p class='h3'>鳳翔府長興禪院滿禪師</p><p>開堂。僧問。師唱誰家曲。宗風嗣阿誰　師云。四海岸邊曾闕勝　進云。學人不會此意如何　師云。失却橈棹至如今。</p>
<p>問。如何是古佛道場　師云。行便踏著　進云。踏著後如何　師云。氷消瓦解　進云。為甚如此　師云。城裡君子。郭外小兒　問。如何是吹毛劒　師云。觸挃不得　進云。用者如何　師云。粉骨碎身　進云。大好觸挃不得　師便打。</p>
<p>問。如何是清淨伽藍　師云。滿院足蒼蠅。</p>
<p>問。如何是汝海明珠　師云。覻不得　進云。還許學人親近也無　師云。儞作麼生親近　僧便喝　師云。許儞一著　僧擬議　師便打。</p>
<p>問。大用現前時如何　師云。閙市裡輥。</p>
</div>
<div class='div-other'><a id='mulu162' />
<p class='h3'>潭州靈泉院禪師</p><p>上堂。僧問。祖祖相傳傳何物。師今法嗣嗣何人　師云。拈提不落手　進云。未審畢竟嗣何人　師云。要用任縱橫。</p>
<p>問。承先師有言。金沙灘裡馬郎婦。意如何　師云。上東門外人無數　進云。便恁麼會去時如何　師云。天津橋上往來多。</p>
<p>問。既是靈泉。為什麼喫長流水　師云。無汝下口處　進云。飲者如何　師云。不中滴。</p>
<p>問。如何是和尚活計　師云。一物也無　進云。未審日用何物　師便喝　僧禮拜　師便打。</p>
<p>一物不將來時如何　師云。衣䙡兩邊垂。</p>
</div></div></div>
<div class='div-other'><a id='mulu163' />
<div class='div-other'><a id='mulu164' />
<div class='div-other'><a id='mulu165' />
<p class='h3'>汝州首山乾明院懷志禪師</p><p>上堂。有僧問。如何是無縫塔　師云。汝河南岸蒲牆鎮　進云。如何是塔中　人　師云。無限閑田屬劉家　問。如何是祖師西來意　師云。三尺杖子破瓦盆。</p>
<p>問。如何是佛　師云。桶底脫　問。如何是首山境　師云。姜店北面高陽山　進云。如何是境中人　師云。兩山和尚長來往。</p>
</div>
<div class='div-other'><a id='mulu166' />
<p class='h3'>汝州葉縣廣教院賜紫歸省禪師</p><p>冀州人也。姓賈氏。年弱冠。易州保壽院出家受具。後遊南方。參見汝州省念禪師。師見來。竪起竹篦子云。不得喚作竹篦子。喚作竹篦子即觸。不喚作竹篦子即背。喚作什麼　師近前掣得。擲向階下云。在什麼處　念云。瞎　師言下大悟。不離左右。執侍巾缾。經于數載。</p>
<p>師開堂日。拈香云。此一瓣香。不從他方得。<span class='corr'>秖</span>是汝州水土。</p>
<p>問。祖祖<span class='corr'>相</span>傳傳祖印。師今得法嗣何人　師云。寰中天子。塞外將軍　進云。汝玄一滴蒙師指。向上家風事若何　師云。高祖殿前樊噲怒。須知萬里絕煙塵。</p>
<p>問。昔日世尊說法。梵王躬親。此日朝騎臨筵。將何指教　師云。寒鴈過時聲噎噎。喜鵲喃喃悅殺人　進云。恁麼則法雨深傾。人天有賴　師云。雲綻家家月。春來處處華。</p>
<p>問。不落請綠。請師便道　師云。落。</p>
<p>問。如何是出家人　師云。緊裏頭　進云。恁麼則在家出家也　師云。鹿麻鞋。</p>
<p>問。如何是無縫塔　師云。頭不梳。面不洗。</p>
<p>問。喫却施主食。將何報答　師云。老僧罪過　進云。恁麼則萬兩黃金亦消得　師云。家醜不外揚。</p>
<p>問。如何是袖僧活計　師云。城東太山廟　學云。不會意旨如何　師云。判官手裡筆。</p>
<p>問。如何是露地白牛　師云。破盆子　學云。意旨如何　師云。堪作什麼。</p>
<p>師一日升座。僧問纔上法堂來時如何　師拍禪床一下　學云。不會意旨如何　師云。無人過價。打與三百。</p>
<p>師上堂云。宗師血脉。或凡或聖。龍樹馬鳴。天堂地獄。鑊湯爐炭。牛頭獄卒。森羅萬象。日月星辰。他方此土。有情無情。以手劃一劃。俱入此宗。此宗眾能殺人。亦能活人。殺人須得殺人刀。活人須得活人句。作麼生是活人句。道得麼。對眾道看。若道不得。事負平生。珍重。</p>
<p>問。寶劒未出匣時如何　師云。不可錯怪老僧也　進云。出匣後如何　師云。換手搥胷。</p>
<p>問。蓮華未出水時如何　師云。競頭生角　進云。出水後如何　師云。一場懡㦬。</p>
<p>問。十方薄伽梵。一路涅槃門。如何是一路涅槃　師云。洞山見雲門　進云。未審意旨如何　師云。老僧元是冀州人。</p>
<p>問。承古有言。未得入頭。直須覔箇入頭。既得入頭。不得事負老僧。意旨如何　師云。獨脚蝦蟇能上樹　學云。意旨如何　師云。野鵲戴席帽。</p>
<p>問。不落言詮。請師便道　師云。西方極樂界　進云。恁麼則滿口道不得也　師云。東工樹子大。</p>
<p>問。如何是和尚受用　師云。長三尺。</p>
<p>問。如何是佛法大意　師云。米貴麥賤。</p>
<p>問。維摩丈室不以日月為明。和尚丈室以何為明　師云。眉分八字　學云。不會意旨如何　師云。耳垂雙肩　問。徧歷寰中。未曾逢一人時如何　師云。椀　學云。恁麼則碧霄雲外無依倚　師云。來曾解開紂　學云。錯　師便打。</p>
<p>問。如何是和尚印無量心　師云。放火殺人　學云。慈悲何在　師云。遇明眼人舉似。</p>
<p>問。如何是古佛心　師云。儞不高聲問　進云。莫<span class='corr'>秖</span>者箇便是也無　師云。是即錯　進云。如何得不錯去　師云。千錯萬錯。</p>
<p>問。如何是無功用智　師云。舉目千山秀。大海湛然清。</p>
<p>問。學人迷路。請師直指　師云。三更不閉戶　進云。此理如何　師云。日午不點燈　問。不在內。不在外。不在中間。未審在什麼處　師云。南斗六。北斗七。</p>
<p>師因童子念經。問僧。聞念經聲麼　僧云。今日勘破　師云。作家　僧云。草賊大敗　師云。老僧今日失利。</p>
<p>師云。廣教有驗人關．截人機．活人句。還有道得底麼。若是道不得。可惜平生。</p>
<p>問。如何是涅槃路　師云。玄沙不出嶺。寶壽不過河　進云。如何是涅槃門　師云。三更無忌諱　進云。此理如何　師云。切忌五更時。</p>
<p>問。如何是密用心處　師云。閙市裡輥毬　進云。未審意旨如何　師云。一任眾人看。</p>
<p>師因病。有僧問。色身病。法身病　師云。江山無阻滯。日月鎮長明。</p>
<p>問。自<span class='corr'>己</span>面目。為什麼終日不見　師云。拈却牙齒著　進云。見面後如何　師云。大眾盡皺眉。</p>
<p>師上堂云。達磨西來。法傳東土。直指人心。見性成佛。獨標萬德。物外宣揚。悟之者。纖塵不隔。迷之者。背覺合塵。中下之機。也須子細。莫虗過時光。各各有之。況以西來的意。教外別傳。道契一言。縱橫自在。打破髑髏。揭却腦蓋。豈不快哉。珍重。</p>
<p>問。維摩默然。文殊讚歎。此意如何　師云。莫埋沒維摩　進云。恁麼則清淨道場　師云。錯認定盤星。</p>
<p>問。不把寸刃。便獲全功時如何　師云。不封不樹　進云。未審此意如何　師云。今古不同且應時。</p>
<p>問。古佛舍利為什麼點不上　師云。家藏利器。盜者息心。</p>
<p>問。真性不隨緣。如何得王悟　師云。大洋海底紅塵起。須彌頂上浪滔天　問。無目人來。請師指路　師云。紫羅袋裡盛官誥。金牓題名天下傳　問。如何是道　師云。萬緣俱頓息。夜半繡鴛鴦。</p>
<p>問。如何是學人自<span class='corr'>己</span>　師以手一劃云。會麼　學云。不會　師云。合掌靈山問世尊。</p>
</div>
<div class='div-other'><a id='mulu167' />
<p class='h3'>忻州鉄佛院智嵩禪師</p><p>僧問。如何是和尚家風　師云。鹿羹澹飯　進云。恁麼即朝朝相似也　師云。古來鉄佛。今日傳名。</p>
<p>師勘二僧。元是同參。纔見。便云。還記相識麼　參頭擬議。第二僧打參頭一座具云。何不快祇對和尚　師云。一箭兩垛　師又勘僧。什麼處　僧云。遊臺來　師云。還見龍王麼　進云。和尚試道看　師云。若教我道。瓦解氷消　僧擬議。</p>
<p>師　云。不信道。</p>
</div>
<div class='div-other'><a id='mulu168' />
<p class='h3'>汾州大中寺太子院賜紫善昭禪師<span class='note-inline'>(翰林學侍郎贈禮部尚書文公楊億撰語錄序。在本集)</span></p><p>師初開堂。有僧問。靈山一會。迦葉親聞。今日一會。什麼人得聞　師云。大眾側聆　進云。恁麼則群生有賴　師云。不因升寶座。爭顯六師能。</p>
<p>問。師唱誰家曲。宗風嗣阿誰　師云。不歷僧祇劫。直出古皇前　進云。恁麼則郡城有望　師云。五岳峰巒秀。四海盡歸朝。</p>
<p>問。虗空權譬喻。隨處得彰名。未審是箇什麼物　師云。居天人不測。入地更深埋　進云。恁麼則學人雖不識。歷劫盡霑恩　師云。劒良胳膞從他閙。劈腹開心始是明。</p>
<p>師小參云。莫有人問話麼。有即出來　便有僧問。氷綻魚散時如何　師云。水清魚不現。長波自往來　進云。龍王堂居何位　師云。在處存金殿。乾坤我獨尊　進云。恁麼則更無過者　師云。按劒誰得妙。當人不自傷。</p>
<p>師乃云。若是按劒手。汾陽不奈何。還識得劒麼。與儞註破。寰中無當剋。海內獨橫行。珍重　師上堂云。汾陽門下有西河師子當門據座。但有來者。即便齩殺。有何方便入得汾陽門。見汾陽人。若見汾陽人者。堪與祖佛為師。不見汾陽人。盡是立地死漢。如今還有人入得門麼。快須入取。免得事負平生。不是龍門客。切忌遭點額。那箇是龍門客。一齊點下。舉起拄杖云。速退。速退。</p>
<p>問。如何是接初機句　師云。汝是行脚僧　進云。如何是辨衲僧句　師云。西方日出卯　進云。如何是正令行時句　師云。千里特來呈舊面　進云。如何是立乾坤句　師云。北俱盧洲長粳米。食者無貪亦不嗔。</p>
<p>師又云。<span class='corr'>秖</span>將此四轉語驗天下衲僧。纔見儞出來。驗得乃也。</p>
<p>問。如何是學人著力處　師云。嘉州打大<span class='corr'>象</span>　進云。如何是學人轉身處　師云。<span class='corr'>陝</span>府灌鐵牛　進云。如何是學人親切處　師云。西河弄師子。</p>
<p>師又云。若人會得此三句語。<span class='corr'>已</span>辨三玄三要。切須薦取。不是等閑。與大眾頌出曰。</p>

<div class="lg regular"><div class='lg-row'>三玄三要事難分　得旨亡言道易親</div>
<div class='lg-row'>一句分明該萬象　重陽九月菊華新</div>
</div><p>便下座。</p>
<p>師因北地寒。僧眾難立。云。且住小參候眷暖。</p>
<p>不經旬日。忽有一僧。兩耳帶環。手持金錫。來到方丈。云。和尚何得住却小參。眾中自有不憚寒暑為佛法者。當中見有六人是法器。言訖而退。不知處所。</p>
<p>師却小參。乃成一頌。</p>

<div class="lg regular"><div class='lg-row'>胡僧金錫光　請法照汾陽　六人成大器</div>
<div class='lg-row'>今我為提綱</div>
</div><p>師上堂云。汾陽有三訣。衲僧難辨別。更擬問如何。拄杖驀頭掣。</p>
<p>便有僧問。如何是三訣　師便打　僧禮拜　師有頌。</p>

<div class="lg regular"><div class='lg-row'>第一訣　接引無時節　巧語不能詮</div>
<div class='lg-row'>雲綻青天月</div>
</div>
<div class="lg regular"><div class='lg-row'>第二訣　舒光辨賢哲　問答利生心</div>
<div class='lg-row'>技却眼中楔</div>
</div>
<div class="lg regular"><div class='lg-row'>第三訣　西國胡人說　濟水過新羅</div>
<div class='lg-row'>舶地用鑌鐵</div>
</div><p>且道三訣語還有會底麼。有會底。通露消息。要知遠近。莫<span class='corr'>秖</span>麼地記言記語。便當平生。有什麼利益。不用久立。珍重。</p>
<p>問。如何是祖師西來意　師云。多年松樹饒皴散。心間自有一條明　問。如何是賓中賓　師云。合掌庵前問世尊　學云。如何是賓中主　師云。對面無儔侶　學云。如何是主中賓　師云。陣雲橫海上。拔劒攪龍門　學云。如何是主中主　師云。三頭六臂擎天地。忿怒那吒撲帝鐘。</p>
<p>問。凡有問答。賓主各逞嘉奇。少室無言。將何委的　師云。千人叢裡。罕逢此問　學云。千山萬水來於此。<span class='corr'>已</span>奉慈悲事坦然　師云。坐斷日頭天地黑。萬象森羅在目前　學云。官不容針。私通車馬。學人禮拜　師云。不禮拜。更待何時。</p>
<p>問。如何是一句前事　師云。不落言詮明的旨。纖毫纔動即參差　學云。如何是一句後事　師云。兩陣相逢不迴避　學云。恁麼則透皮徹骨去也　師云。橫拖倒拽任塵漫　學云。終不敢事負和尚　師云。至孝是重華。</p>
<p>問。如何是法眼　師云。<span class='corr'>已</span>曾[翟*支]瞎　學云。未審向上事如何　師云。撈天摸地。</p>
<p>問。久響汾陽威勢全。略展金毛示眾看　師云。三日後露　學云。恁麼則學人退身三步　師云。一月後再來。</p>
<p>問。祖師心印。絕有言詮。臨機一句事如何　師云。三千里外看途程　學云。恁麼即退後去也　師云。萬仞峰巒。不離此處。</p>
<p>問。問問不轉時如何　師云。龍馬加鞭急。鑾鈴響洛川。</p>
<p>問。布皷當軒擊。誰是知音者　師云。停鋤傾麥飯。臥草不擡頭。</p>
<p>問。久響西河師子。及乎到來。為什麼不見　師云。汝識獅子　學云。恁麼則大眾盡得隨喜　師云。腦裂始知忙。</p>
<p>問。正法門中。如何是和尚得入處　師云。眾星攢夜月。不落紫微宮　學云。恁麼則朗月獨當天也　師云。不昧夜行人。</p>
<p>師上堂云。一切眾生本源佛性。譬如明月當空。<span class='corr'>秖</span>為浮雲遮障。不得顯現　便有僧問。明月當天。却被片雲遮時如何　師云。老僧有過。闍梨須知　學云。恁麼則分明辨的　師云。退後莫思量。</p>
<p>問。舉步涉千谿。尋源轉迷路。箇中一句子。請師為提撕　師云。千年無影樹。今日見枝何　學云。若不申此問。爭得見師機　師云。瞽人看畫壁。</p>
<p>師上堂云。夫說法看。須及時節。觀根投機。應病用藥。不及時節。總喚作非時語。所以楞嚴會上云。欲知佛性義。當觀時節因緣。若明君臣父子。邪正觸淨。顯然自分。喚作野老謳歌。皇道坦然。佛法現前。擒縱自在。生殺臨機。或明賓中主。或明主中賓。或明賓中賓。或明主中主。或兼帶。或探影草。或一句中有三玄三要。還有問者麼。出來對眾商量　時有僧問。智慧門難解難入。學人不會。請師直指　師云。真正無私語。句下要分明　學云。恁麼則謝師親開方便門也　師云。千萬年後。不得忘却。</p>
<p>問。靈龜未兆時如何　師云。海裡搖船笑。舉棹望程途。</p>
<p>問。甘露水頻淋。為什麼百草不生芽　師云。田踈不貯水。龍王爭那何。</p>
<p>問。寒暑漸盛。貧者何依　師云。不挂無私服。終日樂咍咍　學云。恁麼則應不孤露也　師云。深巖隱不得。露地不彰形。</p>
<p>問。如何是道場　師云。下脚不得　問。不悟祖宗。不信大道時如何　師云。打破瑠璃卵。透出鳳皇兒　學云。今日親見和尚也　師云。三千里外筭途程。</p>
<p>問。匹馬單搶。離群獨戰時如何　師云。舉手不拈弓。低頭失却箭　學云。和尚是大善知識。為什麼如此　師云。敗將不斬。</p>
<p>問。學人欲涉雲霄去。到彼如何為有情　師云。塞外將軍行正令。不展紅旗得勝歸。</p>
<p>問。面前無障礙。為什麼開口不得。　師云。盡日無言說。喃今語更新　學云。恁麼則<span class='corr'>已</span>能師子吼也　師云。不用野干鳴　學人便喝　師云。恰是　學人擬議　師便喝　學人禮拜　師云。敗將不斬。</p>
<p>問。如何是衲衣下事　師云。赫赤窮漢　學云。乞師方便。指妙捷句來看　師云。木女穿針山色秀。名人牽線海雲生。</p>
<p>問。如何是祖師西來意。　師云。徹骨徹髓　學云。此意如何　師云。徧天徧地。</p>
<p>問。涅槃無異路。方便有多門。作麼生是無異路底句　師云。鍾皷分明在。日月不曾昏　學云。恁麼則狗子吠人聲　師云。不齩破人衣。</p>
<p>問。若真修道人。不見世間過。未審不見箇什麼過　師云。雪埋夜月深三尺。陸地行舟萬里程　學云。和尚是何心行　師云。却是儞心行。</p>
<p>師上堂。纔升座。便有僧問。從上一人行棒。一人行喝。未審成得箇什麼邊事　師云。總不曾用　學云。堪嗟楚下鍾離昧　師云。庶子當機失戰場　學人便喝　師云。作家　學人禮拜　師云。却不作家。以拄杖點。便喝。</p>
<p>問。大悲千手眼。如何是正眼　師云。瞎　學云。恁麼則一條拄杖兩人舁　師云。三家村裡喝巴歌　學云。恁麼則和尚同在裏頭　師云。謝汝慇懃。</p>
<p>問。殺父殺母。佛前懺悔。殺佛殺祖。向什麼處懺悔　師云。燈連挑夜月。度盡幾多人　學云。恁麼則水精宮裡觀明月　師云。映輝明寶燭。家赫爍旌幢。</p>
<p>問。日裡不點燈即不問。如何是黑裡不揚眉　師云。牀底掃不出　學云。恁麼則和尚同是用心人也　師云。天外豈能知。</p>
<p>師上堂。大眾方集。便有僧問。如何是汾陽境　師云。子夏峰高登者少。西河水滿問津多　學云。如何是境中人　師云。坐久看風信。燒香燭聖燈。</p>
<p>師徧歷諸叢。洞達淵旨。因與戒禪師語及曹洞機要。遂云。</p>

<div class="lg regular"><div class='lg-row'>五位參尋切要知　纖毫纔動<span class='corr'>已</span>相違</div>
<div class='lg-row'>金剛透匣誰能用　唯有那吒第一機</div>
<div class='lg-row'>舉目便令三界靜　振鈴還使九天歸</div>
<div class='lg-row'>正中妙伕通迴互　擬擬鋒鋩失却威</div>
</div><p>師因頌五位纔畢。便有僧問。如何是正中來　師云。旱地蓮華朵朵開　學云。開後如何　師云。金蘂銀絲承玉露。高僧不坐鳳皇臺　問。如何是正中偏　師云。玉兔就明初夜後。金雞須報五更前　問。如何是偏中正　師云。毫末成大樹。滴水作江河。</p>
<p>問。如何是兼中至　師云。意氣不從天地得。英雄豈藉四時椎　問。如何是兼中到　師云。玉女拋梭機軋軋。石人打皷響韸韸。</p>
<p>師因僧請問。逐位頌出云。</p>

<div class="lg regular"><div class='lg-row'>正中來　金剛寶劒拂天開</div>
<div class='lg-row'>一片神光橫世界　晶輝朗耀絕塵埃</div>
</div>
<div class="lg regular"><div class='lg-row'>正中偏　霹靂鋒機著眼看</div>
<div class='lg-row'>石火電光猶是鈍　思量擬擬隔千山</div>
</div>
<div class="lg regular"><div class='lg-row'>偏中正　看取輪王行正令</div>
<div class='lg-row'>七金千子總隨身　途中猶自覓金鏡</div>
</div>
<div class="lg regular"><div class='lg-row'>兼中至　三歲金毛牙爪備</div>
<div class='lg-row'>千邪百怪出頭來　哮吼一聲皆伏地</div>
</div>
<div class="lg regular"><div class='lg-row'>兼中到　大顯無功休作造</div>
<div class='lg-row'>木牛步步火中行　真箇法王妙中妙</div>
</div>
<div class='div-other'><a id='mulu169' />
<p class='h4'>六相頌</p>
<div class="lg regular"><div class='lg-row'>見是阿那律　分明無一物　大地及山河</div>
<div class='lg-row'>演出波羅蜜　聞是䟦難陀　聲通總莫過</div>
<div class='lg-row'>遠近一齊了　更不念摩訶　香是殑伽女</div>
<div class='lg-row'>慈悲心徧普　淨穢盡能知　即此我人母</div>
<div class='lg-row'>味是憍梵鉢　甜苦尋常說　入口辨率酸</div>
<div class='lg-row'>恰似當天月　觸是瞬若多　善惡總能和</div>
<div class='lg-row'>屠割無嗔喜　<span class='corr'>秖</span>箇是彌陀　意是大迦葉</div>
<div class='lg-row'>毗盧俱一法　幽室顯然分　枝派千華葉</div>
</div><p>師在汾州。因駙馬都尉李遵勗致請潞州承天禪院開堂。彼方官民。灑涕遮留。既而俞諾。互陳筵供為餞。遂召專使。謂曰。暫赴厨饌。饌畢。來取迴書。食畢詣之。俄覩不起于座。而趣圓寂矣。闍維之後。眾收舍利起塔。</p>
</div></div>
<p class='juan'>天聖廣燈錄卷第十六</p></div></div>
</div><!-- end of div[@id='body'] -->
</body></html>