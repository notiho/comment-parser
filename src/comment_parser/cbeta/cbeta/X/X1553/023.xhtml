<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu368' />天聖廣燈錄卷第二十三　　　〔宋<span class='corr'>碑</span>〕</p>
<div class='div-other'><a id='mulu369' />
<div class='div-other'><a id='mulu370' />
<p class='h3'>筠州洞山曉聰禪師</p><p>初開堂。示眾云。舉揚宗旨。意密難明。心地法門。豈從語路。<span class='corr'>秖</span>為眾生日用而不知。背覺合塵。狂迷諸趣。遂有諸佛出現於世。轉大法輪。隨根引逗。若也全提舉唱。曹溪一路平沉。更乃坐斷十方。忙忙者。帀地普天。咸皆罔措。故經云。若但讚佛乘。眾生沒在苦。如今可謂不以而以。有屈祖風。曲為初機。開一線道。上上高士。久參先德。相共證明。中下之機。久遊赤水。夙在荊山。有何異珍。對眾剖露看。</p>
<p>時有僧出禮拜　師云。南海土番應不識。碧眼波斯笑點頭。</p>
<p>問。新院新年新出世。今日當人事若何　師云。速禮三拜　進云。恁麼則大眾證明去也　師云。退後三步。</p>
<p>問。大眾雲集。師登寶座。向上宗乘。請師舉唱　師云。下坂不走。快便難逢。</p>
<p>師又云。問話且置。問答也無了期。古人云。問在答處。答在問處。言多去道轉遠。<span class='corr'>秖</span>可以言語道斷。心行處滅。若也葛藤去。舉足下足皆是道場。動靜去來無非佛事。若於衲僧門下。一言相契。天地懸殊。豈況忉忉。轉無所益。久立。伏惟珍重。</p>
<p>僧問。師唱誰家曲。宗風嗣阿誰。</p>
<p>師云。竹錫挑擎千界月。鉢囊盛貯五天雲。</p>
<p>問。欲求真。先去塵。塵即不問。如何是真　師云。去年共汝栽杉樹。今歲宛爾種松根。</p>
<p>問。古聖說不到處。請師舉　師云。寒星明月夜。寂寂萬家門　進云。恁麼則親到洞山也　師云。汝為藏主來多少時也　師在眾時。因僧在楊州。來舉泗州大聖在彼出現。</p>
<p>便有僧問師。既是泗州大聖。為什麼却在楊州出現　師云。君子愛財。取之有道。</p>
<p>師上堂云。聞皷聲來到法堂上。佛法向什麼處去也。還有人道得麼。莫是去來。叉手當胸。唱一聲喏。東邊却過西邊。是麼。又云。莫無言無說。是麼。良久。云。有人道得。試出來對眾道看。若道不得。晨朝有粥。齋時有飯　時有僧問。無根樹子向什麼處栽　師云。千年常住一朝僧。</p>
<p>問。如何是離聲色句　師云。南瞻部洲。北鬱單越　進云。恁麼則學人知恩不昧也　師云。四大海深多少。</p>
<p>問。古鏡未磨時如何　師云。此去漢陽不遠　學云。磨後如何　師云。黃鶴樓前鸚鵡洲　問。如何是佛　師云。理長即就。</p>
<p>師上堂云。相見不揚眉。君東我亦西。紅霞穿碧海。白日照須彌。久立。</p>
<p>冬日。師上堂。有僧問。即心即佛。埋沒宗風。絕境沉機。全乖道體。去此二途。請師別道　師云。正當一陽景。瑞雪落雰雰　進云。恁麼則東西不辨。南北不分也　師云。大國同忻慶。共賀聖明君　學云。未審向上還更有事也無　師云。長因送人處。憶得別家時。</p>
<p>師又云。也好東問西問。暖熱道場。一言相契。萬別千差。久立。</p>
<p>師上堂云。教山僧道什麼即得。古即是今。今即是古。所以楞嚴經道。松直棘曲。鵠白烏玄。還知得麼。雖然如此。未必是松一向直。棘一向曲。鵠便白。烏便玄。洞山道。者裏也有曲底松。也有直底棘。也有玄底鵠。也有白底烏。久立。</p>
<p>師上堂。僧問。學人進又不得。退又不得時如何　師云。抱頭哭蒼天　學人無語　師又云。汝還知鉢盂鐼子落處麼。汝若知得落處。也從汝問。三十年後。驀然問著也不定。久立。</p>
<p>師上堂云。同生像季。去聖遙遠。佛法稀踈。人心淡薄。衲僧面前恁麼說話。却成造次。各各彼彼。氣宇如王。且道師子尊者是第幾祖。久立。</p>
<p>師上堂。舉。寒山云。井底生紅塵。高峰起波浪。石女生石兒。龜毛寸寸長。若欲學菩提。但看此牓樣。良久。云。還知落處也無。若也不知落處。看看。菩提入僧堂裏去也。久立。</p>
<p>師上堂云。春寒凝冱。夜來好雪。還見麼。大地雪漫漫。春風依舊寒。說禪說道易。成佛成祖難。珍重。</p>
<p>師上堂。有僧問。如何是祖師西來意　師云。燈籠掛露柱。</p>
<p>問。達磨未傳心地印。釋迦未解髻中珠。此時若問西來意。還有西來意也無　師云。六月雨霖霖。寬其萬姓心　進云。恁麼則雲散家家月。春來處處花　師云。脚跟下到金剛水際是多少　僧無語。</p>
<p>師云。祖師西來。特唱此事。自是上座不薦。所以從門入者。不是家珍。認影為頭。豈非大錯。既是祖師西來。特唱此事。又何更對眾忉忉。珍重。</p>
<p>師上堂。舉。佛奧和尚上堂。拈起拄杖云。過去也恁麼。未來也恁麼。現在也恁麼。歸宗誠禪師云。過去也不恁麼。未來也不恁麼。現在也不恁麼。師云。洞山道。一任儞兩箇者和尚七顛八倒。久立。珍重。</p>
<p>師上堂云。晨鷄報曉靈。粥後天便明。燈籠猶瞌睡。露柱却惺惺。又云。惺惺直言惺惺。歷歷直言歷歷。明朝後日莫認奴作郎。珍重。</p>
<p>僧問。承古有言。色心不二。彼我無差。如何是色心不二　師云。雨下大地濕。天晴道路乾　進云。如何是彼我無差　師云。速禮三拜。更莫忉忉。知汝從湖南來。</p>
<p>師又云。汝每日上堂喫粥飯。左手捧鉢盂。右手把匙筯。是彼我。是無差。阿那箇是色心不二。試更道看。若道不得。若自歸堂。久立。珍重。</p>
<p>師上堂。舉。傅大士頌。</p>

<div class="lg regular"><div class='lg-row'>夜夜抱佛眠　朝朝還共起　起坐鎮相隨</div>
<div class='lg-row'>如形影相似　欲識佛去處　<span class='corr'>秖</span>者語聲是</div>
</div><p>玄沙道。大小傅大士。<span class='corr'>秖</span>認得箇昭昭靈靈。九峯禪師道。大小傅大士於一法中而無異見。九峰即不然。夜夜困即睡。朝朝覺即起。洞山道。九峯禪師是人人言不虗設。語不浪施。</p>
<p>師云。洞山道。困來即便眠。覺來即便起。不可須待夜便眠。早便起。<span class='corr'>秖</span>如儞衲僧分上。白日還睡麼。雖然如此。三十年後。也莫和泥合水。珍重。</p>

<div class='div-other'><a id='mulu371' />
<p class='h4'>夏日早參頌</p>
<div class="lg regular"><div class='lg-row'>晨參暮請無別事　古代松傾直至今</div>
<div class='lg-row'>折旋俯仰全體足　莫累曹溪與少林</div>
<div class='lg-row'>三月鸎啼春樹老　九旬時雨日霖霖</div>
<div class='lg-row'>滴滴不離毗盧宗　海上番人笑夜深</div>
</div></div>
<div class='div-other'><a id='mulu372' />
<p class='h4'>閑坐頌</p>
<div class="lg regular"><div class='lg-row'>太平時代不思議　佛法無悟亦無迷</div>
<div class='lg-row'>困來打睡飯來喫　學禪學道大愚癡</div>
</div></div>
<div class='div-other'><a id='mulu373' />
<p class='h4'>早參頌</p>
<div class="lg regular"><div class='lg-row'>曙色纔分便即參　九年面壁過多談</div>
<div class='lg-row'>俱胝一指虗勞力　禪客豈待口喃喃</div>
</div></div>
<div class='div-other'><a id='mulu374' />
<p class='h4'>困事有頌</p>
<div class="lg regular"><div class='lg-row'>天晴蓋却屋　承乾刈却禾　早輸王稅了</div>
<div class='lg-row'>皷腹唱巴謌</div>
</div></div>
<div class='div-other'><a id='mulu375' />
<p class='h4'>浴佛有頌</p>
<div class="lg regular"><div class='lg-row'>四月八佛降生日　指天指地稱第一</div>
<div class='lg-row'>九龍噴水沐金體　摩訶般若波羅蜜</div>
</div></div>
<div class='div-other'><a id='mulu376' />
<p class='h4'>頌秘魔巖和尚持杈</p>
<div class="lg regular"><div class='lg-row'>藜荒老倒眼彌麻　自救無療更持杈</div>
<div class='lg-row'>嶺南獵獠當時見　一棒打殺省魔家</div>
</div><p>師一日不安。上堂辭眾。至七日早示寂。至齋時。却來。遂述法身頌示眾。</p>

<div class="lg regular"><div class='lg-row'>參禪學道莫忙忙　問透法身北斗藏</div>
<div class='lg-row'>余今老倒尩羸甚　見人無力得商量</div>
<div class='lg-row'>唯有<span class='corr'>钁</span>頭知我道　種松同步上金剛</div>
</div><p>師言訖。跏趺而寂。建塔于金剛嶺。</p>
</div></div></div>
<div class='div-other'><a id='mulu377' />
<div class='div-other'><a id='mulu378' />
<p class='h3'>汝州高陽山法廣禪師</p><p>上堂。有僧問。三身中。那箇身為正　師云。鳥道幽玄無障礙。石人眼裏不裁華　進云。恁麼則觸處皆真迹。通幽不繼塵也　師云。橫身三界外。徧處不曾藏。</p>
<p>問。牛頭未見四祖時。為什麼百鳥銜花献　師云。春煦發生應無滯。豁達靈源眾類欽　進云。見後為甚不銜花献　師云。人事<span class='corr'>秖</span>因貧處斷。世情偏向富門家。</p>
<p>問。如何是佛　師云。騎牛不入草　問。如何是祖師西來意　師云。九年面壁人難別。一句澄流事莫窺。</p>
<p>問。大眾齋臨。請師舉唱　師云。一音剖出河沙句。廓落靈源應萬機。</p>
<p>問。如何是大悲千手眼　師云。隨坑落壍。</p>
<p>問。如何是和尚家風　師云。一句無私語。<span class='corr'>秖</span>待五湖賓。</p>
<p>問。如何是道　師云。此去襄州不遠　進云。如何是道中人　師云。南來北往。</p>
</div>
<div class='div-other'><a id='mulu379' />
<p class='h3'>潭州石霜山節誠禪師</p><p>上堂。有僧問。承古有言。滿眼青山無寸樹。極目淥水絕波瀾。未審佛殿與僧堂又如何　師云。風擊樹頭波浪起。石人夜半棹船歸　問。佛未出世時如何　師云。逢人不見面　進云。出世後如何　師云。極目指青山。</p>
<p>問。如何是石霜境　師云。四時花木秀　進云。如何是境中人　師云。老對白雲根。</p>
<p>問。承古有言。捲簾當白晝。移榻對青山。如何是捲簾當白晝　師云。過淨瓶來　學云。如何是移榻對青山　師云。却安舊處著。</p>
<p>問。如何是祖師西來意　師云。青山無異色。鳥道有玄關。</p>
<p>師上堂。示眾云。心外無法。法外無心。隨緣蕩蕩。更莫沈吟。儞等諸人。纔上階道。便好迴去。更待要第二杓惡水潑作什麼。珍重。</p>
</div></div>
<div class='div-other'><a id='mulu380' />
<div class='div-other'><a id='mulu381' />
<p class='h3'>蘄州三角山懷澄禪師</p><p>上堂。僧問。如何是佛　師云。文不加點。</p>
<p>問。如何是佛法大意　師云。文殊自文殊。解脫自解脫。</p>
<p>問。如何是三角境　師云。長官姓張　進云。如何是境中人　師云。學廣語聲低。</p>
<p>問。見者是色。聞者是聲。去此二途。請師別道　師云。古寺新牌額。</p>
<p>問。不與萬法為侶者時是什麼人　師云。觀世音菩薩。</p>
<p>師勘新到僧云。近離什麼處　僧云。離蘄水　師云。可煞泥水　僧云。一切尋常　師云。恁麼則拖泥拽水也　僧云。恰是。</p>
<p>師一日見僧披衲帔。師云。得恁麼好針線　僧云。<span class='corr'>秖</span>要牢固　師云。打草虵驚作什麼　僧云。客來須看　師云。<span class='corr'>秖</span>有者箇。更別有　僧云。雲生嶺上　師云。未在。更道　僧云。滴水巖間。</p>
</div>
<div class='div-other'><a id='mulu382' />
<p class='h3'>筠州洞山自寶禪師</p><p>上堂云。諸人盡到看裡。且教新豐道箇什麼即得。不見道。上頭是天。下頭是地。日月星辰。森羅萬象。總在者裏。拈起拄杖云。且道者箇是什麼。刢利衲僧出來說看。說得出。有衲僧鼻孔。說不出。衲僧鼻孔在什麼處。喝云。八千猶是近。十萬更愁人。打禪牀。便下座。</p>
<p>師上堂。僧問。如何是佛　師云。腰長肚短　問。聲聞悟道。見色明心。學人到者裡。為什麼不會　師云。是什麼閑家具　僧拍手一下　師喝云。話頭也不識。速道。速道　僧無語　師便打。</p>
</div></div>
<div class='div-other'><a id='mulu383' />
<div class='div-other'><a id='mulu384' />
<p class='h3'>襄州延慶山子榮禪師</p><p>初開堂日。纔陞座宣疏了。維那白槌。師示眾云。者箇古錐。自靈山會上相承露布葛藤。直至于今。未曾間歇。若論舉唱宗乘。千聖也順失利。莫怪恁麼道。不惜眉毛。避之不及。</p>
<p>時有僧問。龍居一曲師親唱。鳳嶺當筵事若何　師云。巖前露滴　學云。寒松有韻。㵎上清風也　師云。終朝弄影。</p>
<p>問。萬法無言猶是說。更待無言。師說箇什麼　師云。放儞三十棒　學云。今聲言古韻。為眾出囂塵　師云。自領。</p>
<p>問。如何是是隨色摩尼珠　師云。三箇童兒弄花毬　進云。恁麼則終朝盡日也　師云。頭白齒落。</p>
<p>師上堂。僧問。靈光隱隱。月照寒窻。善法堂前。請師舉唱　師云。聽　學云。此猶是者邊事。那邊事作麼生　師云。脚下毛生。</p>
<p>問。如何是延慶境　師云。陽廣洞居方丈北。道安巖向食厨東　進云。如何是境中人　師云。鳳林關下往來者。峴山亭上任看碑。</p>
<p>問。須菩提巖間宴坐。為什麼天雨寶華　師云。好事不如無　進云。恁麼則今日親承方便也　師云。方便事又作麼生　學人擬議　師便打。</p>
<p>師夏滿日上堂。僧問。夏終今日。畢竟如何　師云。天晴道路乾　進云。便恁麼去時如何　師云。直徹海涯邊。</p>
<p>問。如何是佛　師云。橫身彰十號。入槨示雙趺　學云。將何供養　師云。合掌當胸。</p>
<p>問。如何是道　師云。山間唯淡薄。</p>
<p>進云。如何是道中人　師云。林下任淒涼　問。如何是祖師西來意　師云。穿耳胡僧不著鞋。</p>
<p>師上堂。示眾云。延慶有一訣。隨機便施設。擬議進前來。柱杖驀頭楔。當下便成褫。敢保猶未徹。脫却貼體衫。挑出眼中屑。灑灑箇衲僧。<span class='corr'>狐</span>疑永消滅。直饒千聖現。早箇勿交涉。久立。珍重。</p>
</div>
<div class='div-other'><a id='mulu385' />
<p class='h3'>蘇州洞庭翠峰沖顯禪師</p><p>初開堂日。纔陞座宣疏了。維那白槌云。法筵龍象眾。當觀第一義。</p>
<p>師云。宗乘一唱。三藏絕詮。祖令當行。十方坐斷。其唯達士不避死生。眨上眉毛。出眾相見。</p>
<p>時有僧問。天人普集。竚聽雷音。學人上來。請師垂示　師云。十萬八千不是遠　學云。大眾今日露恩去也　師云。後五日看。</p>
<p>問。如何是諸佛本源　師云。千峰寒色　進云。未委向上更有也無　師云。雨滴巖花。</p>
<p>問。如何是和尚為人一句　師云。量才補職　進云。恁麼則謝師方便　師云。自領去。</p>
<p>問。像季檀那請。人天大導師。為祝當今壽。無俗說真如　師云。道泰不傳天子令　進云。恁麼則永揚西祖之風也　師云。教休不肯休　問。還丹一顆。點䥫成金。至理一言。點凡成聖。學人上來。請師一點　師云。風清月白　學云。更有尖新也無　師云。僻地生雷　問。師唱誰家曲。宗風嗣阿誰　師云。分明記取　進云。恁麼則昔日智門。今朝和尚　師云。有什麼交涉。</p>
<p>問。如何是佛　師云。足躡千輪　進云。恁麼則今古應無墜也　師云。棒上不成龍。</p>
<p>問。色心不二。彼我無差。學人總不恁麼會。乞師再垂方便　師云。放儞三十棒　進云。恁麼則天上天下唯我獨尊　師云。拖出。</p>
<p>問。朝蓋親臨於法會。師將何物答君恩　師云。也順是汝證明　學云。君恩既如是。祖道又如何　師云。知恩事又作麼生。　學云。懷抱目分明　師云。禮拜子退。</p>
<p>師又云。一問一答。總未了在。直饒乾坤大地樹木叢林盡為衲僧。異口同聲。各致百千問難。不消山僧彈指一下。並乃高低普應。前後無差。擴祖佛之妙靈。廓人天之幽跡。故乃高登家表。敻出眾中。勝量由是杳忘。大用目茲灑落。如是明何假覺城東際。五眾咸居古佛廟前。此時參畢。不勞久立。伏惟珍重。</p>
</div></div>
<div class='div-other'><a id='mulu386' />
<div class='div-other'><a id='mulu387' />
<p class='h3'>峨嵋山黑水寺義欽禪師</p><p>初開堂。僧問。昔日靈山會上。一佛出世。諸聖證明。今日和尚出世。什麼人證明　師云。謝上座證明　進云。恁麼則大眾蒙師恩去也　師云。速禮三拜。退後。退後。</p>
<p>問。<span class='corr'>已</span>知靈山親授記。未審演法嗣何人　師云。畢鉢巖前曾侍處。今朝足下瑞雲生。</p>
<p>問。昔日龍女献珠。身成正覺。學人無珠可献。還得成佛否　師云。莫妄想　問。如何是和尚親切為人一句　師云。大眾總見闍梨此一問　進云。莫便是和尚為人處也無　師云。且領前話。</p>
<p>問。如何是不動尊　師云。足下三千里　學人不會。乞師再指　師云。十里較一程。</p>
<p>問。如何是佛　師云。曾問幾人來　學人未曉。特伸請益　師云。莫妄想　進云。恁麼則依而行之　師云。儞見箇什麼道理　學人無語　師云。學語之流。</p>
<p>問。如何是諸佛出身處　師云。崖嶮難駐足　進云。未審此意如何　師云。㵎曲更無蹤。</p>
<p>問。如何是超佛越祖之談　師云。重言不當吃。</p>
<p>問。牛頭未見四祖。為什麼百鳥㘅花献　師云。陽氣發來無硬地　進云。見後為什麼百鳥不㘅花献　師云。春殘花落類無群。</p>
<p>師上當。便有僧出禮拜　師云。大地百雜碎。便下堂。</p>
</div></div>
<div class='div-other'><a id='mulu388' />
<div class='div-other'><a id='mulu389' />
<p class='h3'>鼎州德山志先禪師</p><p>上堂云。諸禪德。若論此事。莫不人人具足。物物皆齊。並不欠少。佛祖不剩一絲。石欠一毫。起即堛塞虗空。坐即坐斷法界。何處更有纖毫佛法教汝作解會。豈不見臨濟入門便喝。德山入門便棒。到者裡。合作麼生。不見道。向上一路。千聖不傳。學者勞形。如猨捉影。有出格作家。試對眾商量。</p>
<p>時有僧問。如何是和尚家風　師云。十方無異路。切急却難尋　進云。忽遇客來。如何祗待　師云。客來須看。賊來須打。</p>
<p>問。如何是祖師西來意　師云。門外千竿竹。佛前一炷香。</p>
<p>問。如何是佛　師云。不具三十二。那分百億身。</p>
<p>問。如何是道　師云。蕩蕩無邊表。縱橫任意看。</p>
<p>問。如何是佛法大意　師云。密竹長松。青山秀色　學云。如何領會　師云。龍吟霧起。虎嘯風生。</p>
<p>問。如何是一稱南無佛　師云。皆以成佛道。</p>
<p>問。見色便見心時如何　師云。角弓彎似月。寶劍利如霜　學云。如何領會　師云。金甲似魚鱗。朱旗如火焰。</p>
<p>問。寸草不生時如何　師云。大地火起。紅燄連天　學云。生後如何　師云。昨夜風霜甚。今朝野火燒。</p>
<p>師上堂云。諸禪德。若論舉唱宗風。即便坐斷凡聖。盡乾坤大地。一時黯黑。正當恁麼時。誰敢出頭來。所以凡來也打。聖來也打。總恁麼來也打。總不恁麼來也打。諸禪德。正當恁麼時。合作麼生。參。</p>
<p>時有僧問。如何是真如體　師云。鎮地人不識　進云。如何是真如用　師云。大地山河無透路。十方世界一時容。</p>
<p>問。如何是清淨法身　師云。番人皮袋盛　學云。如何領會　師云。供養不堪論。</p>
<p>問。如何是古人切急處　師云。布髮淹泥若。庭中淚下時　進云。時中如何保任　師云。保任即錯。</p>
<p>問。根鏡同源時如何　師云。伐倒崖陰無影樹。碧潭深處不逢魚。</p>
<p>問。如何是學人自<span class='corr'>己</span>　師云。是汝自<span class='corr'>己</span>　學人便喝　師云。亂喝作什麼　學人禮拜　師便打。</p>
<p>問。遠遠投師。乞師一接　師云。不接　學云。恁麼則虗押一問　師云。少逢穿耳客。多遇刻舟人。</p>
<p>問。大通智勝佛。十劫坐道場。為什麼不得成佛道　師云。貪觀天上月。若却掌中珠。</p>
<p>問。靈山畫月。意指如何　師云。水底務不得。地下任埋藏。</p>
<p>問。軍期急速時如何　師云。十字街頭滿面塵　學云。為什麼如此　師云。知而故犯。</p>
<p>問。古鏡未磨時如何　師云。照破天地　進云。磨後如何　師云。絲髮不存。</p>
<p>問。如何是無為之談　師云。石羊石虎喃喃語　學云。是何言教　師云。長行書不盡。短偈絕人聞。</p>
<p>問。如何是大用一句　師云。天地黯黑　學云。不用時如何　師云。注界洞明。</p>
<p>問。寶劒未磨時如何　師云。光明衝北斗　進云。磨後時如何　師云。入水寂無聲。</p>
<p>問。未明差別智。如何得不疑　師云。自作風塵為下客。真金不識謾勞形。</p>
<p>問。十二時中如何修進　師云。水裡休尋月。一輪觸目光　學人爭柰不見何　師云。衝破儞髑髏。</p>
<p>問。文殊與維摩對談何事　師云。無甘雲雨夜。石女夜挑燈。</p>
<p>問。將心用心時如何　師云。北邙山上幾回客。南海船中不計年。</p>
<p>師上堂云。諸禪德。參學人須具衲僧眼始得。若具神僧眼。不被佛障．祖障．菩提涅槃障。便得隨處自在。入水不溺。入火不燒。履地如水。履水如地。良久云。作麼生是衲僧眼。有者。出來對眾呈看。許汝參學事畢。若無。被佛．祖．菩提．涅槃熱謾却。師拍禪床一下。下座。</p>
<p>僧問。如何是臨機一句　師云。箭發離弦無覓處。穿靴戴帽海中遊。</p>
<p>問。如何是觸目菩提　師云。寒風吹面裂。雪上更加霜。</p>
<p>問。如何是不動尊　師云。明明人不識。供養絕知音。</p>
<p>問。萬法歸一。一歸何所　師云。五鳳樓前呈百戲。千株松下鳥歌聲。</p>
<p>問。供養百千諸佛。不如供養一無心道人。百千諸佛有何過。無心道人有何德　師云。陽氣發時無硬地。<span class='corr'>氷</span>消雪盡一時休。</p>
<p>問。句絕明中現。名言觸處通時如何　師云。金身紉不出。入水寂無聲　問。一真含法界時如何　師云。一點無為水。千江日夜流。</p>
<p>問。如何是道場中之師子　師云。哮吼一聲天地合。十方世界絕知音。</p>
<p>問。兩刃交鋒時如何　師云。夜半子特親下手　學云。天曉事又如何　師云。一任儞卜度。</p>
<p>問。如何是文殊劍　師云。三尺雪光青霄外。四郊塵影罷來戈。</p>
<p>問。華藏海中獨游時如何　師云。海岸孤絕處。堂堂人不知　學云。知後時如何　師云。方見本來身　問。王道與法道相去幾何　師云。雲行雨密。水急波生　學人不會。未審如何　師云。水流歸海。人臥千峯　問。如何是般若用　師云。天魔膽裂。外道心摧。</p>
<p>問。如何是學人立身處　師云。十字街頭人不顧。千株松下任風吹。</p>
<p>問。不與萬法為侶。復是何人　師云。我擬向汝道。<span class='corr'>秖</span>恐人不信　學云。便請　師便喝　學人禮拜　師便打。</p>
<p>問。如何是密室中事　師云。分明記取。舉似後人。</p>
<p>問。如何是鏌鎁劒　師云。七星光彩轉天河。截斷毗盧海市波　學云。莫便是也無　師云。同瞽瞳人不可知　學人禮拜　師吁吁。</p>
<p>問。如何是截人之機　師云。十字路頭明顯示。一心無異更無差　學云。莫便是也無　師云。切須子細。不得錯會。</p>
<p>問。直截一路。請師速道　師云。擬心隔千里。玄玄任意看　學云。恁麼則親切去也　師云。每年逢一度。萬代盡傳名。</p>
<p>師纔見僧來。豎起拂子　僧便喝　師云。瞎　僧又喝。　師便打。</p>
<p>師又見一僧。豎起拂子　僧不顧　師便打。</p>
<p>師又云。總似今日。曹谿一路平沈。便下座。</p>
<p>師上堂云。本來無事。不得生事。行為道場。立為佛事。坐為禪定。</p>
<p>時有僧問。如何是佛　師便打。</p>
<p>又有僧問。如何是佛法大意　師亦打。</p>
<p>又有僧問。如何是祖師西來意　師亦打。</p>
<p>師又云。大眾。者箇僧有過無過。若道有過。過在什麼處。若道無過。為什麼打他。且作麼生商量。知有者。出來對眾道看。要知親切。若道不得。虗過平生。良久。打禪床一下。便下座。</p>
</div></div></div>
<p class='juan'>天聖廣燈錄卷第二十三</p>
</div><!-- end of div[@id='body'] -->
</body></html>