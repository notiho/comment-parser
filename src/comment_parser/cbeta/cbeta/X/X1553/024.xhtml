<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu390' />天聖廣燈錄卷第二十四　　　〔宋<span class='corr'>碑</span>〕</p>
<div class='div-other'><a id='mulu391' />
<div class='div-other'><a id='mulu392' />
<div class='div-other'><a id='mulu393' />
<p class='h3'>郢州大陽山堅禪師</p><p>在靈泉。入室。靈泉問云。儞從什麼處來　師云。僧堂裏來　泉云。儞為什麼不築著露柱。師於言下省悟。</p>
<p>有僧問。如何是玄旨　師云。壁上挂錢財。</p>
<p>問。如何是無相道場　師云。佛殿裡懸幡。</p>
<p>問。不借時機用。如何話祖宗　師云。老鼠咬腰帶。</p>
<p>問。如何是真中真　師云。十字街頭泥佛子。</p>
<p>因僧請益法身。師有頌。</p>

<div class="lg regular"><div class='lg-row'>扶桑出日頭　黃河輥底流　六六三十六</div>
<div class='lg-row'><span class='corr'>陝</span>府出鐵牛</div>
</div></div>
<div class='div-other'><a id='mulu394' />
<p class='h3'>襄州石門山遵禪師</p><p>上堂。僧問。古人道。大悲院裡有齋。意旨如何　師云。石人滿面血。山草運無根。</p>
<p>問。如何是石門境　師云。石朵山前無異路。清涼河深徹底看　進云。如何是境中人　師云。樂界鼓聲連夜響。牧牛童子唱巴謌。</p>
<p>問。如何是佛　師云。王宮降誕人皆仰。四八端嚴為後時　進云。恁麼則靈山非的意。雪嶺有知音　師云。鳥道玄玄無草礙。一輪明月正當軒。</p>
</div></div></div>
<div class='div-other'><a id='mulu395' />
<div class='div-other'><a id='mulu396' />
<div class='div-other'><a id='mulu397' />
<p class='h3'>荊門軍上泉院古禪師</p><p>因看華嚴經。一日。擲卷在地。云。黃面老漢得恁麼多口。從茲曉悟。</p>
<p>後參廣德。乃為印可。</p>
<p>師開堂日。有僧問云。師唱誰家曲。宗風嗣阿誰　師云。萬同一點子。普潤徧娑婆。</p>
<p>問。如何是大道之源　師云。簾內有君當正位。殿前四相盡朝儀　進云。恁麼即一滴不離毗盧界。萬派朝宗不二門　師云。四塞罷戈齊拱手。十方共賀大平年。</p>
<p>問。如何是祖師西來意　師云。梁王殿上不來往。魏國終歸隻履西。</p>
</div></div>
<div class='div-other'><a id='mulu398' />
<div class='div-other'><a id='mulu399' />
<p class='h3'>鼎州梁山巖禪師</p><p>上堂。僧問。師今出世。有何祥瑞　師云。家山無異草。靈苗徧地生　進云。恁麼則法界蒙恩。人天有賴　師云。言不干典。非君子所談。</p>
<p>問。如何是梁山境　師云。雲峯千載秀。華木四時春　進云。如何是境中人　師云。巖前樵父頻招手。大家齊和太平歌。</p>
<p>問。如何是佛　師云。巍巍不顯三身相。超然豈與見聞同。</p>
<p>問。如何是祖師西來意　師云。新羅附子。蜀地當歸。</p>
</div>
<div class='div-other'><a id='mulu400' />
<p class='h3'>潭州雲巖山清眺禪師</p><p>上堂。僧問。四眾齊臨於寶座。請師方便為提撕　師云。巴歌雖有韻。<span class='corr'>秖</span>恐和人稀　進云。為什麼如此　師云。宮商不入異人耳。從來妙旨少知音。</p>
<p>問。如何是和尚家風　師云。千年永雪上。靈枝萬古春　進云。未審客來。將何祗待　師云。瑠璃鉢盛無米飯。雲堂大會不來人。</p>
<p>問。如何是恁麼去底人　師云。登玄無異路。終不暫迴頭　進云。如何是恁麼來底人　師云。金鳳銜花離玉洞。木馬懷胎半夜歸　進云。如何是不來不去底人　師云。白雲橫谷口。樵子夜忘家。</p>
</div>
<div class='div-other'><a id='mulu401' />
<p class='h3'>澧州藥山第十二世利昱禪師</p><p>開堂日。拈香示眾云。此一瓣香。不從天得。不從地來。不從十方而至。大眾。且道從什麼處來。三十年後不得錯舉。便燒香陞座。</p>
<p>時有僧問。師唱誰家曲。宗風嗣阿誰　師云。幸自不曾翹足讚。時人剛道見底沙　進云。恁麼上來。乞師端的　師云。靈光逈透青霄外。人天徒自見分拏。</p>
<p>問。外無所求。內無所依時如何　師云。青天白日　進云。知者<span class='corr'>已</span>知。未知者如何領解　師云。三十年後。</p>
<p>問。如何是祖師西來意　師云。何不問自<span class='corr'>己</span>意　學云。如何是自<span class='corr'>己</span>意　師云。剩著茶。少著水。</p>
<p>師上堂云。山河大地．日月星辰與諸上座同生。三世諸佛與諸上座同參。三藏聖教與諸上座同時。還信得及麼。若也信得及。<span class='corr'>陝</span>府鐵牛吞却乾坤。雖然如是。被法身礙却。轉身不得。順知有出身之路。作麼生是諸上座出身之路。道。道。良久。云。若道不得。永沈苦海。珍重。　僧問。格外之談。乞師垂示　師云。要道也不難　學云。恁麼則萬仞碧潭。許垂一線也　師云。大眾笑儞。</p>
<p>澧州牧於衙內白蓮亭上會諸尊宿。折花供養。請師說法。</p>
<p>時有俗官問。如何是瀾浦境　師云。此是白蓮亭　進云。如何是境中人　師云。牧牛童子橫吹笛。野老谿邊和不齊。</p>
<p>師乃云。昔日須菩提。巖中宴坐。梵天雨華讚歎。須菩提問。空中讚歎。復是何人。梵天云。我是梵天。提云。云何讚歎。梵云。我見尊者善說般若。提云。我於般若未曾說著一字。梵云。尊者無說。我乃無聞。無說無聞。是真說般若。</p>
<p>師云。梵天恁麼道。還稱得須菩提意也無。直然無言無說。不涉視聽。猶是涅槃高壍。解脫深坑。若是藥山。又且不然。文殊按劒。石人膽戰。木女心驚。久滯諸官．尊宿．和尚。伏惟珍重。</p>
<p>師上堂云。古人道。上來時薦取。下去時薦取。僧堂．茶堂裡時薦取。藥山即不然。上來也不用薦。下去也不用薦。僧堂．茶堂裏也不用薦。為甚如此。本自無瘡。勿傷之也。珍重。</p>
<p>師因僧入室請益。南泉問僧。從什麼處來　云。魯祖來　泉云。魯祖有何言句接人　云。纔見僧來便面壁　泉云。我尋常向僧道。佛來出世時會取。黑豆未生芽時會取。尚自不得一人半人。儞恁麼。驢年去　師乃與頌曰。</p>

<div class="lg regular"><div class='lg-row'>魯祖面壁如何　世上仙陀幾箇</div>
<div class='lg-row'>不因禪子跨戶　大似因風吹火</div>
<div class='lg-row'>南泉黑豆未生時　喃喃終是洩天機</div>
<div class='lg-row'>休向未生全曉悟　日出東方月落西</div>
</div></div>
<div class='div-other'><a id='mulu402' />
<p class='h3'>[日/折]州羅紋得珍山主</p><p>師受梁山密旨。梁山甞謂曰。子今生緣薄。不得出世。</p>
<p>師後遁跡。常好坐禪。四季剃頭。一食而<span class='corr'>已</span>。</p>
<p>有僧問。十二時中以何為坐　師云。儞什麼處見他。</p>
<p>問。梁山先師遷化往什麼處　師云。撲破鈍雞子。飛却鳳凰兒　進云。畢竟歸何處　師云。青山常岌岌。流水自茫茫。</p>
<p>問。親切處乞師指示　師云。老僧元是廣南人。</p>
<p>師一日乃述頌一首貼在法堂壁上。</p>

<div class="lg regular"><div class='lg-row'>老病龍鍾起坐難　一條杖子不曾閑</div>
<div class='lg-row'>幾年空欲歸鄉去　<span class='corr'>秖</span>待臨時摘脫間</div>
</div><p>師至來春。端然而化焉。</p>
</div>
<div class='div-other'><a id='mulu403' />
<p class='h3'>夾山大哥和尚</p><p>師初參青林。問。從上諸聖。學人還有分也無　青林據座　師良久　青林云。會麼　師云。不會　青林云。無子用心處　師於言下大悟　上堂。僧問。如何是佛　師云。涼風颯颯吹人冷。水上浮漚能幾時。</p>
<p>問。如何是道　師云。好大哥。物外獨騎千里象。萬年松下擊全鍾。</p>
<p>問。如何是夾山正主　師云。好大哥。好手順還欒布作。韓先虗望立功勳　僧無語　師云。單雄信解弄棗子木矟。尉遲公隨後喝番謌。</p>
<p>問。如何是和尚家風　師云。好大哥。騎駿馬。驟高樓。鐵鞭指盡胡人路。</p>
<p>馬大王從青林請師。過夾山。王出遠迎　問。如何是祖師西來意　師云。好大哥。御駕六龍平古秀。玉階排仗出金門。</p>
<p>問。月生雲際時如何　師云。好大哥。三箇童兒抱華皷。更莫礙我毬門路。</p>
<p>問。如何是祖師西來意　師云。好大哥。玉印不離天子手。金箱豈可庶人知。</p>
<p>師問。僧頭上金光現。脚下火雲生。巍巍大丈夫。復來有何事　僧云。特來禮拜和尚　師云。射虎不逢人。鈍置千鈞弩。參堂去。</p>
</div>
<div class='div-other'><a id='mulu404' />
<p class='h3'>襄州石門山慧徹禪師</p><p>初開堂日。有僧問。師唱誰家曲。宗風嗣阿誰　師云。片雲生鳳嶺。樵子處處明。</p>
<p>問。如何是和尚家風　師云。解接無根樹。能桃海底燈　學云。學人不會桃燈意。請師方便接無根　師云。賈島筆頭挑古韻。下手之時誰為分　問。如何是石門境　師云。猿啼山谷韻。木馬正當軒　問。如何是境中人　師云。通身非影像。常日閙喧喧。</p>
<p>問。一毫未發時如何　師云。羿善不調弓。箭透三江口。</p>
<p>問。如何是佛法大意　師云。三門前松樹。見生見長。</p>
<p>問。正當恁麼時。還有師也無　師云。草青青時入洞。華馥馥時迴車　問。祖師九年面壁。意旨如何　師云。三山鎻夜月。照破萬家門。</p>
<p>問。從上諸聖。得箇什麼便休歇去　師云。見諦無生路。通身舉妙靈。</p>
<p>問。至寶無形。如何得用　師云。素手剔金燈。類顯長天月。</p>
<p>問。遠遠投師。請師便道　師云。猿啼山谷韻。虎嘯野僧吟。</p>
<p>問。如何是和尚深深處　師云。龍巢生鳳卵。端的勿人知　進云。如何是龍巢生鳳卵　師云。帝里穿靴異　進云。如何是端的勿人知　師云。千聖不能測。</p>
<p>問。承教有言。不在內。不在外。不在中間。未審在什麼處　師云。三年一閏。九月重陽　問。和尚燒由。還有過也無　師云。龍吟霧起江河靜。虎嘯風生萬里閑。</p>
<p>問。路逢達道人。不將語默對。將什麼對　師云。斫頟無觀日。沉吟理趣圓　進云。如何是沈呤理趣圓。　師云。被闍梨致此一問。直得霢霂汗流。</p>
<p>問。多子塔前。是有言說。是無言說　師云。無言木自異。滔滔天下傳。</p>
<p>問。如何是鳳凰山　師云。突屼侵天際。龍盤鳳舞城　學云。如何是山中人　師云。朝看雲霧起。暮聽子規啼。</p>
<p>問。如何是有語中無語　師云。滿口道不著　學云。如何是無語中有語　師云。寂然機不停。</p>
<p>問。不起思念。如何請益　師云。木人登機織。石女夜拋梭。</p>
<p>問。如何是三乘教外別傳一句　師云。東村王老夜燒錢。</p>
<p>問。如何是禪非意想　師云。要道便道。</p>
<p>問。如何是道絕功勳　師云。浩然不隱的。橫身物外閑。</p>
<p>問。學人貧虗。請師濟贍　師云。開門無一物。到者不空迴。</p>
<p>問。如何是無上性海　師云。龍日雨霏霏。江河流不盡。</p>
<p>問。的的玄微。如何得用　師云。激水浪頭金。澄潭波裏月。</p>
<p>問。如何是無縫塔　師云。龍渡碧潭含朗月。今來一句對機公　又云。龍樓無宿客。衘輦百花新。</p>
<p>問。如何是學人本分事　師云。戴持不覺重。舉步鎮相隨。</p>
<p>問。如何是和尚一通之啟　師云。素幅非文。喃喃異說。</p>
<p>問。如何是最初一步　師云。</p>

<div class="lg regular"><div class='lg-row'>反繫勿底鞋　善行雲水路　識者善知時</div>
<div class='lg-row'>不識地獄祖</div>
</div><p>問。不未佛祖底人來時。向他道什麼　師云。不求佛祖底人不來問石門　學云。與麼即求佛祖也　師云。誰是求佛祖者　學云。某甲更致一問　師云。寶座方高四尺八。</p>
<p>問。如何是三世諸佛出身處　師云。石火夜流光。樵人首戴雪。</p>
<p>師示眾云。道不自名。假名唱道。</p>
<p>有僧問。盧行者為什麼會得　師云。會處不是盧家境　學云。如何是盧家境　師云。明星背後倒騎牛。</p>
<p>師示眾云。臨濟入門便喝。德山入門便棒。</p>
<p>僧問。一棒一喝是古人作用。如何是和尚作用　師便打　學云。謝師方便　師云。知恩者少。負恩者多。</p>
<p>問。文殊仗劒。欲殺何人　師云。失念者　學云。如何下手　師云。全用不傷。罪當即令　問。如何是道　師云。目前者是　學云。目前何者是　師云。行者是。</p>
<p>問。盡大地是一箇死屍。向什麼處理　師云。眼耳鼻舌身。</p>
<p>問。三身共一體。那箇為正　師云。報化路前橫身道。石人眼裡不栽華。</p>
<p>問。徧地荊榛。如何辨主　師云。滴水巖在桉山前。</p>
<p>問。實際理地。如何運步　師云。幽谷白雲藏白雀。擬心棲處隔山迷。</p>
<p>問。白雲巖畔無人到。幽谷深開事若何　師云。兔走烏飛急。龍銜海月圓。</p>
<p>問。如何是祖師西來意　師云。少林澄九鼎。動浪百華新。</p>
<p>問。大眾雲臻。請師舉唱　師云。一句無私語。常待五湖僧。</p>
<p>問。萬法歸宗。宗歸何所　師云。日裏桃金線。全身轉處空。</p>
<p>問。妙用機關如何通信　師云。未馬頻頻呌。報道國人安。</p>
<p>問。截䥫之言。請師便道　師云。日出東方。光臨北戶　問。古今並是文言秀句。如何是和尚奇特一句　師云。無鬚鎻子晝夜開　學云。如何是和尚之用　師云。自來提網。罕遇知音。</p>
<p>問。如何是佛　師云。樵子度荒郊。騎牛草不露。</p>
<p>問。如何是有力底人　師云。瞥瞥流光異。山嶽豈能遮。</p>
<p>問。大悲千手眼。如何是正眼　師云。龍銜海底月。白雲綻處看。</p>
<p>問。以八不成。是何章句　師云。枯木殘枝。山河大地。</p>
<p>問。學人久迷真性。大奇一句請師道　師云。龍藏函中光彩異。九天玄範掌中持　問。如何是應機不失底事　師云。三門對佛殿　學人不會。請師指示　師云。開生天柱連朱雀。</p>
<p>問。碧蘿影裡無人到。石室門前事若何　師云。龍泉不隱舊時光。廓落無涯非定止。</p>
<p>問。夾嶺峯前句。請師為舉揚　師云。玄言一句異。萬象不能齊。</p>
<p>問。千差萬別。如何曉得　師云。應善無差逕。</p>
<p>問。岸闊水深。請師舉棹　師云。手把過頭杖。逢春點異華　學云。異華還受點也無　師云。君問我答。有辱先宗　問。寂寂無依時如何。</p>
<p>師云。寂寂異人機。通身誰學了。</p>
<p>問。達磨未來時如何　師云。大地如膠漆　進云。來後如何　師云。杲日正當軒。</p>
<p>問。如何是刢利底物　師云。古墓毒虵頭戴角　問。如何是佛　師云。素彩不裝金。天人瞻無盡。</p>
<p>問。如何是學人用心處　師云。晝夜常然無盡燈。</p>
<p>問。如何是具足一句　師云。</p>

<div class="lg regular"><div class='lg-row'>該天括地赴群機　信手拈來不暫離</div>
<div class='lg-row'>君今會得非非法　大地揚眉首不窺</div>
</div><p>問。本無一物。起自何來　師云。拈金不展手。滔滔海藏通。</p>
<p>問。鳳子歸巢時如何　師云。纖毫不隔　學云。盤旋不在時如何　師云。汝即今在什麼處　學云。和尚即知　師云。汝親問石門。</p>
<p>問。如何是佛　師云。麗水一星金。流沙渾不雜。</p>
<p>問。如何是知法底人　師云。三百六十州。<span class='corr'>陝</span>府出鉄牛。</p>
<p>問。求法不可見。覓法又無形時如何　師云。淮南船子看月宮　學云。請師指示　師云。通身不滯物。理妙阿誰當。</p>
<p>問。正當恁麼時如何　師云。金華含寸玉。石女畫蛾眉。</p>
<p>問。如何是佛法大意　師云。敲空不作響。父子却知音　問。觸目是滯。如何得不滯去　師云。雲深不覆頂。華開宇宙新。</p>
<p>問。如何是樵子度荒郊　師云。遮掩不得。</p>
<p>問。如何是正道行底人　師云。無雲天地暗。漉漉理通玄。</p>
<p>問。如何是玄妙之境　師云。登林猿呌異。青山不昧知。</p>
<p>問。如何是和尚說法口　師云。陸修靜禮佛。朝朝誦道經。</p>
<p>問。聞師妙按嵆康指。還許學人和也無　師云。鳳凰山下。不滯來音。無影樹前。任君舉唱　進云。恁麼即妙透三關。知音不和　師云。俊馬未逢千里像。隔海颺先道路難　師打堰了。歸來。上堂。僧問。知師解打截河堰。大海波濤堰得無　師云。星流度盡閻浮寶。無限森羅到此休。</p>
<p>問。絕水停輪。當何所食　師云。朝餐無未飯。暮啜百靈藤。</p>
<p>問。和尚未見先師時如何　師云。石上東流水　進云。見後如何　師云。無雲雨露施。</p>
<p>問。威音王佛<span class='corr'>已</span>前。和尚在什麼處　師云。虗空無障跡。常日面前輝　學云。如何領會　師云。退身三步。即見宗親　進云。便恁麼領會時如何　師云。是箇什麼　問。月暗星昏時如何　師云。山深雲霧靄。虎戴雪霜眉。</p>
<p>問。如何是玄中玄。妙中妙　師云。搔首捫虗空。無絲牽大象。</p>
<p>問。如何是無言之說　師云。萬里無雲雨。青天海晏雷。</p>
<p>問。如何是般若　師云。瑞草透山秀。言中歷歷明。</p>
<p>問。如何是山中寶　師云。空華從地發。蓋國買無門。</p>
<p>問。如何是佛法至理　師云。旨妙塵機異。通身覺路玄　問。學人欲求一物時如何　師云。汝擬求箇什麼　學云。和尚還容許也無　師云。廓落長安道。不障往來人　學云。請師指示　師云。展手不開拳。分明善看取。</p>
<p>問。寶物不現時如何　師云。夜月透紗窻。身前不現影。</p>
<p>問。東方纔動猶未曉。三更<span class='corr'>已</span>前事若何　師云。絲芒不隔毫端事。滿目崢嶸不翳塵。</p>
<p>問。一無所有。如何進步　師云。無油不點燭。明曜阿誰當。</p>
<p>問。如何是石門境　師云。碧蘿常鬱翠。不礙一輪輝。</p>
<p>問。如何是和尚接人一句　師云。挑燈不隔手。明明會也無。</p>
<p>問。如何是沙門行履處　師云。三更不點燭。手後不然燈　問。一燈然百千燈。如何是一燈　師云。威音室裡元無燭。三更不借夜明簾。</p>
<p>問。如何是一句下事　師云。靈源一派異。流注百川中。</p>
<p>問。如何是透法身一句　師云。海底浮漚發。須彌頂上攢。</p>
<p>問。便恁麼時如何　師云。運步人先覺。迴來絕點痕。</p>
<p>問。此箇門中。還有知音也無　師云。有　如何是知音者　師云。堅氷消散後。游魚處處通。</p>
<p>問。知師巧妙能針線。石人衣破怎生縫　師云。穿山有路。下句當機　進云。恁麼則師好手也　師云。汝得箇什麼氣力。</p>
<p>問。如何是庵中主　師云。鶴息瑞雲飛。巢中無破卵。</p>
<p>問。雲光作牛。意旨如何　師云。陋巷不騎金色馬。過來却著破襴衫。</p>
<p>問。亡僧遷化向什麼處去也　師云。露柱掛燈籠。</p>
<p>問。如何是沙門上上不及處　師云。孤月海底圓。不見浮漚過。</p>
<p>問。如何得便休歇去　師云。截斷萬重關。井底然燈坐。</p>
<p>問。師子未出窟時如何　師云。金毛不覆爪　進云。出後如何　師云。振地勿遮欄。</p>
<p>問。如何是究竟身　師云。通身非影像。常日在人前　問。如何是福慧雙修　師云。穿靴當執簡。擊磬韻金鐘。</p>
<p>問。十二分教即不問。如何是真經　師云。諦聽諦聽。</p>
<p>問。<span class='corr'>秖</span>如龐居士問馬大師。意旨如何　師云。待虗空撲落地即向汝道。</p>
<p>問。三際不生是何境界　師云。三公九卿排班位。真珠簾下鼻撩天。　問。含胎久矣。啐<span class='corr'>啄</span>同時。如何　師云。大洋海底攢燈坐。從頭第二鬢毛班。</p>
<p>問。文不加點時如何　師云。正當恁麼時　學云。正當恁麼時如何　師云。瑠璃殿上尾吒沙。</p>
<p>問。佛究竟如何　師云。乘船頻舉棹。萬里望船翁　進云。便恁麼去時如何　師云。誰是棹船人。</p>
<p>問。如何是一色　師云。金湯鍍瓦礫　進云。一色後如何　師云。燈背夜明簾。不照齊身草。</p>
<p>問。響板未鳴時如何　師云。汝猶不覺在　進云。鳴後如何　師云。聲在什麼處。</p>
<p>問。如何是無相道場　師云。月照水澄澄。青山無異路　進云。如何是道場中人　師云。我今向汝說。汝還會也麼。</p>
<p>問。如何是和尚活計　師云。拈空拄空。</p>
<p>問。如何是學人著力處　師云。暗室夜明燈。晝夜無停止。</p>
<p>問。不落諸緣。請師道　師云。無因不出戶　進云。恁麼則虎不呈威。龍吟在寢　師云。嶽聳路崔嵬。大地平如掌。</p>
<p>問。燈未點時。明在什麼處　師云。<span class='corr'>秖</span>如闍梨未問時。問在什麼處。</p>
<p>問。如何是山中人　師云。遙望江山萬里青　學云。此猶未是山中人　師云。今日遇著明眼人。</p>
<p>問。一物不將來時如何　師云。放下著　學云。一物不將來。放下箇什麼　師云。猶自擔板在。</p>
<p>問。金鳳透白雲時如何　師云。海州圓月現。赫赤滿天涯。</p>
<p>問。進前無路。退後無門時如何　師云。兩脚牀子莫徧坐。</p>
<p>問。頓脫囂塵時如何師云。十八擔子一人擎。</p>
<p>問。如何是般若　師云。開合演若多。未輝圓妙的。</p>
<p>問。枯木倚寒巖時如何　師云。莫作者活計　學云。作什麼活計即得　師云。活計家山寶。縱橫處處通。</p>
<p>問。如何是真色　師云。龍非海客。嶽對千山。</p>
<p>問。如何是塵中主　師云。銅沙鑼裏滿盛油　學云。不會　師云。猢猻入道場。</p>
<p>問。如何是轉身前　師云。不與白雲連　進云。如何是轉身後　師云。不入威意會　學云。如何是正轉身　師云。朗月玄玄不墜的。</p>
<p>問。一拳打不過。意旨如何　師云。徧地崢嶸。<span class='corr'>秖</span>是者漢。</p>
<p>問。如何是和尚家風　師云。龍樓金鳳子。根臥不裁衣。</p>
<p>問。遠遠投師。請師便接　師云。溺水河邊待渡人。漁翁岸上頻招手。</p>
<p>問。國土晏清。誰人為主　師云。擺手乾坤動　學云。王道又如何　師云。嘉禾合穗。野老謳謌　學云。向上還更有明會處也無　師云。有　進云。如何是向上事　師云。堯舜不持林下詔。洗耳江邊飲牧牛。</p>
<p>問。片月落空山。隻履何方去　師云。西山雲霧靄。東嶺月明時　進云。學人恁麼舉手來時如何　師云。徧地一輪孤。萬象齊來看。</p>
</div></div>
<div class='div-other'><a id='mulu405' />
<div class='div-other'><a id='mulu406' />
<p class='h3'>襄州廣德山智端禪師</p><p>上堂。僧問。從上諸聖往什麼處去也　師云。御輦不遊金色界。手攜箬笠問田翁。</p>
<p>問。牛頭未見四祖時如何　師云。著衣喫飯　進云。見後如何　師云。著衣喫飯。</p>
<p>問。如何是廣德山　師云。當陽華易發。背陰雪難消　進云。如何是山中人　師云。朝霞不出門。暮霞行千里。</p>
</div>
<div class='div-other'><a id='mulu407' />
<p class='h3'>潭州北禪寺顯禪師</p><p>有僧問。師見石門。得箇什麼　師云。金華含玉蘂。荒郊帶雪開。</p>
<p>問。如何是真如佛性　師云。隨流無罣礙。當用處處真　進云。蕩子歸家。更無異號　師云。頭頭不展手。物物謾勞工。</p>
<p>問。如何是和尚家風　師云。一輪當宇宙。處處總光輝　進云。忽遇客來。如何祇待　師云。物物總是非勞力。頭頭不用牧童機。</p>
</div>
<div class='div-other'><a id='mulu408' />
<p class='h3'>磁州桃園山雲嶼禪師</p><p>開堂。陞座云。西來妙旨。覿面難當。電發千機。無勞佇思。有何作者。便請相見。時有僧出禮拜　師云。足下過也　僧禮拜起。擬問　師云。駟馬難追。</p>
<p>問。鳳凰一曲師親唱。願把玄微示一音　師云。洪音不韻人間調。直出青霄和得麼　進云。恁麼則智音不和　師云。滿口<span class='corr'>氷</span>霜冷徹骨。巖下石人笑點頭。</p>
<p>問。如何是佛法大意　師云。水流㵎下。雲吐峯頭。</p>
</div>
<div class='div-other'><a id='mulu409' />
<p class='h3'>潭州北禪寺懷感禪師</p><p>有僧問。如何是諸聖為人底句　師云。紅輪當萬戶。光燭下無私　進云。如何是和尚為人底句　師云。金鈎混玉浪。游魚焉敢吞　進云。恁麼則空手歸家　師云。怨他誰。</p>
<p>問。如何是佛　師云。尺短寸長。</p>
</div>
<div class='div-other'><a id='mulu410' />
<p class='h3'>舒州四面山寶津禪師</p><p>有僧問。如何是祖師西來意　師云。山寒氷冷。</p>
<p>師問修造僧。本自圓成。何得開山造寺　造云。擔枷過狀　師云。未在。更道　造云。兩重公案　師拈棒　造擬議　師便打。</p>
<p>問。僧什麼處來　僧云。舒州來　師云。正落四面手裏。僧無對　師云。且坐喫茶。</p>

<div class='div-other'><a id='mulu411' />
<p class='h4'>柱杖頌</p>
<div class="lg regular"><div class='lg-row'>四面一條杖　當機驗龍象　頭角稍低昂</div>
<div class='lg-row'>電光臨背上</div>
</div></div></div>
<div class='div-other'><a id='mulu412' />
<p class='h3'>襄州廣德山重智禪師</p><p>有僧問。師唱誰家曲。宗風嗣阿誰　師云。白雲漫鳳嶺。天下太平歌。</p>
<p>問。廣德此日師親據。鳳凰巖下意如何　師云。靈源一派。異滔滔應萬機。</p>
<p>問。如何是及時節底句　師云。寒即向火　學云。不會　師云。熱即取涼。</p>
</div>
<div class='div-other'><a id='mulu413' />
<p class='h3'>鳳翔府青峰山義誠禪師</p><p>有僧問。師唱誰家曲。宗風嗣阿誰　師云。十年遊漢水。捨得鳳凰毛。</p>
<p>問。如何是青峰家風　師云。向火喫甜瓜。</p>
<p>問。三際不生是何境界　師云。白雲蓮雪嶽。明月混魚鈎　進云。未審向上更有也無　師云。有　進云。如何是向上事　師云。靈光爍破瑠璃色。大地明來絕點痕。</p>
<p>問。如何是祖師西來意　師云。石牛欄古路。木馬驟高樓。</p>
</div>
<div class='div-other'><a id='mulu414' />
<p class='h3'>永康軍景德院真禪師</p><p>有僧問。師唱誰家曲。宗風嗣阿誰　師云。無根樹下親付囑。井底挑證更是誰　進云。宗風雖蒙師指示。今日當筵又若何　師云。金龍出洞祥光聚。凰凰翥翼野雲飛。</p>
<p>問。如何是道　師云。千差雖有異。一月照無偏　進云。如何是道中人　師云。行玄不舉步。鳥道任來過。</p>
<p>問。如何是諸佛前　師云。片雪鎻寒巖　進云。如何是諸佛後　師云。滴瀝無相似。</p>
</div>
<div class='div-other'><a id='mulu415' />
<p class='h3'>興元府廣教院紹榮禪師</p><p>有僧問。如何是佛法大意　師云。斗山粳米。讓水薹子。</p>
<p>問。如何是從上來相傳底事　師云。片月流暉。光含萬象　進云。即今事又作麼生　師云。擊動乾坤皷。夢魂人未驚。</p>
</div>
<div class='div-other'><a id='mulu416' />
<p class='h3'>嘉州承天院義懃禪師</p><p>有僧問。如何是和尚家風師云。不直半分錢　進云。忽遇客來。將何祇待　師云。滿盤飣不出。到者善知時。</p>
<p>問。如何是諦實之言　師云。措大中子黑。</p>
</div>
<div class='div-other'><a id='mulu417' />
<p class='h3'>同州饒益寺法華禪師</p><p>行脚至襄州石門徹禪師會下。一日早晨。上問訊　徹云。數日天陰。日往什麼處去也　師良久云。某甲道不得　徹云。儞問。我與汝道　師便問。數日天陰。日往什麼處去也　徹云。厨下椽椽聲　師云。會也　徹云。儞見箇甚麼道理　師云。厨下椽椽聲。</p>
<p>師因茲省悟。迴本寺。雖不出世。雲堂法侶常盈百數。師又誓不出寺。常誦蓮經。</p>
<p>因僧辭往石門。師寄一問。其僧到石門。乃問。金鳳透白雲時如何　徹云。海州圓月現。赫弈滿天涯　徹云。且住。此問是自置。人教儞。若是自置。儞須說來。若說不得。喫棒出院　僧云。是同州饒益寺法華教某甲問　徹云。情知不是儞問。</p>
<p>後徹禪師累發人取。令住石門　師堅辭之。乃寄月頌一首。</p>

<div class="lg regular"><div class='lg-row'><span class='corr'>曠</span>劫輾長天　山河景色鮮　千家含瑞彩</div>
<div class='lg-row'>萬里一輪懸　有照森羅影　無私徧大千</div>
<div class='lg-row'>太虗留不住　豈受白雲漫</div>
</div><p>徹上堂云。滅胡種。滅胡種。</p>
</div>
<div class='div-other'><a id='mulu418' />
<p class='h3'>襄州石門山筠首座</p><p>師受業於太原金藏院。自入此山。三十餘載。每中食訖。荷鋤披榛。手植梨栗。徧于山田。會眾仍露餘利。綽有懿行。叢林慕焉。緇白凡三請出世。不諾。</p>
<p>一日。因僧請喫茶次　僧問。如何是首座一著子　師云。適來猶記得　僧云。即今又如何　師云。好坐。點茶來。</p>
<p>師因擔鋤入園次。僧問。三身中。那一身去作務　師拄鋤而立　僧云。莫便當也無　師擔鋤便去。</p>
</div></div>
<div class='div-other'><a id='mulu419' />
<div class='div-other'><a id='mulu420' />
<p class='h3'>潭州北禪寺契念禪師</p><p>有僧問。如何大道之源　師云。眾流混不得　進云。獨脫事如何　師云。穿雲透石。</p>
<p>問。如何是不墜古今底句　師云。十五十六。日月相逐。</p>
</div></div></div>
<div class='div-other'><a id='mulu421' />
<div class='div-other'><a id='mulu422' />
<div class='div-other'><a id='mulu423' />
<p class='h3'>鼎州梁山第三世善冀禪師</p><p>上堂云。日日槌鐘擊鼓。本自不迷。何須求悟。諸上座。未到梁山橋亭。早有三十榛分。如今上來。覓箇什麼。珍重。</p>
<p>僧問。撥塵見佛時如何　師云。莫眼華。</p>
<p>問。和尚幾時成佛　師云。且莫壓良為賤　進云。和尚為什麼不肯承當　師云。好事不如無。</p>
<p>師因舉魯祖和尚見僧來便面壁。乃有頌曰。</p>

<div class="lg regular"><div class='lg-row'>魯祖三昧最省力　纔見僧來便面壁</div>
<div class='lg-row'>若是知心達道人　不在揚眉便相悉</div>
</div><p>師因僧有煩惱。作頌曰。</p>

<div class="lg regular"><div class='lg-row'>若人心在道　煩惱自然無　不是無心法</div>
<div class='lg-row'>本來若太虗</div>
</div>
<div class='div-other'><a id='mulu424' />
<p class='h4'>牧牛頌</p>
<div class="lg regular"><div class='lg-row'>梁山一頭水牯牛　素無鼻孔復何收</div>
<div class='lg-row'>朝昏擬犯他苗稼　一喝便教却迴頭</div>
<div class='lg-row'>迴頭照見無一物　自然快樂得無憂</div>
<div class='lg-row'>從茲會得放牛法　不揀荒田得自由</div>
</div></div></div></div>
<div class='div-other'><a id='mulu425' />
<div class='div-other'><a id='mulu426' />
<p class='h3'>襄州谷隱山契崇禪師</p><p>有僧問。如何是祖師西來意　師云。番人皮裘胡人著　進云。不會此理如何　師云。聾人側耳啞人歌。</p>
</div>
<div class='div-other'><a id='mulu427' />
<p class='h3'>襄州谷隱山法誨禪師</p><p>有僧問。師唱誰家曲。宗風嗣阿誰　師云。石笋抽條臘月春　進云。恁麼即虎谿嫡子也　師云。莫亂道。</p>
<p>問。如何是法　師云。山河大地　進云。莫便是和尚為人處也無　師云。何必。</p>
</div>
<div class='div-other'><a id='mulu428' />
<p class='h3'>襄州開解山重慜禪師</p><p>有僧問。承教有言。不可以智知。不可以識識。此意如何　師云。龜毛拂子隨時用。兔角分明應萬機　進云。學人未曉。乞師方便　師云。石人解唱長生曲。玉女能分八字眉。　問。如何是學人自<span class='corr'>己</span>　師云。到處問人　進云。乞師方便　師云。爭柰何。</p>
</div>
<div class='div-other'><a id='mulu429' />
<p class='h3'>襄州鷲嶺院懷堅禪師</p><p>有僧問。最嶮無過劒刃鋒。如何是劒刃鋒　師云。非君境界　進云。進即是。退即是　師云。俱錯　進云。不進不退時如何　師喝。</p>
<p>夏滿日。僧問。西天以蠟人為驗。未審此土以何為驗　師云。賊人膽底虗　進云。恁麼則今日十六。來日十七　師云。放儞二十棒。　問。鼓聲纔罷。大眾雲臻。學人上來。師意如何　師云。喫棒　進云。教學人如何措足　師云。罪不重科。</p>
</div></div>
<div class='div-other'><a id='mulu430' />
<div class='div-other'><a id='mulu431' />
<p class='h3'>鄧州廣濟院守方禪師</p><p>先住潭州延壽寺。開堂日。僧問。和尚得箇什麼便休去　師云。自從咬破䥫餕饀。直至如今五味全。　問。如何是延壽境　師云。舒湖清似鏡。照破萬人心　進云。如何是境中人　師云。守方今年四十九。　問。牛頭未見四祖時如何　師云。失曉烏鷄頭帶雪　進云。見後如何　師云。雪散鷄飛影不存。　問。古鏡未磨時如何　師云。光明烜赫　進云。磨後如何　師云。黑似漆。</p>
</div>
<div class='div-other'><a id='mulu432' />
<p class='h3'>隋州護國院崇寶禪師</p><p>有僧問。師唱誰家曲。宗風嗣阿誰　師云。打動猶松皷。唱起鳳凰歌。　問。天人群生類。皆承此恩力。如何是此恩力　師云。風高月吟。</p>
</div>
<div class='div-other'><a id='mulu433' />
<p class='h3'>懷安軍雲頂鑒禪師</p><p>有僧問。師唱誰家曲。宗風嗣阿誰　師云。石皷擊時天地動。木人橫笛火中吹。　問。如何是雲頂境　師云。千年枯木花重秀。萬劫盤陀鎮古峯　進云。如何是境中人　師豎起拂子云。見麼　學云。見　師云。見即不到恁麼舊地也。</p>
</div>
<div class='div-other'><a id='mulu434' />
<p class='h3'>潭州道吾山契詮禪師</p><p>有僧問。師唱誰家曲。宗風嗣阿誰　師云。鳳嶺無私曲。如今天下傳。　問。如何是道吾境　師云。谿華含玉露。庭果落金臺　進云。如何是境中人　師云。擁爐披古衲。曝日枕山根　問。牛頭未見四祖時如何　師云。玉上青蠅　進云。見後如何　師云。紅爐焰裡氷。</p>
</div>
<div class='div-other'><a id='mulu435' />
<p class='h3'>襄州廣德山慧遠禪師</p><p>有僧問。如何是祖師西來意　師云。一枝瑞草流東土。六葉芬芳亘古今。</p>
<p>問。如何是古佛心　師云。石人擊缶木人聽。</p>
<p>問。如何是禪　師云。久旱蘆華雪滿天　進云。莫<span class='corr'>秖</span>者箇便是也無　師云。是即應太奇。</p>
</div>
<div class='div-other'><a id='mulu436' />
<p class='h3'>澧州層山善來禪師</p><p>有僧問。如何是道　師云。此去石門縣三里　進云。如何是道中人　師云。張三<span class='corr'>李</span>四。</p>
<p>問。布袋裡盛烏龜。意旨如何　師云。千聖名不出。通身豈滯機。</p>
</div></div></div>
<p class='juan'>天聖廣燈錄卷第二十四</p>
</div><!-- end of div[@id='body'] -->
</body></html>