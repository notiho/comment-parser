<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />天聖廣燈錄卷第四　　　〔宋實〕</p>
<div class='div-other'><a id='mulu24' />
<p class='h1'>第十六祖羅睺羅多尊者</p><p>迦毗羅國人也。行化至室羅筏城。有河名曰金水。見五佛影。乃曰。此河之源。凡五百里。僧伽難提居於彼處。如來誌一千秊後。當紹聖位。語<span class='corr'>已</span>。泝流而上。至一大山石窟中。僧伽難提安然在定。尊者伺之。曰。汝身定邪。心定邪。</p>
<p>難提曰。身心俱定。</p>
<p>尊者曰。身心俱定。何有出入。</p>
<p>曰。雖有出入。不失定相。如金在井。如金出井。世相去來。金體常寂。</p>
<p>尊者曰。水金在井。若金出井。金無動靜。何物出入。</p>
<p>曰。言金動靜。何物出入。言金出入。金非動靜。</p>
<p>尊者曰。若金在井。出者何金。若金出井。在者何物。</p>
<p>曰。金若出井。在者非金。金若在井。出者非物。</p>
<p>尊者曰。此義不然。</p>
<p>曰。彼理非著。</p>
<p>尊者曰。此義當墮。</p>
<p>曰。彼義不成。</p>
<p>尊者曰。彼義不成。我義成矣。</p>
<p>曰。我義雖成。法非我故。</p>
<p>尊者曰。我義<span class='corr'>已</span>成。我無我故。</p>
<p>曰。我無我故。復成何義。</p>
<p>尊者曰。我無我故。成於汝義。</p>
<p>曰。仁者師於何聖。得是無我。</p>
<p>尊者曰。我師迦那提婆。證是無我。</p>
<p>難提偈曰。</p>

<div class="lg regular"><div class='lg-row'>稽首提婆尊　而出於仁者　仁者無我故</div>
<div class='lg-row'>我欲師仁者</div>
</div><p>羅睺羅多以偈答曰。</p>

<div class="lg regular"><div class='lg-row'>我<span class='corr'>已</span>無我故　汝須見我我　汝若師我故</div>
<div class='lg-row'>知我非我我</div>
</div><p>難提心意豁然。願師度脫。胡跪而說偈曰。</p>

<div class="lg regular"><div class='lg-row'>三界一明燈　迴光而照我　十方悉開朗</div>
<div class='lg-row'>如日虗空住　我得遇大聖　願依師解脫</div>
<div class='lg-row'>志誠頭面禮　唯垂賜納受</div>
</div><p>尊者曰。汝心解脫。自性清淨。語<span class='corr'>已</span>。即以右手持金鉢。舉至梵宮。取彼香飯。將齋大眾。而大眾慮金飯少。心各生厭。不得就食。</p>
<p>尊者曰。非我之咎。即命僧伽難提分坐同食。眾復訝之。</p>
<p>尊者曰。汝不得食。由心不了故。當知與吾分座同餐者。即過去婆羅樹王如來也。愍物降蹟。汝輩亦莊嚴劫中<span class='corr'>已</span>至三果。未證無漏者也。</p>
<p>眾曰。我師神力斯可信矣。彼云過去佛者。即切疑焉。</p>
<p>僧伽難提知眾生慢。乃曰。自雙林示滅八百餘年。人無至信。正念輕微。不敬真如。唯愛神力。言訖。以右手漸展入地。至金剛輪際。取甘露水。以瑠璃器持至會所。大眾即時欽慕。作禮悔過。</p>
<p>於是尊者告僧伽難提曰。如來以正法眼藏付囑迦葉。次第傳授而至於吾。吾今付汝。汝可護持。流布將來。無令斷絕。偈曰。</p>

<div class="lg regular"><div class='lg-row'>於法實無證　不取亦不離　法非有無相</div>
<div class='lg-row'>內外云何起</div>
</div><p>僧伽難提聞<span class='corr'>已</span>。即於座前以偈讚曰。</p>

<div class="lg regular"><div class='lg-row'>善哉大聖者　心明如日月　一光照世界</div>
<div class='lg-row'>暗魔無不滅</div>
</div><p>付法<span class='corr'>已</span>。安座示滅。眾奉全身起塔。即前漢武帝朝也。</p>
</div>
<div class='div-other'><a id='mulu25' />
<p class='h1'>第十七祖僧伽難提尊者</p><p>室羅筏城寶莊嚴王子也。生而能言。常讚佛事。七歲即厭世樂。以偈告於父母曰。</p>

<div class="lg regular"><div class='lg-row'>稽首大慈父　和南骨血母　我今欲出家</div>
<div class='lg-row'>幸願哀愍故</div>
</div><p>父母聞偈。固止之。遂誓曰。我今不食。自取命終。乃聽宮內出家。命沙門禪利多就宮傳導。經十九年。尊者每自念曰。身居王宮。胡為出家。一夕。天光下燭。見一大路坦平。徐行數里。至一大山。下有石窟焉。乃宴寂于中。父既失子。即擯禪利多訪尋之。不知所在。</p>
<p>尊者後遊摩提國。忽有微風襲眾。清涼休適。眾不知其然。尊者曰。此道德之風也。當有聖者出世。嗣續祖燈乎。</p>
<p>言訖。以神力攝諸大眾。登一高峰。名寶落迦。尊者曰。此山頂有紫雲如蓋。聖人居此矣。</p>
<p>尊者見一童子持圓鑑直造尊者前。尊者問。汝幾歲耶。</p>
<p>曰。我當百歲。</p>
<p>尊者曰。汝年尚幼。何言百歲。</p>
<p>曰。我不會理。正當百歲。</p>
<p>尊者曰。汝善機耶。</p>
<p>曰。佛言。</p>

<div class="lg regular"><div class='lg-row'>若人生百歲　不解諸佛機　未若生一日</div>
<div class='lg-row'>而得決了之</div>
</div><p>師曰。汝持鏡者。意何所明。</p>
<p>答曰。</p>

<div class="lg regular"><div class='lg-row'>諸佛大圓鏡　內外無瑕翳　兩人同得見</div>
<div class='lg-row'>心眼皆相似</div>
</div><p>父母奇之。捨令出家。尊者即與披剃受具。名伽耶舍多。</p>
<p>時風吹銅鳴聲。尊者問曰。鈴鳴耶。風鳴耶。</p>
<p>伽耶曰。非風鈴鳴。我心鈴耳。</p>
<p>尊者曰。非風鈴鳴。我心誰爾。</p>
<p>伽耶曰。俱寂靜故。非三昧也。</p>
<p>尊者曰。善哉。繼吾嗣者。非子而誰。即告曰。如來以大法眼藏付囑迦葉。如是展轉以至於吾。吾今付汝。汝善護持。流布將來。勿令斷絕。汝受吾教。聽吾偈曰。</p>

<div class="lg regular"><div class='lg-row'>心地本無生　因地從緣起　緣種不相妨</div>
<div class='lg-row'>花果亦復爾</div>
</div><p>付法<span class='corr'>已</span>。攀樹而化。眾議曰。尊者樹下歸寂。其垂蔭後裔乎。將奉全身葬子高原。而眾力不能舉。即就樹起塔。當前漢昭帝朝矣。</p>
</div>
<div class='div-other'><a id='mulu26' />
<p class='h1'>第十八祖伽耶舍多尊者</p><p>摩提國人也。姓鬱頭藍。父天蓋。母方聖。夢大神持鑑。因而有娠。凡七日而誕。體瑩如瑠璃。未甞洗沐。自然香潔。幼好閑靜。語非常童。持鑑出遊。遇難提尊者。</p>
<p>至大月氏國。見一婆羅門舍有異氣。尊者將入彼舍。舍主鳩摩羅多問曰。是何從眾。</p>
<p>曰。佛弟子。彼聞佛號。心神竦然。即時閉戶。</p>
<p>尊者有頃自扣其扉。羅多曰。此舍無人。</p>
<p>尊者曰。答無者誰。羅多聞語。知是異人。遽開關延接。</p>
<p>尊者曰。者如來記。吾滅後千年。有大士出現於月氏國。紹隆玄化。今汝值吾。應斯嘉運。於是鳩摩羅多發宿命智。投滅出家。披剃受具訖。乃告之曰。如來以正法眼藏付囑迦葉。次第傳授而至於吾。吾今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>有種有心地　因緣能發萌　於緣不相礙</div>
<div class='lg-row'>當生生不生</div>
</div><p>尊者付法<span class='corr'>已</span>。踊身虗空。現十八變。自焚其軀。以舍利起塔。即成帝朝也。</p>
</div>
<div class='div-other'><a id='mulu27' />
<p class='h1'>第十九祖鳩摩羅多尊者</p><p>大月氏國婆羅門之子也。昔為自在天人。見菩薩瓔珞。忽起愛心。墮生忉利。聞帝釋說法。復生梵天。以根利故。善談法要。諸天尊為導師。遂降月氏。</p>
<p>後至中天竺國。有大士名闍夜多。問曰。我家父母素重三寶。而甞嬰疾瘵。凡所營作。皆不如意。而我隣家久為旃陀羅行。而身常勇健。所作和合。彼何幸。而我何辜。</p>
<p>尊者曰。何足疑乎。且善惡之報。有三世焉。凡人但見仁夭暴壽。逆吉義凶。便為亡因果。虗罪福。殊不知影響相隨。毫釐靡忒。縱經百千萬劫。亦不磨滅。時闍耶多聞是語<span class='corr'>已</span>。頓釋所疑。</p>
<p>尊者曰。汝雖<span class='corr'>已</span>信三業。而未明業從惑生。惑從識有。識依不覺。不覺依心。心本清淨。無生滅．無造作．無報應．無勝負．寂寂然．靈靈然。汝若入此法門。可與諸佛同矣。一切善惡．有為無為。皆如夢幻。闍夜多承言領旨。即發宿慧。懇求出家。</p>
<p>既受具。尊者告曰。吾今寂滅時至。如來以正法眼藏囑授迦葉。展轉相付而至於吾。吾今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>性上本無生　為對求人說　於法既無得</div>
<div class='lg-row'>何懷決不決</div>
</div><p>師曰。此是妙音如來見性清淨之句。汝宜傳布。言訖。即於座上放大光明。照曜四眾。而入寂滅。闍夜多起塔崇奉。即王莽時也。</p>
</div>
<div class='div-other'><a id='mulu28' />
<p class='h1'>第二十祖闍夜多尊者</p><p>北天竺國人也。智慧淵沖。化導無量。後至羅閱城。數揚頓教。彼有學眾。唯尚辯論。為之首者。名婆修槃頭。常一食不臥。六時禮佛。清淨無欲。為眾所歸。</p>
<p>尊者將欲度之。先問彼眾曰。此徧行頭陀能修梵行。可得佛道乎。</p>
<p>眾曰。道由行證。必獲聖果。</p>
<p>尊者曰。今此頭陀與道遠矣。不久當墮。</p>
<p>眾曰。尊者有何德行而譏我師。</p>
<p>尊者曰。我不求道。亦不顛倒。我不禮拜。亦不輕慢。我不長坐。亦不懈怠。我不一食。亦不雜食。我不知足。亦不貪欲。心無所希。名之曰道。</p>
<p>時徧行聞<span class='corr'>已</span>。發無漏智。歡喜讚歎尊者。而說偈曰。</p>

<div class="lg regular"><div class='lg-row'>稽首三昧尊　不求於佛道　不禮亦不慢</div>
<div class='lg-row'>心不生顛倒　不坐不懈怠　但食無所好</div>
<div class='lg-row'>雖慢而不遲　雖急而不躁　今我遇尊者</div>
<div class='lg-row'>和南依師教</div>
</div><p>尊者謂眾曰。會吾語否。吾所以然者。為其求道心切。夫絃急即斷。故吾不贊。令其住安樂地。入于佛慧。復告徧行頭陀曰。吾適對眾抑挫仁者。得無惱於衷乎。</p>
<p>曰。我憶念過去劫前。生安樂國。師於智者月淨。記我當證斯陀含。時有大光明菩薩出世。我以老故。䇿杖禮謁。師叱我曰。重子輕父。一何鄙哉。時我自謂無過。請師示之。師曰。汝禮大光明菩薩。以杖倚壁畫佛面。以此過慢。退失二果。我悔咎以來。聞諸惡言。如風如響。惟願尊者大慈。以妙法垂誨。</p>
<p>尊者曰。汝久殖德本。當繼吾宗。如來以大法眼藏密傳迦葉。次第囑授而至於吾。吾今付汝。汝善護持。流布將來。勿令斷絕。汝受吾教。聽吾偈曰。</p>

<div class="lg regular"><div class='lg-row'>言下合無生　同於法界性　若能如是解</div>
<div class='lg-row'>通達事理竟</div>
</div><p>尊者付法<span class='corr'>已</span>。不起于座。奄然歸寂。闍維。收舍利起塔。即漢明帝朝也。</p>
</div>
<div class='div-other'><a id='mulu29' />
<p class='h1'>第二十一祖婆修槃頭尊者</p><p>羅閱城人也。姓毗舍佉。父光蓋。母字嚴一。家富而無子。父母禱于佛塔而求嗣焉。一夕。母夢吞明昧二珠。覺而有孕。經七日。有一羅漢名為賢眾。至其家。問曰。</p>

<div class="lg regular"><div class='lg-row'>我行四國土　尋光到於此　汝是誰居舍</div>
<div class='lg-row'>而感生聖子</div>
</div><p>光蓋設禮。賢眾端坐受之。嚴一出拜。賢眾避席。光蓋罔測其由。遂取一寶珠跪献。賢眾既受之。殊無遜謝。光蓋不能忍。問曰。我是丈夫。致禮不顧。我妻何德。尊者避之。</p>
<p>賢眾曰。我受禮納珠。貴福汝爾。汝婦懷聖子。生當為世明燈。故吾避之。非重女人也。</p>
<p>賢眾又曰。汝婦當生二子。一名婆修槃頭。則吾所尊者也。二名芻尼。<span class='note-inline'>(此云野鵲子)</span>昔如來在雪山修道。芻尼巢於頂上。佛既成道。芻尼受報為那提國王。佛記曰。汝至第二五百年。生羅閱城。毗舍佉家。與聖同胞。今無爽矣。</p>
<p>既生二子。尊者婆修槃頭年至十五。禮光度羅漢出家。感毗婆訶菩薩與之受具。至那提國。彼王名常自在。有二子。一名摩訶羅。次名摩拏羅。王問尊者曰。羅閱城土風與此何異。</p>
<p>尊者曰。彼土曾三佛出世。今王國有二師化導。</p>
<p>曰。二師者誰。</p>
<p>尊者曰。佛記第二五百年。有一神力大士出家繼聖。即王之次子也。吾雖德薄。當預其誌。</p>
<p>王曰。誠如尊者所言。當捨此子作沙門。</p>
<p>尊者曰。善哉大王。能遵佛旨。</p>
<p>後告之曰。如來以大法眼藏密傳迦葉。如是次第展轉以至吾。吾今付汝。汝善護持。流化將來。無令斷絕。汝受吾教。聽吾偈曰。</p>

<div class="lg regular"><div class='lg-row'>泡幻同無礙　如何不了悟　達法在其中</div>
<div class='lg-row'>非今亦非古</div>
</div><p>尊者付法<span class='corr'>已</span>。凝然示寂。眾奉香大師焚其身。収舍利建塔。即煬帝朝也。</p>
</div>
<div class='div-other'><a id='mulu30' />
<p class='h1'>第二十二祖摩拏羅尊者</p><p>那提國常自在王之子也。年三十。遇婆修尊者。至西印土。彼國王名得度。即瞿曇族姓。歸依佛乘。勤行精進。一日。於行道處現一小塔。欲取供養。眾莫能舉。王即大會梵行．禪觀．呪術等三眾。皆莫能辦。尊者即為王廣說塔之所因。今之所現。王福力之所致也。<span class='note-inline'>(阿育王塔。此不繁錄)</span>王聞是說。乃曰。至聖難逢。世樂非久。即傳位太子。投祖出家。遂證四果。</p>
<p>尊者深加慰誨曰。汝居此國。善自度人。今異域有大法器。吾當化之。</p>
<p>曰。師應迹十方。舉念當至。寧勞往耶。</p>
<p>尊者曰。然。</p>
<p>時鶴勒那為彼國王寶印說修多羅偈。忽曰。祖師摩拏羅將至。時王與鶴勒那俱遙作禮。尊者即辭得度比丘。往月氏國。受王與鶴勒那供養。</p>
<p>後鶴勒那問尊者曰。我止林間。<span class='corr'>已</span>經九白。<span class='note-inline'>(印土以一年為一白)</span>有弟子龍子者。幼而聦慧。我於三世推窮。莫知其本。</p>
<p>尊者曰。此子於往劫中。生妙善國婆羅門家。曾以梅檀施於佛宇。作槌橦鐘。受執聦敏。為眾欽仰。</p>
<p>尊者曰。我有無上法寶。汝當聽受。乃曰。如來以正法眼藏傳授迦葉。展轉次第以至於吾。吾當授汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>心隨萬境轉　轉處實能幽　隨流認得性</div>
<div class='lg-row'>無喜復無憂</div>
</div><p>摩拏羅付法<span class='corr'>已</span>。即從座踊身虗空。呈十八種變。還本座跏趺而逝。鶴勒那與寶印王等。共奉香木茶毗。収舍利起塔。即桓帝朝也。</p>
</div>
<p class='juan'>天聖廣燈錄卷第四</p>
</div><!-- end of div[@id='body'] -->
</body></html>