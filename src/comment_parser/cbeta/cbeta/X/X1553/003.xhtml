<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />天聖廣燈錄卷第三　　　〔宋實〕</p>
<div class='div-other'><a id='mulu16' />
<p class='h1'>第九祖伏䭾蜜多尊者</p><p>提伽國人也。姓毗舍羅。處胎六年。因號難生。遇佛陀難提尊者行化至其家。謂此子非凡。當為法器。仍為說于宿緣。五十年中。口未甞言。復不履步。蓋有所表。足不進止。法無去住。口不言說。理顯空寂。</p>
<p>父聞妙誨。遂許出家。尊者即與披剃受具。自此服勤左右。表則威儀。既而告之曰。如來以大法眼藏付授迦葉。展轉相付而至於吾。吾今付汝。汝善護持。流布將來。勿令斷絕。汝受吾教。聽吾偈曰。</p>

<div class="lg regular"><div class='lg-row'>真理本無名　圖名顯真理　受得真實法</div>
<div class='lg-row'>非真亦非偽</div>
</div><p>付法<span class='corr'>已</span>。即入滅盡三昧。眾以香薪闍維之。收舍利。建塔於那蘭陀寺。即敬王朝也。</p>
</div>
<div class='div-other'><a id='mulu17' />
<p class='h1'>第十祖脅尊者</p><p>中印土人也。本名難生。初尊者將誕。父夢一白象。背有寶座。座上安一明珠。從門而入。光照四眾。既覺。遂生。後值伏䭾尊者。執侍巾缾。未甞眠睡。謂其脅不至席。遂號脇尊者焉。</p>
<p>至華氏國。有長者名寶身。而生七子。一名富那般多。二名富那金子。三名富那月光。四名富那勝童。五<span class='corr'>名</span>富那波豆。六名富那吉丹。七名富那夜奢。其第一子性慕仙道。第二子勤行善業。第三子兇險狂率。第四子信重三寶。第五子好殺嗜酒。第六子五欲自恣。第七子每云。我心是佛。願值達人。當評是事。</p>
<p>時脅尊者憩一樹下。以手指地。而告眾曰。此地變金色。當有聖人入會。言訖。即變金色。</p>
<p>時富那夜奢前詣而立。尊者問。汝從何來。</p>
<p>夜奢曰。我心非往。</p>
<p>尊者曰。汝當何止。</p>
<p>曰。我心非止。</p>
<p>尊者曰。汝不定耶。</p>
<p>曰。諸佛亦然。</p>
<p>尊者曰。汝非諸佛。</p>
<p>曰。諸佛亦非。</p>
<p>尊者即說偈曰。</p>

<div class="lg regular"><div class='lg-row'>此地變金色　預知於聖至　當座菩提樹</div>
<div class='lg-row'>覺華而成<span class='corr'>已</span></div>
</div><p>夜奢復說偈曰。</p>

<div class="lg regular"><div class='lg-row'>師座金色地　常說真實義　迴光而照我</div>
<div class='lg-row'>令入三摩諦</div>
</div><p>尊者即與出家受具。乃告之曰。如來以大法眼藏密傳迦葉。如是展轉<span class='corr'>已</span>至於我。我今付汝。汝當奉持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>真體自然真　因真說有理　領得真真法</div>
<div class='lg-row'>無行亦無止</div>
</div><p>付法<span class='corr'>已</span>。即現十八變。化火自焚。眾以舍利隨處起塔而供養之。即<span class='note-inline'>(御名)</span>王朝也。</p>
</div>
<div class='div-other'><a id='mulu18' />
<p class='h1'>第十一祖富那夜奢尊者</p><p>華氏國人也。姓瞿曇氏。有六兄。各有所尚。夜奢自幼頴異。</p>
<p>詣波羅奈國。有馬鳴大士迎而作禮。謂眾曰。識此人否。吾甞夢大海。當坐一隅。譯水注海。謗流四方。又佛記云。却後六百年。當有賢者馬鳴。在波羅奈國摧伏異道。發正信心。造起信論。即其人也。</p>
<p>馬鳴致問云。我欲識佛。何者即是。</p>
<p>尊者曰。汝欲識佛。不識者是。</p>
<p>曰。佛既不識。爭知是佛。</p>
<p>尊者曰。既不識佛。爭知不是。</p>
<p>曰。此是鋸義。</p>
<p>尊者曰。彼是木義。復問曰。鋸義者何。</p>
<p>曰。共師平出。又問。木義者何。</p>
<p>尊者曰。汝被解之。馬鳴知尊者義勝。遂請出家。尊者即為披剃受具。</p>
<p>尊者曰。汝憶往事否。者為毗舍離國王。彼國人民有三等。最上者。身有光明。衣食隨念。申等人。身無光明。自謀衣食。下一類人。如馬裸露。汝為毗舍離王。多興慈愍。宿有神力。分身為蟲。食其桑柘。自成繭殻。國中馬人取繭為衣。汝後身沒。生中印土。馬人感戀悲號。因號馬鳴。汝當時為馬人說偈曰。</p>

<div class="lg regular"><div class='lg-row'>我昔生梵天　梵天壽命盡　下生毗離國</div>
<div class='lg-row'>與汝同憂苦　我見汝無衣　心生憐愍故</div>
<div class='lg-row'>分身為窠圍　令汝無憂苦</div>
</div><p>尊者乃告之曰。如來以大法眼藏親授迦葉。次第囑累而至於吾。吾今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>迷悟如隱顯　明暗不相離　令付隱顯法</div>
<div class='lg-row'>非一亦非二</div>
</div><p>付法<span class='corr'>已</span>。即現神力而趣寂滅。眾興寶塔。用閟全身。即安王朝矣。</p>
</div>
<div class='div-other'><a id='mulu19' />
<p class='h1'>第十二祖馬鳴尊者</p><p>波羅奈國人也。亦名功勝。以有作無作諸功德最為殊勝。故名焉。既受法於夜奢尊者。後於華氏國。忽有老人。座前法地。尊者曰。此非庸流。當有異相。言訖不見。俄從地踊出一金色人。復化為女。右手指師而說偈曰。</p>

<div class="lg regular"><div class='lg-row'>稽首長老尊　當受如來記　今於此地上</div>
<div class='lg-row'>宣通第一義</div>
</div><p>說是偈<span class='corr'>已</span>。遂而不見。馬鳴尊者曰。當有魔來。與吾校論。有頃。風雨暴至。天地晦冥。</p>
<p>尊者曰。魔之來信矣。我當除之。即指空中。現大金龍。奮發神威。震動山岳。魔事隨滅。</p>
<p>又經七日。有一小蟲。如蟭螟類。潛形座下。尊者寘之手中。示眾曰。斯乃魔之所變。盜聽吾法爾。乃於之令去。魔不能動。尊者告之曰。歸依三寶。即得神通。遂復本形。作禮懺罪。</p>
<p>尊者問曰。汝名誰耶。眷屬多少。</p>
<p>曰。我名迦毗摩羅。有三千眷屬。</p>
<p>尊者曰。汝盡神力。變化若何。</p>
<p>曰。我化大海。不足為難。</p>
<p>尊者曰。汝化性海得否。</p>
<p>曰。何謂性海。我未甞知。</p>
<p>尊者即為說性海。云。山河大地。皆依建立。三昧六通。由茲發現。</p>
<p>迦毗摩羅遂發信心。學徒俱求度脫。尊者即與披剃受具。遂告毗摩羅曰。如來以大法眼藏親授迦葉。次第囑累而至於吾。吾今付汝。汝善護持。轉化當來。無令斷絕。汝受吾教。聽吾偈曰。</p>

<div class="lg regular"><div class='lg-row'>隱顯即本法　明暗元不二　今付悟了法</div>
<div class='lg-row'>非取亦非離</div>
</div><p>付法<span class='corr'>已</span>。即入龍奮迅三昧。挺身空中。如日輪相。然後示滅。四眾以真儀藏之龍龕。即顯王朝也。</p>
</div>
<div class='div-other'><a id='mulu20' />
<p class='h1'>第十三祖迦毗摩羅尊者</p><p>華氏國人也。初為外道。有徒三千。通諸異論。領眾至西印土。彼有太子。名雲自在。知尊者名。延於宮中。以伸崇禮。尊者曰。如來有教。沙門不得親近國王．大臣．形勢之家。</p>
<p>太子曰。我國城有大山焉。山中有一石窟。師可止此否。</p>
<p>尊者即詣之。行數里。有一大蟒來逆尊者。盤遶其身。尊者因與受三歸依。蟒聽訖而去。尊者將至石窟。復有一老人。素服而出。合掌問訊。尊者曰。汝何所止。</p>
<p>答曰。我昔甞為比丘。居止山林。多樂寂靜。初學比丘數來請益。而我煩於應答。而生嗔恨。命終墮為蟒身。住是窟中。今<span class='corr'>已</span>千歲。適遇尊者。護聞戒法。</p>
<p>尊者問曰。此山更有何人居止。</p>
<p>曰。北去十里。有一大樹。蔭覆五百大龍。其樹王名龍樹。常為龍眾說法。我聽受爾。</p>
<p>尊者詣彼。龍樹出迎尊者曰。深山孤寂。龍蟒所居。大德至尊。何枉神足。</p>
<p>尊者曰。吾非至尊。來訪賢者。</p>
<p>龍樹將欲歸依。心生疑慮曰。此師得澤定性明道眼否。是大聖繼真乘否。</p>
<p>尊者曰。汝雖心語。我<span class='corr'>已</span>意知。但辦出家。何慮不聖。龍樹聞<span class='corr'>已</span>。悔謝。尊者即與披剃受具。</p>
<p>遂告之曰。如來以正法眼藏付于迦葉。如是展轉乃至於我。我今付汝。汝可護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>非隱非顯法　說是真實際　悟此隱顯法</div>
<div class='lg-row'>非愚亦非智</div>
</div><p>付法<span class='corr'>已</span>。即現神變。化火焚身。龍樹收舍利起塔。即赧王朝也。</p>
</div>
<div class='div-other'><a id='mulu21' />
<p class='h1'>第十四祖龍樹尊者</p><p>西天竺國人也。亦名龍勝。始於毗羅尊者得法。後至南印土。彼國之人。多信福業。無智慧性。龍樹為說教法。信受甚稀。聞尊者至。互相謂曰。人有福業。世間第一。徒言佛性。誰人覩之。</p>
<p>尊者曰。汝欲見佛性。先須除我慢。</p>
<p>彼曰。佛性大小。</p>
<p>尊者曰。非廣非狹。無量無則。無福無報。不死不生。彼聞理勝。悉乃迴心。尊者復於座上。身現圓月相。唯聞說法音。眾中有長者名迦那提婆。謂曰。識此相否。</p>
<p>眾曰。目所未覩。焉能辨識。</p>
<p>提婆曰。此是尊者現佛性相。以示我等。言訖。輪相即隱。還居本座。而說偈曰。</p>

<div class="lg regular"><div class='lg-row'>身現圓月相　以表諸佛體　說法無其戒</div>
<div class='lg-row'>用辨非色聲</div>
</div><p>眾聞偈<span class='corr'>已</span>。咸願出家。龍樹即為披剃受具。</p>
<p>其國先有外道五千人。作大幻術。眾所宗仰。王返以佛乘呼為外道。龍樹至王殿前。王遂問曰。汝是何人。</p>
<p>龍樹曰。我是智人。要化愚者。</p>
<p>王曰。自稱其智。量是智人。</p>
<p>龍樹曰。未知之事。<span class='corr'>但</span>請問之。</p>
<p>王曰。今日諸天當何所務。</p>
<p>龍樹曰。帝釋與阿修羅王今正交戰。</p>
<p>王曰。何以為驗。</p>
<p>龍樹曰。且待須臾。</p>
<p>言訖。投戈斷肢。自空而下。王見是事。遂發信心。悉為化之。歸向三寶。龍樹知王及眾正信。復造大智度論．中論．十二門論。垂之於世。</p>
<p>後告迦那提婆曰。如來以大法眼藏囑累迦葉。展轉相付而至於吾。吾今付汝。汝善護持。流布將來。無令斷絕。汝受吾教。聽吾偈曰。</p>

<div class="lg regular"><div class='lg-row'>為明隱顯法　方說解脫理　於法心不證</div>
<div class='lg-row'>無瞋亦無喜</div>
</div><p>付法<span class='corr'>已</span>。入月輪三昧。廣現神變。復就本座疑寂。迦那提婆與諸四眾共起寶塔以葬焉。即始皇帝朝也。</p>
</div>
<div class='div-other'><a id='mulu22' />
<p class='h1'>第十五祖迦那提婆尊者</p><p>南天竺國人也。姓毗舍羅。初求福業。兼好辨論。聞龍樹名。謁之。將及其門。龍樹知是智人。先遣侍者以滿鉢水呈之。尊者覩之。即以一針投之而進。忻然契會。</p>
<p>後至迦毗羅國。彼有長者。曰梵摩淨德。財極富饒。而有二子。一名羅睺羅琰。二名羅睺羅多。長者園樹生大耳如菌。味甚香美。唯長者與羅睺羅多取而食之。取<span class='corr'>已</span>復生。自餘親屬。皆不能見。時羅睺羅多乃說偈曰。</p>

<div class="lg regular"><div class='lg-row'>此樹生奇耳　食以不枯槁　智者解此因</div>
<div class='lg-row'>當師其至道</div>
</div><p>時迦那提婆曰。如來記。却後第二五百年。有大菩薩因耳解脫。</p>
<p>即至淨德舍。忽見尊者。心生珍敬。求聞樹耳之緣。尊者曰。汝向來甞飯一比丘否。</p>
<p>長者曰。有一沙門。久曾勤供。近<span class='corr'>已</span>滅度。墳塔仍存。</p>
<p>尊者謂羅睺羅多曰。豈非能供侍彼比丘者乎。</p>
<p>曰。誠如所論。</p>
<p>尊者曰。汝與此子。心同勤敬。汝家親屬。甞蘊慢心。不能得食。彼比丘雖持戒多聞。真理未達。壽命既盡。來償宿因。彼之比丘生為樹耳。父子得食。故當醻報。</p>
<p>尊者問長者曰。汝年多少。</p>
<p>曰。我今七十九。</p>
<p>提婆即以偈曰。</p>

<div class="lg regular"><div class='lg-row'>入道不通理　覆身還信施　汝年八十一</div>
<div class='lg-row'>此樹不生耳</div>
</div><p>長者聞偈。彌加歎伏。曰。我今衰老。不克事師。願捨次子。依師出家。</p>
<p>尊者曰。惟符佛記。今是其人。即與披剃受具。隨侍。</p>
<p>遊化。至巴連弗城。聞諸外道欲障佛法。尊者入彼眾中。外道問曰。汝何不前。</p>
<p>尊者曰。汝何不後彼曰。汝似賤人。</p>
<p>尊者曰。汝似良人。</p>
<p>彼曰。汝解何法。</p>
<p>尊者曰。我百不解。</p>
<p>彼曰。我欲得佛。</p>
<p>尊者曰。何者是佛。</p>
<p>彼曰。我合得佛。</p>
<p>尊者曰。既道我得。汝實不得。</p>
<p>彼曰。我既不得。汝云何得。</p>
<p>尊者曰。汝有我故。所以不得。我無我故。所以言得。</p>
<p>彼詞既屈。乃問尊者曰。汝名何等。</p>
<p>尊者曰。我名迦那提婆。</p>
<p>既而夙聞尊者之名。悔遏致謝。尊者乃告羅睺羅多曰。如來以大法眼藏密付迦葉。展轉囑累而至於吾。吾今付汝。汝善護持。流演將來。無令斷絕。汝受吾教。聽吾偈曰。</p>

<div class="lg regular"><div class='lg-row'>本對傳法人　為說解脫理　於法實無證</div>
<div class='lg-row'>無終亦無始</div>
</div><p>偈<span class='corr'>已</span>。入奮迅三昧。身放大光。而歸寂滅。眾起寶塔而供類之。即前漢文帝朝也。</p>
</div>
<p class='juan'>天聖廣燈錄卷第三</p>
</div><!-- end of div[@id='body'] -->
</body></html>