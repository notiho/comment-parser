<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天聖廣燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu55' />天聖廣燈錄卷第十　　　〔宋實〕</p><a id='mulu56' /><a id='mulu57' />
<div class='div-other'><a id='mulu58' />
<p class='h1'>鎮州臨濟院義玄惠照禪師</p><p>曹州南華人也。俗姓邢。幼而頴異。及落髮受具。志慕禪宗。師在黃檗會中三年。行業純一。首座歎曰。然是後生。與眾有異　首座問。上座在此多少時也　師云。三年也　首座云。曾參問也無　師云。不曾參問。不知問箇什麼　首座云。汝何不去問堂頭。如何是佛法的的大意　師便去問。問聲未絕。黃檗便打　師下來　首座云。問話作麼生　師云。某甲問聲未絕。和尚便打。某甲不會　首座云。但更去問　師又去問　黃檗又打。如是三致問。三打之　師來白首座云。幸蒙慈悲。令某甲問訊和尚。三度發問。三度喫棒。自恨障緣。不領深旨。今且辭去　首座云。汝若去。須是辭和尚了去　師禮拜退　首座先到和尚處云。問話底後生甚是如法。若來辭和尚時。方便接伊。<span class='corr'>已</span>後穿鑿一株大樹。與天下人作陰涼去在　師便上去辭　黃檗云。不得往別處去。汝向高安灘頭大愚處去。必為汝說。</p>
<p>師到大愚。大愚問。從什麼處來　師云。黃檗處來　愚云。黃檗有何言句　師云。某甲三度問佛法的的大意。三度喫棒。不知某甲有過無過　愚云。黃檗恁麼老婆。為汝得徹困。更來者裡。問有過無過　師於言下大悟。云。元來黃檗佛法無多子　大愚掫住云。者尿牀子。適來言道有過無過。如今却道黃檗佛法無多子。你見什麼道理。速道。速道　師於大愚脅下築三築　大愚拓開云。你師黃檗。非干吾事。</p>
<p>師辭大愚。却迴黃檗。黃檗見來。便問。者漢來來去去。有什麼了期　師云。<span class='corr'>秖</span>為老婆心切。便人事了。侍立　檗問。什麼處來　師云。昨日奉和尚慈悲。今參大愚去來　檗云。大愚有何言句　師舉。大愚問某甲。黃檗有何言句。某甲遂舉前話。問他有過無過。大愚道。黃檗恁麼老婆。為汝得徹困。更道有過無過。某甲於言大悟　檗云。作麼生。得者漢來。痛與一頓　師云。說什麼待來。即今便喫。隨後便掌　檗云。者風顛漢來者裡捋虎鬚　師便喝　檗云。侍者。引者風顛漢參堂去。</p>
<p>溈山舉前因緣問仰山。臨濟當時得大愚力。黃檗力　仰山云。非但捋虎鬚。亦解騎虎頭　師又因栽松次。檗問。深山裡栽許多松作什麼　師云。一與山門作景致。二與後人作標牓。道了。將钁頭打地一兩下　檗云。雖然如是。子<span class='corr'>已</span>喫吾三十棒了也　師又以钁頭打地兩下。噓。噓　檗云。吾宗到汝。大興於世。</p>
<p>溈山舉前因緣問仰山。黃檗當時祇囑臨濟一人。更有人在　仰云。有。<span class='corr'>秖</span>是年代深遠。不欲舉似和尚　溈云。雖然如是。吾且要知。汝<span class='corr'>但</span>舉看。　仰山云。一人指南。吳越令行。遇大風即止<span class='note-inline'>(讖風穴)</span>師因普請次。見黃檗來。拄<span class='corr'>钁</span>而立　檗云。者漢困也那　師云。钁也來舉。困箇什麼　檗便打　師接棒。一送送倒　檗喚維那。維那。扶我起　維那近前云。和尚爭容得者風顛漢無禮　檗起。便打維那　師钁地云。諸方火葬。我者裡一時活埋　溈山問仰山。黃檗打維那。意作麼生　仰山云。正賊走却。羅蹤人喫棒。</p>
<p>師一日在僧堂前坐。見黃檗來。閉却目　檗見。乃作怖勢。便歸方丈　師隨後上方丈禮謝。首座在檗處侍立　檗云。此僧雖是後生。却知有此事　首座云。老和尚却證據箇後生　檗自於口上摑　首座云。知即得。知即得。</p>
<p>師在堂內睡　檗下來見。以拄杖打板頭一下　師舉頭。見是黃檗。却睡　檗又打牀一下。往上問見首座坐禪　檗云。下間後生却坐禪。汝者裡妄想作什麼　首座云。者風顛漢作什麼　檗打板頭一下。便出去。</p>
<p>溈山問仰山云。黃檗意作麼生　仰云。兩彩一賽。</p>
<p>師一日與黃檗同赴普請。師在後行。檗回頭見師空手　檗問。<span class='corr'>钁</span>在什麼處　師云。<span class='corr'>已</span>有人將去也　檗云。近前來。共汝商量箇事　師便近前　檗竪起钁頭云。祇者箇。天下人拈掇不起　師就手掣得。竪起云。為什麼在某甲手裡　檗云。今日自有人普請。便歸院。</p>
<p>後溈山舉此話問仰山。钁在黃檗手裡。為什麼却被臨濟奪却　仰山云。賊是小人。智過君子。</p>
<p>黃檗因入厨。見飯頭。問。作什麼　飯頭云。揀眾僧米　檗云。日喫多少。</p>
<p>頭云。兩石五　檗云。莫太多　頭云。猶恐少在　檗便打。</p>
<p>飯頭却舉似師　師云。我與汝勘者老漢去。</p>
<p>纔到檗處。侍立次　檗便舉前因緣　師云。飯頭不會。請和尚代一轉語。師便問。莫太多　檗云。何不道來日更喫一頓　師云。說什麼來日。即今便喫。道了便掌　檗云。者風顛漢又來者裡將虎鬚　師便喝。出去。</p>
<p>後溈山舉問仰山。此二尊宿意作麼生　仰云。和尚意作麼生　溈山。養子方知父慈　仰云。不然　溈云。子又作麼生　仰云。大似勾賊破家。</p>
<p>師為黃檗馳書去溈山。仰山作知客。接得書便問。者箇是黃檗底。那箇是上坐底　師便掌　仰山約住云。老兄知是一般事便休。</p>
<p>同去參溈山。溈便問。黃檗師兄多少眾　師云。七百眾　溈云。什麼人為導首　師云。適來<span class='corr'>已</span>達書了　師却問溈山。和尚此間多少眾　溈云。一千五百眾　師云。太多生　溈云。黃檗師兄亦不少。</p>
<p>解辭溈山。仰山相送云。汝向北去。有箇住處　師云。豈有恁麼事　仰山云。但去。有一人佐輔汝。此人有頭無尾。有始無終。</p>
<p>師到鎮州。普化在彼。師住後贊佐於師。師正化旺。普化全身脫去。</p>
<p>師辭黃檗。檗問。什麼處去　師云。不是河南。便是河北。</p>
<p>檗便打　師約住。與師一掌　檗大咲。喚侍者。將百丈先師禪板．几案來　師云。侍者。將火來　黃檗云。雖然如是。汝<span class='corr'>但</span>將去。<span class='corr'>已</span>後坐却天下人舌頭去在　後溈山舉此話問仰山。臨濟莫辜負他黃檗也無。仰山云。不然。溈山云。子又作麼生。仰山云。知恩方解報恩。溈山云。從上古人還用相似底也無。仰山云。有。<span class='corr'>秖</span>是年代深遠。不欲舉似和尚。溈山云。雖然如是。吾且不知。子但舉看。仰山云。<span class='corr'>秖</span>如楞嚴會上。阿難讚佛云。將此深心奉塵剎。是則名為報佛恩。豈不是報恩之事。溈山云。如是。如是。見與師齊。減師半德。見過於師。方堪傳授。</p>
<p>上堂云。赤肉團上有一無位真人。常從汝等諸人面門出入。未證據者看看。</p>
<p>時有僧出問。如何是無位真人　師下禪牀把住云。道。道　僧擬議　師拓開云。無位真人是什麼乾屎橛。便歸方丈。</p>
<p>師問僧。什麼處來　僧便喝　師便揖坐　僧擬議　師便打　師見僧來。便竪起拂子　僧禮拜　師便打　又見僧來。亦竪起拂子　僧不顧　師亦打。</p>
<p>上堂。有僧出禮拜　師便喝　僧云。老和尚。莫探頭好　師云。你道落在什麼處　僧便喝　又僧問。如何是佛法大意　師便喝　僧禮拜　師云。儞道好喝也無　僧云。草賊大敗　師云。過在什麼處　僧云。再犯不容　師云。大眾要會臨濟賓主句。問取堂中二禪客。便下座。</p>
<p>師一日同普化赴施主家齋次。師問普化。毛吞巨海。芥納須彌。為是神通妙用。本體如然　普化踏倒飯牀　師云。太麤生　普化云。者裡是什麼所在。說麤說細。</p>
<p>師來日又同普化赴齋　師云。今日供養何似昨日　普化依前踏倒飯牀　師云。得即得。太麤生　普化云。瞎漢。佛法說什麼麤細　師乃吐舌　師一日與河陽．木塔長老同在僧堂地爐內坐。因說。普化每日在街市掣風掣顛。知他是凡是聖。言猶未了。普化入來　師便問。汝是凡是聖　普化云。汝且道我是凡是聖　師便喝　普化以手指云。河陽新婦子。木塔老婆禪。臨濟小廝兒。却具一隻眼　師云。者賊　普化云。賊。賊。便出去。</p>
<p>一日。普化在僧堂前喫生菜　師見云。大似一頭驢　普化便作驢鳴　師云。者賊　普化云。賊。賊。</p>
<p>因普化常於街市中搖鈴云。明頭來。明頭打。暗頭來。暗頭打。四方八面來。旋風打。虗空來。連架打　師令侍者去。纔見如是道。便把住云。總不與麼來時如何。</p>
<p>侍者如教　普化拓開云。來日大悲院裡有齋。</p>
<p>侍者迴。舉似師　師云。我從來疑著者漢。</p>
<p>普化一日於街市中就人乞直裰。人皆與之。普化俱不要。師令院主買棺一具。普化歸來　師云。我與汝做得箇直裰了也　普化便擔出繞街市。呌云。臨濟與我做直裰了也。我往東門遷化去。</p>
<p>市人競隨看之　普化云。我今日未。來日往南門遷化去。</p>
<p>如是三日。人<span class='corr'>已</span>不信。至第四日。無人隨看。獨出城外。自入棺內。倩路行人釘之。即時傳布。市人競往。開棺。乃見全身脫去也。</p>
<p>有一老宿參師。未曾人事。便問。禮即是。不禮即是。　師便喝　老宿便禮拜　師云。好箇草賊　老宿云。賊。賊。便出去　師云。莫道無事好。</p>
<p>首座侍立次。師云。還有過也無　首座云。有　師云。賓家有過。主家有過　首座云。二俱有過　師云。過在什麼處　首座便出去　師云。莫道無事好。</p>
<p>後有僧舉似南泉　南泉云。官馬相踏。</p>
<p>晚參示眾云。有時奪人不奪境。有時奪境不奪人。有時人境俱奪。有時人境俱不奪　時有僧問。如何是奪人不奪境　師云。煦日發生鋪地錦。孾孩垂髮白如絲　云。如何是奪境不奪人　師云。王令<span class='corr'>已</span>行天下徧。將軍塞外絕烟塵　云。如何是人境兩俱奪　師云。并汾絕信。獨處一方　云。如何是人境俱不奪　師云。王登寶殿。野老謳歌。</p>
<p>師因入軍營赴齋。門首見員僚。師指露柱問。是凡是聖。員僚無語。</p>
<p>師打露柱云。直饒道得。也<span class='corr'>秖</span>是箇木橛。便入去。</p>
<p>師問院主。什麼處來　主云。州中糶黃米去來　師云。糶得盡麼　主云。糶得盡　師以拄杖面前畫一畫云。還糶得者箇麼　主便喝　師便打。</p>
<p>典座至　師舉前話　典座云。院主不會和尚意　師云。儞作麼生　典座便禮拜　師亦打。</p>
<p>有座主來相看　師問座主。講何經論　主云。某甲荒虗。粗習百法論　師云。有一人於三乘十二分教明得。有一人於三乘十二分教明不得。此二人是同是別　主云。明得即同。明不得即別。</p>
<p>樂普為侍者。在師後立。云。座主。者裡是什麼所在。說同說別　師迴首問侍者。汝又作麼生　侍者便喝　師送座主迴來。遂問侍者。適來是汝喝老僧　侍者云。是　師便打。</p>
<p>師聞第二代德山垂示云。道得也三十棒。道不得也三十棒。</p>
<p>師令樂普去問。道得為什麼也三十棒。待伊打。汝接住棒。送一送。看他作麼生　樂普到彼。如教而問　聽山便打　普接住。送一送　德山便歸方丈　普迴。舉似師　師云。我從來疑著者漢。雖然如是。汝還見德山麼　普擬議　師便打。</p>
<p>師因到河陽府。府主王常侍請師昇座。時麻浴出問。大悲千手眼。那箇是正眼　師云。大悲千手眼。那箇是正眼。速道。速道　麻浴拽師下座。麻浴却座　師近前云。不審　麻浴擬議　師亦拽麻浴下座。師却座　麻浴便出去　師便下座。</p>
<p>常侍一日訪師。同師於僧堂內。乃問。者一堂僧還看經麼　師云。不看經　侍云。還學禪麼　師云。不學禪　侍云。經又不看。禪又不學。畢竟作箇什麼　師云。總教伊成佛作祖去　侍云。金屑雖貴。落眼成翳。又作麼生　師云。將為儞是箇俗漢。</p>
<p>常侍又與諸官請師昇座　師昇座云。山僧今日事不獲<span class='corr'>已</span>。曲順人情。方登此座。若約祖宗門下稱揚大事。直是開口不得。無儞措足處。山僧此日以常侍堅請。那隱綱宗。還有作家戰將。直下展陣開旗。對眾證據看　持有僧問。如何是佛法大意　師便喝　僧禮拜　師云。者箇師僧。却堪持論。</p>
<p>問。師唱誰家曲。宗風嗣阿誰　師云。我在黃檗處。三度發問。三度被打　僧擬議　師便喝　隨後打云。不可向虗空裡釘橛去也。</p>
<p>有座主問。三乘十二分教豈不是明佛性　師云。荒草不曾鋤　主云。佛豈賺人　師云。佛在什麼處。　主無語　師云。對常侍前。擬謾老僧。速退。速退。妨他別人請問。復云。此日法筵為一大事故。更有問話者麼。速致問來。儞纔開口。早勿交涉也。何以如此。不見釋尊云。法離文字。不屬因。不在緣故。為儞信不及。所以今日葛藤。恐滯常侍與諸官員。昧他佛性。不如且退。少信根人。終無了日。喝一喝。便下座。</p>
<p>師到初祖塔頭　塔主云。長老先禮佛。先禮祖　師云。佛祖俱不禮　塔主云。佛祖與長老是什麼冤家　師便拂袖而出。</p>
<p>上堂。僧問。如何是佛法大意　師竪起拂子　僧便喝　師便打。</p>
<p>又僧問。如何是佛法大意　師亦竪起拂子　僧便喝　師亦喝　僧擬議　師便打　上堂云。我二十年在黃檗先師處。三度問佛法的的大意。三度蒙他賜杖。如蒿杖拂箸相似。如今更思得一頓。誰人為我行得。</p>
<p>時有僧出眾云。某甲行得　師拈棒與僧　其僧擬接　師便打。</p>
<p>問。如何是劒刃上事　師云。禍事。禍事　僧擬議。　師便打　問。秖如石室行者踏碓。志却移脚。向什麼處去　師云。沒溺深泉。</p>
<p>師到杏山。問。如何是露地白牛　山云。呌呌　師云。啞那　山云。長老作麼生　師云。者畜生。</p>
<p>趙州行脚時參師。遇師洗脚次。州便問。如何是祖師西來意　師云。恰值老僧洗脚　州近前作聽勢　師云。更要第二杓惡水潑在　州便下去。</p>
<p>龍牙問。如何是西來意　師云。與我過禪版來　牙便過禪版與師　師接得便打　牙云。打即任打。要且無祖師意。</p>
<p>龍牙後到翠微。問。如何是西來意　微云。與我過蒲團來　牙便過蒲團與翠微　翠微接得便打　牙云。打即任打。要且無祖師意。</p>
<p>牙住院後。有僧入室請益云。和尚行脚時參二尊宿因緣。還肯他無　牙云。肯即深肯。要且無祖師意。</p>
<p>徑山有五百眾。少人參請。黃檗令師去徑山　檗謂師曰。汝到彼作麼生　師云。某甲自有方便。</p>
<p>師到徑山。裝腰上法堂見徑山。徑山方舉頭　師便喝　徑山擬開口　師拂袖便行。尋有僧問徑山。者僧適來有什麼言句便喝和尚　徑山云。者僧從黃檗會裡來。儞要知。自去問取他。徑山五百眾太半奔趂。</p>
<p>上堂云。但有來者。不虧欠伊。總識伊來處。與麼來。恰似失却。不與麼來。無繩自縛。一切時中莫亂斟酌。會與不會都來是錯。分明與麼道。一任天下人貶剝。久立。珍重。</p>
<p>上堂云。一人在孤峯頂上。無出身之路。一人在十字街頭。亦無向背。那箇在前。那箇在後。不作維摩詰。不作傅大士。久立。珍重。</p>
<p>上堂云。有一人。論却在途中。不離家舍。有一人離家舍。不在途中。那箇合受人天供養。便下座。</p>
<p>師見僧來。展開兩手　僧無語　師云。會麼　云。不會　師云。渾崙擘不開。與儞兩文錢。</p>
<p>師臨遷化時。上堂云。吾滅後。不得滅却吾正法眼藏　三聖出云。爭敢滅却和尚正法眼藏　師云。<span class='corr'>已</span>後有人問儞。向佗道什麼　三聖便喝　師云。誰知吾正法眼藏向者瞎驢邊滅却。乃有頌曰。</p>

<div class="lg regular"><div class='lg-row'>㳂流不止問如何　真照無偏說自他</div>
<div class='lg-row'>離相離名人不稟　吹毛用了急還磨</div>
</div><p>言訖。於法座上端然示寂。時咸通七年丙戌四月初十日　勅<span class='corr'>諡</span>慧照禪師。塔號澄靈。</p>

<p class='juan'>天聖廣燈錄卷第十</p></div>
</div><!-- end of div[@id='body'] -->
</body></html>