<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>歸戒要集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />歸戒要集卷下</p><p class="byline">粵東鼎湖山沙門釋　弘贊在犙輯</p>
<div class='div-other'><a id='mulu7' />
<p class='h1'>受八戒齋法</p><p>僧祇律云。佛告諸比丘。今是齋日。喚優婆塞淨洗浴。著淨衣。受布薩。增一阿含經云。佛告優婆塞。當於八日十四日十五日。往詣長老比丘所。一一受八戒。一一受之。勿令失次。優婆塞戒經云。若優婆塞受持五戒<span class='corr'>已</span>。一月之中。不能六日受持八戒。供養三寶。得失意罪。故懺法云。月無六齋。懶墯之業。灌頂經云。雖持五戒具足。不於六日持八戒齋。猶華樹無果。婦人不產。種穀不滋。治生無利。折耗失本。更無衣幘。不持齋戒。無利如是。優婆塞戒經云。佛告善生長者。若有從他。三受三歸。三受八戒。是名得具一日一夜優婆塞齋。明相出時則失。是故。不得佛像邊受。要當從人。根本清淨。受<span class='corr'>已</span>清淨。莊嚴清淨。覺觀清淨。念心清淨。求報清淨。是名三歸清淨齋法。若能如是歸依受八戒者。除五逆罪。餘一切惡。悉皆消滅。若有難言。何緣五戒。盡形壽受。八戒齋法。一日一夜。當言。如來善知法相。通達無礙。作如是說。又如人重病。要須眾藥。和合治之。若少一種。則不能治。何以故。其病重故。一切眾生。亦復如是。具諸惡故。要眾戒。然後治之。若少一戒則不能治。大方便經云。受八齋法。應言一日一夜不殺等令言語決絕。莫使與終身戒相亂也。問曰。受八戒法。得二日三日。乃至十日。一時受不。答曰。佛本制一日一夜戒。不得過限。若有力能受。一日過<span class='corr'>已</span>。次第更受。如是隨力多少。不計日數。夫受齋法。必從他人邊受。於何人受。五眾邊受。婆沙論問曰。近住律儀。云何而得。答曰。從他教得。謂隨師教。自發誠言。恭敬受得。又受戒者。要隨師語如師語而說。方得受。若先自發言。或與師俱說。不得律儀。問曰。著何服飾。受此律儀。答曰。常所受用。衣服嚴具著之。皆得受。若為暫時莊嚴身者。必須棄捨。方受此戒。受時應齊一晝夜。不增不減。謂清旦時。從師受得。至明清旦。律儀便捨。問曰。若至午後。受此戒者。亦得戒不。答曰。應言不得。除先要期。月八日等恒受齋戒。彼有餘緣。午前不憶。食<span class='corr'>已</span>方憶。深生慚愧。即請戒師。如法受者。亦得。薩婆多論云。夫受齋戒。要從他受。必無授者。但心念口言。自歸三寶。我持八戒。亦得。準此必無戒師。或師不識戒相。方聽自受。若近處有師。心生慢惰。不往從受。而自受者。亦不得戒。如俱舍論云。若不恭敬。不發律儀。若不如法受者。但生妙行。不發律儀。增一阿含經云。若受八關齋。先須懺悔前罪。然後受戒<span class='note-inline'>(應如是懺悔言)</span>。</p>
<p>我某甲。從無始生死<span class='corr'>已</span>來。至於今日。身業不善。殺。盜。婬。口業不善。妄言。綺語。兩舌。惡口。意業不善。貪欲。瞋恚愚癡邪見。如此眾罪。今向十方諸佛。諸大菩薩。得道賢聖。現前師僧。求哀懺悔<span class='note-inline'>(三懺<span class='corr'>已</span>。教作如是受言)</span>。</p>
<p>我某甲。歸依佛。歸依法。歸依僧。一日一夜。為淨行優婆塞<span class='note-inline'>(女人。即云優婆夷)</span>。如來至真等正覺。是我世尊<span class='note-inline'>(三說。次受三結)</span>。我某甲。歸依佛竟。歸依法竟。歸依僧竟。一日一夜。為淨行優婆塞。如來至真等正覺。是我世尊<span class='note-inline'>(三說<span class='corr'>已</span>。次受戒相)</span>。</p>

<ul class="">
<li>如諸佛盡壽。不殺生。我某甲一日一夜不殺生。</li>

<li>如諸佛盡壽。不偷盜。我某甲一日一夜不偷盜。</li>

<li>如諸佛盡壽。不婬欲。我某甲一日一夜不婬欲。</li>

<li>如諸佛盡壽。不妄語。我某甲一日一夜不妄語。</li>

<li>如諸佛盡壽。不飲酒。我某甲一日一夜不飲酒。</li>

<li>如諸佛盡壽。不著香華鬘。不香塗身。我某甲一日一夜不著香華鬘。不香塗身。</li>

<li>如諸佛盡壽。不歌舞倡伎。不往觀聽。我某甲一日一夜不歌舞倡伎。不往觀聽。</li>

<li>如諸佛盡壽。不坐高廣大牀。我某甲一日一夜不坐高廣大牀。</li>

<li>如諸佛盡壽。不非時食。我某甲一日一夜不非時食。</li>
</ul><p><span class='note-inline'>(阿含經云。如上次第授<span class='corr'>已</span>。當教發願。智度論云。當發願言)</span>。</p>
<p>我某甲。受行八戒。隨學諸佛。名為布薩。願持是福。不墮三惡八難。亦不求輪王梵王。世界之樂。願斷諸煩惱。逮得薩雲若。成就佛道<span class='note-inline'>(若欲兼報四恩。求生淨土者。當作如是發願言)</span>。</p>
<p>我今以此八關戒齋功德。四恩總報。三有齊資。普與眾生。同生淨土<span class='note-inline'>(梵網經云。眾生受佛戒。即入諸佛位。位同大覺<span class='corr'>已</span>。真是諸佛子)</span>。</p>
<p>增一阿含經云。若男子女人。欲得八關齋。離諸苦者。得盡諸漏。入涅槃城。當求方便。成此八齋。人中榮位。不足為貴。天上快樂。不可稱計。欲求無上之福者。當求此齋。欲生六欲天。色。無色界天者。當持此齋。欲求一方。二方。三方。四方。天子。轉輪聖王位者。亦獲其願。欲求聲聞。緣覺。佛乘者。悉成其願。吾今成就。由其持戒八戒。十善。無願不獲。大論問云。五戒。一日戒。何者為勝。答曰。有因緣故。二戒俱等。但五戒終身持。八戒一日持。又五戒常持。時多而戒少。一日戒時少。而戒多。若無大心。雖復終身持。不如有大心。持一日戒。譬如輭夫為將。雖復將兵終身。卒無功名。若英雄奮發。禍亂立定。一日之勳。名葢天下。八戒比於餘戒。亦復如是。成實論云。八戒優婆塞者。秦言善宿男。是人善心。離破戒宿故。諸經論中。或名清信士。或言近佛男。或云近住男。優婆夷則云清信女。近佛女。也。報恩經云。若破八戒中重戒。後更受八戒。或受五戒。或受十戒。或受大戒。及禪戒。無漏戒。一切不得。此中戒相。持犯。如前五戒中說。唯五戒制離邪婬。此中全斷婬欲為異。後之三戒。不著香華鬘。不香塗身者。謂不以諸華貫之為鬘。名香為末。塗飾薰佩。及莊嚴衣具等。不歌舞倡伎。不往觀聽者。謂不自習歌曲戲舞。作諸妓樂。樗蒲圍棋等。及他人作時。亦不往觀聽。不坐高廣大牀者。謂不坐臥過限。嚴麗莊校牀座等。如阿含經云。牀梐下。足高尺六。非高。濶四尺。非廣。長八尺。非大。越此量者。方明高廣大牀<span class='note-inline'>(此是周尺)</span>。復有八種牀。初四約物辯貴。體不合坐。下四約人辯大。縱令地鋪。擬於尊人。亦不合坐。一金牀。二銀牀。三牙牀。四角牀。五佛牀。六辟支佛牀。七羅漢牀。八師僧牀。不非時食者。謂不過日中噉嚼五穀瓜果等。若日過西一線。即名非時。經云。諸天早食。佛日中食。畜生日西食。鬼神夜食。今受八戒。斷六道因。學佛中食。以表中道。離二邊過故。食訖。須嚼楊枝。淨水潄口。去中餘津。若不嚼楊枝。口中餘津尚存。即犯非時。如無楊枝。除毒樹。一切桃槐苦澀等樹。皆可用之。今此八戒。諸經論中。或名八關齋戒。或名八齋戒。或名八支戒。以第六第七戒。合為一支。謂同於莊嚴處轉。故名八支。或名八種長養功德法。名雖不一。而戒則同。謂以前八法。名為關戒。後一不非時食。名之為齋。關謂關閉八惡。不起諸過。齋以齊中為義。即是禁止八惡。令修中道也。復有釋云。齋者。齊也。謂禁止六情。不染六塵。齊斷諸惡。具修眾善。故名齋也。大方便經云。優波離。白佛言。夫八齋法。通過中不食。乃有九法何以八事得名。答曰。齋法過中不食為體。八事助成齋體。共相支持。名八支齋法。是故言八齋。不云九也。成實論云。何故正離八事耶。謂此八是門。由此八法。離一切惡。是中四是實惡。飲酒是眾惡門。餘三是放逸因緣。是人離五種惡。是福因緣。離餘三種。是道因緣。婆沙論問曰。八支律儀。幾是尸羅支。幾是不放逸支。幾是遠離支。答曰。五是尸羅支。謂離害生命。乃至離飲酒。一是不放逸支。謂離非時食。餘二是遠離支。又前四是尸羅支。離性罪故。第五是不放逸支。雖受尸羅。若飲諸酒。心便放逸。不能護故。後三是遠離支。以能隨順厭離心故。厭離能證律儀果故。此之八戒。名近住律儀。謂近阿羅漢住以受此律儀。隨學彼故。或名長養。長養在家善根。令近出家善根住故。此近住律儀。或有根本業道淨。而近分不淨。如自在者。受此戒者。有厨人欲殺生命。擬充所食。彼便告曰。我今受戒。不得殺生。留待明朝。殺充所食。如刑戮等。亦爾。如是名為根本業道淨。而近分不淨。世尊說彼所受戒。雖是勝業。而不獲大果。或有根本業道淨。而近分亦淨。而惡尋思之所損害。謂欲尋思。瞋尋思。害尋思。世尊說彼所受戒。雖是勝業。而不獲大果。或有根本業道近分俱淨。非惡尋思之所損害。而不攝受正念。謂六隨念<span class='note-inline'>(佛。法。僧。戒。施。天)</span>。世尊說彼所受戒。雖是勝業。而不獲大果。或有根本俱淨。非惡尋思。攝受正念。而不回向解脫。為求生天欲樂等。故受持戒。世尊說彼所受戒。雖是勝業。而不獲大果。若有根本業道淨。乃至回向解脫。世尊說彼所受戒。是殊勝業。能獲大果。由此應知。隨心優劣。所獲報殊。當發大心。以求勝果。故八長養功德經。受戒<span class='corr'>已</span>。發願言。我持戒行。莊嚴自心。令心喜悅。廣修一切。相應勝行。求成佛果。究竟圓滿。復說偈曰。我發無二最上心。為諸眾生不請友。勝菩提行善所行。成佛世間廣利益。願我乘是善業故。此世不久成正覺。說法饒益於世間。解脫眾生三有苦。優婆塞戒經云。若有人以四大寶藏。滿中七寶。持布施人。所得功德。不如有人一日一夜。受持八戒。得無量果報。至涅槃樂。彌勒出時。百年受齋。不如今日五濁世中。一日一夜持齋。無量壽經佛言。汝等廣植德本。布恩施惠勿犯道禁忍辱。精進。一心。智慧。轉相教化。為德立善。正心正意。齋戒清淨。一日一夜。勝在極樂世界。為善百歲。齋法經云。譬如天下十六大國。滿中眾寶。不可稱說。不如一日受佛齋法。比其福者。十六大國。為一豆耳。雜譬喻經云。一日持齋。有六十萬歲糧。非時不食。復有五福。一少病。二身安。三少婬。四少睡。五生天識宿命。墮舍迦經。云。月八日。十四日。十五日。二十三日。二十九日。三十日。奉持八齋。一日一夜。福不可計。若賢善人。急欲得阿羅漢道。若佛道者。生天者。端其心。一其意。一月十五日。或二十日。受齋大善。大智度論云。若十二月。一日至十五日。受持此戒。其福最多。此是如來現大神通日也。問曰。何故六日受八戒修福德。答曰。是日鬼神逐人。欲奪人命。疾病凶衰。令人不吉。以劫初聖人。教人持齋修善治福。以避凶衰。是時齋法。不知受八戒。直以一日不食為齋。後佛出世。始教一日一夜。如諸佛受持八戒。過中不食。是功德。將人至涅槃樂。四天王經中。佛說月六齋日。天使者太子。及四天王。自下觀察眾生。不布施持戒。孝順父母者。便上忉利天。以啟帝釋。帝釋諸天心皆不悅。說言。修羅種多。諸天種少。若布施持戒。孝順多者。諸天歡喜。說言。天眾增益。修羅減損。涅槃經云。佛告大王。波羅柰國。有屠兒名曰廣頞。於日日中。殺無量羊。見舍利弗。即受八戒。經一日一夜。以是因緣。命終得為北方天王毗沙門子。如來弟子。尚有如是大功德果。況復佛也。賢愚經云。阿槃提國中。有一老婢。晨夜走使。不得安處。小有違失。便受鞭捶。衣不蔽形。食不充口。年老困悴。思死不得。持瓶詣河取水。思惟是苦。舉聲大哭。時迦旃延尊者。來至其所。問言。何以悲泣懊惱乃爾。白言。尊者。我既年老。恒執苦役。加復貧窮。衣食不充。思死不得。以故哭耳。尊者言。汝若貧者。何不賣貧。婢言。貧那得賣。誰當買貧。尊者言。貧實可賣。如是至三。婢言。苟貧可賣。我宜問方。大德。貧云何賣。尊者言。審欲賣者。一隨我語答言諾。尊者告言。汝先洗浴。洗<span class='corr'>已</span>。告言。汝當布施。白言。尊者。我極貧困。身無手許完納。唯有此瓶是大家許。當以何施。尊者即持鉢與之。汝持此鉢取少淨水。如教取來奉上尊者。尊者受<span class='corr'>已</span>。尋為呪願。次教受八戒齋。後教念佛種種功德。問言。汝有住止處不。答言。無也。若磨時。即磨下臥。舂炊作使。即臥其中。或時無作。止宿糞堆。尊者言。汝好持心。恭謹走使。莫生嫌恨。自伺大家。一切臥竟。密開其門。於門曲內。敷淨草坐。思惟觀佛。莫生惡念。時老婢奉教歸家。依敕施行。於後夜中。即便命終。生忉利天。大家蚤起。見婢命終。瞋曰。此婢恒常不聽入舍。今暮何故乃於此死。即使人草索繫脚。拽至林中。此女既生天上。與五百天子娛樂。時舍利弗在忉利天。問言。汝因何福。生此天中。答言。不知。舍利弗借其道眼。觀見故身。生天因緣。由迦旃延。即將五百天子。來至林中。散華燒香。供養死屍。諸天光明。照曜村林。大家見變。怪其所由。與眾詣林觀看。見諸天子。供養此屍。即問天曰。此婢醜穢。生存之時。人猶惡見。況今<span class='corr'>已</span>死。何故諸天。而加供養。時天子具說本末。生天因緣。即皆迴詣迦旃延所。尊者。為諸天人。廣說妙法。所謂施戒生天之論。欲不淨法。出離為樂。時彼天及五百天子。得須陀洹果。飛還天宮。時在會眾。聞法<span class='corr'>已</span>。各獲道迹。乃至四果。莫不歡喜奉行<span class='note-inline'>(迦旃延。以天眼觀見此婢。餘有一夜命在死即墮落地獄。受無量苦。故徃度之)</span>。法句喻經云。東方有國名鬱多羅波提。有婆羅門五百人。相率欲詣恒水邊。三祠神池。沐浴垢穢。裸形求仙。路由大澤。迷不得過。中路乏糧。遙見一大樹。如有神氣。想有人居。馳趣樹下。了無所見。舉聲大哭云。饑渴委厄。窮死斯澤。樹神現身問曰。道士。那來。今欲何行。同聲答曰。欲詣神池。澡浴望仙。今日饑渴。幸哀矜濟。樹神舉手。百味飲食。從手流溢。給眾飲食。皆得飽滿。其餘飲食。足供路糧。臨別。詣神請問曰。本行何德。致此巍巍。神曰。吾本所居。在舍衛國。時國大臣。名曰須達。飯佛眾僧。於市買酪。無提酪者。倩我提之。住到精舍。使我斟酌訖行澡水。儼然聽法。一切歡喜。稱善無量。時我奉齋。暮還不飡。婦怪問我。不審何恨。我曰。不恨也。見長者須達飯佛。請我奉齋。齋名八關。時婦瞋忿言曰。瞿曇亂俗。奚足採納。君毀遺則。禍從此興。踧迫不<span class='corr'>已</span>。便共俱食。時我壽盡。神來生此。為此愚婦。破我齋法。不卒其業。來生斯澤。作此樹神。提酪之福。手出飲食。若全齋法。應生天上。封受自然。即為五百人。而說頌曰。祠祀種禍根。日夜長枝條。唐苦敗身本。法齋度世仙。按賢愚經及百緣經云。昔迦葉佛滅度之後。遺法垂末。有二梵志。到比丘邊。俱受八戒。一願生天。一願作國王。願生天者。歸家。婦呼共食。夫言。向受佛齋。過中不食。婦曰。君是梵志。自有戒法。何緣乃受異道之齋。今若相違。不共我飯。當以斯事語諸梵志。擯汝不與會同。夫聞恐怖。便與婦非時而食。由破齋故。後生龍中。其願作王者。持齋完具。得生王家。作大國王。時王園中。多有甘果。守園之人。日日奉送。其人後時。於園泉中。得一異柰。色香甚美。便作是念。我每出入。常為門監所遮。當以此柰與之。門監得<span class='corr'>已</span>。奉貢黃門。黃門納竟。轉上夫人。夫人得柰。復用獻王。王食此柰。甚覺甘美。便問夫人。展轉相推。到守園人。王即喚來。而責之曰。如此美柰。何為不送。乃與他人。園人於是具陳本末。王瞋語言。自今以後。常送斯柰。園監啟王。此柰無種。何由可辦。王曰。若不能得。當斬汝身。其人還園。舉聲大哭。其龍先身與王共受齋故。生於王園泉中。時龍變身為人。從泉而出。問其哭由。園監具說。龍聞入水。以金盤盛柰出泉。遣持奉王。并說吾意。云吾及王。本是親友。昔在世時。俱為梵志。共受八戒。各求所願。汝戒完具。得為人王。吾戒不全。故生龍中。今欲奉八關齋法。求捨此身。當為吾覓八關齋文。持來與我。若其相違。吾覆汝國。用作大海。園監以柰奉王。具說龍意。王聞甚憂。良由時世無佛。法又滅盡。齋文難得。有一大臣。王敕之曰。龍索齋法。仰卿得之。若不得者。吾當殺卿。大臣歸家。甚懷憂惱。臣父見子。面色不悅。問知委由。其父語曰。吾家堂柱。每放光明。試破看之。必有異事。尋即破之。得經二卷。一是十二因緣。二是八關齋文。得<span class='corr'>已</span>奉王。王得歡喜。自送與龍。龍得此經。便用好寶贈王。王及於龍。重修八戒。壽盡生天。同共一處。至釋迦如來出世。從天來下。至於佛所。佛為說法。時二天子。俱得須陀洹果。還歸天上。從是<span class='corr'>已</span>往。畢得涅槃<span class='note-inline'>(按此八戒。無論<span class='corr'>已</span>受五戒。未受五戒。皆得受之。或六齋日。自[言*(廷-壬+旦)]日。或父<span class='corr'>母</span>生日。諱日等。皆可受持。以資福慧。為出世之基。菩薩處胎經云。八關齋戒者。是諸佛之父母。謂由出生諸佛故也。若受戒<span class='corr'>已</span>。或遇破戒難緣相逼。寧可捨戒<span class='corr'>已</span>。然後作之。不得犯戒罪。後還得受戒。欲捨戒時。無問出家在家人邊。但向一人言。我今捨八戒不持。一說。即成捨)</span>。</p>
</div>
<p class='juan'>歸戒要集卷下<span class='note-inline'>(終)</span></p>
<div class='div-w'>
<p class='h1'>三歸音釋</p>
<div class='div-note'>如來<p style="margin-left:1em">乘如實道。來成正覺。故名如來。</p>
佛<p style="margin-left:1em">梵音具云。佛陀。此云覺。功成妙智。道登圓覺。故名為佛。葢窮理盡性。大覺之稱也。覺具三義。謂自覺。覺他。覺行圓滿。肇法師曰。生死長夜。莫能自覺。自覺。覺他者。其為佛也。福慧具足。金身丈六。三十二相。八十種好。巍巍堂堂。眾聖之師。四生之慈父也。</p>
世尊<p style="margin-left:1em">佛有無量德。亦有無量名。今以十號德具。為物欽重。天上人間。所共尊故。故曰世尊。</p>
麨<p style="margin-left:1em">音炒。熬米麥磨為粉屑也。</p>
三昧<p style="margin-left:1em">此云正定。</p>
僧<p style="margin-left:1em">梵音具云僧伽。此云眾。謂清淨和合眾。乃四比丘<span class='corr'>已</span>上之稱。受持如來二百五十大戒。所謂禁戒守真。威儀出俗。故名僧也。</p>
呵梨勒<p style="margin-left:1em">此云天主持來。此果為藥。功用至多。無所不入。俗名訶子。</p>
五比丘<p style="margin-left:1em">一憍陳如。二馬勝。三䟦提。四婆敷。五拘利。</p>
四諦法輪<p style="margin-left:1em">苦集滅道也。</p>
阿羅漢<p style="margin-left:1em">此云無著。亦云不生。又名應真。謂一切煩惱斷盡。於後世中。不受生死果報。應受一切人天供養故。</p>
耶舍伽<p style="margin-left:1em">此云寶稱。</p>
舍利弗<p style="margin-left:1em">此云身子。</p>
目犍連<p style="margin-left:1em">此云釆菽氏。二人共領五百門徒。從佛出家。俱成阿羅漢。</p>
三迦葉<p style="margin-left:1em">一優樓頻螺迦葉。二伽耶迦葉。三那提迦葉。此三兄弟。領一千徒弟。俱從佛出家。成阿羅漢。</p>
須䟦陀羅<p style="margin-left:1em">此云善賢。年一百二十歲。聞佛涅槃。來至佛所。聞法悟道。出家成阿羅漢。</p>
梵志<p style="margin-left:1em">梵語婆羅門。此云淨行。亦云梵志。梵者淨也。謂是梵天之苗裔。唯天竺國有。餘國所無。其種別有經書。世世相承。以道學為業。如此方儒宗。或出家。或在家。多恃<span class='corr'>己</span>道術。我慢人也。</p>
四不壞信<p style="margin-left:1em">歸依三寶。并正法也。</p>
釋迦文<p style="margin-left:1em">梵語釋迦。此云能文。是此方之言。義名能儒。亦名能仁。是姓也。號牟尼。此云寂默。</p>
三世佛<p style="margin-left:1em">三世者。過去。未來。現在。</p>
五分所成<p style="margin-left:1em">一戒。二定。三慧。四解脫。五解脫知見。佛以此五法成身。即五分法身。</p>
學無學<p style="margin-left:1em">學。即初果。二果。三果聖人。有餘煩惱。尚須學斷。故名為學。四果阿羅漢。煩惱斷盡。故名無學。</p>
貝葉<p style="margin-left:1em">梵語貝多。此云岸形。其葉長廣。其色光潤。凡所書寫。皆<span class='corr'>采</span>用之。</p>
三藏聖教<p style="margin-left:1em">經。律。論。</p>
十二部經<p style="margin-left:1em">一契經。二重頌。三授記。四孤起。五無問自說。六因緣。七譬喻。八本事。九本生。十方廣。十一未曾有。十二論義。</p>
三智<p style="margin-left:1em">一一切智。謂於一切內外諸法。能知能解。是聲聞緣覺之智。二道種智。謂用諸佛一切道法。發起眾生一切善根。是菩薩之智。三一切種智。謂能以一種智。知一切諸佛之道法。知一切眾生之因種。此是佛智也。</p>
三諦<p style="margin-left:1em">三者。空。假。中也。諦者。審也。謂諦審一切法。即空。即假。即中。即空是真諦。真即真空。泯一切法之謂也。即假是俗諦。俗即世俗。立一切法之謂也。即中是中諦。中即中正。統一切法之謂也。</p>
三乘<p style="margin-left:1em">一菩薩。二緣覺。三聲聞。</p>
七眾<p style="margin-left:1em">一比丘。二比丘尼。三式叉摩那。四沙彌。五沙彌尼。六優婆塞。七優婆夷。</p>
四向<p style="margin-left:1em">須陀洹向。斯陀含向。阿那含向。阿羅漢向。</p>
四得<p style="margin-left:1em">四果聖人。</p>
六神通<p style="margin-left:1em">神名天心。通名慧性。天然之慧。徹照無礙。故名神通。一天眼通。二天耳通。三知他心通。四宿命通。五神足通。六漏盡通。</p>
世間八法<p style="margin-left:1em">一利。二衰。三毀。四譽。五稱。六譏。七苦。八樂。</p>
五德離身<p style="margin-left:1em">亦名五衰相。一寶衣垢穢。二寶冠華萎。三腋下汗流。四身體臭穢。五不樂本座。</p>
天帝釋<p style="margin-left:1em">梵語釋提桓因。此云能天主。謂能為三十三天主也。姓憍尸迦。</p>
忉利天<p style="margin-left:1em">梵語忉利。此云三十三。是欲界第二天。居須彌山頂。四面各有八天。帝釋居中。共為三十三也。</p>
阿惟越致<p style="margin-left:1em">此云不退轉。證無生法忍菩薩。乃得不退轉地。</p>
毗婆尸<p style="margin-left:1em">此云勝觀。</p>
鬻<p style="margin-left:1em">音欲。賣也。</p>
南無<p style="margin-left:1em">此云歸依。歸是反還之義。謂反邪歸正也。依是依憑。謂憑三寶得出三塗。及三界故。亦云歸命。謂心馳散六塵。令舉自命根。還歸本源。故曰歸命。又舉自身命。歸投三寶。即以三寶為所歸。所歸以救護為義。如大方便經云。譬如人有罪於王。投向異國。以求救護。異國王言。汝求無畏。莫出我境。莫違我教。必相救護。眾生亦爾。繫屬於魔。有生死罪。歸向三寶。以求救護。若誠心三寶。更無異向。不違佛教。魔王邪惡。無如之何。</p>
摩尼<p style="margin-left:1em">此云離垢。即如意珠寶也。</p>
涅槃<p style="margin-left:1em">此云圓寂。德無不備。謂之圓。障無不盡。謂之寂。舊云不生不滅。乃三乘聖人所證者。</p>
阿修羅<p style="margin-left:1em">此云非天。亦云無端正。男醜女端正故。宮殿園林七寶所成。居大海底。常與天鬬。</p>
摩竭魚<p style="margin-left:1em">此云鯨魚。眼如日月。齒如白山。口如赤谷。所謂吞舟魚也。</p>
毗尼<p style="margin-left:1em">此云善治。謂自治貪瞋癡。亦能治眾生之惡。即律藏也。</p>
阿毗曇<p style="margin-left:1em">此云無比法。即論藏也。</p>
阿含<p style="margin-left:1em">此云教。亦云法歸。謂萬法之淵府。總持之林苑。乃大小乘教之通號。而小乘中別出四部。一增一阿含。二長阿含。三中阿含。四雜阿含。</p>
阿鼻地獄<p style="margin-left:1em">亦云阿毗。此云無救。亦云無間。罪人在中。一劫受苦不可救。而無彈指頃息苦故。在贍部洲下。第八重。縱廣八萬由旬。一人多人。皆徧滿其中。</p>
阿難<p style="margin-left:1em">此云慶喜。是佛從弟。出家侍佛。為傳燈二世祖。</p>
南贍部洲<p style="margin-left:1em">此云勝金洲。其土南狹北廣。縱廣七千由旬。居須彌山南。</p>
舍利<p style="margin-left:1em">三乘聖人身骨。皆名舍利。</p>
西牛貨洲<p style="margin-left:1em">彼土多牛。以牛為貨故。其土縱廣八千由旬。形如滿月。居須彌山西。</p>
東勝身洲<p style="margin-left:1em">勝南贍部洲故。其土東狹西廣。形如半月。居須彌山東。</p>
北俱盧洲<p style="margin-left:1em">此云勝處。其土方正。縱廣一萬由旬。居須彌山北。</p>
辟支佛<p style="margin-left:1em">此云緣覺。悟十二因緣得道。中乘聖人。</p>
十善<p style="margin-left:1em">身不殺。盜。婬。口不妄言。綺語。兩舌。惡口。意不貪。瞋。邪見。</p>
沙彌<p style="margin-left:1em">此云求寂男。出家稟受十戒。</p>
沙彌尼<p style="margin-left:1em">此云求寂女。受持十戒。</p>
式叉摩那<p style="margin-left:1em">此云學法女。於二年中。修學六法。然後受比丘尼戒。</p>
比丘尼<p style="margin-left:1em">此云乞士女。稟受三百四十八戒。</p>
比丘<p style="margin-left:1em">此云乞士。外以乞食資身。福利檀越。內以乞法資心。而長慧命。稟受二百五十大戒五戒音釋。</p>
至真等正覺<p style="margin-left:1em">如來斷盡一切煩惱。令身口意清淨。無染無著。無虗妄。故名至真。以一切平法。開覺一切眾生。成無上覺。故名等正覺。</p>
三惡道<p style="margin-left:1em">亦名三塗。謂地獄。餓鬼。畜生。</p>
自在天<p style="margin-left:1em">梵語婆舍䟦提。此言他化自在。謂奪他所化而自娛樂。別行疏云。是欲界頂天。假他所作。以成<span class='corr'>己</span>樂。即魔王也。若大自在天。則居色界頂。字威靈帝。</p>
阿耨多羅三藐三菩提<p style="margin-left:1em">此云無上正等正覺。乃諸佛所證之道。</p>
三十六失<p style="margin-left:1em">善惡所起經云。飲酒三十六過。一資財散失。二現多疾病。三因與鬬諍。四增長殺害。五增長瞋恚。六多不遂意。七智慧漸寡。八福德不增。九福德轉減。十顯露秘密。十一事業不成。十二多增憂苦。十三諸根闇昧。十四毀辱父母。十五不敬沙門。十六不信婆羅門。十七不尊敬佛。十八不敬僧法。十九親近惡友。二十捨離善友。二十一棄捨飲食。二十二形不隱密。二十三婬欲熾盛。二十四眾人不悅。二十五多增語笑。二十六父母不喜。二十七眷屬嫌棄。二十八受持非法。二十九遠離正法。三十不敬賢善。三十一違犯過非。三十二遠離圓寂。三十三顛狂轉增。三十四身心散亂。三十五作惡放逸。三十六身謝命終。墮大地獄。受苦無窮。</p>
五陰<p style="margin-left:1em">色。受。想。行。識。</p>
五欲<p style="margin-left:1em">色。聲。香。味。觸也。又財色名食睡。亦名五欲。</p>
五葢<p style="margin-left:1em">一貪欲。二瞋恚。三睡眠。四掉悔。五疑葢也。</p>
五神通<p style="margin-left:1em">如上六神通。除漏盡通。</p>
五道<p style="margin-left:1em">一天。二人。三地獄。四餓鬼。五畜生。</p>
黠慧<p style="margin-left:1em">上音轄。堅慧也。</p>
閻羅王<p style="margin-left:1em">此云雙王。地獄主也。贍部洲下。過五十那由他。是其住處。</p>
伊羅鉢龍王<p style="margin-left:1em">伊羅鉢。此云臭氣。樹名也。此龍迦葉佛時。作比丘。因折此臭樹葉。遂墮龍中。頭上生此臭樹。受大苦惱。因以為名。</p>
四等果人<p style="margin-left:1em">一須陀洹果。二斯陀含果。三阿那含果。四阿羅漢果。</p>
四禪<p style="margin-left:1em">初禪定。二禪定。三禪定。四禪定。梵語禪那。此云靜慮。</p>
四空定<p style="margin-left:1em">一空處定。二識處定。三無所有處定。四非非想處定。</p>
阿那般那<p style="margin-left:1em">此云出息入息。即數息觀也。</p>
酒澱<p style="margin-left:1em">音電。</p>
橫罹<p style="margin-left:1em">音離。遭也。</p>
一天下<p style="margin-left:1em">即南贍部洲也。</p>
果蓏<p style="margin-left:1em">音裸。在木曰果。在地曰蓏。即蔓生者。</p>
旃陀羅<p style="margin-left:1em">此云屠者。即屠殺手。</p>
摴蒱<p style="margin-left:1em">上音樞。下音蒲。老子入胡作。今人擲之為戲。</p>
泥犁<p style="margin-left:1em">此云無有。謂無有喜樂。或言無赦處。即地獄也。</p>
煖法<p style="margin-left:1em">如人以木鑽火。火雖未出。先得煖相。譬行者修四諦觀。以定資慧。加功用行。以智慧火。燒煩惱薪。雖未得無漏之智。<span class='corr'>已</span>得智火前相。故名煖法。若觀行轉明。善根無退。見道即證須陀洹果。</p>
檀波羅蜜<p style="margin-left:1em">梵音檀。此云施。波羅蜜。此云到彼岸。</p>
揣<p style="margin-left:1em">音團。</p>
四天下<p style="margin-left:1em">即四大部洲。</p>
頌願<p style="margin-left:1em">即經中佛所說偈。呪願於彼。令得善利。如有頌云。世間五欲樂。或復諸天樂。若比愛盡樂。千分不及一。由集能生苦。因苦復生集。八聖道能超。至妙涅槃處。所謂布施者。必獲其義利。若為樂故施。後必得安樂八戒音釋。</p>
布薩<p style="margin-left:1em">此云淨住。又云天語淨住。人語或云精進。亦云長養。通僧及俗。俱稟修行。所謂淨身口意。如戒而住也。</p>
八日十四日十五日<p style="margin-left:1em">此以上半月。下半月。各三日言之。下半月。二十三日。即上半月初八日。二十九。三十日。即上半月。十四。十五日。此名六齋日。</p>
尸羅<p style="margin-left:1em">此云清涼。即戒之別名。謂能持戒。則貪瞋癡諸煩惱。得清涼故。</p>
明相出時<p style="margin-left:1em">謂日未出前二刻也。又云觀見手掌文時。</p>
五眾<p style="margin-left:1em">即出家五輩。一比丘。二比丘尼。三式叉摩那。四沙彌。五沙彌尼。</p>
三惡八難<p style="margin-left:1em">三惡。即三惡道。八難者。前三即三惡道。四長壽天。壽五百劫。外道得無想定。故生其處。五北俱盧洲。六盲聾瘖瘂。七世智辯聰。謂世人邪智聰利。躭習外書。不信出世正法。八生在佛前佛後。此八者皆不得見佛聞法。故稱為難也。</p>
輪王<p style="margin-left:1em">輪王有四。金輪王化被四洲。銀輪王則政隔北俱盧洲。銅輪王則除北俱盧。及西牛貨洲。鐵輪王則唯贍部洲。此四輪王將即大位。隨福所感。有大輪寶。浮空來應。則感有金銀銅鐵之異。故為四焉。</p>
梵王<p style="margin-left:1em">居色界。初禪二禪中間。統小千界。</p>
薩雲若<p style="margin-left:1em">此云一切智相。因名般若。果名薩雲若。</p>
四恩<p style="margin-left:1em">一父母恩。二眾生恩。謂無始劫來。一切眾生。輪迴六道。於多生中。互為父母故。三國王恩。四三寶恩。三寶是良福田。能令眾生。出生死苦。至涅槃樂。</p>
三有<p style="margin-left:1em">謂欲界。色界。無色界眾生。有生有死故也。</p>
六欲天<p style="margin-left:1em">一四王天。二忉利天。三夜摩天。四兜率天。五化樂天。六他化自在天。</p>
色無色界天<p style="margin-left:1em">色界。即四禪天。無色界。即四空天。</p>
聲聞<p style="margin-left:1em">修四諦法。證得小乘四果。</p>
緣覺<p style="margin-left:1em">梵名辟支佛。如前釋。</p>
鬘<p style="margin-left:1em">音曼。貫花以嚴身首也。</p>
五濁惡世<p style="margin-left:1em">一眾生濁。謂諸眾生。不畏惡業果報。不修善法。二見濁。謂邪見增盛。不修善道。三煩惱濁。謂諸眾生。多諸愛欲。貪瞋癡盛。惱亂心神。四命濁。謂人壽轉減。百歲者稀。以惡業增故。三十二十十歲。壽數長短不定。五劫濁。謂刀兵。饑饉。疾疫。三災起時。眾生更相殺害也。</p>
迦旃延<p style="margin-left:1em">此云文飾。亦云不定。</p>
四果<p style="margin-left:1em">即上四果等人。</p>
菩薩<p style="margin-left:1em">梵語具云菩提薩埵。今人尚略。故云菩薩。菩提。佛道也。薩埵。此云大心眾生。謂有大心入佛道也。又薩埵。名成眾生。謂用佛道成就眾生也。</p>
</div></div>
</div><!-- end of div[@id='body'] -->
</body></html>