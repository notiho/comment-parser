<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>古林清茂禪師拾遺偈頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu102' />古林和尚拾遺偈頌卷下</p>
<div class='div-other'><a id='mulu103' />
<p class='h2'>繡法被</p><p>一方方是一佛剎。一片片是一如來。少林面壁看不破。五葉一花從此開。</p>
</div>
<div class='div-other'><a id='mulu104' />
<p class='h2'>天源</p><p>一條寒瀑界青霄。聲落滄溟萬派消。向上有人窮到底。始知來處十分高。</p>
</div>
<div class='div-other'><a id='mulu105' />
<p class='h2'>毒川</p><p>一滴沾唇便滅門。滔滔東去更難論。百千諸佛同生殺。攪得滄溟徹底渾。</p>
</div>
<div class='div-other'><a id='mulu106' />
<p class='h2'>峻宗</p><p>祖佛門庭著脚難。萬重崖壁萬重關。果然挨得渾身入。振領提綱總是閑。</p>
</div>
<div class='div-other'><a id='mulu107' />
<p class='h2'>此宗</p><p>只者便是為人句。百匝千重總莫論。歷劫傳來到今日。單單留得破沙盆。</p>
</div>
<div class='div-other'><a id='mulu108' />
<p class='h2'>石崖</p><p>一片巉岩萬仞高。孰云無路透青霄。有時拶著通身句。撒手全憑者一遭。</p>
</div>
<div class='div-other'><a id='mulu109' />
<p class='h2'>中山</p><p>四面孤危逈不同。巉然一簇插晴空。德雲只在高高處。童子徒勞過別峯。</p>
</div>
<div class='div-other'><a id='mulu110' />
<p class='h2'>無<span class='corr'>己</span></p><p>四大何曾解累人。不妨剎剎與塵塵。直饒轉得山河去。也是從前認識神。</p>
</div>
<div class='div-other'><a id='mulu111' />
<p class='h2'>同虗</p><p>無相無名等太清。目前萬象自分明。箇中若也論緇素。又是多添眼上星。</p>
</div>
<div class='div-other'><a id='mulu112' />
<p class='h2'>一菴</p><p>獨坐寥寥絕四鄰。白雲流水冷相親。渾無百鳥㘅花獻。門掩晴輝幾度春。</p>
</div>
<div class='div-other'><a id='mulu113' />
<p class='h2'>竹所</p><p>森森寒玉遶虗櫩。多福曾將作對談。曲曲斜斜誰會得。前三三與後三三。</p>
</div>
<div class='div-other'><a id='mulu114' />
<p class='h2'>蕙畆</p><p>澤國風光久不聞。眼頭蕭艾正紛紛。誰知九畹春歸後。又向荒畦誄楚魂。</p>
</div>
<div class='div-other'><a id='mulu115' />
<p class='h2'>立岩</p><p>一片嶄然聳碧空。孰云無路與人通。曉來一陣花狼籍。添得崖前蘚暈重。</p>
</div>
<div class='div-other'><a id='mulu116' />
<p class='h2'>無學</p><p>胷中不留元字脚。祖師心印從誰傳。拭瘡疣紙五千卷。別有正眼開人天。</p>
</div>
<div class='div-other'><a id='mulu117' />
<p class='h2'>竹坡</p><p>渭川千畆即平原。曲曲斜斜在眼前。擺雨搖風提祖令。是真如境復何言。</p>
</div>
<div class='div-other'><a id='mulu118' />
<p class='h2'>月樓</p><p>萬里無雲轉玉盤。幾多人在上頭看。古今只有寒山子。若不將心比亦難。</p>
</div>
<div class='div-other'><a id='mulu119' />
<p class='h2'>次韻夜坐無燈</p><p>祖師肝膽昔曾傾。解道無油不点燈。暗暗昏昏莫相笑。對人挑剔我無能。</p>
</div>
<div class='div-other'><a id='mulu120' />
<p class='h2'>次韻酧碧山祝總管訪予懷祖菴五首</p><p>道韻如山不可攀。禪心似井更無瀾。不因月下舒長笑。何事乘驂到此間。</p>
<p>道韻如山不可移。頂門一著亦曾知。鐘聲畢竟先來耳。靖節何因却皺眉。</p>
<p>道韻如山不可搖。間情猶復訪吾曹。松頭落日荒村遠。破戒何妨送過橋。</p>
<p>道韻如山不可登。未應無髮便言僧。銀魚紫綬真如識。堪作人間照世燈。</p>
<p>道韻如山不可躋。此身端與白雲齊。不緣金粟稱居士。爭見蓮華出游泥。</p>
</div>
<div class='div-other'><a id='mulu121' />
<p class='h2'>謝淨提点寄秋扇二首</p><p>形跡踈來越兩霜。寄將秋扇意何長。老懷只怕西風至。莫怪逢人少舉揚。</p>
<p>細骨纖藤巧樣圓。腕頭力弱覺輕便。看它無意凉人處。不屬炎炎造化權。</p>
</div>
<div class='div-other'><a id='mulu122' />
<p class='h2'>題墨蒲萄二首</p><p>翠藤斜落影團團。曾向晴簷月下看。不是和棚秋雨夜。黑風飜作老龍蟠。</p>
<p>一枝高又一枝低。風蔓牽長苦不齊。喚取金僊來下降。盡情收拾過凉西。</p>
</div>
<div class='div-other'><a id='mulu123' />
<p class='h2'>求燈籠頌次韻示之</p><p>一段光明聚作身。不勞挑剔自生春。有時㳂壁天台去。笑倒石橋南北人。</p>
</div>
<div class='div-other'><a id='mulu124' />
<p class='h2'>淨髮待詔求</p><p>拈起霜刀盡剗除。不留些子做根株。曉來再把青銅看。只見橫分眼上眉。</p>
</div>
<div class='div-other'><a id='mulu125' />
<p class='h2'>示鏡藏主</p><p>平如鏡面嶮如崖。一點酧僧話未諧。演出更須重演入。大千渾不費安排。</p>
</div>
<div class='div-other'><a id='mulu126' />
<p class='h2'>次陸教授韻</p><p>大教污隆不易評。偶因池畔得懽迎。重看一幅伽陀上。盡是塵沙古佛情。</p>
<p>遠公結社逢脩靜。道在何妨送又迎。千古虎溪流不竭。累人特犯欠忘情。</p>
<p>去去來來總強名。有何相送與相迎。纔存一法難忘我。蕩盡絲毫亦是情。</p>
</div>
<div class='div-other'><a id='mulu127' />
<p class='h2'>贈相士月岩</p><p>識得人多相便高。胷中元沒一絲毫。夜來一片岩前月。無限清光在碧霄。</p>
</div>
<div class='div-other'><a id='mulu128' />
<p class='h2'>次東禪韻送孚侍者歸鄉</p><p>東禪一曲還鄉調。音韻傳來世所稀。賴有東嘉孚侍者。等閑拈起向人吹。</p>
</div>
<div class='div-other'><a id='mulu129' />
<p class='h2'>示鑄知客</p><p>拈起茶甌驗作家。主賓分處定龍蛇。誰云獵犬無靈性。曾對韓公露齒牙。</p>
</div>
<div class='div-other'><a id='mulu130' />
<p class='h2'>送竹鶴與鄭郎中壽二首</p><p>竹有高枝鶴有齡。畫堂宜並老人星。錦衣不用朝金闕。自有芝書出鳳城。</p>
<p>春風桃李正斯時。誰敢違條把壽巵。只合指它千載柏。與公同作歲寒期。</p>
</div>
<div class='div-other'><a id='mulu131' />
<p class='h2'>次韻答陳治中二首</p><p>鄉曲難忘是道情。胸中涇渭自天真。也知一見龍潭後。不怕橫岡白蠎嗔。</p>
<p>湖海聞名<span class='corr'>已</span>十霜。小舟何日到吳江。寄來佳偈清人骨。一夜燈岡憶老龐。</p>
</div>
<div class='div-other'><a id='mulu132' />
<p class='h2'>次楓橋韻送僧二首</p><p>覔得寒山偈一張。入門便覺菜柦香。不煩拾得重分付。自有豐干為舉揚。</p>
<p>霜濕輕色露濕衣。白雲深處怪來遲。破沙盆是閑家具。正是商量煑菜時。</p>
</div>
<div class='div-other'><a id='mulu133' />
<p class='h2'>寄無外僧判壽</p><p>凉秋時節近重陽。喜見優曇一朵香。手把茱萸語龜鶴。此生同生樂年長。</p>
</div>
<div class='div-other'><a id='mulu134' />
<p class='h2'>送全上人之東州</p><p>全放全收正此時。目前生殺看臨機。明朝青海頭邊去。萬里秋空一鶚飛。</p>
</div>
<div class='div-other'><a id='mulu135' />
<p class='h2'>送僧之南屏</p><p>句要新鮮說要長。不知無法可商量。南山白額令人怕。切忌遭它一口傷。</p>
</div>
<div class='div-other'><a id='mulu136' />
<p class='h2'>送僧歸金陵</p><p>六朝煙艸正萋萋。喜見家林路不迷。潮滿石城船到岸。山形丈子手親攜。</p>
</div>
<div class='div-other'><a id='mulu137' />
<p class='h2'>華維那求</p><p>洞裏桃花處處開。阿誰不折一枝來。年年江上青山好。莫道春光尚未回。</p>
</div>
<div class='div-other'><a id='mulu138' />
<p class='h2'>送規藏主</p><p>大藏小藏八羅娘。舉得完全尚欠長。浮佛盡情都說了。凉秋時節是重陽。</p>
</div>
<div class='div-other'><a id='mulu139' />
<p class='h2'>祝總管號碧山。又稱栖碧山人。三十年前夢。一童行持金剛杵。令洗腸肚。言畢引至一池所。金蓮萬柄。樓閣穹崇。皷樂喧闐。友人徐居士以偈贊之。出以語予。遂成十偈贈之</p><p>皇慶咸淳五十年。故交情重在書編。一時拈出人前看。鐵畫銀鈎尚宛然。</p>
<p>栖碧山人長者身。昔年曾夢見童真。倒持七尺金剛杵。信手拈來沒半斤。</p>
<p>皂絛氈帽白衣衫。夢裏相逢為指南。清淨池邊樓閣裏。春風啼鳥語喃喃。</p>
<p>三十年前洗肚腸。到今猶帶藕花香。定知八德池中水。沃盡眾生熱惱凉。</p>
<p>衣冠盛集殿堂深。皷樂喧闐發妙音。人近華臺童子笑。夢中慚愧遠相尋。</p>
<p>沈醉春風復是誰。夢中消息我先知。茫茫三界皆非實。空裏無花不用疑。</p>
<p>佛無誑語示眾生。自是迷徒異路行。一箇葫蘆尖屋下。五湖煙景有誰爭。</p>
<p>怡齋居士沒來由。夢事將來作話頭。賴是碧山元未覺。竹林斜月正深秋。</p>
<p>瓶內荷花遍界香。夜深鐘作梵音長。不知童子何方去。留得春風夢一場。</p>
<p>大法何曾不顯然。三千剎海廣無邊。當陽坐斷毗盧頂。水自寒潭月在天。</p>
</div>
<div class='div-other'><a id='mulu140' />
<p class='h2'>寄子元先奉御</p><p>華騎親從日下來。好山行盡到天台。雲中五百閑尊者。喜見曇花一朵開。</p>
<p>歷盡風波白盡頭。閑情還憶舊交游。西風寂寞錢塘寺。多謝停驂為我留。</p>
</div>
<div class='div-other'><a id='mulu141' />
<p class='h2'>釋烏回別流寄希白偈四首</p><p>人來一一扣行道。是聖是凡俱靠倒。萬里雲關灝氣收。澄潭月落霜天曉。</p>
<p>半幅霜藤莫問安。弟兄情重話應難。自從迦葉傳衣後。誰向門前倒剎竿。</p>
<p>白鴈乍聞秋日薄。上下四維空索索。何人更把笛橫吹。一聲驚起遼天鶚。</p>
<p>仰看雲影度天邊。鐵馬追風著快鞭。安貼家邦是今日。好兒終不使爺錢。</p>
</div>
<div class='div-other'><a id='mulu142' />
<p class='h2'>佛成道</p><p>眾生易度還難度。麻麥難吞復易吞。惠日有光舒不夜。覺華無蔕綻乾坤。</p>
</div>
<div class='div-other'><a id='mulu143' />
<p class='h2'>留故人</p><p>白雲紅樹正清秋。蹤跡胡為不我留。坐對天寒燒木葉。火爐頭話互相酬。</p>
</div>
<div class='div-other'><a id='mulu144' />
<p class='h2'>送願禪人</p><p>有願從來不撒沙。古人此話休輕忽。若向諸方探水時。莫教踏碎蒼龍窟。</p>
</div>
<div class='div-other'><a id='mulu145' />
<p class='h2'>送廣南尚禪人</p><p>前三三與後三三。鎮海明珠出廣南。知識門頭呈似看。一輪霜月照寒潭。</p>
</div>
<div class='div-other'><a id='mulu146' />
<p class='h2'>次上藍竹田韻二首</p><p>聲價喧傳<span class='corr'>已</span>熟聞。洪州城裏大開門。看它結角羅紋處。百匝千重自解紛。</p>
<p>慚愧生緣共淅東。腕頭隨力闡真空。西山老亮能知不。春盡飛花處處紅。</p>
</div>
<div class='div-other'><a id='mulu147' />
<p class='h2'>送僧禮祖</p><p>祖師門戶盡蒿萊。徑路何人為剪開。見說手平胸了也。不知何日是重來。</p>
</div>
<div class='div-other'><a id='mulu148' />
<p class='h2'>示壽上人</p><p>是身壽命無多日。古德曾言過隙駒。行脚又尋山水去。自家田地竟何如。</p>
</div>
<div class='div-other'><a id='mulu149' />
<p class='h2'>送僧踈山禮祖</p><p>問人聲色矮闍梨。長處驚羣幾箇知。見說木蛇今又活。入門須看令行時。</p>
</div>
<div class='div-other'><a id='mulu150' />
<p class='h2'>題挹翠軒</p><p>四面軒窓盡豁開。遠山重疊送青來。白雲也解知人意。為雨為霖去不回。</p>
</div>
<div class='div-other'><a id='mulu151' />
<p class='h2'>頭聽溪寮</p><p>返聞聞盡至聞心。杓柄拈來探淺深。終始不教聲入耳。淡煙籠岸碧沈沈。</p>
</div>
<div class='div-other'><a id='mulu152' />
<p class='h2'>次雪岩和尚韻</p><p>佳偈攜來至澹津。定知寂子是前身。貝多葉上香風起。散作人間一樣春。</p>
</div>
<div class='div-other'><a id='mulu153' />
<p class='h2'>次孤雲和尚韻</p><p>見得分明又不真。祖師巴鼻沒疎親。曉來駐日寒江上。天外出頭能幾人。</p>
</div>
<div class='div-other'><a id='mulu154' />
<p class='h2'>送楚上人</p><p>楚江城畔水東流。慎勿茫茫向外求。昨夜一輪波底月。澄澄無滓冷光浮。</p>
</div>
<div class='div-other'><a id='mulu155' />
<p class='h2'>送星上人</p><p>天上星辰端歷歷。人間萬事競紛紛。衲僧有眼覷不見。認作如來萬行門。</p>
</div>
<div class='div-other'><a id='mulu156' />
<p class='h2'>送禪人上徑山</p><p>憧憧都在半途間。慚愧禪人上徑山。抉得龍王珠一顆。却來呈似老僧看。</p>
</div>
<div class='div-other'><a id='mulu157' />
<p class='h2'>袁叔英號靜處求</p><p>閙處工夫靜處看。世間聲利不相干。未明萬法皆如幻。欲出塵勞也大難。</p>
</div>
<div class='div-other'><a id='mulu158' />
<p class='h2'>徹維那求</p><p>古佛垂慈直至今。徹頭徹尾老婆心。澹湖終不隨它後。熱喝嗔拳要汝禁。</p>
</div>
<div class='div-other'><a id='mulu159' />
<p class='h2'>送壽上人省師</p><p>去去參方復省師。昔人標格亦如斯。古靈豈特能揩背。一摑分明將虎須。</p>
</div>
<div class='div-other'><a id='mulu160' />
<p class='h2'>峻藏主之徑山</p><p>知識門庭俱歷過。澹湖水淺難泊船。凌霄峯頭看日出。下有萬丈蛟龍淵。</p>
</div>
<div class='div-other'><a id='mulu161' />
<p class='h2'>送惠禪人行化</p><p>大事圓成在咄嗟。莫愁途路苦波吒。三千里外逢知<span class='corr'>己</span>。筆下能開五葉花。</p>
</div>
<div class='div-other'><a id='mulu162' />
<p class='h2'>示元新戒參仰山</p><p>胸中果不留元字。只合教參小釋迦。若比大禪無伎倆。藤條雖折莫饒它。</p>
</div>
<div class='div-other'><a id='mulu163' />
<p class='h2'>寄頂山䦨靜長老二首</p><p>途路三千到澹津。故交情重別無人。快須張起漫天網。著意羅籠白鳳麟。</p>
<p>一夜思量到頂山。便尋杯渡去何難。不如且用玄沙底。白帋封來也一般。</p>
</div>
<div class='div-other'><a id='mulu164' />
<p class='h2'>蒲萄無架</p><p>說與凉州使者知。屋頭新蔓手親移。臨窓不欲撑高架。會見秋風著子時。</p>
<p>簷前插架枉施功。況有凉生殿角風。昨夜墻西看新葉。蘂珠斜絡草窠中。</p>
</div>
<div class='div-other'><a id='mulu165' />
<p class='h2'>送敬上人</p><p>參方須具參方眼。法戰須諳法戰機。探水烏藤好牢把。莫同趙老到茱萸。</p>
</div>
<div class='div-other'><a id='mulu166' />
<p class='h2'>送源藏主江西禮祖</p><p>佛佛授手無言說。祖祖相傳錯指蹤。八十四人阿轆轆。至今狼藉草窠中。</p>
</div>
<div class='div-other'><a id='mulu167' />
<p class='h2'>送僧上徑山</p><p>一句分明直似鈎。曾拋香餌觸鰲頭。何如拋下長竿去。坐看凌霄一網收。</p>
</div>
<div class='div-other'><a id='mulu168' />
<p class='h2'>送心源上人入浙</p><p>一笻煙雨出西川。正念圓成道力堅。佛祖門庭深似海。不妨重買浙江船。</p>
</div>
<div class='div-other'><a id='mulu169' />
<p class='h2'>聞杜䳌偶成</p><p>山頭蜀魄暗消魂。古木陰陰郭外村。隔岸一聲啼更切。去年吳地曾不聞。</p>
</div>
<div class='div-other'><a id='mulu170' />
<p class='h2'>悼橫溪和尚五首</p><p>此日胡為獨慘魂。故人千里死生分。不知黑漆柴龕外。誰伴茶毗出寺門。</p>
<p>吳江塔下三更別。巾子峯前一日亡。自是情深重悽愴。看來於道亦何妨。</p>
<p>幻滅幻生漚一點。真如真異路千差。髑髏前面菩提草。火後還應長舊芽。</p>
<p>重看昔日寄來書。盡是提持向上機。讀罷不愁應不得。故人如此見還稀。</p>
<p>泣向風前酧茗甌。死生端不與君愁。都緣祇樹無多葉。一度飄來一度秋。</p>
</div>
<div class='div-other'><a id='mulu171' />
<p class='h2'>送滿禪人之金陵</p><p>禪人別我上金陵。月棹風帆理去程。見說近來春水滿。夜潮猶打石頭城。</p>
</div>
<div class='div-other'><a id='mulu172' />
<p class='h2'>送僧</p><p>花偈聯聯說向誰。此心唯有老胡知。秋深時節重來也。與汝深加腦後錐。</p>
</div>
<div class='div-other'><a id='mulu173' />
<p class='h2'>送李郎中求藥方</p><p>三方來處極艱辛。此日如何可授人。賴是世間醫國手。不妨傳去活疲民。</p>
</div>
<div class='div-other'><a id='mulu174' />
<p class='h2'>雙頭蓮</p><p>並蕚聯莖出水來。一權一實一華臺。憶曾八德池中見。特為金仙兩足開。</p>
</div>
<div class='div-other'><a id='mulu175' />
<p class='h2'>次韻示小師虎維那</p><p>老我情懷歲月過。眼頭諸子苦無多。破沙盆話千鈞重。提掇其如腕力何。</p>
</div>
<div class='div-xu'><a id='mulu176' />
<p class='h2'>田中十首并序<span class='note-inline'>(今收九首)</span></p><p style="margin-left:1em">友人斷江首座。留山中。會予田間歸。方出迎。即曰。僕來吳數年矣。以靈岩虎丘二詩未就為欠。比來白雲山深水寒。冥會二境之妙。輙易搜索。今成矣。冀剪裁之。予曰。詩非吾所長。方將以佛祖之道為<span class='corr'>己</span>任。痛法社之衰微。惜後學之不振。行其所未到。䔍其所不能。使其各各契證本地風光。開鑿人天眼目。相與紹續。尚未有毫髮之利。何暇事聲律哉。比來小院。無可任之力。事無大小。必躬為之。洎往田間索租。而民姦佃猾。租瘠田肥。觸境遇緣。皆貪瞋癡三業之事。以無上妙道。誘控之罔如也。然蘆邊柳下。鷺冷鷗寒。水肅霜清。風休月白。亦足資吾法喜禪悅之樂。不覺形之於言。唱而為偈。遂成十首。目之曰田中謳。實非詩可比也。試以錄呈。</p>
<p>度日生涯苦不多。住山情緒合消磨。無端又向林中去。草舍茅簷特地過。</p>
<p>風急霜寒雨乍晴。數聲柔櫓出孤城。夕陽西外無人處。依約林梢月又明。</p>
<p>洋城湖裏北風吹。擬欲停舟問阿誰。蘆葦岸邊枯樹下。倚危檣坐過齊時。</p>
<p>水飡風宿到村家。相見無言一盞茶。說法利生誠有恨。道根何日見生芽。</p>
<p>禾<span class='corr'>已</span>登場未變礲。田家那識住山翁。一杯村酒聊相勸。慚愧相忘禮貌中。</p>
<p>寄語山中道伴知。山翁江上事鋤犁。村南村北愁人處。正是西風做雨時。</p>
<p>菜麥青青稻<span class='corr'>已</span>無。田家猶自未還租。試將升斗論高下。便覺人前語話麤。</p>
<p>溫良禮數金輸我。機巧言辭不及佗。贏得眼前升斗利。不知身後事如何。</p>
<p>萬浪堆中曾鼓棹。一蹄涔裏亦揚波。黃童白叟休驚訝。柰此全機出沒何。</p>
<p style="margin-left:1em">古林先師。與斷江和尚。共嗣橫川。而所業縣殊。田中謳序。其箴之歟。今此所收。然亦政不欲收其謳。以三復其序。可為學佛祖者之鑒。不能捨去耳。然若夫以斷江之天資。與其制作之妙。膾炙人口。為當世之名人。亦希及也。若乃其能。以彼而寓於此。以發揚之。則又何有哉。而其否之。不知何也。</p>
</div>
<div class='div-other'><a id='mulu177' />
<p class='h2'>雜言六首</p><p>靈鋒寶劍提歸手。栗棘金圈束在腰。三箇孩兒抱花皷。莫來攔我面前跳。</p>
<p>佛祖機緣成話墮。眾生業海苦炎凉。一塵不立重拈掇。大地山河自舉揚。</p>
<p>既作如來大法梁。話頭才舉力須爭。狗無佛性猶還有。車若行時牛自行。</p>
<p>般若靈光處處通。百千三昧笑談中。德山不會末後句。白棒揮來伎<span class='corr'>已</span>窮。</p>
<p>荊棘林中才著脚。旃檀林裏未聞香。馬駒踏殺四天下。八十四人無路行。</p>
<p>沒絃琴上聲猶在。無影枝頭葉更鮮。不二法門都啟了。維摩病也只如然。</p>
</div>
<div class='div-other'><a id='mulu178' />
<p class='h2'>山居</p><p>老去居山自有情。屋頭泉石四時清。卓錐豈怕貧無地。鑑物唯嫌鏡不明。滿貯玉壺氷片片。高堆銀盌雪盈盈。烏藤不動禪床角。時有風生萬壑聲。</p>
</div>
<div class='div-other'><a id='mulu179' />
<p class='h2'>寄賈經歷</p><p>院幕聲名獨讓雄。教門扶植見全功。道將行處形名滅。僧可尊時禮樂崇。瑩潔一泓泉徹底。高名千古月當空。坐令寒谷回春意。盡在無私橐籥中。</p>
</div>
<div class='div-other'><a id='mulu180' />
<p class='h2'>湖邊即事</p><p>三冬時節極荒寒。況在湖邊水石間。氷合斷橋留宿棹。柳枯危岸見它山。回途駿馬來何速。過眼靈禽去不還。最是黃昏好風景。老梅枝上月團團。</p>
</div>
<div class='div-other'><a id='mulu181' />
<p class='h2'>次韻贈初心林學正</p><p>萬事紛紜理可憑。山何能嶮水何平。閑消白日情偏好。夢入青雲念愈輕。洙泗立言誠足慕。鷲峰垂訓亦分明。休將得失論高下。一榻湖山儘自清。</p>
</div>
<div class='div-other'><a id='mulu182' />
<p class='h2'>菴居自述</p><p>老去投間正合宜。蒲團枯坐只如愚。纔關世念兼身念。便有名拘與位拘。門徑艸深人罕到。地爐春早炭先除。明年五十重添一。不用頻看過隙駒。</p>
</div>
<div class='div-other'><a id='mulu183' />
<p class='h2'>次韻寄東嶼和尚</p><p>東嶼師兄格調深。灼然超出世間音。直教落盡天魔膽。不獨能傾學者心。執箇平常休卜度。擬它機用莫擔任。七穿八穴縱橫處。鶻眼銅睛不易尋。</p>
</div>
<div class='div-other'><a id='mulu184' />
<p class='h2'>寄大梅東湫和尚</p><p>洞上宗師數莫多。獨遺梅嶺老禪和。拈來便用竿頭線。落處不停機上梭。嫌佛不為應在我。借功明位合還它。當頭一諱誰能觸。自向風前唱哩囉。</p>
</div>
<div class='div-other'><a id='mulu185' />
<p class='h2'>妙禪人求</p><p>妙圓超悟正斯時。況是吾家跨竈兒。東土西乾無佛祖。南來北往更由誰。鷹摶俊翮離霄漢。龍翫神珠躍海湄。昨夜春風撼庭樹。少林花綻兩三枝。</p>
</div>
<div class='div-other'><a id='mulu186' />
<p class='h2'>益維那化香燭</p><p>祇夜伽陀發妙音。九旬修證見功深。十方諸佛同宣唱。百萬人天共儼臨。不獨審除微細惑。直教徵究本來心。香花燈燭莊嚴具。自有檀那為辨金。</p>
</div>
<div class='div-other'><a id='mulu187' />
<p class='h2'>次竹莊首座韻</p><p>力探滄海遍神州。萍梗孤蹤任性浮。累見炎凉方覺曉。豈知蒲柳又驚秋。一身退縮皆方便。萬事隨緣得自由。幸有歸宗钁頭在。斬蛇機用對誰酬。</p>
</div>
<div class='div-other'><a id='mulu188' />
<p class='h2'>會了書記</p><p>焦公山中逢故人。喜將蹤跡寄江濵。半生<span class='corr'>已</span>透浮華盡。三際不來煩惱因。門外清波無透路。峯頭碧井自生塵。此行豈在提綱要。郢匠徒誇斲鼻斤。</p>
</div>
<div class='div-other'><a id='mulu189' />
<p class='h2'>送僧</p><p>夾嶠當年曾出浙。空禪今日又思歸。吳中行脚經三載。橈下飜身少一機。船過洞庭青草宿。鳥㗸重障落花飛。溪山雲月皆相似。作境商量久入微。</p>
</div>
<div class='div-other'><a id='mulu190' />
<p class='h2'>真覺溥首座相訪</p><p>真覺堂中第一人。遠來松下語慇懃。因思老懶成無用。愛子機鋒妙入神。血濺梵天眉上劍。箭穿紅日眼中筋。蒿枝大棒唆人喫。尊宿于今說老陳。</p>
</div>
<div class='div-other'><a id='mulu191' />
<p class='h2'>易上人禮祖</p><p>老矣無心繼此宗。去尋諸祖禮慈容。從教脚下泥三尺。誰管人間路幾重。鐵石身心終不易。山林氣象本來同。臨行豈在頻饒舌。自<span class='corr'>己</span>光明處處通。</p>
</div>
<div class='div-other'><a id='mulu192' />
<p class='h2'>送僧下浙</p><p>試問行藏有甚忙。鄱湖住了又錢塘。定尋知識凌霄去。未必將身北斗藏。井底蓬塵才[土*孛][土*孛]。山頭雲樹正蒼蒼。頂門眼活分緇素。不比尋常孟八郎。</p>
</div>
<div class='div-other'><a id='mulu193' />
<p class='h2'>陳宋二居士造黃連橋求</p><p>橫空截壑架飛虹。一片精誠鐵石同。不特為蘇民病涉。直須要顯自家風。三生願力因緣在。千里江山活路通。從此黃連成偉觀。試看人躡曉霜中。</p>
</div>
<div class='div-other'><a id='mulu194' />
<p class='h2'>送間藏主之靈隱</p><p>大用還它作者知。頂門廓徹露巍巍。橫行豈憚三千里。覿面難謾第一機。探水不愁猿臂短。論交多怕鶴羣飛。鷲峯一柄生苕菷。驀地拈來定是非。</p>
</div>
<div class='div-other'><a id='mulu195' />
<p class='h2'>會徐總管</p><p>詩禮傳家古到今。此心端可合天心。洋洋浙右嘉聲著。藉藉江東氣象深。佛法金湯誠有賴。功名廊廟實堪任。定知不忘三生約。湖寺相看坐綠陰。</p>
</div>
<div class='div-other'><a id='mulu196' />
<p class='h2'>寄溈山長老</p><p>大坐當軒古佛場。虗空無口自傳揚。橫拈倒用分途轍。線去絲來較短長。展托不成須展托。商量未就更商量。相逢若只呵呵笑。罪過難教矮子當。</p>
</div>
<div class='div-other'><a id='mulu197' />
<p class='h2'>次韻送立知客</p><p>相逢何必舉茶甌。<span class='corr'>已</span>見叢林禮數周。況是情塵都掃盡。有何心緒問端由。江邊落日人投宿。門外西風葉墮秋。轉得山河歸自<span class='corr'>己</span>。不妨頭上更安頭。</p>
</div>
<div class='div-other'><a id='mulu198' />
<p class='h2'>次韻送忠侍者</p><p>才得無心便合休。言多與道轉難投。萬年一念澄潭月。歷劫無明背鏡猴。鴈過長空猶滯影。龍吟枯木正逢秋。師資會遇明斯旨。坐斷乾坤最上頭。</p>
</div>
<div class='div-other'><a id='mulu199' />
<p class='h2'>次徐總管韻生日</p><p>天上佳期兩日前。人間分端毓英賢。芰荷香裏來車馬。牛女聲中奏管絃。老栢傲霜方蓊鬱。蟠桃著子正團圓。三千年事渾相似。會見芝書下日邊。</p>
</div>
<div class='div-other'><a id='mulu200' />
<p class='h2'>次韻徐總管</p><p>軒昂聲價藹儒林。千載難磨孔聖心。天稟情懷能拔俗。家傳忠孝振遺音。堂前佳木留清坐。洞下流泉伴瘦吟。明日山川正分瑞。彩衣應豁北堂襟。</p>
</div>
<div class='div-other'><a id='mulu201' />
<p class='h2'>次韻送宜藏主省親</p><p>少室門庭冷似灰。語言三昧豈能該。直饒坐得禪床折。不若參教<span class='corr'>己</span>眼開。慈母北堂當衣彩。法王宮殿合生苔。二途不涉曾知不。斷際禪師再世來。</p>
</div>
<div class='div-other'><a id='mulu202' />
<p class='h2'>寄天長立雪岑</p><p>衲子爭趨道德香。不辭途路覔天長。只求一語離窠臼。免得多生落斷常。氷片滿街當酷熱。鐵牛出領待新凉。相逢一笑千峯上。藥嶠門風久益昌。</p>
</div>
<div class='div-other'><a id='mulu203' />
<p class='h2'>次韻送金侍者省師二首</p><p>令行吳越<span class='corr'>已</span>經年。此日看來恐未然。不涉程途猶作解。欲分泥水合加鞭。布單賣却元無價。紙襖抄來不是禪。見說阿師無箇事。廣開陸地植金蓮。</p>
<p>身世無拘任往還。半生行脚為名山。一拳肋下才知痛。三應聲中<span class='corr'>已</span>透關。要要玄玄并了了。勞勞役役與閒閒。師資會遇都休問。只合相看展笑顏。</p>
</div>
<div class='div-other'><a id='mulu204' />
<p class='h2'>送陳艸廬</p><p>奪得先天數幾分。敢將窮達對人論。且非嫵媚沽時譽。只擅聲名駭眾聞。魚躍禹門雷自震。日臨滄海水無痕。老僧拄杖拈來也。懸向床頭自有根。</p>
</div>
<div class='div-other'><a id='mulu205' />
<p class='h2'>寄鶴舟居士禮佛</p><p>龐老當年師馬祖。鶴舟今日禮瞿曇。未容寒拾來饒舌。且與豐干作對談。分別不曾生一念。聖凡時復許同參。七顛八倒陶彭澤。便是攢眉也未諳。</p>
</div>
<div class='div-other'><a id='mulu206' />
<p class='h2'>送達藏主遊京</p><p>掀飜藏海出番湖。正值西風葉隕初。穩泛鐵船遊巨浸。橫肩藜杖上皇都。夜床啼得蛩聲切。銀漢飛來鴈影孤。徹底不留形與跡。趙州東壁掛葫蘆。</p>
</div>
<div class='div-other'><a id='mulu207' />
<p class='h2'>送華首座遊吳</p><p>話頭徵詰洞無垠。湖寺堂中第一人。列燄豈容蚊蚋泊。截流須是象王親。因思少室空庭晚。來看人間上苑春。圓却祖機千七百。杖挑廬嶽入吳雲。</p>
</div>
<div class='div-other'><a id='mulu208' />
<p class='h2'>送僧之天目</p><p>澹湖水淺船難泊。天目山高不易登。轉得棹時移得步。佛何曾覺祖何能。頂門合具摩醯眼。暗室宜燃照世燈。過得西尖鐵門限。却來騎馬驟氷稜。</p>
</div>
<div class='div-other'><a id='mulu209' />
<p class='h2'>送海東胤首座</p><p>滅宗滅却滅翁門。吾祖家風蕩不存。慣涉海涯輕雪浪。曾登仙嶠眇崑崙。遠來湖寺情尤重。夢入天宮道益尊。一句不辭如鐵橛。要人擔荷到兒孫。</p>
<p style="margin-left:1em">此即前住淨智別傳胤公也。昔号滅宗。洎回朝即自改之。與余亦相友善。觀其為人之禮。亦甚似淳篤信實者。今乃不知何處。其亦君子之好遯歟。</p>
</div>
<div class='div-other'><a id='mulu210' />
<p class='h2'>贈大都水月寺化藏經</p><p>水月光中建道場。大千經卷合敷揚。一塵未剖須成就。三藏圖新賴主張。筆下未書文彩露。軸中先注姓名香。不惟廣植檀那福。更祝堯天日月長。</p>
</div>
<div class='div-other'><a id='mulu211' />
<p class='h2'>送林藏主入虎丘蒙堂</p><p>一氣轉得大藏教。衲僧覷著眼睛枯。中峯故是口門窄。虎阜不妨牙齒踈。放去乾坤千句有。收來佛祖一毫無。飜身百草頭邊看。大地從教似燄爐。</p>
</div>
<div class='div-other'><a id='mulu212' />
<p class='h2'>示禪人八首</p><p>話頭深億老韶陽。解道法身二種光。須彌山頂日卓午。透過一一還尋常。</p>
<p>一句曾聞振祖風。南山燒炭北山紅。箇中若也分去妙。金屑拈來著眼中。</p>
<p>大道何曾有正邪。眼生三角辨龍蛇。家家門前火把子。問佛解答三斤麻。</p>
<p>窓前佳致頗幽哉。碧沼紅蓮帶露開。直下便明心地印。廓周沙界絕纖埃。</p>
<p>擘開滄海跨鯨魚。抉得驪龍頷下珠。落落神光含寶月。拈來端可嚇癡愚。</p>
<p>睦州昨昔參黃檗。臨濟當年訪大龍。一等共攀仙桂樹。孰云千里不同風。</p>
<p>平生糲食與麤衣。語不驚人自入微。向下文長待來日。無毛鷂子貼天飛。</p>
<p>拋來擲去不徒然。我佛初生手指天。將謂岩頭空授記。果然德嶠只三年。</p>
</div>
<div class='div-other'><a id='mulu213' />
<p class='h2'>寄萬壽無授和尚</p><p>罪業如山當下空。擬尋來處亦無踪。翳花不復重生蒂。鐵樹枝頭海日紅。</p>
</div>
<div class='div-other'><a id='mulu214' />
<p class='h2'>辭天平檀越</p><p>一方香火白雲深。崖屋重重蘚暈侵。十載登臨同一日。不勝依荷眾檀心。</p>
</div>
<div class='div-other'><a id='mulu215' />
<p class='h2'>送悟侍者之浙</p><p>悟了還同未悟時。衲僧三昧要深知。今朝喫飯今朝飽。未到天明肚又飢。</p>
<p>三應聲中事<span class='corr'>已</span>差。不知明月落誰家。老僧豈是婆心切。門外春風處處花。</p>
<p>浙右門庭似海深。未明心地合參尋。歸來大棒應須喫。六十蒿枝不易禁。</p>
</div>
<div class='div-other'><a id='mulu216' />
<p class='h2'>錭欒吳元輔求</p><p>錭鎪花朵藝精通。萬柄優曇出水紅。縱使法空為佛座。也須端坐寶臺中。</p>
</div>
<div class='div-other'><a id='mulu217' />
<p class='h2'>送興禪人</p><p>正興一念即圓成。不用區區更問程。十字街頭三世佛。本來心地極分明。</p>
</div>
<div class='div-other'><a id='mulu218' />
<p class='h2'>送義禪人</p><p>識得長汀契此翁。不妨行脚扣宗風。休居老矣無分付。門外秋光在菊叢。</p>
</div>
<div class='div-other'><a id='mulu219' />
<p class='h2'>毛德庸求</p><p>道在中庸莫妄求。直教心地一時休。百千諸佛同深證。不用多生著意修。</p>
</div>
<div class='div-other'><a id='mulu220' />
<p class='h2'>拙禪者省師</p><p>汝拙何如我拙多。老來無德竟蹉跎。九旬期滿須歸去。叉手師前會也麼。</p>
</div>
<div class='div-other'><a id='mulu221' />
<p class='h2'>用材</p><p>大彰家世起吾宗。臨濟曾栽檗嶠松。不特陰凉覆天下。棟梁千尺要施功。</p>
</div>
<div class='div-other'><a id='mulu222' />
<p class='h2'>贈璧禪人血書蓮經</p><p>壁禪十指頭尖血。撒出摩尼六萬餘。好是眾生無盡藏。坐看香露滴芙蕖。</p>
</div>
<div class='div-other'><a id='mulu223' />
<p class='h2'>送雅侍者省親</p><p>父母恩深不可忘。凉秋時節去錢塘。書來紙襖休嫌黑。留在床頭解放光。</p>
</div>
<div class='div-other'><a id='mulu224' />
<p class='h2'>送西蕃大師</p><p>脚下雲山幾萬重。徧遊南北與西東。祖師門戶深如海。盡在紅塵閙市中。</p>
<p>本來無我亦無人。何事區區苦問津。白紙寫來成第二。出門花柳又重新。</p>
</div>
<div class='div-other'><a id='mulu225' />
<p class='h2'>送梵僧禮補陀</p><p>流砂過了過黃河。又向南方禮補陀。脚下波濤千萬丈。觀音見了竟如何。</p>
</div>
<div class='div-other'><a id='mulu226' />
<p class='h2'>連山</p><p>一重重又一重重。夜半金烏一照中。幾度白雲飛不過。却留玄路與人通。</p>
</div>
<div class='div-other'><a id='mulu227' />
<p class='h2'>古㵎</p><p>源流端自劫初來。注作狂瀾障不回。瞪目若教窮到底。雪峯有口亦難開。</p>
</div>
<div class='div-other'><a id='mulu228' />
<p class='h2'>別源二首</p><p>涓涓不與眾流同。逐浪隨波渺莫窮。必竟滄溟無一滴。大千何處不朝宗。</p>
<p>不知一滴自何來。流入滄溟白浪堆。道是曹溪猶未是。且將深淺與人猜。</p>
</div>
<div class='div-other'><a id='mulu229' />
<p class='h2'>無我</p><p><span class='corr'>己</span>靈不重復何言。莫是威音曠劫前。到底不教千聖食。方知蜜意在渠邊。</p>
</div>
<div class='div-other'><a id='mulu230' />
<p class='h2'>無方</p><p>廓周沙界是全身。百億彌盧眇一塵。東看是西南是北赤烏頭上轉金輪。</p>
</div>
<div class='div-other'><a id='mulu231' />
<p class='h2'>禪人書金字蓮經化靈山接待求</p><p>七軸蓮經六萬言。靈山一會尚依然。黃金自有黃金價。寶所分明在目前。</p>
</div>
<div class='div-other'><a id='mulu232' />
<p class='h2'>送萍維那</p><p>萍梗相逢盡半途。到家一句莫言無。百千諸佛閑名字。正好人前下一鎚。</p>
</div>
<div class='div-other'><a id='mulu233' />
<p class='h2'>送僧遊天台補陀鴈宕</p><p>見盡天台五百牛。詎那猶在大龍湫。更將大士神通力。楖[木*栗]橫肩海上遊。</p>
</div>
<div class='div-other'><a id='mulu234' />
<p class='h2'>聽泉</p><p>夜禪枯坐到更深。繞屋流泉發妙音。八萬四千非是偈。直教明取本來心。</p>
</div>
<div class='div-other'><a id='mulu235' />
<p class='h2'>懷宣莒二藏主</p><p>雲返故山應有約。鶴離松頂竟無聲。不知海上橫行後。較得暹公幾日程。</p>
<p style="margin-left:1em">鶴離無聲。與較得暹公之句。其偶成懸讖歟。誠師之玄鑒歟。何故暹公即久參雪竇。暹道者。後出世。承嗣它人。被雪竇山前山婆子詬罵曰。雪竇抖擻屎膓說禪為你。你得恁麼辜恩負德。即此是也。宣公似之。宣泉州人。名承宣。號無言。盖師居虎丘隆祖塔院時。與莒公服勤左右。咨扣法道。洎請益雪竇舉古。師為重拈一百則者。後宣集之。行于世。且自為集序曰。予得左右侍。夤夕咨扣。誠有啟於心者。而宣後出世。亦嗣它人。然於宣公。雖無山前詬罵之可畏。乃致湖海清譏之猶甚。先住楊墳資福。後住江心及鴈宕能仁。法道不振。非常轗軻。然乃固其命也。豈有它哉。</p>
</div>
<div class='div-other'><a id='mulu236' />
<p class='h2'>念佛圖</p><p>一圈一點一彌陀。那箇圈中佛最多。清曉藕花池上看。露珠無數綴新荷。</p>
</div>
<div class='div-other'><a id='mulu237' />
<p class='h2'>送虎丘約首座</p><p>首人說法來天宮。夢中宛與尋常同。舌端滾滾萬竅吼。四座凜凜生寒風。四句本非有。百非何用空。羚羊未掛角。大地無行蹤。寶劍正出匣。誰敢當其鋒。玲瓏八面正如此。赫日照耀須彌峯。</p>
</div>
<div class='div-other'><a id='mulu238' />
<p class='h2'>寄仙藏主</p><p>提綱語句未曾聞。一面相招氣義敦。得一个牛還一馬。不妨扶起破沙盆。</p>
<p style="margin-left:1em">此正寄梵僊者。時於清凉秉拂。保寧法侶悉至。既回。悉舉提綱問答等事於師。明日蒙作麵供。欲邀師。然度其必不至。謀於堂頭東陵禪師謂。若得尊從一往。但謂和尚請必至也。陵諾之。然直露所謀之意。師曰。正竢其欲問提綱耳。而反先招我耶。乃以楮弊十兩。并作此偈。專燒香。淵侍者持至。於偈之後。復題曰。面壹石折鈔拾兩。寄上薄助。某拜上。竺仙藏主老友。　面即麵字。以略去邊傍麥字。但取其音聲耳。又一面相招之面。乃含二意。一謂一麵供以相招。一謂一向以相招也。</p>
</div>
<div class='div-other'><a id='mulu239' />
<p class='h2'>來來禪子歌</p><p>來來。石田茅屋門常開。神光不昧萬古意。機鋒未觸三玄摧。來來。聲前浩浩轟春雷。何人掩耳聽不及。為我喚醒金牛回。菩薩子菩薩子。人人喫飯皆相似。嘔出肝膓幾个知。利物利人誠有旨。來來來也更須來。古佛廟前休議擬。金鷄解㗸粟。玉馬登崑崙。善財南詢百城窅。樓閣重重雲路渺。</p>
<p style="margin-left:1em">此亦正為梵僊作者。</p>
</div>
<div class='div-other'><a id='mulu240' />
<p class='h2'>釋迦</p><p>棄金輪位入塵勞。三界茫茫路轉遙。四十九年行不盡。鷲峰依舊插天高。</p>
</div>
<div class='div-other'><a id='mulu241' />
<p class='h2'>觀音</p><p>坐盤陀石示慈悲。楊柳枝頭玉露垂。多少眾生沉苦海。聲塵消盡是何時。</p>
</div>
<div class='div-other'><a id='mulu242' />
<p class='h2'>送通禪人之永嘉</p><p>佛不遠人。即心而證。萬里望崖州。箭穿紅日影。夜光舒光照有無。獼猴觸碎軒轅鏡。永嘉到曹溪。一宿傳心印。幾多入海筭沙人。不分鞭影分邪正。我聞古東甌。人物亦興盛。嶄然住山者。名實俱相稱。不愛楊岐白雲。痛罵雲門真淨。是非既不辨。得失由真性。江月松風入坐寒。為吾喚起那伽定。</p>
</div>
<div class='div-other'><a id='mulu243' />
<p class='h2'>贈聖藏主</p><p>黃檗打臨濟六十拄杖蒿枝輕。揭示佛祖奧旨。皎如赫日懸青冥。波騰海涌太華裂。迅機雄辯轟雷霆。我亦何為苦尋討。外道學佛惟聰明。請君從頭放下看。自性一一皆天真。</p>
</div>
<div class='div-other'><a id='mulu244' />
<p class='h2'>送篪禪者再參徑山</p><p>一見更不再見。一聞更不再聞。此是衲僧行履。金剛脚下崑崙。正體堂堂顯露。等閑坐斷乾坤。永嘉到曹溪。一宿真鈍根。雪峯上洞山。九度何足論。百匝千重只者是。不妨扶起破沙盆。</p>
</div>
<div class='div-other'><a id='mulu245' />
<p class='h2'>塤侍者再參徑山</p><p>百丈再參馬祖。塤禪重上徑山。既到含元殿裏。何須更覔長安。謂是無禪可說。此話<span class='corr'>已</span>播人間。少室單傳直指。何曾毫髮相瞞。岩畔香飄丹桂。櫩前風動琅玕。井底紅塵遮白日。黑花猫子面門斑。</p>
</div>
<div class='div-other'><a id='mulu246' />
<p class='h2'>送滋藏主之江西禮祖</p><p>九夏未曾圓。早辨遊山計。我亦何著忙。先書送行偈。祖師不西來。靈跡遍人世。頂門眼未開。何由見真諦。人人脚跟下。各有衝天勢。一念豁然空。明如杲日麗。圓融貴入微。活脫在猛厲。星飛鏡上塵。電卷眼中翳。行棒侮德山。下喝慢臨濟。機前應用時。何曾立限劑。放去與收來。著著自超詣。所以日用中。不將實法綴。一口吸西江。未舉即先契。</p>
</div>
<div class='div-other'><a id='mulu247' />
<p class='h2'>送明藏主之江西</p><p>江西湖南便與麼去。拶著不來通身泥水。日月天人面前立。妙峯聳峻頭上住。此是西河獅子兒。吒吵出窟飜身句。拈却雲門六不收。突出拄杖頭邊獨露乾坤底。</p>
</div>
<div class='div-other'><a id='mulu248' />
<p class='h2'>送勝維那遊金陵</p><p>凌晨話別遊鍾阜。欲贈一言何處有。好是明明百草頭。爛然光彩輝星斗。古人有言非干舌。相逢正好頻頻說。脫却籠頭卸角䭾。豈墮聖凡途路轍。古也今也須自看。青山屈曲龍蛇蟠。布單賣却尋常事。不怕霜風徹骨寒。</p>
</div>
<div class='div-other'><a id='mulu249' />
<p class='h2'>送照藏主</p><p>道得不得。萬法根蔕。照用同時。太虗生翳。八萬四千毗尼。三百六十法會。重重帝網交羅。一一融通自在。理柱箭鋒。事存函蓋。從教玉轉珠回。不與諸塵作對。金剛寶劍正好傍提。黑漆竹篦橫分向背。天之高地之厚。茫茫天地誰知。有湘之南潭之北。南地竹兮北地木。此行端可繼綱宗。五葉聯芳看高躅。</p>
</div>
<div class='div-other'><a id='mulu250' />
<p class='h2'>送約首座</p><p>西風昨夜生林樾。朝來便與高人別。但囑途中好善為。相逢會有知音瞥。況是天宮說法來。頂[寧*頁]一機如電掣。四句離百非絕。二三四七俱超越。管甚江西馬簸箕。也教喫水咽喉噎。</p>
</div>
<div class='div-other'><a id='mulu251' />
<p class='h2'>送定首座歸西川</p><p>蜀山深浙水苦。去住本無心。看取脚下路。玲瓏八面氣如虹。壁立萬仞吞佛祖。普賢不在峨眉。文殊豈來東土。象駕崢嶸進途。獅子嚬呻回顧。</p>
</div>
<div class='div-other'><a id='mulu252' />
<p class='h2'>承天重蓋佛殿施主域都寺感舍利現瑞</p><p>峨石峯前空王殿上。日炙風吹。泥龕塑像。虗空突兀兮百福莊嚴。萬象崢嶸兮三十二相。德山折却無留。丹霞燒作火向。既然精進全無。說甚真法供養。從頭蓋覆將來。到底還它過量。擎拳底擎拳。合掌底合掌。歡喜底歡喜。讚歎底讚歎。一會靈山。儼然未散。楊岐金剛圈。石窓漏燈盞。爍破如來藏裏珠。開發人天有何限。</p>
</div>
<div class='div-other'><a id='mulu253' />
<p class='h2'>次虎丘東州和尚韻送僧歸蜀</p><p>大力量人。擡脚不起。舉步涉程途。回頭迷自<span class='corr'>己</span>。妙轉機輪一著先。星流目瞬三千里。謾說追風天馬奔。徒誇出海獰龍戲。矢在絃而一鏃三關。芥投針而千差齊舉。抹過瞿塘灔澦堆。金圈栗棘閑家具。</p>
</div>
<div class='div-other'><a id='mulu254' />
<p class='h2'>送虎丘閏藏主</p><p>摩尼珠人不識。得之受用真奇特。我道如來藏裏無。有時還向衣中覔。閏禪覔得一栲栳。盡情撒向雲岩老。鑠破虗空作兩邊。四七二三俱靠倒。沒價數有商量。拈却須彌無處討。撥草瞻風驗作家。江南江北如稻麻。</p>
</div>
<div class='div-other'><a id='mulu255' />
<p class='h2'>與霖首座</p><p>道人來琴川。琴水清可掬。行將一勺清。沃彼煩惱毒。肘後懸雙符。頂門亞一目。分座惠日堂。魔外不敢觸。我有焦桐音。絃斷久不續。馬師曾與彈。龐老聽不足。吁哉八十人。个个阿轆轆。若不較些些。何由聞此曲。</p>
</div>
<div class='div-other'><a id='mulu256' />
<p class='h2'>送久侍者再參天童和尚</p><p>優曇花正開。齅著無香氣。若是真道人。端的知來處。動靜即乖差。思量成巧偽。坐斷上頭關。著著超言義。鄞江久侍者。出處有高致。祖道曾遍參。風骨頗靈異。有如八駿駒。一躍三萬里。因思老隰州。光明照天地。荷負洞上宗。傳持西祖意。回互立正徧。不犯分五位。昔日登其堂。此行復歸去。擊碎珊瑚明月珠。鳳栖不在梧桐樹。</p>
</div>
<div class='div-other'><a id='mulu257' />
<p class='h2'>次韻贈廉御史二首</p><p>家傳忠義久。清譽薄天都。民物期攸濟。綱宗賴力扶。繡衣光燦爛。甘澤潤焦枯。踐履侔先哲。經綸乃遠圖。芝飡輕野叟。柯爛鄙樵夫。佛記誠難忘。皇恩豈可孤。丹心終不老。華祝與嵩呼。</p>
<p>曾持玉斧走天涯。剔蠧除奸不少差。臺閣清風凜朝野。笑談時許衲僧家。</p>
</div>
<div class='div-other'><a id='mulu258' />
<p class='h2'>次韻送高麗真長老回京</p><p>道人來高麗。訪我山水中。銳志不少少。教法期流通。母當迹二遠。要須追璉嵩。他年萬指遶。盡力鞭象龍。神機妙出沒。佛祖難其蹤。天都萬國會。豈復分西東。有如百谷王。江漢俱朝宗。吾道亦復然。演說何由窮。澄渟白玉池。突兀青蓮宮。坐此百寶臺。挺特如孔峯。天顏仰咫尺。音吐如洪鐘。端拱北極辰。高祝南山松。昏衢輝佛日。覺苑回春風。功成即歸去。錯落禪袍紅。</p>
</div>
<div class='div-other'><a id='mulu259' />
<p class='h2'>送玉柱不花舍人</p><p>玉柱不花真佛子。捨身求偈渾相似。磕頭禮拜比丘僧。至理一言忘彼此。三界無家誰是親。大千捏聚唯一塵。一塵之中證法界。善財童子來南詢。彌勒門前一彈指。樓閣崢嶸剎塵裏。玉柱不花立其傍。同證如來第一義。我觀此義亦不實。此是不花精進力。從前伎倆盡消忘。一時輸與維摩詰。大哉佛法須審詳。捨其所短從其長。神通妙用乃餘事。萬機罷盡菩提場。</p>
</div>
<div class='div-other'><a id='mulu260' />
<p class='h2'>送初維那歸鄉</p><p>參禪須識最初機。此言今古無人知。金烏<span class='corr'>但</span>覺頂上過。擾擾豈解忘其疲。丈夫先天是心祖。濟北真風宜荷負。興化當年打克賓。棒頭豈是無分付。高秋木落一峯寒。肩橫鐵錫辭長干。詎羅尊者面瀑布。與爾相見開歡顏。</p>
</div>
<div class='div-other'><a id='mulu261' />
<p class='h2'>送[木*巳]藏主</p><p>五千餘卷何人說。黃面老人猶未徹。止啼之葉要重拈。除却兒流眼中屑。道人自是千里駒。行行豈肎忘馳驅。眾流截斷止一句。百斛燦爛摩尼珠。休居老矣但辟易。問子重來是何日。屋角松聲為舉揚。床頭拄杖休拈出咄。</p>
</div>
<div class='div-other'><a id='mulu262' />
<p class='h2'>擬新豐吟送輔禪者</p><p>秋初夏末東西去。三界茫茫何處住。道伴交肩即便過。肩頭拄杖通身句。長天月落千江水。萬木驚風葉初墜。覿面相呈墮嶮巇。拋將背後當頭諱。厇愬金毛何所畏。一聲哮吼驚天地。蹤跡教他沒處尋。顯出西來祖師意。布單賣却三千里。勤苦當年為何事。別我明朝下鳳臺。莫忘參方最初志。</p>
</div>
<div class='div-other'><a id='mulu263' />
<p class='h2'>送江西相士鄒天然兼看地理</p><p>相人須相心。觀地合觀理。當知理與心。非一亦非二。萬法究其源。歸根乃得旨。非惟知他人。抑且識自<span class='corr'>己</span>。富貴何足榮。貧賤不為耻。所以山林人。其樂勝朝市。天然合知言。知言即知止。</p>
</div>
<div class='div-other'><a id='mulu264' />
<p class='h2'>送旨藏主東歸</p><p>手中玉鑰千鈞重。腦後圓光萬丈長。轉向如來藏中看。到家須合為敷揚。</p>
<p>金陵鳳臺春<span class='corr'>已</span>老。萬里南歸宜及早。大唐國裏無禪師。問答縱橫休草草。若言是有還是迷。此宗豈可論東西。當機出沒走迅電。大用縱奪轟奔雷。我今無言汝休領。念汝慇懃再三請。晴窓掇筆寫長歌。窓外梅花弄清影。</p>
<p style="margin-left:1em">此首甞見旨言。先是但寫前四句了。即書金陵鳳臺之處所。欲書名字。止之而<span class='corr'>已</span>。旨乃以手遮之曰。乞長歌耳。於是老人遂書春<span class='corr'>已</span>老三字。續上金陵鳳臺四字為句。成長歌也。又保寧錄中。示旨侍者。有一片真心如鐵石并它年堪作吾家兒之句者。亦此公也。昔號別源。今不知如何。</p>
</div>
<div class='div-other'><a id='mulu265' />
<p class='h2'>送栢藏主</p><p>道人扶桑來日輪正當午。脚下無波濤。眼頭空佛祖。五千四十八卷藏裏神珠。八萬四千法門葛藤路布。捎金雞拂玉兔凜吹毛咄抽顧。嚇得老韶陽。通身沒回互陳睦州一生擔板。老雪峯失却隻眼。門風委地。亦手難扶。枯木寒巖。陽春可挽。出林虎怒。橫岡蠎嗔。全機殺活。妙在當人。大唐國土無邊表。南北東西只一身。</p>
</div>
<div class='div-other'><a id='mulu266' />
<p class='h2'>東州和尚因落齒有偈見寄。次韻用酬四首</p><p>齒牙落盡意尤深。併却咽喉發妙音。徹底不干唇舌事。到頭渾是祖師心。且無密語通傳授。止有真規可力任。草滿法堂高一丈。果然無路與人尋。</p>
<p>當陽提起意何深。盡是黃鍾大呂音。敲磕齒牙真有自。爭鋒唇吻本無心。虎肩插翅人偏懼。龍頷抉珠誰可任。睡虎門風正如此。免教禪衲強追尋。</p>
<p>竹屋茅堂住最深。頻驚禪侶報來音。不將嫵媚沽時譽只把提持服眾心。伏櫪且安駑鈍質。截流還是象王任。門前百鳥間來往。切莫遭他弋者尋。</p>
<p>得處精通用處深。當陽大坐顯玄音。青天白日綱宗句露柱燈籠古佛心。駕苦海船終有濟。起膏肓病寔堪任。頂門一隻摩醯眼。[翟*欠]瞎教人不可尋。</p>
</div>
<div class='div-other'><a id='mulu267' />
<p class='h2'>贈川藏主次韻</p><p>湖外高人道韻奇。夜床相對共怡怡。吟成玉轉珠回旬。慰我天荒地老時。索性不留間影迹。大家剖破舊蕃籬。因思普化垂慈切。臨濟曾呼小廝兒。</p>
</div>
<div class='div-other'><a id='mulu268' />
<p class='h2'>陳居士携諸山偈化遊主建接得<span class='note-inline'>(和虎丘東州和尚韻)</span></p><p>五鄉橋北水雲家。凡聖憧憧似稻麻。平等既炊無米飯。殷勤須點驗人茶。宗師指示宜經始。長者圓成在咄嗟。彈指便登香積界。大施甘雨沃焦芽。</p>
</div>
<div class='div-other'><a id='mulu269' />
<p class='h2'>寄南屏道友</p><p>聲價傳來足數車。瓶盂深寄法王家。竭乾西子湖邊水。渴殺南山鱉鼻蛇。非鎮海珠終有纇。是連城璧定無瑕。笑它多少爭鋒者。腐熟機關儘自誇。</p>
</div>
<div class='div-other'><a id='mulu270' />
<p class='h2'>送彝禪人歸四明</p><p>師子窟中師子兒。爪牙渾<span class='corr'>已</span>利如錐。三江九堰從茲去。百怪千妖盡屏除。喝下白雲捎玉兔。擘開滄海跨鯨魚。阿爺兩眼懸紅日。望爾重來捋虎鬚。</p>
</div>
<div class='div-other'><a id='mulu271' />
<p class='h2'>寄友</p><p>事到關心易得愁。曉星殘月見交遊。論情且作投籠鳥。做夢甘同在檻猴。百丈再曾參馬祖。雙峯何意接牛頭。大家催起三臺舞。只要教人笑便休。</p>
</div>
<div class='div-other'><a id='mulu272' />
<p class='h2'>會雍熈長老</p><p>聞說江濤解覆舟。此行猶喜是安流。相逢且慰十年夢。傾盖何妨三日留。渾無包笠為身累。祇有雲山作勝遊。慚愧不隨孚上座。任它寒角起城樓。</p>
</div>
<div class='div-other'><a id='mulu273' />
<p class='h2'>送超藏主之江西禮祖</p><p>船<span class='corr'>已</span>買來多日了。偈猶未寫竟如何。超宗異目誰家事。撥草瞻風豈屬他。萬里南遊鯨浪險。一笻西上楚山多。祖師靈骨俱塵土。百草頭邊蟻作窠。</p>
</div>
<div class='div-other'><a id='mulu274' />
<p class='h2'>和中峯和尚題布衲山居韻</p><p>道人生計在山窩。誰謂山窩事更多。撥萬象開窮碧落。嚼虗空碎竭黃河。吟邊不要神來助。頂上從教鵲作窠。佛祖玄關俱裂破。客來入室莫操戈。</p>
</div>
<div class='div-other'><a id='mulu275' />
<p class='h2'>送栖賢靖藏主</p><p>擎頭戴角下龍峯。五老雲邊萬壑中。寶藏掣開珠宛轉。瀑泉飛出石玲瓏。未忘法執休云是。消盡情塵始見功。洛浦不曾參夾嶠。一家虀甕百家同。</p>
</div>
<div class='div-other'><a id='mulu276' />
<p class='h2'>送月書記東歸</p><p>水在深溪月在天。祖師拈出句中玄。明朝萬里長江外。抹過扶桑更那邊。</p>
</div>
<div class='div-other'><a id='mulu277' />
<p class='h2'>題松壑御史所題思退所山水壁</p><p>御史胸中在丘壑。思退筆端風雨作。老僧坐此氷雪堂。樹頭颯颯天花落。</p>
</div>
<div class='div-other'><a id='mulu278' />
<p class='h2'>䟦薦福請定山和尚江湖頌軸</p><p>道德行義。有以感人。猶磁石之遇針。非有待而然也。定山和尚。深隱西山。孤風亮節。如星光月華。無不共仰。東湖虗席江湖友干。同音共韻。說伽陀以來之。所謂。感干中而形於言者。而此老果有待而然乎。昔汾陽不出為人。而聰禪師排闥起之。臨濟宗風賴其扶植。再覧斯軸。亦由今之視昔。豈安眠為得計者哉。</p>
</div>
<div class='div-other'><a id='mulu279' />
<p class='h2'>䟦無準和尚偈語</p><p>荷擔佛祖之道。至徹法源底。辯說無礙。如珠走盤。然後可謂。能起人必死之疾。今觀此軸。當鋪紙運筆之際。如風行水面目然成紋。豈有意於措置者耶。東山法門開發正見光明顯露。如青天白日。予謂老圓照得之。</p>
</div>
<div class='div-other'><a id='mulu280' />
<p class='h2'>䟦皎首座語錄後</p><p>三日不相見。不作舊時看。皎藏主。今年三月過訪速去。不半載。其所得大過前矣。此錄乃真正道流深證實悟者之。能事也。異時流通祖道。而能起學者之疾于膏肓。不復疑矣。</p>
</div>
<div class='div-other'><a id='mulu281' />
<p class='h2'>䟦圓通竺田和尚語錄</p><p>老東山。謂南堂曰。吾雖承嗣白雲端和尚。尋常只用遠錄公手段接人。盖白雲語拙不可法。予謂白雲拙處。在老東山尚不可及。況南堂乎。圓通竺田和尚。得法於先南山佛心惠照禪師。甞觀佛心機緣妙用。肆口而說。肆心而通。至嚴峻縝密處。有古宗匠之風。豈亦拙於竺田者耶。四會語錄如通途快馬。奔逸絕塵躡日追風。瞬息千里。雖老東山復生。亦當<span class='corr'>斂</span>衽。所謂佛祖無上妙道。智過於師。方堪傳授旨哉。</p>
</div>
<div class='div-other'><a id='mulu282' />
<p class='h2'>䟦晦機和尚語錄</p><p>老晦翁。自百丈而遷南屏。由南屏而居雙徑。起雙徑來大仰。雖無此錄。亦知其為有道師也。大音砰谹簧皷佛祖。臨濟之道。何其盛歟。<span class='corr'>已</span>侍者宜牢蓄之。</p>
</div></div>
<p class='juan'>古林和尚拾遺偈頌卷下<span class='note-inline'>(終)</span></p>
<div class='div-xu'><a id='mulu283' />
<p class='h1'>No. 1413-B 古林和尚行實</p><p>師諱清茂。字古林。號金剛幢。晚稱休居叟。溫州樂清林氏子。祖父世業儒。母薛氏。事佛唯謹。產三子。師其季也。方妊之夕。夢僧伽大士。將青蓮花以授之曰。慶汝得子。為世間眼。復以雜花散之。既覺清快異常。以宋景定壬戌。八月一日而誕。未睟見人輒合爪微笑。年十歲。從社友誦法華。至妙莊嚴王品感悟流涕。白父母求出家。不聽。遂廢寢食。明年適僧舅自杭歸師。默計。此天相我也。伏訴於母愈切。憫之白父。父曰。出家非細事。吾慮無成其志者。舅氏之來。維其時矣。族人皆抑之不可。於是從舅而西。又明年回天台依國清孤巖啟禪師。又明年得度。一日啟禪師陞堂舉。高菴悟和尚。凡為僧入室。稍不契。即診其臂云。父母生汝身。友成汝志。無飢寒之迫。無征役之勞。於此不堅確精進。成辦道業。它日何面目。見父母師友乎。師聞之泫然淚下。故後常曰。我於此時。便知有出生死。報佛祖深恩底事。未幾皇元革命。大兵壓境。有士卒以刃加師項者。師無變色。事定即徧參。首謁簡翁敬禪師於雪竇。敬歸寂。繼席者欲致師。即逸去。眾皆高之。一時傳譽。尋往南屏石林鞏禪師。一見乃曰。此子雖後生。却堪琢削。遂問。甚處人。曰溫州。林云。永嘉到曹溪。因甚打失鼻孔。師無語。少頃呈偈云。永嘉到曹溪。鼻孔何曾失。振錫遶禪床。九九八十一。林云。善則甚善。只恐錯會。試與我說看。師擬開口。林喝云。果然錯會。翌日林上堂舉以示眾。且峻勵之。師憤憤不平。既歸堂。迹不出門。誓期徹證。經兩月入室。聞舉南山筀笋。東海烏蠈話。微有省。林遷化。師往蘇之承天見覺菴真禪師與語。稱於人曰。再來人也。由是流輩交名為小達磨。時橫川珙禪師謝事鴈宕能仁居放牧寮。痛斥諸方提唱。皆藻繪入時之談。坐使真宗。流為戲論。川雖謝事而不倦為人提激。師聞其風。兼程進謁。川亦預知師名。既至三日後。始容相看。未交一語。胷中所重。十去八九。遂依止。及出平日製作一巨編。川竟火之曰。佛祖之道。豈才辯之事。要須不落情識。直究根元。絕後再蘇。方堪煆煉。異日把人杓柄。庶不錯悞人家男女。不然非吾輩種草。師不覺面熱汗下。自是頓息身心如枯若槁。一日川顧師云。僧問雲門。不起一念還有過也無。門云。須彌山。聲未絕師豁然大悟。厲聲云。和尚教壞人家男女。川把住云。你向甚處見雲門。師拓開云。張公喫酒李公醉便禮拜。川與一蹋。自此機感相投。造詣日深。時十九歲。明年復回國清擬寒山詩三百首。故後有送僧歸天台有休居平生懶開口。咄咄擬題三百首。正音決定有誰知。古也不先今不後之句。逮橫川赴詔住育王即專永藏主速師至。未幾歸擇木寮。久參碩德。<span class='corr'>已</span>立下風。時川會下有寶其名者。尤為頴出。故川每曰。唯寶茂二師。能知老僧舌頭落處。依育王六載。再往姑蘇省啟禪師。道由錢塘。徑山雲峰高禪師延之度夏。所有名衲悉浞之遊且求師判雲門室中垂示。及諸因緣。隨扣隨應。座客愕然。秋至平江靈巖。啟禪師留掌藏鑰。續於承天歸蒙堂。尤為虎嚴伏和尚推重畏敬。力輓分座。後出世天平白雲禪寺。為此菴之嗣。居九載遷開元。叢席尤盛。或云。自古才高謗起。法盛魔生未可為福幾半載果有不意之橈謝去。虎丘東洲永禪師闢室於隆祖塔院以延之。互為主伴。應接無方。故有休居來雲巖偈債有千萬年頭至年尾迅筆寧不辦之句。時有宣莒二藏主服勤左右。洎請益雪竇拈古。每舉次必著語于后。宣集之行于世。未幾奉旨重鎮開元。道光益熾。明年冬楊國公俺普。以師道聞于朝。仁廟賜號扶宗普覺佛性禪師。特加護持。內參伯長袁公居翰林。以偈寄師云。玉几峰頭第一枝。老禪吃吃我深知。曾將鐵杵敲氷骨。自恠鈆刀割蜜脾。法外無心猶涉解。句中有眼即成疑。袈裟不展蒲團穩。此是開元妙總持。又明年退居天平松下。後遷饒之永福。道風大振。時師以宗門壽世之書。傳燈之下統要最為綸貫。永公所編止於元符<span class='corr'>已</span>前。厥後命世宗師。機緣拈提。歲久淪墜。未有繼永公之志。纘而續之。永嘉江心虗席。院官欲師為錦旋之榮。力請之。使三返弗起。乃遺之以偈曰。老我已無鄉土念。未應真覺是同條。云云。不日建康保寧命至。不得不起也。臺省諸官慮師弗起。特差宣使僧家奴。馳檄以聘。且道所以必來之意。故饒之眾願留不可。泣涕以錢。官舟解䌫。祖餞綵帳。掩蔽雲日。道經南康。廬山諸禪。迎於水次。歷池陽安慶諸處。所至求法語者。迅筆示之。毋慮千有餘紙。入寺開堂。大音一振。玄保景從。雖諸方大龍象。莫不願為洒掃給侍。希聞至賾。公卿道俗。耳目為之一新。未幾百廢具舉。先是總統妙公甞問道於師。時留禁庭。尤加慰問。明年冬掃祖塔於蘇臺。緇白請說法于萬壽。近遠幼艾畢集觀聽。懽聲雷動。又明年英廟詔師問道。省劄下建康津發者再。師稱疾弗起。未幾朝廷建大會于金山。命浙右三宗師德。互宣法要。僉謂保寧雖非浙右。然此當時禪伯如其不在何以仰副宸衷。於是省院大臣差官絡繹。遠拜床下。禮以敦請。洎師舉唱。猶皷獅絃。萬眾驚伏。師於保寧八載。甞閔學者崇事口體之患。乃揭水雪相看四字於方丈以砭之。伯生學士虞公。嘉師之風。為之劈窠大篆。素負其疾者。莫不凜然自省。迨己巳歲秋。每謂學者曰。吾不久矣。汝等勉旃。八月發監收者。囑以早歸。尚可相見。眾皆愕然。至十一月十一日。俄索衣鉢單目。輙封題之。十三日數僧求法語真贊。樂為之書。且曰。吾絕筆於此十五日。徑山意首座求偈。師云。老僧收拾行止。何暇事筆硯。首座藂林飽參。安用此。竟不允。十六日與端講主同赴謝誠之家齋。歸謂端曰。汝能送我否。端云。和尚何往。師云。後五日看。至晚呼知事誡云。汝等各宜守職。毋悞常住。老僧倦甚。明日弗出。是夕微疾。十八日兩序耆宿問訊起居如常。十九日諸山問疾退。海東皎首座侍次師問云。你得得杭海而來。覓箇甚麼。皎云。開口見膽。師云。與麼祗對滴水難消。皎便喝。師云。老僧病。不能打得你云云。二十日平江慧日雪窻長老見師若無恙言別。師乃留之曰。送我了去。二十一日蔣山曇芳忠禪師龍翔笑隱忻禪師再至。繾綣不忍去。臨別蔣山云。和尚。道契王臣。名喧宇宙。去來之際。須與教門作主。師笑曰。非公不聞此語。二十二日疾病。寺眾禱於觀音大士殿。師聞而斥之曰。生可戀乎。死可避乎。吾素惡諸方道眼不明。臨終之際。祈禳卜問。錯亂顛倒。甚於無知。俗子汝等。置我於是輩耶。至晚眾環視不散。有信女稱拗牛者問病。乃云。和尚到者裏。常住事務。悉須放下。師展手云。更有甚事。少頃左右請遺偈。師云。未在。又頃之既進紙筆。即引聲吟云。昨夜問龜哥。報道今朝吉。今朝吉。遂書偈乃問。何時耶。曰戌時。即點首云。時亦至矣。即挺身<span class='corr'>斂</span>手。瞑目而化。停龕十餘日。次月二日。奉全身窆于勇禪師塔之北原。喪輀既舉。雲慘風悲。俄天禧寺塔。遙舒五色光。曲灌龕頂。時前松江達魯花亦宋忽都海牙首覩奇瑞。失聲驚呼。士俗萬象。共相瞻仰。悲喜交作。忻踊感悼。聲震遐邇。臨壙瑞雪繽紛。如天花密雨。萬像衣白。葬畢即霽焉。時聖上宣賜白金以問師耗。先是上居潛邸時。留神內典。時數枉駕詣師問道。薄莫方歸。每印施般若心經并高王觀世音經。必命師章顯佛心冠乎經首至是即即位之明年也。使者既至。而師<span class='corr'>已</span>化。師世壽六十八。僧臘五十五。師之平生。為人提激機緣語句。不可槩舉。既載語錄。花不重著。洎與夫士大夫等參請既多。及事無大關係者。并昭昭在人耳目。人所共知者。亦復不書。唯是撮其梗槩。聊為私記之耳。是盖得金陵開福法兄了菴清欲禪師所撰行狀。以傳寫本魚魯滋多。遂芟潤以重修云爾。若夫其大全事跡。必具元本。想<span class='corr'>已</span>刊行。惜未至此也。</p>
<p>時壬午十月海東南禪嗣法比丘四明　梵僊拜手</p>
</div>
<div class='div-xu'><a id='mulu284' />
<p class='h1'>No. 1413-C 古林和尚碑</p><p class="byline">嗣法比丘　梵僊　撰</p><p>禪師於景定壬戌八月一日。唱生于溫州樂清林氏宅。天曆<span class='corr'>己</span>巳十一月二十二日。唱滅於金陵鳳臺山保寧禪寺。其所來也。有所為焉。其所去也。有所由乎。自達磨傳迦葉之道。為二十八葉。以行赤縣神州。師傳於達磨。復二十八葉也。然自達磨以來。將及千載。中間大機大用。至於縱橫變態。以強厥緒。莫知其幾。洎乎末裔枝出。細瑣巧競。幾於不振。乃有橫川。鄙斥藻繪。䔍示古淡。學者稍知歸焉。然逆風孤騫。獨奮絕侶。大音希聲。難為和者。洎得禪師。而水氷藍青。所作天出。所從風靡。反斵彫咸敦朴。化臭腐為神奇。剖大方之藩。發千古之覆。於是天下英俊之士。徹見從上來事。灼乎霍然。若披雲霧而覩青天白日也。其來所為。在於斯矣。能事既畢。於是乎以去也。師自居眾。及坐道場。一言脫口。四海詠歌。未及刊行其語。而爭相繕錄。戶有而家藏。至於所在。負之而遊。不啻如寶左券。是故到今天涯地角。靡不有師之言也。師化之日。遐邇相吊。如失至親。面無人色。講道者為之輟席。聲梵者不為諷唄。其況歌謠相舂者乎。故有千眾同志。於冷泉亭。羅拜泣祭。於千里之外。盖可見也。將赴難提。而長竿之塔。與靈龕交光。五彩錯發。萬人驚呼。僉謂。如佛所說。唯除命終陰有遺付。茲其表示。有自來矣。況乃茲塔。先佛應化。以康僧會。後佛千載。精禱致祥。厥初而有。迨今又逾千二百餘歲矣。邂逅於斯。奇瑞自發。希異若是。吁人之第見師之唱生。復唱滅耳。莫之識師果為誰哉。師之既化有年。日本扶桑之域。求師語錄。刊以播其國。又後有欲南詢者。舶被風。至高麗。彼人問故。乃出巨編。皆師偈頌。二百餘首。如獲至寶以歸。復於國之它處。得若干。幾三百首。皆師<span class='corr'>已</span>刊錄中所無有者。國之君臣俊乂。及眾玄侶。樂相揮金入梓。目曰古林和尚偈頌拾遺。而遐方異域所尊慕者又如此。初是師之將誕也。母氏夢。僧迦大士曰。慶汝得子。為世間眼。洎長參方。人則交稱為小達磨。是豈彼是二十八葉之讖。在於斯哉。逮出世。宗之為天下百世之師。萬代之心目。仰之如北斗泰山。景而從焉。且甞論之。凡古與今。宗通德備。有諸<span class='corr'>己</span>者。信矣。能使天下無賢不肖。悅而誠服者。不亦非易。而亦幾稀乎。是盖天亦莫能為也。人其如之何哉。若夫聖君賢臣長者。歸心眷顧。賜賚褒寵之優。此乃一時之遇。古今多矣。不足為師之榮。茲得以概言耳。師諱清茂。字古林。號金剛幢。又自稱休居叟。再住開元時。賜號扶宗普覺佛性禪師。餘則具於行狀塔銘。茲亦概不復書。而師開發人之既多。故為師之嗣者。實于寰中。溢于海外。以唱師之道。所謂日本扶桑。遐方異域。猶為夥盛。如梵僊之不肖。逾越數萬里之鯨濤。而至於斯。盖以承師之記也。乙酉歲。因商舶獲師後錄。明年丙戌。眾請碑師之德。昭示後來。因以述之。乃為頌曰。</p>

<div class="lg regular"><div class='lg-row'>泰山北斗金剛幢　剖藩發覆持天杠</div>
<div class='lg-row'>蒿箭離絃鐵鼓透　推蕩瑣碎施洪厖</div>
<div class='lg-row'>披雲撒霧青天開　白日下照臨高臺</div>
<div class='lg-row'>鳳皇一去不復返　長江滾滾空悠哉</div>
<div class='lg-row'>日高若木清風生　江流入海聲匉訇</div>
<div class='lg-row'>昭回祖道運無疆　衣被萬像超八紘</div>
</div></div>
<div class='div-xu'><a id='mulu285' />
<p class='h1'>No. 1413-D 刊古林和尚拾遺偈頌募緣疏</p><p class="byline">建仁雪村　友梅　撰</p><p style="margin-left:2em">古林和尚平生語要。奚翅充棟汗牛。而世得傳者如海一滴耳。其殘膏剩馥。人得味之。如甘露之灌膓沃胃。不知厭也。璵侍者昔遊海外。傳之而歸。意欲鏤板與諸好事者共之。其功既繁。其費不少。輙持短疏。遍扣英檀。慨然樂施。則與夫佛性禪師同一勞侶也。</p>
<p>龍象眾集。結龍藏於畢鉢巖中。鳳凰臺空。傳鳳鳴於扶桑國裏。是宜佛祖芳猷之不墜。豈非古今作者之同途。遺簪墮珥印中提。㧞揳抽釘機盡妙。片言行四海。跳出尋常葛藤窠。一字直千金。喚回多少擔板漢。只憑毛錐子。扶起金剛幢。</p>
</div>
</div><!-- end of div[@id='body'] -->
</body></html>