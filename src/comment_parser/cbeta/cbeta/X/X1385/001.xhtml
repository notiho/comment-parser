<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>樵隱悟逸禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>樵隱和尚語錄目錄</p>
<ul class="">
<li>卷上
<ul class="">
<li>再住雪峰崇聖禪寺語錄</li>
</ul></li>

<li>卷下
<ul class="">
<li>法語</li>

<li>題䟦</li>

<li>偈頌</li>

<li>佛事等</li>
</ul></li>
</ul></div>No. 1385
<p class='juan'><a id='mulu2' />樵隱和尚語錄卷上</p>
<div class='div-other'><a id='mulu3' />
<p class='h1'>再住雪峰崇聖禪寺語錄</p><p class="byline">侍者　正定　編</p>
<div class='div-other'><a id='mulu4' /><p>師於延祐元年閏三月初一日進寺。捧聖旨云。鳳闕春濃。鰲山雪霽。無所希求。自天而至。流出胸襟蓋天地。</p>
<p>江湖疏。總萬象森羅。為一舌頭。且道。是毀是譽。度疏<span class='note-inline'>(云)</span>。總在裡許。</p>
<p>指法座。盡大地撮來。為一寶花王座。盡天下人瞻仰有分。雪峰今日步步陞高去也。倘涉遲回。座地為汝攝取。</p>
<p>拈祝聖聖香。此一瓣香。雪窖中埋藏不得。香透九重。老枯樵上。芽孽重生。芳騰上國。臣僧悟逸。今晨欽授聖恩。仍舊住持福州路雪峰崇聖禪寺。開堂之次。遙瞻金闕。上爇寶爐。端為祝延今上皇帝聖躬。萬歲萬歲萬萬歲。皇帝陛下。恭願。八千歲舂。八千歲龝。椿樹散堯天之影。三千年花。三千年實。蟠桃吹御苑之香。</p>
<p>此香。奉為中書省宣政院諸位宰相國公。資陪祿算。伏願。元樞上相。正百官皇理陰陽。佛法中興。歷萬年永堅柱石。</p>
<p>此一瓣香。奉為福建道元帥府廉訪司萬戶府總管府。洎令屬司官。資陪祿算。伏願。分司布職。眾賢星列。皆周召英材。宣化承流。八郡春融。有成康至治。</p>
<p>此一瓣香。本為深藏岩竇。不競桃李繁華。豈料漏池天風。依舊揑香難栳。一期拈出。爇向爐中。供養。</p>
<p>前住當山。後住淨慈先師佛心大和尚。用酧法乳無極之恩<span class='note-inline'>(問答不錄)</span>提綱。似則不住。住則不似。空澄北漢。丹鳳翱翔。山不為人。出便為人。風雨南陽臥龍奮迅。賢德禈而下眾。喙斯喑傒。霓望而來。重淵莫蟄。<span class='note-inline'>(拈拄杖)</span>看看。君主大寶。從天而降。雲開鰲頂月。法主大寶。遇晦斯彰。花綻㵎泉春。廣陵散斷絃。再續浪淘沙。舊曲新飜。以此宣流正教。以此傳佛心宗。天開地闢。風從雲從。車書一而文軌同。</p>
<p>舉法灯和尚云。本欲依岩傍谷。隱遁過時。柰緣清凉先人。有未了公案。今日出來。為伊了却。</p>
<p>師拈云。法燈老人。只知有持盈守成之心。且無宏大箕裘之志。山僧亦欲依岩傍谷隱遁過時。只為先師佛心老人。昨住此山。有未了公案。今日未免出來。重為伊了商。見義不為。無勇也。</p>
<p>謝新舊兩班。上堂。舉臨濟和尚示眾云。我欲建立黃檗宗旨。汝等諸人。切須成褫我。時有克符普化二僧。出禮拜。師便打。師云。臨濟一言之下。善其機者。纔一二。魯國男子。何其少哉。雪峰者裡。總東弗于逮。西瞿耶尼。鱗龍頭角。一時懽合。各住本位。各務本業。進退以禮。水乳一源。是則是。建立成褫則不無。必竟是何宗旨。咄。花開世界起。</p>
<p>上堂。舉僧問雪峰。如何是第一句。峰良久。後。僧舉似長生。生云。者个是第二句。便問如何是第一句。生云。蒼天蒼天。師云。雪峰。高高峰頂立。長生。深深海底行。二大老。雖則與麼。要且未知第一句。有問山僧如何是第一句。天晴普請拽木。</p>
<p>四月旦城歸。上堂。道非物外。意在目前。十字街頭。騎牛入閙市。孤峰頂上。仰面數屋椽。拊它背覔文錢。從教人笑掣風顛。</p>
<p>四月八浴佛上堂。兜率王宮。無明窠窟。劫住劫空。頭出頭沒。年年此日一盆湯。至竟洗塵難洗骨。啞。佛佛。</p>
<p>結夏小參。拈主丈。道在稊稗。法雖法見。融目皆真。道在瓦礫。脚底脚頭。放光動地。進一步。踢碎釋迦老子天靈蓋。退一步。踏著從上諸祖鬼眼睛。如是禁足。望州亭畔月。如是安居。烏石嶺頭雲。靈靈自照。光境俱忘。淡淡無心。卷舒無礙。便與麼去。山僧主丈子。要且未放過在。<span class='note-inline'>(卓主丈)</span>臨濟三玄。浮山九帶結夏上堂。從天平來我者裡過夏。無暇為汝商量。從瑯琊來我者裡過夏。無暇為汝點化。合土和沙。乎真乎假。安排意在明窓下。</p>
<p>五月旦上堂。謝施主並方來兄弟。盡大地是个解脫門。踵接肩摩。䥫樞無眼。盡大地皆吾檀越。雲川委□。側布金流。野草岩花。炎凉易換。松風㵎水。聲色熾然。泰象亨時。五百載適逢佳會。來龍歇處。三千口舊讖猶新。土主松山。一新風月。難提印塔。重換烟霞。密室泥深。玄闕設穽。長街水滿火流空。<span class='note-inline'>(卓主丈)</span>正與麼日時。真覺大師。從定安詳而起。與孚稜展備鵝湖鏡清之徒。只今向山僧主丈頭。與汝諸人。說成住壞空四相。<span class='note-inline'>(竪主丈)</span>與麼會去。諸相非法。<span class='note-inline'>(橫按主丈)</span>不與麼會去。諸法非相。總不與麼時如何。<span class='note-inline'>(卓主丈)</span>望州亭畔重携手。總是開平舊會人。</p>
<p>結座說偈。雪鰲倚空碧落開。中有古佛號真覺。舀來一杓龍象奔。輥動三毬喧海嶽。從緣非緣了無得。住相非相徒名貌。誓將一滴寒泉波。□洗昏衢塵劫濁。木人起舞木馬嘶。歲歲重來情不薄。遍參有志如善財。青山不患無樓閣。</p>
<p>真覺大師忌日拈香。德山棒頭增減不得。岩頭句下斤兩不移。劫火洞然者个不壞。蓋天蓋地愈出愈奇香疑卵塔。瑞藹難提。蔭凉全在<span class='corr'>刺</span>桐枝。</p>
<p>臺州寶藏岩成山和尚至。上堂。<span class='note-inline'>(時就東禪寺印補藏經)</span>畢鉢岩公案重圓。三乘絕唱。寶藏岩新功蓋代。九仞成山。白馬嘶寒。征途不遠。金雞聲曉。客夢驚殘。雪峰與麼道。意在於何。<span class='note-inline'>(卓主丈)</span>盃酒陽關開元業鏡講主。遣僧送寺遍至。上堂。客從遠方來。遺我住寸璧。中有四箇字。字字無識。若也識得。許汝人。拽紫芝峰。與象骨峰鬪額。其或未識。<span class='note-inline'>(拈主丈)</span>主丈子重為汝揩書一上。<span class='note-inline'>(卓主丈)</span>龍眠鳳闕。虎躍天衢解夏小參。佛法二千年。春寒秋熱。山中九十日。夜暗晝明。義學玄學髣髣髴髴。等覺妙覺昭昭靈靈。木船浮也須彌浪湧。鐵舡浮也大地波傾。修無修而所作<span class='corr'>已</span>辦。證無證而所業<span class='corr'>已</span>成。一機不動。萬化消沈。<span class='note-inline'>(卓主丈云)</span>誰家砧杵送秋聲舉巴陵和尚問僧云。遊山來。為佛法來。僧云。清平世界。說甚麼佛法。陵云。好个無事禪客。僧云。早是多事了也。陵云。上座去年曾在此過夏來。僧云。不曾。陵云。先來不相識。下去。拈云。巴陵乃雪峰一世孫。其對師論勘辨。尚有乃祖風烈。只是不合將佛法當人情。者僧上門戶。雖則言貌可觀。終是禮數乖謬。只如巴上陵和尚。末後道。先來不相識下去。意在於何。三盃延客酒。一曲向頭吟。</p>
<p>八月旦上堂。謝徑山會提點江心知客。年提半提。點即不到。全賓全主。到即不點。中川夜月明。雙徑秋雲<span class='corr'>斂</span>。雪峰與麼說話。還知落處麼。咄。僧堂前與汝相見。</p>
<p>中秋上堂。舉南泉趙州翫月處。泉云。幾時得似者个。趙州拂袖便行。師頌云。兩兩宮娃醉管絃。含情多在九霄邊。桂香影裡輕移步。偏與嫦娥鬪少年。</p>
<p>九月旦。謝新前堂首座。兼西禪藍田首座。上堂。我首座行脚也。重霄奮丹鳳。我首座來也。一釣連六鰲。機隨用顯。境逐人高。泉飜澗水夜添波。</p>
<p>宣政院所委。為皷山寺入城歸。上堂。宣流善政。燕北閩南。石門關低含夜月。通霄路暗鎻晴嵐。行棒行喝。彼此何堪。雪峰嬴得放癡憨。</p>
<p>冬至小參。諸佛不出世。君子道長。達磨不西來。小人道消。續燄聯芳。敲氷取火。單提獨唱。剪水成花。洞山掇退菓棹。家貧難辦素食。慈明堂前揭榜。事忙不及草書。雪峰者裡。埋頭土木。何曾知有許事。東廊頭李都科。疊枅底疊枅。疊拱底疊拱。西廊下陳愽士。做柱底做柱。做梁底做梁。機機頓赴。物物全彰。寒梅澗底自吹香。</p>
<p>舉真覺和尚。每於廊下見僧。遂握一拳。示之云。森羅萬象。草木叢林。若男若女。若僧若俗。山河大地。都總在者一握內。師拈云。真覺老人。向孤峯頂上。隻手持竿東海。意圖盡得魚龍。殊不知。浪闊雲深。上鈎者少。雪峰今夜試下者一看。<span class='note-inline'>(以主丈垂釣勢)</span>歷細歷細上堂。<span class='note-inline'>(敘)</span>謝兩班。葉二暫到。<span class='note-inline'>(能畫龍虎)</span>建法幢。立宗旨。同道相求。同心相濟。何故。畫龍看頭。畫虎看尾。</p>
<p>佛成道上堂。霽雪漫山。明星燦夜。窮急討生。分疎不下。釋迦老子。當時倘能向修德煉行處。別道得一語。熒惑何止從三舍。</p>
<p>上堂。雲岩在藥山二十年。單明此事。驢揀濕處溺。趙州除粥飯二時。不雜用心。狗䑛熱油鐺。雪峰者裡。早眠晏起。倦座閑行。不妨日午打三更。</p>
<p>上堂。因謝道場知客。雪峰一見僧。遂問云。甚處來。者僧云。淛中來。師云。船來陸來。僧云。二途俱不涉。師云。爭得到者裡。僧云。絲毫元不隔。師便棒趂出。師拈云。者僧。自淛中來。入門欵子。一一詣實。雪峰因甚效德山用事。曾為浪子偏憐客。</p>
<p>除夜小參。洞山小參不點灯。暗裡抽橫骨。德山小參不答話。明中坐舌頭。腋下剜襟。移長就短。針頭削錢。較寸爭分。常住現成燈燭。山僧隨分應酧。輥雪峰毬。天旋地轉。打禾山皷。岳震山搖。燒榾柮火。騰今耀古。唱村田樂。白雪陽春。狸奴白牯笑掀眉。減却一年添一歲。<span class='note-inline'>(竪拂子)</span>莫有不受歲底麼。<span class='note-inline'>(擊拂子)</span>梅添春雪白。柳帶曉烟青。</p>
<p>應庵和尚。舉僧問香林。如何是衲衣下事。林云。臈月火燒山。香林與麼道。大似老鼠入來角。有問歸宗如何是衲衣下事。只向它道。來年更有新條在。惱亂春風卒未休。師拈云。二大老與麼說話。一人道得著底道不著道不著底道得著。撿點將來。總欠一著。有問雪峰如何是衲衣下事。只向它道。今歲今宵盡。明年明日來。</p>
<p>元旦上堂。春行上國。澤下九天。正元開泰日。喜事<span class='corr'>已</span>先傳。何故。上旬壬子是豐年。<span class='note-inline'>(元旦壬子)</span>灯夕上堂。明歷歷。黑漫漫。真灯耀世。融目光寒。莫和煙雨看鰲山。</p>
<p>上堂。<span class='note-inline'>(敘謝雲門彬長老。兼潮州廣通嗣書)</span>信亦通。書亦通。南海鰐魚頭帶角。南山鱉鼻口吞空。者个猶是啐啄同時句。只如書中間說底。是什麼事。來山見船子。雲門嗣雪峰。</p>
<p>上堂。念念不停。新新不住。迷悟兩岐。全機頓趣。靈雲去後誰與論。桃花枝上飜紅雨。</p>
<p>啟建上堂。龍樓雲暖。鳳闕春濃。大千一統。車書混同。必竟雪峰如何祝頌。<span class='note-inline'>(卓主丈)</span>日出扶桑東佛涅槃上堂。拘尸城業窟平。熈連河愛水傾。無憂芳樹老。覺苑落花深。閑愁一掬冷關情。流鶯歌徹斷腸聲。</p>
<p>佛心先師忌日拈香。一人泉淺。古㵎泉深。點水無涉。恩深愁深。今日為甚供陳蘋藻。香爇水沈。啞。破鏡終懷五逆心。</p>
<p>月朔架佛殿上堂。幻普光明殿於一彈指中。大功不宰。現丈六金身於一莖草上。法令全彰。象骨雲開。寒泉春漲。<span class='note-inline'>(卓主丈)</span>蓋天蓋地看新樣浴佛上堂。水拍金盆。肌勻玉藕。淨智圓明。靈光獨耀。金輪浴出扶桑曉。</p>
<p>上堂。敘謝首座秉拂。即此用離此用。全主全賓。有擒有縱。龜毛拂子千鈞重。</p>
<p>白雲平麓和尚至。上堂。舉白雲志和尚見玄沙。沙問云。汝來作麼。志云。特來見和尚。沙云。相見後如何。志云。待展家風。師拈云。雲登玄沙之門。一相見頃。便白能大展家風。如禮陳玉樂陳鐘鼓。三代之盛書在帛是矣。今日雪峰與白雲和尚相見。其奈臂長袖短。雖欲大展家風。卒著手脚不辨。雖然。家貧願隣富。</p>
<p>五月二日祖忌上堂。雪嶺初登。如酇傒入關。先収圖籍。龍來歇處。類孟甞門下。食客三千。輥動三毬。蠻烟瘴雨。杓頭提起。烏喙砒霜。發德山棒頭之用。亞夫金鼓。續龍潭紙灯之燄。田單火牛。法眼分宗。新羅箭過。雲門列派。吳越令行。印塔春融。香凝燕寢。松山瑞靄。華搆方新。泥牛吼月萬山寒。木馬嘶風千嶂曉。與麼說話。且從汝諸人句下丹青。只如祖師道。望州亭與汝相見了也。烏石嶺與汝相見了也。僧堂前與汝相見了也。必竟意在於何。<span class='note-inline'>(連卓主丈三下)</span>莫恠坐來頻勸酒。自從別後見君稀。</p>
<p>祖忌拈香。印塔春融。松山月皎。大雅岸流。蠅鳴蚓竅。廣陵一曲千峰曉。</p>
<p>端午上堂。肘後靈方。不傳妙訣。殺人活人。有誰辨別。㵎底菖蒲生九節。</p>
<p>上堂。<span class='note-inline'>(拈主丈)</span>大圭不錄。至理忘言。臨濟為甚三度問佛法。雪峰為甚九度上洞山。<span class='note-inline'>(卓主丈一下)</span>麟遊兔徑。虎食鵰殘。</p>
<p>中夏上堂。諸佛秘訣。列祖玄綱。聲前句後。無可商量。山深六月凉。</p>
<p>六月望。建深苗上堂。<span class='note-inline'>(時大風雨)</span>臨濟入門便喝。抱甕灌畦德山入門便棒。揠苗助長。山僧不墮平常。獨超今古一句。試為諸人舉看。秋色釀。風打雨。泉添㵎霖。水激湍聲。</p>
<p>解夏小參。去則印住。雲橫烏石。萬樹鳴秋。住則印破。月冷寒泉。千波分影。不去不住。癩馬守空韈。是印非印。獼猴佩古鏡。一夏商量。兩鑄錢九州。一夏開粥。錯相伴溉腸夢甑。雪峰者裡。九十日內。只如拖柴拽木。晏起早眠。有甚工夫論修論證。何故。眼不見為淨。</p>
<p>中秋上堂。指月話月。弄巧成拙。廣寒洞無扄。憑誰賞清絕。換立嫦娥双鬢雪。</p>
<p>九月旦上堂。祈晴。秘魔擎叉。魯祖面壁。暴風無崇朝。驟雨無終月。霧掃長空。秋明八極。駕海曦輪碾虗碧。</p>
<p>重陽上堂。單提獨唱。撒土拋沙。黃花非般若。般若非黃花。多情風雨秋家。</p>
<p>十月旦開爐時城歸。接香開藏經。動靜一致。賓主歷然。蓼岸蘆汀僧歸。夜舡月團。滿曲九柴。擁地爐烟。天香騰瑞。梵筴重宣。小春歲歲梅花天。</p>
<p>達磨忌日拈香。流沙浪急。淹溺不得。熊耳雲深。埋沒不得。即假即空非聲色。風撼松濤山月白。</p>
<p>歸新僧堂上堂。坐破蒲團心下事。奔馳驢馬。拈來木杓舀不上。千五象龍。漢官威儀。不圖復見。白我作古。不宰其功。高堂千古留香風。</p>
<p>上堂。兼新維那。時看藏經。三乘要義。一句全該。後架桶篐爆綻。堂前漆桶相揩。咄。新羅人草鞋。</p>
<p>上堂。為吳國公捨藏經立碑。兼鑄鐘。一模鑄就。大冶[跳-兆+崔]精金。三藏絕詮。古碑鑽白字。覺淨塵消。返聞絕見。玉音撼動金殿。</p>
<p>至節小參。鷲嶺拈花。伏羲初畫。少林面壁。文王重爻。大塊未形。萬機潛寂。一元既剖。萬化昇沈。那更向管灰中。覰其消長。一線上。較其短長。殊不志。雲橫烏石。雪消春自到。寒泉浪涌。水暖㵎融氷。境隨人勝。道逐時亨。梅放南枝雪放晴。</p>
<p>舉僧問睦州。一言道盡時如何。州云。老僧在汝鉢囊裡。僧又問趙州。一言道盡時如何。裂破。師拈云。二老。舌頭相似。肝膽不同。要得一言道盡未在。今夜有問雪峰一言道盡時如何。冬至前後。砂飛石走。</p>
<p>至日上堂。西來意。冬來意。枯木花從雪裡開。瑞雪先呈三白喜。何故。乾道變化萬物茲。</p>
<p>上堂。謝平山首座秉拂。風月平分。一天霽雪。理事互融。如何如說。山到平中見孤絕。</p>
<p>上堂。謝兩班。明鏡當臺。玄機在掌。德懋懋官。功懋懋賞。雪峰者裡。無重輕心。無取捨相。<span class='note-inline'>(以拂子作秤勢)</span>總在無星秤子上。</p>
<p>臘八上堂。昔年此日。雪山雪深。今年此日。雪山雪晴。雪山人。午夜憨眠一覺。雪山人。午夜悟明一星。道有所證。道無所成。留得雙眉蓋眼睛。</p>
<p>除夜小參。雪店更殘。征客夢驚寒旅枕。雲床晝永。守孤定空費蒲團。剗削盡時。胸中有物。豁空見地。簾外無天。歷古窮今。難消冷恨。天荒地老。舊話誰論。說妙談玄。陳年曆日。分賓立主。釘過桃符。殊不知。臘月三十日。元是歲除夜。五更鐘動。依舊是新年。象骨一峰高插天。</p>
<p>舉稅闍梨問曹山。清稅孤貧。乞師賑濟。曹山云。青原白家三錢酒。喫了猶道未沾唇。師拈云。二大老。一人口頭太長。一人手頭較短。若是者些殘盃餘瀝。不消拈出。雖消。今夜有問雪峰某甲孤貧乞師賑濟。山僧臂長袖短。要且不負來機。遂抖衣袖云。見者有分。</p>
<p>元旦上堂。龍樓薦瑞。鳳曆須新。九州四海。咸沐堯仁。雪山高並南山青。</p>
<p>上堂。從文殊門入者。墻壁瓦礫。為汝發機。從觀音門入者。蝦蟆蚯蚓。為汝發機。從普賢門入者。不動步而到。雪峰者裡。無許多限量。無許多分別。行也行到。說也說到。地靈步步雪山草。</p>
<p>上堂。有世界。以音聲為佛事。有世界。以莊嚴為佛事。有世界。以光明為佛事。雪峰者裡。三輪俱轉。全放全収。盃酒誰家獨上樓。</p>
<p>閏月上堂。時大赦。然燈前。然灯後。一年兩度慶元宵。萬解金蓮徹昏曉。彩鳳搏空。金鷄唱曉。九天一札頒新詔。</p>
<p>涅槃上堂。金棺自舉。業風不停。化火自焚。星焰不息。年年此時。年年此日。何堪桃李春狼藉。</p>
<p>潮陽廣法會堂長老至。上堂。春靄鰲山。潮平鰐渚。啐啄同時。正偏回互。烟水南來。合明何事。<span class='note-inline'>(卓主丈云)</span>百丈再參馬祖。</p>
<p>浴佛上堂。王宮有意。兜率無心。貪著世相。萬劫漂沈。韶陽一棒。打之不殺。九龍吐水。洗之不清。雪峰這裡。眼不見為淨。</p>
<p>結夏小參。是鈴鳴。是心鳴。那吒擎鐵柱。是風動。是幡動。波斯念八還。明鏡當臺。十虗洞照。玄珠在堂。大千普觀。雪峰輥毬雪轟早地。雲門念七鋏鑄重關。與麼會去。九十日長期。晝明夜暗。二千年佛法。夏熱春寒。正法眼爛泥團。迦葉無端錯破顏。</p>
<p>舉僧問法眼和尚云。如何是曹源一滴水。法眼云。是曹源一滴水。其僧惘然。時韶國師在座下。聞此忽然大悟。師拈云。這僧向隨波逐浪處。致者一問。可惜。法眼當時無截流之手。致使國師。向死水裡淹殺。今夜有問雪峰如何是寒泉一滴水。却向它道。是寒泉一滴水。眾中莫有頓悟底麼。急洗耳。</p>
<p>結夏上堂。一切法不生。一切法不滅。昔日摩竭陀國。親行此令。一切法亦滅。一切法亦生。今日象骨峰前。親行此令。無敢違者。無敢犯者。何故。<span class='note-inline'>(卓主丈云)</span>印印一定。</p>
<p>祖忌拈香云。生緣不在<span class='corr'>刺</span>桐城。行脚何曾見德嶠。五月長銜氷片寒。嶺上木人開口笑。且道。咲个什麼。<span class='note-inline'>(插香云)</span>只為者些狼藉不少端午上堂。肘後方秘傳訣。不同草木瞞人。靈驗者些自別。<span class='note-inline'>(卓主丈云)</span>㵎底菖蒲生九節上堂。謝新首座。碧幢風冷。玉壘夜寒。論功薦賞。定謀以安。令肅而嚴。公弼之勇。恢宏而恕。子儀之寬。山僧主丈子。有一字暗號。今日明為諸人說破。<span class='note-inline'>(卓主丈云)</span>關。</p>
<p>七月朔旦上堂。朝碌碌。暮悠悠。常在家舍。不離途中。天共白雲曉。常在途中。不離家舍。水和明月流。色前不物。聲外何求。金井梧桐葉葉秋。</p>
<p>解夏小參。一法若有。色空明暗。轇轕目前。萬法若無。愛水情河。沈昏識內。攢<span class='corr'>刺</span>無路。鼠入禾倉。伎倆盡時。狐狸渡水。雪峰這裡。毬門洞闢。大用全彰。九十日內。與汝諸人。打淨潔毬子。透得過底。西天此土。透不過底。此土西天。東邊鐘樓。插空千尺。西邊鼓樓。拔地千尋。盧陵米價。不妨貴賤賣買。趙州石橋。一任度馬度驢。與麼說話。猶是時人公幹邊事。只如不墮有為。不墮無為一句。又且如何話會。梧桐葉底秋聲早。促織吟邊夜較長。</p>
<p>舉東山示眾云。百煉黃金鑄鐵牛。十分高價與人酬。臺前不有花含笑。應是東山一夏休。師拈云。東山和尚。住山於紹興年間。其寺門累徵官賦。窘迫之際。而其索遼天價。誇大門戶。可謂富而無敵。山僧。今夜鬪貧不鬪富。未免續貂有作。自家田地自鞭牛。任性逍遙自唱酬。水草不關王化事。和雲和月飽還休。</p>
<p>解夏上堂。盡大地撮來。如粟米粒大。百億微塵數諸佛。百億微塵數眾生。九十日內。向一粒米中。禁足安居。今則井梧露冷。玉宇雲寒。所作以辦。所業以成。各依舊位。各務本事。山僧。未免末後為伊摩須授記一上。<span class='note-inline'>(卓主丈云)</span>是牛拽擺。是馬負鞍中秋上堂。敘謝江心首座藏主侍者。首座<span class='corr'>已</span>行脚。老兔夜寒忙搗藥。侍者參得禪。三脚蝦蟆飛上天。照用同時。一機不露。三乘科列。一理兼收。雖然。家住東州。</p>
<p>上堂。舉南岳讓和尚。一日見馬祖。坐次。乃問云。若學坐禪。若學坐佛。若是坐禪。禪非坐臥。若是坐佛。佛非定相。既非定相。不應取捨。師云。讓和尚誨馬祖。諄諄之言。如王良造父駕御權寄。使毋奔馳衝突之患。若是禪佛。果有所學。南岳七十二峰俱笑倒。</p>
<p>上堂。舉達觀頴禪師示眾云。山僧平生。意好與人相撲。祇是無人搭對。今日。且與首座搭對。遂捲袈裟下座。索首座相撲。首座纔出。師云。平地上喫交。便歸方丈。師云。達觀和尚與麼說話。未免展干戈於談笑之間。雪峰者裡。終不妄自生風起草。何故。老不以筋力為能。</p>
<p>開爐上堂。時翰林承旨程雪樓。書寺額至。兼謝幽岩首座。火爐頭得一句。不是韶陽一字關。亦非巴陵三轉語。總不與麼。合談何事。翰苑林敷薝蔔香。大雄額扁黃金字。</p>
<p>上堂。謝右田秀峰恒叟和尚。古㵎鳴泉。披峰削玉。迭奏篔篪。雅音正續。雖然。廣陵一曲。何似凉州一曲。</p>
<p>上堂。時看藏經。舉僧問睦州和尚。如何是一代時教。州云。上大人丘乙<span class='corr'>己</span>。師云。睦州和尚。平生擔板。因甚向這僧面前。傾腸露膽。撿點將來。未免傍觀者醜。有問雪峰如何是一代時教。池清明蘸月。泉眼暗通潮。</p>
<p>上堂。舉僧問古德。達磨九年面壁事作麼生。師云。天寒無被蓋。雪峰則不然。達磨九年面壁事作麼生。在家必達。在邦必達。</p>
<p>冬至小參。諸佛不出世。周襄無暮年。達磨既西來。秦末無燠歲。旁提正按。滴水氷生。續焰聯芳。灰寒木槁。縱使洞陰陽於黑荳未芽之先。識機變於菅灰未動之際。龍吟枯木。古律新飜。鸐宿松梢。驚殘曉夢。與麼會去。猶落盈虗消長邊事。總不與麼。如何話會。梅橫陰磵雪。松偃南山青　舉雲門問首座。大地山河與自己。是同是別。首座云。同。雲門云。一切物命。飛蛾蟻子與自己。是同是別。首座云。同。雲門云。好好借問。何得干戈相待。師云。雲門。布長戈於其前。首座。揭大戟於其後。殆類㶚上棘門兒戲邊事。雪峰有口。終不與麼問。何故。袈裟同看。</p>
<p>上堂。舉僧問雲峰悅和尚。佛不化本國。和尚為什麼歸鄉院。峰云。放過一著。師云。這僧盡力致者一問注。殆欲箝雲峰之口。殊不志。正座在分別之區。雪峰當時若見它與麼問。只向道。莫將太平曲。吹倚戍邊樓。</p>
<p>祖忌拈香。此香。投子洞山。三登九到。艱難中收捨。荒村陋店。三更半夜。平易處剗除。火種者些。累人不少。蓋天蓋地。熏烈如初。慨古傷今。不即不離。涅柈後相。非有非無。松山烟雨開畵圖<span class='note-inline'>(時火後)</span>上堂。舉真州定山方和尚。參廣照瑯瑘覺禪師。每看栢子話。凡遇入室。欲呈所見。纔擬開口。常彼喝出。一日忽大悟。直造方丈云。我會也。師云。汝會箇甚麼。方云。夜來床蓆暖。一覺到天明。師可之。師云。瑯瑘。素善其點病之方。爭柰不能起者僧沈昏之疾。不見道。一覺到天明。</p>
<p>結夏小參。善財。七日尋覔無方。驟良駒於馬楸落日。趙州。五年分疎不下。界穴蟻於尺地寸天。路絕奔馳。百城烟冷。語無滲漏。一字關玄。無可商量。山中九十日。了無巴鼻。佛法二千年。誰修誰證。誰後誰先。月明夜夜浸寒泉。</p>
<p>五月二日謝方來并施主。上堂。播揚大教。千尋枯木。風撼九天。流出胸襟。一滴寒泉。波分四海。寂寂靈源。苔封印塔。如如大定。瑞藹難提。住世無心。寶月晦中天之影。再來有讖。杉松偃拂地之枝。四百餘年。宛如今日。七州管內。思之以時。廊東廊西。綺羅風軟。山前山後。絃管晝遲。以此資明時之至治。以此槙檀信之福基。只如祖師道。三到道場。是吾眷屬。必竟有何所據。<span class='note-inline'>(卓主丈)</span>象骨峰頭無字碑佛心和尚忌拈香。說法一十三會。道不侯時。住世八十六年。愚不及古。下泥犁種家丘壑。何曾諳曉農桑。提破沙盆振家聲。絕響雷鳴瓦釜。無羅龍打鳳之機籌。有積雪嚴霜之面具。是致冷落門庭。說著熱人腸肚。柳影湖光。消磨幾許烟梢。濕梨花雨。</p>
<p>浴佛上堂。破鏡生兒離毒樹。墮地能行便能語。五天無光日色苦。九龍攫春吐腥霧。雪峰用處拙於古。木杓拈來作佛事。和泥和水輥風雨。亂紅飜波㵎聲怒。</p>
<p>結制小參。為食來。為法來。十方聚會。徒困風塵。起佛見。起法見。百億錢圍。無閑日月。金塵未透。識網縵空。力道無根。劣波易下。今則制嚴三月。山僧約法三章。眼毋妄見雲行鳥飛。耳毋妄聞山鳴谷應。口毋妄談呵風罵雨。全收全放。全主全賓。一理纔明。大用融徹。然後。居之安資深。左右逢其原。其或未忘鑒覺妄之起奔馳。咄。投子道底。</p>
<p>舉投子和尚。一日因見榮禪客來參。師云。老僧平常。無一言半句。落在諸方。上座來此間作麼。僧云。若不禮三拜。要且不甘。師云。衲僧家得與麼沒碑記。僧便禮拜　師拈云。投子和尚。只有閉門作活之計。且無開路延賢之心。雪峰當時若見它道若不來禮三拜要且不甘。遂喚維那。移下掛搭。何故。老來提鞋挈履。也少一箇半箇不得。</p>
<p>祖會上堂。三登投子。陽關三疊。閑送客愁長。九上洞山。九曲羊腸。難禁風雨夕。棒頭打脫。鱉鼻磨牙。句下承當。大虫插翼。道鳴南國。百億世界。聲撼雷霆。灯焰兩宗。百億乾坤。光流杲日。龜銘自著。爛金石於翠琰玄圭。塔戶宏開。安纍卵於大山磐石。消融不盡。氷滿長街。鑽仰無門。泥深密室。蓋天蓋地。不易絲毫。亘古亘今。絲毫不易。視昔猶今。視今猶昔。松關一徑花狼藉。</p>
<p>祖忌拈香。德山戶限。何曾踏著。鰲山客床。何曾睡著。與麼見人。與麼行脚。<span class='note-inline'>(提起香云)</span>只者些兒。何曾嗅著。且道。是甚麼。彷彿刺桐根。依稀破木杓。</p>
<p>謝首座秉拂。上堂。<span class='note-inline'>(拈主丈)</span>雙行敲唱。理事一如。山從平處除。海向滴邊拈。只如韶陽單提一字。作麼生透。<span class='note-inline'>(掉主丈)</span>俱上堂。珠投濁水。濁水俱清。禪攝亂心。亂心乃定。與麼會去。正落今時學者之病。總不與麼時如何。罔念則狂。克念則聖。</p>
<p>解夏小參。兼謝新舊首座藏主。離緣而照。龝澄玉宇。月蘸方池。融事而真。露冷銀床。泉通海眼。留香簾捲屋簷外。尺五無天。烏石雲橫箭鋒頭。轉身有路。天宮說法。未離教來。一字上碑。重添古篆。者裡見得。總塵毛剎海。無非圓覺伽藍。逈絕沈空之相。融十世古今。無非自恣時節。了無新舊之殊。一念全超。萬機寢削。靈虗廓徹。洞照無痕。便與麼其時如何。老鼠趂猢猻。</p>
<p style="margin-left:1em">舉石霜有二僧到仰山。一日。乃嘆云。此間無一人會禪。一日普請擔柴次。仰山故下柴云。道甚麼。二僧無語。仰云。又道此間無一人會禪。仰山歸。謂是溈山云。二僧被某甲勘。溈山云。子作麼生勘破它。仰山舉前話。溈山云。寂子。又被吾勘破　師拈云。二僧。狂言似戇。羝羊觸藩。仰山。冷地著忙。家狗護竇。溈山。末後與麼道。也是愛忘其醜。</p>
<p>佛成道上堂。執著者星子。餓寒業莫逃。不知黃屋貴。偏樂雪山高。何故。色窮歸皂。</p>
<p>除夜小參。真機密運。天何言而四時行。大化潛施。地何言而萬物生。日月星辰。無新無舊。山河大地。無變無更。衲僧家。被位上。蒲團頭。計較不得。挨拶不行。捱到臈月三十日。眼睛鼻孔。依舊只麼生。難滿是窮坑。</p>
<p>上堂。謝新知客并蔣山藏主。動靜一致。賓主互融。玻琍盞。香飜寒㵎雪。華藏海。紅颺落花風。猿驚鶴怨。月明山空。暮雪多是憶江東。</p>
<p>端午上堂。兼謝法眷。高釘桃符。低懸艾虎。百怪千妖。掃蹤無路。弟兄相見不揚眉。一句渾崙洞。賓主舊話誰圓。善財歸去。山山寒掩黃梅雨。</p>
<p>除夜小參。舊歲欲去未去。六馬難將朽索御。新歲欲來未來。羊頭車子和月推。挨拶不行。脚根紅線。抖擻不下。頭上青灰。殊不知道絕古今。雲橫烏石。法萬法見。水肅陰崖。衲僧家。極歲窮年。殆類彌猴捉影。拶到年窮歲盡。不離鼠窟生涯。<span class='note-inline'>(卓主丈)</span>泠灰豆爆。大地春回。床頭主丈放花開。</p>
<p style="margin-left:1em">舉僧問白雲端和尚云。年窮歲盡是如何。答云。眉在眼上　師拈云。對機酬酢。如理如事則不無。白雲師翁。撿點將來。猶欠一著。有問雪峰年窮歲盡是如何。只向它道。山中無皷角。曉鐘是元正。</p>
<p>臈八上堂。蘆膝黃金冷爆芽。定寒午夜燦星華。六年不了修行事。白日虗消一麥麻。雪峰與麼道。是讚佗。是毀他。咄。眼裡不著沙。</p>
<p>上堂。風高塞鴈。露冷庭螿。老胡特地歷魏遊梁。秋杵閑添搗夜長。</p>
<p>上堂。曉露明殘葉。晴雲擁翠杉。遍參人不會。秋老百城南。</p>
<p>上堂。舉僧問古德。如何是祖師西來意。東籬黃菊。學人不會。九日重陽　師頌云。野店疎籬護竹烟。新蒭初熟菊花天。主人惜別偏留客。賤價饒沽不論錢。</p>
<p>入佛五臟。黃面老子。於無量劫中。頭出頭沒。熏修無明業因。成就無明業果。乃至。菩薩聲聞。天人釋梵。同一眼見。同一耳聞。彼彼作業。彼彼相似。逗到二千年後。雪嶺山前。黃金殿上。心肝五臟。一一呈露。盡大地人。只眨得眼。山僧今日向諸人。無插手處。奮一隻臂。從頭為伊收捨一上。看看。<span class='note-inline'>(度五臟)</span>釋迦還釋迦。文殊普賢還文殊普賢。迦葉阿難還迦葉阿難。釋梵天王還釋梵天王。非長非短。無欠無餘。亘古亘今。無異無別。貴使宅心以寧。安神以定。如空藏空。如鏡照鏡。與麼說話。為或是壯佛威光耶。振佛恩德耶。一彩兩賽。重建天下。雪峰坊上牌額。玄關巨闢。樹法幢於委地之時。祖運重興。棟大法於擎天之日。何莫由斯。道無今古。際其時也。覺有後先。一徑通玄。千五象龍蹴踏。層簷插漢。百億日月旋環。㵎水松風。熾然宣說。鸞翔鳳舞。雪漢昭回。以此洗光佛日。以此永壯。</p>
<p>皇基。以此揭衲僧正眼。以此大佛祖門庭。只今當陽高揭。諸人還委悉麼。天下雪峰。天下仰止。</p>
<p>臘八開佛光明。雪山昔日。午夜見星。一點毛頭現。雪峰今日。白晝見日。雙眉眼上橫。金色光中。金毛踞地。銀色界內。玉象騰身。慶喜多聞。未分泥水。飲光微笑。突出眼睛。奇哉奇哉。大地眾生。俱有如來智慧德相。是誰妄想。妄自起滅。是誰執著。徒自丹青。今則曲奏松風。琴鳴㵎水。祥雲凝曉。瑞雪舒晴。山僧試向一毫頭上。助發實相義去也。<span class='note-inline'>(呈起筆云)</span>見麼。今佛放光明。</p>
<p>重入列代祖堂立牌。<span class='note-inline'>(兼自預入)</span>者裡是從上列祖安排<span class='corr'>已</span>定底分杓。增一絲毫不得。妄自奔馳。減一絲毫不得。徒勞鑽鑿。須是有衝樓跨竈之英材。方可展托祖恢宗之妙略。將謂灰寒火冷。谷變陵迁。雲散水流。填溝塞壑。<span class='note-inline'>(指牌)</span>為有者些閑名。到底終難剗削。一新華搆。星遶簷楹。玉立祖庭。祥開樓閣。<span class='note-inline'>(度牌)</span>無板齒底過者邊著。<span class='note-inline'>(又度牌云)</span>無鼻孔底過那邊著。不分楚越。玉戶無樞。把定封疆。鐵關有鑰。<span class='note-inline'>(又度牌云)</span>攙先容老僧一脚。</p>
</div>
<div class='div-other'><a id='mulu5' />
<p class='h2'>施主張深㵎。入祠堂。<span class='note-inline'>(架祖殿并)</span>松山閣</p><p>離重城。香風一葉隨波輕。登雪嶠。炎雲散盡千峰曉。一靈真性。隱顯全諧。三際頓超。去來得妙。慨然一諾。揮囊金以助建興。煥爾新規。開樓閣于雲縹緲。住山顯刀斧之無痕。叱吒掃寒灰於劫燒。烏石嶺橫空萬仞。字磨崖莫既雕鑽。赤松子遠曳長裾。躐英風不離談笑。深㵎源分古㵎流。心月輝涵松月皎。銘公之施昭昭乎前。祠公以堂灯灯永紹。山僧與麼說話。總是彩繪深㵎影子邊事。只如不歷化城直登寶所一句。是如何。虗榻迓公久矣。</p>
</div>
<div class='div-other'><a id='mulu6' />
<p class='h2'>黃雲岩宣教掩土</p><p>緣聚為生散為死。白日長繩繫不住。蓬萊水淺人世非。虗幻轉頭皆夢事。去家不遠奢山春。山中住城最住處。傳家契券明有據。青石丹書黃姓字。左為龍右為虎。天為門地為戶。以此澤屋廬。以此福孫子。棣萼芳聯枝葉昌。蘭玉森羅茁庭宇。神衛山林。永安永固。千古萬古一坯土。</p>
</div>
<div class='div-other'><a id='mulu7' />
<p class='h2'>肅翁和尚入塔<span class='note-inline'>(七處住山。嗣偃溪)</span></p><p>示向上機。提末後句。三山孤月烟秋光。五里烟雲迷古路。建善住最初法幢。居天王莊嚴住處。掃任仙丹竈。靈光耀玉黍之珠。登謝郎釣舟。竿影拂珊瑚之樹。雪峰頂上。直教澗水逆流。直指門頭。恢復普通年事。出遊歸隱。城市山林。生死去來。霜花曉露。翠峰壽塔<span class='corr'>已</span>先開。葉落歸根無剩語。便與麼去時如何。竺國夜三更。閻浮日車午<span class='note-inline'>(卓船)</span>。</p>
</div></div>
<p class='juan'>樵隱和尚語錄卷上</p>
</div><!-- end of div[@id='body'] -->
</body></html>