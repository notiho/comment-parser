<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>樵隱悟逸禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />樵隱和尚語錄卷下</p>
<div class='div-other'><a id='mulu9' />
<p class='h1'>法語</p>
<div class='div-other'><a id='mulu10' />
<p class='h2'>送燈藏主</p><p>神光竊老胡單傳一星火。種於清冷嚴凝之中。隻臂擎寒。不能撲滅。三傳而至鬻薪蠻獠。四傳而至龍潭德山。雖欲息其虐焰。始終不能吹滅。鰲山夜半。合火分贜。千五百人。挑灰撥火。灯灯續明。分光四海。假使傾華藏之海。倒玉峽之流。應難濕其慧燄也。灯藏主。來自開先月磵老師席下。雪寺相從。每見其涵養端厚。道韻超拔。信知。如廬阜顛崖怪石濵。無凡草木矣。戊申冬。煩歸藏司。解職後。忽懷舊隱。慰問猿鶴。出紙需語。為途中清伴。遂應之曰。方今祖庭秋暮。覺苑春寒。戰磨昏酣。名風利雨。誓當捏虗空為一燈盞。瀝九江為一灯畑。撚五老峰為一灯炷。使少林龍潭雪嶠。三灯烱烱無盡。余當[奭*斗]寒泉之波。以洗老眼。見其光明盛大。行矣勉之。</p>
</div>
<div class='div-other'><a id='mulu11' />
<p class='h2'>示德秀侍者歸鄉省母</p><p>太湖三萬餘頃之烟波。蘇州有。洞庭七十二峯之紫翠。天下無。烏啼月落。鐘動寒山。客程尚遠。池空劒光。霜冷轆轤。古恨難消。吳苑春濃。芳心未歇。越溪水急。烟棹難尋。若作境話會。未具行脚眼在。不作境話會。並未具行脚眼在。不見雪峰道。盡大地撮來。如粟粒米大。者裡無你動轉處。無你揀擇處。掃其機境。剖其藩封。須是秀拔俊爽之流始得。德秀侍者。生緣吳中。隸業翠峰。遠來雪寺相依。每見沈默端謹。孜孜為道。煩歸從香寮一年。公字日進所學。解職後。便欲以藏鑰累之。且言。母老在堂。丁時荒歉。未下安居。侍母之日短。侍師之日長也。就乞一語。為途中警䇿。昔那吒太子抵肉以還。儉生不孝。睦州編蒲以奉。義出豐年。倘能向句捉敗二佛祖用心處。則吳山楚水。不離目前。子母恩情。日疎日近。方知山頭老漢。太煞老婆心切。</p>
</div>
<div class='div-other'><a id='mulu12' />
<p class='h2'>示義奉侍者</p><p>向上一路。千聖不傳。向上一路。千聖不然。言前道斷。滴水氷生。線路放開。重關壁立。今時學者。於一切言句上有疑。是為大病。一切言句上無疑。亦為大病。溟鵬展翅。天馬追風。師子咬人。韓驢逐塊。眨得眼來。蹉過又蹉過。四明義奉侍者。遠來相依。煩歸侍寮。每見其孜孜為道。沈默自守。替職後炷香。求語為警䇿。因謂之曰。留香堂裡。揖座燒香。是有語耶。是無語耶。三毬堂上。迎客送客。是有句耶。是無句耶。者裡。見得國師未曾三喚。侍者不曾三應。是汝負吾。是吾負汝。彼彼肝腸生鐵鑄。</p>
</div>
<div class='div-other'><a id='mulu13' />
<p class='h2'>出山相</p><p>境風飄蕩昏腥埃。愛氷錯注黃金胎。逾城噬臍<span class='corr'>已</span>不及。凍餓雖死心難回。出山出山了何事。認著星兒被星誤。禪河教海掃不乾。回首邯鄲多謬路。</p>
<p>逾城午夜鐵心肝。箭脫空弦力挽難。有道可成山可出。雪霜猶欠六年寒。</p>
</div>
<div class='div-other'><a id='mulu14' />
<p class='h2'>觀音</p><p>願輪默運真機冥。六入互用俱通靈。八統虗曠色非色。萬象喧摵聲非紅蓮泛香霜月苦。悲心曲為時人傾。柳瓶一雨利海平。昏波不敢閑吹腥。</p>
<p>返聞淨觀具大悲。在在化境圓通機。金蓮香浮草色碧。靈禽翔集天雲低。磐陀石冷潮拍拍。玉瓶柳軟春枝枝。以聲求我空中影。以色見我眼中眉。百城童子歸何時。苦心遠逐洪濤飛。</p>
<p>超證圓通。頓忘光境。黃金草色寒。碧天春晝永。定眼不搖瓶柳靜。</p>
<p>定久磐陀夜浪回。錦心綉口向人開。一針孔裡三千界。線路無門笑善財<span class='note-inline'>(葺綉)</span>金沙難掩玉魂飛。碧藕香殘夢覺遲。應以比丘身得度。髑髏且待眼開時<span class='note-inline'>(金沙。化一老僧挑髑髏)</span>。</p>
</div>
<div class='div-other'><a id='mulu15' />
<p class='h2'>彌勒<span class='note-inline'>(坐睡)</span></p><p>貪著塵寰。不居尊貴。堆堆坐地等何人。舉世有誰是同類。缼減界中。風波日委。閉眼依前不成睡。</p>
<p>拋離兜率天。垂手閻浮界。拈得主丈在肩。未免打失布袋。行貨沒些。貴買賤賣。長汀山色青如黛。</p>
<p>囊中有貨不須忙。水遶汀流曲曲長。誰信松根欠伸頃。率陀宮掩幾昏黃<span class='note-inline'>(松下欠伸)</span>。</p>
</div>
<div class='div-other'><a id='mulu16' />
<p class='h2'>達磨渡蘆</p><p>流沙無關天無扄。老竊挾詐窺王庭。禁嚴玉陛守九虎。赭面羞映紅袍輕。長安長安雨雪聲。蘆風葉葉搖心旌。絕憐楊子江頭水。一波不洗塵腥臊。</p>
<p>瑞靄臺城王氣新。胡塵難滓玉樓春。西來十萬無根脚。全肯承當沒半人。</p>
<p>逆鱗一語。駟不及舌。逆流一葦。逝波不回。洛陽征夢酣風雪。鳳臺倚天空崔嵬。</p>
</div>
<div class='div-other'><a id='mulu17' />
<p class='h2'>寶公</p><p>顯異鍾靈。雲蹤鳥道。一十二面。僧繇畫不成。三十六化。梁王覷不破。宮妃執侍翠鬟低。天神拱衛金申鎻。鷹巢兮月冷。鶴塔兮風高。九百餘年事宛然。山深雲暖蒼松老。</p>
</div>
<div class='div-other'><a id='mulu18' />
<p class='h2'>魚籃觀音</p><p>衣珠露明。籃魚風腥。衒賣女色。以偽亂真。信知倚市無傾城。</p>
<p>鬢亂釵橫。丰姿英雅。<span class='corr'>斂</span>手無言。弄真像假。魚籃放下時如何。捨落地價<span class='note-inline'>(放籃在地)</span>。</p>
</div>
<div class='div-other'><a id='mulu19' />
<p class='h2'>定光</p><p>蒙頂兮袖雲英英。曳䇿兮道服輕清。觸時暴虐兮。蠅生片玉。勸惡從善兮。身為法城。寂定光明兮。中天月皎。願海無邊兮。百川潮平。隨機而感。曰雨曰晴。此特師願力中之一塵。太虗寥廓兮。徒加丹青。</p>
</div>
<div class='div-other'><a id='mulu20' />
<p class='h2'>寒山</p><p>手携破竹筒。是甚閑舉止。零零星星。捨得[卄/些]菜查。喜喜歡歡。相逢誇鼎味。香透普賢毛孔裡。</p>
<p>閣筆靜沈吟。意中無活句。清骨瘦如柴。多為吟詩苦。芭蕉葉上無愁雨<span class='note-inline'>(芭蕉題詩)</span>。</p>
</div>
<div class='div-other'><a id='mulu21' />
<p class='h2'>拾得</p><p>施于在苕菷。一味弄奇恠。紛紛飛飛竟日掃不休。瑟瑟瀟瀟松頂風鳴籟。狼藉文殊金世界。</p>
<p>錯脚到寒岩。夢逐塵寰轉。倚仗默思惟。客情多繾綣。峩嵋歸路如天遠。</p>
</div>
<div class='div-other'><a id='mulu22' />
<p class='h2'>初祖</p><p>轢暑躪寒。逾沙越漠。鳳臺春霧深。鷺渚寒潮落。梁宮家不受糊塗。寶誌公妄生描摸。神光隻手終難扶。嵩少至今寒色惡。</p>
</div>
<div class='div-other'><a id='mulu23' />
<p class='h2'>二祖</p><p>求道艱難。修行無力。腰深積恨深。雪白通心白。斷隻臂於心何安。禮三拜受胡迷惑。逴得春從袖裡歸。少林花果無顏色。</p>
</div>
<div class='div-other'><a id='mulu24' />
<p class='h2'>三祖</p><p>宿業熏肌。通身是病。覔罪了無根。難醫真病證。脫居士俗氣不除。接司馬宏張暗穽。三傳花葉轉芬披。狼藉何堪春滿徑。</p>
</div>
<div class='div-other'><a id='mulu25' />
<p class='h2'>四祖</p><p>岩定孤禪。脇席不印。解脫了無門。開眼入邪定。名大醫起死無方。賺頭陀逆條老命。紫雲散盡花鳥殘。風撼牛頭山雨淨。</p>
</div>
<div class='div-other'><a id='mulu26' />
<p class='h2'>五祖</p><p>日暮窮途。投胎蹉路。污却濁港波。遡流溺不死。題壁偈惑亂參徒。攤賊贓掗人暗渡。叢林從此帶寒酸。淮山愁聽黃梅雨。</p>
</div>
<div class='div-other'><a id='mulu27' />
<p class='h2'>六祖</p><p>傳法無心。擔柴有力。潛身破碓坊。偈楞伽壁。竊衣污盂。與獵為群。辯風幡賊身欠密。惡名千古辱宗風。八十生為善知識。</p>
</div>
<div class='div-other'><a id='mulu28' />
<p class='h2'>政黃牛</p><p>吟肩聳宕窖。定眼湛湖水。黃牛角指天。八脚垂過鼻。句外須明者个意。</p>
</div>
<div class='div-other'><a id='mulu29' />
<p class='h2'>郁山主</p><p>回首看青天。渾不顧脚下。跌倒眼眩花。山河光照夜。蹇驢頭上角生也。</p>
</div>
<div class='div-other'><a id='mulu30' />
<p class='h2'>蜆子和尚</p><p>以蝦為目向人開。摝盡江波心未灰。僧戒不持爭怪得。為他庿裡出身來。</p>
</div>
<div class='div-other'><a id='mulu31' />
<p class='h2'>猪頭和尚</p><p>風流徹骨恣癡獃。覿面全提死眼開。口裡不曾知由味。猪頭飽喫素持齋。</p>
</div>
<div class='div-other'><a id='mulu32' />
<p class='h2'>宗道者</p><p>祖意何曾悟得玄。桐城客路渺風烟。袈裟無相鞋無繰。破綻終難裹得全。</p>
</div>
<div class='div-other'><a id='mulu33' />
<p class='h2'>泉大道</p><p>古䇿橫肩韻絕塵。目前大道體全真。瓢中拍拍春如海。一滴渾無醉得人。</p>
</div>
<div class='div-other'><a id='mulu34' />
<p class='h2'>平田婆</p><p>客路相逢要實論。何消姐語又婆言。一犂春雨飜新綠。難洗牛兒背上痕。</p>
</div>
<div class='div-other'><a id='mulu35' />
<p class='h2'>岩頭婆</p><p>一棹雪轟未易酬。親兒拋下恨難収。恩波拍岸無行路。月滿洞庭湖上秋。</p>
</div>
<div class='div-other'><a id='mulu36' />
<p class='h2'>趙州<span class='note-inline'>(把數珠)</span></p><p>見燕趙無慠尊大。不下禪床契南泉。擬向即乖。礙膺有物。空過甲子七百餘。一串數珠。不出無悳。有年數趙州古佛。</p>
</div>
<div class='div-other'><a id='mulu37' />
<p class='h2'>投子<span class='note-inline'>(提油瓶)</span></p><p>參翠微問西來意。勾賊破家對趙州。覿面全提。引鬼入弔。從來見處摠瞞盰。用處何曾有巴鼻。不見道投子道底。</p>
</div>
<div class='div-other'><a id='mulu38' />
<p class='h2'>栽松</p><p>萠心放不下。白髮老頭陀。一寸未入土。礙人枝<span class='corr'>已</span>多。</p>
</div>
<div class='div-other'><a id='mulu39' />
<p class='h2'>買薪</p><p>來處語何堪。村蠻出嶺南。一字也不識。手中柴一遍擔。</p>
</div>
<div class='div-other'><a id='mulu40' />
<p class='h2'>五祖顧圓悟<span class='note-inline'>(鷄飛上闌干圖)</span></p><p>水冷橋橫。山深雲暖。指東話西。情想變亂。雞聲驚起故鄉情。劍閣無梯歸夢斷。</p>
</div>
<div class='div-other'><a id='mulu41' />
<p class='h2'>百丈侍馬祖<span class='note-inline'>(山行見野鴨圖)</span></p><p>沙禽影翩翩。翔集適其類。行客鼻頭酸。痛處憑誰委。樓臺倒影山容開。孤雲不飛天在水。</p>
</div>
<div class='div-other'><a id='mulu42' />
<p class='h2'>平田圖</p><p>客路相逢。婆言姐語。牛背痛加鞭。多為不平處。一犂春雨高原深。至今荒却平田路。</p>
</div>
<div class='div-other'><a id='mulu43' />
<p class='h2'>扣角圖</p><p>天竺秋陰。飛來月夜。一等弄精魂。死生難放捨。牛背聲中扣角歌。餘音遠寄長松下。</p>
</div>
<div class='div-other'><a id='mulu44' />
<p class='h2'>百丈</p><p>一喝耳聾。山摧海傾。如行而說。炳猶日星。以身為舌。正今時之誤。以<span class='corr'>己</span>為律。曠百世而彌新。滔滔末流。烏蟻戰爭。瞻覩遺像。昏懜當明。故國喬木兮猶有典刑。</p>
</div>
<div class='div-other'><a id='mulu45' />
<p class='h2'>開山真覺祖師</p><p>棒頭打脫。早遭德嶠熱瞞。跳下客床。暗被岩頭鈍置。一十二人。最初投契。不是棟梁材。千五百眾。舀自扚頭。亦非瑚璉器。衲僧向上全提。要且了無巴鼻。不謬喚作七家村土地。</p>
</div>
<div class='div-other'><a id='mulu46' />
<p class='h2'>碑本遠法師</p><p>鴈門無關曉山霽。虎溪激湍磨石齒。東林社冷寒漏長。白藕花開香霧細。風流消歇晉衣冠。大雅聲沈酣瓦耳。虗空為碑天為紙。影堂舊事應難紀。</p>
</div>
<div class='div-other'><a id='mulu47' />
<p class='h2'>巖頭</p><p>笠重簑輕。令嚴法弊。停橈佇思時。趂舡人未至。凄凄恨逐蘋風起。</p>
</div>
<div class='div-other'><a id='mulu48' />
<p class='h2'>船子</p><p>三寸離鈎。一懸絲命。怜悧人不來。道吾杳無信。朱涯潮落寒紅靜。</p>
</div>
<div class='div-other'><a id='mulu49' />
<p class='h2'>靈照女</p><p>賣盡貧女相。多因怨阿爺。笟籬錢足陌。饒現不饒賖。</p>
</div>
<div class='div-other'><a id='mulu50' />
<p class='h2'>馬郎婦</p><p>一掬藕香浮。牽人以慾鈎。金沙痕玉冷。難掩馬郎羞。</p>
</div>
<div class='div-other'><a id='mulu51' />
<p class='h2'>魚籃<span class='note-inline'>(丹霞提主丈)</span></p><p>悲心一點海天長。半<span class='corr'>斂</span>珠衣冷射光。賣弄這些貧賤相。籃魚腥染玉蓮香。</p>
<p>衣寒衲冷。貌古風高。篤龐老瘦肩道伴。對靈照覿面干戈。居士在麼。居士在麼。三尺杖子攪黃河。</p>
</div>
<div class='div-other'><a id='mulu52' />
<p class='h2'>朝陽</p><p>破綻通身不覆藏。謾從刀尺上<span class='corr'>摶</span>量。工夫綿密急著手。寒日初無一線長。</p>
</div>
<div class='div-other'><a id='mulu53' />
<p class='h2'>對月</p><p>閑淹果荳為誰忙。雪覆雙眉眼闞霜。經卷難窮義難了。雲根幾度月昏黃。</p>
</div>
<div class='div-other'><a id='mulu54' />
<p class='h2'>三咲</p><p>東林社暖。白藕吹香。持戒破戒。執相未忘。溪聲何似笑聲長。</p>
</div>
<div class='div-other'><a id='mulu55' />
<p class='h2'>四睡</p><p>人虎為群。是何火伴。心面不同。夢想變亂。風撼松門春色晚。</p>
</div></div>
<div class='div-other'><a id='mulu56' />
<p class='h1'>題䟦</p>
<div class='div-other'><a id='mulu57' />
<p class='h2'>䟦癡絕和尚書心經<span class='note-inline'>(諸老題後)</span></p><p>靈山向經中所談。般若心法未空。太白向紙上所傳。般若手法未盡。諸老向言中所贊。般若句法未到。雪峰與麼道。未免獲謗般若罪。</p>
</div>
<div class='div-other'><a id='mulu58' />
<p class='h2'>題禪會圖</p><p>佛法。自漢至唐。猶大明揭於中天。一時主聖俟賢。師禮優渥。濡目禪河。染指法味。班班於竹帛矣。甚以龐老一門。坐立笑談。遊戲生死。足以激勵頹俗。吁。山川寂寥。年代消歇。崖枯水落。爪伏鱗潛。不獨愧見今時。亦復愧見此圖矣。</p>
</div>
<div class='div-other'><a id='mulu59' />
<p class='h2'>題過水羅漢圖</p><p>散為器者。乃道之漓。適於變者。乃法之弊。睶茲十六開士。乘空如雲。履水如地。龍騰虎伏。獅奮象旋。鶴唳猿啼。鹿花猴菓。想其當時。一期躐大乘之地不遠。而樂為神通。兒戲鄙事。吁。道之漓。法之弊。斯其可觀矣。</p>
</div>
<div class='div-other'><a id='mulu60' />
<p class='h2'>題佛心和尚墨蹟與淵藏主</p><p>昔子房。得石公所授素書。房能用其一二糟粕。足以亡秦興漢。茲余以先師佛心所書普說。授姪德淵藏主。倘能用其所說。而天下望剎。皆吾父翁箕裘之業累。曰能世其家。豈獨希於子房者哉。</p>
</div>
<div class='div-other'><a id='mulu61' />
<p class='h2'>癡絕和尚和白雲和尚山居詩卷後</p><p>白雲山中之雲。閑中有淡。玉山庵中之雲。淡中有閑。為雨從龍。出游歸隱。先後不同。閑淡之趣一也。吁。世事浮華。頹波日靡。白雲蒼狗。倐忽變更。何當縛茅掛長松眼。吟翁之詩。繼翁之韻。以遂素志。偶閱此卷。實獲我心。</p>
</div>
<div class='div-other'><a id='mulu62' />
<p class='h2'>玄峰通書記房扁七家村民卷後</p><p>澧陽鰲山。天下旅邸也。自七家村土地。家殘戶破。藉沒貲財之後。歷四百餘載。願受一廛。而為氓者幾希。玄峰山人。力於筆耕。分債半堵。以遂其丘園之志。雞鳴狗吠。四境相聞。爭先慶賀。仍欲鄙埜一語其後。遂謂之曰。家貧願鄰富。</p>
</div>
<div class='div-other'><a id='mulu63' />
<p class='h2'>題三生圖</p><p>濯錦春晴。篷窓夜雨。茅簷一笑時。竺天在何許。三生愛別離。一種冤憎遇。拍波烟棹畫圖開。馬牛風遠瞿塘怒。</p>
</div>
<div class='div-other'><a id='mulu64' />
<p class='h2'>龍藏主請䟦大慧書後</p><p>肅觀妙喜老人與性庵主手帕。首云。以竹篦用事。無須臾閑。為道憂也。二處得人。百姓幸甚。為國喜也。豈後世訾浮屠氏。謂無君親之道。其可得乎。龍藏主寶諸。庶可以崇吾道。而鎮浮薄也。</p>
</div>
<div class='div-other'><a id='mulu65' />
<p class='h2'>題趙庸齋鰲山閣真蹟</p><p>庸齋先生。大書鰲山閣三字。為中際接待扁。便方來之士。知有覆車之戒。寧無意於後世者哉。潮陽鏡上人。出其真染。諸方老宿。爭先題䟦。欲得一語其後。因謂之曰。方今太平旅邸耳。禪錫倦遊。誰復作鰲山夢。此卷。宜束之高閣。</p>
</div>
<div class='div-other'><a id='mulu66' />
<p class='h2'>題司馬溫公帖</p><p>余兒時。讀公書。其匡君澤民。升降黜陟。董狐史鰍。不能過焉。公母。溫國太夫聶氏。余忝同姓。不意後公人。二百五十餘年。猶能覩公親染。中間語言端謹。筆力酋勁。芒寒色正。凜不可犯。恍如見孔子於鄉黨篇中。</p>
</div>
<div class='div-other'><a id='mulu67' />
<p class='h2'>文維那請題先師佛心石田行</p><p>西湖西。北山北。懸崖峭壁間。有一片田地。真是無人正眼覷著。陳老師。將三寸禿筆。盡底掀。赤手傳。其飜素業。自後深耕淺種。炊無米飯。飽餵方來。文維那。出其陳年左券。欲余明白作保。遂卷而還之曰。文不在茲爾。</p>
</div>
<div class='div-other'><a id='mulu68' />
<p class='h2'>源藏主請題宿桑卷首</p><p>仙宗源藏主。闢其禪房。以宿桑自扁。請余證其義。因謂之曰。方今名風利雨。戰磨昏酣。愛網情河。貪溺沈浚。譬如迷人冥行曠野。不㩮地而宿。求其脫世機梏。未易得也。吾佛。有浮屠氏桑下不三宿之戒。世或譏之。謂。無人倫之義。而取斷滅自種也。殊不知。真行無跡。真空無依。真照無所。真夢無寤。乾坤籧廬。三界逆旅。昆虫草木。皆吾眷屬。何地不可歸宿哉。倘或念念不停。新新不住。則舉足下足。何許非桑下也。</p>
</div>
<div class='div-other'><a id='mulu69' />
<p class='h2'>䟦通書記南路火帳後<span class='note-inline'>(有十偈拜祖)</span></p><p>子玄子。袖出南路火帳。摩挲老眼。為之點勘一上。中間手條十事。一一明白。只是不合將常住久年物色。侵為<span class='corr'>己</span>用取之。未免傷廉。本欲併同行木上座。以蒿枝拂用事。適負暄無暇。姑且一筆照過。俟後向無字碑上。別行鏤榜曉示。以為後來遊山侵用者戒。</p>
</div>
<div class='div-other'><a id='mulu70' />
<p class='h2'>䟦輔藏主悼頌<span class='note-inline'>(号岸西乃小師)</span></p><p>窓梅橫雪。簷竹明霜。萬籟消沈。正音寥落。余方坐忘之頓。適鐵船藏主。踵門出巨軸。乃山中名勝些。其姪輔藏主。助哀之語。不覺老懷凄動。遂拂拭苔石。向無絃徽外。重為按指去也。岸雲慘暮。西日埋陰。必竟是何曲調。夫子哭顏。</p>
</div>
<div class='div-other'><a id='mulu71' />
<p class='h2'>妙喜和尚與妙空大師書</p><p>前輩德行充實。腥香四馳。百世之下。雖缺殘編簡。得之者。不啻夜光卞璧。風頹俗薄。去實就華。道不及古。縱盈溢幅。花燦錦爛。不過目頃。委弃墻壁。甚以土苴之不若。今視妙喜老人。趣太守之招。與妙空之帖。假其屠蘇。暫以稅駕隨行。柴薪屑屑關介。惟恐動念。其清德細行。殆畏人知。不知。當時肆罵天之口。以觸時忌。從何得耶。吁。在則人亡則書。偶閱此帖。益重余高山景行之思。</p>
</div>
<div class='div-other'><a id='mulu72' />
<p class='h2'>用上人大機軸後</p><p>拈花微笑。斷臂安心。早是佛法中微了也。那更行棒行喝。架箭擎杈。自謂。得其大機大用。殊不志。強弩之末。不能穿魯縞矣。用上人。以大機自號。群公各出語以發之。其大機大用之旨。盡在是矣。鄙野不敢剩加一語於其後。不見道雪峰底。</p>
</div>
<div class='div-other'><a id='mulu73' />
<p class='h2'>權上人號用衡</p><p>物之重輕。非衡石莫能平。法之重輕。非至人莫能負。茲權上人。以用衡自稱。是欲秉其不平之志。群公爭先較定。不差毫釐。猶欲山僧一語。訂正其尾。未免向無星處。重為點山。一二三四。四三二一。</p>
</div>
<div class='div-other'><a id='mulu74' />
<p class='h2'>華嚴指掌圖</p><p>華嚴法界。包括十虗。迷其宗者。背覺合塵。失其旨者。南轅北越。往往不無揚朱泣岐之歎。竹院老人。總而括之。宿桑子書而刊之。貴使一切人。一舉首。七處九會。不離目前。一<span class='corr'>斂</span>念。百城風月。如指諸掌。倘或執相而求。圖上春風綠未休。</p>
</div>
<div class='div-other'><a id='mulu75' />
<p class='h2'>悼幽岩中山和尚頌後</p><p>延祐丙辰春。余舉中山。延祐戊午秋。余哭中山。一喜一慟。無端無端。迦葉空懷喚阿難。</p>
</div>
<div class='div-other'><a id='mulu76' />
<p class='h2'>悼子玄通書記卷後<span class='note-inline'>(西禪書記雪峰住靈石苑)</span></p><p>儀鳳丹穴。書典六韜。村民七家。義兵養銳。掃除魔畢。放鶴亭空。死守玄關。萬夫莫㧞。死諸葛走生仲達。</p>
</div>
<div class='div-other'><a id='mulu77' />
<p class='h2'>悼萬山鎰首座軸後</p><p>火燒世界空。虗空不燒空。<span class='note-inline'>(此兩句。辭戈頌)</span>寂滅叟。正欲燎其生前口業。呵吒佛祖之垢。殊不知。身後之謗。虐焰愈熾。雪峰見義勇為。未免重為懺悔一上。咄。跳出火坑刀山萬仞。</p>
</div>
<div class='div-other'><a id='mulu78' />
<p class='h2'>笑翁霍山雲泉書</p><p>嘉定端平間。笑翁霍山雲泉三大老。挾雷霆聲價。喧撼聾瞶。二以道鳴。一以詩鳴。百世之下。雖殘編斷簡。得之者。不啻夜光卞璧鳴。偶閱三帖。起余三嘆。</p>
</div>
<div class='div-other'><a id='mulu79' />
<p class='h2'>石湖首座四題軸後</p><p>石湖。少奮英銳不群之志。遙遙北征。躪躒寒暑。輿圖之廣。足將半焉。山川發靈奧之區。佛祖顯垂化之跡。眼中見。豈獨此四事耶。余意。所謂酇傒人關。先収圖籍矣。</p>
</div>
<div class='div-other'><a id='mulu80' />
<p class='h2'>琛上人血書楞嚴</p><p>七處徵心。八還辨見。提獎嬌兒。窮盡口業。老瞿曇曲於愛弟之情也。嘉定琛上人。瀝其指血。從而筆之。然續佛慧命。血脉不斷。盡在是矣。後之賢者。毋墮安公破句之轍。</p>
</div>
<div class='div-other'><a id='mulu81' />
<p class='h2'>斷雲軸後</p><p>悠悠卷舒。爛爛古錦。零分碎剪。或斷或連。於栢庭雲興偈中見矣。只是一處。猶欠完全。雪山試為補看。釘釘著。懸掛著。</p>
</div></div>
<div class='div-other'><a id='mulu82' />
<p class='h1'>偈頌</p>
<div class='div-other'><a id='mulu83' />
<p class='h2'>寶公塔</p><p>殺氣鷹揚振木梢。秦淮照影水痕交。漫天鐵網煩巾下。完耶偏尋舊覆巢。</p>
</div>
<div class='div-other'><a id='mulu84' />
<p class='h2'>法眼墖<span class='note-inline'>(在)</span>建康無相寺菜園裡</p><p>去來無相萬機冥。早是泥加家上深。未了當年行脚話。遶籬內外菜抽心。</p>
</div>
<div class='div-other'><a id='mulu85' />
<p class='h2'>保寧塔<span class='note-inline'>(在)</span>建康南門鐵索寺後</p><p>金剛鑽子話何堪。價索遼天死未甘。大法乘繩鐵索朽。一原秋色鎖城南。</p>
</div>
<div class='div-other'><a id='mulu86' />
<p class='h2'>應庵塔<span class='note-inline'>(在天童)</span></p><p>一經虎穴差含沙。抵死難防毒爪牙。痛恨至今埋不得。春風吹血上桃花。</p>
</div>
<div class='div-other'><a id='mulu87' />
<p class='h2'>密菴塔</p><p>大徹何曾有悟門。末梢句子果何遵。當時晒谷無遺粒。不到窮煎累子孫。</p>
</div>
<div class='div-other'><a id='mulu88' />
<p class='h2'>破庵塔<span class='note-inline'>(在徑山)</span></p><p>庵破人亡草自春。家私無一可區分。浮屠三尺高天下。礙塞凌霄峰頂雲。</p>
</div>
<div class='div-other'><a id='mulu89' />
<p class='h2'>石田塔</p><p>三繞蘿龕訴苦情。荒田不到少人耕。春風契<span class='corr'>券</span>重抄藉。家住梨花村姓彭。</p>
</div>
<div class='div-other'><a id='mulu90' />
<p class='h2'>五臺方石</p><p>力宏大智闢玄關。毫涌金光石暈寒。座局萬機無一轉。隨方即易人圓難。</p>
</div>
<div class='div-other'><a id='mulu91' />
<p class='h2'>香山紅土</p><p>刻骨寧忘振父恩。眼祐愛水地天昏。苦心碾盡飛塵土。千手難収墜血痕。</p>
</div>
<div class='div-other'><a id='mulu92' />
<p class='h2'>白馬經臺</p><p>道虗冥漠貴冥心。真偽寧容一髮侵。汙血不隨焦土盡。葛藤無影翳黃金。</p>
</div>
<div class='div-other'><a id='mulu93' />
<p class='h2'>少林影石</p><p>隻影孤栖雪窖漫。九年無地著羞顏。生平缺相終呈醜。斷蘚雖遮石齒寒。</p>
</div>
<div class='div-other'><a id='mulu94' />
<p class='h2'>送長蘆鈞藏主</p><p>天荒地老熟超宗。落日孤雲眼眼空。教外別傳無剩法。長江吹冷一蘆風。</p>
</div>
<div class='div-other'><a id='mulu95' />
<p class='h2'>䥫菴</p><p>拳頭竪起純鋼鑄。打硬承當見幾人。不到潑天爐鞴冷。綉花蝕盡壁痕春。</p>
</div>
<div class='div-other'><a id='mulu96' />
<p class='h2'>太原聞梅</p><p>老孚夢裡錯尋芳。聲色叢中見未忘。二十四橋風信遠。枝枝吹恨不吹香。</p>
</div>
<div class='div-other'><a id='mulu97' />
<p class='h2'>大惠謫梅</p><p>萬卉叢中獨擅芳。騷人閣筆費平章。不因踈放蠻烟外。誰信枝頭別有香。</p>
</div>
<div class='div-other'><a id='mulu98' />
<p class='h2'>悼仰山雪岩和尚</p><p>雙樹纏悲事可嗟。說無所說太週遮。業風寒攪雪岩雪。一夜生埋小釋迦。</p>
</div>
<div class='div-other'><a id='mulu99' />
<p class='h2'>庚寅秋。先師絕岸和尚。示寂於杭之岑山。聞訃有作</p><p>岑山雲散月垂秋。㵎水哀鳴日夜流。孝順似兒應問見。哭師淚上額尖頭。</p>
</div>
<div class='div-other'><a id='mulu100' />
<p class='h2'>密室</p><p>單提一句銕崑崙。據座方方白晝昏。暗地何堪明付授。黃梅放賊自開門。</p>
</div>
<div class='div-other'><a id='mulu101' />
<p class='h2'>光首座出世住崇福</p><p>首座<span class='corr'>已</span>出世了也。崇山瑞色擁晴空。自知結得冤憎甚。無怪逢罵雪峰人。</p>
</div>
<div class='div-other'><a id='mulu102' />
<p class='h2'>遊古寺三題</p><p>風低瑤草暗潮泉。地闢天開見混元。不識此基元<span class='corr'>已</span>有。三登九上別人門。</p>
</div>
<div class='div-other'><a id='mulu103' />
<p class='h2'>文殊臺</p><p>寒聳雲邊一髮青。高高有路界飛塵。長虹貫日山含影。曲為黃金一臂伸。</p>
</div>
<div class='div-other'><a id='mulu104' />
<p class='h2'>應潮泉</p><p>來往如期信不移。石泓澄碧自清漪。山花褪雨浮紅膩。香透尾閭春不知。</p>
</div>
<div class='div-other'><a id='mulu105' />
<p class='h2'>友人夜話</p><p>凉飇獵獵逗窓紗。枯坐清談隙月斜。一語爭機失回互。隔床飛唾濕灯花。</p>
</div>
<div class='div-other'><a id='mulu106' />
<p class='h2'>詮上人歸建鄴</p><p>家住鳥衣夕照濵。客因語別憶閑情。六朝往事鳴今古。偏寄長干塔上鈴。</p>
</div>
<div class='div-other'><a id='mulu107' />
<p class='h2'>東林復上人</p><p>一尋寒木鐵橫肩。眼冷南荒瘴雨天。未入門時先識破。衲衣香染晉池蓮。</p>
</div>
<div class='div-other'><a id='mulu108' />
<p class='h2'>棠溪</p><p>靈根一種異春風。曲曲寒流水印空。誰信枝頭香韻少。品題不到浣花翁。</p>
</div>
<div class='div-other'><a id='mulu109' />
<p class='h2'>芝庭</p><p>地靈薦瑞紫英柔。玉砌亭亭爛不収。秀色可飡名可傲。商山尺土富瓊樓。</p>
</div>
<div class='div-other'><a id='mulu110' />
<p class='h2'>竺鄉</p><p>西乾正派許誰分。一法應難舉似君。白日空來知<span class='corr'>己</span>少。手肩寒重五天雲。</p>
</div>
<div class='div-other'><a id='mulu111' />
<p class='h2'>月屋</p><p>玉斧脩成不記秋。廣寒宮殿冷光浮。潑天門戶無遮㧯。普與人間作蓋頭。</p>
</div>
<div class='div-other'><a id='mulu112' />
<p class='h2'>雪村</p><p>漫漫大地絕中邊。凍鎖茅簷尺五天。憶得七家鰲店裡。夜寒旅枕不成眠。</p>
</div>
<div class='div-other'><a id='mulu113' />
<p class='h2'>示崇智道者</p><p>智莫能知識亦難。絲毫纔涉隔重關。山花如錦毬門路。知為何人一破顏。</p>
</div>
<div class='div-other'><a id='mulu114' />
<p class='h2'>越州巴上人血書法華經求偈</p><p>依經解義蝸㳂壁。七喻三週血聚蠅。吹去萎花雨新好。亂紅零落剡溪藤。</p>
</div>
<div class='div-other'><a id='mulu115' />
<p class='h2'>和上人五月之江西</p><p>江流西去雪濤飛。冷恨胸中只自知。和核和皮親嚥却。茘枝樹下定回時。</p>
</div>
<div class='div-other'><a id='mulu116' />
<p class='h2'>秦上人回越</p><p>秦望峰高雪霽時。古今難換目前機。右軍祠下山如洗。飛筆無鋒冷硯池。</p>
</div>
<div class='div-other'><a id='mulu117' />
<p class='h2'>雪心</p><p>枯木春痕糝玉英。乾坤凍合幾消凝。祖庭寒色誰關慮。寸寸肝腸寸寸水。</p>
</div>
<div class='div-other'><a id='mulu118' />
<p class='h2'>高上人回鄉</p><p>冷淡相依一夏殘。花根無艶虎無班。臨行特地相撩撥。主丈今朝恰未閑。</p>
</div>
<div class='div-other'><a id='mulu119' />
<p class='h2'>特上人江西禮祖</p><p>黃落山山樹色曛。炊巾未易染閑雲。西江法窟名天下。不是牛群是馬群。</p>
</div>
<div class='div-other'><a id='mulu120' />
<p class='h2'>祖維那遊淛之天童</p><p>春融㵎底玉鳴沙。東望岩層海日斜。路入堆雲寒翠裡。碧桃看實莫看花。</p>
</div>
<div class='div-other'><a id='mulu121' />
<p class='h2'>釰潭</p><p>銕冷無花古意多。影寒誰共照澄波。難淹千尺千霄氣。秋水一痕霜不磨。</p>
</div>
<div class='div-other'><a id='mulu122' />
<p class='h2'>田維那回東林省師</p><p>子無板齒父重牙。照影龍媒產淈涯。千古晉風猶未歇。白蓮香綻一池花。</p>
</div>
<div class='div-other'><a id='mulu123' />
<p class='h2'>壁禪人回錢塘</p><p>祖道何堪語寂寥。未甘恨逐陣雲消。風前嚙鏃誰明旨。箭是錢王射過潮。</p>
</div>
<div class='div-other'><a id='mulu124' />
<p class='h2'>建上末山長老。収月林和尚法衣。求偈</p><p>丹山隨處著禪房。底事人傳有許長。林月一枝誰寄重。袈梨猶帶桂花香。</p>
</div>
<div class='div-other'><a id='mulu125' />
<p class='h2'>怤上人歸太平</p><p>雨過山山暝色開。層鰲一見掉頭回。角聲曾攪禪僧夢。家近誰樓莫聽梅。</p>
</div>
<div class='div-other'><a id='mulu126' />
<p class='h2'>藍田首座遊建</p><p>田田藍玉照丹山。劒氣難淹射斗寒。今古溪山今古恨。夕陽橋影莫凭欄。</p>
</div>
<div class='div-other'><a id='mulu127' />
<p class='h2'>悼薦福月磵和尚</p><p>薦福碑轟姓字留。楚天空濶句誰収。長竿影冷磯痕雪。磵水無聲月自龝。</p>
</div>
<div class='div-other'><a id='mulu128' />
<p class='h2'>康上人之浙西</p><p>康莊有路任飄飄。秋入空林葉半凋。一點吳雲添客恨。塔鈴長短送江潮。</p>
</div>
<div class='div-other'><a id='mulu129' />
<p class='h2'>悼蔣山月庭和尚</p><p>得處何曾負佛心。退耕田地恨難平。從茲荒却鐘山路。秋色凄凉月一庭。</p>
</div>
<div class='div-other'><a id='mulu130' />
<p class='h2'>定書記遊浙</p><p>紙襖抄來語欠靈。客途緘恨苦連心。雪山姜杳雖無味。爛得人腸毒最深。</p>
</div>
<div class='div-other'><a id='mulu131' />
<p class='h2'>士農工商</p><p>奮臂名場占榜初。飛騰多是起犂鋤。而今于祿多奇藝。貴賣花窠賤賣書。</p>
</div>
<div class='div-other'><a id='mulu132' />
<p class='h2'>文武醫卜</p><p>奎星久矣晦寒芒。學劒無成鬢<span class='corr'>已</span>蒼。四海瘡痍<span class='corr'>斂</span>無藥。多從龜殻決興亡。</p>
</div>
<div class='div-other'><a id='mulu133' />
<p class='h2'>漁樵耕牧</p><p>絲輪放罷水浮空。閑撥殘雲拾墜松。擊壤歌喧酣老耳。桃林聲暖卷桐風。</p>
</div>
<div class='div-other'><a id='mulu134' />
<p class='h2'>琴碁書畫</p><p>絃奏南薰萬物敷。更新局面見賢愚。山川天下一部史。駿索權奇多按門。</p>
</div>
<div class='div-other'><a id='mulu135' />
<p class='h2'>小師汝霖遊方</p><p>凌晨炷別雪山前。恰值秋霖雨霽天。湖北湖南與麼去。遊方第一莫參禪。</p>
</div>
<div class='div-other'><a id='mulu136' />
<p class='h2'>畊隱</p><p>荒荒荊棘<span class='corr'>刺</span>人眸。遁姓逃名恐未休。祖父田園閑契券。一犁風雨回天秋。</p>
</div>
<div class='div-other'><a id='mulu137' />
<p class='h2'>荊石</p><p>紛紛真偽的難論。玄質憑誰剖化根。老却卞和雙眼碧。白添雲影抱春痕。</p>
</div>
<div class='div-other'><a id='mulu138' />
<p class='h2'>揩上人之徑山。兼簡虗谷和尚</p><p>風雨昏酣苦湊奔。控人一代有龍門。禪床一見便掀倒。劍是黃巢過後痕。</p>
</div>
<div class='div-other'><a id='mulu139' />
<p class='h2'>常寂道者求偈</p><p>寂然常照照還非。參究須明向上機。一自靈山微笑後。嫰紅不上落花枝。</p>
</div>
<div class='div-other'><a id='mulu140' />
<p class='h2'>題呂洞賓</p><p>半幅烏紗襯道粧。匣中斗氣冷涵光。蓬萊日月閑難守。樹老城南酒正香。</p>
</div>
<div class='div-other'><a id='mulu141' />
<p class='h2'>明上人歸古田資福<span class='note-inline'>(善侍者道場)</span></p><p>慈明見後便歸鄉。煩子傳言侍者傍。耽著座山無好味。出爐胡餅飯吹香。</p>
</div>
<div class='div-other'><a id='mulu142' />
<p class='h2'>釣臺開上人之浙</p><p>半肩毳衲下龍臺。剩著閑錢買草鞋。有問南閩消息子。萹枝花向雪中開。</p>
</div>
<div class='div-other'><a id='mulu143' />
<p class='h2'>益上人回建康半山</p><p>茶邊語別意偏勤。客土終難兩地分。鄴上宋家丞相宅。樓鐘時撼半山雲。</p>
</div>
<div class='div-other'><a id='mulu144' />
<p class='h2'>文大師號錦溪</p><p>灘流遶岸浸明霞。眼底誰分是漚麻。濯濯一機収萬像。莫言剪水不成花。</p>
</div>
<div class='div-other'><a id='mulu145' />
<p class='h2'>淮上大禪人之天台</p><p>西望淮濠隔杳冥。天涯隻影伴孤藤。明朝飛錫亭前路。看瀑穿雲剩一僧。</p>
</div>
<div class='div-other'><a id='mulu146' />
<p class='h2'>傳上人遊方</p><p>訊別臨分引話長。具參方眼碧含霜。閩中土豹少行脚。不出飛鳶是謝郎。</p>
</div>
<div class='div-other'><a id='mulu147' />
<p class='h2'>供堂淨髮陳待詔求</p><p>精藝家傳壓當行。[夙-歹]蜚寸刃冷含光。山僧毫髮難瞞汝。舍利雖無却有霜。</p>
</div>
<div class='div-other'><a id='mulu148' />
<p class='h2'>贈製僧履待詔</p><p>十分時樣帶湖山。線路終難略放寬。一著高人有妙處。雲根背手蹙飛鸞。</p>
</div>
<div class='div-other'><a id='mulu149' />
<p class='h2'>謝南山無言和尚建留香堂</p><p>南山鱉鼻毒橫飛。夢裡無言啟化機。曲為遮頭千載討。牯牛圈著銕巴籬。</p>
</div>
<div class='div-other'><a id='mulu150' />
<p class='h2'>李白</p><p>六合風塵未掃清。酒腸如海破愁城。月沈釆石潮痕落。還似吟魂醉未醒。</p>
</div>
<div class='div-other'><a id='mulu151' />
<p class='h2'>杜甫</p><p>憂國憂民客異州。塞笳聲裡戍樓秋。浣花寒漲溪流膩。難洗風塵一掬愁。</p>
</div>
<div class='div-other'><a id='mulu152' />
<p class='h2'>東坡</p><p>人間得喪果何憑。空裡浮花日裡水。瓊海不知身是客。生前慣作水雲僧。</p>
</div>
<div class='div-other'><a id='mulu153' />
<p class='h2'>山谷</p><p>涪江秋晚日荒荒。逐客閑吟意味長。身後身前一炊夢。鮓魚腥冷桂吹香。</p>
</div>
<div class='div-other'><a id='mulu154' />
<p class='h2'>題蒲萄</p><p>斜曛弄金柔。剪剪寒棚秋。渴漿魂欲醉。夢繞西凉州。</p>
<p>翠濕珠露香。影瀉瑤月白。水晶帷幄寒。憑誰喚仙客。</p>
</div>
<div class='div-other'><a id='mulu155' />
<p class='h2'>畫蠏</p><p>沙降潮落渚。郭索戲蹣跚。酒興誰牽夢。蘆風葉戰寒。</p>
<p>努眼資旁行。側飜波底天。人間湯火沸。不到敗荷邊。</p>
</div>
<div class='div-other'><a id='mulu156' />
<p class='h2'>畵鷹</p><p>鐵觜怒囓金縷柔。英英俊氣思離輯。霜眸一舉勦狐兔。平蕪血冷關河秋。</p>
</div>
<div class='div-other'><a id='mulu157' />
<p class='h2'>蓮社圖</p><p>圖荒烟老晉封疆。投社人歸歲月忘。利祿難牽香火夢。芙蕖影裡漏聲長。</p>
</div>
<div class='div-other'><a id='mulu158' />
<p class='h2'>桃源圖</p><p>圖畫溪山足四隣。晴雲難㧯洞門春。不因漁棹吹腥網。老却桃花獨厭秦。</p>
</div>
<div class='div-other'><a id='mulu159' />
<p class='h2'>寄香城昇長老</p><p>憶得相從古㵎旁。更深夜靜與商量。熏天炙地者些子。花藹重城帶雪香。</p>
</div>
<div class='div-other'><a id='mulu160' />
<p class='h2'>小師禮周侍者。書語錄辨。求偈</p><p>語言陳腐欠生機。累子編刊數月期。待到糊窓縵[午/止]處。方纔此錄話行時。</p>
</div></div>
<div class='div-other'><a id='mulu161' />
<p class='h1'>佛事</p>
<div class='div-other'><a id='mulu162' />
<p class='h2'>璹都寺火</p><p>漏灯盞一期摵碎。璹器不是家珍。聖箭子破的橫飛。斷鏃難尋去路。瞥轉生死一機。直下急須領悟。倘或遲回。<span class='note-inline'>(擲下火)</span>濕帋包火。</p>
</div>
<div class='div-other'><a id='mulu163' />
<p class='h2'>悟首座火</p><p>了了常知。機機頓悟。四十餘年。冷守雪山。二六時中。單明此事。只如睦州唆臨濟。問佛法大意事作麼生。<span class='note-inline'>(擲火云)</span>潑油救火。</p>
</div>
<div class='div-other'><a id='mulu164' />
<p class='h2'>傳知客火</p><p>雨夜讀傳灯。傳愽極淵源。錯認白是帋。死句終難詮。要會活句麼。<span class='note-inline'>(擲火云)</span>山青花欲燃。</p>
</div>
<div class='div-other'><a id='mulu165' />
<p class='h2'>琳都寺火</p><p>一有多種。二無兩般。球琳瑯玕。鑒下即易。金圈栗棘。吞透即難。重關[列/手]破。死海蹈飜。<span class='note-inline'>(擲火)</span>依前被熱瞞。</p>
</div>
<div class='div-other'><a id='mulu166' />
<p class='h2'>珉都寺火</p><p>石中有珉。絕瑕絕類。埋藏九十五年中。抵死一槌俱擊碎。擊碎後如何。<span class='note-inline'>(竪火云)</span>跳出楊岐金圈。<span class='note-inline'>(擲火)</span>再入火光三昧。</p>
</div>
<div class='div-other'><a id='mulu167' />
<p class='h2'>小師成副寺火</p><p>親以義重。法以情親。呵吒怒罵。玉汝于成。彭脩殤短。一定手數。離却愛纏。勿懷懼怖。師資義斷。亦在此舉。骨肉情忘。亦在此舉。<span class='note-inline'>(擲火)</span>火裡木人淚如雨。</p>
</div>
<div class='div-other'><a id='mulu168' />
<p class='h2'>法眷孚首座火</p><p>言孚而信。行確而端。形諸外見之則易。虗其中識之則難。香烟起處。坐脫立亡則不無。先師意。作麼生會啞。寧可吞炭。</p>
</div>
<div class='div-other'><a id='mulu169' />
<p class='h2'>宸藏主火。來自開先</p><p>未離青玉峽。袖裡摩尼光絕類。暨發烏石嶺。袖裡摩尼親擊碎。擊碎後如何。<span class='note-inline'>(擲火)</span>紅爐飛雪。陽焰飜波。</p>
</div>
<div class='div-other'><a id='mulu170' />
<p class='h2'>小師曇侍者火</p><p>三年執侍玉無瑕。十八春殘一夢賒。夢破塵消恩義斷。優曇火裏別開花。</p>
</div>
<div class='div-other'><a id='mulu171' />
<p class='h2'>法副寺火。能闍梨</p><p>佛事門中。不捨一法。千思萬筭。計較得來。抵死謾生。有甚麼限。般若無舟。菩提有岸。今日且修火觀。</p>
</div>
<div class='div-other'><a id='mulu172' />
<p class='h2'>鎰首座火</p><p>唆臨濟參黃蘗。萬山嶮絕色如墨。接雲門嗣雪峰。一徑落花春色濃。寂滅相盡。生死途窮。木人把火燒虗空。</p>
</div>
<div class='div-other'><a id='mulu173' />
<p class='h2'>璘淨人火</p><p>璘璘非玉。碌碌非石。黃梅死貨活賣時。夜半三更人不識。即今玉石俱焚時如何。火裡烏龜雙眼赤。</p>
</div>
<div class='div-other'><a id='mulu174' />
<p class='h2'>嚴都寺入墖</p><p>進道嚴身。去名就實。石牕灯盞颺下時。幻泡空花復何物。<span class='note-inline'>(撫骨)</span>蛻骨龍眠香霧窟。</p>
</div>
<div class='div-other'><a id='mulu175' />
<p class='h2'>傳副寺火</p><p>直指單傳。陳年斷貫索。橫拈倒用。貼秤麻三斤。<span class='note-inline'>(竪火)</span>這裡豁開死眼。火急飜身。<span class='note-inline'>(擲下火)</span>白灰輥出紅麒麟。</p>
</div>
<div class='div-other'><a id='mulu176' />
<p class='h2'>東都寺火</p><p>東海潮平。西岩月皎。漚花滅盡光境忘。三際空來一昏曉。是則是。只如楊岐逼慈明。晚參事作麼生。<span class='note-inline'>(擲火)</span>近火先燋。</p>
</div>
<div class='div-other'><a id='mulu177' />
<p class='h2'>傑維那火</p><p>江上青山。屋頭春色。一語傑出叢林。千古飜成芽孽。傑維那。葉落歸根見得親。火裡花開色如銕。</p>
</div>
<div class='div-other'><a id='mulu178' />
<p class='h2'>荊溪玻都文火</p><p>石㵎氷生。荊溪月白。楊岐鬼眼豁開時。玉石依前難辨別。只今玉石俱焚時如何。<span class='note-inline'>(擲火)</span>散作玻琍成五色。</p>
</div>
<div class='div-other'><a id='mulu179' />
<p class='h2'>仁都寺火</p><p>打圓<span class='note-inline'>(相)</span>。喚者个。作金剛圈得麼。仁者見為之仁。打圓<span class='note-inline'>(相)</span>。喚者个。作栗棘蓬得麼。智者見為之智。全死全生。無是不是。<span class='note-inline'>(擲火)</span>火裡蝍蟟吞鱉鼻。</p>
</div>
<div class='div-other'><a id='mulu180' />
<p class='h2'>瓊堂主火</p><p>瓊樹花殘。虗堂漏靜。風火無常。掃除幻境。<span class='note-inline'>(擲火)</span>眼不見為淨。</p>
</div>
<div class='div-other'><a id='mulu181' />
<p class='h2'>瑤法公火</p><p>老不傳衣。守死善道。瑤池月冷轉身時。活句依前猶欠悟。打圓<span class='note-inline'>(相)</span>。便向者裡悟去時如何。<span class='note-inline'>(擲火)</span>乾茅引火。</p>
</div>
<div class='div-other'><a id='mulu182' />
<p class='h2'>夢都寺火</p><p>楊岐的旨。了無要妙。大夢忽醒時。古今一昏曉。掀飜圓覺伽藍時如何<span class='note-inline'>(擲火)</span>順風縱燎。</p>
</div>
<div class='div-other'><a id='mulu183' />
<p class='h2'>證寮無火</p><p>意絕攀緣。道無修證。認影迷頭。通身是病。某人。薝蔔花開。鐵樹春香。艶不隨風火盡。</p>
</div>
<div class='div-other'><a id='mulu184' />
<p class='h2'>恠石珍首座火</p><p>片板橫檐。絕世高古。虗空撒手便行時。大地山河無寸土。一物長靈。不墮生死。<span class='note-inline'>(擲火)</span>火雲影裡恠石露。</p>
</div>
<div class='div-other'><a id='mulu185' />
<p class='h2'>樞局主火</p><p>密運樞機。未忘局量。千思萬筭。計較得來。生死無明。轉增妄想。只如不落心思意想一句。又作麼生。<span class='note-inline'>(擲火)</span>火曰炎上。</p>
</div>
<div class='div-other'><a id='mulu186' />
<p class='h2'>睿上人火</p><p>知幾其神。惟睿作聖。喚作及第心空。未是尅期取證。掀飜圓覺伽藍時如何。<span class='note-inline'>(擲火)</span>火出木盡。</p>
</div>
<div class='div-other'><a id='mulu187' />
<p class='h2'>隆上座火</p><p>大地隆平。虗空凹凹。踏飜死海浪飜空。驚起泥牛雙角折。別別。<span class='note-inline'>(擲下火)</span>日裡藏水。火中釣鱉。</p>
</div>
<div class='div-other'><a id='mulu188' />
<p class='h2'>良監粮火</p><p>善性良心。明因識果。捱到吹糠著米時。一覺黃粱酣夢破。便與麼去時如何。<span class='note-inline'>(擲火)</span>烏龜向火。</p>
</div>
<div class='div-other'><a id='mulu189' />
<p class='h2'>因監粮火</p><p>數米量柴。將勤補過。死盡偷心。急須頓悟。何故。因風吹火。</p>
</div>
<div class='div-other'><a id='mulu190' />
<p class='h2'>小師太上座火</p><p>大初冥冥。至理淵深。會則目前包褁。不會則生死漂沈。師資義絕。玄路難尋。且從火裡別真金。</p>
</div>
<div class='div-other'><a id='mulu191' />
<p class='h2'>西翁梵西堂火</p><p>梵音何來。真空何像。散席參方。究竟得明。生死無明。轉增虗妄。何故。火無西旺。</p>
</div>
<div class='div-other'><a id='mulu192' />
<p class='h2'>璋首座火<span class='note-inline'>(曾住院號錦溪)</span></p><p>我首座<span class='corr'>已</span>出世。錦濯溪流波<span class='corr'>已</span>逝。我首座<span class='corr'>已</span>行脚。珪璋也要重磨琢。道絕功勳。情忘鑑覺。<span class='note-inline'>(擲火)</span>焰冷紅爐雪花落。</p>
</div>
<div class='div-other'><a id='mulu193' />
<p class='h2'>了首座火<span class='note-inline'>(曾住翠林清溪)</span></p><p>提為人句。翠林倒影環清溪。拶嶮崖機。水激寒泉喧古㵎。塵境空寂了無常。地水火風真即幻。只如睦州接雲門嗣雪峰。又作麼生。<span class='note-inline'>(擲火)</span>雪中送炭。</p>
</div>
<div class='div-other'><a id='mulu194' />
<p class='h2'>日法公火</p><p>黃梅昔日。傳依不傳法。雪峰今日。傳法不傳衣。是法非法。了無異見。死句活句。惟<span class='corr'>己</span>自知。<span class='note-inline'>(擲火)</span>何須秉火情人題。</p>
</div>
<div class='div-other'><a id='mulu195' />
<p class='h2'>同都管火<span class='note-inline'>(浴中死)</span></p><p>同聲相應。飛聖箭密露全鋒。同道方知。逼晚參暗中藏毒。無生國裡。一笑飜身。生死海中。未離垢濁。<span class='note-inline'>(擲火)</span>水浴何如火浴。</p>
</div>
<div class='div-other'><a id='mulu196' />
<p class='h2'>落髮</p><p>殿前草。無明草。剗削盡時。色窮歸皂。珊瑚樹林月杲杲。寸刃拈來。寒光燁燁。盡淨剗除。纖毫不立。雪裡一花開五葉。</p>
</div>
<div class='div-other'><a id='mulu197' />
<p class='h2'>付衣<span class='note-inline'>(同附六人)</span></p><p>鷄足底。黃梅底。暗合明投。無是不是。全身任重時如何。六人成大器。</p>
<p>一絲繫重。不傳而傳。要求密意。密在汝邊。付袈裟云袈裟搭在肩。</p>
</div></div>
<div class='div-other'><a id='mulu198' />
<p class='h1'>自讚</p>
<div class='div-other'><a id='mulu199' />
<p class='h2'>潮州廣法文長老請讚</p><p>法不可傳。文不加點。嗣永元學拙於愚。據雪山道無兼善。聲震海陽。一新聞見。潭裡鰐魚眼如電。</p>
</div>
<div class='div-other'><a id='mulu200' />
<p class='h2'>三峰定長老請讚</p><p>金襴擁座。玉麈談空。定其宗如雲門之有文遠。唱其道如慈明之有黃龍。住山有前輩之古執。應世無今時之變通。秉權衡於量外。欠繩尺於胸中。似此絕標致。誰能躡其蹤。雲外三峯聳碧穹。</p>
</div>
<div class='div-other'><a id='mulu201' />
<p class='h2'>雲門彬長老請讚</p><p>道絕古今。機全殺活。笑曾郎舀來千五眾。木杓欠長。鄙洋嶼打發十三人。竹篦太短。非色非聲。滿耳滿眼。雲門一曲江風暖。</p>
</div>
<div class='div-other'><a id='mulu202' />
<p class='h2'>視音明長老請讚</p><p>機兮默默。用兮冥冥。攪螺江慣將折筋。釘虗空不口寸丁。即真即假。非色非聲。明月半牕梅影橫。</p>
</div>
<div class='div-other'><a id='mulu203' />
<p class='h2'>小阿應天貴長老請讚</p><p>嚴冷難親。溫良易見。歷浙訪道。尋師歸閩。授。</p>
<p>宣住院。恢大中之道。洞徹玄微。續雪嶠之灯。光明發現。無師之智。孰盡其善。克家有子。貴宜得贒。一滴寒泉浪拍天。</p>
</div>
<div class='div-other'><a id='mulu204' />
<p class='h2'>興福煜長老請讚</p><p>氣宇閑澹。面目巉岩。出林白額。腥風莫掩。磨牙鱉鼻。毒氣正酣。描寫不得。青出於藍。煜煜星光輝斗南。</p>
</div>
<div class='div-other'><a id='mulu205' />
<p class='h2'>俶藏主繪像請讚</p><p>智無師授。學有專愚。放出南山鱉鼻。生擒南海鰐魚。似這模樣。其誰與俱。何堪赤手捧天書。</p>
</div>
<div class='div-other'><a id='mulu206' />
<p class='h2'>小師正心藏主請讚</p><p>口毒心慈。氣嚴㒵古。嗣永元不識佛心。膺宣命對揚䒶子。有胸中全屋之規模。無蓋世驚人之名字。何消描摸向人前。殆似攘羊證其父。</p>
</div>
<div class='div-other'><a id='mulu207' />
<p class='h2'>外甥正韶都寺請讚</p><p>遠之而冷。即之而溫。續廣陵道。散音諧韶。護滅中峰。滅碎沙盆。渭陽正派。其來有源。一滴寒泉四海分。</p>
</div>
<div class='div-other'><a id='mulu208' />
<p class='h2'>梅石宋宣教真贊</p><p>鴈塔無心。雞窻有意。百稔猶幻兮。傲時粃糠。三教精研兮。洞明一理。肝腸鐵石。至老難移。平生心事梅花知。</p>
</div>
<div class='div-other'><a id='mulu209' />
<p class='h2'>平村李郡馬真贊</p><p>巾籠犀頂。秀挺芝眉。卜重城之隱。易書貿屋。賦盤谷之歸。疏泉鑿池。炊夢忽醒。人世<span class='corr'>已</span>非。桃源花靄春枝枝。</p>
</div>
<div class='div-other'><a id='mulu210' />
<p class='h2'>橫秀陳宣教真贊</p><p>山雲癯而秀橫。池月清而鏡明。詩禮傳家兮。禮席春暖。湖海延士兮。陳樓晝晴。後學模範。尚有老成。故家喬木干雲青。</p>
</div>
<div class='div-other'><a id='mulu211' />
<p class='h2'>東禪方岩和尚像請贊</p><p>岩岩偉瞻。隆隆顯擢。笑談融度外之町畦。英特絕今時之作略。閑居山之雲。影自捲舒。麗覺城之月。輝流海嶽。句下丹青。機先描摸。重重烟水昏樓閣。</p>
</div>
<div class='div-other'><a id='mulu212' />
<p class='h2'>送乾維那遊方</p><p>乾坤今古日月明。山川不逐郵傳更。肩磨踵接烟塵腥。沙空漢冷鸞鳳冥。洞桃未到春葉零。野草幾見霜叢青。壁根主丈□跳鳴。芒鞋背蹙鴛鴦繩。了無一語堪將行。晴雲倒影飜玄泓。</p>
</div>
<div class='div-other'><a id='mulu213' />
<p class='h2'>送劒上人歸嚴州</p><p>一錫朝離㵎泉曲。凉空一雨收殘溽。雪峰法道今何如。但言粥足飯亦足。衲僧無營亦無欲。自家水牯自家牧。釣名釣祿兩茫茫。月浸嚴灘半釣玉。</p>
</div>
<div class='div-other'><a id='mulu214' />
<p class='h2'>寧上人回泉州</p><p>雪鰲去天無一握。南來北來難湊泊。南山鱉鼻老磨牙。南山白額頭帶角。上人一見便面頭。甘草何曾輕動著。烏藤抝折到家時。洛陽月冷潮痕落。</p>
</div>
<div class='div-other'><a id='mulu215' />
<p class='h2'>壽上人歸杭州</p><p>上人久別西湖秋。一笻來作南州遊。青山在在栖棘閙。樓閣處處昏鴉投。寒泉收聲鐵虬蟄。枯木春老苔花收。參須自參急著手。大法誰為正宗壽。心花忽爾發現時。桂子香瓢月如晝。</p>
</div>
<div class='div-other'><a id='mulu216' />
<p class='h2'>明藏主回潮陽省師</p><p>向來別我鰲山巔。今復見子逾十年。孤笻冷挾北山雨。毳衲香染西湖蓮。倦遊懶作吳楚興。歸夢飛逐炎雲邊。參方貴展極則事。圓相不用呈師前。老余清興不可到。瘴霧不礙雙眸懸。韓公書堂灯火靜。唐栢黛色應參䒶。</p>
</div>
<div class='div-other'><a id='mulu217' />
<p class='h2'>送先藏主重建那羅延窟</p><p>南方法窟那羅延。法師無表名始傳。慈雲不遂野雲散。雜花濃染岩花鮮。木櫚亟鎖竺梵古。鯨杵時撼蒼龍眠。岩房掩寂曉色瞑。朴握暖附寒孤禪。銅瓶和月汲潭淥。瓦甑敲火燒松烟。千村萬落信脚到。杖頭三合休論錢。岩中勝絕神蜚越。何當一䇿登窮巔。經臺分我一笑暇。老興引手摩青天。</p>
</div>
<div class='div-other'><a id='mulu218' />
<p class='h2'>恭侍者求遊方</p><p>癡雲蔽天苦冥漠。覺苑花殘寒色惡。百城煙水空微茫。善財處處失樓閣。朝來有客來潮陽。鰐海波中見頭角。誰家虀甕應最深。覔我遍參語一則。欲書無語堪描摸。四簷凄冷簷花落。</p>
</div>
<div class='div-other'><a id='mulu219' />
<p class='h2'>到方山寺</p><p>方方屹立山如屏。野色浮膩泉石清。舍桐蛻子朝露冷。草荳綻莢秋香零。蛇村鼠落俯脚底。逈隔凡俗烟塵腥。我來似與小有約。呼應萬象天風鳴。可人景物雙眼明。半窻日色山雲青。</p>
</div>
<div class='div-other'><a id='mulu220' />
<p class='h2'>仰山彥書記之徑山</p><p>昔年曾飲姜杏盃。香浮雪谷飜輕雷。城南鍾瑞見英秀。百草不敢爭春魁。潮平三山瞑宿霧。雨閉樓閣昏腥埃。適途[土*焦]斧聲方閑。明窓有意何當開。滿襟吳楚賷舊恨。秋興入夢無遲回。龍門一代爭仰止。招隗正築黃金臺。</p>
</div>
<div class='div-other'><a id='mulu221' />
<p class='h2'>中原寶首座之淨慈</p><p>行行咲踏吳楚雲。一夏兩錯應休論。袖中自有中原價。溫粹孰剖玄無根。青山不斷行客路。樓閣深閉誰家門。金波寒湧葑痕合。梅香柳影空黃昏。</p>
</div>
<div class='div-other'><a id='mulu222' />
<p class='h2'>楠藏主回浙</p><p>㵎泉鳴秋聲歷歷。烏石摩雲色如鉄。枯木凝春夜定回。方池蘸月涵虗碧。宏開藏海花重重。真機演出還演入。司其鑰者喜得人。不獨有權應有實。梗楠杞梓法棟梁。火棗交梨意荊棘。功成解印湖山秋。柳影梅香舊知識。老我炎雲㵎雪濵。吳楚相望興何極。臨風重索餞行篇。一語欲書還住筆。玉泓飜水浪如激。簷松吹香翠欲滴。</p>
</div>
<div class='div-other'><a id='mulu223' />
<p class='h2'>蓬萊清水遠庵主</p><p>老禪清水庵中來。氣挾清水無飛埃。一從識得庵中主。花片不染庵前苔。胸中妙應有活法。粒米不蓄兼蓙柴。老來了却行脚債。幾辨布襪隨青鞋。毬門無關銕限古。印墖瑞靄祥烟開。漲波梅雨激泉㵎。倚天金碧飛樓臺。好山抵事不少駐。歸棹苦逐安溪回。炎雲引首一笑活。人間何處非蓬萊。</p>
</div>
<div class='div-other'><a id='mulu224' />
<p class='h2'>寄潮州東齋先生</p><p>古今宗教師昌黎。首以文學鳴海湄。古瀛禮樂盛化地。瘴雨不洗眉山碑。地靈薦瑞天不靳。爛爛照海奎星垂。齋名以東慕東魯。學古心古時難移。會堂克家侍鰲頂。極口公道談公詩。老余深樵髮如雪。何當一見掀雙眉。雲橫烏石銕壁立。怒漲古㵎春泉肥。臨風奮筆徒依依。寸心遠逐炎雲飛。</p>
</div>
<div class='div-other'><a id='mulu225' />
<p class='h2'>無藏主遊浙</p><p>當時錯聽小艶詩。藏海揭飜難洗耳。聲塵消盡義路忘。今古互融冥一理。吳雲楚水清興長。寓目溪山休寓意。平田淺草須隄防。不到大虫老無齒。江空歲晚茲何時。力道勇決無遲遲。臨風一語難上紙。四簷擁雪梅花飛。</p>
</div>
<div class='div-other'><a id='mulu226' />
<p class='h2'>小師奉維那遊浙</p><p>凌晨炷別㵎泉曲。切齒臨風無別囑。沖雲有志合奮飛。屋頭春色休馳逐。溪藤書偈推晴窻。簷竹飄寒散騰六。諸方五味正炊香。老僧一味拈不出。罷參畢事却歸來。地爐待子煨蘿蔔。</p>
</div>
<div class='div-other'><a id='mulu227' />
<p class='h2'>贈畫士</p><p>有客有客來城隅。袖裡秘[打-丁+來]丹青書。胚奪造化胎元樞。妹陋一髮窮緇銖。愧余深樵雪滿顱。毳衲寒染山雲曜。筠簷閣雨松烟踈。生綃半幅毋勞舒。渠今非我我非渠。太虗無影澄氷壺。山林鍾[日/折]分<span class='corr'>已</span>殊。大手留寫凌烟圖。</p>
</div>
<div class='div-other'><a id='mulu228' />
<p class='h2'>竹房開首座回建之大中</p><p>竺[王*函]芳披花雨紅。天風剪水春光融。上碑字可師前哲。嶮崖句拶機全鋒。峰頭數載閑相從。極口每見高誼隆。亭亭玉立竹房竹。靄靄香挹松山松。朝來語別情冲冲。碧水遠激寒流淙。難兄難弟無所擇。迎門一笑懽相逢。為余久踈多致恭。尺箋不敢干飛鴻。期將此道恢大中。㵎水喜躍龍潭龍。</p>
</div></div>
<p class='juan'>樵隱和尚語錄卷下<span class='note-inline'>(終)</span></p>
</div><!-- end of div[@id='body'] -->
</body></html>