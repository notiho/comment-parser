<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經圓通疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu19' />大佛頂如來密因修證了義諸菩薩萬行首楞嚴經卷第十</p><p class="byline">師子林沙門　惟則　會解</p><p class="byline">天台山沙門　傳燈圓通疏</p>
<div class='div-orig'><p>○四行陰二初結前生後二初結前想盡阿難彼善男子修三摩地想陰盡者是人平常夢想消滅寤寐恒一覺明虗靜猶如晴空無復麤重前塵影事觀諸世間大地山河如鏡鑑明來無所粘過無蹤迹虗受照應了罔陳習惟一精真。</p>
<p>○二生後行相二初示二相二初不盡相生滅根元從此披露見諸十方十二眾生畢殫其類雖未通其各命由緒見同生基猶如野馬熠熠清擾為浮根塵究竟樞穴此則名為行陰區宇。</p>
</div>
<div class='div-commentary'><p style="margin-left:1em">【觧】溫陵曰通敘想滅行現也。浮動妄習晝明則想夕瞢則夢。汩亂性真莫得而一。擾動覺明莫得而靜。故想陰盡者夢想消滅寤寐恒一覺明虗靜猶如晴空也。五陰前麤後細故想盡則無麤重影事。雖觀萬象而無想念故如鏡鑑明無粘無迹。虗受照應了無陳習惟一精真明極如此故幽隱行陰於是披露也。行為萬化生滅根元故其相披露則十二類生之元無不殫見。各命由緒識也。同生基行也。擾動幽隱故譬野馬。乍生乍滅故曰熠熠。無復麤影故曰清擾。根塵運止皆本於此故曰究竟樞穴也。孤山曰雖未下謂雖未能別相見彼眾生修因趣果因由端緒。<span class='corr'>已</span>能總相見彼生類俱由行起。名此行陰為同生基。野馬陽燄浮埃也。熠熠光耀閃爍之貌。清擾即下文幽清擾動是也。</p>
<p style="margin-left:1em">【疏】天台曰想陰盡者下先牒定想盡。是人去釋成。先明想盡之體次明想盡之用。言是人平常夢想消滅寤寐恒一者蓋夢因想有。日既結為諸想雖見聞不惑夜則發為六夢即顛倒錯亂。故寤寐不得恒一。今之行者想陰既盡則平常夢之與想二俱消滅。寤之與寐其心恒一。而本覺妙明虗而無物靜而不動。猶如晴明虗空無復麤重前塵如浮雲微風之影事矣。次明想盡之用。謂既得此體則六根之用亦復微妙。故觀諸世間大地山河六塵之境凡對根之時如鏡鑑明。雖形對像生物來心亦不為塵之所粘而趣外奔逸。物去塵亦不為心之所覽而聚緣內搖。體則虗其所受而用則無不照應。惟其如此故六根照用而了罔陳習獨一精真虗靜覺明而<span class='corr'>已</span>。此結前想盡之相也。次生後行相中初明不盡相。蓋想陰既滅而行陰現前。生滅根元從此披露。猶如磨鏡又刮去一層麤垢則行陰之微細影事現前。故見諸十方十二眾生畢殫其類。雖未通其各命由緒者。言識陰猶為行陰所覆也。見同生基猶如野馬熠熠清擾。此正指行陰微細影事猶如野馬其相熠熠。謂清擾之狀既如陽燄又如熠耀而似有似無而乍明乍暗也。蓋行陰遍前三陰其動也麤。今在本陰其生滅也細。乃為浮塵根究竟樞穴。正以六門開閉所司者在于樞穴。想固當其先而猶未若行以為之究竟是為行陰區宇也。補遺云周禮列子夢有六候。一曰正夢平居自夢。二曰蘁夢驚愕而夢。三曰思夢思念而夢。四曰寤夢覺時道之而夢。五曰喜夢喜悅而夢。六曰懼夢恐怖而夢。法華文句云唯佛不夢無疑無習氣故。從五事故有夢。如偈說以疑心分別學習因現事非人來相語因此五事夢。五事六候皆本想陰。熏聞云智論第九十二云眠有二種。一者眠而夢二者眠不夢。阿羅漢非為安隱著樂故眠。但受四大身法應有食息眠覺。是故少許特息名為眠不為夢眠。</p>
</div>
<div class='div-orig'><p>○二盡相若此清擾熠熠元性性入元澄一澄元習如波瀾滅化為澄水名行陰盡是人則能超眾生濁。</p>
<p>○二顯妄源觀其所由幽隱妄想以為其本。</p>
</div>
<div class='div-commentary'><p style="margin-left:1em">【觧】溫陵曰行陰習擾成性故稱元性元習。能滅擾習則歸元澄之本而遷流相盡矣。故如波瀾滅化為澄水也。生滅不停業運常遷名眾生濁。故行陰盡則超之。行陰密移曾無覺悟故曰幽隱妄想。</p>
<p style="margin-left:1em">【疏】天台曰清擾熠熠方言行陰之相。元性正言行陰之體。謂此清擾熠熠正生滅之根元能為前三陰作枝流故曰元性。行陰若盡遷流性澄歸于識陰湛不搖處故曰性入元澄。一入識湛則行陰本習皆空故曰一澄元習云云。蓋以喻言之則行陰微細如水之波瀾。此陰若破則波瀾滅化為澄水。然此湛非真流急不見與而言之故喻澄水。</p>
</div>
<div class='div-orig'><p>○二正明發相二初正明十相十初二無因論二初正心絕魔阿難當知是得正知奢摩他中諸善男子凝明正心十類天魔不得其便。</p>
<p>○二窮元發見三初總述方得精研窮生類本於本類中生元露者觀彼幽清圓擾動元於圓元中起計度者是人墜入二無因論。</p>
</div>
<div class='div-commentary'><p style="margin-left:1em">【觧】溫陵曰夢想消亡寤寐常一故稱正知奢摩他。又稱凝明正心皆想盡之相也。外魔皆因心召。故想盡凝明則天魔不至。從此惟是修禪失趣狂解妄計是即陰魔也。生類本即同生基也。於本類中生元露者於同生基見<span class='corr'>已</span>行元也。幽清動元即行元也。</p>
<p style="margin-left:1em">【疏】天台曰是得正知者。想陰既盡夢想俱空則尋常所知而無不皆正。下云凝明正心。心即知也所謂得正知也。若於此而起邊見則亡正徧知。是則正知。但是文略。具足應云得正徧知。蓋圓人具六徧知。今云得正徧知。非在相似則在觀行。奢摩他中猶言禪定中也。凝明正心則內護有力。魔不得便則邪不干正。方得精研窮生類本。謂行陰既<span class='corr'>已</span>當情方得用止觀之功精細研究以窮乎行陰生類之本。於本類中即十二類也。生元露者正指所觀行陰也。觀彼幽清圓擾動元者。即以奢摩他觀行陰之相動中有常住真心不動者在。以事乎圓修也。<span class='corr'>已</span>上皆示境觀現前也。於圓元中起計度去方明於行起非之相。即於圓元早生住著以為滿足菩提。見道不真以起乎計度成二無因論。此計重在元字元即因也。二無因論蓋本於此。論者立言詮辯也。偏見既得之于心言說必形之於論。凡西天外道立無因論皆祖於此。下去例然。故知外道悉本于內理。蓋緣見道不諦。莫不皆以影響而測度乎形聲之所使然也。</p>
</div>
<div class='div-orig'><p>○二別顯二初計本無因二初正明一者是人見本無因何以故是人既得生機全破乘于眼根八百功德見八萬劫所有眾生業流灣環死此生彼只見眾生輪迴其處八萬劫外冥無所觀便作是解此等世間十方眾生八萬劫來無因自有。</p>
<p>○二結過由此計度忘正徧知墮落外道惑菩提性。</p>
</div>
<div class='div-commentary'><p style="margin-left:1em">【觧】吳興曰生機全破者。機喻擾動即行陰也。不為想陰所覆故云全破。眼根八百功德既約三世四方論之。今見本無因即乘過去功德。下見末無因即乘未來功德。斯由定中發宿命通乃令眼根彰此力用。業流灣環行陰流轉也。冥無所觀外道冥諦也。夫善惡業緣惟識變造。是人八萬劫外尚不見行何況於識。故從此來起無因計。</p>
<p style="margin-left:1em">【疏】天台曰見本無因者由眼根八百功德之力而見之也。此之功德有以世涉方以方涉世兩種之辯。以世涉方則以橫遍五方者為本。非此中意。今以以方涉世豎窮三世者為因。此之功德兩處所論不同。今經明因心本具非此中意。當取法華似果所論以其約修成故也。又若相似中顯既見真諦之理不復更有此計。將是觀行位人圓伏五住以觀行八百眼根功德見而生計也。</p>
</div>
<div class='div-orig'><p>○二計末無因二初正明二者是人見末無因何以故是人於生既見其根知人生人悟鳥生鳥烏從來黑鵠從來白人天本豎畜生本橫白非洗成黑非染造從八萬劫無復改移今盡此形亦復如是而我本來不見菩提云何更有成菩提事當知今日一切物象皆本無因。</p>
</div>
<div class='div-commentary'><p style="margin-left:1em">【觧】溫陵曰謬執生根不達化理。以人竟為人乃至黑竟為黑無復改移。因而例我本不見道末亦無成。是末無因也。結文本字合是末字。吳興曰無復改移者此見一分人畜之類有經長時業果未轉故起斯計。如智論明舍利弗觀鴿子身前後皆八萬劫不改其類。今行陰中既見此相。乃執一切自然而然。此即不知十二類生各命由緒也。今盡此形等明未來無因。亦應見八萬劫。以外道通同聲聞故。</p>
<p style="margin-left:1em">【疏】天台曰上文則依本而計乎本謂本無因。此本則以本而例乎末計末無因。不獨此也且以所見六道無復改移者本來不見菩提。良由內有邪解之夙種故致妄成邪解之計執也。</p>
</div>
<div class='div-orig'><p>○二結過由此計度亡正徧知墮落外道惑菩提性。</p>
<p>○三結示是則名為第一外道立無因論。</p>
</div>
<div class='div-commentary'><p style="margin-left:1em">【觧】吳興曰肇師云外道末伽梨謂眾生苦樂不因行得皆自然耳。前經云末伽梨等都言此身死後全滅。今計無因雖不云死滅必至劫滿亦同其倫。當知諸見不出四句。謂斷常雙亦雙非也。上二無因即斷見。下四徧常及一分無常一分常乃至死後俱非即後三句。餘之所計皆源流於此。</p>
</div>
<div class='div-orig'><p>○二四徧常論二初正心絕魔阿難是三摩中諸善男子凝明正心魔不得便。</p>
<p>○二窮元發見三初總述窮生類本觀彼幽清常擾動元於圓常中起計度者是人墜入四徧常論。</p>
</div>
<div class='div-commentary'><p style="margin-left:1em">【觧】長水曰行陰生滅相續不失故名常。所計四種徧一切法故名圓。溫陵曰前言圓擾動元此言常擾動元者。以生滅之元皆圓於此遂執為常而起徧常論。徧即圓也。故此標名徧常後結名圓常。</p>
<p style="margin-left:1em">【疏】天台曰前於行陰圓元中以起計。元者本也。故初計本無因。又因本而計乎末故名末無因。今於圓常中以起計故立四徧常論。是皆於行陰徧十二類處謂之圓。生滅流急不見處謂之常。所謂於生滅中早計真常若果見真常則何計之有。</p>
</div>
<div class='div-orig'><p>○二別顯二初正明四初二萬常一者是人窮心境性二處無因修習能知二萬劫中十方眾生所有生滅咸皆循環不曾散失計以為常。</p>
</div>
<div class='div-commentary'><p style="margin-left:1em">【觧】溫陵曰由妄計行陰為生滅圓元遂於心境四大等皆計為常也。真際曰心境二處雖則無因。二萬劫來相續不斷故計為常。</p>
<p style="margin-left:1em">【疏】天台曰心境性心境二處之性也。此四徧常論乃從前本無因中發來。故言二處無因。前由眼根八百功德故謂之見。今依意根千二百功德故謂之知。以此意知豎見十方眾生微細行陰計以為常。但所獲意通比前為小。故但修習能知二萬劫中之事也。</p>
</div>
<div class='div-orig'><p>○二四萬常二者是人窮四大元四性常住修習能知四萬劫中十方眾生所有生滅咸皆體恒不曾散失計以為常。</p>
</div>
<div class='div-commentary'><p style="margin-left:1em">【觧】溫陵曰眾生依地水火風生滅而四性元則常住則諸生滅法咸皆體常。</p>
<p style="margin-left:1em">【疏】天台曰上於心境二性生計其見尚寬則遍色遍心。今窮四大元四性常住其見則狹但四大之色而<span class='corr'>已</span>。此中意根功德比前倍大故言四萬。言修習能知者乃想破行現之後重加修習方能知之也。</p>
</div>
<div class='div-orig'><p>○三八萬常三者是人窮盡六根末那執受心意識中本元由處性常恒故修習能知八萬劫中一切眾生循環不失本來常住窮不失性計以為常。</p>
</div>
<div class='div-commentary'><p style="margin-left:1em">【觧】溫陵曰六根及末那執受即八識也。心意識中本元即識性也。謂其本性恒常眾生依之循環而住不曾散失。此認識神而妄計也。真際曰言六根者舉所依根顯能依識也。既云心意識中故知觀八識也。吳興曰按楞伽云阿梨耶識除佛及八地菩薩諸餘二乘外道修行者皆不能知。由是觀之。今行陰未盡豈能於此計以為常。應知心意識者通舉八識也。本元由處別指行陰也。良以首楞嚴定頓窮八識圓伏五住。而於想陰盡處不了行陰微細生滅妄認為常。非謂定中<span class='corr'>已</span>見第八。慤師云若了八識何得異計斯語善焉。天如補註曰俱舍云集起名心思量名意了別名識。百法疏云八識名心七識名意六識名識。又婆沙云心即意識。如火名燄亦名為熾亦名燒薪。只是一心有三差別。此中諸解當取岳師通舉八識別指行陰之說為近理也。</p>
<p style="margin-left:1em">【疏】天台曰前第二則依四大而計常。今則依內色受想行四陰而計常。意根為末那執受二識之所依。舉能彰所。未必外道能見八識也。此中意根功德比上又復倍寬故云八萬。餘如舊說。</p>
</div>
<div class='div-orig'><p>○四不生滅常四者是人既盡想元生理更無流止運轉生滅想心今<span class='corr'>已</span>永滅理中自然成不生滅因心所度計以為常。</p>
</div>
<div class='div-commentary'><p style="margin-left:1em">【觧】溫陵曰想元想陰也。生理行陰也。妄謂流轉生滅皆屬想心。今<span class='corr'>已</span>永滅則不生滅理自然屬行。不知行陰即生滅元也。長水曰此於生滅計不生滅故執為常。吳興曰前指本元為常。即於生滅計不生滅。如見細流謂之止水也。今取理中為常。乃於不生滅計不生滅。如見虗空謂之常住也。斯亦妄認行陰為理耳。</p>
<p style="margin-left:1em">【疏】天台曰前則約四陰為生計之本。今則捨寬從狹獨於行陰而起計。應知外道迷理依邪理而計理。孰不謂五陰皆空<span class='corr'>已</span>度苦厄<span class='corr'>已</span>證真理。如來以正智而鑒其所依畫其所計以指其非。俾後世鑒此失者以歸乎正轍。庶不為邪解之所轉也。</p>
</div>
<div class='div-orig'><p>○二結過由此計常亡正徧知墮落外道惑菩提性。</p>
<p>○三結示是則名為第二外道立圓常論。</p>
</div>
<div class='div-commentary'><p style="margin-left:1em">【觧】吳興曰此四徧常所窮之境從廣至狹而成次第。初通五陰二局色陰三惟行陰四但是行陰不生滅理。若言第三計八識第四復計行陰。其義既失所次亦非。</p>
</div>
<div class='div-orig'><p>○三四一分常論二初正心絕魔又三摩中諸善男子堅凝正心魔不得便。</p>
<p>○二窮元發見三初總述窮生類本觀彼幽清常擾動元於自他中起計度者是人墜入四顛倒見一分無常一分常論。</p>
</div>
<div class='div-commentary'><p style="margin-left:1em">【疏】天台曰此非確然於自<span class='corr'>己</span>他人中而起計度。乃即於行陰而作自他計。如二於國土三於我心四於行流皆名於自他中而起計度。以例第一一切眾生於我心中自生自死。一惟自之行陰所具十二類生以之為他乃於無自他中而妄計自他者也。</p>
</div>
<div class='div-orig'><p>○二別顯二初正明四初我常彼無常一者是人觀妙明心徧十方界湛然以為究竟神我從是則計我徧十方凝明不動一切眾生於我心中自生自死則我心性名之為常彼生滅者真無常性。</p>
</div>
<div class='div-commentary'><p style="margin-left:1em">【觧】吳興曰觀妙下重舉觀行。湛然下正明起計。亦由不了行陰生滅。妄謂此處心性湛然以為神我。言神我者外道名主諦。謂一切法皆是我所。悉以此神而為其主。</p>
<p style="margin-left:1em">【疏】天台曰觀妙明心雖是觀行。乃指想盡行現之心為妙明心。蓋圓頓行人乃觀迷即悟。即以五妄想元為所觀事境以成理觀。若觀之審諦則破陰元以顯真常。認之不諦則執想元以為妙明。今於想盡行現之中。觀彼幽清常擾動元計之為妙為明為徧為湛為究竟神我。故以幽清常者為常以十二類擾動者為生滅無。常故為一分無常一分常論常則為自無常計以為他也。</p>
</div>
<div class='div-orig'><p>○二劫壞劫不壞二者是人不觀其心徧觀十方恒沙國土見劫壞處名為究竟無常種性劫不壞處名究竟常。</p>
</div>
<div class='div-commentary'><p style="margin-left:1em">【觧】吳興曰謂三禪以下終為三灾所壞名無常種性。四禪以上灾不能壞名究竟常。</p>
<p style="margin-left:1em">【疏】天台曰不觀其心徧觀國土者。此指行陰徧前色陰以外色言之也。雖然亦將是以<span class='corr'>己</span>所歷階位自下昇高至三禪四禪了其三灾有可壞不可壞之處以計常無常論。當則為自所證涅槃之處。無常則為他生死之處也。</p>
</div>
<div class='div-orig'><p>○三我如微塵轉三者是人別觀我心精細微密猶如微塵流轉十方性無移改能令此身即生即滅其不壞性名我性常一切死生從我流出名無常性。</p>
</div>
<div class='div-commentary'><p style="margin-left:1em">【疏】天台曰此約行陰遍於內色以起計也。蓋人身之逐於生滅有主之者行陰是也。有受其所遷者捨外從內言之色陰是也。乃妄計以行不壞性名我性常為自。有生滅之色從我流出。名無常性為他。</p>
</div>
<div class='div-orig'><p>○四行常餘無常四者是人知想陰盡見行陰流行陰常流計為常性色受想等今<span class='corr'>已</span>滅盡名為無常。</p>
<p>○二結過由此計度一分無常一分常故墮落外道惑菩提性。</p>
<p>○三結示是則名為第三外道一分常論。</p>
</div>
<div class='div-commentary'><p style="margin-left:1em">【觧】吳興曰前觀我心雖流轉十方性無移改。不知我是行陰其體常流。今雖見流仍未見識陰之相。故對色受想等為常無常也。此四顛倒。初觀神我及一切眾生即正報也。次觀國土與劫即依報也。此二對他明常無常。三觀我心及身。四計陰等。此二約自色心明常無常亦。從廣至狹也。</p>
<p style="margin-left:1em">【疏】天台曰此計從想滅行存而起。意謂行存<span class='corr'>已</span>屬真常更無可滅。色受想<span class='corr'>已</span>滅則可滅者真無常性。乃以可滅者為他不可滅者為自<span class='corr'>己</span>。</p>
</div>
<div class='div-orig'><p>○四四有邊論二初正心絕魔又三摩中諸善男子堅凝正心魔不得便。</p>
<p>○二窮元發見三初總述窮生類本觀彼幽清常擾動元於分位中生計度者是人墜入四有邊論。</p>
</div>
<div class='div-commentary'><p style="margin-left:1em">【觧】溫陵曰分位有四。謂三際分位見聞分位彼我分位生滅分位。</p>
<p style="margin-left:1em">【疏】天台曰四種分位不外時之與處。如第一第四約時以言之。第二第三約處以言之。又以時為分以處為位合時與處成四種分位亦通。</p>
</div>
<div class='div-orig'><p>○二別顯二初正明四初三世一者是人心計生元流用不息計過未者名為有邊計相續心名為無邊。</p>
</div>
<div class='div-commentary'><p style="margin-left:1em">【觧】溫陵曰生元流用行陰也。因遷流計三際。以過者<span class='corr'>已</span>滅來者未見故名有邊。現在相續故名無邊。不知真際本非有邊非無邊也。</p>
<p style="margin-left:1em">【疏】天台曰此以色受想三陰<span class='corr'>已</span>破者為過去。以識陰未當情者為未來。過去既過去未來還未來名為有邊。以行陰正當情心計生元流用不息有相續心名為無邊。</p>
</div>
<div class='div-orig'><p>○二眾生二者是人觀八萬劫則見眾生八萬劫前寂無聞見無聞見處名為無邊有眾生處名為有邊。</p>
</div>
<div class='div-commentary'><p style="margin-left:1em">【觧】吳興曰後八萬劫亦合如前今恐存略。溫陵曰前以不見為有邊。此以無聞為無邊。乃迴互倒計也。</p>
<p style="margin-left:1em">【疏】天台曰意謂無邊故使我不得見聞。有邊故可以聞見。不知定力有限妄計無邊有邊。</p>
</div>
<div class='div-orig'><p>○三心性三者是人計我徧知得無邊性彼一切人現我知中我曾不知彼之知性名彼不得無邊之心但有邊性。</p>
</div>
<div class='div-commentary'><p style="margin-left:1em">【觧】孤山曰我曾下謂但見彼人現我知中而不能知彼人性徧。故計彼性以為有邊。</p>
<p style="margin-left:1em">【疏】天台曰正徧知性自他同等。一室千燈受用有別。豈以知<span class='corr'>己</span>徧而不知人徧妄計我大為無邊今小為有邊乎。</p>
</div>
<div class='div-orig'><p>○四生滅四者是人窮行陰空以其所見心路籌度一切眾生一身之中計其咸皆半生半滅明其世界一切所有一半有邊一半無邊。</p>
<p>○二結過由此計度有邊無邊墮落外道惑菩提性。</p>
<p>○三結示是則名為第四外道立有邊論。</p>
</div>
<div class='div-commentary'><p style="margin-left:1em">【觧】溫陵曰因窮行空昔有今無。遂以一陰為半生半滅。而內根外器一切皆然。以生為有邊滅為無邊。吳興曰此四有邊初惟約自二單約他三具自他四重計他一切依正。斯則前狹後廣以成其次。</p>
<p style="margin-left:1em">【疏】天台曰窮行陰空者明功用也。半生半滅者所觀行陰之境也。一身之中半生半滅約行陰遍內色以生計也。世界所有有邊無邊約依色以生計也。</p>
</div>
<div class='div-orig'><p>○五不死矯亂論二初正心絕魔又三摩中諸善男子堅凝正心魔不得便。</p>
<p>○二窮生發見三初總述窮生類本觀彼幽清常擾動元於知見中生計度者是人墜入四種顛倒不死矯亂徧計虗論。</p>
</div>
<div class='div-commentary'><p style="margin-left:1em">【觧】資中曰準婆沙論釋外道計天常住名為不死。計不亂答得生彼天。若實不知而輙答者恐成矯亂。故有問時答言祕密言辭不應皆說。或不定答。佛法訶云此真矯亂。故名不死矯亂虗論。溫陵曰以邪倒故於知見中狂解不決遂矯亂其語也。今之邪人妄謂得道而中無主正矯惑於人者多類此四。</p>
<p style="margin-left:1em">【疏】天台曰於知見中者即觀彼幽清常擾動元為所知所見之道體。見道不諦真妄無分而妄生計度成不死矯亂虗論。</p>
</div>
<div class='div-orig'><p>○二別顯二初正明四初計總一者是人觀變化元見遷流處名之為變見相續處名之為恒見所見處名之為生不見見處名之為滅相續之因性不斷處名之為增正相續中中所離處名之為減各各生處名之為有互互亡處名之為無以理都觀用心別見有求法人來問其義答言我今亦生亦滅亦有亦無亦增亦減於一切時皆亂其語令彼前人遺失章句。</p>
</div>
<div class='div-commentary'><p style="margin-left:1em">【觧】長水曰於一生滅行陰分為八義別見。謂變恒生滅增減有無也。答中略舉六義。以不能定其道理但兩楹而答。故云亦生亦滅等。</p>
<p style="margin-left:1em">【疏】天台曰只一行陰遷流相續之相以為根本成八見以起八計。初於根本中一以有遷流處計之為變變則不恒也。一以見相續處計之為恒恒則不變也。由是充擴其見。以行陰生住異滅者而為之計。見所見處即生住二相名之為生。不見見處即異滅二相名之為滅。四相前後無有間斷後後生上名之為增。四相相續生<span class='corr'>已</span>而住住<span class='corr'>已</span>而異異<span class='corr'>已</span>而滅。正相續中取中所離處前前減去名之為滅。生住異滅各各生處生故名有。生中無住乃至滅中無異互相無處名之為無。以理則八相而都觀。用心則八相而別見。方其別見於生故有人來問其義即以所見而答之云我今亦生。別見於滅即答之云亦滅等。適見生既答其生矣。忽見滅又答之以滅。即一人前後之問報答無定。是以令彼前人遺失章句。</p>
</div>
<div class='div-orig'><p>○二計無二者是人諦觀其心互互無處因無得證有人來問惟答一字但言其無除無之餘無所言說。</p>
</div>
<div class='div-commentary'><p style="margin-left:1em">【觧】溫陵曰互互無即念念滅相也。得證者悟一切法皆無也。</p>
<p style="margin-left:1em">【疏】天台曰互互無即生中無滅等又生能互無其滅滅能互無其生亦名互互無。前則枝於八今則定於無也。</p>
</div>
<div class='div-orig'><p>○三計有三者是人諦觀其心各各有處因有得證有人來問惟答一字但言其是除是之餘無所言說。</p>
</div>
<div class='div-commentary'><p style="margin-left:1em">【觧】溫陵曰各各有即念念生相也。言無言是皆不明答。</p>
<p style="margin-left:1em">【疏】天台曰各各有處生中有生住中有住等。秪是生住異滅循環不失故云各各有。因有待證者謂證驗非虗也。但言其是者應是有人來問諸法生耶答曰是。住耶答曰是。問異與滅皆答曰是也。</p>
</div>
<div class='div-orig'><p>○四俱計四者是人有無俱見其境枝故其心亦亂有人來問答言亦有即是亦無亦無之中不是亦有一切矯亂無容窮詰。</p>
<p>○二結過由此計度矯亂虗無墮落外道惑菩提性。</p>
<p>○三結示是則名為第五外道四顛倒性不死矯亂徧計虗論。</p>
</div>
<div class='div-commentary'><p style="margin-left:1em">【觧】吳興曰從二至四於前八中有無分出也。二三單計。第四兩亦。有即是無如氷是水也。無不是有如水非氷也。四句之中但涉三句未見雙非。其計猶麤。</p>
<p style="margin-left:1em">【疏】天台曰計因境立故其境既枝其心亦亂。亦有即是亦無者。行陰之生終歸於滅也。亦無之中不是亦有者。滅者不能使之再生也。夫有之與無即則俱即非則俱非。未有有既即無而無不即有之理今所計既殊故成矯亂。</p>
</div>
<div class='div-orig'><p>○六十六有相論二初正心絕魔又三摩中諸善男子堅凝正心魔不得便。</p>
<p>○二窮元發見三初總述窮生類本觀彼幽清常擾動元於無盡流生計度者是人墜入死後有相發心顛倒。</p>
<p>○二別顯二初正明二初本計或自固身云色是我或見我圓含徧國土云我有色或彼前緣隨我迴復云色屬我或復我依行中相續云我在色皆計度言死後有相如是循環有十六相。</p>
</div>
<div class='div-commentary'><p style="margin-left:1em">【觧】資中曰無盡流即行陰也。由見無盡故言死後有相。溫陵曰或自下心顛倒故固執色身以色是我。又謂我體圓徧則色為我有。前緣即目前之色也。行相續相亦色也。於色作此四計於受想行亦然故成十六相。皆計死後復有也。擕李曰不言識陰者所計之我即識陰也。吳興曰不爾。外道六法我與識異。今行陰未破識未當情故不言耳。問前三陰既破何故與我復計四句邪。答但破其計不破其法。色等生滅念念不停即無盡流也。然此行陰與常塗所辯麤細不同。如百論家以識陰為初想陰居次受陰第三。三皆無記未能成業。至於行陰方起煩惱造作諸業。是則四陰之中行陰最麤。此據未平常破時說也。今觀行中<span class='corr'>已</span>破受想。須知行陰麤相亦盡惟細相在。故通前三陰俱見遷流。幽隱之元其實難曉。</p>
<p style="margin-left:1em">【疏】天台曰無盡流者吳興所謂色等生滅念念不停是也。既破而又依之以起計者。三陰之徧計雖忘而依他之性未忘。現存色等而生滅者依然。故依之以起四四一十六相。外道十六知見蓋本乎此。此約行陰為我色受想識為緣彼我互論也。而云或復我依行中相續者。正以色之生滅者為行也。</p>
</div>
<div class='div-orig'><p>○二別計從此或計畢竟煩惱畢竟菩提兩性並驅各不相觸。</p>
<p>○二結過由此計度死後有故墮落外道惑菩提性。</p>
<p>○三結示是則名為第六外道立五陰中死後有相心顛倒論。</p>
</div>
<div class='div-commentary'><p style="margin-left:1em">【觧】吳興曰上四陰與我既死後有相。或復妄計煩惱菩提理亦如是。以煩惱由陰而生菩提由我而證。言畢竟者即兩性不相陵滅。入未來際此皆後有也。言五陰者通結五陰正在前四。又雖在前四義惟行陰耳。</p>
<p style="margin-left:1em">【疏】天台曰煩惱菩提二俱畢竟者所謂無盡流其流者而無有盡也。此計行陰之我為菩提四陰之相為煩惱。既於四陰云是我我有屬我我在豈非惑智二俱畢竟兩性並驅各不相觸五陰死後有相乎。</p>
</div>
<div class='div-orig'><p>○七八無相論二初正心絕魔又三摩中諸善男子堅凝正心魔不得便。</p>
<p>○二窮元發見三初總述窮生類本觀彼幽清常擾動元於先除滅色受想中生計度者是人墜入死後無相發心顛倒。</p>
<p>○二別顯二初正明二初本計見其色滅形無所因觀其想滅心無所繫知其受滅無復連綴陰性消散縱有生理而無受想與草木同此質現前猶不可得死後云何更有諸相因之勘校死後相無如是循環有八無相。</p>
</div>
<div class='div-commentary'><p style="margin-left:1em">【觧】溫陵曰陰性消散謂色受想滅也。生理即行也。謂無受想則行亦滅也。此約四陰現在因亡未來果滅。因果合論故成八相。</p>
<p style="margin-left:1em">【疏】天台曰前計死後有相約徧計雖破而依他未忘者以起計。今以徧計既破者以例依他終歸永滅。故曰於先除色受想中生計度者是人墜入死後無相發心顛倒。因亡果滅合論以成八相。</p>
</div>
<div class='div-orig'><p>○二別計從此或計涅槃因果一切皆空徒有名字究竟斷滅。</p>
<p>○二結過由此計度死後無故墜落外道惑菩提性。</p>
<p>○三結示是則名為第七外道立五陰中死後無相心顛倒論。</p>
</div>
<div class='div-commentary'><p style="margin-left:1em">【觧】吳興曰涅槃因果依現陰而修後陰而證。陰既叵測修證何有邪。</p>
<p style="margin-left:1em">【疏】天台曰若準前十六相約煩惱菩提二俱畢竟謂之死後有相例今八相。涅槃因果合是對生死而說。謂前三陰為生死行陰為涅槃。如是因果一切皆空終歸斷滅謂之死後無相。</p>
</div>
<div class='div-orig'><p>○八俱非論二初正心絕魔又三摩中諸善男子堅凝正心魔不得便。</p>
<p>○二窮元發見三初總述窮生類本觀彼幽清常擾動元於行存中兼受想滅雙計有無自體相破是人墜入死後俱非起顛倒論。</p>
</div>
<div class='div-commentary'><p style="margin-left:1em">【觧】溫陵曰行存則有相也。受想滅則無相也。以前後相例則存者終無雖有非有。滅者曾有雖無不無。四陰雙計故成八非。吳興曰雙計有無至死後俱非者此有二義。一亦有亦無二非有非無。下文先計雙亦次計雙非。</p>
<p style="margin-left:1em">【疏】天台曰行存與前色受想三陰滅者相例略去色字蓋是文窄。外人計拙故自體相破以成雙非。若以雙亦言之應有自體相成之句。文無者恐略也。</p>
</div>
<div class='div-orig'><p>○二別顯二初正明二初本計色受想中見有非有行遷流內觀無不無如是循環窮盡陰界八俱非相隨得一緣皆言死後有相無相。</p>
</div>
<div class='div-commentary'><p style="margin-left:1em">【觧】吳興曰此計雙亦也。見有非有謂色受想無也。觀無不無謂行陰有也。如是循環等例立雙亦。謂三陰無亦如行陰之有。行陰有亦如三陰之無。四陰各二故名八俱非相。言俱非者對前偏計有無得名。文意且在雙計有無耳。故總結云有相無相。溫陵曰隨得一緣者於四陰隨舉皆生計執。</p>
</div>
<div class='div-orig'><p>○二別計又計諸行性遷訛故心發通悟有無俱非虗實失措。</p>
</div>
<div class='div-commentary'><p style="margin-left:1em">【觧】吳興曰此計雙非也。色受想等皆名諸行悉有遷訛。下文云甲長髮生氣消容皺及念念不停即其相也。於前四陰雙計有無亦有八俱非義。此見既細所以的就行陰言之。</p>
<p style="margin-left:1em">【疏】天台曰此中二計對前二計共成四句。前死後有相即有句亦常見也。次死後無相即無句亦斷見也。三雙亦即亦常亦斷也。四雙非即非常非斷也。</p>
</div>
<div class='div-orig'><p>○二結過由此計度死後俱非後際昏瞢無可道故墮落外道惑菩提性。</p>
<p>○三結示是則名為第八外道立五陰中死後俱非心顛倒論。</p>
</div>
<div class='div-commentary'><p style="margin-left:1em">【觧】溫陵曰昏瞢無可道者不能明知死後之事也。</p>
<p style="margin-left:1em">【疏】天台曰釋中雖立雙亦結中但云俱非。蓋論雖義立雙亦見實但成俱非一歸於斷見而<span class='corr'>已</span>。</p>
</div>
<div class='div-orig'><p>○九七斷滅論二初正心絕魔又三摩中諸善男子堅凝正心魔不得便。</p>
<p>○二窮元發見三初總述窮生類本觀彼幽清常擾動元於後後無生計度者是人墜入七斷滅論。</p>
</div>
<div class='div-commentary'><p style="margin-left:1em">【觧】溫陵曰見行陰念念滅處名後後無。由是妄計設生人天七處後皆斷滅。</p>
</div>
<div class='div-orig'><p>○二別顯二初正明或計身滅或欲盡滅或苦盡滅或極樂滅或極捨滅如是循環窮盡七際現前消滅滅<span class='corr'>已</span>無復。</p>
<p>○二結過由此計度死後斷滅墮落外道惑菩提性。</p>
<p>○三結示是則名為第九外道立五陰中死後斷滅心顛倒論。</p>
</div>
<div class='div-commentary'><p style="margin-left:1em">【觧】溫陵曰身滅即欲界人天二處也。欲盡初禪也。苦盡二禪也。極樂三禪。極捨四禪及無色也。是名七際。謂七際事相皆現前消滅更無復生終歸斷滅也。吳興曰此計應從第七外道流出。但前約橫論今約豎說。若攝橫歸豎則前無相屬今身滅。</p>
<p style="margin-left:1em">【疏】天台曰第九外道雖於行陰後後無生乎計度。觀後結文云立五陰中死後斷滅。則不獨計行兼計四陰悉歸斷滅。</p>
</div>
<div class='div-orig'><p>○十五現涅槃論二初正心絕魔又三摩中諸善男子堅凝正心魔不得便。</p>
<p>○二窮元發見二初總述窮生類本觀彼幽清常擾動元於後後有生計度者是人墜入五涅槃論。</p>
<p>○二別顯二初正明或以欲界為正轉依觀見圓明生愛慕故或以初禪性無憂故或以二禪心無苦故或以三禪極悅隨故或以四禪苦樂二亡不受輪迴生滅性故迷有漏天作無為解五處安隱為勝淨依如是循環五處究竟。</p>
</div>
<div class='div-commentary'><p style="margin-left:1em">【觧】溫陵曰見行滅復生名後後有。妄於五處計涅槃果。轉依者轉生死依涅槃也。或於欲界悟圓明理遂以欲界即轉依處。或以初禪離憂二禪離苦三禪極喜四禪極捨即轉依處。是謂五涅槃也。迷有等者不知此天皆屬有漏非無為果非究竟處也。</p>
<p style="margin-left:1em">【疏】天台曰斷滅計七處者兼欲界人道與無色界也。涅槃計五處者除欲界人道并無色界也。不計人道者現居生死故。不計無色者以四禪無想天為涅槃故。</p>
</div>
<div class='div-orig'><p>○二結過由此計度五現涅槃墮落外道惑菩提性。</p>
<p>○三結示是則名為第十外道立五陰中五現涅槃心顛倒論。</p>
</div>
<div class='div-commentary'><p style="margin-left:1em">【觧】吳興曰前標後後今結五現者影互其文也。此計應從第六外道流出。橫豎攝屬亦如七九之類。</p>
</div>
<div class='div-orig'><p>○二結過勸示阿難如是十種禪那狂解皆是行陰用心交互故現斯悟眾生頑迷不自忖量逢此現前以迷為解自言登聖大妄語成墮無間獄汝等必須將如來語於我滅後傳示末法徧令眾生覺了斯義無令心魔自起深孽保持覆護消息邪見教其身心開覺真義於無上道不遭枝岐勿令心祈得少為足作大覺王清淨標指。</p>
</div>
<div class='div-commentary'><p style="margin-left:1em">【觧】溫陵曰前云禪那現境乃天魔候得其便。此云禪那狂解乃心魔自起深孽。凡見道不真多岐妄計皆即狂解。是謂心魔最宜深防也。汝等下令弘宣人將如來語徧為羣生保持覆護使魔不侵孽不作不墮邪岐不取小證而直登覺位。是謂作大覺王標指也。吳興曰此云心魔後識陰云見魔。心見不出見愛二惑即煩惱魔也。</p>
<p style="margin-left:1em">【疏】天台曰溫陵師言見道不真多岐妄計此言深中乎學者之膏肓。蓋世之修行多墮二種失。一師心自立無有師承。徒仰古德之高風深入蘭若之絕境。邪推妄畫忽爾心空。如氷夾魚謂為真道。因之起見墮入邪宗。建立門庭證引祖教。以鍮石而比黃金將碔砆以亂白璧。自陷及人竟落魔黨。一秉承不久研味非精。好作人師自立規矩。既不甘以品位而下人復欲援眾流而歸<span class='corr'>己</span>。禪肩一豎宗頭愈高。嘗藥品既不關於神農。施湯劑豈能同於仲景。藥非應病病不合方。一槩妄投視民如草。初雖少益後致大妨。入邪見之叢林墮波旬之羅網。建言立論垂範後昆。本師失足入火坑而不知。弟子盲牽墮險途而罔覺。皆由未見道而遽修道。依邪道而悞證果故也。</p>
</div>
<div class='div-orig'><p>○五識陰二初結前生後二初結前行盡二初敘行盡之相阿難彼善男子修三摩地行陰盡者諸世間性幽清擾動同分生機倐然隳裂沉細綱紐補特伽羅酬業深脉感應懸絕。</p>
<p>○二敘行盡體用於涅槃天將大明悟如鷄後鳴瞻顧東方<span class='corr'>已</span>有精色六根虗靜無復馳逸內外湛明入無所入。</p>
<p>○二生後識相二初示二相二初不盡相深達十方十二種類受命元由觀由執元諸類不召於十方界<span class='corr'>已</span>獲其同精色不沉發現幽祕此則名為識陰區宇。</p>
</div>
<div class='div-commentary'><p style="margin-left:1em">【觧】溫陵曰通敘行滅識現也。行為世間遷流之體性擾動生機之綱紐補特酬業之深脉。能隱晦性天馳逸六根汩擾內湛。為浮根塵究竟樞穴。故行陰盡者生機綱紐倐然隳裂。補特深脉感應懸絕。而性天將大明悟。六根無復馳逸。以不馳逸故內外湛明。以無樞穴故入無所入。反動而靜深之又深故曰內外也。涅槃性天為五陰所覆昏如長夜。前三陰盡如鷄初鳴雖為曙兆猶沉二陰精色未分。此行陰盡如鷄後鳴惟餘一陰故將大明悟也受命元由識陰也。以行滅識現故深達。無樞穴故可觀。無遷流故可執。無生機故不召。遂了十方依正皆識所變故<span class='corr'>已</span>獲其同。性天精色雖未明徹而幽祕之相<span class='corr'>已</span>漸發現此識陰之相也。吳興曰受命元由者。識息煖三和合成命。受生之際識陰為先也。</p>
<p style="margin-left:1em">【疏】天台曰識陰敘文為三。初敘行盡之相二敘行盡體用三敘識現之相。行盡中合前有三喻。初喻六門開閉以行為樞穴。次喻類生網目以行為網紐。三喻業報感應以行為深脉。行陰若盡則樞穴息網紐裂深脉絕。此皆行盡之相也。二敘行盡體用。則以長夜五更喻生死五陰。清旦初晹喻涅槃性天。以一更喻一陰厥數甚齊。故行陰盡如鷄後鳴瞻顧東方<span class='corr'>已</span>有精色。所未盡者才識陰之一間爾。此皆喻體也。六根虗靜去則明行盡之用。言六根虗靜者行陰未盡則根猶有乎物存。物存則不得不亂。故行盡則虗而無物靜而不亂內外湛然塵既不緣根無所偶無復馳逸入無所入也。三敘識現之相。亦以行盡方能達類生受命元由。識既現前。則由可觀而元可執諸類不召矣。性天將明故精色不沉。精色不沉故如來藏心一向為諸陰幽祕者悉皆發現。然但幽祕發現而<span class='corr'>已</span>若破去識陰則同清晹之昇天而無幽不燭無祕不開。故曰此則名為識陰區宇。</p>
</div>
<div class='div-orig'><p>○三盡相若於羣召<span class='corr'>已</span>獲同中消磨六門合開成就見聞通鄰互用清淨十方世界及與身心如吠琉璃內外明徹名識陰盡是人則能超越命濁。</p>
<p>○二顯妄源觀其所由罔象虗無顛倒妄想以為其本。</p>
</div>
<div class='div-commentary'><p style="margin-left:1em">【觧】溫陵曰羣召同中即十二類之命元識陰也。若於此中以定慧力消磨六門。使根合而不分界開而不隔。則見聞圓通六根互用。由是外之世界內之身心為復留礙。此識陰盡之相也。性本一真由塵隔越。性用之間同異失準名為命濁。故識盡則超之。識乃妄覺影明元無自體。由顛倒起故名罔象虗無顛倒妄想。吳興曰六用不隔皆悉通鄰。即法華所明六根清淨也。孤山曰罔象亦倣象皆不實貌。</p>
<p style="margin-left:1em">【疏】天台曰若於羣召<span class='corr'>已</span>獲同中正言識陰現前也。消磨六門正言境觀相貌也。消者消化三止之功。體識即真如湯消氷當體化成無上菩提也。磨者磨礱三觀之力。破惑成智如石攻玉徹體圓成廣大涅槃也。下文合開成就見聞通鄰互用清淨總是智斷成就之相。須陀洹人雖得六消猶未亡一名合未成就。一切眾生六用隔歷常受汙染名開不成就。又一切眾生六時不能一一時不能六總名合開不得成就。今六門消磨合之為一而六用森然。開之為六而一心自在。由是見聞覺知六門雖異而和為一家共為一主四通八達。或為見也不妨即見色而聞聲齅香。即見色而見聲見香。惟其如此故見色而不為色黏而色亦不能黏見。是為六根互用清淨也。此總言五陰正報清淨也。下言色陰依報清淨故言十方世界。又云及與身心等者乃舉依兼正類顯圓融。蓋三界惟心萬法惟識因迷性覺為識為行為想為受及以為色。今識性還元故五種妄想悉皆化為無上知覺。故內身外境如吠琉璃光明皎徹。直至如此方名識陰盡相也。</p>
</div>
<div class='div-orig'><p>○二正明發相二初正示十相十初因所因執二初行空還元阿難當知是善男子窮諸行空於識還元<span class='corr'>已</span>滅生滅。</p>
<p>○二由識發境二初正明發相而於寂滅精妙未圓能令<span class='corr'>己</span>身根隔合開亦與十方諸類通覺覺知通㳷能入圓元若於所歸立真常因生勝解者。</p>
<p>○二起著成邪二初正示是人則墮因所因執娑毗迦羅所歸冥諦成其伴侶迷佛菩提亡失知見。</p>
<p>○二結顯是名第一立所得心成所歸果違遠圓通背涅槃城生外道種。</p>
</div>
<div class='div-commentary'><p style="margin-left:1em">【觧】溫陵曰識由行流故行空則還元。既空行陰故<span class='corr'>已</span>滅生滅。尚依識元故寂滅未圓。而能漸破識陰消磨六門故<span class='corr'>已</span>六知根㳷合無隔。諸類覺性通融不二故能入圓元。圓元即融根隔通諸類之識元也。若以此為真所歸地而立為真因則墮因所因執。蓋真因非所有所皆妄。娑毗外道認阿賴耶識未形之前冥然初相為所歸真因。正同此也。以心有所得果有所歸。即因即果皆墮所妄。所以違圓通背涅槃也。吳興曰覺知通㳷能入圓元者示觀中所發之相也。斯亦功用暫得如是。不生勝解名善境界。由起邪執故墮外道種類。</p>
<p style="margin-left:1em">【疏】天台曰識元有二。一真元即菴摩羅。一妄元即阿陀那。今云還元即八識也。彼寂滅精妙者即真常淨識。行陰未盡則識未還元。<span class='corr'>已</span>滅生滅正言行陰<span class='corr'>已</span>盡。而於寂滅精妙未圓正言雖還妄元猶未還其真源也。能令<span class='corr'>己</span>身根隔合開言雖未真得六根互用清淨而根門總相既得還元。則合開成就者<span class='corr'>已</span>萌其兆。因之而能入其真常之圓元。<span class='corr'>已</span>上總言行滅識現之德也。下去則舉其過。即若於所歸識陰立真常因。下文所謂於未足中生滿足證是也。餘如舊說。然五受陰五種妄想。約生起滅除雖細麤成異。論眾生日用實無時而不遍諸根門。如首卷一言識精元明能生諸緣即五陰俱備。則今言識陰稱還元稱所歸即行人諸根門中未生諸緣者名陀那微細識。生死窟穴資始乎此。外道冥諦亦資始乎此。果能於是而見見聞聞嗅嗅甞甞覺覺知知。如伐樹得根灸病得穴千枝百病自然消殞。是為不觀色而色自破。可為蛻骨之良方迴生之妙劑也。</p>
</div>
<div class='div-orig'><p>○二能非能執二初行空還元阿難又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓若於所歸覽為自體盡虗空界十二類內所有眾生皆我身中一類流出生勝解者。</p>
<p>○二起著成邪二初正示是人則墮能非能執摩醯首羅現無邊身成其伴侶迷佛菩提亡失知見。</p>
<p>○二結顯是名第二立能為心成能事果違遠圓通背涅槃城生大慢天我徧圓種。</p>
</div>
<div class='div-commentary'><p style="margin-left:1em">【觧】溫陵曰執識元為自體。而謂一切眾生自此流出。遂執我能生彼而實不能故曰此非能執。摩醯首羅即色頂魔王也。妄計我能現起無邊眾生。亦能非能類也。能為心能事果者計我能為彼依能成彼事也。大慢天即摩醯也。不能謂能故名大慢也。徧圓者計我體圓徧空界也。</p>
<p style="margin-left:1em">【疏】天台曰前行陰雖為十二類生同分生基而此生基又本於識。則十二類生從識陰之所流出者誠矣。獨不知有自性之十二類生焉他性之十二類焉。若言自性十二類生從識陰之所流出則可。而言盡虗空界十二類內所有眾生皆我識陰身中一類流出此惡乎可。此則不惟於識陰覽為自體以妄為真。兼且不知<span class='corr'>己</span>他生佛共而不共之理。今之談性具者類墮此失。既未熟乎一家之宗作如是言又何足怪。</p>
</div>
<div class='div-orig'><p>○三常非常執二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓若於所歸有所歸依自疑身心從彼流出十方虗空咸其生起即於都起所宣流地作真常身無生滅解在生滅中早計常住既惑不生亦迷生滅安住沉迷生勝解者。</p>
<p>○二起著成邪二初正示是人則墮常非常執計自在天成其伴侶迷佛菩提亡失知見。</p>
<p>○二結顯是名第三立因依心成妄計果違遠圓通背涅槃城生倒圓種。</p>
</div>
<div class='div-commentary'><p style="margin-left:1em">【觧】溫陵曰以識元為所歸依故疑彼能生我及一切法。遂計生起流出之處為真常無生之體。此則在生滅中妄計常住。既惑真不生性又迷現生滅法。以非常為常故名常非常執。既計彼能生我。即於計自在天能生一切者同矣。由依識元妄計常住故曰立因依心成妄計果。前計我圓生物。此計彼圓生我故名倒圓。吳興曰從彼流出者此指所歸識陰為彼。非指他人也。</p>
<p style="margin-left:1em">【疏】天台曰前則以識陰為自為此十方類生從我流出。今則以識陰為他為彼自疑身心從彼流出。十方虗空咸其生起。以此而作真常身無生滅解。不惟於生滅中早計真常。亦於圓種中妄生顛倒。</p>
</div>
<div class='div-orig'><p>○四知無知執二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓若於所知知徧圓故因知立解十方草木皆稱有情與人無異草木為人人死還成十方草樹無擇徧知生勝解者。</p>
<p>○二起菩成邪二初正示是人則墮知無知執婆吒霰尼執一切覺成其伴侶迷佛菩提亡失知見。</p>
<p>○二結顯是名第四計圓知心成虗謬果違遠圓通背涅槃城生倒知種。</p>
</div>
<div class='div-commentary'><p style="margin-left:1em">【觧】溫陵曰所知即所觀識陰也。謂識有知而一切法由知變起。因計知體圓徧諸法遂立異解。謂無情徧皆有知。無所簡擇故曰無擇徧知。此以無知為知故名知無知執。婆吒霰尼二外道也。執一切覺謂執一切有知也。此謬計圓知以為因心則果終虗謬矣。以無知為知是倒知也。孤山曰問前說無情有性無情作佛何異此文邪執乎。答不然。常住真心一體無二。用諸妄想依正乃分。是故眾生草樹悉如空華。當知草樹山河皆是有情自心所變。故說有情有佛性時即草樹有性。說有情成佛時即草樹成佛。以心外無境故。華外無空故。波不離水故。執情不了乃謂一一草木各各有知。遂說木死為人人死為木。未明一體謬計徧圓也。</p>
<p style="margin-left:1em">【疏】天台曰此人於識還元將證惟識境界。見所知之識識徧圓故則一草一木皆惟識所現。而不知識造草木草木即識。謬謂一草一木各有知識。皆稱有情與人無異。無情與無情之分草木既有知識當必為人。人雖有識亦必還成草木。謂之無擇遍知故墮知無知執生倒知種。亦愚惑之甚也。</p>
</div>
<div class='div-orig'><p>○五生無生執二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓若於圓融根互用中<span class='corr'>已</span>得隨順便於圓化一切發生求火光明樂水清淨愛風周流觀塵成就各各崇事以此羣塵發作本因立常住解。</p>
<p>○二起著成邪二初正示是人則墮生無生執諸迦葉波并婆羅門勤心役身事火崇水求出生死成其伴侶迷佛菩提亡失知見。</p>
<p>○二結顯是名第五計著崇事迷心從物立妄求因求妄冀果違遠圓通背涅槃城生顛化種。</p>
</div>
<div class='div-commentary'><p style="margin-left:1em">【觧】溫陵曰識陰盡者消磨六門諸根互用。今此未盡則纔得隨順而<span class='corr'>已</span>。因隨圓互於是計一切法皆能圓化發生勝果。謂火能顯發光明乃至塵能成就器界。遂則邪求邪觀而勤心崇事。執為能生勝果而實不能。故名生無生執。即三迦葉波諸外道之儔也。既迷真心從物求冀則因果皆妄。顛倒化理名顛化種。吳興曰圓化者謂觀中所見圓融變化惟識之境也。一切發生即四大之相也。觀塵成就別名地大。以此羣塵通指四大。既見此等並由圓化。乃計修因證果不出火之光明水之清淨等。故曰發作本因立常住解。迦葉波亦婆羅門別姓。下所并者總攝其類。</p>
<p style="margin-left:1em">【疏】天台曰此亦於圓融根互用中<span class='corr'>已</span>得隨順惟識境界。見火即惟識而有光明乃事而求之。水即惟識水有清淨師而樂之。風即惟識風能周流宗而愛之。塵即惟識塵能成就崇而觀之。以此羣塵為發作光明清淨等之本因立常住解。不知妄識盡而本體光明自現。生滅滅而性分清淨自彰。礙融而徹體周流。塵亡而當處成就。乃以不能生者而為生生之本是為生無生執生顛化種也。</p>
</div>
<div class='div-orig'><p>○六歸無歸執二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓若於圓明計明中虗非滅羣化以永滅依為所歸依生勝解者。</p>
<p>○二起著成邪二初正示是人則墮歸無歸執無想天中諸舜若多成其伴侶迷佛菩提亡失知見。</p>
<p>○二結顯是名第六圓虗無心成空亡果違遠圓通背涅槃城生斷滅種。</p>
</div>
<div class='div-commentary'><p style="margin-left:1em">【觧】溫陵曰觀理不諦誤墮虗無。故於圓明性中計皆虗無。於是絕滅羣化歸於永滅而不知其非名歸無歸執。舜若多云空。言無想舜若即執斷空外道也。以執斷空故圓虗無為因心成空亡之斷果。永滅依即外道之涅槃也。吳興曰非滅羣化。非猶破也。羣化即四大等。</p>
<p style="margin-left:1em">【疏】天台曰圓明於識還元之圓明也。雖有識陰微細生滅。<span class='corr'>已</span>無行陰麤重生滅。以此無生滅者為圓明以計明中虗。由是破滅群化以永滅依為所歸依。是中有二岐路。若破去識陰計明中虗非滅羣化即灰身滅智以永滅依。屬下第九為所歸依聲聞人生纏空種者。今即無想外道計識性幽幽綿綿者為永滅依以破去麤想為非滅羣化者也。</p>
</div>
<div class='div-orig'><p>○七貪非貪執二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓若於圓常固身常住同於精圓長不傾逝生勝解者。</p>
<p>○二起著成邪二初正示是人則墮貪非貪執諸阿斯陀求長命者成其伴侶迷佛菩提亡失知見。</p>
<p>○二結顯是名第七執著命元立固妄因趣長勞果違遠圓通背涅槃城生妄延種。</p>
</div>
<div class='div-commentary'><p style="margin-left:1em">【觧】吳興曰識陰精明湛不搖處名之為常。今見其常。乃執色身同此精圓也。身本無常。實不可貪以為長久。今堅貪著故云貪非貪執。溫陵曰阿斯陀此云無比即長壽僊也。彼雖延長終歸壞滅。今此欲固妄身以求常住則空長勞耳妄延耳。長水曰長勞果者勞應作牢聲之誤耳。</p>
<p style="margin-left:1em">【疏】天台曰此亦謬見惟識。遍身遍心遍依遍正。將謂色身同識圓常。於此圓常而欲固其色身常住同於識陰精圓長不傾逝。不知不淨身種終從變壞。實不可貪今固貪之故墮貪非貪執。今之內教弟子亦效性命雙修謂之僊佛俱宗皆此類也。</p>
</div>
<div class='div-orig'><p>○八真無真執二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓觀命互通却留塵勞恐其銷盡便於此際坐蓮華宮廣化七珍多增寶媛恣縱其心生勝解者。</p>
<p>○二起著成邪二初正示是人則墮真無真執吒枳迦羅成其伴侶迷佛菩提亡失知見。</p>
<p>○二結顯是名第八發邪思因立熾塵果違遠圓通背涅槃城生天魔種。</p>
</div>
<div class='div-commentary'><p style="margin-left:1em">【觧】溫陵曰以識陰為命元互通三際。識陰若盡我命亦盡誰證真常。故便於定中化諸欲境以留塵勞不令銷盡也。依此邪思欲證真常而不知其非名真無真執。吒枳迦羅能化欲境自娛。即欲頂自在天類也。因其邪思感生天魔。惟恣塵欲名熾塵果。媛美女也。</p>
<p style="margin-left:1em">【疏】天台曰觀命互通三際恐其銷盡。此解通小乘欲化他則必留惑以潤生。欲涅槃則必灰身以滅智。今天魔之種則異乎是。乃化七珍增寶媛恣縱其心却留塵勞。此其所以為天魔種也。不知生死之身有盡而性具之法無窮。般若所謂因滅是色獲得常色。受想行識亦復如是。捨生滅身得真常身。棄生死樂證涅槃樂。其為身也具微塵相好。其為樂也備清淨妙報。舍此而不為以行吒枳迦羅教惑亦甚矣。</p>
</div>
<div class='div-orig'><p>○九定性聲聞二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓於命明中分別精麤疏決真偽因果相酬惟求感應背清淨道所謂見苦斷集證滅修道居滅<span class='corr'>已</span>休更不前進生勝解者。</p>
<p>○二起著成邪二初正示是人則墮定性聲聞諸無聞僧增上慢者成其伴侶迷佛菩提亡失知見。</p>
<p>○二結顯是名第九圓精應心成趣寂果違遠圓通背涅槃城生纏空種。</p>
</div>
<div class='div-commentary'><p style="margin-left:1em">【觧】溫陵曰命明者因窮識陰深明眾生受命元由也。以生滅由識精麤由業。故依四諦分別決擇。以苦集為麤偽。以滅道為精真。於是專修道因求感滅果。以少為足故居滅即休。斯特定性聲聞上慢之儔也。此則圓精應為因心成趣寂之小果。精應者即決擇麤業惟求精應證於偏真纏空趣寂而<span class='corr'>已</span>。孤山曰背清淨道者。既發小解乃背圓融常樂我淨之道。今於四德略舉一耳。</p>
<p style="margin-left:1em">【疏】天台曰夫分別精麤疏決真偽因果相酬惟求感應見苦斷集證滅修道。為入佛道之初門登菩提場之要路。亦求其精麤真偽之何如爾。蓋有三界內之苦集焉。見思惑分段生死是也。三界外之苦集焉。塵沙無明惑變易生死是也。有出界內之道滅焉。生滅無生道諦斷正斷習偏真涅槃是也。有出界外之道滅焉。無量無作道諦斷盡三惑真空涅槃是也。小乘大乘於是乎分。漸頓偏圓於是乎立。今則於識陰命明中分別乎集道之精麤疏決乎苦滅之真偽。惟以生滅無生二種道因而為感之之道。以冀偏真涅槃之果酬以應之。不過見三界苦斷見思集證偏真滅修三學道。居滅<span class='corr'>已</span>休更不前進所謂背清淨道墮定性聲聞等者也。</p>
</div>
<div class='div-orig'><p>○十定性緣覺二初行空還元又善男子窮諸行空<span class='corr'>已</span>滅生滅。</p>
<p>○二由識發境二初正明發相而於寂滅精妙未圓若於圓融清淨覺明發研深妙所立涅槃而不前進生勝解者。</p>
<p>○二起著成邪二初正示是人則墮定性辟支諸緣獨倫不迴心者成其伴侶迷佛菩提亡失知見。</p>
<p>○二結顯是名第十圓覺㳷心成湛明果違遠圓通背涅槃城生覺圓明不化圓種。</p>
</div>
<div class='div-commentary'><p style="margin-left:1em">【觧】溫陵曰融淨覺明即識精也。雖無惑習圓融清淨。而未離於識故名覺明。若以此為深妙立為果證則定性緣覺獨覺而<span class='corr'>已</span>。此則圓覺㳷為因心成湛明之滯果爾。覺㳷如心精通㳷覺知通㳷之㳷。謂僅與正覺通㳷而不前進也。湛明即圓融覺明也。所覺止於圓明識精而定性不迴。故名覺圓明不化圓種也。</p>
<p style="margin-left:1em">【疏】天台曰圓融清淨覺明即破去識陰。所證偏真涅槃之理與前聲聞所證同。但侵去習氣發研深妙與之小異爾。然有獨覺緣覺二種不同。今云成其伴侶未必因行同於二種也。前云纏空今云不化。均是定性不能迴向者此亦今經破定性聲聞之明文也。</p>
</div>
<div class='div-orig'><p>○二結邪斥正二初斥邪二初顯過阿難如是十種禪那中途成狂因依迷惑於未足中生滿足證皆是識陰用心交互故生斯位眾生頑迷不自忖量逢此現前各以所愛先習迷心而自休息將為畢竟所歸寧地自言滿足無上菩提大妄語成外道邪魔所感業終墮無間獄聲聞緣覺不成增進。</p>
<p>○二勸歎二初勸示汝等存心秉如來道將此法門於我滅後傳示末世普令眾生覺了斯義無令見魔自作沉孽保綏哀救消息邪緣令其身心入佛知見從此成就不遭岐路。</p>
</div>
<div class='div-commentary'><p style="margin-left:1em">【觧】吳興曰大妄語者別指前八也。前八通名外道邪魔。亦可別指七是外道八是邪魔。俱未斷惑故云墮獄。二乘異此故云不進。言見魔者見以違理為名。前八違真中二理起界內邪見。後二違中道理起界外邪見。以二乘智即無明故。又前八中七純是見八具見愛。以留塵勞生勝解故。溫陵曰前防心魔此防見魔助道之要盡矣。</p>
<p style="margin-left:1em">【疏】天台曰天台止觀具明十境。惟陰入界境為初心止觀所觀。餘之九境待發方觀不發不觀。今云識陰用心交互即初心所觀境也。各以所愛先習迷心即為止觀擊策所發之境也。敕令保綏哀救消息邪緣令其身心入佛知見。即待發而觀也。蓋眾生自無始來輪迴六道則何種不有何習而無。無止觀緣而種習不發。苟不預知此義設遇境發為之所牽。或為外道或為邪魔。或為聲聞或為緣覺。始則以通破塞。終成以塞妨通。遭中途之岐路。失寶所之家鄉。故如來大慈無問自說普令眾生覺了斯義。庶幾無令見魔等自作深孽也。然識陰十境約外道邪魔及以二乘。吳興師判之詳矣。論前八種既墮邪外則見思全在。但示識陰所發氣分而<span class='corr'>已</span>。若後之二種宜於識陰有盡不盡之殊。若未盡者發纏空不化乃識陰氣分。若<span class='corr'>已</span>盡者則見思麤垢俱落證真空理。生法愛為頂墮菩薩。吳興所謂違中道理起界外邪見者是也。</p>
</div>
<div class='div-orig'><p>○二歎法如是法門先過去世恒沙劫中微塵如來乘此心開得無上道。</p>
<p>○三結正二初位證相似識陰若盡則汝現前諸根互用從互用中能入菩薩金剛乾慧圓明精心於中發化如淨琉璃內含寶月。</p>
<p>○二超入金剛二初明金剛所超如是乃超十信十住十行十迴向四加行心菩薩所行金剛十地等覺圓明。</p>
<p>○二顯金剛所入入於如來妙莊嚴海圓滿菩提歸無所得。</p>
</div>
<div class='div-commentary'><p style="margin-left:1em">【觧】吳興曰如是法門且指識陰禪那現相。過去諸佛無不覺了入佛知見故曰乘此心開。孤山曰諸根互用即圓教相似七信界內思惑<span class='corr'>已</span>盡也。能入金剛乾慧者從相似位超入等覺後心也。天台明圓教利根一生有超登十地者與此符合。圓明下至寶月示後心所證。有法有喻有體有用。金剛乾慧是妙覺無間道。轉入解脫道即妙覺也。故云入於如來等也。妙莊嚴海是福究竟。圓滿菩提是智究竟。歸無所得是理究竟。福即解脫智即般若理即法身。不縱不橫三德祕藏於茲具顯遠討其因實由初心修奢摩他三摩禪那三止之功也。溫陵曰妙莊嚴海者統眾德合異流不嚴而嚴無證而證之果海也。前稱首楞萬行為妙莊嚴路則趨此而<span class='corr'>已</span>。</p>
<p style="margin-left:1em">【疏】天台曰識陰若盡則汝現前諸根互用者。此明今經圓教七信相似位中見思惑盡證六根清淨也。孤山師謂諸根互用即圓教相似七信。而月川師駁之為未必然。謂如下聲聞緣覺四陰<span class='corr'>已</span>盡迷識陰為涅槃。且聲聞與七信同除四住。七信盡識聲聞亦應盡之。今既迷識為纏空不化則二乘未能盡識明矣。二乘未盡識則七信豈能盡哉。據二乘所迷則知識陰唯黎耶識。乃無明住地非四住地所攝也。故下約受熏以推其妄非黎耶而何。故前四陰盡即麤垢先落。識陰破方斷無明也。余謂此師所駁亦似是而非。似是者知識陰為住地無明至佛地而後盡也。而非者不知識陰其體甚廣其相甚長。蓋有法性之五陰焉生死之五陰焉。於生死中又有變易之五陰焉分段之五陰焉。分段者出三界而即盡。變易者佛地而後盡。止如分段識陰為召三界生死之根本。而二乘破斷見思即免未來生死。非識陰盡而何哉。天台謂二乘七信同住四住而麤垢先落正是此意。不如此說則識陰若盡乃超十信等之言俱成顛倒錯亂矣。要知二乘迷識陰為涅槃<span class='corr'>已</span>破其識之麤者即立涅槃而不前進。謂其未盡變易細相可也。總謂麤相之識未盡則不可也。二乘既爾七信亦然。是則纏空之言正謂識盡證空而纏於空。七信異此所以勝之。從互用中等者八信去中道現前道觀雙流入初住薩婆若海。以次歷四十六位故曰能入菩薩金剛乾慧等也。圓明精心於中發化如淨琉璃內含寶月者。此之法喻共顯登住破無明證佛性境界。所謂是善男子以真方便發此十心心精發輝十用涉入圓成一心是也。如是乃超十信等者。明圓頓行人自七信中道現前能從八九十信超入分真究竟諸位也。蓋四教之人各有鈍利兩根。鈍則不躐等而進利則一生超入。今經正明圓教利根故曰如是乃超。然地位之義前<span class='corr'>已</span>釋之。但借位與夫修證伏斷異說多途。而初心學人不能無惑。故重寄問答決明其義。使閱經者有所適從。問曰天台所立四教地位出何經論。答曰藏教地位凡有四門。今準阿毗曇論。有門明位具分七賢七聖。七賢即三資糧四加行。七聖即四果辟支菩薩佛果。通教地位依大品般若經共十地位。即乾慧地性地八人地見地薄地離欲地<span class='corr'>已</span>辦地支佛地菩薩地佛地。別教地位依纓絡經明五十二位東為七科。謂信住行向地等妙。圓教地位依法華纓絡。略明位次有八。一五品弟子位二十信位三十住位四十行位五十迴向位六十地位七等覺位八妙覺位。又問曰此經地位攝屬何教。答曰圓教。又問曰既是圓教何故有乾慧四加行金剛後心。答曰此乃今經借前三教位名圓教位爾。又問借位之說有何憑據。答曰大品明通教初有乾慧今亦名之非借通乎。阿毗曇明藏教之位三資糧後立四加行。今亦名之非借藏乎。纓絡經明別教之位等覺性中。有一人名金剛幢慧住壽百劫重修凡夫行斷最後習氣。今亦名之非借別乎。又問曰此經既是圓教何須更借前位。答曰佛說地位增減。多為機宜不同。惟圓教根器既利地位多所總略。故法華但云開示悟入。華嚴但云初發心時便成正覺。維摩但云薝蔔林中不嗅餘香等。要知今經五十五位總是假借別位兼及藏通。故荊溪妙樂云若云圓位六即亦足何須更列四十二位以分真位長故借別位分其品秩文以此而言今經五十七位又云六十聖位多為圓教一分鈍根設爾。蓋觀行伏惑要須三種漸次以為資糧。初信破見要須乾慧為功。初住聖位要須十種信心破盡見思侵斷塵沙為首。既住佛性始修登地之行。妙行<span class='corr'>已</span>立。然後迴而向之。迴向雖立非四種加行而莫能登。登佛地<span class='corr'>已</span>雖與妙覺位等。然有微細根本無明積生習氣非金剛乾慧而莫能盡。如是重重經歷方得窮源至極今經地位可謂括盡委曲者也。雖然借位乃用名而不用義。是故雖立乾慧。<span class='corr'>已</span>自圓伏五住煩惱。不同通教但伏見思。雖立十信。見思俱斷兼破塵沙。不同別教但伏見思。雖立十住。初住位中<span class='corr'>已</span>破一品無明證一分佛性。不同別教但破見思。雖立四加行。十迴向位<span class='corr'>已</span>破三十品無明正為佛地難登故修四種加行。不同藏教但伏見思名內凡位。雖立十地。等覺<span class='corr'>已</span>破四十一品無明。不同別教但破十一品無明。雖立金剛後心。能斷四十二品微細習氣。不同別人但破無明一十二品。雖立妙覺。邊際智滿更無所斷圓滿菩提。不同別教但與圓教二行位齊更有所斷名有上士。又問曰師言如此而與月川法師楞嚴別眼所說甚是相違。彼釋四加行云十回向後立四加行者。將登地位斷障證真革凡成聖故須勇猛進加功行。又云據此加行則知地前為凡入地成聖明矣。台宗學者乃謂圓教初住<span class='corr'>已</span>上俱名聖位。別教則登地名聖地前名賢。若爾楞嚴圓教初住即聖而四種加行應居初住之前矣。蓋設加行者。為為始登聖位故也。而住行向位既<span class='corr'>已</span>入聖而復加行。不唯倒置錯亂乃亦徒為之設矣。此說云何。答曰月川法師本宗華嚴。見天台判華嚴正說圓頓亦兼別教。每懷不平之意故作不干之說。不知本欲硬判成圓反乃抑之成別。何也。蓋華嚴具談圓別兩位。如曰初發心時便成正覺所有慧身不由他悟。清淨妙法身湛然應一切之文。的說圓教初發心住<span class='corr'>已</span>破無明<span class='corr'>已</span>登聖位乃圓位也。若說初地方破無明始登聖位乃別教也。古人但據別教一途便謂圓教初地方破無明。而月川承襲舊說拘拘堅執又何足恠。況四教既有大小偏圓之分則各立地位纖毫不濫。今四加行位顯是小乘階差。本為初果聖位難登故立四種加行。今經既亦用之苟非借位則此意如何消釋。若月川師必欲以藏教加行雷同此經應當同則俱同。豈不抑此經同於三藏。若謂名同義異應當異則俱異。既許加行<span class='corr'>已</span>破見思不同小乘。又何妨加行破三十品無明不同別教。又若不許此中借藏以名圓者則仁王三賢十聖住果報之說攝屬於何。應知三賢十聖別位也。住果報圓位也。三賢與十聖既俱住果報。非借別以名圓位攝屬何耶。故知今位三教俱借。約義而釋始終皆圓。月川又曰若言借別名圓者。且不直明圓位何乃偽設別位誤眾生耶。非其位而妄立是偽設也。當加行而不加不當加行處言加是誤眾生也。因曉之曰借別以名圓者如來善巧方便接引行人之法門也。□以借別名圓為偽設為誤人。則如來於法華之前為實施權。指化城為極果皆偽設誤人矣。要知此經說在方等。方便未開借偏名圓。正在其時苟不知權實施開廢三之旨則如來一代時教茫然無措。空為人天師也。月川又曰若爾則楞嚴圓教何用別位。彼自答曰圓別異位自是台宗自立。考諸經論則未見有異也。若惟識起信圓覺華嚴所明三賢十聖之位與今經皆同。未聞以三賢當聖者云云。因又曉之曰華嚴地位兼別<span class='corr'>已</span>如前說。華嚴頓部既兼別矣。圓覺方等兼別何妨。如經云是經名為頓教大乘頓機眾生從此悟入亦攝漸修一切羣品。此則理無不圓而修則兼別明矣。佛經既然。祖論亦爾。凡未經法華開顯。一切經論或純談圓位。或純談漸位。或借漸名圓借大名小借小名大。隨機雜出萬品不同。若不稟天台判教儀軌鮮弗觸處罣礙也。然月川師亦北方一大法幢也。而智者萬慮一失則不能無之。秪如釋單複十二云所以結此十二數者應前十二類生也云云。余讀至此不覺為之失笑。不知前明十二類生尚未出於欲界。小乘二果早<span class='corr'>已</span>盡之。豈彼所判妙覺破十二品無明者只齊斯陀含人乎。彼又設或問曰。妙覺果海惟佛極位何以判入十二。彼自答曰只為喚作佛故入十二之數。余讀至此又為之大發一笑。不意月師談儱侗禪一至於此。宜其不知有圓位初住破無明并借別名圓之義也。</p>
</div>
<div class='div-orig'><p>○三結勸令欽三初總結示此是過去先佛世尊奢摩他中毗婆舍那覺明分析微細魔事。</p>
<p>○二勸兩根二初利根宜精誠魔境現前汝能諳識心垢洗除不落邪見陰魔銷滅天魔摧碎大力鬼神褫魄逃逝魑魅魍魎無復出生直至菩提無諸少乏下劣增進於大涅槃心不迷悶。</p>
<p>○二鈍根託祕呪若諸末世愚鈍眾生未識禪那不知說法樂修三昧汝恐同邪一心勸令持我佛頂陀羅尼呪若未能誦寫於禪堂或帶身上一切諸魔所不能動。</p>
<p>○三令欽奉汝當恭欽十方如來究竟修進最後垂範。</p>
</div>
<div class='div-commentary'><p style="margin-left:1em">【觧】溫陵曰總結五陰辯魔之意使知深防也。奢摩他中毗婆舍那者即定之慧也。覺明分析即分析覺明此西天文勢也。褫猶喪也。</p>
<p style="margin-left:1em">【疏】天台曰或難愚鈍眾生既未識禪那不知說法矣。而又曰樂修三昧。豈離禪那而別有三昧乎。對曰欲識禪那須知說此經了義之法。則於一切法門如庖丁解牛無所往而不可。於一切魔境如金剛王寶杵無所遇而不摧。今之樂修三昧乃區區初學從師門口訣於二十五門隨聞一法或空或假而即事勤修佛慮同邪故勸令誦乎神呪也。</p>
</div>
<div class='div-orig'><p>○二更斷餘疑二初疑問二初經家敘阿難即從座起聞佛示誨頂禮欽奉憶持無失於大眾中重復白佛。</p>
<p>○二正陳請二初陳疑如佛所言五陰相中五種虗妄為本想心我等平常未蒙如來微細開示又此五陰為併銷除為次第盡如是五重詣何為界。</p>
<p>○二請宣惟願如來發宣大慈為此大眾清明心目以為末世一切眾生作將來眼。</p>
<p>○二答釋二初正答所問三初答五陰妄想二初正答二初明五陰同相三初明本同三初明真覺無妄佛告阿難精真妙明本覺圓淨非留死生及諸塵垢。</p>
<p>○二明妄以發生乃至虗空皆因妄想之所生起。</p>
<p>○三明真妄合生斯元本覺妙明精真妄以發生諸器世間如演若多迷頭認影。</p>
</div>
<div class='div-commentary'><p style="margin-left:1em">【觧】吳興曰精真中道也。妙明寂照也。寂故即假照故即空。三諦融通元無塵垢總名本覺圓淨。此單論真性也。乃至下單論妄想生起諸法。斯元下合明真妄發生世間。所以爾者無前單論則不知離義。無後合明則不知即義。溫陵曰生死妄業。塵垢妄緣。真淨性中既無所留。全因妄起猶如迷頭。則五陰相中五妄為本從可知也。</p>
<p style="margin-left:1em">【疏】天台曰如來開示五種妄想先明同相後明差別相。於同相中先明真覺無妄。精真妙明下一節是也。次明妄以發生。乃至虗空下一節是也。又次明真妄和合而有生。斯元本覺下一節是也。非初二節不足以彰離。非後一節不足以彰即。離則真妄並行而不相害。即則真妄體融而不相礙。不相害則妄可去而真可復。不相礙則妄無相而其體真空華之喻最好研詳。波水之譬猶堪取象。</p>
</div>
<div class='div-orig'><p>○二明未同五初明正因緣生妄元無因於妄想中立因緣性。</p>
<p>○二明迷執自然迷因緣者稱為自然。</p>
<p>○三明二皆　妄彼虗空性猶實幻生因緣自然皆是眾生妄心計度。</p>
<p>○四明藥尚宜忘阿難知妄所起說妄因緣若妄元無說妄因緣元無所有。</p>
<p>○五況病猶宜去何況不知推自然者。</p>
<p>○三結俱妄是故如來與汝發明五陰本因同是妄想。</p>
</div>
<div class='div-commentary'><p style="margin-left:1em">【觧】溫陵曰明妄無因不容計度也。知妄所起可說因緣。不知所起因緣何有。況推自然得非妄計邪。</p>
<p style="margin-left:1em">【疏】天台曰前明根本同今明枝末同也。惟枝末從根本而有生。故曰妄元無因於妄想中立因緣性。此言五陰從正因緣而有生即十二因緣也。迷因緣者稱為自然即外道計為自然者也。因緣是新醫破外道自然之法藥。病去而藥宜忘。若復執藥藥反成病。故藥病俱破云彼虗空性猶實幻生因緣自然皆是眾生妄心計度。阿難下一節復明藥病俱遣之所以。蓋立因緣者明妄因緣之所起也。妄之果有可說因緣。妄體本空則何因緣之有。此明藥之宜忘也。藥尚宜忘何況其病故曰何況不知推自然者。要知因緣自然之立既稱為妄則何因緣自然之有。故曰是故如來與汝發明五陰本因同是妄想<span class='corr'>已</span>上明五陰同相竟。</p>
</div>
<div class='div-orig'><p>○二明五陰異相五初明堅固妄想汝體先因父母想生汝心非想則不能來想中傳命如我先言心想酢味口中涎生心想登高足心酸起懸崖不有酢物未來汝體必非虗妄通倫口水如何因談酢出是故當知汝現色身名為堅固第一妄想。</p>
</div>
<div class='div-commentary'><p style="margin-left:1em">【觧】溫陵曰想為虗妄影像欲愛深脉。遺體自想愛流出故曰體因父母想生。陰心乘想愛冥求故曰心於想中傳命。酢梅等說以驗體因妄結故與妄理相應。若非妄倫則妄不能感也。體因想生。心因想起。命因想傳。諸想交固以成色陰故名堅固妄想。</p>
<p style="margin-left:1em">【疏】天台曰此下明差別相。正以同相因於妄想。是故別相不離其本。今先明色陰。言汝體者指色陰之體相也。即最初種子。赤白二滴皆因父母婬想而有種汝心欲想而有生。一心一色堅固交結從生至老未甞捨離同於形影不相乖異。想酢味而垂涎思登高而足酸。想是心想令色酸澁。虗妄通倫此其驗矣。</p>
</div>
<div class='div-orig'><p>○二明盧明妄想即此所說臨高想心能令汝形真受酸澁由因受生能動色體汝今現前順益違損二現驅馳名為虗明第二妄想。</p>
</div>
<div class='div-commentary'><p style="margin-left:1em">【觧】吳興曰由因受生者因想故受生也。能動色體即形受酸澁也。當知色受想三陰妄想相由而起必不相離。故前文云汝體先因父母想生。下文云種種取像心生形取。皆同懸崖酢物之想。由是明之此三妄想其體麤現。非同行識幽微難見。所以前三陰中所發天魔其相亦麤。後二陰中所發心見二魔其相亦細。汝今現前下正示受相也。順益即樂受。違損即苦受。合有非違非順即不苦不樂受但是文略耳。溫陵曰臨高空想而酸澁真發。違順皆妄而損益現馳。則受陰無體虗有所明故名虗明妄想。</p>
<p style="margin-left:1em">【疏】天台曰常途所論因根塵之色而有受。今依妄想以為論本乃因想陰而有受。故曰即此所說臨高想心能令汝形真受酸澁。然亦不獨受因想有又乃色因受興故曰由因受生能動色體。是則受因想生受令色受受不自受虗有所明又可知也。</p>
</div>
<div class='div-orig'><p>○三明融通妄想由汝念慮使汝色身身非念倫汝身何因隨念所使種種取像心生形取與念相應寤即想心寐為諸夢則汝想念搖動妄情名為融通第三妄想。</p>
</div>
<div class='div-commentary'><p style="margin-left:1em">【觧】溫陵曰念慮虗情也。色身實質也。虗實不倫而能相使者由想融之也。心生虗想形取實物心形異用而能相應者由想通之也。至於寤寐搖變使心隨境使境隨心皆融通妄想也。</p>
<p style="margin-left:1em">【疏】天台曰所明五種妄想色心二法常不捨離。蓋始稟名色而為種。一自堅固交結之後無六根則無四陰。無四陰亦無六根。色受<span class='corr'>已</span>如向說。下之想行識三陰亦復如是。今云心生形取與念相應。融通之義了然可知。即寤即想心寐為諸夢亦言色心融通之義。列子所謂其寤也形開其寐也形交是也。</p>
</div>
<div class='div-orig'><p>○四明幽隱妄想化理不住運運密移甲長髮生氣消容皺日夜相代曾無覺悟阿難此若非汝云何體遷如必是真汝何無覺則汝諸行念念不停名為幽隱第四妄想。</p>
</div>
<div class='div-commentary'><p style="margin-left:1em">【觧】吳興曰此若非汝此指化理不住等也。云何體遷詰其甲長髮生等。如必下若謂體遷實是汝者何不覺此相代之相。以不覺故行陰生滅名為幽隱。</p>
<p style="margin-left:1em">【疏】天台曰化理者造化之理也。於歲時則日往月來春秋代謝。於萬物則生長成收旋嵐倒嶽。於人身則甲長髮生氣消容皺。此正今文約行陰而切論者也。世之說者以此理一推功於造化。不知造化之理悉本於行陰。而行陰又本於人心。三界惟心一切惟識斯言可徵也。惟其體受其遷而曾無覺悟是故名為幽隱妄想。</p>
</div>
<div class='div-orig'><p>○五明罔象妄想二初正辯其相又汝精明湛不搖處名恒常者於身不出見聞覺知若實精真不容習妄何因汝等曾於昔年覩一奇物經歷年歲憶忘俱無於後忽然覆覩前異記憶宛然曾不遺失則此精了湛不搖中念念受熏有何籌算。</p>
</div>
<div class='div-commentary'><p style="margin-left:1em">【觧】真際曰此陰通收八識。用動體常。見聞精明同一識陰。吳興曰節公之意以見聞為用則動。精明為體則常。而不知今文即以見聞為精明動用為常體。何則識無所存徧在諸根。根對境時雖涉於用用在無記未起善惡。指此無記名為精明湛不搖處。若約分齊明之。五識五意識及第六心王皆是其處也。佛恐眾生計此為常。故寄阿難。先且定云名恒常者。若實精真不容習妄此破其常也。精謂精明真謂恒常。何因下示妄習相。念念受熏者以昔覩奇物納種在識。若不受熏覆覩前異必無記憶之相。既不忘失則知中間常為無明念念熏習。熏習即妄何精真之有乎。</p>
<p style="margin-left:1em">【疏】天台曰又汝精明湛不搖處者。置元明而單論識精即見精聞精等。如初二兩卷見性十義六卷之聞性三德皆尅就六根中識精而示。故曰於身不出見聞覺知。此之識精即是八識見分未脫見精正屬無明。若執之為常則誤之甚也。故曰若實精真不容妄習。然若獨有見精不能自習要因識精能生諸緣。即六種識心母子和合而有習。但習之在六而積之在八。今約積其習者而破之。舉昔覩奇而今憶苟非緣塵第八無記安能有此。吳興之說亦知言也。</p>
</div>
<div class='div-orig'><p>○二重顯微細阿難當知此湛非真如急流水望如恬靜流急不見非是無流若非想元寧受妄習非汝六根互用合開此之妄想無時得滅故汝現在見聞覺知中串習幾則湛了內罔象虗無第五顛倒細微精想。</p>
</div>
<div class='div-commentary'><p style="margin-left:1em">【觧】溫陵曰湛非真湛特幽潛不覺耳。故譬急流之水幽潛流注不可測知。此真憶想之元容妄之體也。直須消磨六門使妄習無寄然後可滅也。串常習也。幾微也。似無曰罔。似有曰象。其體精微故名罔象虗無顛倒精想。吳興曰六根互用等始破見思。故妄想滅即麤垢先落也。問上文受熏約無明說。今妄想滅何止見思邪。答無明所熏亦見思種子。故前指見物有憶有忘正是麤相。今種現雖盡根本猶存。非謂六根得真互用。問此首楞嚴體無不圓宗無不極。至於破陰力用何短乎。答非是力用不恊體宗。由辯魔中五十重境皆從分段五陰妄想中現。今齊此論滅故且至六根互用。若如前文反流全一六用不行即破根本無明有異此中顛倒妄想。</p>
<p style="margin-left:1em">【疏】天台曰此湛非真如急流水等者。所謂陀那微細識習氣成瀑流真非真恐迷我常不開演是也。正以習氣積於識中。設言其有流急不見。設言其無種熟忽生。當似有似無之間故名罔象虗無妄想。吳興以此識為見思正約界內五陰言之。而月川不諳法相乃破之為非。謬又甚矣。</p>
</div>
<div class='div-orig'><p>○二結答阿難是五受陰五妄想成。</p>
<p>○二答詣何為界汝今欲知因界淺深惟色與空是色邊際惟觸及離是受邊際惟記與忘是想邊際惟滅與生是行邊際湛入合湛歸識邊際。</p>
</div>
<div class='div-commentary'><p style="margin-left:1em">【觧】溫陵曰五受陰亦曰五取蘊。由一念迷妄受此取此以自蔽藏也。言因界者本無有界由妄相因也。故色不自色因空有色故成色邊際。乃至滅不自滅因生有滅故成行邊際。識稱湛了而湛不自湛。因行不流逸性入元澄而合乎湛了成識邊際。</p>
<p style="margin-left:1em">【疏】天台曰惟色與空是色邊際者。色是本陰空非是陰。但色不自色由空故而顯色故以空而為色之界也。惟觸與離是受邊際者。觸是本陰離非是陰。但觸不自觸因離故而顯觸故以離而為受之界也。惟記與忘是想邊際者。記是本陰忘非是陰。但記不自記由忘故而顯記故以忘而為想之界也。惟滅與生是行邊際者。生是行陰滅非是陰。但生不自生因滅故而有生故以滅而為行之界也。湛入合湛歸識邊際者。六根湛入是其本陰真常妙湛非是其陰。但湛不自湛因妙湛而顯乎妄湛故以妙湛而為識之界也。正言從真而起妄如從源而出流。始由妙湛而為識湛由識湛而為行瀾由行瀾而為想波受與色猶浪之膚波之皮也。</p>
</div>
<div class='div-orig'><p>○三答併銷次第三初約生滅以明次第此五陰元重疊生起生因識有滅從色除。</p>
</div>
<div class='div-commentary'><p style="margin-left:1em">【觧】孤山曰約生則由內造外從細至麤如著衣也。故迷理有識乃至有色。約滅則由外至內從麤至細如脫衣也。故悟理色盡乃至識盡。</p>
<p style="margin-left:1em">【疏】天台曰此五陰元重疊生起者總結陰相而有是五重也。生因識有滅從色除者五重生起之相識陰為之初。滅亡之相色陰為之始也。</p>
</div>
<div class='div-orig'><p>○二約理事明次不次理則頓悟乘悟併消事非頓除因次第盡。</p>
</div>
<div class='div-commentary'><p style="margin-left:1em">【觧】溫陵曰頓悟併消如知巾本無結亦不有也。</p>
<p style="margin-left:1em">【疏】天台曰理則頓悟等。若約當文如來自釋則天巾之義盡矣。苟於是而未明不妨更引前五陰本如來藏文證之使人易曉。即色陰如空中之華受陰如空幻之觸想陰如聞酢生涎行陰如瀑流空水識陰如千里擎空。如是了知則本無所有而當念虗融。妙真如性而堂堂獨露。圓覺所謂知幻即離不作方便離幻即覺亦無漸次是也。事非頓除因次第盡者正因生起之相有序故滅亡之相亦有乎序。苟能以理融事以事階理則即頓而漸即漸而頓。既頓漸而並行亦頓漸而雙泯。能如是知斯可言道。</p>
</div>
<div class='div-orig'><p>○三指前說示次不次我<span class='corr'>已</span>示汝劫波巾結何所不明再此詢間。</p>
</div>
<div class='div-commentary'><p style="margin-left:1em">【觧】吳興曰所指前說亦有頓漸二義。巾體是一以喻真性。悟則成頓也。巾結有異以喻妄想。除則成漸也。原夫天巾由次第而結亦次第而解。所譬六根及以五陰生之與滅。一往相類再研有殊。何者以六根義橫五陰義豎故。且如六根迷真起妄因妄成根必無先眼次耳等異。至於返妄歸真亦無從麤至細之理。豈非義橫邪。前以解結次第為喻者。但取六根差別及選圓通謂之次第也。今明五陰亦迷真起妄因妄成陰。既云生因識有滅從色除豈非義豎邪。若以結解喻之則兩番次第宛有倫緒。當知前文舉喻不可以喻難法。此中引例不可以根難陰。適時之說須曉大綱。</p>
<p style="margin-left:1em">【疏】天台曰吳興云前六根生起之義橫。今五陰生起之義豎。前文舉喻不可以喻難法。此中引例不可以根難陰。適時之說須曉大綱。義雖是矣然而又有即橫而豎即豎而橫之義在。古今諸師所未講試為言之。何謂即橫而豎。如六根之義本橫。如來乃約豎義以結之云六解一亡亦復如是。由汝無始心性狂亂知見妄發發妄不息勞見發塵。心性狂亂即妄為明覺也。勞見發塵即由是引起塵勞煩惱也。中間可知。此生起之義即橫而豎也。又云此根初解先得人空等此滅亡之義即橫而豎也。何謂即豎而橫。如今文所明五種妄想皆不離六根色體而辯。此生起之義即豎而橫也。又云理則頓悟乘悟併消此滅亡之義即豎而橫也。若其然者即前文舉喻一一綰結皆有前後次第。但隨舉一結以合法豈可以喻而難於法。此中引例豎中有橫通取六根準例豈可以根而難乎陰。適時大綱其在于是。法相深細又不可不知也。是則前文心性狂亂等之言義<span class='corr'>已</span>該乎五陰。今文五種妄想義亦該乎三細六麤。惟其有四住地之惑所召五陰根本無明所召五陰。四住五住造業之惑也。二種五陰惑業所召之苦果也。而月川法師未知乎此。槩以界內一種五陰四住地所召者判乎五住煩惱。源頭一錯妄生許多議論以病吳興。過矣過矣。</p>
</div>
<div class='div-orig'><p>○二結勸傳示汝應將此妄想根元心得開通傳示將來末法之中諸修行者令識虗妄深厭自生知有涅槃不戀三界。</p>
</div>
<div class='div-commentary'><p style="margin-left:1em">【觧】溫陵曰今以此義自覺覺他永斷妄元齊歸正果也。上明助道分竟。正宗大分文終于此。下乃流通分也。</p>
<p style="margin-left:1em">【疏】天台曰涅槃之義有三曰性淨涅槃圓淨涅槃方便淨涅槃也。合而言之秪是如來所證祕藏。性淨當法身圓淨當般若方便淨當解脫離而約人分之性淨屬佛方便淨屬菩薩圓淨屬三乘。約位分之圓淨屬圓七信方便淨屬八九十信性淨屬初住去至妙覺位。此皆約列別言之也。若圓融為言則舉一即三言三即一。今文一往且約破界內五陰者為言屬圓淨涅槃。苟知涅槃寂滅之可樂則不戀三界之塵勞矣。</p>
</div>
<div class='div-orig'><p>○三流通分二初如來勸流通二初滅阿鼻惡因顯經力用二初校量施福二初問多阿難若復有人徧滿十方所有虗空盈滿匕寶持以奉上微塵諸佛承事供養心無虗度於意云何是人以此施佛因緣得福多不。</p>
<p>○二答勝阿難答言虗空無盡珍寶無邊昔有眾生施佛七錢捨身猶獲轉輪王位況復現前虗空既窮佛土充徧皆施珍寶窮劫思議尚不能及是福云何更有邊際。</p>
<p>○二勸勉流通二初重惡能消佛告阿難諸佛如來語無虗妄若復有人身具四重十波羅夷瞬息即經此方他方阿鼻地獄乃至窮盡十方無間靡不經歷能以一念將此法門於末劫中開示未學是人罪障應念消滅變其所受地獄苦因成安樂國。</p>
<p>○二福超前施得福超越前之施人百倍千倍千萬億倍如是乃至算數譬喻所不能及。</p>
</div>
<div class='div-commentary'><p style="margin-left:1em">【觧】長水曰此有多義故獲勝福。一所弘之經是佛極談。教理行果皆不思議故。二末世多障能於此流通是經實希有故。三施福惟得生死之報但是自利弘經利他令至無漏之果故。由是一念超越前施。溫陵曰以法示人能消劇報變苦為樂如此其勝者。使人因之明心見性脫粘復湛解六亡一破陰褫魔不歷僧祇獲寶王果故也。彼既如是。則此消劇報猶淺近言耳。誠將與彼同證也。</p>
<p style="margin-left:1em">【疏】天台曰校量弘經功德長水之說泛溫陵之說□若其至的則識精元明見見非見聞聞非聞。乃明心見性之要門。脫黏復湛之捷徑。解六亡一之妙指。破陰褫魔之鋼椎。直下而頓獲法身。即生而可階寶果。令人聞此大法思此大義修此大行證此大果。消劇報於剎那。生樂土於彈指。化功歸<span class='corr'>己</span>。功德亦然。金口校量真實不虗。聞茲利益可不景慕流通以自益兼人乎。</p>
</div>
<div class='div-orig'><p>○二生菩提善果顯經力用阿難若有眾生能誦此經能持此呪如我廣說窮劫不盡依我教言如教行道直成菩提無復魔業。</p>
</div>
<div class='div-commentary'><p style="margin-left:1em">【觧】溫陵曰上勸流通此勸誦持。吳興曰前利他得福此自利成道。或以此義釋成上文。謂開示未學得福斯勝者。良因眾生於教誦持乃至成道所益大故。</p>
</div>
<div class='div-orig'><p>○二經家結流通佛說此經<span class='corr'>已</span>比丘比丘尼優婆塞優婆夷一切世間天人阿修羅及諸他方菩薩二乘聖僊童子并初發心大力鬼神皆大歡喜作禮而去。</p>
</div>
<div class='div-commentary'><p style="margin-left:1em">【觧】溫陵曰皆在會聽眾也。聖僊童子即天僊類也。大力鬼神諸護法者隨所證量皆得法喜也。吳興曰初發心者圓教外凡或內凡也。皆大歡喜通該凡聖也。</p>
<p style="margin-left:1em">【疏】天台曰準大論釋歡喜三義。一能說人清淨。二所說法清淨。三依法得果清淨。若論經敘佛說此經<span class='corr'>已</span>故大歡喜惟在所說之法。但此妙法非機莫扣非應不說。能所相成感應交顯故具三義也。是則凡是諸經皆具此義。而大小偏圓同而不同。若具說此經所說之相。則教理智斷行位因果無不究竟清淨是故題為大佛頂如來密因修證了義諸菩薩萬行首楞嚴經。</p>
</div>
<p class='juan'>大佛頂如來密因修證了義諸菩薩萬行首楞嚴經卷第十終</p></div>
<div class='div-xu'><a id='mulu20' />
<p class='h1'>No. 281-F 勸持敘</p><p>首楞嚴王具足萬行總持三昧熏脩。奢摩他路開示眾生妙在一門超出。由慶喜恨多聞而未全道力。故迦文因妄見而直指人心。七處之徵寶鏡磨塵而本則自現。八還之辨金錍刮膜而幻影隨消。斥攀緣則心不是心。示真覺則見猶離見。既顯真而破妄。仍即妄以談真。窮陰入處界而列為四科。因緣自然二俱排擯。會地水火風而通名七大。真俗中道三諦圓融。本如來藏而含吐十虗。隨眾生心而發揮諸相。乃至一多相即小大互容。現寶剎於毛端。轉法輪於塵裏。得無罣礙者倒想銷於億劫。不隨分別者狂心歇即菩提。圓頓機<span class='corr'>已</span>解密因。中下器須陳妙行。於是開遠客還家之路。指天王賜屋之門。詰諸聖之本因依證悟說最初方便。順此方之教體選音聞為第一圓通。次為攝心。乃重施戒。依先世尊舉揚清淨明誨。現化身佛宣演祕密伽陀。三學圓具而所證非偏。諸妄銷亡而不真何待。況復精研七趣隨業受生。痛喻六交因習招報。示五十重禪那之境深防愛見魔邪。具八萬種解脫之機對治塵勞煩惱。保持覆護。囑勸弘宣。在始在終無非脩證了義。或破或立不離常住真心。琴瑟箜篌既逢妙指。林木池沼皆演法音。令諸闡提隳彌戾車。從三摩地得無生忍。或自分真而安立聖位。或從互用而超至後心。坐大道場。登無上覺。一切事究竟堅固廣開菩薩多方便門。十方界任運縱橫同入如來妙莊嚴海。其教至矣。厥功[樊-大+心]哉。愧余之謬而妄擬會通。樂法之深而重加讚勸。幸諸方之學者。試一披而覽焉。</p>
<p>師子林惟則再拜述</p>
</div>
<div class='div-xu'><a id='mulu21' />
<p class='h1'>No. 281-G</p><p style="margin-left:1em">會解并前後敘引隨本經通為十卷。昨於甲申歲間甞刊為梵夾廣行矣。或謂梵夾固佳。惟四方禪講遊學之士尚恨包笈中將帶未便。於是吳郡張子明倡率同志復刊為方冊。蓋各從其便耳。書之者同郡羅元也。施梨板者王文勇也。其點校參詳勸募營辦者宜春嗣詎華亭師訓善遇高昌正因也。刊始於至正壬辰之暮春。至十有一月而工畢。所冀施者書者恊力以贊成者。聞者見者讀誦而受持者。福籍緣興。道因言顯。字字放光現端永資聖化。而法印宣傳人人發真歸元不歷僧祇而佛果成就。</p>
<p style="margin-left:1em">臨川克立謹再題</p>
</div>
</div><!-- end of div[@id='body'] -->
</body></html>