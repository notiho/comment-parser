<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>叢林校定清規總要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1249-A</p><p>藂林規範。百丈大智禪師<span class='corr'>已</span>詳。但時代寢遠。後人有從簡便。遂至循習。雖諸方或有不同。然亦未嘗違其大節也。余處眾時。往往見朋輩抄錄藂林日用清規。互有虧闕。後因暇日。悉假諸本。參其異。存其同。而會焉。親手繕寫。頗為詳備。目曰藂林校定清規總要。厘為上下卷。庶便觀覽。吾氏之有清規。猶儒家之有禮經。禮者從宜。因時損益。此書之所以繼大智而作也。是皆前輩宿德。先後共相講究紀錄。愚不敢私以所聞所見。而增減之如前。所謂參其異。存其同。而會焉爾耳。觀者。幸勿病諸。咸淳十年甲戌歲。結制前二日。后湖比丘　<span class='note-inline'>(惟勉)</span>　書于寄玩軒。</p>
</div>
<div class='div-other'><a id='mulu2' />
<p class='h1'>叢林校定清規總要目錄</p><p class="byline">金華后湖比丘　惟勉　編次</p>
<ul class="">
<li>卷上
<ul class="">
<li>一　告香依戒出班燒香之圖</li>

<li>二　告香普說立班之圖</li>

<li>三　四節住持特為首座大眾僧堂茶圖</li>

<li>四　四節知事特為首座大眾僧堂茶湯之圖</li>

<li>五　四節前堂特為後堂大眾僧堂茶圖</li>

<li>六　僧堂鉢位十六板首之圖</li>

<li>七　諸山法眷特為住持煎點寢堂廟坐之圖</li>

<li>八　諸山特為住持煎點寢堂分手坐位之圖</li>

<li>九　特為新舊兩班茶湯管待之圖</li>

<li>十　夏前住持特為新挂搭茶六出坐位之圖</li>

<li>十一　夏前知事頭首特為新挂搭茶八出之圖</li>

<li>十二　新住持入院知事交寺記狀式</li>

<li>十三　知事請新住持齋狀式</li>

<li>十四　知事請新住持特為茶湯狀式</li>

<li>十五　住持請新首座特為茶牓式</li>

<li>十六　四節住持免人事牓式</li>

<li>十七　四節茶湯牓狀式</li>

<li>十八　夏前請新挂搭特為茶單式</li>

<li>十九　報兄弟謝挂搭牓式</li>

<li>二十　住持知事頭首回禮新拄搭牓式</li>

<li>二十一　眾寮解結特為湯狀式</li>

<li>二十二　頭首點眾寮江湖茶請目式</li>

<li>二十三　諸山尊宿相見請升座狀式</li>

<li>二十四　節節給暫到牓式</li>

<li>二十五　專使請住持住持受請</li>

<li>二十六　新住持入院</li>

<li>二十七　進退兩班<span class="note-inline">(附進退侍者　請名德首座)</span></li>

<li>二十八　請立僧</li>

<li>二十九　解結冬年特為煎點茶湯<span class="note-inline">(附新請首座特為茶湯)</span></li>

<li>三十　特為小座湯</li>

<li>三十一　夏前特為新挂搭茶</li>

<li>三十二　眾寮解結</li>

<li>三十三　頭首眾寮點江湖茶</li>

<li>三十四　住持頭首行堂點茶</li>

<li>三十五　法歲禮儀</li>

<li>三十六　特為住持前煎點</li>

<li>三十七　住持出入</li>

<li>三十八　侍者職事</li>

<li>三十九　兄弟相看禮儀</li>
</ul></li>

<li>卷下
<ul class="">
<li>一　上堂普說小參<span class="note-inline">(巡堂茶見此)</span></li>

<li>二　告香入室請益</li>

<li>三　坐禪坐堂放參</li>

<li>四　念誦巡堂<span class="note-inline">(朔望巡堂見上堂篇)</span></li>

<li>五　諸山尊宿相見</li>

<li>六　聖節啟建滿散</li>

<li>七　請楞嚴頭</li>

<li>八　建散楞嚴會</li>

<li>九　四節土地堂念誦</li>

<li>十　排鉢位</li>

<li>十一　鐘魚鼓板</li>

<li>十二　進退寮主</li>

<li>十三　病僧念誦</li>

<li>十四　當代住持涅槃</li>

<li>十五　諸山尊宿遷化下遺書</li>

<li>十六　亡僧</li>

<li>十七　法嗣師忌辰</li>

<li>十八　祖師忌辰</li>

<li>十九　月分須知</li>

<li>二十　無量壽禪師日用小清規</li>
</ul></li>
</ul><p>叢林校定清規總要目錄<span class='note-inline'>(終)</span></p>
</div>No. 1249
<p class='juan'><a id='mulu3' />叢林校定清規總要卷上</p><p class="byline">金華后湖比丘　惟勉　編次</p>
<div class='div-other'><a id='mulu4' />
<p class='h1'>一　告香依戒出班燒香之圖</p><div><img src='../images/X63p0593_01.gif' alt='X63p0593_01.gif' /></div>
</div>
<div class='div-other'><a id='mulu5' />
<p class='h1'>二　告香普說立班之圖</p><div><img src='../images/X63p0593_02.gif' alt='X63p0593_02.gif' /></div>
</div>
<div class='div-other'><a id='mulu6' />
<p class='h1'>三　四節住持特為首座大眾僧堂茶圖</p><div><img src='../images/X63p0593_03.gif' alt='X63p0593_03.gif' /></div>
</div>
<div class='div-other'><a id='mulu7' />
<p class='h1'>四　四節知事特為首座大眾僧堂茶湯之圖</p><div><img src='../images/X63p0593_04.gif' alt='X63p0593_04.gif' /></div>
</div>
<div class='div-other'><a id='mulu8' />
<p class='h1'>五　四節前堂特為後堂大眾僧堂茶圖</p><div><img src='../images/X63p0593_05.gif' alt='X63p0593_05.gif' /></div>
</div>
<div class='div-other'><a id='mulu9' />
<p class='h1'>六　僧堂鉢位十六板首之圖</p><div><img src='../images/X63p0594_01.gif' alt='X63p0594_01.gif' /></div>
</div>
<div class='div-other'><a id='mulu10' />
<p class='h1'>七　諸山法眷特為住持煎點寢堂廟坐之圖</p><div><img src='../images/X63p0594_02.gif' alt='X63p0594_02.gif' /></div>
</div>
<div class='div-other'><a id='mulu11' />
<p class='h1'>八　諸山特為住持煎點寢堂分手坐位之圖</p><div><img src='../images/X63p0594_03.gif' alt='X63p0594_03.gif' /></div>
</div>
<div class='div-other'><a id='mulu12' />
<p class='h1'>九　特為新舊兩班茶湯管待之圖</p><div><img src='../images/X63p0594_04.gif' alt='X63p0594_04.gif' /></div>
</div>
<div class='div-other'><a id='mulu13' />
<p class='h1'>十　夏前住持特為新挂搭茶六出之圖</p><div><img src='../images/X63p0594_05.gif' alt='X63p0594_05.gif' /></div>
</div>
<div class='div-other'><a id='mulu14' />
<p class='h1'>十一　夏前知事頭首特為新挂搭茶八出之圖</p><div><img src='../images/X63p0594_06.gif' alt='X63p0594_06.gif' /></div>
</div>
<div class='div-other'><a id='mulu15' />
<p class='h1'>十二　新住持入院知事交寺記狀式<span class='note-inline'>(無可漏)</span></p><p>當寺庫司比丘某等。　寺印一顆。　右謹申納　新命堂頭大和尚。伏候　慈旨。</p>
<p style="margin-left:3em">某年某月　日。當寺庫司比丘　某　等狀。</p>
</div>
<div class='div-other'><a id='mulu16' />
<p class='h1'>十三　知事請新住持齋狀式</p><p>當寺庫司比丘某等。　右某啟。取今晨午刻。就雲堂特備蔬飯祇　迎。伏望　尊慈。俯賜　降重。謹狀。</p>
<p style="margin-left:3em">某年某月　日。當寺庫司比丘　某　等狀。</p>
<p>端狀拜請　新命堂頭大和尚禪師。具位某等謹封。</p>
</div>
<div class='div-other'><a id='mulu17' />
<p class='h1'>十四　知事請新住持特為茶湯狀式</p><p>當寺知事比丘某等。　右某啟。取今晨齋退。就雲堂特為點茶。用伸陳　賀之儀。伏望　尊慈。俯賜　降重。謹狀　　年　月　日。具位某等狀<span class='note-inline'>(可漏。與齋狀同式)</span>。</p>
</div>
<div class='div-other'><a id='mulu18' />
<p class='h1'>十五　住持請新首座特為茶牓式</p><p>堂頭和尚。今晨齋退。就　雲堂點茶。特為　新命首座。聊旌陳　賀之儀。仍請　諸知事大眾。同垂　光伴　　今月　日。侍司某敬白<span class='note-inline'>(請客侍者名)</span>。</p>
</div>
<div class='div-other'><a id='mulu19' />
<p class='h1'>十六　四節住持免人事牓式<span class='note-inline'>(前是古式。後是今式)</span></p><p><span class='note-inline'>(結制。解制。冬節。歲節)</span>禮數。併就來日。法堂人事。　頭首知事。耆舊法眷。私下往復。不必講。切希悉及。　住山某咨白。</p>
<p><span class='note-inline'>(結制。解制。至節。歲節)</span>並就來日。法堂上人事。例免到方丈。伏幸　眾慈。　住山某啟白。</p>
</div>
<div class='div-other'><a id='mulu20' />
<p class='h1'>十七　四節茶湯牓狀式<span class='note-inline'>(方丈庫司。用牓七行。首座。用狀九行)</span></p><p>堂頭和尚<span class='note-inline'>(今晨齋退。今晚)</span>就　雲堂點<span class='note-inline'>(茶湯)</span>一中。特為　首座<span class='note-inline'>(空一字)</span>大眾。聊旌　<span class='note-inline'>(結制。解制。至節。歲節)</span>之儀。仍請　諸知事。同垂　光伴　　今月　日。侍司某敬白<span class='note-inline'>(請客侍者名)</span>。</p>
<p>庫司<span class='note-inline'>(今晨齋退。今晚)</span>就　雲堂<span class='note-inline'>(點茶煎湯)</span>一中。特為　首座<span class='note-inline'>(略空)</span>大眾。聊旌　<span class='note-inline'>(結制。解制。至節。歲節)</span>之儀。伏望　眾慈。同垂　光降　　今月　日。庫司比丘某等敬白。</p>
<p>前堂首座比丘某。　右某。今晨齋退。就　雲堂點茶一中。特為　首座大眾。<span class='note-inline'>(無後堂。則書記藏主)</span>　聊旌<span class='note-inline'>(結制。解制。至節。歲節)</span>之儀。仍請　諸知事。伏望　眾慈。同垂　降重。謹狀。</p>
<p style="margin-left:3em">今月　日。前堂首座比丘　某　狀。</p>
<p>可漏　狀請　首座暨大眾。　前堂首座比丘某。謹封<span class='note-inline'>(如有後堂。當用前堂二字)</span>可漏。粘於狀頭。貼僧堂前下間版上。</p>
</div>
<div class='div-other'><a id='mulu21' />
<p class='h1'>十八　夏前請新挂搭特為茶單式</p><p>方丈　前寫新挂搭三字。各具雙字名稱呼。依戒次排列寫。末後書。堂頭和尚。今晨齋退。就法堂點茶特為。伏希　雲集　　今月　日。侍司某拜請<span class='note-inline'>(請客侍者名)</span>各人於名下。書某拜命。</p>
<p>庫司　亦寫新挂搭三字。各具單字名稱呼。逐一排行寫。末後書。右某等。今晨齋退。就某處點茶特為。伏望　眾慈。同垂　降重　各人。於名下。書某知。</p>
<p style="margin-left:3em">今月　日。庫司比丘　某等　拜請。</p>
<p>頭首　竝依庫司式。但書首座比丘某等拜請。　眾頭首列諱名與首座名齊寫。</p>
</div>
<div class='div-other'><a id='mulu22' />
<p class='h1'>十九　報兄弟謝挂搭牓式</p><p>新歸堂兄弟。來晨粥罷。詣方丈。謝挂搭。</p>
<p style="margin-left:3em">今月　日。侍司某。敬白<span class='note-inline'>(侍者寫了。令堂司行者。貼眾寮前板上)</span>。</p>
</div>
<div class='div-other'><a id='mulu23' />
<p class='h1'>二十　住持知事頭首回禮新挂搭牓式</p><p>堂頭和尚。來晨粥罷。回禮新歸堂首座。</p>
<p style="margin-left:3em">今月　日。行者某承準<span class='note-inline'>(貼眾寮前上間板上)</span>。</p>
<p>新歸堂首座。來晨粥罷。知事頭首回禮。伏希　尊悉。</p>
<p style="margin-left:3em">今月　日。堂司行者某覆<span class='note-inline'>(貼眾寮前下間板上)</span>。</p>
</div>
<div class='div-other'><a id='mulu24' />
<p class='h1'>二十一　眾寮解結特為湯狀式</p><p>守寮比丘某。　右某啟。取今晚。就寮煎湯一中。特為　闔寮尊眾。聊表　<span class='note-inline'>(結制解制)</span>之儀。伏望　眾慈。同垂　光降。謹狀　　某年某月　日。守寮比丘　某　狀可漏　狀請　闔寮尊眾　守寮比丘　某　謹封。</p>
</div>
<div class='div-other'><a id='mulu25' />
<p class='h1'>二十二　頭首點眾寮江湖茶請目式</p><p>其寮舍湫隘。不敢屈　尊。齋退。就　　上寮。點茶一中。伏望　尊慈。特賜　降重為幸。　某　拜手。</p>
<p style="margin-left:2em">本山辦事禪師　江湖道舊禪師。</p>
<p style="margin-left:2em">諸位鄉尊禪師　闔寮尊眾禪師。</p>
</div>
<div class='div-other'><a id='mulu26' />
<p class='h1'>二十三　諸山尊宿相見請升座狀式</p><p>具位某。　右某。輙以來日。拜請　某人。舉揚宗旨　開發後學。伏望　慈悲。俯賜　攝受。謹狀。</p>
<p style="margin-left:3em">某年某月　日。具位　某　狀。</p>
</div>
<div class='div-other'><a id='mulu27' />
<p class='h1'>二十四　聖節給暫到牓式</p><p>一僧某。<span class='corr'>已</span>於本寺啟建聖節訖。憑此為照。　某年某月　日。某寺知客某。押給。</p>
</div>
<div class='div-other'><a id='mulu28' />
<p class='h1'>二十五　專使請住持住持受請</p><p>如請住持。本寺庫司。會知事頭首單寮耆舊獻茶。言定何日。先遣行者老郎通書。書紙係庫司。客頭送往頭首寮。仍商議。請行人充專使。有兩班中一人。或後堂。或書記。或單寮大耆舊一人。或都寺自充。庫司請茶湯。管待。都寺同專使。前往。幹事掌財。具帳曆。塗中有事。即與專使商量。</p>
<p>至起離日。山門。當於門首。送茶湯。下手知事行禮。</p>
<p>如專使。到彼寺。若請當代。合先見知客。次見庫司。送安下訖。備門狀。先見頭首。次見單寮。<span class='note-inline'>(無門狀)</span>人事畢。方安排疏帖於寢堂上。請住持人出相看。燒香大展禮拜。咨稟。呈疏帖。次知客。引往諸寮。及行堂人事。<span class='note-inline'>(有處。先入方丈。通報。草相看。咨稟大略然後諸處人事。次日。陳設安排。請知事頭首耆舊。於寢堂上。看疏帖。堂司集眾。申賀)</span>如請彼寺西堂頭首耆舊人。專使入門。先見知客。引上方丈人事。方丈送安下。次往庫司諸寮。行堂人事畢。同侍者。再詣方丈咨稟。某寺今請某人。却往彼寮中咨稟。然後人事。燒香大展三拜。呈疏帖。</p>
<p>次日請當寺住持。同兩班勸請。至第三次受訖。看何日受請。專使須隔宿。稟當寺住持。燒香問訊云。<span class='note-inline'>(拜請和尚。來日為新命和尚。引座)</span>至日。於法堂上。安排疏帖。鳴鼓集眾。專使同侍者。請住持出。升座說法。新長老只是專使自請。<span class='note-inline'>(松源為掩室引座。不問話。笑掩為松源引座。亦不問話。石橋為機老引座問話。息菴為復菴引座。亦問話。師門多有不同)</span>如新出世人。是法嗣。當寺住持下座。當付法衣。<span class='note-inline'>(專使亦當製衣一頂。準備新人)</span>新長老。拈衣。有法語。披衣竟。就法座下。請主人敷坐。大展九拜。謝得法。然後拈疏帖。如非法子。<span class='corr'>但</span>於住持下座。便即拈衣。<span class='note-inline'>(如未拈衣。便拈疏帖。各有法語)</span>專使接。度與維那等人。宣讀了。指法座。<span class='note-inline'>(有法語)</span>升座。先拈香祝　聖。次官僚<span class='note-inline'>(有便拈嗣法香。或入院。方拈出)</span>次索話。問答。提綱。敘謝。結座。<span class='note-inline'>(若是法嗣。下座。於住持前觸禮三拜。謝證明。非法嗣。下座。便行人事)</span>先與住持人事。<span class='note-inline'>(謝詞云。一生取辦。仰愧先賢。三請既勤。難違慈命。下情無任惶懼之至。賀詞云。囊錐<span class='corr'>已</span>露。花雨難逃。幸是當任。伏惟歡慶)</span>次與知事頭首大眾人事。<span class='note-inline'>(謝詞云。叨膺請命。有玷宗風。仰荷吹噓。不任感激。賀詞云。喜受人天之請。榮添佛祖之光。下情無任喜躍之至)</span>方丈同兩班。送安下。知客侍者。引巡寮。<span class='note-inline'>(如本寺蒙堂前資人。受帖時。便送安下。或免。或不免。隨意。若現職及單寮。於公界。禮當送。受與不受。無拘。有處。受請了。下人事畢便送)</span>專使。至齋時。設受請齋。安排僧堂內。</p>
<p>新長老。與住持對面坐。<span class='note-inline'>(如請當代不用排座)</span>專使。躬詣。炷香拜請。如常式。其餘寮舍。係當寺客頭。同專使行者。往諸寮請。挂牌。</p>
<p>至齋時。專使。於僧堂前門首。伺候住持。與新長老入室。揖坐。先問訊住持。次新長老前問訊。從聖僧厨後。轉中央。燒香。次上間下間。至堂外。先下間。次上間。安香合了。再問訊住持與新人。次堂內外。上下間。問訊。入堂中央問訊。出堂外。喫飯。</p>
<p>次燒香下䞋。先住持。次新人。次行眾僧。</p>
<p>齋畢。就座喫茶。專使入堂聖僧前燒香。堂內外。如前燒香了。先於住持前問訊。次新人前問訊。次歸中間問訊立。行茶徧。湯缾出。先收住持與新人盞。專使直往新人前。兩展三拜訖。送新人。後門出。次往住持前。兩展三拜。送住持。前門出。至門外下手。問訊。</p>
<p>却再入堂。燒香一炷。大展三拜。巡堂一帀。至外堂訖。却入堂中間問訊。收大眾盞。鳴鼓三下。退座。<span class='note-inline'>(若請當代。即於住持前。行禮。始末同)</span>次專使。當詣庫司。謝辦齋。亦合詣方丈。及新人處。謝云。<span class='note-inline'>(適間不合瀆尊。伏蒙〔降〕)</span>新人當預與專使。議方丈引座齎䞋。及宣疏帖人。耆舊兩班。道舊鄉人。貼䞋。使其中禮。不可太過買譽虗費常住。齋罷。新人當一一巡寮問訊。是晚。專使。</p>
<p>請新人及主人。昏鐘湯果。却請知事頭首。相伴。新受請新人事辦。山門當特為湯果。　兩班大耆舊相伴。次早請茶。別置食。管待新人。係請客侍者請。專使係請客頭請。有貼䞋。仍請知事頭首耆舊相伴。專使行僕。高低待之。</p>
<p>至起離日。新人與專使。同詣方丈禮辭。諸寮亦隔宿相辭。</p>
<p>若首座出世。臨行則有辭眾上堂。先令自侍者。或專使。預於方丈。借法座。不鋪法被。升座了。下座。先辭主人。次辭兩班。及大眾。庫司於三門設席。備茶湯。住持人居東。首座分手。新命人居南。特為。併請大耆舊相伴。都寺行禮。鳴大鐘相送。以表山門盛禮。</p>
<p>若西堂耆舊受帖。臨行禮儀。或講或免。在主人斟酌。臨起轎。亦鳴大鐘相送。</p>
<p>若當代住持。至起離日。辭眾上堂。於法座下。與大眾。普同相辭。當於三門首。安排茶湯。南面安座。首座居主位。請西堂或大耆舊。分手相伴。兩班分東西。相望而坐。首座行禮。揖坐了。燒香一炷。住持人前問訊。歸位點湯。起身再燒香一炷。進住持前問訊。退身燒相伴香一炷。中間問訊。歸位點茶。收盞。便送上轎。兩班或送或免。在主人意。</p>
<p>或有參隨。預當歸寺。送寮舍。可批與堂司先送之。或隨主人入院。當隨主人巡堂。</p>
<p>今人多先送歸堂者。取事辦。各自便也。如有陪寮等。當免之。</p>
</div>
<div class='div-other'><a id='mulu29' />
<p class='h1'>二十六　新住持入院</p><p>凡新住持入院。看何處歇泊。或兩班。或同西堂大耆舊。往安下處問訊<span class='note-inline'>(山門或辦轎)</span>如側近寺外。則當大眾齊往問訊。知事當預計會。新參隨侍者令知。或新住持省事。或預有批帖。免出。則兩班大耆舊。亦當問訊。</p>
<p>知事取覆何時辰入院。當晚侍者。令行者一一安排來早次序。不致臨時顛倒。堂司令行者隔宿挂牌報眾。至期動法器。大眾出三門外。由遠至近排立。到門首迎接。</p>
<p>住持至門首。指三門。<span class='note-inline'>(有法語)</span>次佛殿。燒香禮拜。<span class='note-inline'>(有法語)</span>次歸僧堂挂搭。<span class='note-inline'>(據清規載。新住持。入三門不解包。指三門。有法語。次歸旦過。濯足。先歸僧堂挂搭。方入佛殿。燒香。間有行古法之人。亦在住持之意)</span>挂搭之法。<span class='corr'>斂</span>僧堂前鐘。大眾先歸鉢位立定。住持人。聖僧前燒香。同參隨。大展三拜。維那當面問訊。請住持人。歸鉢位。觸禮三拜。住持答一拜。<span class='note-inline'>(惟少林住淨慈靈隱。並要兩班齊送歸鉢位。觸禮三拜)</span>次維那。引巡堂一帀。向聖僧前。並立問訊而出。參隨隨後出。<span class='note-inline'>(據清規載。新住持。先入堂燒香。參聖僧。同參隨。大展三拜。同巡堂一匝。維那請就鉢位。觸禮三拜。挂搭)</span>次詣土地堂。祖師塔。燒香。<span class='note-inline'>(法語有無在住持意)</span>然後入方丈。燒香一炷。據座。侍者問訊了。主人有法語。畢。行者入卓。都寺進前問訊。呈寺印。當預安排卓子筆硯。及寺印。仍備狀子。展於卓上。住持看封頭。都寺開封呈過。住持就狀。先押字。次書日子。行者使印於日子處。狀係都寺収。印子隨即封押。歸衣鉢閤。付與衣鉢侍者。或親隨行者。行者退卓。住持起身。知事全班。進前立定。都寺燒香。退身同問訊。兩展三拜。賀云。<span class='note-inline'>(伏承和尚光據法筵。下情無任喜躍之至)</span>住持謝云。<span class='note-inline'>(自慚非器。叨據名藍。下情無任皇恐之至)</span>知事退身。頭首大耆舊。進前草賀。客頭行者喝云。<span class='note-inline'>(請西堂知事頭首大耆舊。寢堂献湯)</span>湯罷。諸山外客相見。茶湯罷。少歇。都寺具狀請齋。懷香。詣方丈。稟覆。庫司行者。安排箱袱托狀子。都寺燒香。取狀呈。如常法。次令行者。請諸山及西堂知事頭首大耆舊專使點心。更少歇。燒香侍者。覆住持。齋前上堂。仍令行者。覆知事頭首單寮諸寮挂牌。令行者預安排香卓香爐於法座前東畔準備。專使燒香行禮。住持熏疏帖。仍和會禪客問話。都寺預請維那首座。宣疏帖等人。<span class='note-inline'>(先讀敕黃。省剳。或府帖。山門疏。諸山疏。次第宣讀。有處。都寺首座。不宣讀。只分下手人宣。亦有嚫錢一分)</span>齋前。行者先覆侍者。鳴鼓。次覆住持。侍者須問。疏帖安排法座前。請維那宣讀等事。周備否。祝香幾片。須隔日安排。臨時又當問過。惟法嗣香一片。住持自懷中。臨時拈出。</p>
<p>侍者祇候住持出寢堂坐。侍者當面問訊了。轉東邊立。方丈行者。當面問訊了。轉西邊立。侍者却下法堂東北角側立。二鼓眾集。專使同侍者入。請住持出。且於法座左邊。面南而立。<span class='note-inline'>(如初出世人。在別處受請<span class='corr'>已</span>。拈衣。有法語。此處更不重疊。如未拈出。當先拈衣。有法語。然後披衣)</span>專使燒香。度敕黃。或省劄。及帖。次疏。住持拈罷。專使一一親接。遞與行者。度與宣讀人。仍預令行者兩人。扛疏帖。先計會侍者覆過。拈疏帖。有幾番法語。或逐一有法語。則次第度之。退歸位。俟宣讀畢。再燒香。兩展三拜。住持或免。或觸禮。或問訊。</p>
<p>或開堂祝　聖。則官員自度疏。然後指法座。<span class='note-inline'>(有法語)</span>登座。先拈香祝　聖。次官僚。次明法嗣。就座。<span class='note-inline'>(侍者逐一度香。須用香合盛接。逐一插向爐中)</span>如係開堂。諸山一人。或上首一人。就法座前右邊。白槌云。<span class='note-inline'>(法筵龍象眾。當觀第一義)</span>住持方垂語。禪客問話。所謂開堂。從古有之。</p>
<p>如輦下受請。係朝廷委官請。就某寺。祝　聖開堂。費用係官支。故州郡效此。或請就州衙。或請就城寺。或就本寺。皆官員自度疏。䞋錢等費。亦係官支。</p>
<p>今之入院。冐自開堂。非也。</p>
<p>問答罷。提綱。提綱罷。敘謝。如有官員檀越。諸山。送入院。侍者須令客頭。子細借問稱呼。具目子。逐一稱謝。不必多談。蓋專祝　聖故也。如無官員。或一併。謝專使西堂。知事頭首。單寮蒙堂。諸寮耆舊。大眾暫到等人。敘謝罷。結座。</p>
<p>如開堂。又白槌云。<span class='note-inline'>(諦觀法王法。法王法如是)</span>住持下座。</p>
<p>先謝官員。送歸安下處。却到法堂。講人事。如不係開堂。專使便進前燒香。兩展三拜。有謝詞。如免則觸禮。</p>
<p>侍者令行者。轉座前燭臺。作一字勢。進香卓。堂司行者。喝人事。維那點檢目子分付。庶不差錯。喝云。<span class='note-inline'>(諸山人事)</span>次喝云。<span class='note-inline'>(西堂人事)</span>禮數輕重。在住持意。次喝云。<span class='note-inline'>(知事人事)</span>同班兩展三拜。次喝云。<span class='note-inline'>(頭首大眾人事)</span>次喝云。<span class='note-inline'>(單寮大耆舊人事)</span>次喝云。<span class='note-inline'>(蒙堂人事)</span>次喝云。<span class='note-inline'>(諸寮耆舊人事)</span>或各寮喝人事。次喝云。<span class='note-inline'>(法眷人事)</span>次喝云。<span class='note-inline'>(鄉人人事)</span>次喝云。<span class='note-inline'>(暫到禮賀)</span>次諸山行者參拜。須先進參倚。請主人坐。方拜。次迎請參隨等行者參拜。次六[尸@句]行者參拜。次茶頭眾行者參拜。</p>
<p>侍者先於上堂時。令行者挂巡堂牌。住持巡寮。自東廊第一寮巡起。寮眾各出外接入。仍送出。眾寮人多處。但寮元一人。迎送出入。大眾只立門外。</p>
<p>住持歸方丈。都寺詣方丈請。齋退特為茶。茶牓。擇人敘德。書於絹素。其禮至矣。如無榜。須具狀請。都寺懷香展禮。如常式。齋了。第二堂退。喫特為茶。須齋前。令行者。請頭首大眾。相伴。安排照牌。報參頭。差行者下茶。庫司齋畢。令客頭行者。伺候住持。覆鳴鼓。都寺候頭首大眾集定。於堂外接住持。歸位問訊。從聖僧厨後過。至中央問訊。少立。眾坐定。燒香一炷。叉手。回身於住持前問訊。再從聖僧厨後過。中央問訊立。行茶遍。湯缻出。都寺進住持前。問訊勸茶。復轉厨後過。歸中央問訊立。先収住持盞。</p>
<p>知事全班入堂。都寺居北。上首。於住持前。兩展三拜。都寺從北至南。轉身領眾知事。聖僧龕後過。出堂外。歸位立。都寺一人。在堂外下間板首立。候住持出堂。問訊。都寺再入堂。燒香一炷。四版頭問訊。収大眾盞。鳴鼓三下。退席。都寺歸庫司。再辦箱袱。懷香。詣方丈請。今晚僧堂。特為湯。仍令行者。請眾人相伴。併安排照牌。報參頭。令行者下湯。湯禮。亦如茶式。<span class='note-inline'>(如有茶湯牓。先挂於法堂上下間至特為時。却移挂僧堂前上下間)</span>湯前。侍者覆小參。令行者報諸寮挂牌。</p>
<p>昏鐘鳴。行者先覆侍者。次覆住持。鳴鼓一通。眾集。侍者請住持人出。</p>
<p>凡入院小參。蓋當日上堂。只敘謝官員。施主。諸山。未及謝家中人。所以謝知事。及專使。遠持疏帖。迎迓之勤。</p>
<p>又勉留兩班。未可言退。參罷。方丈客頭行者喝云。<span class='note-inline'>(請西堂。知事。頭首。單寮大耆舊。侍者。禪客。就方丈點湯)</span>仍備果子。侍者燒香。喫湯罷。問訊畢。同下子。侍者於住持前問訊。方歸位坐。<span class='note-inline'>(凡與座。並倣此)</span>次早粥罷。仍請西堂。兩班。大耆舊。就方丈喫茶。</p>
<p>如功德寺。次日粥罷。當為功德主。升座祝香。下座。集眾。詣祠堂諷經。</p>
<p>或入院日。一併拈香。次日。只用香花供養之儀。集眾諷經。</p>
<p>今凡見入院日。詣祠堂拈香。次日仍特為升座諷經。</p>
<p>入院後。參見官員檀越事畢。當特為專使一行人。并作牓疏人。檢舊例。下嚫。衣鉢閤貼䞋。若牓疏。別請人寫。亦當隨例。管待兩班大耆舊相伴。</p>
<p>稍暇。當請大小耆舊茶湯。訪問前後事例。點對山門物件。如御書勑黃。砧基契書。寶器。令掌管僧行。逐一點檢簿書令其分曉。恐有不懼因果之人。多於常住交換之際。作弊。陳後人推究也。</p>
<p>若是勑差。候專使。賷捧勑黃。才至。便合謝恩。以香卓缾爐燭臺。於佛殿前。朝北排設。令以一卓安勑黃。鳴鐘集眾。住持人。北面望闕插香。俯首低聲云。<span class='note-inline'>(今上皇帝。聖躳萬歲萬歲萬萬歲臣僧某。恭奉　聖旨。住持某寺。臣僧某。上感　聖恩。下情無任瞻天望聖。激切屏營之至)</span>眾散。住持回。次第受賀。</p>
<p>入院日。於升座前。仍照前禮謝恩。</p>
<p>新住持。入院後。或是功德寺。當先參謝。次則州縣。并上寄居檀越。諸山。一一點檢門狀。令其子細。如上寄居。或傳語。則又當款曲往候見之。蓋有寺門。當仗外護。常住金穀。日逐支破。但循舊式。不可驟然作新。且委兩班。各任所職。</p>
<p>眾寮及頭首寮缺典之事。當令庫司。如所需。中外無言說。氣象自然便好。</p>
<p>夫為主者。所貴。待人以厚。臨事以莊。察語言之邪正。識狂妄之亂惑。勞苦不可不恤。過失且宜自知。倘能如是。則器大聲宏。本隆末盛矣。</p>
<p>古者。建立叢林。為老病設。所以命堂主。司以藥餌。戒常住。足其供需。此先佛規制也。又況八福田中。直病為第一。今諸方。延壽堂。有名無實。衲子遇病。如囚其間。良可憫也。萬一鄉曲。無人看虧。公界當差人直之。速期病安。惟是天童。凡一病僧。差一小僕供過。為住持者。當推菩薩慈悲之心。留意於此。</p>
<p>更有垂老之士。欲求挂搭。不宜阻之。能行此二事。真善知識矣。土木一事。不可減尅眾口剏易舊規。謂我住持。能成此事。又不可坐視日就傾頹。當計常住有無。誘化檀度。垂利於後。山門或有遣化四方。或僧或行。宜與紹續。或建會之類。皆不可廢。當思古人建立之難。</p>
<p>施主到山。殷勤祇待。庶廣信心也。</p>
</div>
<div class='div-other'><a id='mulu30' />
<p class='h1'>二十七　進退兩班<span class='note-inline'>(附進退侍者請名德首座)</span></p><p>如來日請兩班。當晚昏鐘鳴。舊知事。詣方丈。咨稟告退。炷香觸禮一拜。</p>
<p>就中。或有再留人。方丈挑燈。送到庫司點湯。侍者隨住持。到庫司。燒香一炷。點湯。諸寮一同俱不留。則無送。</p>
<p>次早。堂中。徧粥鎚後。知事從後門入。都寺打鎚一下云。<span class='note-inline'>(白大眾。某等昨蒙方丈和尚慈旨。令入庫司充知事。今來心力疲倦。告退歸堂。謹白)</span>再打鎚一下。從聖僧龕後。過左邊。直往住持前。兩展三拜訖。轉身於聖僧厨後。過右邊。出聖僧前。大展三拜。轉身問訊住持。再轉身。第一版頭問訊。巡堂一帀。向聖僧問訊。前門出。歸庫司。候交代。</p>
<p>大小頭首。五更鐘鳴。詣方丈。炷香觸禮一拜。告退。</p>
<p>開靜。方丈分付侍者。提點請人。粥後喫茶。付請人名字批子。與客頭。喚行者若干人聽候。於再請粥後。就堂中鉢位處。請喫茶。逐一令行者守請。仍請單寮大耆舊喫茶勸請。</p>
<p>粥罷。侍者提點請人。齊集。却揖上方丈。住持接入。就座。侍者燒香。喫茶罷。住持自起。燒香一炷。歸位立。懷中取帖子出云。<span class='note-inline'>(某拜白大眾。前兩班告退。此務不可缺人。拜請某人。充知事。某人充頭首。〔逐一標名說過〕)</span>白訖。住持出就香爐前立。侍者進前。逐人請。至住持前。</p>
<p>如更辭免。耆舊同共勸請。如少允。住持便觸禮一拜。受請人。亦觸一拜。次第請訖。新知事。同進前。兩展三拜。<span class='note-inline'>(一展云。新戒乍入叢林。諸事生疎。過蒙和尚使令。下情無任恐懼之至又一展云。即日〔時令隨時。〕共惟。堂頭和尚。尊體起居萬福)</span>住持至觸禮。方答拜。</p>
<p>新頭首。同進前。兩展三拜。每一展。住持答一拜。至觸禮。住持只答一拜。</p>
<p>轉倚子。喫湯。新人。與住持對面。知事居東。頭首居西。少立。侍者揖坐。巡問訊訖。方坐。侍者燒香。巡問訊下湯。又勸湯。巡問訊。侍者再進前。燒相伴香一炷。</p>
<p>湯罷。新兩班謝湯。作展坐具勢。免則問訊。</p>
<p>堂司行者。<span class='corr'>斂</span>僧堂前鐘。大眾歸鉢位立定。住持入堂。先送前後堂。歸鉢位。各觸禮一拜。侍者候住持歸位立。進聖僧前。燒香一炷。巡堂一帀。不出外堂。直往住持前。當面問訊。側身。歸右邊立。住持懷中取帖子付。侍者接取。藏衣領下。復當面問訊。却直從聖僧厨後過。至碪後立。打鎚一下云。<span class='note-inline'>(白大眾。前知事告退。此務不可缺人。適奉堂頭和尚慈旨。令請某上座。充某知事〔逐一白過。或曾作職事。則依舊稱〕謹白)</span>再打鎚一下。候新知事到住持前。相次展拜。侍者再白云。<span class='note-inline'>(請知事訖)</span>鎚打一下。</p>
<p>新知事。於住持前。兩展三拜。<span class='note-inline'>(凡展。住持以手約之免。至觸禮。住持答拜)</span>却轉身厨後過。來聖僧前。大展三拜。起身。侍者進前。引巡堂一帀。<span class='note-inline'>(如維那未退。維那行禮。維那<span class='corr'>已</span>退。知客行禮。知客<span class='corr'>已</span>退。侍者行禮)</span>歸中問訊。退身。過西堂板頭立。行者喝云。<span class='note-inline'>(新知事禮謝大眾)</span>觸禮三拜。大眾答拜。行者喝云。<span class='note-inline'>(請大眾。送新知事。歸庫司)</span><span class='corr'>斂</span>僧堂前鐘。新知事。入庫司。占西手。先與住持人事。觸禮一拜。送住持出。</p>
<p>次與舊人交代。新人居右。各觸禮一拜。舊人轉身居右。新人居左。再觸禮一拜。略敘寒溫而退。</p>
<p>首座。領大眾人事。送出庫堂門。行者喝云。<span class='note-inline'>(請大眾。送新首座歸寮)</span>又<span class='corr'>斂</span>鐘。首座入寮。占西手。與住持人事。觸禮一拜。送出。</p>
<p>次與舊人交代。<span class='note-inline'>(亦如知事交代行禮)</span>次與頭首大眾人事。次喝云。<span class='note-inline'>(請大眾。送新維那歸堂司)</span>大眾少退。行者喝云。<span class='note-inline'>(請兩班送新後堂首座歸寮)</span><span class='corr'>已</span>下頭首。並係兩班送。舊都寺首座維那。亦係大眾送歸寮。先送新人。後送舊人。</p>
<p>次第歸寮訖。新舊知事頭首。上方丈。炷香禮謝。<span class='note-inline'>(香係庫司客頭送與新舊上首各一人)</span>或兩展。或觸禮。或免。在主人意。然後新舊人。同巡寮。</p>
<p>有處。只挂鉢請。堂司行者。於挂鉢後。喝云。<span class='note-inline'>(請大眾少立。請知事)</span>侍者便行禮。更不先和會。侍者於聖僧前。燒香行禮。並與前同。</p>
<p>候送知事維那了。然後方丈請耆舊。及當請頭首人會茶。其請頭首禮式。並如前。</p>
<p>請人<span class='corr'>已</span>定。舊侍者。隨住持。上方丈。炷香禮拜。咨稟。告退云。<span class='note-inline'>(某一載。侍奉和尚。今欲告退隨眾辦道。伏望慈悲)</span>觸禮一拜。住持批付堂司。請新侍者。</p>
<p>維那令行者。尋請某人。就堂司喫茶。揖入燒香。點茶訖。起身少立。維那再燒香一炷。歸位白云。<span class='note-inline'>(適奉方丈和尚慈旨。請某上座。充某侍者。〔逐一白過〕)</span>受訖。普同觸禮一拜。問訊訖。歸位。再燒香。喫湯。</p>
<p>罷。維那引上方丈人事。住持出。維那進前問訊。咨稟云。<span class='note-inline'>(適奉慈旨。請某人。充某侍者。今引領。炷香禮拜)</span>侍者進前燒香。兩展三拜畢。維那送歸寮。觸禮一拜。侍者送出。却與舊人交代。<span class='note-inline'>(亦有住持自送侍者歸寮。侍者當觸禮一拜送出)</span>新舊侍者。巡寮。再上方丈。炷香拜謝。</p>
<p>半齋時。新舊職事人。方丈點心。大耆舊相伴。齋時草飯。並就方丈坐。</p>
<p>參前。特為新舊人湯。首座都寺。係請客侍者。齋後詣寮躬請。方丈行者。捧香合隨後。直廳擎香爐。盤複。侍者入門。問訊燒香。觸禮一拜。稟云。<span class='note-inline'>(堂頭和尚。請首座。參前就方丈。特為献湯。伏望降重)</span><span class='corr'>已</span>。次頭首知事。及小頭首。並係方丈客頭行者請。仍請西堂。或大耆舊一人相伴。參前。客頭覆侍者。催客。須預安排照牌。新兩班。與住持對面。分東西坐。知事居東。頭首居西。舊兩班。分東西。相向坐。客集鳴鼓。侍者在法堂西。照牌邊立。問訊接上方丈。住持接入問訊。依照牌。歸位立定。燒香請客二侍者。分東西兩邊。巡位揖坐訖。各歸中央立。眾人就坐。燒香侍者。進前燒香一炷。<span class='note-inline'>(至爐前。小問訊。謂之請香。然後開合取香)</span>燒香侍者。轉身東班上首人前。請客侍者。進西班上首人前。各同時對面問訊。轉身合掌。巡至末位。略問訊。却叉手直上。至東西舊兩班上首人前。問訊。合掌巡至末位。略問訊。各叉手歸位。緊緩須相似。不可前後參差。侍者才立定。便進盞行湯。湯徧依前兩邊。各如前。作兩項。問訊巡過。各歸位立。</p>
<p>燒香侍者。再進前。燒相伴香一炷。退身。同時問訊。収盞。鳴鼓三下。退席。</p>
<p>新舊兩班。齊起身謝湯。或展。或觸。或免。在主者意。</p>
<p>侍者及聖僧侍者。合是堂司。參前特為湯。或侍者省事。則免之。</p>
<p>次庫司特為湯。庫司客頭。於齋後。方丈請湯時。隨後詣寮請云。<span class='note-inline'>(方丈湯罷。就庫司特為湯)</span>。併請侍者。仍請西堂大耆舊相併。昏鐘鳴。方丈請湯果。<span class='note-inline'>(參前。客頭詣寮。請新舊兩班。併請西堂大耆舊相伴)</span>次早。五更小靜鳴。堂司請舊首座都寺。喫湯罷。直厨挑燈。維那送歸鉢位。觸禮一拜。粥再請時。方丈客頭。就鉢位。請新舊人。粥罷。方丈喫茶。不請相伴。只是首座分手。頭首居首座之下。知事居住持之下。舊人分兩班。與住持對面而坐。侍者燒香。如朔望之禮。庫司。次早請。</p>
<p>有處。方丈茶罷。便赴庫司。</p>
<p>有處。方丈當日晚。詣諸寮點湯。庫司又次晚點湯。次早當上方丈謝湯。<span class='note-inline'>(庫司不謝)</span>是日齋時。庫司草飯。方丈別日。特為飯。首座都寺。係請客侍者詣寮請。以次頭首知事及小頭首。令客頭請。仍請西堂大耆舊相伴。照牌坐次。與特為湯一同。侍者揖入。燒香。再巡一帀。少退進食。至行飯。燒香下䞋。</p>
<p>飯畢。鳴鼓。特為茶。侍者燒香行禮勸茶。並與特為湯同。<span class='corr'>但</span>無揖坐一巡。蓋入席時。<span class='corr'>已</span>巡訖。</p>
<p>茶罷。退鼓三下。新舊兩班。謝特為。當兩展三禮。住持約免。則觸禮。更免。則問訊敘謝。</p>
<p>庫司別日。亦請特為飯。</p>
<p>大抵頭首一班。是待江湖人材。苟是某人。叢林歆艶。所待之禮。其可忽諸。</p>
<p>凡頭首入寮。住持當於一二日後。閑訪點茶。意在存顧。或缺動使。及未便處。分付庫司。宜令周足。</p>
<p>至如客司。接待方來。行僕當免普請。或兄弟至。齋過。人力打飯。分付庫司。相體似此之事。不宜滅裂。如茶湯果實紙墨之類。先均送一次。其他則又在人。</p>
<p>新舊進退。數日後。住持亦有上堂敘謝。其新舊受職人。當繼就法座下拜謝。</p>
<p>若敘謝外客。則客當繼上方丈拜謝。因筆及此。</p>
<p>如請名德首座。固有常禮。首座一職。分座說法。謂之人天眼目。凡請之禮。及看[(厂@((既-旡)-日+口))*頁]。宜加優異。如有德望蓋眾守道自晦之人。欲請為第一座。先就方丈喫茶。和會。受訖。却請已下知事頭首。及西堂耆舊。會茶。即鳴鼓。住持人升座。敘德。下座。與大眾同伸拜請。鳴僧堂前鐘。送歸鉢位。次送歸寮。</p>
</div>
<div class='div-other'><a id='mulu31' />
<p class='h1'>二十八　請立僧</p><p>如請立僧。其事嚴重。不可輕舉。須遵禮法。如欲送牌其人已有肯意。當特為上堂言。此有眾。宜得當人。相與建立法幢。大開爐韛。山中幸有某人。<span class='note-inline'>(或首座。或西堂)</span>知見高明。續佛慧命。少刻下座。同知事頭首大眾。拜請。為眾入室。伏望慈悲。特賜開允。下座。</p>
<p>行者以箱複。盛入室牌。即於座下。住持同大眾。下拜請。詞云。<span class='note-inline'>(大眾傾心久思法誨伏望慈悲。俯賜開允)</span>纔受牌。即當與眾普說。當送牌普說日。堂司預先鋪設禪倚於照堂。首座受牌。即回鳴版。眾集定。維那出班燒香。咨請。同大眾。再下拜。首座敷坐。兩班問訊。住持獨班問訊。首座演說竟。維那同大眾。再下拜。伸謝。或只在座下。或詣首座寮。維那咨問。隨首座意。首座普說了。即懷香。詣方丈。致謝。兩展三拜。<span class='note-inline'>(一展云。本欲依棲。貴藏衰拙。悞蒙見舉。不敢違命。又一展。即日云云)</span>仍往庫司諸寮。問訊是日山門。特為湯。同班相伴。庫司別日管待。凡遇挂牌。庫司合供點心。仍許立僧首座。請侍者一人。如不請。以聖僧侍者。代之。於請首座日。住持當齋罷。特為茶<span class='note-inline'>(禮儀見下篇。特為煎點茶湯後。清規載。次日。首座亦特為。下手點茶)</span>。</p>
</div>
<div class='div-other'><a id='mulu32' />
<p class='h1'>二十九　解結冬年特為煎點茶湯<span class='note-inline'>(附新請首座特為茶湯)</span></p><p>十四日晚。僧堂大座湯都寺。於齋退。以箱袱。盛香爐香合。湯榜。詣首座寮。拜請云。<span class='note-inline'>(今晚就雲堂。特為煎湯聊旌結制。伏望慈悲特垂降重)</span>首座。令茶頭行者。貼牓於僧堂前。下間版上。次懷香。詣方丈。拜請云。<span class='note-inline'>(今晚就雲堂。煎湯。特為首座大眾。伏望和尚。證明。俯賜降重)</span>其餘寮舍。並令客頭請。</p>
<p>須預安排照牌於堂外。首座與住持。對面設位。後堂首座。及以次頭首。並於前堂鉢位。作一行坐。</p>
<p>念誦罷。鳴鼓。大眾入堂。立定。首座亦歸鉢位立。都寺進首座前。問訊。揖入特為座。首座離位。先行。却問訊以次頭首。揖進版首。即隨首座。歸位問訊揖坐。轉身。從聖僧廚後右邊。出堂外。迎住持。入堂。供頭鳴鐘七下。都寺隨住持歸位。問訊揖坐。又從厨後轉。中央問訊。少立。眾坐。再問訊。燒香。及上下間。并堂外。安香合爐前。直往首座前。問訊。再從厨後轉。至住持前。問訊。轉身板頭北面。深問訊。巡堂內外一匝。入堂中央。問訊而立。行湯徧。缾出。又往首座前。問訊。勸湯復從厨後轉。向聖僧。大展三拜。起於住持前。問訊。如前巡堂竟。行者先収住持盞。</p>
<p>都寺領全班。詣住持前。兩展三拜。一展云。<span class='note-inline'>(此日麤湯。伏蒙和尚降重。下情不勝感激之至)</span>又一展云。<span class='note-inline'>(即日孟夏謹時。共惟堂頭和尚。尊體起居萬福)</span>次収首座盞。却候知事從厨後轉。即隨後。出堂前。與都寺一拜。謝湯首座復入堂。從上間。歸特為位坐。都寺再入堂。中央問訊立。行者鳴鐘。収大眾盞。鳴皷三下。出堂。解夏。冬年禮儀一同。</p>
<p>四節方丈特為茶。備箱複。香爐香合。</p>
<p>請客侍者。於齋前。詣首座寮。問訊。燒香。觸禮一拜云。<span class='note-inline'>(堂頭和尚。請首座。齋退。就雲堂特為點茶。聊旌某節之儀。伏望降重)</span>稟訖。呈牓。以次頭首。及知事諸寮。並令客頭請。住持榜。貼僧堂前。東邊牌上。</p>
<p>都寺特為首座茶。懷香詣寮請。如特為湯禮。其牓。貼僧堂前。西邊牌上。</p>
<p>次詣方丈諸寮請。並同湯禮。</p>
<p>首座。特為下手頭首茶。亦自詣寮請。用箱袱。呈狀。如前禮。狀亦貼僧堂前。下間版上。仍往方丈。炷香拜請。如常式方丈及庫司。用榜。首座用狀。</p>
<p>如立僧首座。亦當為下手頭首。特為茶。請禮並同。</p>
<p>堂中三日點茶。齋時長版鳴。<span class='note-inline'>(長版者。火皷後。長擊三會者。是也。非木魚後三下者今叢林。皆以三下版。為長版。方行禮今只隨時可也。詳見清規警眾。及首座篇)</span>行法事人。於聖僧前。燒香一炷。大展三拜。収坐具。起問訊。至第一版頭。面北深問訊。巡堂一匝。出外堂。先下間。次上間。却歸聖僧前。問訊而退。謂之請茶。<span class='note-inline'>(首座都寺行禮皆用。住持前問訊了。方自版頭。問訊巡堂)</span>齋後。安排照牌於僧堂外。</p>
<p>若方丈特為首座大眾。請知事。相伴。首座與住持。對面。都寺與住持分手。監寺與首座分手。以次知事。居都寺監寺之下。鳴鼓時。侍者於堂前。祇候首座。接問訊。首座入堂。歸鉢位立。侍者隨後問訊。請首座離位。首座先行。侍者却揖請下手頭首。上坐。直往首座特為處。問訊。從聖僧龕後。右邊出堂外。接住持入。行者斂鐘七下。住持歸位。侍者當中問訊。眾各就坐。<span class='note-inline'>(首座都寺。接住持歸位。當問訊。揖坐却轉厨後過。中央問訊。眾方就坐)</span>侍者聖僧前。左手上香。次上下間。及堂外。燒香畢。入堂。將香合蓋了。安舊處。叉手。直往首座前問訊。從厨後過。右邊出。直往第一版頭。面北深問訊。巡堂一匝。至都寺前。略轉身問訊。次出堂外。先下間。次上間。巡徧。入堂中央。問訊立。行茶徧。湯缾出。叉手。再往首座前。問訊。復從厨後過。右邊出。中央問訊。大展三拜。収坐具。依前巡堂一匝。歸位立。行者先収特為人。及住持盞。首座出住持前。謝茶。兩展三拜。<span class='note-inline'>(每一展。住持答一拜。為重大眾故。至首座觸禮三拜。住持只答一拜。或有住持。但約免。不答一拜者)</span>第一展。進謝詞云<span class='note-inline'>(此者伏蒙和尚煎點。下情。無任感激之至)</span>第二展。通寒<span class='corr'>暄</span>云。<span class='note-inline'>(即日〔時令〕謹時。共惟堂頭和尚。尊體。起居萬福)</span>然後觸禮三拜。<span class='note-inline'>(若住持先不答拜。此當答三拜)</span>首座轉身。從聖僧龕後過。先出堂。住持隨後送出。堂外問訊而去。住持再歸位坐。執盞。侍者於中間。燒相伴香。一炷。問訊而退。<span class='note-inline'>(有處。上下間。亦問訊)</span>行者収盞。鳴鼓三下。住持方再出堂。大眾下牀。</p>
<p>首座合即詣方丈謝茶。</p>
<p>多是住持。至法堂。俟首座來。免之。問訊而退。</p>
<p>都寺。特為首座大眾。請坐行禮。並與前同。</p>
<p>但於燒香安香合了。直往首座前。問訊後却便從聖僧厨後轉。徑至住持前。問訊。方轉身。面北問訊。巡堂。候茶徧。缾出。再往特為人前。問訊。却又從厨後過。聖僧前。大展三拜。起依舊。住持前問訊。巡堂竟。先収住持。與特為人盞。都寺領同班。往住持前。兩展三禮。每一展住持以手約免。謝詞云。<span class='note-inline'>(此日麤茶。伏蒙和尚。慈悲降重。下情無任感激之至。又一展云。即日時令謹時。共惟堂頭和尚。尊體。起居萬福)</span>至觸禮。住持答三拜。知事轉身厨後過。出堂。列於下間牀頭。朝立。候住持出。問訊。然後首座出堂。餘知事。歸元位立。都寺一人。轉上間牀頭。與首座。各觸禮一拜。謝茶。都寺。再入堂。中央問訊。<span class='note-inline'>(清規載。亦於上下間。問訊)</span>収大眾盞。鳴鼓三下。退堂。</p>
<p>首座。特為下手頭首。亦如都寺之禮。至堂前。與特為人。觸禮。謝茶了。略送三五步。問訊。</p>
<p>再入堂。中央問訊。更不燒香。便収大眾盞。下堂。</p>
<p>蓋請諸知事。不與方丈請光伴比。</p>
<p>受特為人。須詣首座。謝茶。</p>
<p>解夏冬年之禮然與此同。</p>
<p>特為新首座茶。亦當於齋時。長版鳴。請客侍者。巡堂請禮。與解結同。但齋後。燒香侍者。揖歸位坐。中間燒香。併堂內外了。安香合舊處。叉手。直往首座前。問訊。從聖僧右邊出。依位問訊立。行茶徧。缾出。</p>
<p>叉手。再往首座前。問訊。依舊歸位。問訊而立。先収住持。與首座盞。首座往住持前。兩展三拜。住持答拜訖。首座從聖僧龕後過。右邊出堂前。住持隨後送出。與首座問訊。</p>
<p>住持再入堂坐。侍者於中間。燒相伴香一炷。問訊。<span class='note-inline'>(有處上下間。亦問訊)</span>方収大眾盞。鳴鼓三下。下堂<span class='note-inline'>(兩展三禮。亦有議論高者。凡前兩展。住持不答拜。只以兩手。作分開勢。葢彼欲展拜。此以手免之。故彼抽之。彼又展。此又免之。故彼觸拜。則住持亦當觸拜酬之。詳見釋氏要覽)</span>。</p>
</div>
<div class='div-other'><a id='mulu33' />
<p class='h1'>三十　特為小座湯</p><p>凡節臘念誦前。方丈鳴鼓。小座湯。分作三座。第一座。特為西堂首座相伴。再鳴鼓。第二座。特為見職知事。頭首。單寮。大耆舊。西堂相伴。再鳴鼓。第三座。特為本寺。曾辦事人。及諸方頭角。曾歷事人。有名高者。後堂相伴。分手坐。</p>
<p>安排照牌。作三筵。仍安第一第二第三座。名字牌。令人易見。庶臨時。不致錯亂。侍者須親提點。</p>
<p>燒香請客二侍者。同行禮數。揖坐勸湯。然如特為之法。</p>
<p>次方念誦。</p>
<p>次鳴鼓。僧堂大座湯。都寺行禮。</p>
</div>
<div class='div-other'><a id='mulu34' />
<p class='h1'>三十一　夏前特為新挂搭茶</p><p>四月初五日。告香罷。齋時方丈特為茶。次日庫司。就庫堂特為茶。次日。諸頭首。特為茶。就照堂。安排。塵設坐位。方丈客頭行者。覆侍者。依戒臘牌。寫單子。或五山及諸方頭首。雖不在戒臘限。單子。當依戒寫之。侍者點對。將請單筆硯於眾寮前。安頓卓上。請新到。僉單子。各於名下。書某甲謹遵尊命。若頭首。與庫司請單。則書名了。或書知字。或書遵命二字。在人意。如何。或諸方頭角。挂搭外寮。須令行者。賚單子。就請僉。訖方丈單子。収呈侍者。庫司請單。呈庫司。頭首請單。呈頭首。逐一點對看過。令管事行者。安排盞托。燒湯缾備。照牌。依戒臘。排坐位。設照牌於法堂西畔。五山及諸方頭角。當排座首。及次位。首座相伴。</p>
<p>至齋退。行者覆侍者。次覆方丈。鳴鼓。侍者於法堂西畔。俟挂搭人齊集。揖入。與住持問訊畢。依照牌。歸位立定。燒香請客二侍者。分兩邊。巡位揖坐。<span class='note-inline'>(只須統巡揖。不消逐位頭亦可)</span>各歸中央立。眾人坐將定。燒香侍者。進前燒香一炷。轉身東邊上首人前。請客侍者。進西邊上首人前。各同時。對面問訊。轉身合掌。巡至末位。略問訊。却叉手。從位頭。巡問訊。如前巡畢。歸中央。立定。行茶徧。缾出。兩邊各如前。巡問訊。勸茶畢。</p>
<p>燒香侍者。再進前。燒相伴香。一炷。退身。同問訊。収盞。鳴鼓三下。新到參頭。同眾人。進前謝茶。兩展三禮。或觸禮。或只問訊。在主者意。</p>
<p>知事。於齋退。鳴版。亦於照牌處主位。立俟新到齊集。揖入。各歸位立。眾知事。且在中央立。俟眾定。知事分兩邊。巡位揖坐。巡畢。同歸主位。略坐。眾人収足。遂齊起。燒香。或一爐同燒。或三爐各燒。各安香合了。分兩邊板頭。當面問訊。轉身。巡至末位。亦當面問訊。復歸中央。排立。上手一人。再進前。燒相伴香。一炷。退身同問訊。齊歸位坐。喫茶。</p>
<p>○頭首始末行禮。並同。</p>
<p>方丈喫茶。就寢堂。或法堂。知事就庫堂。頭首就照堂。如人數多。照堂湫隘。亦只就法堂。三處茶作一日。首座都寺。同詣方丈。借茶座。茶鼓。候方丈茶畢。再鳴鼓。頭首知事。互為賓主。各再行禮。各鳴鼓退座。每次茶畢。新到參頭。同眾人起身。進前謝茶。作展坐具勢。主人當免之　<span class='note-inline'>(自古茶禮最重。有謝茶。不謝食之說清規云。山門如特為。禮意重於山。趍赴依時節身心莫等閑)</span>。</p>
</div>
<div class='div-other'><a id='mulu35' />
<p class='h1'>三十二　眾寮解結</p><p>四月十二。或十三日。齋退。寮首座。寫狀。請闔寮。特為湯。安排照牌。仍請維那。諸侍者。相伴。知客浴主。雖不赴。亦當去請。但送湯而已。方丈湯。寮元當親自送去。諸寮送湯。須照舊例。</p>
<p>至晚。安排照牌。先就眾寮內。特為夏中執瓶盞兄弟。喫湯。請寮長。相伴。次排大眾照牌。鳴寮前板。眾集。寮主副寮。行禮。如知事特為。新到一同。湯罷。打退座板。維那謝湯。寮元便出寮門右邊。接住持。知事頭首外寮人入。却建楞嚴會。寮主舉經回向而散。</p>
<p>解夏禮同。</p>
</div>
<div class='div-other'><a id='mulu36' />
<p class='h1'>三十三　頭首眾寮。點江湖茶</p><p>頭首夏中眾寮點茶。當日粥罷。令茶頭行者請寮元寮主。并挂牌。寮元寮主。於觀音前。分手坐。點茶人。設位於寮門內上手。與寮元。對面而坐。齋退。行者即鳴寮前版。點茶人。先往寮門外下手。合掌立。揖眾入畢。燒香三爐。轉中間爐前上手。問訊寮元。次轉下手。問訊寮主。復轉上下間爐前。問訊。仍歸中央。問訊立。寮元起身。揖請點茶人坐。喫茶畢。點茶人起身。歸中下手立。寮元出爐前。謝茶。送出<span class='note-inline'>(有處。起身。三爐前問訊方歸中。與寮元。問訊)</span>。</p>
</div>
<div class='div-other'><a id='mulu37' />
<p class='h1'>三十四　住持頭首。行堂點茶</p><p>結夏後。住持於行堂。有茶。侍者。代住持人。坐主位。典座相伴。待行者入堂訖。侍者住堂外立。待典座來。揖歸位。却起身。中間問訊。燒香一炷。俓歸主位。揖眾坐。點茶。収盞。起身。送典座。問訊云。<span class='note-inline'>(茲者粗茶。不合相屈)</span>典座云。<span class='note-inline'>(叨陪煎點。不勝感激)</span>堂主隨出堂前。與侍者問訊。而退。</p>
<p>頭首。點僧堂茶了。方點行堂。</p>
<p>先令本寮茶頭。到行堂。挂點茶牌。白直堂行者。安排盞托。請參頭堂主。仍請典座相伴。</p>
<p>齋罷。先令茶頭。送香合茶合去。却緩緩到庫司。與典座分手坐。待行者入堂了。堂主出庫堂。相請入。却與典座。通寒暄。歸位典座居主位。點茶人。居客位。候典座坐定。却起身。燒香一炷。歸位。以手揖行者坐。茶罷。起身。爐前。與典座問訊云。<span class='note-inline'>(此日粗茶。有勤降重)</span>典座云。<span class='note-inline'>(茲承煎點。不情不勝感激)</span>同出行堂門外。堂主亦出。問訊而<span class='corr'>已</span>。點茶人云。<span class='note-inline'>(煩愽語參頭諸法公。免謝茶)</span>。</p>
</div>
<div class='div-other'><a id='mulu38' />
<p class='h1'>三十五　法歲禮儀</p><p>陞座罷。下座。方丈請客行者。排香。倚於法座前。住持先與東西堂人事。觸禮三拜<span class='note-inline'>(或只問訊)</span>次與知事人事。兩展三禮。一展云。<span class='note-inline'>(此際安居禁足。獲奉巾缾。惟伏和尚。法力資持。愿無難事)</span>又展云。<span class='note-inline'>(即日孟夏謹時。共惟。堂頭和尚。尊體起居萬福○首座大眾。同此式)</span>次首座。領大眾。人事。兩展三禮。小師當退避。知事先歸庫司。時耆舊等。亦與作禮訖。</p>
<p>次單寮耆舊。當再人事。觸禮三拜。次蒙堂人事。觸禮三拜。次前資人事。觸禮三拜。次老宿人事。觸禮三拜。</p>
<p>其間曾辦事。及侍者。人事。觸禮三拜。</p>
<p>見職侍者。請住持坐。大展九拜。或三拜。</p>
<p>次小師。大展九拜。或併同侍者禮拜。</p>
<p>次方丈行者。禮拜。次參頭領。眾行者。禮拜。</p>
<p>首座領大眾。詣庫司。人事。觸禮三拜。前堂首座。歸僧堂前上間立。後堂首座。領大眾。歸下間。與首座人事。各觸禮三拜。各依念誦圖立。巡轉入堂內。立定。<span class='note-inline'>(侍者巡半堂。於龕後立。候知事出堂。則隨後出)</span>堂司行者。喝云<span class='note-inline'>(首座禮謝大眾)</span>同觸禮三拜。</p>
<p>知事入堂。聖僧前。大展三拜。巡堂一匝。到聖僧前。作一行立。行者喝云。<span class='note-inline'>(知事禮謝大眾)</span>各觸禮三拜。出歸鉢位立。供頭鳴鐘七下。住持入堂。燒香一炷。大展三拜<span class='note-inline'>(小師。並出後門退避)</span>巡堂一匝。歸位立。行者喝云。<span class='note-inline'>(和尚與大眾人事)</span>彼此觸禮三拜。行者又喝云。<span class='note-inline'>(大眾普同作禮)</span>各觸禮三拜。住持便出堂。大眾乃散。</p>
<p>或粥罷。未喫茶。則行禮了就坐喫茶。<span class='note-inline'>(小師復歸位坐)</span>侍者行禮。與朔望茶同。</p>
<p>清規載。解夏並同此式。知事等。謝詞云。<span class='note-inline'>(伏喜。法歲周圓。牙諸難事。此盖和尚道力廕庥下情無任感激之至)</span>住持謝詞云。<span class='note-inline'>(此者法歲周圓。皆藉某人等法力相資。不任感激之至)</span>堂中首座已下。寮中寮主已下。謝詞云。<span class='note-inline'>(九夏相依三業不善。惱亂大眾。伏望慈悲)</span>。</p>
</div>
<div class='div-other'><a id='mulu39' />
<p class='h1'>三十六　特為住持煎點</p><p>清規所載。或詳或略。今叢林所行。務在簡當。如來日煎點。預一日。懇庫司造食。參前。同侍者。詣方丈。咨請。燒香展拜<span class='note-inline'>(或觸或免)</span>稟云。<span class='note-inline'>(來晨。輒就方丈。雲堂。特為和尚點茶。伏望。慈悲。特賜開允僧堂則云。俯賜降重)</span>請畢。却煩侍者。指揮客頭。徧請諸寮相伴。就方丈特為。先令行者。安排卓袱。準備下䞋。及安排香茶訖。先令行者。催相伴人。到法堂西隅。煎點人立茶鼓之側。客俱集。揖入。各就位少立。煎點人。却詣方丈。請特為人出。有處。只就主位坐。有處廟坐。或是法嗣。亦當廟坐。在住持意。</p>
<p>煎點人。從香几東邊。進前問訊。揖坐。却從香几西邊出。至前問訊而立。大眾坐定。進前燒香。又往住持前。問訊<span class='note-inline'>(東入西出)</span>復至中央。問訊而立。住持揖請煎點人坐。行食徧。煎點人。起燒香一炷。至前問訊。下䞋。復歸位。</p>
<p>食畢。煎點人。起身。爐前立。行者退住持卓。煎點人。燒香。往住持前問訊。回香几前問訊。行茶徧。湯缾退。再進住持前。問訊。勸茶又回香几前。少立。先収住持盞。住持起身。出爐前。煎點人。至前一展云。<span class='note-inline'>(此日禮數微薄。伏蒙和尚慈悲。下情無任感激之至)</span>再一展。敘寒暄。觸禮三拜。住持答拜。<span class='note-inline'>(如平交。住持當免勸茶。則於燒香問訊住持了。住持當朝揖煎點人坐。免勸茶。煎點人。便燒相伴香一炷。問訊了。便歸位坐喫茶。收盞畢。同起身。却與住持。於爐前。或展或觸。免則平常謝之。在主人意。先送住持。後送相伴人)</span>即送住持出席。却轉來。燒香一炷。問訊。以謝相伴。却収眾人盞。相送出。</p>
<p>然後詣方丈禮謝。住持亦當往煎點人。安下處。謝之。</p>
<p>如就僧堂特為。請禮如前。齋時食辦。令行者。先催知事頭首大眾集。就位少立。煎點人。却上方丈。請住持入堂。問訊揖坐。便轉身於聖僧前。燒香一炷。叉手轉住持前。問訊。從聖僧龕後。過中央立定。住持揖煎點人就座。<span class='note-inline'>(或是法子。則堂外坐。亦自進食)</span>行者喝云。<span class='note-inline'>(請大眾下鉢)</span>行食徧。煎點人。起身。燒香一炷。問訊。下䞋。歸位。</p>
<p>食罷。厨前動鐘鼓相接。齋至折水桶出。煎點人起身。燒香。住持前問訊。亦從聖僧廚後。轉中央。問訊立。行茶徧。湯缾出。復至住持前。問訊。勸茶。<span class='note-inline'>(如法嗣及子姪。當自點茶。如平交。於中間立時。住持揖請坐。免行勸茶禮煎點人。便於聖僧前。燒相伴香。一炷問訊却坐。同喫茶。同出堂。即詣方丈謝。住持亦當詣煎點人安下處。謝之)</span>仍舊。廚後轉來。中間立。先収住持盞。<span class='note-inline'>(行禮謝詞。與方丈煎點同)</span>行禮畢。先出堂外下間版頭。少立。與住持問訊再入堂。燒香一炷。上下間問訊。以謝相伴。出堂。</p>
<p>懷香上方丈。禮謝云。<span class='note-inline'>(適間。甚不合瀆尊下。情不勝感激之至)</span>。住持亦當詣煎點人。安下處。相謝<span class='note-inline'>(如就僧堂煎點。上下間內外。不用設香爐。盖為主者一人。大眾相伴也如。節臘朔望。設香案者為大眾故也)</span>。</p>
</div>
<div class='div-other'><a id='mulu40' />
<p class='h1'>三十七　住持出入</p><p>凡住持出入。當隨即令行者。傳語維那首座頭首。如經一兩宿。則不必傳語。如住持為眾持鉢。或參見州郡。久出將歸。堂司當挂牌。鳴大鐘集眾。於三門首接。歸方丈。燒香問訊。大眾少退。知事頭首。大耆舊。喫茶而退。次參頭。領眾行者禮拜。如住持。受大眾接。歸方丈。移時。當巡寮。</p>
<p>如住持到三門首。與大眾問訊。免到方丈。即令行者。請大眾歸堂。依鉢位立定。住持入堂。燒香一炷。巡堂一匝而出。或出入頻數。見檀越歸時。可預令行者。歸寺傳語。不必動眾。</p>
<p>或久出歸時。就臨齋。徑入僧堂。伴眾食畢。於挂鉢時。令行者報云。<span class='note-inline'>(堂頭和尚。巡堂問訊)</span>住持燒香一炷。巡堂而出。行者再報云。<span class='note-inline'>(堂頭和尚傳語。不煩訪及)</span>今多是大眾。在三門首接時。住持先令行者。往首座前。覆云。<span class='note-inline'>(和尚傳語。免煩大眾門迎)</span>。首座却同兩班大眾。詣方丈問訊。住持接了。謝云。<span class='note-inline'>(特承訪及。人眾不及献茶)</span>。且送大眾退。客頭却喝云。<span class='note-inline'>(謝兩班大耆舊。献湯)</span>。湯罷。少敘間闊而退。至赴堂時。大眾坐定。行者報云。<span class='note-inline'>(堂頭和尚巡堂)</span>住持入堂。燒香一炷。巡堂一匝。歸位坐。以表相謝大眾也。<span class='note-inline'>(住持入堂。須待轉鼓。堂前鐘鳴。大眾下地。庶彼此無妨)</span>或免大眾下地。則不須令行者報眾。住持自往巡過。大眾只就座合掌<span class='note-inline'>(此頃。眾人據坐合掌。恐不穩便)</span>。</p>
</div>
<div class='div-other'><a id='mulu41' />
<p class='h1'>三十八　侍者職事</p><p>侍者之職。謂之近事。觀道德於前後。聽教誨於朝夕。親熏熟炙。密扣飽參。期法道以大成。須禮節而常謹。至於舉動容貌。接見語言。一一宜中矩度。如江湖高人相訪。未見主者。先到侍司。設或乖疎。難逃譏誚。應須博問先達。使合諸方典刑。罔泛採以惑主聞。勿游談而疑眾聽。古者如香林遠之侍雲門。十有八載。一言半句。錄在紙衣。近代如雪堂行之侍佛眼。亦歷十年。異日起宗望垂後世。是皆鳳觜麟角耳。</p>
<p>侍者。謂之立班小頭首。在方丈。所以多不與位者。猶父子一家也。</p>
<p>若外客至方丈。為主人煎點。侍者亦同坐。<span class='corr'>但</span>俟主人坐定。侍者於住持前問訊。方可就頭。</p>
<p>坐在住持前。雖為位卑。然亦壓寺中。諸小頭首。</p>
<p>諸山尊宿相見。及暫到相看。禮法。各逐一標出此。不重具　凡挂搭新到兄弟。侍者承住持命。批報堂司。挂搭。</p>
<p>設或請茶　須預分付客頭。如兄弟謝挂搭。或隨便謝。或一道謝。須先覆過。隨住持意。至於茶湯管待。輕重之禮。一一記覆。合與不合。勿使乖禮。</p>
<p>如朔望上堂。當隔宿覆云。<span class='note-inline'>(來早祝聖上堂)</span>次早。問訊。令客頭覆巡堂不巡堂。粥後。就座喫茶。燒香問訊。如常法。</p>
<p>如官員相訪。侍者當侍立。恐有詢問。住持人事多。或有不記。宜助焉。</p>
<p>如耆舊。及堂中兄弟。請假。即當覆方丈知。書于假簿。不可忽慢。失悞兄弟。</p>
<p>如三八念誦。及佛誕。涅槃。成道。并祖師忌。皆當與住持。捧香合。尊叢林也。</p>
<p>如施主請升座。先令客頭請意旨。及敘謝。名銜目子。留在袖中。仍預請禪客。喫茶。或點心。叮囑回護先世諱名。及俗忌之語。</p>
<p>聖節及朔望。應于諷經。或住持不來。侍者只歸眾立。行道。亦隨眾。惟楞嚴會。只依圖立。</p>
<p>凡上堂。及法語。當隨即編錄。預呈檢子。臻志書寫。</p>
</div>
<div class='div-other'><a id='mulu42' />
<p class='h1'>三十九　兄弟相看禮儀</p><p>凡遇暫到相看。侍者覆方丈。便當相接。如有急幹。須令侍者委曲。不可妄尊詐阻。佛照禪師。接禪和。平時不簡慢。每曰。禪和子。乃叢林豪氣之士。將錢招他。來不得。又況懷香作意。初不敢輕。主者者。合加意溫接。前輩見兄弟至。自忘其為尊宿。臨旦過。從容陪伴。如古地藏接法眼。此堪為則。近來一據師位。視旦過如䦨廐。破席蠧牀。淡齏糙飯。而方來高士。渾以庸流。一目視之。此何如哉。</p>
<p>相看之法。欲往方丈。須推一人能事者。為參頭。先到侍者寮云。<span class='note-inline'>(暫到相看)</span>只在門外待。侍者揖入客堂。通寒暄罷。略坐。獻空盞。即起身云。<span class='note-inline'>(某等欲禮拜堂頭和堂。輒煩侍者。咨報)</span>侍者再請坐。取問來由。或新到。或法眷。或入室弟子。審問畢。入方丈稟覆。若干人法眷。若干人新到。若干人入室弟子。如有允意。行者裝香。辦香合茶具。侍者出揖入。暫到須先問侍者。此間禮數。古禮兩展三拜。住持答一拜。居師位者。所當受也。苟或不然。後生何取。如遁菴和尚。只受觸禮師。門在人建立。<span class='note-inline'>(九月初一日後。諸方有大相看暫到。於侍者處。通履歷。上名了。約日相看。若<span class='corr'>已</span>後。或人少。及江湖頭角。當繼時通報。或即相看。在住持意)</span>侍者揖入。住持出接入。至爐前。參頭問訊了。即進一步云。<span class='note-inline'>(請和尚敷坐)</span>如免。略轉身。取懷中香。以左手插之。便展云。<span class='note-inline'>(某等。久嚮和尚道風。此日獲奉尊顏。下情不勝喜躍)</span>。退一步。又展云。<span class='note-inline'>(即日時令謹時。共惟。堂頭大和尚。尊體起居萬福)</span>觸禮三拜。如客係在上法眷。當別作一項。相看。亦兩展三拜。所以還住持公界之禮。住持人。或不當受。亦不可受觸禮。住持人但云。<span class='note-inline'>(少間自當詣安下處。禮拜)</span>當選上寮。安排。住持詣寮。回禮。如客係親密尊長。住持當大展九拜。次則兩展三拜。或觸三拜。</p>
<p>至親法眷。則小師行者。合於方丈相見時。便在侍者後。禮拜。或安下處。禮拜。看聲譽如何。或法眷。居卑。係孫姪行。及入室弟子。進見。當大展九拜。</p>
<p>法眷詞云。<span class='note-inline'>(久承和尚法蔭)</span>入室弟子。則云。<span class='note-inline'>(久承和尚慈誨)</span>如新到。禮畢。住持揖坐。喫茶。參頭與主人分手。侍者燒香畢。主人揖問下字。鄉里度夏。當一一祇對。參頭對答。亦不可多詞。看主人緩急。起坐適中。見主人欲起即起。至香爐前。參頭進前。問訊云。<span class='note-inline'>(某等夙生慶幸。得奉尊顏。伏蒙煎點。下情不勝感激之至)</span>主人送數步。參頭即云。<span class='note-inline'>(和尚尊重)</span>主人回。參頭領眾。謝侍者云。<span class='note-inline'>(移刻。共惟高侍禪師。尊體起居萬福。某等適來。有煩神用。特此拜謝。伏望慈悉)</span>參頭引眾。歸旦過。門外下手立。伺候住持回禮。參頭進前問訊。揖住持。入旦過<span class='note-inline'>(人少則俱入。人多則立於門外。不須出入)</span>云。<span class='note-inline'>(移刻。共惟堂頭和尚。尊候萬福。某等適來。禮合詣方丈。禮拜。茲來反辱降重。下情無任感激之至)</span>住持或云。<span class='note-inline'>(安下處。不甚穩便)</span>參頭云。<span class='note-inline'>(某等仰荷溫存。不勝感激)</span>參頭送出。眾人同問訊。參頭轉身。上手立。接侍者入云。<span class='note-inline'>(移刻。共惟高侍禪師。尊候萬福。某等適來。禮合詣寮拜見。伏蒙下訪。不勝感激之至)</span>今五山住持。及侍者。多不講回禮。却於冬節。除夜。結夏前。謝挂搭時。一併眾寮回禮。看來禮之繁簡。亦在人講行如何耳。</p>
<p>伺候參前。赴湯云<span class='note-inline'>(移刻。共惟堂頭和尚。尊候萬福。某等特辱寵呼。下情不勝感激之至)</span>湯罷。起身。謝湯。兩展三拜。或觸或免。起疊衣就座　喫茶而退。次日粥罷。請喫茶畢。住持送出。回三五步。却轉身。隨後稟云。<span class='note-inline'>(某等生死事大無常迅速。仰服和尚道風。特來依棲伏。望慈悲。乞賜一單)</span>參頭領眾人討。只此一番。自後各去討。或早晚。或五更。或鐘鳴。先上寢堂祇候。或齋粥罷。或定鐘時。在法堂伺候。或住持伴眾上來。深夜。不可入方丈。又宜自知進退。</p>
<p>前輩見衲子討挂搭。番番送出。乃見本色尊宿。執禮甚謹。未甞輕忽。近來負名倚勢。住山者。方丈禁約。不勝其嚴。因時行僕。不分名分。佛法衰微。良可歎也。</p>
<p>若以單位稠密。設不挂搭。禮愈當謹。或稍許。即觸禮一拜云。<span class='note-inline'>(謝和尚挂搭)</span>住持即令行者。引往侍司。上名。暫到且歸旦過。候堂司請挂搭。侍者當稟覆住持。即歸堂。或相待歸堂。侍者即發榜。下堂司。堂司令行者。請暫到茶。暫到至堂司門外。維那接入客堂。觸禮一拜。致詞通寒溫了。便就座燒香。空盞相伴。起身謝茶。罷云。<span class='note-inline'>(適奉堂頭和尚慈旨。令某等依附左右。伏望慈悲)</span>維那云。<span class='note-inline'>(茲者多幸。同守寂寥)</span>新到略轉身。取度牒。過與維那。維那収了。又觸禮一拜。送出門。次令堂司行者。報歸堂。參頭領眾。僧堂前門下手。入聖僧前。看人多少。分作行數。立定。參頭於聖僧前。燒香一炷。復退身。同大眾立問訊。大展三拜。合掌。巡堂一匝。仍至聖僧前。問訊。自末先移步。過聖僧侍者板頭。進三兩位。次第而立。維那入堂。燒香一炷。預令堂司行者。將度牒。以箱袱擎托。維那一一分還訖。維那於聖僧前。占上手立。各觸禮一拜。新到轉身。上手立。維那轉下手立。再觸禮一拜。參頭送維那。如齋前。則出後門送出。聖僧龕後。不過門限。如齋後。維那則出前門。亦只送出門外。堂司行者。領眾歸寮。行者報寮主。接入。即觸禮一拜。寒暄畢。分手坐。空盞相伴。便起身。於香爐前。謝茶畢云。<span class='note-inline'>(某等適奉維那慈旨。令歸上寮。依棲左右。敢望慈悲)</span>寮主云。<span class='note-inline'>(茲來多幸。且喜司守寂寥)</span>即各觸禮一拜。新挂搭人。轉東邊。寮主轉西邊。又觸禮一拜。寮主別挂搭人。挂列。朝觀音。問訊。即引巡寮一匝。復朝觀音。問訊而退。不須送出。</p>
<p>行者領見寮首座。各觸禮一拜。致寒暄了。送出。行者引詣首座寮人事。各觸禮一拜云。<span class='note-inline'>(即日伏惟。座元禪師。尊候萬福茲蒙和尚。令某等歸堂。依附左右。敢望垂慈下情不勝感激之至)</span>次詣諸頭首寮。及庫司。人事。</p>
<p>次詣方丈。謝挂搭用香一炷。堂司行者。先覆侍者。或當晚。或等待共作一次。侍者隔日齋罷。出謝挂搭牓。正日。參頭懷香。領眾。詣方丈。排行立定。侍者請住持出。歸主位立。參頭進前。問訊云。<span class='note-inline'>(請和尚敷座)</span>退身同問訊。燒香一炷。一展云。<span class='note-inline'>(某等夙生慶幸。獲奉依棲下情不勝喜躍之至)</span>次展云。<span class='note-inline'>(即刻共惟。堂頭和尚。尊體起居萬福)</span>觸禮三拜。退歸眾寮。放參後。伺兩班回禮。詞云。<span class='note-inline'>(移刻共惟某人。尊候萬福。某等禮合詣上寮拜謝。伏辱降重。下情不勝感激)</span>今多是一併。謝挂搭時。住持與侍者。及兩班。方往謝之。堂司行者。隔日貼方丈。及兩班。回禮牓。</p>
<p>○如諸方尊宿會下。辦事人至。當送安下。茶湯管待。若法眷。亦合請飯參前候赴寮主小座湯。堂司湯。或免之。</p>
<p>次日粥罷。赴方丈茶。如欲取行李。須守堂儀滿。方可告假。</p>
</div>
<p class='juan'>叢林校定清規總要卷上</p>
</div><!-- end of div[@id='body'] -->
</body></html>