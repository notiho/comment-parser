<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>真歇清了禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1426-2
<p class='juan'><a id='mulu18' />真歇和尚拈古</p>
<div class='div-other'><a id='mulu19' /><p style="margin-left:1em">示眾云。截斷千差岐路。<span class='corr'>已</span>是平地喫交。併却咽喉唇吻。未免扶籬摸壁。若更開蝦蟆口。說心說性說禪說道。盡是誑諕諸人滅胡種族。從上來事合作麼生不涉廉纖。試請舉看。</p>

<div class='div-other'><a id='mulu20' />
<p class='h2'>舉信心銘</p><p>拈云。這野狐精喚作什麼說話。不是心不是佛不是物。信箇什麼。淨躶躶赤洒洒勿可把。更銘箇什麼。三祖大師不識好惡。道箇心字<span class='corr'>已</span>是錯下名言污却口了也。直饒漱口三千年。洗耳八萬劫。<span class='corr'>已</span>是藤蛇繞足露布纏身。那堪更成群作隊來這裏要人說破。且喜沒交涉。雖然如是。舉一不得。舉二放過。一著有箇商量處。試問諸人。現今四大六根內外虗幻徹底空寂。面前明明了了彌滿天地復是何物。恁麼信得去。便是自<span class='corr'>己</span>本地風光本來面目。晝夜放光動地。常在面前出入。若也思量擬議佇思停機。且向禪牀角頭伏聽處分。</p>
</div>
<div class='div-other'><a id='mulu21' />
<p class='h2'>至道無難　　唯嫌揀擇</p><p>拈云。住住。纔有語言。是揀擇是明白。三祖大師平生心肝五臟一提提起。呈似諸人了也。還搆得麼。只這至道無難。言端語端。非但趙州五年分疎不下。直得天下老和尚倒戈卸甲向這裏納敗闕。如今欲得透頂透底徹骨徹髓地參透這一轉公案麼。但剝去從前依草附木千種萬般伎倆計較。知見解會露布葛藤一時吐却。向自<span class='corr'>己</span>命脉上試點撿看。若一覷覷得。便請高掛鉢囊抝折主丈。許你是箇無為無事底閑道人。若也意根未斷見解不忘。向開口處卜度。漿水錢草鞋錢大責還人在。寂菴凭麼告報。也有三十棒。過在什麼處。父母所生口。終不為子說。</p>
</div>
<div class='div-other'><a id='mulu22' />
<p class='h2'>但莫憎愛　　洞然明白</p><p>拈云。是誰恁麼道。良久云。無人識得渠。雖然如是。不求諸聖不重<span class='corr'>己</span>靈。憎箇什麼愛箇什麼。而今一般底。將依師語相似語格則語合頭語口傳心授。印板上次第排布。參來參去參得一肚皮禪。三年兩歲依前忘却。到處爭勝負彼此人我。無明亘天。作麼生得無憎愛去。諸人者要會洞然明白麼。竪起拂子云。慚惶殺人。</p>
</div>
<div class='div-other'><a id='mulu23' />
<p class='h2'>毫釐有差　　天地懸隔</p><p>拈云。不妨道著。只是不知落處大小。大法眼修山主尚似依本畫葫蘆。何況你如今也隨例舉一徧。便當此事。禪和子須是悟始得。有者道差之毫釐失之千里。此是無心境界。擬心即差動念即乖。若恁麼注解將去。只羸得一場口滑。三祖大師肚裏無許多事。只是覿面相呈兩手分付。只如毫釐有差天地懸隔。你畢竟道落在什麼處。僧擬開口。師便打。</p>
</div>
<div class='div-other'><a id='mulu24' />
<p class='h2'>欲得現前　　莫存順逆</p><p>拈云。道什麼。良久云。一時著了也。一隊漢更諱不得。現前是什麼堆山積岳。與我拈得一絲毫來。豈不見溈山二十年不參禪不學道。只是養得一頭水牯牛。常在目前露躶躶地。若得凭麼。逆也不見順也不見。頭頭物物一時坐斷。喚作常光現前念念不昧。若只單明自<span class='corr'>己</span>不了目前。此人亦只具一隻眼。若只單了目前不明自<span class='corr'>己</span>。此人亦只具一隻眼。諸人者如何相應去。大地雪漫漫。冬來依舊寒。</p>
</div>
<div class='div-other'><a id='mulu25' />
<p class='h2'>違順相爭　　是為心病</p><p>拈云。如今恁麼者多。不恁麼者少。成羣作隊如麻如粟。沒量大人總作這箇見解。不是憎便是愛。不知憎愛是心。違順是我。你自虗妄顛倒自憎自愛自違自順。互相毀謗各黨宗風。說是說非誇玄誇妙。這箇總是執法。總是執心病。參禪只要安樂。你肚裏有許多病痛。如何救得別人。禪和子明明向你道。或是或非人不識。逆行順行天莫測。還會麼。莫將閑學解。埋沒祖師心。</p>
</div>
<div class='div-other'><a id='mulu26' />
<p class='h2'>不識玄旨　　徒勞念靜</p><p>拈云。機幾乎坐殺。這漢只管無繩自縛作什麼者。箇是大解脫門自在三昧。步步活機機活。圓轉無窮。閙浩浩處識得。方始八面玲瓏七穿八穴。你却向黑山下死郎當地。有什麼交涉。饒你得到精明湛不搖處。猶未去它識陰在。此是靜想。不脫<span class='corr'>己</span>見。不明一向坐在無事界中喚作打淨潔毬子。殊不知勞慮永斷得法界淨。即彼淨解為自障疑。此乃得在於神靜。失在於物虗。錯認定盤星。只管喚作無心境界。且喜沒交涉。正是業識茫茫外道見解。西天九十六種最下一種也須勝你。諸人者要會玄旨麼。良久云。只有照壁月。更無吹葉風。</p>
</div>
<div class='div-other'><a id='mulu27' />
<p class='h2'>圓同大虗　　無欠無餘</p><p>拈云。即此物。非它物。無眹迹。沒涯岸。如羚羊掛角。似鳥道虗玄。五色不能染。五音不能亂。萬象不能雜。森羅不能參。圓陀陀。孤逈逈。圓滿無際。在凡夫喚作凡夫法。在聖人喚作聖人法。本無欠少無餘剩。在什麼處勘破了也。</p>
</div>
<div class='div-other'><a id='mulu28' />
<p class='h2'>良由取捨　　所以不如</p><p>拈云。錯。又云。本無欠少。取箇什麼。本無餘剩。捨箇什麼。既是圓同大虗。在在皆有。不可更取。在在皆無。不可更捨。古人也向你道。前面明歷歷地沒形影者。便是你一心之法。你現今將法聽法。以心覔心底。現成了也。你更嫌箇什麼。一般底參不透。便道我今生不會。捨却此事。隨分看經持課。且恁麼過日。殊不知坐臥經行大小便利常隨你後。看經持課禮拜燒香常隨你後。作麼生捨。直是取不得捨不得。不可得中只麼得。要見祖師麼。應須恁麼會。方始契如如。</p>
<p style="margin-left:1em">示眾云。斬釘截䥫。門前草深一丈。破二作三。平地上死人無數。而今提起殺活杖子。向百草頭上七穿八穴倒用橫拈。眾手淘金。誰是得者。</p>
</div>
<div class='div-other'><a id='mulu29' />
<p class='h2'>莫逐有緣　　勿住空忍</p><p>拈云。瞎漢向什麼處去。誰教你墮坑落塹。你識得有緣麼。者箇是你無量劫來生死業根。顛倒識性。如今昏昏地打入髑髏中皮袋裡。晝夜攀緣不曾休歇。你既識不破。一向逐它貪愛取捨。造業受報向輪回生死海裡頭出頭沒。你如今要不逐有緣麼。須是截斷意根。淨躶躶地。眼前萬境一時休歇。自然有箇安樂處。一般底聞著人說。又一向背六塵境撥去萬象。心住空寂。坐空劫中守枯木岩前孤危死底。喚作休歇處。且喜沒交涉。殊不知機不離位墮在毒海。直饒八萬劫大定。只是箇魂不散底死人。落空亡外道。豈不見同安道。迢迢空劫不能收。豈與塵機作繫留。須是塵勞不染。淨妙不收。有緣空忍二俱透脫。方知有向上事。汝且作麼生是向上事。暗裏抽橫骨。明中坐舌頭。</p>
</div>
<div class='div-other'><a id='mulu30' />
<p class='h2'>一種平懷　　泯然自盡</p><p>拈云。皮膚脫落盡。唯有一真實。輝古騰今。明如杲日。現今面前赤洒洒地。還見麼。喚作平常心。返常合道。無汝計較處。橫參竪參到佛祖道不得處。如狸奴白牯李四張三。空有二邊泯然自盡。到得恁麼田地。眼如眉毛口似鼻孔。方解穩坐。諸人者如何得相應去。良久云。羌笛數聲踈雨後。冐烟吹過夕陽村。</p>
</div>
<div class='div-other'><a id='mulu31' />
<p class='h2'>止動歸止　　止更彌動</p><p>拈云。話成兩橛。汝只管業識茫茫迷頭認影作什麼。動是何物。靜是什麼。物不可有兩箇。此事唯一無二。你要止其動歸其靜即沒交涉。殊不知行住坐臥見聞覺知語默動靜當體即真。無形無相無眹無迹。此則動無動相全體是止。止即靜也。雖然無形無相無眹無迹。明明歷歷常在見聞覺知語默動用處。光爍爍地纖毫不昧。此則靜全是動也。汝如今要止其動用。一向歸其靜處。殊不知靜轉動也。禪和子。靜即是動。你止它作什麼。是以聖人空洞胸懷無識無知。雖居動用之中。常處無為之境。只如不涉動靜一句作麼生道。拍禪床云。百雜碎。</p>
</div>
<div class='div-other'><a id='mulu32' />
<p class='h2'>唯滯兩邊　　寧知一種</p><p>師打云。只為赤肉團要抵我棒。不識痛痒死在棒下。只管著動著靜迷<span class='corr'>己</span>逐物。被世間有相無相根塵流浪將去。到幾時知有此事。要會麼。僧擬議。師云打得百千萬箇堪作什麼。</p>
</div>
<div class='div-other'><a id='mulu33' />
<p class='h2'>一種不通　　兩處失功</p><p>拈云。果然扶籬摸壁脚忙手亂。動全靜靜全動。唯一無二。汝這癡鈍漢既打不透。向動處作工夫。又認賊為子。向靜處作工夫。又斬頭覔活。只管墮坑落塹。一不成二不是。見解偏枯情境滲漏。莫道兩處失功。直是頭頭蹉過。你若一處透。千處萬處一時透。且道是那箇一處。良久云。路上有花兼有酒。一程分作兩程行。</p>
</div>
<div class='div-other'><a id='mulu34' />
<p class='h2'>遣有沒有　　從空背空</p><p>拈云。有什麼救處。且問你有什麼物從你遣。試與我拈一絲毫來看。盡乾坤大地都盧是箇主人公。只是箇衲僧受用家事。喚作妙用。喚作妙有。你作麼生遣。你若撥萬象。去塵境遣却萬有。即迷妙有。落在斷見。禪和子。但子細思量看。你既撥萬象去塵境。墮在空劫中。又却背其真空。而不知萬法當鉢即是真空。觸物本來無相。橫拈倒用有什麼忌諱。大都不明心地。遣萬有即迷妙有。從斷空即背真空。但止其動便是遣有。要歸其靜便是從空。此中說有說空。前來說動說止。動即是止。有即是空。名異軆同更無它法。且道過在什麼處。貪觀天上月。失却手中珠。</p>
</div>
<div class='div-other'><a id='mulu35' />
<p class='h2'>多言多慮　　轉不相應</p><p>拈云。且低聲。你纔開口便沒交涉了也。須是拈起無孔䥫鎚。直教盡大地人喪身失命。若不恁麼。打在葛藤窠裏。如跛鱉盲龜入空谷相似。幾時得出去。禪和子。此事若在言句中。一大藏教豈是無言。何必拈花微笑傳正法眼藏。你要會麼。合取皮袋直下搆取。更莫思前筭後。擬議思量便打入鬼窟裡去。所以情生智隔想變體殊。要須語路處絕心行處滅。畢竟成得什麼邊事。一夜落花雨。滿城流水香。</p>
</div>
<div class='div-other'><a id='mulu36' />
<p class='h2'>絕言絕慮　　無處不通</p><p>拈云。什麼處得者消息來。良久云。寧可截舌。不犯國諱。復云。萬機頓削。千聖不携。視自<span class='corr'>己</span>尤若冤家。以佛祖便為弟子。德山臨濟有棒有喝。開口瞠眼到這裡都使不著。雖然如是。莫守寒岩異草青。坐看白雲宗不妙。</p>
</div>
<div class='div-other'><a id='mulu37' />
<p class='h2'>歸根得旨　　隨照失宗</p><p>拈云。便恁麼去。直得三世諸佛六代祖師天下老和尚口似匾檐。<span class='corr'>已</span>是落七落八。何況明宗旨辯得失。論根本說照用。幾時得休歇去。禪和子。你如今擬開口要話會。墮在言句便是究妙失宗機昧終始。喚作語滲漏。喚作隨照失宗。只被口頭聲色見聞知解流轉將去。只如古人道。葉落歸根。來時無口。又作麼生說。須彌頂上無根樹。不犯春風花自開。</p>
</div>
<div class='div-other'><a id='mulu38' />
<p class='h2'>須臾返照　　勝却前空</p><p>拈云。你待翻欵那。前來道遣有沒有從空背空。如今却道須臾返照勝却前空。將謂你這漢不瞥地。前頭不了萬法全真。遣有沒有。如今會一切色法當軆即真。更不遣有。既會萬法為自<span class='corr'>己</span>。無一法可當情。照徹千差直下便是。須臾之頃返色歸真。更不離而觀空。即當軆而無相。喚作見色便見心。所以勝却前空。參到這箇田地關棙子一轉。日用之間阿轆轆地。更無回避處。直饒恁麼。<span class='corr'>已</span>是自埋。</p>
</div>
<div class='div-other'><a id='mulu39' />
<p class='h2'>前空轉變　　皆由妄見</p><p>拈云。自知即得。前來只管背境觀空。去生滅念澄湛身心。絲毫不見。唯覺上下四維空空地。將謂奇特。殊不知是你心想所現。若離想心此空還滅。此則識心雖不著有轉變著空。空想當情亦是妄現。所以莾莾蕩蕩撥無因果。棄有著空避溺投火。子細思量。一狀領過。</p>
</div>
<div class='div-other'><a id='mulu40' />
<p class='h2'>不用求真　　唯須息見</p><p>拈云。現成公案。你求它作麼。見聞也真。聲色也真。動靜也真。語默也真。即今日用見聞覺知純真。直得亘大劫滿天地填溝塞壑。千差萬化全躰一真。不動纖毫一時成現。更無欠少。應你有見空見佛見法見一切見解淨淨掃却。這裏淨躶躶赤洒洒。自然到穩密田地。忽然釋迦老子道。吾不見時何不見吾不見之處。又作麼生。良久云。是何心行。</p>
</div>
<div class='div-other'><a id='mulu41' />
<p class='h2'>二見不住　　慎勿追尋</p><p>拈云。猶掛唇吻在。這裏要你有見空見一時打脫。作箇大無事人。更莫追念更不尋求。轉踈轉親轉近轉遠。轉轉棄捨轉轉隨後來。直得灰頭土面一念玄去。更不受食。<span class='corr'>已</span>隨在尊貴了也。如何得不墮尊貴處。一片月生海。幾家人上樓。</p>
</div>
<div class='div-other'><a id='mulu42' />
<p class='h2'>纔有是非　　紛然失心</p><p>師和聲打。復云。什麼處去也。良久云。芳草渡頭尋不見。夜來依舊宿芦花。</p>
<p style="margin-left:1em">示眾云。高高峯頂立。橫穿竪穿天下衲僧髑髏。坐斷主人翁。千人萬人羅籠不住。如今案牛頭喫草。氈上挹猫兒。若也騎虎頭。二俱成瞎漢。還有不受殘羮餿飯底麼。</p>
</div>
<div class='div-other'><a id='mulu43' />
<p class='h2'>二由一有　　一亦莫守</p><p>拈云。你共誰說。還會麼。一切空有一切動靜一切得失一切取捨一切憎愛一切是非。都盧只是主人翁無二無別。古人不得<span class='corr'>已</span>喚作一大事因緣。一路涅槃門。一乘方便法。一言盡十方。一句超萬象。千句萬句只是一句。千法萬法只是一法。得到一處亦須轉却。若也守住其一便是繫驢橛。所以雲門大師道。直得乾坤大地無纖毫過患猶是轉句。不見一色始是半提。更須知有全提時節。禪和子。不妨誵訛。你要會麼。須向萬仞崖前打箇筋斗。直下命根斷去。方得少分相應。</p>
</div>
<div class='div-other'><a id='mulu44' />
<p class='h2'>一心不生　　萬法無咎</p><p>師良久云。山是山。水是水。天是天。地是地。有什麼過。著衣喫飯。掃地煎茶。東游西翫。大小便利。有什麼過。但除其病不除其法。不改舊時人只改舊時行履處。作麼生是即今行履處。掬水月在手。弄花香滿衣。</p>
</div>
<div class='div-other'><a id='mulu45' />
<p class='h2'>無咎無法　　不生不心</p><p>拈云。一串穿却。一提提起。八面玲瓏峭措無賽。直得三祖大師無隱身之地。諸人者還知落處麼。最好是一條。界破青山色。</p>
</div>
<div class='div-other'><a id='mulu46' />
<p class='h2'>能隨境滅　　境逐能沈</p><p>拈云。光境俱忘復是何物。還知麼。能照是心。所照是境。境因心起。心因境生。心無念而境空。境無相而心寂。故得能隨境滅。境逐能沈。理智冥符。人牛不見。直得桃花零落盡。何處見靈雲。</p>
</div>
<div class='div-other'><a id='mulu47' />
<p class='h2'>境由能境　　能由境能</p><p>拈云。因誰致得。心全是境則境由能境。境全是心則能由境能。能由境能則奪境不奪人。境由能境則奪人不奪境。所以在境全境則不奪。山青水碧天高地厚。七縱八橫千變萬化。在心全心則乾坤大地百雜碎。</p>
</div>
<div class='div-other'><a id='mulu48' />
<p class='h2'>欲知兩段　　元是一空</p><p>師連聲打云。說什麼兩段三段。只要喫棒。我要與祖師相見。你莫道人境俱奪聖凡坐斷。亦無人亦無佛。大千沙界海中漚。一切聖賢如電拂。饒你道得十成。未免喫棒。</p>
</div>
<div class='div-other'><a id='mulu49' />
<p class='h2'>一空同兩　　齊含萬象</p><p>拈云。有利無利不離行市。恁麼不恁麼㹅在裏許。無相而相。無形而形。無為而為。無作而作。同能同所。同境同心。照用齊行。人境俱不奪。雖然如此。主丈子吞却乾坤了也。山河大地甚處得來。劫火洞然毫末盡。青山依舊白雲中。</p>
</div>
<div class='div-other'><a id='mulu50' />
<p class='h2'>不見精粗　　寧有偏黨</p><p>拈云。人平不語。水平不流。主丈子平時如何。直饒攪酥酪醍醐為一味。鎔瓶盤釵釧作一金。天地同根萬物一躰。無黨無偏無精無粗。也未為奇特。諸人者作麼生是奇特事。山花開似錦。磵水湛如藍。</p>
<p style="margin-left:1em">示眾云。奔流渡刃啐啄同時。石火電光殺活自在。直得雞寒上樹鴨寒下水。<span class='corr'>已</span>是喪身失命。還有不顧生死底麼。試請出來葛藤窠裏看。</p>
</div>
<div class='div-other'><a id='mulu51' />
<p class='h2'>大道躰寬　　無易無難</p><p>拈云。土曠人稀相逢者少。良久云。可煞寬大十方虗空生其中。猶如片雲點大清裡。欲識大道真躰麼。志公云不離聲色言語。你如今箇箇能言解語見色聞聲。大道真躰在什麼處。豈不見僧問趙州如何是道。州云墻外底。僧云不問這箇道。州云你問什麼道。僧云大道。州云大道透長安。趙州老人言語太直。三祖大師開口見膽。志公和尚舌頭無骨。來說是非者。便是是非人。三箇草賊一時捉敗。作麼生斷。遣本州牢城。</p>
</div>
<div class='div-other'><a id='mulu52' />
<p class='h2'>小見狐疑　　轉急轉遲</p><p>拈云。自領出去。又云。阿誰教你著忙。向你道直下無事。滿肚是疑。不肯退步承當。只管向前勞形苦神。急要成辦。殊不知轉急轉遲。轉轉用心轉轉勿交涉。直饒練磨經三無數大劫。只成得有為功行。不知一念無心便超三乘權學。不見趙州道。我見百千萬人盡是覔作佛漢子。於中求無心底人難得。禪和子。如何得不疑去。良久云。天共白雲曉。水和明月流。</p>
</div>
<div class='div-other'><a id='mulu53' />
<p class='h2'>執之失度　　必入邪路</p><p>拈云。瞎漢。放下著。此事如大火聚。擬之即死。有什麼窠臼途轍依倚趣向。你而今有依倚途轍窠臼趣向。<span class='corr'>己</span>見不亡。躭著其事。爭人我覔勝負。鼻孔遼天不肯天下人。盡是邪見。被些子禪道使得沒奈何。揑搦做一團在。這裡如何得不入邪路。去年梅。今歲柳。顏色馨香只依舊。</p>
</div>
<div class='div-other'><a id='mulu54' />
<p class='h2'>放之自然　　體無去住</p><p>拈云。放箇什麼。須是明眼人始得。這裏禪道佛法奇特玄妙一點也用不著。只是打睡。隨分普請擇菜喫茶說話。且恁麼過時。天下老和尚拈槌竪拂盡是作夢。說禪說道總是寐語。你道據什麼道理。有道理堪作什麼。</p>
</div>
<div class='div-other'><a id='mulu55' />
<p class='h2'>任性合道　　逍遙絕惱</p><p>拈云。大無事境界。須是大無事人方能荷擔。古人養來養去。純純地如嬰兒相似。東西不辯南北不分。六根門頭一時休歇。自然虗明自照。了了地無諸分別念想任性隨緣。佛法世法不相惱亂。根塵四大動靜語默一齊卸却。更無絲毫繫絆。終日只守虗閑閑地。且道成得什麼邊事。良久云。到頭霜夜月。任運落前溪。</p>
</div>
<div class='div-other'><a id='mulu56' />
<p class='h2'>繫念乖真　　昏沈不好</p><p>拈云。瞎睡漢。而今髑髏中皮袋裡昏昏地。念念流注念念現前。作麼生得不乖天真之道。喚作飲無明酒醉在聲色煩惱窟中。昏昏沈沈地臥大法身於生死長夜。到幾時得醒悟去。直到驢年也未夢見在。</p>
</div>
<div class='div-other'><a id='mulu57' />
<p class='h2'>不好勞神　　何用疎親</p><p>拈云。迷頭認影作什麼。擬心即差。何況有疎親有揀擇。顛倒知見取捨解會。心路搜求意根揑搦。有什麼交涉。此事只要妄情體證。向用心不得處冥加觀察。何必勞心神苦思慮終日昏昏地。饒你參到彌勒下生。只是參得一肚妄想。莫怪相賺。只恐不是。古人道擬將心意學玄宗。大似西行却向東。</p>
</div>
<div class='div-other'><a id='mulu58' />
<p class='h2'>欲趣一乘　　勿惡六塵</p><p>拈云。嫌箇什麼。十方佛土中唯有一乘法。何處得六塵境來。你試與我拈一絲毫來看。內身外境虗空大地。咸是妙明真心中所現之物。塵塵爾念念爾。無有一法定有自躰。什麼處得見聞聲色來。但能外遣世界內脫身心。直下照了圓融無際。自然得大解脫。諸人者要見祖師麼。山虗風落石。樓靜月侵門。</p>
<p style="margin-left:1em">示眾云。道無定亂。法離見知。言句相投。都無實儀。從上諸聖心如白月口似醉人。以無味之談塞斷人口。握金剛寶劍截斷葛藤。句句論當機。要人覿面搆取。還有信得及底麼。</p>
</div>
<div class='div-other'><a id='mulu59' />
<p class='h2'>六塵不惡　　還同正覺</p><p>拈云。一言道盡裂破古今。外不見山河大地。內不見四大五蘊。色不是色聲不是。聲聞不是聞見不是見。竪拂子云。還見這箇麼。雪竇道。主丈子是塵。有什麼過。過既無。應合辯主。所以糞掃堆頭丈六金身。拈放一邊。赤肉團上壁立千仞。放過一著。直饒四方八面。正好連架打。遂擲下拂子云。我也不可盲枷瞎棒去也。</p>
</div>
<div class='div-other'><a id='mulu60' />
<p class='h2'>智者無為　　愚人自縛</p><p>拈云。一狀領過。又云。也不得草草。色香味觸外六塵境本無自躰。盡是衲僧轉身處。證明處。成道處。明眼漢終日綿密受用。無漏無為。有什麼過。未知有者心外見法。被見聞聲色眼前萬境一時縛住。而不知萬法本無。唯人自閙。禪和子。你但見凡見聖見女見男。盡是染污心中虗妄顛倒。據實而論無一絲毫計為對為緣。自是你無事生事。髑髏前自家見鬼。引得許多事。如蚕作蠒自纏自縛。不見四祖問三祖求解脫法門。祖云誰縛汝。禪和子。作麼生會佗道誰縛汝。良久云。領取鈎頭意。莫認定盤星。</p>
</div>
<div class='div-other'><a id='mulu61' />
<p class='h2'>法無異法　　妄自愛著</p><p>拈云。爭怪得別人。你而今從生至死只是這箇。千法萬法只是一法。更有什麼異來。你只管愛這箇嫌那箇。著這箇棄那箇。既有愛著即取一邊徒增夢境。以自性淘自性轉失真原。盡是自家虗妄顛倒。禪和子作麼生會它法無異法。良久云。一言盡十方。絲毫未舉揚。</p>
</div>
<div class='div-other'><a id='mulu62' />
<p class='h2'>將心用心　　豈非大錯</p><p>拈云。爭怪得別人。你四大解聽得法麼。既是赤肉團不解聽法。聽法者復是何物。現今以法聽法將心覔心將禪覔禪。擔一擔佛法更來這裏覔人說佛法。豈不是大錯。怕你道不著。還識羞麼。騎一頭牛却來問人牛在什麼處。莫辜負人好。</p>
</div>
<div class='div-other'><a id='mulu63' />
<p class='h2'>迷生寂亂　　悟無好惡</p><p>拈云。說迷說悟有什麼了期。只這箇是人人分上有此一段空寂之躰。徹上徹下明皎皎地。無定亂離見知。超凡聖越情量。若一念迷情忽背此空寂之體。即被散亂心想一時隔礙不能現前。若一念不生前後際斷。悟此空寂之體裏許。喚作實際理地不受一塵。更有什麼好之與惡。只如不涉迷悟又作麼生。常憶江南三月裏。鷓鴣啼處百花香。</p>
</div>
<div class='div-other'><a id='mulu64' />
<p class='h2'>一切二邊　　妄自斟酌</p><p>拈云。誰教你亂走。而今說聖說凡說迷說悟。說好說惡說有說無。說定說亂說心說境說。得說失說是說非。但是對待之法皆是二邊。若將此二邊卜度胡亂斟酌。盡是戲亂箇般。若擬心<span class='corr'>已</span>沒交涉。何況更在開口處。但有言句都無實<span class='corr'>義</span>。還知麼。巨鼇不在江湖裏。堪笑時人把釣竿。</p>
</div>
<div class='div-other'><a id='mulu65' />
<p class='h2'>夢幻空華　　何勞把捉</p><p>拈云。放下著。無一絲毫事。你生許多計較作什麼。一切萬境是夢。一切萬象作幻。一切萬法是空花。無纖毫可得。只為你業識茫茫。妄執四大肉團上臭骨頭死髑髏為我自身。引得許多勞攘。終日逐眼前萬境。只管作夢流轉將去。禪和子如何得醒醒去。良久云。青天白日。</p>
</div>
<div class='div-other'><a id='mulu66' />
<p class='h2'>得失是非　　一時放却</p><p>拈云。放到那裏。若有一物便教你放下。既如夢幻空花又作麼生。禪和子。而今要你放下得失是非。直是費力。須是悟一悟也不消你放下。自然知是一場夢幻。大都心若無事萬法一如。你若心頭勞癢是是非非得得失失在眼前。又作麼生會它道一時放却底道理。良久云。<span class='corr'>但</span>得雪消去。自然春到來。</p>
<p style="margin-left:1em">示眾云。把定乾坤眼綿綿。不漏絲毫離見起情。純清絕點。擬議即差。開口即墮。瞬目揚眉白雲萬里。到這裏你作麼生轉身吐氣。</p>
</div>
<div class='div-other'><a id='mulu67' />
<p class='h2'>眼若不睡　　諸夢自除</p><p>拈云。寐語作什麼。三世諸佛說夢。六代祖師說夢。天下老和尚說夢。揚眉瞬目拈槌竪拂盡是說夢。且道因誰致得。只為一切眾生無始劫來臥大法身於生死長夜。夢受六道輪迴生死。譬如世人睡眠困重。五根五動第六意識虗妄偏許種種夢境。此境實無但是識變。正當夢時不可為無。及其醒悟心境消落空無所有。所以道夢裡明明有六趣。覺後空空無大千。當知覺乃是夢。若眼開不睡則無夢境。若心不起則無生死。六趣輪迴皆由心作。三祖大師恁麼說。寂菴恁麼說。諸人與麼聽。且道是夢是覺。喝云。惺惺著。</p>
</div>
<div class='div-other'><a id='mulu68' />
<p class='h2'>心若不異　　萬法一如</p><p>拈云。一時道了也。還會麼。直得動靜一如。語默一如。見聞一如。迷悟一如。聖凡一如。眾緣萬境全體一真。更無心外法。亦無法外心。應須恁麼會。方始契如如。諸人者。眼睡則有夢境。心著便是輪迴。眼不睡則夢境自除。心不異則諸緣空寂。本來既無一物。花柳一任青紅。燕語鶯吟盡是道人活計。然雖如是。大似春意在景。噫。</p>
</div>
<div class='div-other'><a id='mulu69' />
<p class='h2'>一如體玄　　兀爾忘緣</p><p>拈云。合取皮袋。良久云。直是裩無襠。袴無口。頭上青灰三五斗。也未夢見在。饒你東西不辯。南北不分。眼似眉毛。口如鼻孔。養得如嬰兒純純地。也未夢見在。還會麼。風定花猶落。鳥啼山更幽。</p>
</div>
<div class='div-other'><a id='mulu70' />
<p class='h2'>萬法齊觀　　歸復自然</p><p>拈云。了了見無一物。天地一指。萬物一馬。懷六合於胸中而靈鑑有餘。鑑萬象於方寸而其神常虗。不動纖毫一時成現。孤明獨照歷劫坦然。返本還源歸根復命。到這裏方合自然天真之道。若能如是。是真出家。</p>
</div>
<div class='div-other'><a id='mulu71' />
<p class='h2'>泯其所以　　不可方比</p><p>拈云。若更開口。堪作什麼。所以道萬象既泯全體露現。正當恁麼時。說似一物即不中。喚作一物即不可。類不齊。不稱斷。混不得。亘古今。如人飲水冷暖自知。不可說示於人。諸人者要會麼。鷺鶿立雪非同色。明月芦花不似它。</p>
</div>
<div class='div-other'><a id='mulu72' />
<p class='h2'>止動無動　　動止無止</p><p>拈云。這箇些子如大火聚擬之即死。你作麼生卜度。要會麼。止即是動。且靜時全靜是動。所以動無動相。動時全動是靜。所以靜無靜相。你而今動用見聞所作所為千差萬別。是箇什麼。若覷得見當體無形狀無眹迹。便是動無動相。雖無形狀無眹迹。又却常在動用中撑天拄地。此則靜無靜相。若言其動。狀似䥫牛之機。若言其靜。應物現形。不可以動靜言說二邊卜度。是以從上古佛掩室扗詞不敢喘息。若喘息之間。白雲萬里。</p>
</div>
<div class='div-other'><a id='mulu73' />
<p class='h2'>兩既不成　　一何有尔</p><p>師云拈。却了也。動靜是二也勿交涉。動靜是一也勿交涉。修山主道。二破不成一。一法鎮長存。若人一一會。永劫受沈淪。須知此事絕戲論。無你下口處。淨躶躶赤洒洒地。赤肉團上壁立千仞。還見麼。良久云。只在此山中。雲深不知處。</p>
<p style="margin-left:1em">示眾云。田地穩密底人如羚羊掛角眹迹不留。神通遊戲底人似枯木開花別迎春色。忽若布漫天網子。施陷虎之機。便見七花八裂。還有透得荊棘林底麼。</p>
</div>
<div class='div-other'><a id='mulu74' />
<p class='h2'>究竟窮極　　莫存軌則</p><p>拈云。百尺竿頭如何進步。得到究竟處。辭窮理極身喪力盡。深窮之處不存一絲毫玄妙。不存一絲毫奇特。不存一絲毫佛法道理。大用現前有什麼軌則。掃地煎茶把針補衲。隨分著衣喫飯。堪報不報之恩。更有什麼禪可參道可學。雖然如此。也須是實到此田地始得。</p>
</div>
<div class='div-other'><a id='mulu75' />
<p class='h2'>契心平等　　所作俱息</p><p>拈云。水長船高泥多佛大。什麼處是不平等。透得過見得徹。運得此心平等受用。無始劫來妄狂顛倒自然歇滅。語默動靜綿綿無間。念念在裏許念念常不昧。所作所為悉皆頓息。萬境萬差一時坐斷。一一轉歸。盡是自<span class='corr'>己</span>無作妙用力。諸人者若點撿得出。實不虧人。倘不如此。向後大費力在。</p>
</div>
<div class='div-other'><a id='mulu76' />
<p class='h2'>狐疑淨盡　　正信調直</p><p>拈云。拶破面門識得麼。明明向你說了也。為什麼不知落處。只為你肚裏有禪所以不快活。你而今只管將古人言句玄妙公案築在肚皮裏。將謂平生參學事畢。殊不知盡是頑涎涕涶。古人喚作運糞入。污汝心田。確實而論無一點墨。若記箇元字脚。萬劫作野狐精。伶利漢聞舉著一時吐却。淨洗娘生口。直教心地空婁婁地。自然不疑。開口便見膽。你尋常也道我信得及。只是主張不曾有悟。不是正信。要會麼。江上晚來堪畫處。漁人披得一蓑歸。</p>
</div>
<div class='div-other'><a id='mulu77' />
<p class='h2'>一切不留　　無可記憶</p><p>拈云。直得堆山積岳爭可不留。還知落處麼。你但虗洞胸懷無識無知。心如墻壁瓦礫大死底人相似。一向絕想絕念無絲毫氣息。直下命根斷去。終日雖在動用之中。自然常處無為之境。良久云。不合恁麼道。</p>
</div>
<div class='div-other'><a id='mulu78' />
<p class='h2'>虗明自照　　不勞心力</p><p>拈云。縮却舌頭別舉來看。良久云。這箇境界無人識得。不是你暫時作箇道理便當此事。它古人歇來歇去口如臘月扇子。心似枯木寒灰。十度發言九度休去。諸人者不是強為任運如此。誵訛在什麼處。江月照。松風吹。永夜清霄何所為。</p>
</div>
<div class='div-other'><a id='mulu79' />
<p class='h2'>非思量處　　識情難測</p><p>拈云。隨後來也。你道是什麼。這箇喚作現成公案到地頭語。直是峭措直是奇特。豈不見僧問雲門。如何是非思量處。門云識情難測。雪竇道。這僧下坡不走。雲門快便難逢。直得問處如函答處如蓋。函蓋相應乾坤把定。猶未夢見三祖在。且道利害在什麼處。影搖千尺龍蛇動。聲撼半天風雨寒。</p>
<p style="margin-left:1em">示眾云。隱密全該現成公案。高低普應日用無窮。徒誇偃流掃影之機。謾說劍刃鋒鋩之辯。結草乖道人之志。彫沙無鏤玉之談。須是向上人方明向上事。還有透關底麼。</p>
</div>
<div class='div-other'><a id='mulu80' />
<p class='h2'>真如法界　　無自無它</p><p>拈云。且莫茶胡。這箇是什麼事。教你恁麼道。有者道無妄曰真。不變曰如。一心是法。隨緣差別是法界。此一真如躰不變是理法界。隨緣差別事法界。理無間事是理事無礙法界。一一事法界融通無盡是事事無礙法界。你若恁麼注解。要見三祖大師驢年也未許你。古人道青青翠竹盡是真如。又作麼生。豈不見鹽官問座主講什麼經。主云華嚴經。官云華嚴有幾種法界。主云略說有四種廣說重重無盡。官竪起拂子云者箇是第幾種。主罔措。官云。思而知。慮而解。日下孤燈。果然失照。諸人者還知麼。一著不到處。滿盤空用心。</p>
</div>
<div class='div-other'><a id='mulu81' />
<p class='h2'>要急相應　　唯言不二</p><p>拈云。猶嫌少在那。纔落唇吻便是死門。更無活路。只是這句子千聖開口不得。盡力要道亦道不出道不得。不見文殊問維摩。如何是不二法門。維摩對它道什麼。直得目瞪口呿四稜蹋地。無邊法門無邊妙義不消一點。一時明得。雖然如是。更須知有一人呵呵大笑。若識得此人。管取不著草鞋錢。</p>
</div>
<div class='div-other'><a id='mulu82' />
<p class='h2'>不二皆同　　無不包容</p><p>拈云。一口吞盡更無滲漏。任是河沙妙德普蘊其中。百千道光皆從斯起。法法平等佛佛道齊。入不二法門聖凡同躰。包納大虗含容萬象。只在諸人現今立地。不動纖毫一時成現。恁麼承當去<span class='corr'>已</span>是不著便。過在什麼處。禹力不到處。河聲流向向。</p>
</div>
<div class='div-other'><a id='mulu83' />
<p class='h2'>十方智者　　皆入此宗</p><p>拈云。天下衲僧跳不出。三世諸佛也入此宗。六代祖師也入此宗。天下老和尚皆入此宗。現大神通作大佛事。或下棒下喝。作舞輥毬。竪拂竪拳。拽石搬土。一言一句一機一境。盡從此宗出。直饒一出一入應變無窮。也是周婆道底。</p>
</div>
<div class='div-other'><a id='mulu84' />
<p class='h2'>宗非促延　　一念萬年</p><p>拈云。萬里神光透頂透底。促則只是一念。延則豈止萬年。空劫<span class='corr'>已</span>前更<span class='corr'>已</span>前也不離今時日用。若能觀彼久遠猶如今日。古今通。始終同。表裏情亡三世淨盡。一條白練一念萬年。只是箇無孔䥫槌一色邊事。須知雲外千峯上。別有靈松帶露寒。</p>
</div>
<div class='div-other'><a id='mulu85' />
<p class='h2'>無在不在　　十方目前</p><p>拈云。定動精神一時包褁。縱是周徧十方心。目前無法。不在一切處。意在目前。若也一時坐斷。無遠無近無在無不在。乃至或取或放或縱或擒。不由別人只是自<span class='corr'>己</span>本有如是神通變化。若能自證自用自擔自荷自作活計。羅籠不住呼喚不回。便能如是透網金鱗得大自在。只如不是目前機亦非目前事又作麼生。大眾擬議。師云速禮三拜。</p>
<p style="margin-left:1em">示眾云。異類中行。方解無情說法。命根斷去。自然不受人瞞。要開空劫之門。須掣無鑐之鎻。天曉不露夜半正明。無端打破畫餅。便見許多狼籍。還有洗得脫底麼。</p>
</div>
<div class='div-other'><a id='mulu86' />
<p class='h2'>極小同大　　妄絕境界</p><p>拈云。可煞奇特。主丈子是小是大。拈起則普天匝地塞壑填溝。豈不是極小同大。一毫頭上虗空大地一時總現。豈不是極小同大。坐微塵裏轉大法輪。無邊香水海寶王剎也只向一毫端一微塵上歷歷現前。豈不是極小同大。等閑竪起一指。逼塞虗空無涯無岸豈不是極小同大。又作麼生說妄絕境界底道理。良久云。達磨不會。大難大難。</p>
</div>
<div class='div-other'><a id='mulu87' />
<p class='h2'>極大同小　　不見邊表</p><p>拈云。大地載不起。虗空包不盡底一段大事。只是在諸人眼中曰見耳中曰聞。豈不是極大同小。眼根也徧法界。耳根也徧法界。有什麼邊表。據實而論。盡十方世界只是箇火爐。只是箇主丈子。只在諸人眉毛眼睫上。豈不是極大同小。它古人向你道盡大地撮來如粟米粒大。拋向面前。漆桶不會。依前竪窮橫徧恁麼去也。還會麼。過橋村酒美。隔岸野花香。</p>
</div>
<div class='div-other'><a id='mulu88' />
<p class='h2'>有即是無　　無即是有</p><p>拈云。一欵便招更莫思前慮後。一般底便說。言語性空。有無不可得。又道有無只是名字。皆是分別。我口裏舉處便是。豈更有二來。又道有之與無從什麼處起。只管認口頭聲色。你恁麼會。入地獄如箭。只如僧問趙州狗子還有佛性也無。州云有。僧云既有為什麼撞入這皮袋。州云為伊知而故犯。又僧問狗子還有佛性也無。州云無。僧云一切眾生皆有佛性狗子為什麼無。州云為伊有業識在。而今兄弟皆道後面是蓋覆語。緊要只在有無處。苦哉。滅胡種族。有什麼交涉。要見三祖趙州麼。收取詩書歸舊院。落花啼鳥一般春。</p>
</div>
<div class='div-other'><a id='mulu89' />
<p class='h2'>若不如是　　必不須守</p><p>拈云。猶較些子。却許你具一隻眼。又云恁麼恁麼。無位真人常在面門出入。無晝無夜無動無靜。念念進向念念現前。念念相應念念守護。有之與無自然一串穿却。你若狂狗逐塊隨語生解。便是挽家散宅落在今時。不能與主人翁相應。如何得不落今時。良久云。月色靜中見。松聲清夜聞。</p>
</div>
<div class='div-other'><a id='mulu90' />
<p class='h2'>一即一切　　一切即一</p><p>拈云。舌頭無骨。一任七穿八穴。提起盡大地人性命也只消一句子。有者道一是一心。一切是萬法。萬法唯一心。一心全萬法。且喜沒交涉。若恁麼開講。做座主即得。於衲僧門下更參百千萬年未許你在。且作麼生是衲僧門下事。踏著稱槌硬似䥫。</p>
</div>
<div class='div-other'><a id='mulu91' />
<p class='h2'><span class='corr'>但</span>能如是　　何慮不畢</p><p>拈云。猶欠一著在。畢竟事作麼生。禪和子多道一即一切一切即一。法即是心心即是法。但恁麼會。參學事無不了畢。且莫錯會好。它祖師是大無事底人。肚裏有許多葛藤堪作什麼。諸人者你作麼生會它道但能如是何慮不畢。良久云。三人證龜成鼈。</p>
</div>
<div class='div-other'><a id='mulu92' />
<p class='h2'>信心不二　　不二信心</p><p>拈云。慚惶殺人。又云。識什麼好惡。要你髑髏前喃喃地是什麼。莫是信之與心更無有二麼。且莫顛言倒語。恁麼恁麼。珊瑚枝枝撐著月。參得透見得徹。只消箇信心不二不二信心。直得函蓋乾坤把定世界。雖然如是。若不得流水。還應過別山。</p>
</div>
<div class='div-other'><a id='mulu93' />
<p class='h2'>言語道斷　　非去來今</p><p>師噓一聲云。三祖大師弓折箭盡。雖然末後全提。納一場敗關。不同小小。撿點得出。語盡山雲海月情。點撿不出。依前不會還飛去。有般底便主張道言語道斷非去來今。便是至道無難唯嫌揀擇。至道無難唯嫌揀擇。便是言語道斷非去來今。最初是末後句。末後是最初句。若恁麼。依前打入鬼窟裏去。諸人者應是三世諸佛六代祖師天下老和尚無邊法門無量妙義。我今忍俊不禁。只要一句子與你說破。休休。著甚來由。閑話古與今。特地一場愁。古人直得口邊白醭眼開懶閉。諸人被寂菴推東劃西強生分別。且道與古人如何。雖然如是。也要諸人知有。非但三祖大師弓折箭盡。寂菴亦是鎗折力乏家破人亡。畢竟如何。各請歸去休。莫待雨霖頭。</p>
</div></div>
<p class='juan'>真歇和尚拈古<span class='note-inline'>(終)</span></p>
<div class='div-w'><p>當紹興間。妙喜正統東山詆訾默照寂菴。是舉可謂入其室操其戈。取其矛擊其盾。覽者當自得之。<span class='note-inline'>(義遠)</span>敬䟦。</p>
</div>
</div><!-- end of div[@id='body'] -->
</body></html>