<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈會元續略</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1566-A 五燈會元續略序</p><p>余嘗讀燈元而咄嗟累葉之曠絕也。豈無大川其師起而覃舉馬者寂寂。至今含光隱曜。伊誰之責。夫慧命䔮傳與世間歷服等耳。答。非史氏雲興。其間臧否污隆之數。何以較若列眉。久將湮湮必趨而之敝。稗官以意為春秋。穢史復借為金米市矣。佛祖慧命密相付囑。何用文為。然而世代緬邈。判三污而序五嶽。安所取衷乎。龍門敘三千年。括以五萬言。約而能該。班椽綜掇西漢。幾八萬餘言。廣而不濫。大川和尚集五燈會元。厥功亦不下班馬。何為乎寂寂如今日也。我朝神聖邁往微猷高扇。即十七年憂勤史不勝載。痛闖孽憑陵蔑我圖書。聞掖垣充棟蕩然瓦礫。後之人將焉依。故余切切與宰執高硜老及之亦與書同憂。以纂史力請兼以操訪遺文題屬。而它者不之急。中徹報罷。誠千古恨事也。爾時浪跡武夷。適傳遠門禪師書讀燈元之舉。余廢屐而嘆曰。事固相符。其有墜書。舉者天也。禪師精神寂莫。能該乎。能無濫乎。能辨湮渭。而旁正絲絲不棼乎。若然是亦選佛場之龍門班椽也。寧止步大川軌躅而<span class='corr'>已</span>哉。盖上下系四百餘年。心心接續如針投鉢。罔書罅漏。其寫炤在語言文字之外。又不答史氏之溢美蕪詞以炫惑後世也。禪師勉焉哉。余將隱矣。亦重有感乎斯文。是為序。</p>
<p style="margin-left:1em">旹。</p>
<p style="margin-left:1em;text-indent:-1em">弘光元年乙酉春莫佛弟子吏科左給事中馬嘉植薰沐拜書於武夷精舍</p>
</div>
<div class='div-xu'><a id='mulu2' />
<p class='h1'>No. 1566-B 敘</p><p>正法眼藏之布在方策也。自景德傳燈始。踵其後者李遵勗之廣燈。佛國之續燈。䀲翁之聯燈。雷菴之普燈。層見疊出。卷帙浩繁。學者不無望洋而嘆。紹定間。大川濟公承浙翁之傳。主握宗印。集諸學侶撮為會元。可謂始終條理一以貫之。宋季迄元代有宗匠說法如雲。指不勝屈。入我明聖祖神宗。道化翔流普天皈命。而應斯嘉運。嶄嶄出頭角。又何似柱生也晚。適丁末造目擊先覺遺言僅存洞濟二宗散行㝢內。未經收聚神廟間。紫柏大師每念斯舉。終未獲遂。即邇來明眼宗師徵修有年。未見刊出。<span class='note-inline'>(柱)</span>何人。斯而敢與夫述者之列第。恐世愈久而名愈湮。名愈湮而脈愈紊。授受不明。旁正不分。閑之不可不取諸豫也。故纘大川老人之緒略續四冊。梓以問世。倘遇少室真孫。以負荷佛祖為心。不以罪而以知得。藉此而擴充之。補見聞之所未逮。裒成大業。則千燈互映。使正法流衍于不匱也。予其拭睫以竢。</p>
<p style="margin-left:1em">旹</p>
<p>崇禎十七年歲舍甲申佛成道日</p>
<p style="margin-left:3em">支提山嗣祖沙門遠門　淨柱　拜撰</p>
</div>
<div class='div-other'><a id='mulu3' />
<p class='h1'>凡例</p>
<ul class="">
<li><span class="corr"/>會元合五為一。連珠編貝。良工心苦。今猶見之。是書旁蒐博<span class="corr">采</span>。去似存真。未敢以千金募諸咸陽。亦將舉苦心商之天下。</li>

<li><span class="corr"/>是書羅輯多年。而載筆從事則始崇禎壬午至甲申冬季。爛然成編。會四方多故。藏之石室。未敢通行。更歷四載。遘先師石雨和尚示寂。乃嘆曰。是書之出其有待乎。爰是舉先師末後數語附入。亦續經而書孔丘卒之意也。</li>

<li><span class="corr"/>會元所載曹洞終於十四卷。臨濟終於二十卷。先盡者宜先續。後竟者宜後書。故以洞宗置第一卷。不敢紊絕續之次也。又會元載圜悟法嗣。首大慧。次虎丘。是書亦以大慧法裔居先。虎丘法裔居次。俱循舊典。匪有異聞。至若黃龍忠育王裕護國元等一二傳燈。則附于大慧法裔之列。</li>

<li><span class="corr"/>臨濟宗自宋季稍盛於江南。閱元而明人宗大匠所在都有。而韜光<span class="corr">斂</span>瑞民莫得傳。惟是天童磬山車溪三派鼎峙支那。學者依為出世梯航。第諸家語錄不翅充棟。是用芟繁選要。使一滴水味全具江河。至于聯珠頌古諸師。未詳其住持何剎。謹錄頌古一則跗入法嗣。使稽燈者易於覧觀。</li>

<li><span class="corr"/>曹洞宗至宋季尤盛於河北。所以元世祖大集沙門。惟雪庭裕祖高賢鱗附。如黃鐘為八十四調之首。如車轂為三十六輻所歸。洵至盛矣。誰與京焉。獨惜明興以前。金遼以後。河北為戰爭之所。名剎兵穢。格言燹加。如洛之白馬天慶。嵩之少室龍潭。熊耳之空相。磁之大明。泰之靈巖。燕之報恩萬壽。燈燈不絕班班可紀。而人罕被其光。至今僅存雲門壽昌少室三葉頗稱蕃衍。但清涼<span class="corr">已</span>上間有一二宗支無從考覈。余登少室探求行實遺言。得抄本語略於敝簏。首尾簡蠧不可意推。其可句讀者尚存二十餘篇。跡其上下師承。按之道行塔銘。諸刻綠會不爽亦合璧之。最奇者謹備錄。以質明鑒。</li>

<li><span class="corr"/>弁山一花現瑞。所載洞宗一支及崆峒傳燈。世譜俱以鹿門覺為石林秀。王山體為玉山體。淳拙文才為拙才淳。中間又少青原下二十九世。俱空契斌禪師誤也。所以弁山相傳拈香傳達磨正宗四十二世瑞老和尚。職此之故耳。其中詳辯載在洞宗源流正派圖。茲不復舉。</li>

<li><span class="corr"/>雲門宗自宋迄元代不乏人。如圓通善王山濟。俱明眼宗哲。法席甚盛。但嗣法莫可考。豈深藏其德而不求著耶。抑末流聞見之不廣也。闕所不知。冀有後獲。</li>

<li><span class="corr"/>近代同門昆季並以囑付後先循序編列。先得法者居前。次得法者居後。邇有不遵古訓。欲以先開堂者為長。於義未洽矣。以物情譬之人。有二丈夫子者。貴顯相等仕籍殊年。弟以丑榮。兄以辰進。而旁觀者議欲伯仲。而仲伯非獨其弟羞之。厥父亦將操箠而擊之矣。觀是書者。僭慢之愆。躐等之俑。殆知免夫。</li>

<li><span class="corr"/>海內名宿各化一方。聽<span class="corr">采</span>風聲未闚全豹。然登堂法語諦觀一二。亦足仞積玉於藍田。量藏金於南國矣。儻遇巨手鴻裁。舉所覩聞益加詳備。何以酬之。為賦卬須。</li>

<li><span class="corr"/>南嶽下三十四世。青原下三十六世。二枝競秀承嗣<span class="corr">已</span>滿天下。其出世有語錄者易於纂合。今悉<span class="corr">已</span>存之草創矣。其在水邊林下潛行密用。無從得其機語。若剞出得無有缺陷乎。或曰止止。將有後師而為續略者。中書君將不憚煩。師何速為。</li>
</ul><p style="margin-left:6em">戊子仲春　遠門道人　漫書</p>
</div>
<div class='div-other'><a id='mulu4' />
<p class='h1'>五燈會元續略目錄</p><p class="pre">卷首<br/>　序文　凡例<br/>卷一上<br/>曹洞宗<br/>　青原下十五世<br/>　　淨慈暉禪師法嗣<br/>　　　華藏慧祚禪師<br/>　青原下十六世<br/>　　雲竇鑑禪師法嗣<br/>　　　天童如淨禪師<br/>　　華藏祚禪師法嗣<br/>　　　東谷光禪師<br/>　青原下十七世<br/>　　天童淨禪師法嗣<br/>　　　鹿門覺禪師　雪菴從瑾禪師<br/>　　東谷光禪師法嗣<br/>　　　直翁舉禪師<span class='note-inline'>(不列章次)</span><br/>　青原下十八世<br/>　　鹿門覺禪師法嗣<br/>　　　青州一辨禪師<br/>　　直翁舉禪師法嗣<br/>　　　天童岫禪師<br/>　青原下十九世<br/>　　青州辨禪師法嗣<br/>　　　大明寶禪師　慈雲覺禪師<br/>　　天童岫禪師法嗣<br/>　　　雪竇大證禪師<br/>　青原下二十世<br/>　　大明寶禪師法嗣<br/>　　　王山體禪師　仁山恒禪師<br/>　青原下二十一世<br/>　　王山體禪師法嗣<br/>　　　雪巖滿禪師　勝默光禪師<br/>　　仁山恒禪師法嗣<br/>　　　大明詮禪師<br/>　青原下二十二世<br/>　　雪巖滿禪師法嗣<br/>　　　報恩行秀禪師<br/>　青原下二十三世<br/>　　報恩秀禪師法嗣<br/>　　　少室福裕禪師　報恩從倫禪師<br/>　　　從寬禪師　華嚴至溫禪師<br/>　　　丞相移剌楚材居士<br/>　青原下二十四世<br/>　　少室裕禪師法嗣<br/>　　　少室文泰禪師　報恩智泰禪師<br/>　　　靈巖淨肅禪師<br/>　青原下二十五世<br/>　　少室泰禪師法嗣<br/>　　　寶應福遇禪師　靈巖潔禪師<br/>　　靈巖肅禪師法嗣<br/>　　　寶應永達禪師　封龍普就禪師<br/>　青原下二十六世<br/>　　寶應遇禪師法嗣<br/>　　　少室文才禪師<br/>　　靈巖潔禪師法嗣<br/>　　　天界道成禪師<br/>　　封龍就禪師法嗣<br/>　　　天慶義讓禪師<br/>　青原下二十七世<br/>　　少室才禪師法嗣<br/>　　　萬安子嚴禪師<br/>　　天慶讓禪師法嗣<br/>　　　熊耳子定禪師<br/>　青原下二十八世<br/>　　萬安嚴禪師法嗣<br/>　　　少室了改禪師<br/>　青原下二十九世<br/>　　少室改禪師法嗣<br/>　　　少室契斌禪師<br/>　青原下三十世<br/>　　少室斌禪師法嗣<br/>　　　定國可從禪師<br/>　青原下三十一世<br/>　　定國從禪師法嗣<br/>　　　少室文載禪師<br/>　青原下三十二世<br/>　　少室載禪師法嗣<br/>　　　宗鏡宗書禪師<br/>　青原下三十三世<br/>　　宗鏡書禪師法嗣<br/>　　　少室常潤禪師　廩山常忠禪師<br/>　青原下三十四世<br/>　　少室潤禪師法嗣<br/>　　　大覺方念禪師　少室正道禪師<br/>　　廩山忠禪師法嗣<br/>　　　壽昌慧經禪師<br/>卷第一下<br/>　青原下三十五世<br/>　　大覺念禪師法嗣<br/>　　　雲門圓澄禪師<br/>　　少室道禪師法嗣<br/>　　　少室慧喜禪師<br/>　　壽昌經禪師法嗣<br/>　　　博山元來禪師　東苑元鏡禪師<br/>　　　壽昌元謐禪師　鼓山元賢禪師<br/>　青原下三十六世<br/>　　雲門澄禪師法嗣<br/>　　　指南明徹禪師　麥浪明懷禪師<br/>　　　佛日明方禪師　化山明盂禪師<br/>　　　東山明澓禪師　香雪明有禪師<br/>　　　百丈明雪禪師　雁田柳湞居士<br/>　　　葉曇茂居士<br/>　　博山來禪師法嗣<br/>　　　瀛山智誾禪師　開府余大成居士<br/>　　東苑鏡禪師法嗣<br/>　　　徑山道盛禪師<br/>卷第二上<br/>臨濟宗<br/>　南嶽下十六世<br/>　　黃龍忠禪師法嗣<br/>　　　慈化印肅禪師<br/>　　懶牛和禪師法嗣<span class='note-inline'>(師嗣天目齊齊嗣五祖演)</span><br/>　　　竹林寶禪師<span class='note-inline'>(不列章次)</span><br/>　南嶽下十七世<br/>　　東林顏禪師法嗣<br/>　　　昭覺紹淵禪師<br/>　　育王光禪師法嗣<br/>　　　靈隱之善禪師　淨慈居簡禪師<br/>　　　徑山如琰禪師　天童派禪師<br/>　　　東禪觀禪師　上方銛禪師<br/>　　　育王師瑞禪師　育王權禪師<br/>　　　淨慈義雲禪師　育王宗印禪師<br/>　　　鐘山印禪師<br/>　　東禪嶽禪師法嗣<br/>　　　鼓山知玿禪師<br/>　　天童全禪師法嗣<br/>　　　育王妙堪禪師　靈隱希夷禪師<br/>　　雪峰然禪師法嗣<br/>　　　如如顏丙居士<br/>　　淨慈一禪師法嗣<br/>　　　天童達觀禪師<br/>　　焦山體禪師法嗣<br/>　　　天童智頴禪師<br/>　　大洪證禪師法嗣<br/>　　　萬壽師觀禪師<br/>　　竹林寶禪師法嗣<br/>　　　竹林安禪師<span class='note-inline'>(不列章次)</span><br/>　南嶽下十八世<br/>　　鼓山永禪師法嗣<br/>　　　淨慈悟明禪師<br/>　　靈隱善禪師法嗣<br/>　　　雪峰善珍禪師　龍濟宗鍪禪師<br/>　　　淨慈仲頴禪師<br/>　　淨慈簡禪師法嗣<br/>　　　育王大觀禪師<br/>　　徑山琰禪師法嗣<br/>　　　淨慈廣聞禪師　靈隱普濟禪師<br/>　　　徑山原肇禪師　雙林朋禪師<br/>　　　東山源禪師　弁山阡禪師<br/>　　育王瑞禪師法嗣<br/>　　　瑞巖崇壽禪師<br/>　　天童派禪師法嗣<br/>　　　無境徹禪師<br/>　　育王堪禪師法嗣<br/>　　　薦福燦禪師<span class='note-inline'>(不列章次)</span><br/>　　天童觀禪師法嗣<br/>　　　華藏善淨禪師<span class='note-inline'>(不列章次)</span>　虎丘善濟禪師<br/>　　天童頴禪師法嗣<br/>　　　靈隱如珏禪師<br/>　　萬壽觀禪師法嗣<br/>　　　黃龍慧開禪師　孤峰德秀禪師<span class='note-inline'>(不列章次)</span><br/>　　　石霜妙印禪師<br/>　　竹林安禪師法嗣<br/>　　　容菴海禪師<span class='note-inline'>(不列章次)</span><br/>　南嶽下十九世<br/>　　徑山珍禪師法嗣<br/>　　　徑山行端禪師<br/>　　淨慈頴禪師法嗣<br/>　　　江心了萬禪師　岳林益禪師<br/>　　育王觀禪師法嗣<br/>　　　仰山元熈禪師<br/>　　淨慈聞禪師法嗣<br/>　　　徑山妙高禪師　天童鑒禪師<br/>　　雙林朋禪師法嗣<br/>　　　靈隱祖誾禪師<br/>　　靈隱濟禪師法嗣<br/>　　　雪竇烟同禪師<br/>　　薦福燦禪師法嗣<br/>　　　支堤澄鑑禪師<br/>　　華藏淨禪師法嗣<br/>　　　天童謀禪師<br/>　　徑山珏禪師法嗣<br/>　　　天竺有禪師<br/>　　黃龍開禪師法嗣<br/>　　　護國宗禪師　瞎驢無見禪師<br/>　　　放牛余居士<br/>　　孤峰秀禪師法嗣<br/>　　　鼓山正凝禪師　雙林介禪師<br/>　　石霜印禪師法嗣<br/>　　　金牛真禪師<span class='note-inline'>(不列章次)</span>　真翁圓禪師<span class='note-inline'>(不列章次)</span><br/>　　容菴海禪師法嗣<br/>　　　慶壽璋禪師<br/>卷第二下<br/>　南嶽下二十世<br/>　　徑山端禪師法嗣<br/>　　　靈隱慧明禪師　天寧梵琦禪師<br/>　　　徑山智及禪師　萬壽至仁禪師<br/>　　　天衣元瀞禪師　國清曇噩禪師<br/>　　　徑山祖銘禪師　靈隱法林禪師<br/>　　　徑山福報禪師<br/>　　仰山熈禪師法嗣<br/>　　　龍翔大訢禪師　保寧天倫禪師<br/>　　　中竺正逵禪師　育王祖瑛禪師<br/>　　　祥符念常禪師<br/>　　天童鑒禪師法嗣<br/>　　　竺田霖禪師<span class='note-inline'>(不列章次)</span><br/>　　天竺有禪師法嗣<br/>　　　天池信禪師<span class='note-inline'>(不列章次)</span><br/>　　鼓山凝禪師法嗣<br/>　　　蒙山異禪師<br/>　　金牛真禪師法嗣<br/>　　　無用寬禪師<br/>　　真翁圓禪師法嗣<br/>　　　無能教禪師<span class='note-inline'>(不列章次)</span><br/>　　慶壽璋禪師法嗣<br/>　　　慶壽印簡禪師<br/>　南嶽下二十一世<br/>　　靈隱明禪師法嗣<br/>　　　雙林誾禪師<span class='note-inline'>(不列章次)</span><br/>　　萬壽仁禪師法嗣<br/>　　　徑山文琇禪師<br/>　　徑山銘禪師法嗣<br/>　　　天寧力金禪師　徑山仁淑禪師<br/>　　龍翔訢禪師法嗣<br/>　　　天界慧曇禪師　天界宗泐禪師<br/>　　　圓通崇裕禪師　靈隱輔良禪師<br/>　　　寶相懷渭禪師<br/>　　保寧倫禪師法嗣<br/>　　　物先義禪師<br/>　　竺田霖禪師法嗣<br/>　　　道場明德禪師<br/>　　天池信禪師法嗣<br/>　　　大慈成禪師　天寶法樞禪師<br/>　　蒙山異禪師法嗣<br/>　　　鐵山瓊禪師<br/>　　無能教禪師法嗣<br/>　　　妙果水盛禪師<br/>　　太湖寬禪師法嗣<br/>　　　縉雲真禪師　龍池永寧禪師<br/>　南嶽下二十二世<br/>　　雙林誾禪師法嗣<br/>　　　徑山宗淨禪師<br/>　　天界曇禪師法嗣<br/>　　　靈谷淨戒禪師<br/>　　物先義禪師法嗣<br/>　　　祖芳聯禪師<span class='note-inline'>(不列章次)</span><br/>　　大慈成禪師法嗣<br/>　　　烏石世愚禪師<br/>　　天寶樞禪師法嗣<br/>　　　雪峰智順禪師<br/>　　鐵山瓊禪師法嗣<br/>　　　香山聦禪師<br/>　　縉雲真禪師法嗣<br/>　　　靈鷲寶金禪師<br/>　南嶽下二十三世<br/>　　淨慈聯禪師法嗣<br/>　　　慈光成禪師<br/>　　烏石愚禪師法嗣<br/>　　　靈谷非幻禪師　三峰啟原禪師</p>
<p style="margin-left:2em">禪門達者不出于世與出世而未詳法嗣者附此。</p>
<p class="pre">　　　青州佛覺禪師　圓通善國師<br/>　　　慶壽玉禪師　趙文孺居士<br/>　　　高郵定禪師　普照寶禪師<br/>　　　徑山慶禪師　竹林海禪師<br/>　　　慶壽教享禪師　嘉山來禪師<br/>　　　通玄圓通禪師　五臺慧洪大師<br/>　　　獎山元模禪師　普炤道悟禪師<br/>　　　靈隱淳朋禪師　九峰壽首座<br/>　　　天台祖燈禪師　仙林雪庭禪師<br/>　　　少林匾囤禪師　永寧清禪師<br/>　　　伏牛明理禪師　雲棲袾宏大師<br/>　　　紫柏真可大師　黃檗深有禪師<br/>　　　白馬方彖禪師　鵞湖心禪師<br/>卷第三上<br/>臨濟宗<br/>　南嶽下十八世<br/>　　天童傑禪師法嗣<br/>　　　臥龍祖先禪師　靈隱崇嶽禪師<br/>　　　天童自鏡禪師　薦福生禪師<br/>　　　隱靜致柔禪師　淨慈慧光禪師<br/>　　　侍郎張鎡居士<br/>　南嶽下十九世<br/>　　臥龍先禪師法嗣<br/>　　　徑山師範禪師　靈隱法薰禪師<br/>　　　雲居慈覺禪師<br/>　　雲隱嶽禪師法嗣<br/>　　　天童文禮禪師　華藏覺通禪師<br/>　　　雪竇仲謙禪師　道場普巖禪師<br/>　　　金山善開禪師　龍翔希璉禪師<br/>　　　瑞巖光睦禪師　北海心禪師<br/>　　　諾菴肇禪師　淨慈道禪師<br/>　　　秘監陸游居士<br/>　　天童鏡禪師法嗣<br/>　　　淨慈沅禪師<br/>　　薦福生禪師法嗣<br/>　　　徑山道冲禪師<br/>　　隱靜柔禪師法嗣<br/>　　　雙杉元禪師<br/>　南嶽下二十世<br/>　　徑山範禪師法嗣<br/>　　　仰山祖欽禪師　淨慈妙倫禪師<br/>　　　天童惠禪師　天童祖智禪師<br/>　　　月坡明禪師　環溪一禪師<br/>　　　希叟曇禪師　靈隱寧禪師<br/>　　　無學元禪師<span class='note-inline'>(不列章次)</span><br/>　　靈隱薰禪師法嗣<br/>　　　淨慈慧禪師　中竺珂禪師<br/>　　天童禮禪師法嗣<br/>　　　育王如珙禪師　淨慈行鞏禪師<br/>　　華藏通禪師法嗣<br/>　　　徑山普度禪師<br/>　　雪竇謙禪師法嗣<br/>　　　承天真禪師<br/>　　道場巖禪師法嗣<br/>　　　徑山智愚禪師　淨慈衍禪師<br/>　　金山開禪師法嗣<br/>　　　徑山心月禪師<br/>　　徑山冲禪師法嗣<br/>　　　淨慈敬禪師　北山隆禪師<br/>　南嶽下二十一世<br/>　　仰山欽禪師法嗣<br/>　　　高峰原妙禪師　靈雲持定禪師<br/>　　　徑山希陵禪師<span class='note-inline'>(不列章次)</span>　道場信禪師<br/>　　　匡山源禪師<br/>　　淨慈倫禪師法嗣<br/>　　　瑞巖寶禪師　絕象鑒禪師<br/>　　　竹屋簡禪師<br/>　　無學元禪師法嗣<br/>　　　月庭忠禪師　高峰日禪師<span class='note-inline'>(不列章次)</span><br/>　　育王珙禪師法嗣<br/>　　　紫籜道禪師　保寧清茂禪師<br/>　　淨慈鞏禪師法嗣<br/>　　　靈隱德海禪師　天寧景曇禪師<br/>　　徑山度禪師法嗣<br/>　　　玉山德珍禪師<span class='note-inline'>(不列章次)</span>　徑山淨伏禪師<br/>　　　天童坦禪師<span class='note-inline'>(不列章次)</span><br/>　　徑山愚禪師法嗣<br/>　　　寶葉源禪師　閑極雲禪師<br/>　　徑山月禪師法嗣<br/>　　　南叟茙禪師<br/>卷第三下<br/>　南嶽下二十二世<br/>　　高峰妙禪師法嗣<br/>　　　中峰明本禪師　正宗了義禪師<br/>　　　大覺祖雍禪師　白雲以假禪師<br/>　　靈雲定禪師法嗣<br/>　　　般若世誠禪師<br/>　　徑山陵禪師法嗣<br/>　　　寶林紹大禪師　徑山正源禪師<br/>　　　覺隱本誠禪師　智者義禪師<span class='note-inline'>(不列章次)</span><br/>　　道場信禪師法嗣<br/>　　　福源清珙禪師<br/>　　　聖羅剛禪師　平山林禪師<span class='note-inline'>(不列章次)</span><br/>　　匡山源禪師法嗣<br/>　　　海門惟則禪師<br/>　　瑞巖寶禪師法嗣<br/>　　　華頂先覩禪師<br/>　　高峰日禪師法嗣<br/>　　　日本疎石國師<br/>　　紫籜道禪師法嗣<br/>　　　徑山興禪師　瑞巖無慍禪師<br/>　　　別源源禪師<span class='note-inline'>(不列章次)</span>　天童一禪師<br/>　　保寧茂禪師法嗣<br/>　　　本覺清欲禪師　瑞雲茂禪師<br/>　　靈隱海禪師法嗣<br/>　　　徑山鏡禪師　斗峰正璋禪師<br/>　　　育王慧炤禪師<br/>　　天寧曇禪師法嗣<br/>　　　三空居士<br/>　　玉山珍禪師法嗣<br/>　　　莊山忠禪師<br/>　　徑山伏禪師法嗣<br/>　　　徑山悅禪師　靈隱明禪師<span class='note-inline'>(不列章次)</span><br/>　　天童坦禪師法嗣<br/>　　　天界懷信禪師<br/>　南嶽下二十三世<br/>　　中峰本禪師法嗣<br/>　　　伏龍元長禪師　獅林惟則禪師<br/>　　　日本印原禪師<br/>　　般若誠禪師法嗣<br/>　　　仰山正友禪師<br/>　　平山林禪師法嗣<br/>　　　止菴德祥禪師<br/>　　智者義禪師法嗣<br/>　　　淨慈普仁禪師<br/>　　海門則禪師法嗣<br/>　　　白蓮智安禪師<br/>　　華頂覩禪師法嗣<br/>　　　福林智度禪師<br/>　　別源源禪師法嗣<br/>　　　天童元良禪師<br/>　　天寧一禪師法嗣<br/>　　　雲居普莊禪師<br/>　　徑山悅禪師法嗣<br/>　　　靈隱來復禪師<br/>　　靈隱明禪師法嗣<br/>　　　淨慈可授禪師<br/>　南嶽下二十四世<br/>　　伏龍長禪師法嗣<br/>　　　鄧尉時蔚禪師　松隱德然禪師<br/>　　　天龍守貴禪師　花山昌菴主<br/>　　仰山友禪師法嗣<br/>　　　慈舟濟禪師<span class='note-inline'>(不列章次)</span><br/>　　白蓮安禪師法嗣<br/>　　　正傳景隆禪師<br/>　　福林度禪師法嗣<br/>　　　繁昌俊禪師<br/>　　　太守何密菴居士<span class='note-inline'>(不列章次)</span><br/>　南嶽下二十五世<br/>　　鄧尉蔚禪師法嗣<br/>　　　鄧尉普持禪師　鄧尉果林禪師<br/>　　　九峰勝學禪師<br/>　　慈舟濟禪師法嗣<br/>　　　壽昌來禪師<span class='note-inline'>(不列章次)</span><br/>　　繁昌俊禪師法嗣<br/>　　　東林悟禪師<br/>　　密菴何居士法嗣<br/>　　　素菴田大士<br/>　南嶽下二十六世<br/>　　鄧尉持禪師法嗣<br/>　　　東明慧旵禪師<br/>　　壽昌來禪師法嗣<br/>　　　天界會中禪師<br/>　　東林悟禪師法嗣<br/>　　　天成紹琦禪師　廣善潭禪師<br/>　　　太崗澄禪師　伏牛圓信禪師<br/>　　　西禪瑞禪師　古庭善堅禪師<br/>　　　壞空成禪師<span class='note-inline'>(不列章次)</span><br/>　　素菴田大士法嗣<br/>　　　佛跡真禪師<br/>卷第四上<br/>臨濟宗<br/>　南嶽下二十七世<br/>　　東明旵禪師法嗣<br/>　　　東明普慈禪師<br/>　　天界中禪師法嗣<br/>　　　君峰慧通禪師<br/>　　天成琦禪師法嗣<br/>　　　金山寶禪師　湛淵奫禪師<br/>　　　海雲深禪師　濟川洪禪師<br/>　　　大雲興禪師　石經祖意禪師<br/>　　　長松真源禪師　大悲智中國師<br/>　　　中溪昌雲禪師　石經祖裕禪師<br/>　　　三池常慧禪師　翠薇真空禪師<br/>　　　玉峰如琳禪師　天成韶禪師<br/>　　　香巖覺澄禪師　珪菴祖玠侍者<br/>　　廣善潭禪師法嗣<br/>　　　天寧宣禪師　東方古裕禪師<br/>　　　伏牛月天禪師<span class='note-inline'>(自宣師至師不列章次)</span><br/>　　　崇福覺華禪師<br/>　　大崗澄禪師法嗣<br/>　　　天真本善禪師　普濟淨澄禪師<br/>　　　夷峯寧禪師　天淵湛禪師<span class='note-inline'>(不列章次)</span><br/>　　西禪瑞禪師法嗣<br/>　　　棠城洪印禪師<br/>　　壞空成禪師法嗣<br/>　　　光澤惠禪師<span class='note-inline'>(不列章次)</span><br/>　南嶽下二十八世<br/>　　東明慈禪師法嗣<br/>　　　寶峯明瑄禪師　雲溪瑛禪師<span class='note-inline'>(不列章次)</span><br/>　　君峯通禪師法嗣<br/>　　　清祥上座<br/>　　天寧宣禪師法嗣<br/>　　　徑山英禪師　吉菴祚禪師<span class='note-inline'>(不列章次)</span><br/>　　東方裕禪師法嗣<br/>　　　碧峯顯禪師<br/>　　伏牛天禪師法嗣<br/>　　　金臺大覺禪師<span class='note-inline'>(不列章次)</span><br/>　　夷峯寧禪師法嗣<br/>　　　天目進禪師<br/>　　天淵湛禪師法嗣<br/>　　　突空昇禪師<span class='note-inline'>(不列章次)</span><br/>　　光澤惠禪師法嗣<br/>　　　壽堂松禪師<span class='note-inline'>(不列章次)</span><br/>　南嶽下二十九世<br/>　　寶峯瑄禪師法嗣<br/>　　　天琦本瑞禪師<br/>　　雲溪瑛禪師法嗣<br/>　　　淨菴素禪師<span class='note-inline'>(不列章次)</span><br/>　　吉菴祚禪師法嗣<br/>　　　天寧道濟禪師<br/>　　碧峯顯禪師法嗣<br/>　　　玉芝法聚禪師<br/>　　金臺覺禪師法嗣<br/>　　　徑山慧林禪師<br/>　　天目進禪師法嗣<br/>　　　野翁曉禪師<br/>　　突空昇禪師法嗣<br/>　　　無盡海禪師<span class='note-inline'>(不列章次)</span><br/>　　壽堂松禪師法嗣<br/>　　　斗峯淨琴禪師<br/>　南嶽下三十世<br/>　　天奇瑞禪師法嗣<br/>　　　龍泉明聰禪師　大川洪禪師<span class='note-inline'>(不列章次)</span><br/>　　淨菴素禪師法嗣<br/>　　　大覺圓禪師<br/>　　天寧濟禪師法嗣<br/>　　　眉山法會禪師　精嚴方澤禪師<br/>　　野翁曉禪師法嗣<br/>　　　敬畏如空禪師<br/>　　石門海禪師法嗣<br/>　　　尖峯宗隆禪師<br/>　　斗峯琴禪師法嗣<br/>　　　斗峯道覺禪師<br/>卷第四下<br/>　南嶽下三十一世<br/>　　龍泉聰禪師法嗣<br/>　　　笑巖德寶禪師<br/>　　大川洪禪師法嗣<br/>　　　龍樹寶印禪師　楚峯和尚<br/>　　　玉堂和尚<br/>　　敬畏空禪師法嗣<br/>　　　車溪性冲禪師<br/>　南嶽下三十二世<br/>　　笑巖寶禪師法嗣<br/>　　　龍池正傳禪師　東臺瑞峯和尚<br/>　　　靈谷曇芝上座<br/>　　東溪冲禪師法嗣<br/>　　　興善慧廣禪師<br/>　南嶽下三十三世<br/>　　龍池傳禪師法嗣<br/>　　　天童圓悟禪師　磬山圓修禪師<br/>　　　淨名大蓮禪師　語風圓信禪師<br/>　　興善廣禪師法嗣<br/>　　　普明妙用禪師<br/>　南嶽下三十四世<br/>　　天童悟禪師法嗣<br/>　　　五峰如學禪師　鄧尉法藏禪師<br/>　　　破山海明禪師　天童通容禪師<br/>　　　金粟通乘禪師　寶華通忍禪師<br/>　　　龍池通微禪師　天童道忞禪師<br/>　　　雪竇通雲禪師　古南通門禪師<br/>　　　報恩通賢禪師　通玄通奇禪師<br/>　　磬山修禪師法嗣<br/>　　　夾山本豫禪師　報恩通琇禪師<br/>　　　理安通問禪師　山茨通際禪師</p>
<p style="margin-left:2em">外有續燈補遺嗣刻流通。</p>
</div>No. 1566
<p class='juan'><a id='mulu5' />五燈會元續略卷第一上</p><p class="byline">明支提山嗣祖沙門　淨柱　輯</p>
<div class='div-other'><a id='mulu6' />
<p class='h1'>曹洞宗</p>
<div class='div-other'><a id='mulu7' />
<p class='h2'>青原下十五世</p>
<div class='div-other'><a id='mulu8' />
<p class='h3'>淨慈暉禪師法嗣</p>
<div class='div-other'><a id='mulu9' />
<p class='h4'><span class='corr'>常</span>州華藏寺明極慧祚禪師</p><p>頌洞山喫果子話曰。洞山果子誰無分。掇退臺盤妙轉機。今夜為君輕點破。牡丹花下睡猫兒。</p>
</div></div></div>
<div class='div-other'><a id='mulu10' />
<p class='h2'>青原下十六世</p>
<div class='div-other'><a id='mulu11' />
<p class='h3'>雪竇鑑禪師法嗣</p>
<div class='div-other'><a id='mulu12' />
<p class='h4'>明州天童長翁如淨禪師</p><p>生而歧嶷不類常童。長學出世法。參足菴於雪竇。看庭前柏樹子話有省。呈頌曰。西來祖意庭前柏。鼻孔寥寥對眼睛。落地枯枝纔[跳-兆+孛]跳。松蘿亮鬲笑掀騰。菴頷之。出世屢遷名剎。後主淨慈。奉勅陞天童。捧勅黃示眾曰。雲開九天呈起。<span class='corr'>日</span>看彩鳳銜出。且道如何委悉。急急如律令。勅開爐。上堂召眾。打圓相曰。個是天童火爐。近前則燒殺。退後則凍殺。忽有個漢出來道。合作麼生。㘞。火爐動也。上堂。霜風號肅殺。霜葉墮蕭[颱-台+(癸-天+虫)]。舉拂子曰。看唯有玲瓏。崔嵬望轉高。所謂天童滯貨。今朝短販。一遭莫有酬價底麼。下座巡堂。上堂。外不放入內不放出。痛下一槌萬事了畢。且道如何。太白峰前令斬新。內外紀綱俱委悉。謝新舊兩班。上堂。開無間地獄。現閻羅大王。聚夜叉一部。列牛頭兩行。與其進者。劒樹上猛火進用。與其退者。刀山裏寒氷退藏。且道理會甚事。尀耐飯飽弄筯。判斷屎急尿床。其或未然。花柳春風入戲場。上堂。天童鐵臭老拳頭。打殺江湖水牯牛。夜深忽然生個卵。天明推出大日頭。且道如何晒䀶諸人。烝濕虎免教。行步滑如油。謝造橋。上堂。去那邊去。來者裏來。中間絕壑斷崕。且道如何相接。以拂子作彎橋勢曰。看依俙金磴濶。彷彿彩紅彎。人從橋上過。又作麼生。松蘿景裏開天巧。汙墨光中入畫看。上堂。靈雲見處桃花開。天童見處桃花落。桃花開春風催。桃花落春風惡。靈雲且置。莫有與天童相見底麼。春風惡桃花。躍浪生頭角。新起妙嚴慶懺陞座。推倒多年老鼠窠。掃空平地笑呵呵。從空架起生頭角。葢覆驢牛不厭多。今朝成就。大綠千古。發揮大事。且道如何。斫額任他門外客。到家還我個中人。復舉文殊問無著近離甚麼處。著云南方。殊云南方佛法如何主持。著云末法此丘少奉戒律。殊云多少眾。著云或三百或五百。師云。春風勾引鷓鴣啼。著問文殊此間佛法如何主持。殊云聖凡同居龍蛇混雜。著云多少眾。殊云前三三與後三三。師曰。平地波瀾鈎鐵船。者兩轉語要與諸方眉毛撕結。更有兩轉語要與諸方點眼。或三百或五百。銅錢鐵錢省數足陌。前三三與後三三。蘿葡芋嬭淺佇滿檐。諸方忽然眼開。決定拍手大笑。咲個甚麼不咲巴叉便咲杜撰雖然咲者還稀。忽有人問。天童多少眾。便向他道。新起妙嚴誇第一。一齊都在畫圖中。上堂。陸修靜陶淵明。文殊普賢。作圓相曰。咦一欵具呈。且道憑誰批判。若是孔夫子。吾無隱乎爾。師六坐道場未稟承。眾有是請。師曰。我待涅槃堂裏拈出。果臨終拈香曰。如淨行脚四十餘年。首到乳峰失脚墮於陷穽。此香今不免拈鈍置我住雪竇足庵大和尚。并書辭世頌曰。六十六年罪犯彌天。打個[跳-兆+孛]跳。活陷黃泉。咦從來生死不相干。塔全身於本山。</p>
</div></div>
<div class='div-other'><a id='mulu13' />
<p class='h3'>華藏祚禪師法嗣</p>
<div class='div-other'><a id='mulu14' />
<p class='h4'>東谷光禪師</p><p>上堂。藏身處沒踪跡。無影樹頭靈鳥宅。沒蹤跡處莫藏身。不萌枝上春花折。有來繇誰辨的。天曉西風拂吹松。釵一徑爭拋擲。</p>
</div></div></div>
<div class='div-other'><a id='mulu15' />
<p class='h2'>青原下十七世</p>
<div class='div-other'><a id='mulu16' />
<p class='h3'>天童淨禪師法嗣</p>
<div class='div-other'><a id='mulu17' />
<p class='h4'>襄州鹿門覺禪師</p><p>參長翁。值翁上堂曰。一個鳥梅似本形。蛛蜘結網打蜻蜓。蜻蜓落了兩片翼。堪笑烏梅齩鐵釘。師不覺失笑曰。早知燈是火。飯熟幾多時。後承印記出住鹿門。示眾曰。盡大地是學人一卷經。盡乾坤是學人一隻眼。以者個眼讀如是經。千萬億劫常無間斷<span class='note-inline'>(報恩秀云看讀不易)</span>。師甞作五位頌曰。正中偏。月黑雲籠午夜天。佛祖無踪凡聖盡。個中誰辨往來源。偏中正。金井玉盤秋水冷。海天紅日<span class='corr'>已</span>生東。餘輝不炤毗盧頂。正中來。戴角披毛知幾回。應物轉身全得妙。雲收終不露崔嵬。偏中至。覿面誰能容擬議。手提妙印不當風。大用繁興豈凝滯。兼中到。無舌童兒方會道。撥塵何處得逢源。撒手迴途還得妙。</p>
</div>
<div class='div-other'><a id='mulu18' />
<p class='h4'>雪菴從瑾禪師</p><p>僧請益倩女離魂話。師示以頌曰。南枝向煖北枝寒。何事春風有兩般。憑仗高樓莫吹笛。大家留取倚闌看。</p>
</div></div></div>
<div class='div-other'><a id='mulu19' />
<p class='h2'>青原下十八世</p>
<div class='div-other'><a id='mulu20' />
<p class='h3'>鹿門覺禪師法嗣</p>
<div class='div-other'><a id='mulu21' />
<p class='h4'>青州普照寺一辨禪師</p><p>精究內典貫通旨趣。及參鹿門得言外旨。出住中都萬壽。當是時。北方二百餘年燕秦齊晉之間。入是宗者皆其後學。每向室中設百問勘騐學者。一曰聲前薦得落在今時。句後承當迷頭認影。作麼生是空劫<span class='corr'>已</span>前自<span class='corr'>己</span>。又曰。二邊純莫立。中道不須安。且道甚麼處相見得個端的。又曰。回途轉位直須戴角披毛。喚作畜生得麼。又曰。念念釋迦出世。步步彌勒下生。為<span class='corr'>甚</span>麼擬心即錯動念即乖。又曰。有口讚不盡。無言心自明。是則裂破虗空。不是則鬼家活計。上人端的處。道將一句來。如是幢幢籌室透斯語者鮮焉。師甞作賓主頌。其賓中賓曰。天涯奔走幾經春。負學論功日轉貧。行海淵深須遍涉。義天空濶不容塵。賓中主曰。衣穿瘦骨露無餘。獨鎮寰區暉太初。三尺匣中誅佞劒。百囊篋裏薦賢書。主中賓曰。丹墀鞭靜九宮開。萬里江山絕點埃。脫却襴衫戴席帽。聲聲只道那邊來。主中主曰。重巖幽䆳鎖烟岑。古洞龍吟霧氣深。石女唱歸紅焰裏。木人運步覓知音。又頌浮山示投子十六題。一。識自宗。問答休將句偈酬。到頭佛祖一齊收。九年面壁<span class='corr'>已</span>多事。立雪神光亦強求。二。死中活。今時及盡更何親。雲鏁幽巖凍鎻津。堪羨嶺頭增意氣。雪中獨綻一枝春。三。活中死。合頭相似喜人情。水月空花鏡象榮。荒徑客迷芳草渡。擬將石火當天明。四。不落死活。到頭採汲不虗施。運水搬柴自合時。燕語未歸簾幕靜。曉鶯啼處綠楊垂。五。背捨。三峰華嶽總平治。雪壓寒林折凍枝。一念不生全體現。纖毫纔動落階墀。六。不背捨。路濶巖高碧㵎流。山花開遍接雲摟。雨餘何處金鶯囀。不顧春殘語未休。七。活人劍。耳聽無妨眼見聞。南山下雨北山雲。動容舉止方圓異。大賞將軍不語勳。八。殺人刀。凜凜霜風刮地生。千山氷雪路難行。未萌<span class='corr'>已</span>落威音際。纔擬玄微墮穽坑。九。平常。春來幽谷水冷冷。䇿杖優遊傍釣汀。好是太平無事客。泪羅未必獨醒醒。十。利道㧞生。少室靈山事宛然。不曾談說不安禪。回光一句超今古。大丈夫兒誰後先。十一。言無過失。默時似說說時無。迷悟剛令與道疎。莫謂人根有利鈍。麤言細語不關渠。十二。透脫。雪後風和曉霽天。鶯吟花笑柳含烟。鳳樓不宿桃源客。半夜穿靴入市鄽。十三。透脫不透脫。劈箭機鋒著眼看。當陽趂妙哂傍觀。雲橫谷口迷巢鳥。雪擁柴門去路寒。十四。稱揚。寒潭不與月為斯。萬古松聲韻不移。眼聽耳觀如會得。方知佛祖密傳持。十五。降句。當臺明鏡影難藏。露柱燈籠自舉揚。千聖不曾留半偈。少林<span class='corr'>已</span>是不相當。十六。方入圓。携琴玉女夜歸時。鳳轉丹霄入紫薇。香霧噴花烟靄重。汀洲漁棹月依稀。又作五位頌曰。正中偏。斗柄初橫半夜前。密室不然龍鳳燭。廣寒宮殿月當天。偏中正。木女手携無字印。失曉嵬崙暗皺眉。自然羞看秦時鏡。正中來。劍樹刀山也自摧。玉馬嘶聲離月殿。九重依舊鎻蒼苔。偏中至。大用縱橫無巧智。漁歌樵唱謁金門。太平不是將軍致。兼中到。頭角完全無異號。脫珍著獘入廛來。縱橫踏破今時道。</p>
</div></div>
<div class='div-other'><a id='mulu22' />
<p class='h3'>直翁舉禪師法嗣</p>
<div class='div-other'><a id='mulu23' />
<p class='h4'>明州天童雲外岫禪師</p><p>郡之昌國衛入逸其氏。依直翁得度。究明曹洞宗旨。盡法源底。初住慈谿之石門。<span class='corr'>已</span>而繼竺西坦。席遷天童。上堂。閙市紅塵裏有閙市紅塵裏佛法。深山巖崖中有深山巖崖中佛法。山僧昨日出城門。閙市紅塵裡佛法一時忘却了也。行到二十里松雲。便見深山巖崖中佛法。大眾且道。如何是深山巖崖中佛法。良久目。白雲淡泞出沒太虗之中。青蘿夤緣直上寒松之頂。上堂。以拂子打圓相曰。摩訶衍法離四句絕百非。又打一圓相曰。禮之用和為貴。先王之道斯為美。又打一圓相曰。摩尼珠人不識。如來藏裏親收得。諸人還見麼。所見不同互有得失。天童者裏毋固毋必。師問無印曰。天童今日大死去也。汝作麼生救。印曰。請和尚喫飯。師曰。天童今日大死去也。汝不要相救。印曰。救他作麼。師又曰。天童今日大死去也。阿誰與我同行。印曰。和尚先行某甲後隨。師呵呵大笑。後示寂。塔於本山。</p>
</div></div></div>
<div class='div-other'><a id='mulu24' />
<p class='h2'>青原下十九世</p>
<div class='div-other'><a id='mulu25' />
<p class='h3'>普照辨禪師法嗣</p>
<div class='div-other'><a id='mulu26' />
<p class='h4'>磁州大明寶禪師</p><p>示眾。若論此事如人作針線。幸然針針相似。忽見人來。不覺失却針祇見線。者邊尋也不見。那邊尋也不見。却自<span class='corr'>曰</span>。近處尚不見。遠處那裏得來。多時尋不得。心煩不好。昏悶打睡。拽衣就枕。方就枕時。驀然一劄曰。原來祇在者裏。師甞作五位頌日。正中偏。月鎻深宮午夜前。燭香人靜丹墀冷。一片虗明照碧天。偏中正。曉天不挂秦臺鏡。金烏纔擬出扶桑。依俙還被輕烟映。正中來。深夜寒梅雪裏開。馥馥清香無間斷。頭頭觸處絕纖埃。偏中至。大用全彰無忌諱。携手相將賀太平。熈熈風物從來異。兼中到。妙盡功忘非善巧。枯木龍吟大地春。靈根秀出寒巖草。</p>
</div>
<div class='div-other'><a id='mulu27' />
<p class='h4'>慈雲覺禪師</p><p>普照室中垂問曰。聲前薦得落在今時。句後承當迷頭認影。作麼生是空劫<span class='corr'>已</span>前自<span class='corr'>己</span>。師曰。半夜石人無影像。縱橫誰辨往來源。問。不見一法猶是半提。作麼生是全提底道理。師曰。石馬驟千山。問。喫飯忘其饑。力充忘其飽。作麼生是力充底人。師曰。巨靈擡手無多子。分破華山千萬重。問。真得不恁麼來者猶是兒孫事。如何是向上人。師曰。半夜烏雞雪裏啼。問。行玄體妙落在今時。究理窮源關山萬里。祇如未知有底人如何趣向。師曰。牀窄先臥。問。迷時千卷少。悟後一言多。且道悟了底人如何履踐。師曰。出不由戶。坐不當堂。問。岸如欲止先停棹。車若不行須打牛。如今打牛也。車行也未。師曰。下載清風付與誰。</p>
</div></div>
<div class='div-other'><a id='mulu28' />
<p class='h3'>天童岫禪師法嗣</p>
<div class='div-other'><a id='mulu29' />
<p class='h4'>明州雪竇無印大證禪師</p><p>饒州鄱陽史氏子。幼頴異。依州之昌國寺剃落受具。出遊謁荊石琰於圓通。機語不契。時思菴睿居閒房。師曰。親煅煉聞雲外唱道天童師往依之。一日入室機語相契<span class='note-inline'>(語見雲外章)</span>。至正九年主雪竇。上堂。千說萬說不若覿面一見。昨日二十九。今朝七月一。報你參玄人。光陰如箭疾。娘生兩隻眼。個個黑如漆。急急急。回頭看取天真佛。良久曰。是何面目。下座巡堂。喫茶上堂。妙不妙。衲僧鼻孔多無竅。玄不玄。剎竿頭上無青天。志士寧容袖手。良馬豈待揮鞭。金超棒喝不落蹄筌。百鳥不來春又去。巖房贏得日高眠。居四年。退居定水之圓明菴。明年示寂。闍維建塔於菴後。</p>
</div></div></div>
<div class='div-other'><a id='mulu30' />
<p class='h2'>青原下二十世</p>
<div class='div-other'><a id='mulu31' />
<p class='h3'>大明寶禪師法嗣</p>
<div class='div-other'><a id='mulu32' />
<p class='h4'>太原府王山體禪師</p><p>侍大明戮力十年。躬為侍者。秘重深嚴。不見參學。一旦抽單。罔不疑怪。或問大明。侍者何往。明曰。諸方來諸方去。何介意哉。又問。參學何似。明曰。道有參學。栽他頭角。道無參學。減他威光。一眾方疑。後蒙印記。久隱西山太原府。府運兩衙請住王山創建禪席。甞曰。師子有三種。第一超宗異目。第二齊肩共躅。第三影響不真。若超宗異目者。見過於師堪為種草。若齊肩共躅者。減師半德落在今時。若影響不真者。狐犴猥勢羊質虎皮。師甞發明洞上宗旨曰。既有尊貴之位。須明尊貴底人。須知尊貴底人不處尊貴之位。方明尊貴不落階級。五位頌曰。正中偏。夜深古殿鎻輕烟。寂寂苔封臣不立。密密光輝未兆前。偏中正。玉人不覩臨臺鏡。子夜星河霧氣濃。依舊青山不霧頂。正中來。木人携杖火中回。趂起泥牛耕練色。放教石馬步蒼苔。偏中至。轉側相逢全意氣。交輝終不犯鋒鋩。大用縱橫無變異。兼中到。明暗盡時光不照。石女有智妙難窮。解栽絕頂無根草。</p>
</div>
<div class='div-other'><a id='mulu33' />
<p class='h4'>仁山恒禪師</p><p>久侍大明遂升堂奧。明付以衣法。師曰。某甲不是恁麼人。明曰。不是恁麼人。自不殃及伊。師以法乳情深俛仰而受。明囑曰。汝既如是第一。不得容易出世。若躁進輕脫。中間必有坎坷。</p>
</div></div></div>
<div class='div-other'><a id='mulu34' />
<p class='h2'>青原下二十一世</p>
<div class='div-other'><a id='mulu35' />
<p class='h3'>王山體禪師法嗣</p>
<div class='div-other'><a id='mulu36' />
<p class='h4'>磁州大明雪巖滿禪師</p><p>初參普照。寶照曰。兄弟年俊正宜叩參。老僧當年念念常以佛法為事。師避席進曰。和尚而今如何也。照曰。如生冤家相似。師曰。若不得此語。幾乎枉行千里。照下禪床握師手曰。作家那<span class='note-inline'>(報恩秀曰死灰裏一粒荳爆)</span>。師與勝默同參。甞跪受呵斥。或問其故。師曰今。諸方或有師資法屬。諍訟招譏。師子身中蟲。自食肉也。後造王山。發明心印接踵住持。上堂舉洞山曰。秋初夏末。兄弟或東去西去。直須向萬里無寸草處去。良久曰。祇如萬里無寸草處。又作麼生去。石霜曰。出門便是草。太陽曰。直饒不出門。亦是草漫漫地。師曰。三個老漢雖然異口同音。未免撞頭磕額。何也。一人大開口了。合不得。一人高擡脚了。放不下。一人緊閉門了。出不去。王山即不然。遍十方界非外。全在一微塵。在一微塵非內。遍十方界。祇者一微塵許也須及。盡不可得。向那裏安門。甚處入草。還會麼。休侵洞嶺初秋草。請看疎山臘月蓮。僧問高郵定和尚。透網金鱗以何為食。定曰。乾屎橛。師聞之曰。謝供養。五位頌曰。正中偏。䆳洞沉沉鎻翠烟。午夜碧空清似鏡。一輪明月上層巔。偏中正。欲曉雲濃封野景。雪屋靈明夢未惺。冥然又若寒宵永。正中來。木人携錫下崔嵬。縱橫不履今時地。石徑祥蓮襯足開。偏中至。懶提妙印無真偽。碧莎叢裏恣情眠。一任巖前花雨墜。兼中到。突兀三光曾未照。夢手敲空聽者稀。逈然不墮宮商調。</p>
</div>
<div class='div-other'><a id='mulu37' />
<p class='h4'>勝默光禪師</p><p>甞頌九峰不肯首座曰。元座徒亡一炷烟。九峰不是抑高賢。若將一色為承紹。辜負先師不借緣。示眾舉麻谷振錫話。師曰。是無可是。非無真非。是非無主。萬善同歸。梟雞晝夜。徒自支離。我無三寸。鱉得喚龜。迦葉不肯。一任攢眉。</p>
</div></div>
<div class='div-other'><a id='mulu38' />
<p class='h3'>仁山恒禪師法嗣</p>
<div class='div-other'><a id='mulu39' />
<p class='h4'>磁州大明詮禪師</p><p>徒單二駙馬。入堂見僧面壁而坐。駙馬曰。一個好淡漢。師曰。淡中有味。</p>
</div></div></div>
<div class='div-other'><a id='mulu40' />
<p class='h2'>青原下二十二世</p>
<div class='div-other'><a id='mulu41' />
<p class='h3'>雪巖滿禪師法嗣</p>
<div class='div-other'><a id='mulu42' />
<p class='h4'>燕京報恩寺萬松行秀禪師</p><p>河內之解人也。姓蔡氏。出家於邢州淨土寺。禮贇公為師。後受具戒挑囊距燕歷潭過慶壽參勝<span class='corr'>默</span>老人。教看長沙轉自<span class='corr'>己</span>歸山河大地話。半載全無由入。默曰我。只願你遲會。一日有省。復看玄沙未徹語請益雪巖於磁之大明纔二十七日不覺伎倆<span class='corr'>已</span>盡。留入記室。語言相契。徑付衣偈。尋歸淨土搆萬松軒以自適。寺內尊宿敦請住持。次住中都萬壽寺小參。昔有跨驢人問。眾僧何往。僧曰。道場去。人曰。何處不是道場。僧以拳歐之曰。者漢沒道理。向道場裏跨驢不下。其人無語。師曰。人人盡道者漢有頭無尾。能做不能當。殊不知却是者僧前言不副後語。汝既知舉足下足皆是道場。何不悟騎驢誇馬無非佛事。萬松要斷者不平公案。更與花判曰。喫拳沒興漢。茆廣杜禪和。早是不尅<span class='corr'>己</span>。那堪錯怪他。道場惟有一。佛法本無多。留與闍黎道。護唵薩哩嚩。金章宗皇帝明昌四年。<span class='note-inline'>(即南宋光宗紹熈四年也)</span>詔師於禁庭陞座帝親迎禮聞未聞法開悟感慨親奉錦綺大僧伽衣。內宮貴戚羅拜拱跪。各施珍愛建普度會。施利異常。連日祥雲聯綿天際。從此年豐謳歌滿路。承安二年丁巳詔師住大都之抑山棲隱禪寺。上堂。蓮宮特作梵宮修。聖境還須聖駕遊。雨過水澄禽泛子。霞明山靜錦蒙頭。成湯也展恢天網。呂望稀垂浸月鈎。試問風光甚時節。黃金世界桂花秋。閏四月旦日上堂。所謂道人者。不知月之大小。不知歲之餘閏。埜僧即不然。今年三百八十四日。前月大盡。此月小盡。即今閏四月一日辰末巳初。忽有個出來道。通疏伶俐知時按節。要且無道人氣息。埜僧以手掩鼻道近後近後作什麼聻道人氣息。珍重。贊湛然居士真曰。大悲千臂俱胝一指。錯認湛然手中拂子瞎。全真問。弟子三十餘年打疊。妄心不下。師曰。妄心有來多少時也。又曰。元來有妄心否。又曰。妄心作麼生斷。又曰。妄心斷即是。不斷即是。真禮拜而去。師問僧。洞山道龍吟枯木異响難聞。如何是異响。曰。不會。師曰。善解龍吟。問。明與無明其性無二。如何是無二之性。師曰。天曉不露。問。諸佛不出世。為甚麼却向王宮生。師曰。青山常舉足。曰。亦無有涅槃。為甚麼却向雙林滅。師曰。白日不移輪。問。撒手那邊底人。為甚麼不居正位。師曰。大功不宰。曰。回頭這畔底人。為甚麼不墮偏方。師曰。至化無為。問。向道莫去。歸來背父。如何得不背父去。師曰。切忌回頭。問。心心放下難。如何是放下底人。師曰。擔取去。問。是處是慈氏。無門無善財。為甚麼道瑠璃殿上無知識。師曰。折殿了相見。晚住報恩。退居從容菴。示眾。機輪轉處。智眼猶迷。寶鏡開時。纖塵不度。開拳不落地。應物善知時。兩刃相逢時。如何回互。示眾。去即留住。住即遣去。不去不住。渠無國土。何處逢渠。在在處處。且道是甚麼物。得恁麼奇特。示眾。動則埋身千丈。不動則當處生苗。直須兩頭撒開。中間放下。更買草鞋行脚始得。示眾。踢翻滄海大地塵飛。喝散白雲虗空粉碎。嚴徒立令猶是半提。大用全彰如何施設。示眾。向上一機鶴冲霄漢。當陽一路鷂過新羅。直鐃眼似流星。未免口如匾擔。且道是何宗旨。師於孔老莊周百家之學無不俱通。三閱藏教。恒業華嚴。得法者一百二十人。壽八十一。</p>
</div></div></div>
<div class='div-other'><a id='mulu43' />
<p class='h2'>青原下二十三世</p>
<div class='div-other'><a id='mulu44' />
<p class='h3'>報恩秀禪師法嗣</p>
<div class='div-other'><a id='mulu45' />
<p class='h4'>西京少室雪庭福裕禪師</p><p>太原文水張氏子。師在孕。母屢獲異夢。及誕時。家迭有吉徵。五齡解語。日了千言。九歲入學。十行一目。鄉里有聖小兒之稱。未幾適遭前金貞祐俶擾。失天倫所在。㷀然無依。道逢一老比丘誘師去家學佛曰。汝能誦得一卷法華經。則一生事畢。師曰。佛法止此而休。莫亦更有向上消息在否。比丘異之。遂偕謁休林古佛於仙巖曰。此子龍象種也。得奉巾櫛於左右。他日必成大器。古佛欣納之。乃為祝髮受具。遂與雙溪廣公同執務者七年。時萬松住燕之報恩。師不通介紹輙獨掉臂以往。松一見便許印可。從此親炙者又十年。自是道益隆名益著。學者日益廣。值壬辰之變。祖剎荒蕪。尋承萬松。海雲重以尺牘見招。遂有少林之命。世祖潛邸。命師作大資戒會。戊申詔住和林興國。未朞月憲宗召詣帳殿。奏對稱旨。俾總領釋教。復僧尼得廢寺二百三十有六區。庚申世祖即祚。因論辨偽經馳驛以聞。火其書。仍賜光宗正辨之號。命即故里剏建精舍曰報恩。給田若物以飯眾。時萬壽祖席無可當之者。眾請師主之。尋分建和林燕薊長安太原洛陽諸剎。至元八年辛未春。詔天下釋子大集於京師。師之嗣法者居三之一。其烈哉。師姿頴悟。三閱藏教而成誦。誘掖後學無勌色。通羣書。善翰黑吟咏。其上堂普說。幾十萬言播在叢林。或者欲刻行於世。師聞而叱之曰。此吾一時游戲所發。安可以形跡為哉。既老勌於接納。歸棲嵩陽。僧問。如何是祖師西來意。師曰。待乳峰點頭即向汝道。問。如何是向上尊貴一路。師曰。漁歌驚起沙汀鷺。飛出蘆花不見踪。師問僧。道源不遠。性海非遙。且道在甚麼處。僧不契。師便喝。乙亥秋七月二十日示微疾。書偈告終。俗壽七十三。臘五十二。塔于寺之西隅。</p>
</div>
<div class='div-other'><a id='mulu46' />
<p class='h4'>燕京報恩林泉從倫禪師</p><p>初住萬壽。上堂禪禪非正非偏。無意路。有玄淵。超今邁古。絕後光先。但能忘影迹。何必守[竺-二+帝]筌。直指人心見性。須憑祖意通玄。九年面壁真消息。端的其中有秘傳。元世祖皇帝至元九年詔入內殿對。御及帝師命師講禪。遂舉圭峰禪源詮曰。梵語禪那此云思惟修。亦名靜慮。皆定慧之通稱也。禪為萬德之源。故名法性。華嚴經說亦是眾生迷悟之源故名如來藏。楞伽經說亦是諸佛萬德之源故名佛性。涅槃經說。然禪者有淺有深。階級殊等。謂帶異計欣上厭下而修者是外道禪。正信因果亦以欣厭而修者是凡夫禪。悟我空偏真之理而修者是小乘禪。悟我法二空所顯真理而修者是大乘禪。若悟自心本來清淨元無煩惱無偏智性本自具足。依此而修者是最上乘禪。亦名如來清淨禪。達磨以來遞代相傳者是如來清淨禪也。帝曰。在先有問皆言無說。汝今云何却有說耶。師曰。理本無說。今且約事而言。帝曰。何故理無言說。師曰。理與神會。如人食蜜。若問蜜之色相。紫白可言。若論味之形容。實難訴說。帝問帝師曰。此語是耶非耶。帝師曰。此與教中甚深般若了無異也。復問祖師公案。師舉六祖風幡因緣。非風幡動。仁者心動。帝師曰。實風幡動。何名心動。師曰。一切唯心萬法唯識。豈非心動耶。拆辯抵暮。出內而散。示眾。北斗似杓。南斗似瓢。任伊斟酌。暖日涼飇。冬至寒食一百五。須知氣節不相饒。到此莫有解吞吐者麼。僧問。法眼道我二十年只作境會。既不作境會。合作麼生會。師曰。猿抱子歸青嶂後。鳥啼花落碧巖前。示眾。若論此事。如丹鳳衝霄不留其跡。其由性空寥廓。慧日精明。炤五蘊之皆空。使萬緣之俱泯。直得星攢碧落。月侵丹墀。翡翠簾垂。燭香人靜。當此之際。那容喘息。寧許窺窬。密室不通風。玄門難措足。雖然如是。一點靈明通宇宙。那拘西竺與曹溪。至元十八年十月二十日聖旨就大都憫忠寺焚燒道藏偽經。除道德經外盡行燒燬。命師下火。遂以火炬打一圓相曰。諸仁者。只如三洞靈文。還能證此火光三昧也無。若也於斯會得家有北斗經。枉教人口不安寧。其或未然。從此灰飛烟滅後。任伊到處覓天尊。爭著眼看。</p>
</div>
<div class='div-other'><a id='mulu47' />
<p class='h4'>從寬禪師</p><p>臨終問其次兄曰。佛祖父母我今一箭射殺。二哥以為何如。隨整襟坐脫。</p>
</div>
<div class='div-other'><a id='mulu48' />
<p class='h4'>上都華嚴寺全一至溫禪師</p><p>刑州郝氏子。幼聰敏異常兒。六歲祝髮參萬松。愽記多聞論辯無礙。松命為侍者。凡松偈頌法語一聞輙了遂得法焉。常以侍者代應對。機鋒不可犯。太保劉乘忠薦師大可用。世祖召見與語。大悅。留王庭。多有贊益。居三歲送還。錫號曰佛國普安大禪師。至元丁卯五月示疾。右脇而逝。異香三日。茶毗。舍利無數。</p>
</div>
<div class='div-other'><a id='mulu49' />
<p class='h4'>丞相移剌真卿居士</p><p>字楚材。本姓耶律。及金滅遼。公歸金。改姓移<span class='corr'>剌</span>。初公在京師禪伯甚多。唯聖安澄和尚公獨重之。常訪以祖道。屢以古昔尊宿語錄中所得者叩之。聖安間有許可。公自以為得。及遭憂患。以求功名之心束之高閣。求祖道愈亟。遂再以前事訪諸聖安。聖安翻案不然所見。公甚惑焉。聖安從容謂曰。昔公居要地。又儒者多不諦信佛書。惟搜摘語緣以資談柄。故予不敢苦加鉗錘耳。今揣公之心果為本分事以問予。予豈得猶襲前愆不為苦口乎。予老矣。有萬松老人者。儒釋兼備。宗說精通。辯才無礙。公可見之。既參萬松。杜絕人跡屏斥家務。雖祁寒溽暑無日不參。焚膏繼晷廢寢忘飡者幾三年。乃獲印證。號湛然居士。其序評古略曰。佛祖諸師埋根千尺。機緣百則。見世生苗。天童不合抽枝。萬松那堪引蔓。湛然向枝蔓上更添芒索。穿過尋香逐氣者鼻孔。絆倒行玄體妙的脚跟。向去若要脚跟點地。鼻孔撩天。也須向者葛藤裏穿過始得。先是元世主將西征。有司奏。五臺等處僧徒有能呪術武略及有膂力者為部兵。扈從西征。公止之曰。釋氏之高行者必守不殺戒。奉慈忍行。故有危身不證鵞珠。守死不㧞生草者。法王法令拳拳奉行。雖死不犯。用之從兵豈其宜哉。其不循法律者必無志行。在彼既違佛旨。在此豈忠王事。故皆不可以從王師也。帝從之。太宗十六年公卒。壽五十五<span class='note-inline'>(即南宋淳祐三年也)</span>。</p>
</div></div></div>
<div class='div-other'><a id='mulu50' />
<p class='h2'>青原下二十四世</p>
<div class='div-other'><a id='mulu51' />
<p class='h3'>少室裕禪師法嗣</p>
<div class='div-other'><a id='mulu52' />
<p class='h4'>西京少室靈隱文泰禪師</p><p>里族未詳。師頴悟過人。篤好宗乘。遂從少室遊。未幾即悟心要。故當時稱二泰一肅為雪庭之高弟者。師其一也。上堂。塵劫來事只在于今。河沙妙德總在心源。試教伊覿面相呈。便不解當風拈出。且道過在甚麼處。卓拄杖曰。祇為分明極。翻令所得遲。</p>
</div>
<div class='div-other'><a id='mulu53' />
<p class='h4'>太原府報恩寺中林智泰禪師</p><p>汾陽魚城溫氏子。剷[髟/米]於華嚴。喟然嘆曰。大丈夫當體究大事。焉能區區於此耶。時雪庭主萬壽。師往依數載。契悟超絕。朝廷嚮師之名。宣住報恩。一日示疾集眾曰。吾年緣止於此。汝等善自護持。當惜寸陰。勿令虗度。聞者咸相感泣。乃書偈曰。修起忠師無縫塔。推倒自身無相身。無相身。無相身。無相身中絕一塵。書畢怡然而逝。</p>
</div>
<div class='div-other'><a id='mulu54' />
<p class='h4'>泰安州靈巖足菴淨肅禪師</p><p>保定金臺永平人。族張氏。禮香山壽聖為師。參請二十餘年。所遇知識十有餘輩。最後參雪庭于萬壽。淘汰有年。付以衣偈。初主萬壽。次少室靈巖。後退席香山。一日集眾告辭。右脇而逝。中林禪師為之銘曰。撩天鼻孔。點地脚跟。心明眼正。行古顏溫。其事愈大其志愈敦。諸方老宿偏叩其門。受雪庭嗣。為萬松孫。機輪迅速電掣雷奔。高標覺樹密固靈根。慧燈朗耀銷鑠羣昏。全機大用搖蕩乾坤。掀翻渤澥踢倒崑崙。三世諸佛一口渾吞。二邊不滯中道寧論。三居大剎四眾咸尊。去來絕朕動靜亡痕。虗空爛壞斯道常存。</p>
</div></div></div>
<div class='div-other'><a id='mulu55' />
<p class='h2'>青原下二十五世</p>
<div class='div-other'><a id='mulu56' />
<p class='h3'>少室泰禪師法嗣</p>
<div class='div-other'><a id='mulu57' />
<p class='h4'>西京寶應還源福遇禪師</p><p>霍州靈石王氏子。依邑之兜<span class='corr'>率</span>薙落。徧遊講肆雄辯如流。景聆靈隱禪師道眼圓明。投誠參究。一日聞隱上堂。舉切忌從他覔迢迢與我踈語。師頴悟。即承印可。初主天慶。次寶應。僧問。如何是祖師西來的的大意。師曰。風送泉聲來枕畔。月移花影到窓前。皇慶癸<span class='corr'>丑</span>十月而終。壽六十九。臘四十九。</p>
</div>
<div class='div-other'><a id='mulu58' />
<p class='h4'>濟南府靈巖秋江潔禪師</p><p>雪軒參。師問。何處來。軒曰。青州來。師曰。帶得青州布衫來麼。軒曰。呈似和尚了也。師默肯之。俾參堂者久之。平昔疑情一旦氷釋。徑造丈室。師曰。金鎻玄關打開了也。軒曰。千年桃核裏。覓甚舊時仁。師頷之。囑曰。是汝本有之事。善自護持。他日能弘吾道者必汝也。</p>
</div></div>
<div class='div-other'><a id='mulu59' />
<p class='h3'>靈巖肅禪師法嗣</p>
<div class='div-other'><a id='mulu60' />
<p class='h4'>西京寶應月嵓永達禪師</p><p>汾州劉氏子。下髮於本州天寧寺。每以出生死為激勵。南詢參扣。聞靈巖法雷遠震。遙餐風德。趼足詣往。一見器之。親炙積久。遂入閫奧。乃曰。發證由師。行之在<span class='corr'>己</span>。遂之泰安州閉關。道俗堅請。不得<span class='corr'>已</span>而起。一日示疾。泊然而逝。</p>
</div>
<div class='div-other'><a id='mulu61' />
<p class='h4'>封龍山古嵓普就禪師</p><p>生滹陽劉氏之族。十五往禪慶出家。參靈巖。巖以本分鉗錘。重加煅煉。爆然頓落。大德六年月菴海禪師退席本寺。具疏開堂。賜妙嚴弘法大禪師。俄封龍堅。請師勉受之。歸隱靈棲。世壽七十有七。</p>
</div></div></div>
<div class='div-other'><a id='mulu62' />
<p class='h2'>青原下二十六世</p>
<div class='div-other'><a id='mulu63' />
<p class='h3'>寶應遇禪師法嗣</p>
<div class='div-other'><a id='mulu64' />
<p class='h4'>鄧州香嚴淳拙文才禪師</p><p>平陽臨汾姚氏子。生有異質。見僧則合掌作禮。不類常兒。長依絳明福嚴普公出家。甞讀證道歌。至幻化空身即法身之句。欣然契悟。乃謁還源禪師呈所解。源可之。閱藏於龍門山三載。泰定甲子主少室。尋隱香嚴。詮釋般若心經并華嚴法界觀。僧問。如何是理法界。師曰。虗空撲落地。粉碎不成文。曰。如何是事法界。師曰。到來家蕩盡。免作屋中愚。曰。如何是理事無礙法界。師曰。三冬枯木秀。九夏雪花飛。曰。如何是事事無礙法界。師曰。清風伴明月。野老笑相親。至正壬辰五月十七日。沐浴更衣呼門徒申誡教。且曰。吾死毋事。徒費火<span class='corr'>已</span>。灰揚可也。翌旦吉祥而逝。葬全身於雪庭塔右。春秋八十。</p>
</div></div>
<div class='div-other'><a id='mulu65' />
<p class='h3'>靈巖潔禪師法嗣</p>
<div class='div-other'><a id='mulu66' />
<p class='h4'>金陵天界寺雪軒道成禪師</p><p>雲州趙大王之遠孫。父徒居保定。遂家焉。年十五出家郡之興國寺。師廣顙平額雄偉氣象。有大志。受具<span class='corr'>已</span>。結三人為侶。在青州土窟中密究單傳之旨。忽有老人貌甚奇古謂曰。汝三人忘苦辛甘澹泊。究明向上大事。他日必作法門棟樑去也。師叱之曰。既作棟樑。居土窟之中。老人曰。未有常行而不住。未有常住而不行。言訖而隱。師益勵密。聞秋江潔公大弘曹洞宗旨於齊之靈巖。遂往禮謁<span class='note-inline'>(語具靈巖潔章)</span>。復回青社。眾請住普照。初住東萊大澤山。洪武十五年天下郡縣開立僧司統領釋教。師應選。道契　親王。殿下睿眷尤隆。三十年秋八月召師至殿。命住天界。師奏。不會佛法。　上製詩一首。鎸於金榜。懸諸法堂。曰。不答來辭許默然。西歸隻履舊單傳。皷鐘朔望空王殿。示座從前數歲年。上堂。白雲萬頃卷舒。露劫外真機。紅葉千峰燦爛。顯個中妙旨。亘古今而不昧。經塵劫以常存。鳥道虗通。運步玄關。綿密獅絃。錯落按指。古韻鏗鏘。直得石女點頭。木人拍手。拈起金釘玉線穿過機先。截來兔角龜毛。發明向上。正偏獨露隱顯全該。所以物物頭頭塵塵剎剎。未有一絲毫欠少。大眾還會麼。夜來木馬雲中過。驚起南辰北斗藏。是年十月敕就寺建普度大齋三晝夜。　上躬率百僚行祭獻禮<span class='corr'>已</span>。幸丈室。從空顧問。賜寶鈔若干錠。上堂。陰極陽回化日長。梅花處處噴清香。個中消息無多子。徧界何曾有覆藏。如是明明兼帶百草。頭邊相逢。密密宣揚。萬象光中獨露。利名場上薦取無位真人。人我山中顯示本來面目。影含宗鑑。心生則種種法生。身是道場。心滅則種種法滅。石女高提寶印文彩全彰。木人暗度金梭絲毫不昧。牽動劫外機輪。<span class='corr'>炟</span>赫寰中歲月。潛通遐邇。直得枯木生花。該括古今。解使寒氷發燄。雲籠古路。依依野色還迷。月滿寒巖。皎皎神光徧照。六門機息。何須宛轉旁參。一色功圓。切忌當頭印破。白牛運步。<span class='corr'>已</span>蒙建化之緣。玉馬嘶風。總是利生邊事。且道如何是向上事。咄。兔角杖挑潭底月。龜毛拂挂嶺頭雲。上堂。三陽交泰萬物咸新。顯一真之妙用。總造化之淵源。塵塵合道處處通津。法筵大啟覺苑弘開。國運與佛運齊興。皇風共宗風並扇。只如道舊歲<span class='corr'>已</span>去新歲到來。未審去從何去。來自何來。如斯評論轉見誵訛。敢問大眾。衲衣下一著子。還有增添去來也無。於斯會得。便見臘盡陽和無影樹。春回花發不萌枝。上堂。五月榴花照眼明。薰風啼鳥徧巖扄。機先一著無玄妙。切忌當人認色聲。記得夾山會禪師示眾曰。目前無法。意在目前。不是目前法。非耳目之所到。天童覺曰。夾山老子解開布袋。將差珍異寶撒向諸人面前了也。正當恁麼時。又作麼生。路不拾遺君子稱美。大眾且道。夾山天童二老師見處一一檢點將來。總成漏逗。鳳山分上則不然。若是色見聲求即非家珍。了知目前無一法。頭頭物物總相應。其或未然。更聽末後一句。道泰不傳天子令。時清休唱太平歌。三十五年七月　太宗文皇帝嗣登寶位。奉使日本國。師往宣。聖化二年與同使官僚備奏。　皇情大悅。恩寵之隆有加。四年以僚佐讚繫於囹圄百餘日。師坦然無慮。　上知其非罪。宥之。六年春奉旨就鍾山建普度太齋。命師說法。聽者數萬人。十一年赴北京朝賀。奉　旨於慶壽建齋。賜賚尤加。宣德三年師年七十六。表辭歸山。　宣宗章皇帝憫其誠。遣內臣護送南還天界寺西菴養老。七年臘月八日示微疾。辭眾說偈。趺坐而逝。　上遣官致祭有文。春秋八十一。僧臘七十又五。闍維之日。烟焰五色。仙鶴翔空。異香縹緲。官貴四眾萬餘人咸歎希有。火後收舍利圓紅者無筭。建塔於應天府安德門外。　勑賜塔所為鷲峰禪寺。</p>
</div></div>
<div class='div-other'><a id='mulu67' />
<p class='h3'>封龍就禪師法嗣</p>
<div class='div-other'><a id='mulu68' />
<p class='h4'>西京天慶寺息菴義讓禪師</p><p>真定李氏子。丱歲薙落。遍參宗匠。末後往封龍山扣古巖之室。巖一見甚稱賞之。至治二年開堂天慶。次遷熊耳之空相。泰山之靈巖。洛之嵩少。庚辰夏遘疾。乃命門人曰。斯疾不可起也。吾往必矣。急須營塔。至五月十二日塔頗畢功。師付後事。遂書偈曰。來時本靜。去亦圓周。虗空作舞。任意優遊。右脇而逝。</p>
</div></div></div>
<div class='div-other'><a id='mulu69' />
<p class='h2'>青原下二十七世</p>
<div class='div-other'><a id='mulu70' />
<p class='h3'>少室才禪師法嗣</p>
<div class='div-other'><a id='mulu71' />
<p class='h4'>南陽府萬安寺松庭子嚴禪師</p><p>河南之古緱氏縣樊姓。幼多疾病。父母憐之。許以從釋。禮霽雲於少林。十八受具。師聰敏過人。博通內外典。凡詩文之類不學而能。更唱遞酬下筆輙就。碩師鉅儒無不以法器期之。初參江月炤。次參息菴讓。蒙示禪要。有所警發。後參淳拙禪師。拙以寶鏡三昧反覆徵辨。大豁疑礙。拙曰。荷擔大法盡在子<span class='corr'>躬</span>。遂付以衣法。有五乳峰頭獅子子。光前耀後自超羣之句。時南陽府萬安虗席。延師主之。入　皇明洪武二年己酉主少林。力田給眾。偈曰。亂後歸來自耨耘。生涯辛苦與誰論。晝拈塊石驅山鳥。夜坐巢菴逐野豚。腸斷秋風頻擊柝。目窺夜月以銷魂。近來始識農夫苦。一飯仍思施主恩。十三年冬　周王殿下敬為　國母慈孝皇后資悼冥福。命師陞座說法。賜僧伽黎以旌異之。後以年登七十。退老閑居云。</p>
</div></div>
<div class='div-other'><a id='mulu72' />
<p class='h3'>天慶讓禪師法嗣</p>
<div class='div-other'><a id='mulu73' />
<p class='h4'><span class='corr'>陝</span>州熊耳山崧溪子定禪師</p><p>偃師馬氏子。七歲禮古巖祝髮。迨巖遷化。往參息菴。師主藏因以白事。言下豁然大悟。師之勘辯。凜凜然若秋霜烈日。隨機酬應如盤走珠。一日示疾謂門弟子曰。吾世緣<span class='corr'>已</span>畢。順化時至。矣汝輩勿以世情眷戀。末後一句聽吾分付。言訖就枕。泊然而逝。</p>
</div></div></div>
<div class='div-other'><a id='mulu74' />
<p class='h2'>青原<span class='corr'>下</span>二十八世</p>
<div class='div-other'><a id='mulu75' />
<p class='h3'>萬安嚴禪師法嗣</p>
<div class='div-other'><a id='mulu76' />
<p class='h4'>嵩山少室凝然了改禪師</p><p>鍾秀於嵩陽金店之茂族。自齠齓年。繫念空宗。知有<span class='corr'>己</span>躬下事。遂依止少林。二十始納僧服。初參月印於香山。涉歷寒暑。鮮克契入。會松庭禪師主天慶。師往依。每以<span class='corr'>己</span>事咨扣。卒未泯懷。一日松上堂曰。一言逈脫。獨㧞當時。師當下釋然。皈隱二祖菴。洪武二十三年。祖庭虗席。合山敦請。師力辭不獲。應緣而起。上堂。莫向言中取則。直須句外明宗。若能如是會。徹古徹今。自繇自在。知麼。迤及永樂十九年。無恙忽召眾敘別。說偈曰。壽年八十七。出夕復入夕。撒手威音外。綿綿與密密。師平日行止端莊。王侯敬仰。其若　周蜀伊三殿下登山供養。厚贈珍貝。師汩如也。</p>
</div></div></div>
<div class='div-other'><a id='mulu77' />
<p class='h2'>青原下二十九世</p>
<div class='div-other'><a id='mulu78' />
<p class='h3'>少室改禪師法嗣</p>
<div class='div-other'><a id='mulu79' />
<p class='h4'>嵩山少室俱空契斌禪師</p><p>平陽垣曲人。參凝然。求示心要。朝夕咨扣。一日覩秦封槐。豁然契悟。徑回侍次。然一見謂曰。契斌參得禪也。洞上　宗密在爾身矣。景泰四年主少室。僧問。如何是空劫<span class='corr'>已</span>前底事。師曰。烏龜向火。</p>
</div></div></div>
<div class='div-other'><a id='mulu80' />
<p class='h2'>青原下三十世</p>
<div class='div-other'><a id='mulu81' />
<p class='h3'>少室斌禪師法嗣</p>
<div class='div-other'><a id='mulu82' />
<p class='h4'>西京定國寺無方可從禪師</p><p>洛陽許氏子。禮福先芘峰剃落。初參龍潭順超化宗。入室請益稍有契入。後到少室參俱空禪師。空以綿密閫奧重加煅煉。偶檢燈元。見天衣以行者五人俱召寶上座因緣。師當下密契五位奧旨。遂承印記。隱於郟鄏定國寺。示眾。佛祖宗乘本無言說。但此段家風非從外得。須七處徵心。八還辨見。方得到家穩當。不涉程途。汝知九峰不肯首座。百丈墮在狐窩。是見得人為難。而得理為尤難。如上多方切須珍重。成化十九年六月示寂。壽六十四。夏四十載。塔於少室祖墳。</p>
</div></div></div>
<div class='div-other'><a id='mulu83' />
<p class='h2'>青原下三十一世</p>
<div class='div-other'><a id='mulu84' />
<p class='h3'>定國從禪師法嗣</p>
<div class='div-other'><a id='mulu85' />
<p class='h4'>嵩山少室月舟文載禪師</p><p>別號虗白。通州人。世系蔚州廣寧王氏族。祖諱才。從　太宗文皇帝靖內難。官至武德將軍。遂通州居焉。師誕時。父夢僧寄宿其家乃生。長而脫白于州之萬安寺。依止白菴<span class='corr'>空</span>禪師。詣杭納具。北還掩關。因閱萬松拈提占宿機緣。若面墻者久之忽省曰。曹洞宗風大播天下。有織錦迴文之功。非針線細密盤旋回互。不觸當頭者。不能與伊作主也。既而幡然出關。參無方從禪師發明<span class='corr'>己</span>見。方撫而印之。正德改元主少林。參徒雲集。考鐘伐皷而無虗日。示眾。達磨西來。以一乘法直指單傳。令人見性成佛。至我少室如九鼎繫於單絲。汝等諸人趂色力康徤打辨個事。直須努力莫閑過日。至於　伊鄭徽三府往來問道。皆師之化風也。嘉靖三年甲申師年七十三。門人於三十六峰烟霞之中為師養老焉。</p>
</div></div></div>
<div class='div-other'><a id='mulu86' />
<p class='h2'>青原下三十二世</p>
<div class='div-other'><a id='mulu87' />
<p class='h3'>少室載禪師法嗣</p>
<div class='div-other'><a id='mulu88' />
<p class='h4'>北京宗鏡菴小山宗書禪師</p><p>順德南和李氏子。其在童幼異於常倫。與羣兒戲。效作佛事。十歲父令入學讀習儒業。<span class='corr'>已</span>通大義即掩卷嘆曰。此皆世法。非出世法也。遂往郡之開元薙落。聞月舟禪師法席之盛。入室請益。密踐八載。蒙付正宗。嘉靖三十六年少室疏請。師嘆曰。先師化後三十餘年。曹洞宗風迨乎湮沒。前輩有言。禪林下衰弘法者多。假我偷安不急撑拄之。其崩隤跬可須也。雖慙付囑其奈付囑何。遂主之。時值亢旱。河井乾涸。既法席敷開。泉源復漲。丙寅上京師主宗鏡菴。隆慶改元。遊履西山。至谷集山三學洞。羨其山景幽寂。遂結夏焉。至冬忽染病。臘月十六日索筆書偈曰。宗鏡宗鏡。心法成行。即日圓覺。鏡破宗正。偈畢。儼然坐脫。世壽六十八。僧臘三十六。茶毗身骨分為三分。一分留於宗鏡起塔。一分送至順德祖塋。一分至少室起塔。其於少室謝事之日。法堂中法皷無故墮地。其於得疾之初。少室秦封槐摧一大枝。既入寂之後。其樹無故崩倒<span class='note-inline'>(師別號大章)</span>。</p>
</div></div></div>
<div class='div-other'><a id='mulu89' />
<p class='h2'>青原下三十三世</p>
<div class='div-other'><a id='mulu90' />
<p class='h3'>宗鏡書禪師法嗣</p>
<div class='div-other'><a id='mulu91' />
<p class='h4'>西京少宗幻休常潤禪師</p><p>南昌進賢黃氏子。幼倍二親而從從父遊。常目攝羣優灑然若有所創。諸幻皆局也。無常謂何。乃入伏牛山禮坦然平公祝髮。居三歲。初攝心如按浮瓜。起滅相乘。茫無所措。質疑未決。南詢萬松於徑山。松詰之曰。疑是何人。措者何物。師亦未決。退而業白。九華一夕覺。身同虗空就。客而質其狀。客以為理障。第由教而入之。乃聽講楞嚴。至圓明了知不因心念之句。忽爾有悟。廓然如鏡中象。不落幻空乃知前境虗空。直塵勞一息耳。後參大方蓮公。問。現鏡中象時如何。蓮曰。直須打破。師曰。打破後如何。蓮曰。亦未離心境。師未決。參小山禪師。始至。舉嚮者言。山曰。何必打破。師曰。其奈鏡象何。山曰。鏡象安在。師有省。一日山問師曰。疇昔之疑決不。師舉掌。山曰。毋將以罔象問景耶。師曰。此外更無何有。山曰。試披衣檢之。力行二年愈益精進。山舉洞山我今不是渠詰之曰。既不是渠。畢竟是何人。師領悟。以偈答曰。若要誠此人有個真消息。無相滿虗空。有形沒踪跡。曾為佛祖師。甞作乾坤則。龜毛拂子清風生。兔角杖頭明月出。山曰。子毋勦說。更須自入悟門。師曰。尚不借緣。從何門入。山曰。既不借緣。何為至此。師曰。因不借緣。所以至此。山曰。就不借緣一語。於意云何。師曰。彩鳳翻飛身自在。鐵牛奔吼意常閒。山曰。善哉。明日辭行。山付偈曰。定作人天主。當思少室秋。師曰。常潤是甚麼人。安敢當此。山囑曰。吾道不振久矣。豈宜袖手耶。師唯唯。逮山示寂。僉議主席非師不可。師就謙退。再請再却。眾乃舉山付囑之偈。師遽墮淚。不復言辭。以萬歷二年甲戌秋主少室。師體貌豐碩。聲若鴻鐘。與諸學人甘淡泊而襟度夷曠。一力負荷大法。朝夕乾乾無少劵色。告香人室者二百七十人。萬曆十三年四月念七日。書偈告寂。載於語錄<span class='note-inline'>(師別號大千)</span>。</p>
</div>
<div class='div-other'><a id='mulu92' />
<p class='h4'>建昌府廩山蘊空常忠禪師</p><p>壽昌問法要。師曰。汝能精進不肯自欺。便是徹首徹尾工夫。一日聞弟兄論金剛經義甚快。師笑曰。宗眼不明。非為究竟。昌聞之茫然自失。乃問。如何是宗眼。師拂衣而起。昌後請益。師曰。我實不知。汝自看取。昌後於大好山語後悟。乃入方丈通所悟。師曰。悟則不無。却要受用得著始得。不然恐祇是個汞銀禪也。</p>
</div></div></div>
<div class='div-other'><a id='mulu93' />
<p class='h2'>青原下三十四世</p>
<div class='div-other'><a id='mulu94' />
<p class='h3'>少室潤禪師法嗣</p>
<div class='div-other'><a id='mulu95' />
<p class='h4'>北京大覺寺慈舟方念禪師</p><p>唐縣楊氏子。十歲投金臺廣德大慈義公落髮受具。聞古道法師講楞嚴。至七處徵心稍覺緣生不實。復歷諸座遍窮性相宗旨。知非即棄。遂往少室參幻休禪師。休一見便問。甚處來。師曰。北方來。休曰。北方道法與此方如何。師曰。水分千派。流出一源。休見其言辭雅邁。命充維那。一日遊初祖面壁處。忽然契悟。乃曰。五乳峰前好個消息。大小石頭塊塊著地。詣室呈似。休囑曰。從上佛佛祖祖以自<span class='corr'>己</span>所證遞相承襲。欲令一切眾生知有。余得之於小山先師。赴十餘年如故。今授於汝。汝當體佛祖之心為心。以續慧命。然雖如是。亦宜晦跡林泉。乘時而出。付以偈曰。無上涅槃心。佛祖相傳付。吾今授受時。雲<span class='corr'>淨</span>峰頭露。時年二十八歲。遂入五臺掩關。<span class='corr'>晝</span>則一食。夜則孤坐。後赴東臺請。偶雙目<span class='corr'>忽</span>盲。師曰。幻身非有。病從何來。習定七日雙目復明。南謁普陀歸次。越之大善寺眾請止風塗說法。雲門參。師問。止風塗。向青山。近越王。城畔滄海遙時如何。門曰。月穿滄海破。波斯不展眉。師復問洞上宗旨。門說偈曰。五位君臣切要知。個中何必待思惟。石女慣弄無針線。木偶能提化外機。井底紅塵騰靄靄。山頭白浪滾飛飛。誕生本是無功用。不覺天然得帝畿。師曰。語句綿密不落終始。真當家種草也。遂召入室印證。復曰。汝後開兩片唇皮。截斷天下人舌頭有分在。即付偈曰。曹源一滴水。佛祖相分付。至今授受時。大地為甘露。咄。五乳峰頭無鏃箭。射得南方半個兒。壬辰嘉興緇素請主東塔。尋赴雲居匡廬之請。萬曆二十二年甲午秋。五臺古清涼請師開法。緇素懇留。後示寂。法嗣雲門澄禪師。迎遺骨塔於顯聖之南山<span class='note-inline'>(師別號清涼)</span>。</p>
</div>
<div class='div-other'><a id='mulu96' />
<p class='h4'>嵩山少室無言正道禪師</p><p>預章胡氏子。投上藍寺薙染。十五遇知休老宿指示禪要。遂從休遊。憩南嶽淨缾崖。朝夕參叩。休曰。欲究明此事。須將宗教葛藤穿過始得。指參遜菴昂。菴語休曰。無言足稱法器。切不可以一知半解入渠胸臆。第令北遊。自參自悟。休拈張拙頌勘其履踐。師曰。真如尚不可為。何頌之有。休見其頴利。指往少室參幻休禪師。一日休上堂。師問如何是洞上家風。幻曰。月下三花樹。峰前雙桂枝。師曰。和尚還別有否。幻曰。惟此一事實。無二亦無三。師言下大悟。即呈偈曰。靈攢絕頂。月鎻幽崖。石人撫掌。木女舒顏。幻印以偈曰。無言的旨不離言。玄喝玄提妙絕傳。今日單傳親印授。他年雙桂利人天。萬曆十八年庚寅主少室。　周籓國主迎師為說保壽之法。王大開悟。汝寧　崇籓聞之亦迎師說法。時　世子病足倚杖而立。師乃引之。周行七轉汗流如注。而足即瘳。僧問。不問有言不問無言。世尊良久意旨如何。師曰。動容<span class='corr'>揚</span>古路。不墮悄然機。問。如何是新年頭佛法。師豎拂曰。會麼。曰。不會。師曰。來年更有新條在。不假重重為指陳。一老宿問。如何是無言。師曰。四時行焉。一宿又問。如何是無言。師曰。百物生焉。師機鋒敏捷。襟懷平實。後示寂。塔於祖塋。</p>
</div></div>
<div class='div-other'><a id='mulu97' />
<p class='h3'>廩山忠禪師法嗣</p>
<div class='div-other'><a id='mulu98' />
<p class='h4'>建昌府壽昌無明慧經禪師</p><p>撫州崇仁裴氏子。初產難。祖父誦金剛經而娩。生而頴異。形儀蒼古。若逸鶴凌空。天性澹然無嗜好。九歲入鄉校便問。浩然之氣是個甚麼[就/土]。師異之。及長閱金剛經。若獲故物。依廩山三載。常疑四句偈。一日見傅大士頌曰。若論四句偈。應當不難。身不覺灑然。因述偈曰。金剛四句偈。無影亦無形。本來無一字。逼界放光明。時年二十四。閱大藏。一覽至宗眼品。始知有教外別傳之旨。遂辭廩山隱遁峨峰。登絕頂顧盻而作偈曰。踏上雲頭第一峰。眼中廣博小虗空。當時欲見無由面。今日相逢處處同。結廬三年人無知者。閱傳燈。見僧問興善。如何是道。善曰。大好山。師日夜提撕至忘寢食。一日因搬石堅不可舉。極力推之。豁然大悟。即述偈曰。欲參無上菩提道。急急疏通大好山。知道始知山不好。翻身跳出祖師關。因呈廩山。山印為法器。至是始薙髮受具。自此影不出山者二十四年如一日也。萬曆三十六年甲午。師年五十一歲。住寶方。有僧問師。住此山曾見何人。師曰。總未行脚。僧激之曰。豈以一隅而小天下乎。師善其言。詣少室禮祖。會無言禪師。見師舉揚奇特。因與河南當道熊尚文公請師示眾。更入五臺參瑞峰<span class='note-inline'>(語具瑞峰章)</span>。互相反詰。深器重之。乃返錫。尋受董巖請。大闡玄風。次主壽昌。上堂拈香曰。大眾會麼。此是三世諸佛用不盡底。一齊撒向娑婆世界。釋迦牟尼佛猶用不盡。西天東土歷代祖師亦用不盡。山僧今日信手拈來與眾商量。還是教外別傳經中玄旨不。函葢乾坤隨波逐浪不。截斷眾流擡薦商量不。大用現前探竿影草不。當陽撒出金剛寶劍不。據實舉論。窮劫不盡。要且具智者揀辨得出。白是白黑是黑。即不囫圇打作一塊。始可定叢林之是非。驗學者之得失。然後應聖應凡自然不被詐明頭之所欺。舉措應緣無不合吉也。然此道離微疎之久矣。眾中有大智者當拌身命盡力匡扶以悟為期。自他兼利。一生不足再拌一生。盡其三生。自然合得。古云。不入生死大海。難得無價寶珠。此猶是鈍機。靈利漢一聞便知妙。然雖如是。不得春風花不開。且謾道。及至花開又吹落。上堂。諸佛時常說法。不須疑議猜詳是何法。天地玄黃宇宙洪荒。不論通宗透教。祇貴直下承當。承當個甚麼。雲騰致雨露結為霜。蛟龍不宿死水。猛虎豈行路傍。透得者些關棙。何須願往西方。不問先佛後祖。鼻孔一樣放光。作麼生放光。化被草木賴及萬方。釋迦不肯洩破。達磨九年覆藏。峨峰不惜口業。一下為眾宣揚。且道作麼生宣揚。揮尺一下曰。罔談彼短。靡恃<span class='corr'>己</span>長。上堂。臘八逢辰。叢林設粥。所為何緣。無非順俗。衲僧門庭不必如斯。豈不聞三世諸佛不知有。狸奴白牯却知有。若恁麼。三世諸佛<span class='corr'>已</span>立下風。況迦文佛乎。且道狸奴白牯有甚長於諸佛。首座曰。為他金烹大治玉出藍田。師曰。然雖如是。寶方不免連狸奴白牯一時趂出三門外。何以故。正令行也。秉綱立紀振叢林。海晏河清正令行。好漢盡收歸寶所。化城推倒不留人。座曰。和尚道化城推倒不留人。在和尚分上即得。在某甲則不然。師曰。汝作麼生。座曰。閒挑布袋渾無事。笑等街頭一個人。師曰。也是閒弦子。座大笑。眾禮拜下座。上堂。長空無路禪者偏行。白浪滔天智人能<span class='corr'>㸕</span>。萬丈玄門過去猶落那邊。千尺井中出來終居此岸。伏藏純金不顧。補囊破鉢何留。行平地驚心。步險崖放膽。本色分上智眼鑑諸。祇如不涉此因緣。又是甚麼去就。首座曰。翻翻㩆㩆真奇怪。直勝三千夜不收。師曰珍重。觀音聖誕上堂。五分真香預<span class='corr'>已</span>然。光明雲起徧三千。普熏三世真如際。以祝　當今萬萬年。更冀滿朝王佐合國軍民其樂堯天。觀音大士且喜來也。某甲有句請問。大士實是今日聖誕耶。祇如天無葢地無底。一切世界有無惜。身從何而起。道得即共大士七十三八十四。道不得未免拄杖道道。良久曰。先<span class='corr'>已</span>告過。當仁不讓。念大士記正法明王。且放三十棒。珍重。上堂揮尺一下曰。宗乘中事。難以措辭。大道門庭。爭容擬議。等<span class='corr'>閒</span>垂一句。如太阿鋒離匣。逢之者則死不移時。似塗毒鼓受槌。聞之者則喪不旋踵。所謂妙峰峻仞野獸難藏。寶樹晶光靈禽莫泊。其用也單趂金毛歸野窟。直追鐵額入深山。掃天下之攙搶。拂世間之孽屑。提墮坑落塹之類。揭迷封滯殻之流。其功也使法界世界虗空界一體同觀。俾佛道人道地獄道萬法融會。雖然如是。猶未為向上事。須知更有出格限量外一句。作麼生道。噫。正令不行先斬首。大機一發聖賢悲。久立珍重。師中興寶方峨峰壽昌三剎。別建菴院二十餘所。不攀外授。不發化主。常曰。萬般存此道。一味信前緣。老年益壯。迨七旬尚混勞侶。耕鑿不息。丈室翛然。惟作具而<span class='corr'>已</span>。　益王嚮師道德。深加褒美。因嘆曰。去聖時遙。幸遺此老。萬曆丁巳臘月七日。師自田中歸。語大眾曰。吾自此不復砌石矣。眾愕然。除夕上堂。今年只有茲時在。請問諸人知也無。那事未曾親磕著。切須綿密作工夫。誠語諄諄。末後曰。此是老僧今日最後分付一著。大眾切宜珍重。明春三日示微恙。遂不食。曰。老僧非病。會當行矣。大眾環侍欣若平昔。眾不安。以偈諭之曰。人生有受非償。莫謂老病死慌。笑破無生法忍。自然業識消亡。一時雲淨常光發。佛祖皆安此道場。十四日書辭道俗。十六日作舉火偈。令侍者舉火。偈曰。無始劫來祇者個。今日依然又者個。復將者個了那個。者個那個同安樂。次晨取水盥潄拭身曰。不必再浴。廼索筆大書曰。今日分明指示。擲筆端坐而逝。茶毗火光五色頂光。諸牙不壞。藏於本寺。方丈建塔。壽七十一。臘四十有奇。</p>
</div></div></div>
<p class='juan'>五燈會元續略卷第一上</p>
<p class='juan'><a id='mulu99' />五燈會元續略卷第一下</p><p class="byline">明支提山嗣祖沙門　淨柱　輯</p>
<div class='div-other'><a id='mulu100' />
<p class='h2'>青原下三十五世</p>
<div class='div-other'><a id='mulu101' />
<p class='h3'>大覺念禪師法嗣</p>
<div class='div-other'><a id='mulu102' />
<p class='h4'>紹興府雲門顯聖寺湛然圓澄禪師</p><p>會稽夏氏子。母夢僧而娠。長而大目昂鼻。哆唇露齒直腸信口。親沒窶甚。充郵卒。因錯投公牒被攝。懼辱走投隱峰。峰示念佛是誰。三日夜有省。時年二十矣。及往天荒山妙峰和尚處剃髮。偶聞僧論傅大士法身偈。便能記持經書解一切義理。尋往雲樓受具。返即掩關寶林。因憶乾峰舉一不得舉二話。乃大發明。頌曰。舉一舉二別端倪。個裏元無是與非。雪曲調高人會少。獨許韶陽和得齋。二老何曾動舌。諸方浪自攢眉。擬議鷂過新羅。刻舟求劍元迷。詣雲棲。棲舉高峰海底泥牛話。師推出傍僧曰。大眾證明。棲頷之。又火浴僧回。棲問。亡僧遷化後向甚麼處去。師出曰。謝和尚掛念。棲休去。慈舟念禪師自北京來說法。止風塗。師以所悟求證。呈偈相印可。遂定師資之禮焉<span class='note-inline'>(語具慈舟章)</span>。萬曆甲寅開法雲門廣孝。上堂。雲門扇子[跳-兆+孛]跳。今日拈來好笑。云何露柱懷胎。生個兒子高呌。大眾且道。是何音響。還有人知消息麼。若無人知。山僧代通去也。作哇哇聲曰。諸人若還解笑。一切不曾欠少。若欲更問如何。驢年去也未了。眾中還有問話的麼。若有出來。祇要打艸驚蛇。僧纔出。師曰。真是一場業地。捉拄杖下座。上堂。朔風凜凜正隆冬。葉落園林露本容。凋盡繁柯真實在。何必殷勤問主翁。物理循復。枯必然榮。目下雖然窮徹骨。來年依舊笑春風。上堂。師纔就坐。忽聞鷄鳴。乃曰。呀金鷄上座先為汝等轉第一義諦根本法輪了也。更要討什麼消息。若也不會。重新再舉。擊拂曰。者個是聲。有耳皆聞。定非聾漢。舉拂曰。者個是色。有眼皆見。定非瞎漢。更無絲毫瞞昧。不見道頻呼小玉元無事。只要檀郎認得聲。上堂。老儂不識元字脚。強出人前要說法。錯讀曾參作曾參。合堂大眾皆笑殺。者一笑。中有玅。若還悟得其中意。點破當頭者一竅。大眾如何是者一竅。良久目。動容揚古路。不墮悄然機。乙卯住徑山。上堂。香<span class='corr'>已</span>拈了。佛法則不敢舉揚。何也。你諸人一段光明。亘古不昧。不可平地撒屎。雖然如此。既為眾兄弟所邀。不可杜口。略舉題目以為影響。且道如何是題目。今日豈不為結制上堂耶。然諸方結制皆四月十五日為定規。新徑山者裡以五月十一日為准的。雖然遲早不同。要且得旨為准。譬如行船早發遲發不同。到岸同也。大眾要知到岸消息麼。不見經云。一念普觀無量劫。非去非來亦非住。如是了知三世事。超諸方便成十力。若向者裡會得。自然超三世。成十力。以大圓覺為我伽藍。身心安居平等性智。既平等<span class='corr'>已</span>。直以十方微塵剎土總是一個道場。過去無量劫不曾結。未來無量劫不曾解。生死也在裏許。涅槃也在裏許。乃至是非得失。邪正聖凡。解脫不解脫。輪迴不輪迴。總在裏許。於中還有你用心處麼。有你計較處麼。咄。其間有個漢出來道。新長老。今日請你舉揚宗乘。緣何引經據論廣布葛藤。是何心耶。山僧到者裏無言可對。只得聊借古人行徑以圖塞口。祇如先徑山舉竹篦子曰。者個不得喚作竹篦子。不得不喚作竹篦子。喚作竹篦子則觸。不喚作竹篦子則背。山僧效顰。舉拂子曰。者個不得喚作拂子。不得不喚作拂子。喚作拂子則觸。不喚作拂子則背。不得有言。不得無言。不得轉機。不得著語。中間有一句是山僧的。有一句是諸人的。有一句山僧的即是諸人的。有一句諸人的即是山僧的。也有主也有賓。也有炤也有用。眾中還有分辨得出的麼。有一僧拂袖出去。有一僧曰。請和尚下座。師曰。適來自起而今自倒。次住禾之東塔。雲門之顯聖小參。烟雨盜將山色去。溪風送得水聲來。本來法法皆如此。莫教心識強安排。眾中若作境會。許你具一隻眼。若作佛法會。打碎你頭。何故。我王庫內無如是刀。示眾。天得一以清。地得一以寧。君王得一天下平。只是衲僧分上用不著。何也。不見道。萬法歸一。一歸何處。初師入京。在嘉熈寺同達觀大師月川法師。陶石簣黃慎軒兩太史。翫月次。慎軒臥問馬祖翫月因緣。師曰。汝臥我立。不得為汝說法。慎軒亟起謝過。月川曰。內翰錯過了也。達觀曰。我下語不及此公。師至杭州。聞谷慧聞等數員知識及諸護法縉紳各命持柬迎師。慧聞柬內曰。今日大眾欲與和尚作家相見。和尚若來<span class='corr'>已</span>墮情識。和尚不來猶缺慈悲。師閱畢。即將眾柬一齊扯碎。正色厲聲曰。者些客作漢。敢於老僧處納敗關耶。師至即陞堂正立。慧曰。和尚莫要般門弄斧。師與一掌曰。速道速道。慧面赤無語。師曰。死漢。聞谷遂卒。眾作禮。師同司成陶石簣無念禪師向火次。陶曰。無念師在阿師得力句乞為舉似。師曰。向火背猶寒。巡漕蘇雲浦問。鴛鴦繡出從君看。不把金針度與人。如何是金針。師曰。我在京都走一遭。不曾遇着一個人。蘇擬進語。師曰。古佛過去久矣。師訪無念禪師問曰。古人道如紅爐上飛片雪相似。且道古人還具透關眼也未。念曰。我不見有甚麼古人。師急指曰。背後聻。念休去。漢月問百丈再參馬祖機緣。黃蘗曰。因師舉。得見馬祖大機之用。又仰山曰。此是顯大機大用。請問如何是大機之用。師曰。一喝分實主。照用一時行。曰。如何是大機大用。師曰。棒下無生忍。臨機不讓師。曰。既有大機之用。如何是大用之機。師曰。入門便棒不名性燥。曰。機用則不問。如何是大的道理。師曰。石女兒生子。即向你道。曰。更有問頭。今世所略。請和尚慈悲具答。馬祖而下早有賓主句矣。其源葢出於再參公案中。且道如何是百丈再參之賓中主。師曰。擬欲買草鞋。曰。何處是主中賓。師曰。着衣與喫飯。曰。如何是主中主。師曰。舌頭短三寸。曰。主中主從那裏得來。師曰。常年不出戶。僧問。如何是向上事。師曰。體露金風。曰。如何是向下事。師曰。驢前馬後。曰。如何是驢前馬後。師曰。奴見婢殷勤。曰。如何是奴見婢殷勤。師曰。拖泥帶水。曰。如何是拖泥帶水。師曰。七手八脚。曰。七手八脚是如何。師曰。三十痛棒。山東　德王<span class='corr'>刺</span>血寫書。請師至府。殷勤修敬問道受戒。師生平不為律縛。脫略儀軌。遇人無貴賤新故。皆以本色語相鉗錘。雜以諧調。未常有所揀擇。所著有涅槃會疏楞嚴臆說等書。所修大剎凡五。治石塘建橋亭燄口施食凡可利濟有情無不從事。天啟六年臘月於顯聖寺作付囑語。四日至天華上堂。明智白往九華。師曰。汝去。老僧即今起程。復為眾語至夜分丑時右脇示寂。門人奉全身塔于顯聖寺南鉢盂山之陰。住世六十六。臘三十八。</p>
</div></div>
<div class='div-other'><a id='mulu103' />
<p class='h3'>少室道禪師法嗣</p>
<div class='div-other'><a id='mulu104' />
<p class='h4'>嵩山少室心悅慧喜禪師</p><p>保定滿城劉氏子。始落髮于普濟。偶閱傳燈錄。至僧問玄沙如何是無縫塔。沙曰。者一縫大小。廓然省悟。遂謁無言禪師。久而徹證。言付以偈曰。密法無法付。當傳何以傳。無傳無付處。明暗妙同參。尋匿燕墅。會言示滅。登封令金臺劉君請主少室。</p>
</div></div>
<div class='div-other'><a id='mulu105' />
<p class='h3'>壽昌經禪師法嗣</p>
<div class='div-other'><a id='mulu106' />
<p class='h4'>廣信府博山無異元來禪師</p><p>廬州舒城沙氏子。生而白衣重包。葷血酒漿不入於口。十六遊金陵聽講法華。喟然嘆曰。求之在我。豈可循文逐句哉。遂禮五臺靜菴通和尚剃髮。先修空觀五年。次參壽昌於峨峰。機語不契。入閩白雲峰看藏身沒踪跡話。一日閱趙州有佛處不得住因緣有省。再謁昌於寶方。昌問。蟻子解尋腥處走。蒼蠅偏向臭邊飛。是君邊事臣邊事。師曰。臣邊事。昌呵之曰。大有人笑你在。師曰。先所論皆是。到者裏因甚不是。昌曰。此一不是。彼一切都不是。尋居一室。聞護法神倒地。不覺心開。呈偈曰。玉山誘一言。心灰語路絕。幾多玄解會。如沸湯澆雪。沒巴鼻金針。好因緣時節。梅蕋綻枯枝。桃花開九月。觸目如。休辨別。急水灘頭挽探篙。溺殺無限英雄客。昌曰。子一到多門又到門。師曰。也不消得別居宗乘堂。又年半。一日登廁覩登樹人大悟。趣寶方入門便拜。昌曰。子近日如何。師曰。有個活路只是不許人知。昌曰。因甚不許人知。師曰。不知不知。昌問。婆子具甚麼手眼。便燒菴趂僧去。師曰。黃金增色爾。又舉僧問玄則龍吟霧起虎嘯風生公案命作頌。師援筆立就曰。殺活爭雄各有奇。模糊肉眼曷能知。吐光不遂時流意。依舊春風逐馬蹄。昌笑曰。子今日方信吾不爾欺也。師問。向後還有事也無。昌曰。老僧只知二時粥飯。亦不知有向後事。師曰。豈無方便。昌曰。子後得坐披衣幸無籌䇿足矣。萬曆三十年住博山。時年二十八歲。次主閩之董巖大仰鼓山。上堂。諸佛出世為一大事因緣。幾幅素縑描不出。博山出世亦為大事因緣。一條白練驀頭穿。破顏老漢曾相委。多少人天受熱瞞。博<span class='corr'>山</span>今日信手拈來分明舉似。使人人鼻孔撩天。個個脚跟點地。如赤珠寶鏡照萬象以無私。若玉鎻金匙啟千門而洞達。逈出毗盧之頂。笑拈帝釋之花。推倒大好之山。吸盡西江之水。倒跨玄沙之虎。生擒雪嶺之蛇。漏網喜三聖金鱗。抓彩慶新羅俊鷂。如此奇特誰不丈夫。自貴荷擔誠難委綰。諸昆仲。此事不從功行得。不從修證得。不從思議得。不從學分得。不從禪定得。有一等人閉門作活暗裏休心。將自<span class='corr'>己</span>身心煉得如枯水寒灰。蟲唼衣而不知。蛛結網而不顧。縱是百年在定。終如一個死人。於本分事中全無交涉。所以玄沙大師曰。直饒如澄潭月影靜夜鐘聲。隨扣擊以無虧。觸波瀾而不散。此猶是生死岸頭事。道人行處如火銷氷。箭既離弦無返回勢。諸昆仲。須就明中取則。莫於暗裏偷光。向花柳街前逴得九衢春色。於芙蓉岸上帶來八面秋風。應用無虧隨緣自在。諸昆仲。且道作麼生是博山行履處。良久曰。祇有一雙窮相手。不曾輕揖等閒人。僧問。銀盌盛雪明月藏鷺意旨如何。師曰。露骨瘦山環紫霧。塞流小㵎長青苔。問。如何是功。師曰。三人同一春。曰。如何是共功。師曰。力士舁杖鼓。曰。如何是功功。師曰。胡孫上露柱。曰。不得敲唱雙舉。請示正中妙挾。師曰。高低雲遶樹。曰。謝師答話去也。師曰。遠近鳥衘花。問。和尚年多少。師曰。頻添花甲子。數到劫雲初。問。如何是無量壽。師曰。鳥龍潭上浪滔天。曰。恁麼則有量也。師曰。天池一滴水。怎與眾同流。師自舒城歸。首座問。適聞和尚道。非但寫出鄉曲之情。亦乃描盡故鄉光景。只恐大有人不肯和尚。道者老凍膿猶有鄉情在。師曰。未知桑梓事。門外打之遶。曰。恁麼則大千沙界皆親友。萬象森羅是故鄉。師曰。空中書梵字。不與眾文齊。曰。祇如還鄉一句作麼生。師曰。翡翠簾前天欲曉。浴龍池畔燕飛來。曰。某甲則不然。近日鄱湖春水滿。古帆風便過千灣。師曰。打出去。曰。打則任打。棒折後如何。師曰。重加棒索。曰。起動和尚。崇禎二年魏國徐弘基暨南都縉紳請主天界。座下聽者數萬人。上堂。卓柱杖曰。諸昆仲。達磨大師航海而來。直指人心則性成佛。雖則門庭萬仞。壁立千層。祇演一心之法。更無餘事。乃至六代傳衣。五宗競出。運無礙輪化無緣眾。祇演一心之法。更無餘事。溈山大師敲唱同時。暗機圓合。傾瓶以辦。超方撼茶而彰妙用。祇演一心之法。更無餘事。雲門大師箭鋒相拄。函葢乾坤。揚眉落臼顧盻猶遲。如流雲翔鶴湛水晴空。祇演一心之法。更無餘事。法眼大師拈現前石塞虗空口。一切處現成。六根互用六用齊施。祇演一心之法。更無餘事。臨濟大師一語中具三玄。一玄中具三要。驅耕夫牛。奪饑人食。電光石火開眼猶迷。祇演一心之法。便無餘事。洞山大師混不得類不齊。立寶鏡三昧。炤學者肺肝。分五湖玉石。雪盛銀盌月炤金沙。祇演一心之法。更無餘事。乃至博山今日遠承諸祖慈蔭。循規蹈<span class='corr'>矩</span>。借路還家。駕輕就熟。祇演一心之法。更無餘事。諸昆仲。含靈具此一心之法。學人欲明此一心之法。三世諸佛歷代祖師示此一心之法。故楞伽云。佛語心為宗。諸昆仲。那個臺無月。誰家樹不去。又云無門為法門。諸昆仲。大地沒遮欄要行。行不去要住。住不得且道向甚麼處出氣。諸昆仲。鳥鳴雲樹。聲聲喚遊子歸家。魚躍烟波。色色翻誌公陳案。旋復空中梵字。刮開眼底重矇。且道向甚麼處認取自家心地。卓柱杖曰。鼻根浮面上。更不用躊躇。珍重。上堂。如何是佛。十方世界最靈物。如何是法。古路迢迢苔蘚滑。仍將佛法間根源。雲散長空鶴唳天。纖塵下立清如洗。三個猢猻夜簸錢。諸昆仲。宗門中事豈同容易。一言一句。一大藏教註不破。歷代祖師機深智廣。潛興密運。須彌倒卓。拄杖橫趨。繪彩色於空中。擲大千於方外。且道向甚麼處捫摸。所以云。羅籠不肯住。呼喚不回頭。古聖不安排。至今無處所。玄沙大師恁麼老婆心切。也只要諸人知個落處始得。諸昆仲。青黯黯處樵子不借路以還家。綿密密時機婦罷金針而夜織。香銷錦帳。露浥芙蓉。發清嘯於深閨。吐微言於連枕。情濃意洽。試問諸昆仲。還知得也無。良久曰。分明一段風流事。不與諸人較短長。僧問。如何是不斷聲色墮。師曰。斷橋分野水。曰如何是類墮。師曰。孤棹舉平原。曰。如何是尊貴墮。師曰。裂破幾重清世界。例騎玉象趂麒麟。崇禎三年秋一日示寂。誾首座問。和尚尊體如何。師曰。儘有些子受用。座曰。還有不病者也無。師曰。熱大作麼。座曰。來去自由請道一句。師為書歷歷分明四字。投筆坐化。塔全身於本山。壽五十六。</p>
</div>
<div class='div-other'><a id='mulu107' />
<p class='h4'>建寧府東苑慧臺元鏡禪師</p><p>郡之建陽馮氏子。生而頴㧞有英俠氣。二十八歲詣虎嘯巖祝髮。深究楞嚴知見無見之旨。稍有入處遂謁壽昌於寶方。昌呵為墮大嶮坑。指令看透五燈會元及閱維摩圓覺自有出身之路。師乃晝夜參尋。一日看維摩經至此室何以空無侍者。維摩詰言諸佛國土亦復皆空。豁然大徹。復於行解不相應處忽起諸礙。因閱圓覺經隨順覺性章乃一切疑情永㧞矣。竟往壽昌。師曰。元鏡特以此事求和尚印證。昌曰。但言此事。此事何憑。師彈指。昌曰。猶可疑在。師曰。更疑個甚麼。禮拜而出。呈偈曰。識破不值半文錢。可憐摸索幾多年。宗流盡是欺心漢。說甚祖師別是禪。昌看畢曰。識得破果然不值錢。且去。明日昌又問。昨日公案尚未銷繳。師曰。請和尚再舉看。昌曰。你且道何處是趙州勘破婆子。師曰。和尚莫作怪。昌大笑曰。參禪要到者一著。子始不受人牢籠也。因囑曰。子從此直去深隱。自有機緣成就。你若強出為人。便可惜也。師曰。謹遵嚴命。即付偈曰。正印相持時刻慎。逢人唯勘印其心。不依軌範通消息。祇騐生機是志真。上下來因無忽略。始終去就有誠明。天然未具通方眼。決勿私饒冐感承。復曰。向後逢人當依此旨。師禮退。萬曆四十三年博山開法大仰。師特訪之。山問。聞師兄親見壽昌。且道壽昌和尚當年命根斷在甚麼處所。師劈面一掌曰。在甚麼處所。山不對。師掉首而出。山乃曰。可惜侍者不在。寄下三十棒。山即日上堂。師將出眾。山即呼曰。慧臺。誰呌你慧臺。師出。震威一喝。眾愕然。山曰。取棒來。師曰。此是宿食不必拈出。且道當時馬祖一喝百丈三日耳聾。是那三日。山曰。秋風多帶殺。秋露愈加寒。師拂袖歸眾。山曰。你只學得一個走。師不顧。後住書林東苑。秦昌改元開法一枝菴。上堂。道法本無多。南辰貫北河。都來三七字。降盡鬼神魔。尋歸隱武夷。搆室石屏巖。常隨採汲行者二三人而<span class='corr'>已</span>。間有衲子撥草參求者。師喝曰。你只禿廝失了魂。在者裏作麼。又䇿杖絕險處蹲坐。僧曰。和尚在者裏作甚麼。師召曰。你上來我與你說。僧望崖而退。崇禎三年忽疾作。師指巖下謂行者曰。此處可以埋我。者曰。設使死了。埋了又作麼生分發。師大嘯一聲曰。恰好也。再問。<span class='corr'>已</span>蛻去。世壽五十四。僧臘二十六。<span class='corr'>瘞</span>於所指之石巖下。</p>
</div>
<div class='div-other'><a id='mulu108' />
<p class='h4'>壽昌閴然元謐禪師</p><p>南昌王氏子。初依壽昌於峨峰。看父母未生前面目。一日因推磨失手撞磨盤。忽爾有省。呈偈曰。本來面目不須尋。一點靈明亘古今。和尚問我本來面。巾珍彬真欣隣仁。昌曰。前三句即不問。後一句是如何。師曰。不可雪上更加霜也。昌曰。今日且放過。夜坐菜園偶聞蝦蟆聲。當下身世如虗空。實無一法可喻。偈曰。虗空逼塞一聲蛙。水鳥含靈共一家。十字街頭親着眼。自歌自唱哩嗹花。他日呈臨濟參黃檗頌曰。問處其中的。婆心絕跡椎。抱贓呌屈漢。的的在何居。昌頷之。師即問曰。麻三觔。三脚驢兒弄蹄行。杖林山下竹筋鞭。請和尚道一句。昌曰。汝道一句看。師曰。道也不難。只恐泄破無用處。昌曰。須有轉身吐氣始得。昌復問。如何是佛。師掩耳而出。師坐禪次。昌巡堂問曰。在此作甚麼。師不對。昌曰。啞乎。師亦不對。昌曰。真個那。師下禪床曰。和尚也不可向體中覓骨。昌曰。畢竟作麼生。師曰。銚柄杓杷。昌曰。三十棒且放過。一日告昌曰。某甲根基最劣。幸值和尚得出苦海。猶恐夙習難以屏除。昨對護法前祝願曰。某此生福輕慧淺不敢妄生節目。使我終身居於學地。生生不離知識。具足福智報佛師恩。是所願也。昌曰。子深知其源。欲興利濟。若非兩足雖悟莫能為也。自爾二十餘年潛行密用。如愚若魯。因黃端伯匡廬有省。常以偈頌酬和輙藏之篋中。一日覺浪禪師令侍者竊出。浪曰。今日捉獲師伯贓物了矣。師曰。賊聻。浪曰。洞上者枝花影子。自有人承當在。足現雙趺頌曰。伸不伸。縮不縮。亦非驢頭并馬脚。設有人道似冬瓜。抱頭笑倒空王閣。笑倒且置。的的當當一句作麼生道。彈指一下曰。確。</p>
</div>
<div class='div-other'><a id='mulu109' />
<p class='h4'>福州鼓山永覺元賢禪師</p><p>建寧建陽蔡氏子。幼習儒。二十補邑庠。讀書山剎偶聞僧唱曰。我爾時為現清淨光明身。忽得一歡喜。急請經。閱之茫然。後參壽昌於董巖。呈南泉斬猫頌。昌曰。此事不可於一機一境上取則。須是百匝千重垂手直過尚當遇人。所謂身雖<span class='corr'>已</span>在青霄外。猶更將身入眾藏。是參學眼也。因勉看雲門乾屎橛。至四十歲棄家。往壽昌落髮。一日遇昌田中歸。逆問曰。如何是清淨光明身。昌振衣而立。師曰。祇此更別有。昌拂衣便行。師入方丈禮拜。不及啟口。昌連折三棒曰。向後不得草草作禮而退。次年昌遷化。入博山進戒。還閩住靜舟。次延津。聞僧誦曰。諸佛謦欬俱共彈指。乃徹見壽昌用處。有偈曰。金鷄啄破碧琉璃。萬歇千休祇自知。穩臥片帆天正朗。前山無復雨鳩啼。崇禎七年住鼓山。示眾。一陽來復。諸陽積而成乾。一陰初姤。諸陰積而成坤。動靜如環。無端造化。由茲闔闢。祇如大易曰。復其見天地之心乎。大眾作麼生會。先儒曰。動見天地之心。或曰靜見天地之心。或曰動靜見天地之心。或曰非動非靜見天地之心。諸人試道看。四語那一語較親。今日鼓山未免為諸人註破去。以拂子擊案左曰。動見天地之心。擊案右曰。靜見天地之心。擊案中曰。動靜之間見天地之心。收拂子曰。非靜非動見天地之心。驀拈拂子曰。還見麼。喝一喝。莫道鼓山習氣重。今日猶向人前誦易經好。次主泉州之開元。杭之真寂。僧問。洞山三十年鬼神尋不見。安平真人却來和尚處乞戒。此與古人是同是別。師曰。振溺須臨水。嘯月却登峰。</p>
</div></div></div>
<div class='div-other'><a id='mulu110' />
<p class='h2'>青原下三十六世</p>
<div class='div-other'><a id='mulu111' />
<p class='h3'>雲門澄禪師法嗣</p>
<div class='div-other'><a id='mulu112' />
<p class='h4'>指南明徹禪師</p><p>金華永康應氏子。宿稟靈機。幼歲厭俗。甞欲出家。父母留難。年二十二逃至崇德禮古卓禪師為師。始得從願。示以萬法歸一話。日夜參叩竟無所入。向佛前自勵立誓。兩斷其指。走雙徑天台。遍叩名宿。甞依聞谷無擇諸師遊。漸有所入。而終是礙膺。後過常州依幻有禪師數月。疑情愈覺綿密。發狂者一月。死而復甦者三次。雖蒙幻公開示。意不能自安。後參雲門於梅墅。師以平日所做工夫逐一吐露。門知其所詣真實。但未有人明示安樂法門。甚憫之。直指心要。其時豁然透脫。疑慮氷消。門詰之曰。僧問法眼如何是佛。眼曰即汝便是。其僧禮拜。倘有問汝作麼生答。師曰。但向他道。清風度廊下。門曰。未在。更道。師曰。呌某道個甚麼即得。門心肯之。後付以偈曰。心是本來心。法亦無他法。心法祇如是。源源不可絕。時萬曆四十年壬子重陽前一日也。一日同麥浪禪師侍次。門召師曰。老僧四大不和。汝能療之否。師曰。蒼天蒼天。門召浪曰。汝能療之否。浪曰。譫語作麼。門曰。不如者個不識字的。後住靜苕溪。偶至土橋示疾。僧問。大師得力宗門。今日何如。師震威一喝而逝。</p>
</div>
<div class='div-other'><a id='mulu113' />
<p class='h4'>麥浪明懷禪師</p><p>越之山陰王氏子。五歲入天王寺出家。十七往雲棲受戒。遍遊講肆。聞禪宗有奇特處。未能無疑。遂參雲門。門曰。見見之時見非是見。見猶離見。見不能及。如何是見不及處。師下語不契。求示旨要。門曰。汝向後但看個見不及處。殷勤參叩無有入處。一日見雲棲舉海底泥牛話問眾。門推出傍僧曰。大眾證明。師於此有省。往見門。門即席上拈一盤胡桃曰。我用處不換機。你喚他做甚麼。師即一掌打於地。門曰。適纔汝道。諸佛諸祖舌頭。一總瞞汝不得。我拈起一盤故胡桃。汝便被我瞞過了也。師曰。却是和被某甲瞞過了也。門曰。你檢點話頭看。師曰。胡桃只是胡桃。及門主壽聖。師問。如何是臨七事事隨身。門答。云云。師以手掩門口曰。休將閑學解。埋沒祖師心。門大恕曰。汝探頭太過了。師驚疑。後入雲棲。眾以書招師。師即以白紙一幅封固如柬式。上寫偈曰。上覆雲門老古錐。陳年故紙謾躊躇。假饒透過三千則。猶有雲棲一紙書。眾罔措。門即拈來。中扯一孔曰。大眾證明。老僧透過去也。時門應徑山東塔請。命師主雲門法席。於三載中拈提無虗日。後師至東塔。值定林參次。師問。大德尊號。定曰。定林。師曰。葉落歸根時如何。定曰。某甲早<span class='corr'>已</span>葉落歸根了也。師曰。未在。何不道本來無枝節。到底赤條條。定曰。大德尊號。師曰。麥浪。定曰。無風時向何處安身立命。師於定面上輕搖一扇。定曰。某甲怕風。師曰。無風時遍界定林。一扇處戽面塵埃。定曰。未在。師曰。三尺浪高魚化龍。癡人猶戽夜塘水。定曰。未在。師曰。語不知偏正。理不識倒斜。為人則禍生。門曰。雖然麥浪善行劍刃上事。若無後語二人都成布袋裏老鴉。何故。機不離位。墮在毒海。師於前壽聖之疑從此豁然頓釋。命師為第一座。時埭山虗席請師主之。後過雲門付以偈曰。如是之法宗說兼備。汝今得之。其善保芘。又曰。能如是行。到如來地。示眾。洛陽牛犢食禾頭。荊益田疇減半收。舜若多神枵腹死。江河淮濟淚長流。大眾委悉去。示眾。昨日雨。今日風。非空非色。天台來。徑山去。是聖是凡。孟八郎漢檢點得七穿八穴。猶是隔靴抓癢。其或未然。一任鑽象打瓦。</p>
</div>
<div class='div-other'><a id='mulu114' />
<p class='h4'>杭州佛日石雨明方禪師</p><p>嘉興嘉善陳氏子。禱定光古佛而生。年二十二禮杭之南高峰西築宗禪師為師。一日念佛真切。忽擲魚子大笑曰。不特西方可生。東方亦可生矣。參雲門於石佛。呈所得。門曰。此信心真切。塵勞暫息耳。復寓承天。閱楞嚴至如汝文殊更有文殊是文殊者。便覺身心世界打成一片。同參扭住曰。道道。師滿口逼抑不能加答。時門住東塔。又如請益次。謁愽山憨山諸尊復宿。回顯聖打七。門上堂曰。放下着。忽覺通身慶快。呈偈曰。平空一擲絕躊躇。轉眼風波徹太虗。會得竿頭舒卷意。放生原是釣來魚。門問。如何是一口道不盡的句。師曰。晨昏禮拜和尚也是尋常事。門曰。趙州道無意作麼生。師曰。和尚喜着<span class='corr'>棋</span>。某甲粗知。門曰。他道有又作麼生。師信口頌曰。家家有幅遮羞布。放下便能當雨露。獨恠當年老趙州。擲却頭巾頂却褲。門笑以偈印曰。分明識得趙州狗。拾得鼻孔失却口。莫於萬丈峰頭立。且向叢林陸沉走。時天啟三年佛成道日也。旋謁黃檗。養靜鷂兒山下。南入香栢作活埋計。辛未冬象田堅請。不得<span class='corr'>已</span>而起。崇禎五年出住越之天華。次雲門。再遷杭之寶壽。閩之長慶。雪峰汀之靈山。建之普明靈峰。復回寶壽。再住天華中興龍門。甲申冬住東塔。晚住佛日。上堂。坐斷十方。山僧自肯。密移一步。分付諸人。還會麼。補出蒲團秋月現。列開五位照人難。遊鼓山上堂。敲空作響。擊木無聲。喚甚麼作聲。喚甚麼作響。還有道理商量麼。若有安得有今日事。若無安得有今日事。且道如何是今日事。莫是拈搥豎拂要接續晏國即聖箭麼。屴<span class='corr'>崱</span>峰高滄海近。片帆早<span class='corr'>已</span>透錢塘。莫是語言三昧。要起愽山遺香麼。遊人不坐忘歸石。水盡山窮總是愁。莫是為張道人因齋助薦麼。昨夜面然親口說。鬼王早<span class='corr'>已</span>自知羞。恁麼則總不干今日事也。雖然要會今日事也不難。大家汲鼓山水。烹鼓山茶。吹鼓山笛。喝鼓山歌。興鼓山叢林。作鼓山佛事。只不要打鼓山鼓。何故聻。恐落在今日故。上堂。道無可道。孔子無知。達磨不識。一個墮地行舟。一個水中走馬。一個當道栽荊棘。普明者裏則不然。以一言三石。馬驟千山。會三歸一。泥牛奔大澤。到者裏得之即失。失之即得。得失分明。天地懸隔不懸隔。儒冠道履釋袈裟。一擔擔來當面擲。廼四顧大眾曰。向甚麼處去也。一僧曰。好個消息。師曰。只是難委悉。送湛和尚入徑山祖堂。上堂。拈鏡花。捉水月。祖禰不了殃及兒孫。吹龜毛。擲兔角。兒孫不了還及祖禰。到者裏撮土為香。恩仇莫辯。揚歌當哭。慶弔難明。須是披雙徑圓雙目。列五峰開五位的。方能斟酌。設或大人峰無大人相。宴坐峰只圖晏坐。那肯管鵬搏峰展翅不展翅。此事且置。祇如有僧問國一祖師。如何是道。答曰。山上有鯉魚海底起蓬塵。且道是答他話還是別行一路。還是格外提撕。還是直指人心。還是無意味語。此等見解盡屬知解宗徒。畢竟如何理會。若理會得。方不負我徑山法兄救時救弊一番苦心。如或未然。裂開片石成三位賓主。何妨分不分。喝一喝下座。杭州司理黃端伯參問曰。明頭來時如何。師曰。耶溪不許扁舟宿。曰。暗頭來時如何。師曰。此去錢塘尚隔程。公與師坐次論物不遷旨。師遽拈核桃從卓東過西曰。東<span class='corr'>已</span>無此。西<span class='corr'>已</span>有此。何名不遷。公曰。大師見有核桃那。師曰。不見核桃將何立論。公曰。師意如何。師曰。我見有核桃。但不見全核桃耳。公踴躍。師在報國院與石車和尚同座分。問車曰。往天童還到雲門否。車曰。且看。公曰。雨大。師不放過時如何。車曰。與他一頓棒。師曰。居士還甘麼。公曰。天意和尚在背後。師曰。元來不甘。公又問車曰。兩石相磕時如何。車曰。一囅便死。公顧師曰。和尚如何。師曰。只可自怡悅。不堪持則君。問。如何是主中主。師曰。滯南不曾帶得來。曰。為甚麼不曾帶得來。師曰。也虧你一日。師為監院祝壽上堂。侍者問。七九六十三且止。父母未生前還許學人會也無。師曰。問即不得。曰。恁麼則不弄啼鶯舌解吟無字碑。師曰。易拾爐中雪。難分海底燈。曰。肯諾不全蒙師指。不犯師顏請借賓。師曰。好炊無米飯。供養莫將來。曰祇如將來又作麼生。師曰。恐裘我兒孫。者作女人拜曰。恁麼則借他香燭稱他壽去也。師曰。新茘枝新茘枝。僧問。學人在問外來。請師向門裏接。師曰。老僧不在門裏。曰。為甚麼不在門裏。師曰。不接客。曰。也是和尚慈悲。問。古人道出門便是草。不出門亦是草。請問和尚為什麼不出門亦是草。師曰。喚什麼作門。曰。恁麼則三世諸佛歷代祖師盡是草裏漢也。師曰。說三世諸佛歷代祖師的請出來與老僧相見看。曰。相逢不拈出。且道是具眼不是具眼。師曰。直饒舉意。便知有的。亦未許他具眼在。曰。畢竟是什麼人纔許他具眼。師曰。腦後見腮莫與往來。因裱瑞白和尚像次。僧問。和尚終日上堂。為什麼弁山和尚口掛壁上。師曰。恰如。曰。祇如弟全歸兄一句作麼生道。師曰。更須歸父。曰。歸後又如何歸。曰。同時不識祖。師天性仁慈。容止修雅。應機接物循循善誘。行道十有九年。屢遷名剎。去留信緣毫無留碍。是冬結制宿衲響臻。師有厭世意。乃擇開春三日解制。眾驚訝。葢師歷坐道場凡結冬俱於正月廿九日解。因師以是日誕辰。諸禪德必申慶祝而後去也。眾白師請如舊例。師不許。三之日解制上堂。人人藤斗笠。個個水雲包。出門踏着草。途路轉迢遙。到者裏不倒斷得一回。直饒說個回途得妙就路還家。便是千里萬里。昔洞山辭雲巖。巖問甚麼處去。山曰雖離和尚未卜所止。巖曰莫湖南去。山曰無。巖曰莫還鄉去。山曰無。巖曰早晚却回。山曰待和尚有住處即來。巖曰此去難得相見。山曰難得不相見。今日若道難得相見便生幾多情見了也。祇因洞山是個得的。便道個難得不相見。看他何等穩密。何等把細。佛日期中豈少一知半解。只是到者些原委處未免走作。即今你要東去西去。不見古人道。直須向萬里無寸草處去。又曰出門便是草。又曰直饒不出門亦是草漫漫地。便見舉措不得。只因你不能向異類中行。且道異類又如何行。乃屈指曰。一鷄二犬三猪四羊五牛六馬。為甚麼七人不道參。至晚復陞座示眾。誡語諄諄。作末後分付。次日辭眾。初六柱首座問曰。和尚幾時回。師曰。初八九日便回。初六日至寶壽。囑付事宜。初七日上龍門。是日山風甚厲。師有寒色遂泄瀉示疾。至晚付託後事。屆旦命具湯沐浴。謂侍者曰。扶老僧起來。師端坐不語。門弟子環侍。察師有去意。亟問曰。和尚還有分付也無。師曰。我無甚麼分付。時諸檀護來問侯。師一見合掌微笑遂坐脫。時八之日申時也。停龕九日容貌如生。筮塔於龍門悟空寺案山金龜巖下。世壽五十有六。僧臘三十有五。</p>
</div>
<div class='div-other'><a id='mulu115' />
<p class='h4'>紹興府化山三宜明盂禪師</p><p>杭州仁和丁氏子。出家真寂院。參雲門。因結同志者十人在堂打七有省。一日同佛日入室。門踞座問曰。如何是一口道不盡底句。師曰。問取典座。門喜之。復問趙州道狗子佛性無意作麼生。師呈偈曰。佛性無。佛性無。秤錘落井不曾浮。知得趙州端的意。拍手終朝唱鷓鴣。遂與佛日同承印記。時天啟三年佛成道日也。崇禎癸未年主顯聖。上堂。若論第一義。花擘了也。向山僧未痾<span class='corr'>已</span>前薦取。早<span class='corr'>已</span>落七落八。況在文字語言。白雲萬里。除此二途。君子可八萬不得<span class='corr'>已</span>借路經過。聊塞一時之責。驀豎拳曰。者是老和尚一生用不盡底餿殘。盂上座貴買賤賣。不妨奇特。屈指曰。一二三四五。南贍部州普請。北俱盧洲打鼓。七金山下乾闥婆．阿修羅．迦樓羅聳身起舞。須彌山頂帝釋天主高聲唱道。汝等佛子各各本有靈明妙智。與剎等。世界等。諸佛等。菩薩羅漢賢聖僧等。眾生等。神通等。妙用等。說法等。壽量等。相好等。光明功德等。拂一拂云。者一落索。向甚麼處去也。水向石邊流出冷。風從花裏過來香。祈雨上堂。拈拄杖曰。震法雷兮鳴法鼓。山門頭彌勒開眉。布慈雲兮灑甘露。墖尖上商竿起舞。四海龍王腦門裂。三十三天呌冤苦。雲鎻趙州關。雨打雲門普。拈起一毫端。塵<span class='corr'>剎</span>無焦土。於此作佛法商量。笑諸君從頭莾鹵。所以者一著子大似龍王行雨。不從龍王身出。不從心出。不自雲生。亦非空有。以不思議力時行雨事。成熟穀稼繁長草木。大眾既不從身心中出。且道雨自何來。卓拄杖曰。赫連皇甫。僧問。帶水拖泥即不問。如何是向上金提句。師曰。從來有事不謾人。曰。祇如雲門道。扇子[跳-兆+孛]跳上三十三天。觸著帝釋鼻孔。東海鯉魚打一棒。雨似盆傾。又作麼生。師曰。莫要打濕老僧拂子。僧禮拜曰。一點周沙界。萬木盡沾恩。師曰。看取下梢頭。師誕日建五百羅漢堂。上堂。漢聲浩浩。松風帀帀。雲端裏見出金碧交輝五百尊。大阿羅漢堂一半男菩薩。一半女菩薩。各各相好莊嚴。坐享太平之福。為天人師法。壽量與柏樹子同庚。且道渠年多少聻。數珠一百八。山僧恁麼告報拄杖子。不覺失笑道。盂上座。我道你薄彭祖而卑陳<span class='corr'>摶</span>。等虗空而並華嶽。元來只是凡夫常筭。殊不可以為法拄杖子。我且問你年多少。乃擊案擿下曰。問取從地涌出諸大菩薩。送湛和尚入徑山祖堂。上堂。未有此山先有其人。未有此位先有其道。是其人則山道兩忘。契乎道則人位雙泯。然後可以坐斷十方。凌爍古今。諸佛到者裏不敢正坐。祖師祇可傍居。若萬仞懸崖相似。既不許你攀仰。況遊歷乎。萬不得<span class='corr'>已</span>說有個絕頂句子如凌霄峰。只可從偏徑而入。有般漢纔到得半山亭。便恁麼去。更不知有向上一路在。審如是則何處見有空中樓閣幻化樓臺。森圍翠繞松杉古寺。規月為池碣石成川。所幸有徑山法兄。公天下無我之心。定古今不易之論。越阡度陌互為賓主。左手提綱右手張目。向高高山頂打個漫天綱子。盡大地魚龍蝦蠏無地藏竄。山僧恁麼道。有個漢出眾高聲曰。祇如龍門顯聖又作麼生。大眾雲幙幙水滔滔。只見樹老不見天高。就是顧虎頭吳道子王右丞李龍眠有筆難描。師以手招曰。大眾大眾。飯後閒行。何處不凌霄。喝一喝。下座。</p>
</div>
<div class='div-other'><a id='mulu116' />
<p class='h4'>紹興府東山爾密明澓禪師</p><p>會稽王氏子。生而雄偉力能仆牯。家貧未甞讀書。然日誦金剛經。不由師訓似解其理。[言*里]貞白珊和尚於大慈。決志力參。殆忘寢食。偶往德清探友。舟中聞鑼聲。豁然有省。偈曰。鑼震空身世。觀音獨露身。泥牛銜月走。木馬報新春。時年二十七。猶覊俗也。次年父兄逼以親迎。潛往開元薙髮。服勤於貞白者數載。性相二宗咸領微旨。嗣參雲門恍有宿契。師呈聞鑼因緣。門曰。汝夙有善根。故得隨觀音入道。命充維那。一日門上堂曰。放下著。師因此全身脫落。作偈曰。夜半霜寒月忽低。行人到此盡遲疑。翻身踏著來時路。默默星輝斗柄垂。門佳其幽玄綿密。付以偈曰。鑼鳴與鼓響。觀音塞耳門。真得圓通意。騎月上崑崙。葢天啟三年佛成道後之吉日也。師自是晦迹東山。一日抵金陵。適博山開法天界。師謁之。山與論物不遷旨。徵辨竟日了無窒礙。山曰。江南佛法洵自有人。既而東山國慶寺延師為中興第一代。崇禎九年冬御史祁彪佳請開法于彌陀寺。解制後即令諸弘護請住顯聖。仍歸隱東山。上堂。心生則種種法生。心滅則種種法滅。且道今日事出奇逢緣成偶作。還是心生法生心法雙忘。良久曰。紅葉舞空難辨數。白雲迷嶂昧高低。上堂。達磨九載面壁言滿天下。釋迦四十九年說法未曾道著一字。與麼看來多不在添少不在減。是以東山數欲踢翻二老窠[穴/臼]。也不刻華文。也不書梵字。從來是個無文印子。尋甞逢逆則譏呵怒罵。遇順則四海春風。現前兄弟猶言個老子面皮少黃黑在。且道今日與麼提持。還是添多還是減少。倘有兄弟緇素得出。許他具一隻眼。緇素不出。亦許具一隻眼。恁麼批今判古。非特現前甘伏。要且賞罰分明。弔先弁山。上堂。朔風初剪翠諸實。斯存小陽重吐蕚。真機獨露。現前兄弟須別轉關棙始得。不隨四序變現八荒。直教七十二候候候趂時及節。三百餘度度度合轍隨宜。果能如是則先弁山滅本無滅。如杲日麗乎長空。新弁山生亦無生。似膠青恒存色裏。此時此際。不特東山老子無處弔古慶今。要且現前倩誰圓案結座。靠拄杖曰。今時逸韻多華藻。且染髭鬚學後生。小參。洞山云。秋初夏末各各向東去西去。直須萬里無寸草處去。有曰出門便是草。有曰直得不出門亦是草。洞山老祖與二尊宿忘却自家四大五臟。盡力提持。恐人入草。今日東山解制。臘節初臨春氣未至。正值燒痕滿界。眾兄弟直須向乾茅叢裏信手拈來。寸寸瓊枝縷縷玉葉。不妨和身臥在荊棘林中。累地輥他十七八輥。起來通身棘<span class='corr'>刺</span>。非但佛祖難親。饒他舜若多神擬著則鮮血淋漓。縱使臘月三十索債盈門難以近傍。東山如是告報。大似出客顛狂。自露通身醜惡。雖然。也不得錯舉。僧問。如何是向。師曰。不打者鼓笛。曰。如何是奉。師曰。一向不恁麼。曰。如何是功。師曰。喫飯穿衣。曰。如何是共功。師曰。山僧闍黎相對面。曰。如何是功功。師曰。打殺闍黎遺累老僧。崇禎十五年夏示微疾。儼然而化。世壽五十三。僧臘二十四。塔於顯聖之南山。</p>
</div>
<div class='div-other'><a id='mulu117' />
<p class='h4'>紹興府香雪菴具足明有禪師</p><p>會稽楊氏子。弱齡時事親至孝。因父病危常割股救之。年二十二出家便參念佛是誰。謁雲門。聞門拈提宗教屢有發明。次年聞僧舉北斗南看話。疑情頓發。一日在殿經行次。舉首見前山豁然大悟。偈曰。虗空粉碎無偏正。大地平沉孰是親。從今了却相思債。石虎泥牛笑轉新。門付以偈曰。孝為致道之先。孰能於此兩兼。時中護念如是。諸佛慧命可全。時天啟四年也。出住上虞之香雪。僧問。久滯不通時如何。師曰。數珠在手。曰。音聲未息時如何。師曰。葶藶子。曰。六窻未淨時如何。師曰。相見了也。佛日問。堪與佛祖為師。佛祖又學個甚麼。師曰。佛祖聻。日曰。與佛祖為師聻。師曰。王山谷後園種菜。日曰。不問佛不問祖。不管你佛不管你祖。速道速道。師曰。東村桃樹西隴梅花。示寂日。象田現禪師問。古人云病有不病者。如何是不病者。師默然。田曰。恁麼便是那。師曰。三十棒領出自打。田曰。臨沒梢頭一句作麼生。師喝一喝。田曰。不會。師曰。不會會取好。田曰。會後又如何。師曰。南山雲。北山雨。時未有繼嗣。乃以如意法衣法卷寄佛日為求法器。偈曰。香柏支分秀。隨掾折一枝。花開香雪遠。何必異苗為。示寂。塔於顯聖之南山。</p>
</div>
<div class='div-other'><a id='mulu118' />
<p class='h4'>南昌府百丈瑞白明雪禪師</p><p>桐城楊氏子。從九華聚龍菴薙落。往雲樓受具。參雲門於壽聖。門問。向來作甚麼。師曰。持毗舍偈。門曰。四大是假。妄心是空。阿誰拖你者死屍來。師鈍置疑甚。一日門舉斬猫話。師於言下知有。將蒲團拋出門曰。一語下徐州。會從橋上過。門曰。溪水潺潺汝等道看。師曰。敲空有響。擊木無聲。門笑而頷之。越六日聞鐘聲大徹。遍謁博山黃檗諸尊宿。歸省雲門為第二座。門上堂。師問。石傘峰頭即不問。萬竹林中事若何。門曰。三莖四莖斜。師曰。祇如石傘峰頭又作麼生。門曰。七莖八莖曲。師曰。萬竹林中與石傘峰頭是同是別。門曰。三莖四莖斜。七莖八莖曲。師曰。還有向上事也無。門曰。有。師曰。如何是向上事。門曰。七莖八莖曲。三莖四莖斜。師曰。佛法<span class='corr'>已</span>蒙師指示。正偏不落有無機。門曰。不落正偏。你作麼生道。師便問訊歸位。參天童悟禪師於金粟。值擡船次。師曰。虗空駕鐵船時如何。童便打。師接住拄杖曰。波浪湧千尋時如何。童欲打脫拄杖不得。師曰。和尚無下手處。童曰。且道承誰人力。師鳴指一下。童微笑而歸。留師為第二座。天啟六年秋復歸雲門。遂承印記。迨門遷化請師繼席。未幾移錫湖之弁山。次延慶蕺山白雀台之護國。上堂。開疆展土。彌勒樓現於當處。伐木誅茅。普光殿建於日前。宇宙高人出出入入。乾坤道者往往來來。性海悟於剎那。行門成於頃爾。烟霞散彩。日月舒光。正恁麼時。成家樂業一句作麼生道。良久曰。四海衲僧明正化。十方檀越助無為。解制示眾。月鈎雲餌整常拋。湛水澄潭正寂寥。有時浪裏吞鈎去。收捲絲綸喜氣高。大眾且道。收綸捲釣一句作麼生道。良久曰。柳條橫串花籃裏。街坊高呌賣新鮮。僧問。金鈎玉線將收挽。鯨鯢忽現時如何。師曰。虗空撒下漫天網。縱使飛鰲爭出頭。曰。拏雲攫霧去也。師曰。霹靂一聲魂膽碎。曰。三級浪高魚化龍。漁翁空捕夜江水。師曰。<span class='corr'>已</span>被柳條穿却。雲門先和尚九週年。上堂。先師自丙寅年臘月初四日去世。遂屈指曰。丁卯年臘月一週年。戊辰己巳。庚午辛未。壬申癸酉。甲戌乙亥。却有九週年也。雖去世九年。元不曾離今日。雖不離今日。不妨又去世九週年。且作麼生話會。若也未會。病朽為汝舉揚正偏五位以報先師恩德。遂喝一喝曰。病朽未出法堂原無此一喝。既登此座方有此一喝。是正中偏也。即此一喝當處寂然。是偏中正也。即此一喝不帶名言。是正中來也。今對諸人有此一喝。你等諸人因此一喝得知本有。是兼中至也。我此一喝聖凡情盡能所兩忘妙盡有無。是兼中到也。以濟宗論之。正中偏奪人也。偏中正奪境也。正中來人境俱奪也。兼中至人境俱不奪也。兼中到即玄要妙旨也。以雲門宗論之。即此一喝應彼來機。謂之函葢乾坤句。即此一喝凡聖掃除絕彼知解。謂之截斷眾流句。即此一喝問事答事問理答理。謂之隨波逐浪句。以溈仰宗論之。即此一喝直顯大月輪三昧。謂之圓相。即此一喝示向上一機。謂之暗機。即此一喝元從自心流出。謂之意語。即此一喝見者聞者默默知歸。謂之默論。即此一喝無量妙義一時收盡。謂之義海。即此一喝四十二字母及世間文字無不統攝。謂之字海。以法眼宗論之。即此一喝直示一真法界。謂之總。即此一喝有炤有用有收有放有賞有罰。謂之別。雖縱奪賞罰之別總歸一心。謂之同。雖同一心縱不是奪賞不是罰。謂之異。雖賞罰收放之異咸成一個自<span class='corr'>己</span>。謂之成。雖成一體不妨殺活縱奪各住本位。謂之壞。非唯一喝如然。至於一棒一拂一句一字。乃至揚眉瞬目折旋俯仰。莫不皆然。復喝一喝曰。且道此一喝是正耶偏耶。人耶境耶。三句耶。圓相耶。六義耶。若簡點得出。則參學事畢。其或未然。可到先師座前觸禮三拜。先師為汝說破。後住贑州之崆峒。　建安王欽師道望請住百丈。師入院整清規。時復荷鍤與作務人俱。人謂大智再來也。崇禎辛巳三月十九遲明起浴。手書偈曰。來亦無一物。去亦無一物。若知端的意。百丈花梢月。擲筆吉祥而逝。世壽五十有八。坐夏三十有八。迎全身塔於弁山龍華寺之北。即所筮也。</p>
</div>
<div class='div-other'><a id='mulu119' />
<p class='h4'>雁田柳湞居士</p><p>山陰人也。參雲門。門示先以定動後以智㧞之語。一日問趙州狗子因緣謂。復實有佛性也無。門曰。是甚麼因緣。士纔曰趙州。門起步歸方丈。士隨後<span class='corr'>入</span>曰。適來不是湞幾蹉過老師。又以日用不得力請益。門曰。但舉個是甚麼。舉來舉去忽地放心始得安樂。他日問世尊上堂意旨為復是陞座處。為復是白槌處。門應聲一掌。士曰。分明勾賊破家。門曰。還要第二頓那。士再舉張天覺頌本因緣。門曰。如何是頌本。士舉頌。門應聲一喝曰。喚作頌本得麼。一日有省。呈偈曰。是甚麼是甚麼。對著家親莫問爺。金不換金隨處使。從來常遇白牛車。門曰。且道趙州勘破婆子。甚處是勘破處。士曰。壁外葢茅屋。門曰。不是。更道。士曰。雷聲甚大雨點全無。門曰。不信道。</p>
</div>
<div class='div-other'><a id='mulu120' />
<p class='h4'>葉曇茂居士</p><p>南昌人。始為大僧。從雲門參禪有省。一日茶次。士出問。昨日徧眾解制了。特來謝和尚。門合掌曰。恭喜恭喜。士曰。和尚不得謗某甲。門曰。如何是解制的道理。士曰。仲冬嚴寒請和尚萬福。門曰。似則也似。是則未是。再道一句來。士曰。請和尚且喫茶。門曰。不是不是。士曰。大眾散去。遂和聲歸眾。門乃笑。後以母老歸養遂蓄髮焉。徑山盛禪師寓上藍開法。士過訪。山問曰。當年雲門得力句還記麼。士曰。總是不唧[口*留]。山曰。如今又作麼生。士曰。拖泥帶水。山曰。太煞切也。士曰。作家。山微笑。</p>
</div></div>
<div class='div-other'><a id='mulu121' />
<p class='h3'>博山來禪師法嗣</p>
<div class='div-other'><a id='mulu122' />
<p class='h4'>廣信府瀛山雪關智誾禪師</p><p>本郡上饒傳氏子。八歲辭寡母。依景德傳公出家。傳矜師體羸教以頂禮觀音大士。忽夢手摩其頂肢骨漸強。泛覧羣書奭然意解。一日見壇經火燒海底句。疑之。參博山默究船子藏身公案。偶見槽廠拽磨。忽然磨鼻拽脫。遂有省。呈偈曰。直下相逢處。由來絕覆藏。舌頭元是肉。嚼破也無妨。山曰。子可參得禪也。吾助汝喜。示偈。有未及朝天子。回機却有妨之句。因矢志久依服役無違。一日侍次。山指衲衣謂師曰。此是壽昌老漢底。我曾以一偈博得。子能似我。我當不惜。師曰。莫是師翁睡著被和尚竊來。山笑曰。汝試竊看。師援筆立成五頌。山閱罷置案曰。據子見處。天下人把你不住。我者裏未肯點頭在。師曰。何謂也。山曰。汝偈皆佳。<span class='corr'>但</span>患風骨太露。須知宗門語句如滿口含氷不曾道出水字。復曰。汝根利。當鈍汝利。使死却全心始得。師拜受。即閉關六載。關中置大鏡一面。日對跏趺。纔覺業識心起無明發現。便指鏡中人唾罵。既久收放自由。作雪關歌。山見之擊節稱善。乃為師開關。<span class='corr'>曰</span>。始行大事六年雪。頓入圓明一片氷。今日幸親無逢塔。掣開關鎻萬千層。命師秉拂。晚率眾入室。山問。堂中首座人天眼目。如何是人天眼目。師曰。頂門上。山曰。還假鑒炤也無。師曰。君不見。山曰。不虗參。見作家來。師掩耳而出。一日受瀛山請。山乃堅留。師因問。把住時如何。山曰。放開一綿。師曰。放開時如何。山曰。把住不容行。師曰。如何是放行中把住。山曰。闍黎看脚下。師曰。如何是把住中放行。山曰。拂子在我手裏。師曰。大善知識也要讓人出得羅籠入得羅籠。山曰。爭奈老僧何。師曰。博山鉢袋子。請付當家兒。願放還山去。逍遙得自如。山曰。從來不見有真血脈。師曰。春風解凍。洞水逆流。且道是血脈不是血脈。山曰。此是浴龍池。未解曹溪意。師曰。衝霄須彩鳳。透網是金鱗。山曰。闍梨猶在網裏。師曰。網破也久矣。山曰。前途猶有絆脚索在。師曰。太多生。山曰。大似敗陣將軍。師曰。元為把關老漢。小參。釋迦老子解揑怪。向無生處說生。破院道人不曾生。無生可說。釋迦老子會裝巧。向無滅處說滅。破院道人不曾滅。無滅可說。與麼道釋迦老子金身墮在生滅之中。破院道人全身跳出生滅之外。且道跳出底是。墮落底是。不見古德道。他人住處我不住。他人行處我不行。不是與人難共住。大都緇素要分明。諸禪德向者裏緇素得出。便知得跳出中不妨墮落。墮落處不妨跳出。搊住釋迦老子鼻孔。一任轉身吐氣。[釐-厘+力]破破院道人面門。豈礙簇錦攢花。何以故。無生猶是末。聲色本非生。不因荷葉動。那識有魚行。其或未然。三十年後莫道破院道人對你諸人說夢。上堂。溈山大師道。欲識佛法義。當觀時節因緣。時節若至其理自彰。諸禪德。今夜是除夕。明旦是元朝。時節<span class='corr'>已</span>至。作麼生是自彰之理誾。上座。二十年前如個木偶相似。寒不知寒。熱不知熱。桃符換不管春來。爆竹響那知臘盡。恁麼過日子。渾身不沾俗氣。雖則如癡似懵。要且世法瞞我一點不得。二十年後依然業識從頭。寒即知寒。熱即知熱。迎新歲也貼門神。送殘冬還燒榾柮。如此過日子。到也有些快活。雖則隨波逐浪。要且佛法瞞我一點不得。諸禪德。山僧跛跛挈挈只與麼過時光。如今說知也得。說不知也得。說知不知總得。何故。不萌枝上從來暗辨春秋。無影峰前幾番明占氣候。別古今。定是非。勘邪正。自有一雙緇素眼在。祇如年更歲換。臘去春來。在諸人分上還是知耶不知耶。若道知。未免順俗違真。不子佛法邊事。喚作毛道凡夫。謾道花枝偏有色。空勞鶯語為誰嬌。若道不知。又是順真違俗。不了世法邊事。坐在淨白窠臼裏。只為氷堅難躍鯉。却緣水淺不藏龍。去此違順二途。畢竟作麼生。說個真俗雙彰底道理還會麼。鶻臭布衫都脫却。穿婆帔子拜婆年。次主博山閩之鼓山杭之虎跑。僧問。如何是寶鏡三昧。師曰。不炤閒光影。還他舊面皮。問。如何是不借借。師曰。背手摸著枕。逢人轉送伊。問。鴛鴦繡出從君看。不把金針度與人。如何是鴛鴦。師曰。一雙撲地恁孤飛。曰。如何是金針。師曰。從來不度。問。倩女離魂事若何。師曰。月淡花移影。曰。未審他是業識是意生。師曰。風搖水作波。曰。畢竟是一個是兩個。師曰。形影不須彰。便脫狐窠臼。曰。脫却後如何。師曰。急急如律令。尋移妙行經營歲餘。莊嚴佛事獨冠東南。師曰。吾今可以謝喻彌陀矣。丁丑冬抵瀛山。病體尫羸羣心洶洶。閴然禪師問曰。和尚安否。師彈指一聲。閴曰。末後句也須分付。師曰。且道我生耶死耶。遂微笑而逝。坐三十七夏。享年五十三。迎歸博山。建塔蓮花峰之西原。</p>
</div>
<div class='div-other'><a id='mulu123' />
<p class='h4'>開府集生余大成居士</p><p>參博山於法堂中。擡頭覩對聯。至密移一步話有省。後與博山書曰。自參和尚後。覺向來胸臆雜毒。被少分醍醐洗發頓盡。歸來筆硯付之祖龍。書籍付之㹠犢。丈室而外一物不將。獨是生斷十方密移一步。麤知奉教而行。而長安甚閙我國晏然。且喜歸原有路。中間自信得力處。是去冬解組而歸於凍舟。中結八十日不語之期。所謂佛也沒奈何。良然良然。若問某甲見個甚麼。纔開口便自肉麻了也。一日與同參爭一公案。互不肯。士乃曰。我最喜長慶道。唯人自肯乃方親。同參曰。此個公案曾被和尚改了也。他道。惟人不肯乃方親。士聞之吐。香雪關禪師問。閉門作活為何事。士曰。出賣[車*度]轢鑽。問。補網張風成何用。士曰。添個黑撈波。問。八卦正位如何排。士曰。切忌當頭。問。路逢猛虎如何避。師曰。一任[跳-兆+孛]跳。問。一條直路如何入。士曰。巍巍堂堂。問。斜街曲巷如何通。士曰。婆婆和和。問。中心樹子如何斫。士曰。亞父空勞樽爼計。問。關津把斷如何過。士曰。蘇卿元是漢朝臣。問。如何是透頂人。士曰。脚跟點地。問。如何是透底人。士曰。鼻孔撩天。</p>
</div></div>
<div class='div-other'><a id='mulu124' />
<p class='h3'>東苑鏡禪師法嗣</p>
<div class='div-other'><a id='mulu125' />
<p class='h4'>杭州徑山覺浪道盛禪師</p><p>建寧浦城張氏子。十九歲見大父歸寂。自疑曰。者一點靈明向甚麼處去。一日聞猫呌有省。遂往瑞巖剃落。隨師住夢筆山。誓死閉關。因見百丈再參公案。頓徹馬祖機用。參博山於董巖受具。是冬謁東苑。苑問。子在董巖曾聞博山提唱維摩經否。師曰。曾聞。苑曰。彌勒得一生受記作麼生。師曰。大有人疑著。苑曰。你又恁麼去。師異之。向火次因舉僧問古德劫火洞然者個壞不壞。有曰壞。有曰不壞。此意如何。苑曰。你又恁麼來。師遂打節過冬。苑細究其生平參證處。及徵詰五家門堂差別之旨。師恣意披其所見。苑感嘆曰。不期子乃能深入此秘密法門。吾壽昌者技慧命屬子流布去也。遂付以偈曰。道盛羣英祖。德尊萬古師。欽承諸聖旨。啟我永懷思。師拜受。明日隨苑禮壽昌。及見昌。勘問之次。昌笑奇之問曰。子在何處與東苑相見。師曰。不在別處。昌曰。在那裏。師曰。和尚眼聻。昌良久。師珍重而出。明日又問。東苑曾與子說甚麼。師曰。曾被他賺了一上。昌曰。作麼生被他賺。師曰。者老漢又恁麼去也。昌笑曰。子作怪那。師曰。是和尚自致得。因復問昌曰。聞東苑當時答和尚一語。如何滿口便許可他。若是某甲決不輕易放過。昌曰。祇如他道和尚莫作怪。在你當作麼生。師纔開口。被昌劈面一掌。師曰。也是賊過後張弓。昌曰。且喜有人喫掌在。自是與昌多有詰問機緣。昌特深喜而密囑之曰。尚慎哉。正先聖所謂得此法者命如懸絲也。昌乃示偈曰。信知自有那一著。直俟機緣純湊泊。不假思議聖凡安。樂忘斟酌受用寬。廓崇禎八年秋會冢宰李長庚請寶筏開堂。值宼亂。辭往壽昌掃塔。閴然禪師請主其席。明秋主福船。又明秋主圓通。上堂。黃端伯居士問。法雷震地。佛日昇天。萬象森羅。呵呵大笑。斬新慶讚一句作麼生。師曰。拾得驪珠光透脫。相將携手上高峰。曰。旻古佛再來也。便禮拜。師乃畫一圓相曰。會麼。靈山花發。親示別傳。少室雪寒。全提正令。坐斷十方無間石笋橫空。洞明一道無殊泥牛出海。所以八萬四千非鳳毛。獨許三十三人入虎穴。由來此事奇特非常。數百年來紹續不易今日壽昌杖人特登匡嶽入圓通禪院<span class='corr'>已</span>全身披露。與十方塵剎諸沒巴鼻老古錐及一切黧奴白牯覿面相見了也。且道開堂祝聖一句作麼生道。天開瑞色光河嶽。萬國謳歌賀太平。珍重。上堂。偶向江頭採白蘋。閑隨女伴賽江神。眾中不敢分明說。暗擲金錢卜遠人。既對眾不敢明說。則是心上底人。既是心上底人。即鬼神有所不知。何更向外卜慶乎。噫。無限相思空自委。尋常觸著最難禁。珍重。師往麻城道經蘄州。　荊王請於內庭為　世子宮眷授記說法。庚辰夏應泰定席。　建安王請上藍開法。　王問。法王與國王還有同別也無。師曰。在法為法王中尊。在國為國王中尊。　王曰。即國王必須以法為尊。師曰。　殿下一賽兩彩也。　王問。永寧古剎馬祖道場。今朝大師陞座人天瞻仰。設何權巧方便接引。師曰。今幸殿下親自證明。曰。鳴鐘擊鼓說法<span class='corr'>已</span>竟。大師莫是重下註脚麼。師曰。　殿下<span class='corr'>已</span>向聲前具得者隻眼麼。曰。臨濟一喝有賓有主。賓主且置。如何是一喝。師曰。也須當機承領始得。曰。千聖籠罩不住的。萬魔窺伺不得的。還有壞時也無。師曰。且喜話頭猶在。曰。玄沙要一擔無底桶子。不知要他作麼。師曰。縱有者擔子。祇恐玄沙無安置處。曰。有拄杖子。又與個拄杖子。未審還與個甚麼。師曰。圓通者個如意。從來無人疑著。　王大喜曰。不特江西從此立宗風。將令震旦從此開佛國去也。及入閩主鼓山黃巖諸處。後歸圓通。值宼破武昌。因到金陵。眾宰官延於靈谷祖堂。結制千秋節上堂。以如意畫圓相曰。會麼。逈日輪而叶夢。夜半正明。乘象駕以投機。曉來不露。天然貴胤纔生即指顧稱尊。正位青宮初立便紹承大統。優曇示現長春之花蕚方新。寶祚隆膺億代之本支遠茂。紹天地祖宗之慧命。啟朝廷社稷之光輝。今當　皇太子睿誕之辰。且作麼生舉揚慶讚。永祝千秋同日月。常瞻萬壽等乾坤。甲申秋到西湖。值吳江諸護法會餘杭。鄒明府請主徑山。上堂。舉妙喜禪師曰。金佛不度爐。木佛不度火。泥佛不度水。真佛屋裏坐。趙州和尚吐心吐膽恁麼告報。也還有知恩報恩者麼。師曰。大小妙喜不識好惡。盡大地人被趙州老漢刳了眼睛鼻孔。將個無位真人推下萬丈深坑。至今求出頭不得。徑山別出隻手救㧞他去。且作麼生救㧞他。金佛須度爐。木佛須度火。泥佛須度水。真佛不許他在黑山下作鬼家活計。直教他劍刃上行火燄裏走。入生死流闢聖凡路。顯全機大用。向如意子頭上續佛慧命去。會麼。換骨洗腸重整頓。通身手眼更須參。供奉八十一代住持湛然澄禪師木主入祖堂。師以如意畫一圓相曰。會麼。古祖堂中曾無異旨。諸宗社內<span class='corr'>已</span>有同風。位次不用安排。前後天然恰好。相看剔起雙眉笑。偏界華敷劫外春。珍重。</p>
</div></div></div>
<p class='juan'>五燈會元續略卷第一下</p>
<div class='div-w'>
<p class='h2'>音釋</p><p>鬲<span class='note-inline'>(郎狄切)</span>　坼<span class='note-inline'>(知格切。分開也)</span>　贇<span class='note-inline'>(卑民切。美好貌)</span>　俶<span class='note-inline'>(式竹切。作也。夏書俶擾天紀)</span>　溽<span class='note-inline'>(而六切。溼熱)</span>　<span class='corr'>炟</span><span class='note-inline'>(丹入聲。爆也)</span>　拌<span class='note-inline'>(鋪官切。棄也。俗作[拚-ㄙ+ㄊ]非)</span>　剜<span class='note-inline'>(烏勸切。刻削)</span>　墅<span class='note-inline'>(承與切。村也)</span>　逴<span class='note-inline'>(尺約切。行貌)</span>　埂<span class='note-inline'>(古杏切。堤封)</span>　謦<span class='note-inline'>(棄挺切。謦欬之聲。輕曰謦。重曰欬)</span>　姤<span class='note-inline'>(居後切。遇也。陰陽相遇也)</span>　譫<span class='note-inline'>(之廉切。言言也)</span>　戽<span class='note-inline'>(荒故切。舟中抒水器)</span>　珊<span class='note-inline'>(師姦切)</span>　蕺<span class='note-inline'>(側入切)</span>　奭<span class='note-inline'>(施職切)</span>　[釐-厘+力]<span class='note-inline'>(鄰溪切。割也)</span>　榾柮<span class='note-inline'>(上。古忽切。下。當沒切。榾拙。短木)</span></p>
</div></div>
</div><!-- end of div[@id='body'] -->
</body></html>