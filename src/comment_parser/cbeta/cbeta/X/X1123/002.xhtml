<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>在家律要廣集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />在家律要廣集卷第二</p>
<div class='div-other'><a id='mulu24' />
<p class='h1'>No. 1123-10 大乘本生心地觀經<span class='note-inline'>(出龍藏興字函錄第十十一十二共三品)</span>陳增</p><p class="byline">唐罽賓國三藏　般若等　譯</p>
<div class='div-other'><a id='mulu25' />
<p class='h2'>觀心品第十</p><p>爾時文殊師利菩薩摩訶薩。即從座起。整衣服。偏袒右肩。右膝著地。曲躬合掌。白佛言。世尊。如佛所說告妙德等五百長者。我為汝等。敷演心地微妙灋門。而此道場無量無邊人天大眾。皆生渴仰。我今為是啟問如來云何為心。云何為地。惟願世尊。無緣大慈。無礙大悲。為諸眾生。分別演說。未離苦者。令得離苦。未安樂者。令得安樂。未發心者。令得發心。未證果者。令得證果。同於一道。而得涅槃。爾時薄伽梵。以無量劫中。修諸福智。所獲清淨決定勝法。大妙智印。印文殊師利言。善哉善哉。汝今真是三世佛母。一切如來。在修行地。皆曾引導初發信心。以是因緣。十方國土。成正覺者。皆以文殊而為其母。然今汝身。以本願力。現菩薩相。請問如來。不思議法。諦聽諦聽。善思念之。吾當普為分別解說。唯然世尊。我等樂聞。爾時薄伽梵。妙善成就一切如來最勝住持。平等性智。種種希有微妙功德。<span class='corr'>已</span>能善獲一切諸佛決定勝法。大乘智印。<span class='corr'>已</span>善圓證一切如來金剛秘密殊勝妙智。<span class='corr'>已</span>能安住無礙大悲。自然救攝十方有情。<span class='corr'>已</span>善圓滿妙觀察智。不觀而觀。不說而說。是薄伽梵。告諸佛母無垢大聖文殊師利菩薩摩訶薩言。大善男子。此法名為十方如來最勝秘密心地法門。此法名為一切凡夫入如來地頓悟法門。此法名為一切菩薩趣大菩提真實正路。此法名為三世諸佛自受法樂微妙寶宮。此法名為一切饒益有情無盡寶藏。此法能引諸菩薩眾。到色究竟自在智處。此法能引詣菩提樹。後身菩薩真實導師。此法能雨世出世財。如摩尼寶。滿眾生願。此法能生十方三世一切諸佛功德本源。此法能銷一切眾生諸惡業果。此法能與一切眾生所求願印。此法能度一切眾生生死險難。此法能息一切眾生苦海波浪。此法能救苦惱眾生而作急難。此法能竭一切眾生老病死海。此法善能出生諸佛因緣種子。此法能與生死長夜為大智炬。此法能破四魔兵眾而作甲冑。此法即是正勇猛軍戰勝旌旗。此法即是一切諸佛無上法輪。此法即是最勝法幢。此法即是擊大法鼓。此法即是吹大法螺。此法即是大師子王。此法即是大師子吼。此法猶如國大聖王。善能正治。若順王化。獲大安樂。若違王化。尋被誅滅。善男子。三界之中。以心為主。能觀心者。究竟解脫。不能觀者。永處纏縛。譬如萬物。皆從地生。如是心法。生世出世善惡五趣。有學無學。獨覺菩薩。及於如來。以是因緣。三界唯心。心名為地。一切凡夫。親近善友。聞心地法。如理觀察。如說修行。自作教佗。讚勵慶慰。如是之人。能斷二障。速圓眾行。疾得阿耨多羅三藐三菩提。爾時大聖文殊師利菩薩白佛言。世尊。如佛所說。唯將心法為三界主。心法本元。不染塵穢。云何心法。染貪瞋癡。於三世法。誰說為心。過去心<span class='corr'>已</span>滅。未來心未至。現在心不住。諸法之內。性不可得。諸法之外。相不可得。諸法中間。都不可得。心法本來無有形相。心法本來無有住處。一切如來。尚不見心。何況餘人。得見心法。一切諸法。從妄想生。以何因緣。今者世尊。為大眾說。三界唯心。願佛哀愍。如實解說。爾時佛告文殊師利菩薩言。如是如是。善男子。如汝所問。心心所法。本性空寂。我說眾喻。以明其義。善男子。心如幻法。由徧計生。種種心想。受苦樂故。心如水流。念念生滅。於前後世。不暫住故。心如大風。一剎那間。歷方所故。心如燈焰。眾緣和合。而得生故。心如電光。須臾之頃。不久住故。心如虗空。客塵煩惱。所覆障故。心如猿猴。遊五欲樹。不暫住故。心如畫師。能畫世間種種色故。心如僮僕。為諸煩惱所䇿役故。心如獨行。無第二故。心如國王。起種種事。得自在故。心如怨家。能令自身。受大苦故。心如埃塵。坌污自身。生雜穢故。心如影像。於無常法。執為常故。心如幻夢。於我法相。執為我故。心如夜叉。能噉種種功德法故。心如青蠅。好穢惡故。心如殺者。能害身故。心如敵對。常伺過故。心如盜賊。竊功德故。心如大鼓。起鬬戰故。心如飛蛾。愛燈色故。心如野鹿。逐假聲故。心如羣豬。樂雜穢故。心如眾蜂。集蜜味故。心如醉耽。象牝觸故。善男子。如是所說。心心所法。無內無外。亦無中間。於諸法中。求不可得。去來現在。亦不可得。超越三世。非有非無。常懷染著。從妄緣現。緣無自性。心性空故。如是空性。不生不滅。無來無去。不一不異。非斷非常。本無生處。亦無滅處。亦非遠離。非不遠離。如是心等。不異無為。無為之體。不異心等。心法之體。本不可說。非心法者。亦不可說。何以故。若無為是心。即名斷見。若離心法。即名常見。永離二相。不著二邊。如是悟者。名見真諦。悟真諦者。名為賢聖。一切賢聖。性本空寂。無為法中。戒無持犯。亦無大小。無有心王。及心所法。無苦無樂。如是法界。自性無垢。無上中下差別之相。何以故。是無為法。性平等故。如眾河水。流入海中。盡同一味。無別相故。此無垢性。非實非虗。此無垢性。是第一義。無盡滅相。體本不生。此無垢性。常住不變。最勝涅槃。我所淨故。此無垢性。遠離一切平等不平等。體無異故。若有善男子。善女人。欲求阿耨多羅三藐三菩提者。應當一心。修習如是心地觀法。爾時世尊欲重宣此義。而說偈言。</p>

<div class="lg regular"><div class='lg-row'>三世覺母妙吉祥　請問如來心地法</div>
<div class='lg-row'>我今於此大會眾　開演成佛觀行門</div>
<div class='lg-row'>此法難遇過優曇　一切世間應渴仰</div>
<div class='lg-row'>十方諸佛證大覺　無不從此法修成</div>
<div class='lg-row'>我是無上調御師　轉正法輪周世界</div>
<div class='lg-row'>化度無量諸眾生　當知由悟心地觀</div>
<div class='lg-row'>一切有情聞此法　欣趣菩提得授記</div>
<div class='lg-row'>一切有緣得記人　修此觀門當作佛</div>
<div class='lg-row'>諸佛自受大法樂　住心地觀妙寶宮</div>
<div class='lg-row'>受職菩薩悟無生　觀心地門徧法界</div>
<div class='lg-row'>後身菩薩坐覺樹　入此觀行證菩提</div>
<div class='lg-row'>此法能雨七聖財　滿眾生願摩尼寶</div>
<div class='lg-row'>此法名為佛本母　出生三世三佛身</div>
<div class='lg-row'>此法名為金剛甲　能敵四眾諸魔軍</div>
<div class='lg-row'>此法能作大舟船　令渡中流至寶所</div>
<div class='lg-row'>此法最勝大法鼓　此法高顯大法幢</div>
<div class='lg-row'>此法金剛大法螺　此法照世大法炬</div>
<div class='lg-row'>此法猶如大聖主　賞功罰過順人心</div>
<div class='lg-row'>此法猶如沃潤田　生成長養依時候</div>
<div class='lg-row'>我以眾喻明空義　是知三界唯一心</div>
<div class='lg-row'>心有大力世界生　自在能為變化主</div>
<div class='lg-row'>惡想善心更造集　過現未來生死因</div>
<div class='lg-row'>依止妄業有世間　愛非愛果恒相續</div>
<div class='lg-row'>心如流水不暫住　心如飄風過國土</div>
<div class='lg-row'>亦如猿猴依樹戲　亦如幻事依幻成</div>
<div class='lg-row'>如空飛鳥無所礙　如空聚落人奔走</div>
<div class='lg-row'>如是心法本非有　凡夫執迷謂非無</div>
<div class='lg-row'>若能觀心體性空　惑障不生便解脫</div>
</div><p>爾時如來。於諸眾生。起大悲心。猶如父母。愛念一子。為滅世間大力邪見。利益安樂一切有情。宣說觀心陀羅尼曰。</p>
<p class="dharani">唵<span class='note-inline'>(一)</span>室佗<span class='note-inline'>(二)</span>波羅<span class='note-inline'>(二合)</span>底<span class='note-inline'>(三)</span>吠憚<span class='note-inline'>(四)</span>迦盧弭<span class='note-inline'>(五)</span></p>
<p>爾時如來。說真言<span class='corr'>已</span>。告文殊師利菩薩摩訶薩。如是神呪。具大威力。若有善男子。善女人。持此呪時。舉清淨手。左右十指。更互相叉。以左壓右。更相豎握。如縛著形。名金剛縛印。成此印<span class='corr'>已</span>。習前真言。盈滿一徧。勝於讀習十二部經。所獲功德。無有限量。乃至菩提。不復退轉。</p>
</div>
<div class='div-other'><a id='mulu26' />
<p class='h2'>發菩提心品第十一</p><p>爾時薄伽梵。<span class='corr'>已</span>能善獲一切如來灌頂寶冠。超過三界。<span class='corr'>已</span>得圓滿陀羅尼自在。<span class='corr'>已</span>善圓證三摩地自在。妙善成熟一切智智。一切種智。能作有情種種差別。是薄伽梵。為諸眾生。宣說觀心妙門<span class='corr'>已</span>。告文殊師利菩薩摩訶薩言。大善男子。我為眾生。<span class='corr'>已</span>說心地。亦復當說發菩提心大陀羅尼。令諸有情。發阿耨多羅三藐三菩提心。速圓妙果。爾時文殊師利菩薩白佛言。世尊。如佛所說過去<span class='corr'>已</span>滅。未來未至。現在不住。三世所有一切心法。本性皆空。彼菩提心。說何名發。善哉世尊。願為解說。斷諸疑網。令趣菩提。佛告文殊師利。善男子。諸心法中。起眾邪見。為欲斷除六十二見種種見故。心心所法。我說為空。如是諸見。無依止故。譬如叢林。蒙密茂盛。師子白象。虎狼惡獸。潛住其中。毒發害人。迥絕行跡。時有智者。以火燒林。因林空故。諸大惡獸。無復遺餘。心空見滅。亦復如是。又善男子。以何因緣。立空義耶。為滅煩惱從妄心生。而說是空。善男子。若執空理為究竟有。空性亦空。執空作病。亦應除遣。何以故。若執空義為究竟者。諸法皆無因無果。路伽耶陀。有何差別。善男子。如阿伽陀藥。能療諸病。若有病者。服之必差。其病既愈。藥隨病除。無病服藥。藥還成病。善男子。本設空藥。為除有病。執有成病。執空亦然。誰有智者。服藥取病。善男子。若起有見。勝起空見。空治有病。無藥治空。善男子。以是因緣。服於空藥。除邪見<span class='corr'>已</span>。自覺悟心。能發菩提。此覺悟心。即菩提心。無有二相。善男子。自覺悟心。有四種義。云何為四。謂諸凡夫。有二種心。諸佛菩薩。有二種心。善男子。凡夫二心。其相云何。一者。眼識乃至意識。因緣自境。名自悟心。二者。離於五根心心所法。和合緣境。名自悟心。善男子。如是二心。能發菩提。善男子。賢聖二心。其相云何。一者。觀真實理智。二者。觀一切境智。善男子。如是四種。名自悟心。爾時文殊師利菩薩白佛言。世尊。心無形相。亦無住處。凡夫行者。最初發心。依何等處觀何等相。佛言。善男子。凡夫所觀菩提心相。猶如清淨圓滿月輪。於胸臆上。明朗而住。若欲速得不退轉者。在阿蘭若。及空寂室。端身正念。結前如來金剛縛印。冥目觀察。臆中明月。作是思惟。是滿月輪。五十由旬。無垢明淨。內外澄澈。最極清涼。月即是心。心即是月。塵翳無染。妄想不生。能令眾生身心清淨。大菩提心。堅固不退。結此手印。持念觀察大菩提心微妙章句。一切菩薩最初發心清淨真言。</p>
<p class="dharani">唵<span class='note-inline'>(一)</span>菩地<span class='note-inline'>(二)</span>室多<span class='note-inline'>(三)</span>牟致波<span class='note-inline'>(四)</span>陀耶<span class='note-inline'>(五)</span>弭</p>
<p>此陀羅尼。具大威德。能令行者。不復退轉。去來現在一切菩薩。在於因地。初發心時。悉皆專念。持此真言。入不退地。速圓正覺。善男子。時彼行者。端身正念。都不動搖。繫心月輪。成熟觀察。是名菩薩觀菩提心。成佛三昧。若有凡夫。修此觀者。所起五逆四重十惡。及一闡提。如是等罪。盡皆消滅。即獲五種三摩地門。云何謂五。一者剎那三昧。二者微塵三昧。三者白縷三昧。四者起伏三昧。五者安住三昧。云何名為剎那三昧。謂暫想念滿月而住。譬如獼猴。身有所繫。遠不得去。近不得停。唯困饑渴。須臾住止。凡夫觀心。亦復如是。暫得三昧。名為剎那。云何名為微塵三昧。謂於三昧。少分相應。譬如有人。常自食苦。未曾食甜。於一時中。得一虗蜜。到於舌根。增勝歡喜。倍生踴躍。更求多蜜。如是行者。經於長劫。食眾苦味。而今得與甘甜三昧。少分相應。名為微塵。云何名為白縷三昧。謂凡夫人。自無始時。盡未來際。今得此定。譬如染皂。多黑色中。見一白縷。如是行者。於多生死黑闇夜中。而今方得白淨三昧。名之為縷。云何名為起伏三昧。所謂行者。觀心未熟。或善成立。未善成立。如是三昧。猶稱低昂。名為起伏。云何名為安住三昧。修前四定。心得安住。善能守護。不染諸塵。如人夏中。遠涉沙磧。備受炎毒。其心渴乏。殆無所堪。忽得雪山甘美之水。天酥陀等。頓除熱惱。身意泰然。是故三昧名為安住。入此定<span class='corr'>已</span>。遠離惑障。發生無上菩提之芽。速登菩薩功德十地。爾時會中。無量人天。聞此甚深諸菩薩母。不可思議大陀羅尼<span class='corr'>已</span>。九萬八千諸菩薩等。證歡喜地。無量眾生。發阿耨多羅三藐三菩提心。</p>
</div>
<div class='div-other'><a id='mulu27' />
<p class='h2'>成佛品第十二</p><p>爾時薄伽梵。能善安住清淨法界。三世平等。無始無終。不動凝然。常無斷盡。大智光明。普照世界。善巧方便。變現神通。化十方土。靡不周徧。是薄伽梵。告文殊師利菩薩摩訶薩言。瑜伽行者。觀月輪<span class='corr'>已</span>。應觀三種大秘密法。云何為三。一者心秘密。二者語秘密。三者身秘密。云何名為心秘密法。瑜伽行者。觀滿月中。出生金色五鈷金剛。光明煥然。猶如鎔金。放於無數大白光明。以是觀察。名心秘密。云何名為語言秘密。</p>
<p class="dharani">唵<span class='note-inline'>(一)</span>地室多<span class='note-inline'>(二合)</span>婆爾羅<span class='note-inline'>(二合二)</span></p>
<p>此陀羅尼。具大威力。一切菩薩成佛真言。是故名為語言秘密。云何名為身秘密法。於道場中。端身正念。手結引導無上菩提最第一印。安置胸臆心月輪中。善男子。我當為汝。說其印相。先以左右二大拇指。各入左右手掌之內。各以左右頭指中指及第四指。緊握拇指。作於手拳。即是堅牢金剛拳印。次不改拳。舒左頭指。直豎虗空。以其左拳著於心上。右拳小指。緊握左拳頭指一節。次以右拳頭指之頭。即指右拳拇指一節。亦著心前。是名引導無上菩提第一智印。亦名能滅無明黑闇大光明印。以結此印加持力故。十方諸佛。摩行者頂。授大菩提勝決定記。是大毗盧遮那如來無量福聚大妙智印。爾時行者。結此印<span class='corr'>已</span>。即作此觀。一切有情。共結此印。持念真言。十方世界。無三惡道八難苦果。同受第一清淨法樂。我今首上有天寶冠。其天冠中。五佛如來。結跏趺坐。我是毗盧遮那如來。圓滿具足三十二相。八十種好。放大光明。照十方界。利益安樂一切眾生。如是觀察。名八毗盧遮那如來最勝三昧。譬如有人。悟迦盧微妙觀門。自作是觀。我身即是金翅鳥王。心意語言。亦復如是。以此觀力。能消毒藥。一切惡毒。不能為害。凡夫行者。亦復如是。作降伏坐。身不動搖。手結智印。密念真言。心入此觀。能滅三毒。消除業障。增長福智。世出世願。速得圓滿。八萬四千諸煩惱障。不能現起。恒河沙等所知重障。漸漸消滅。無漏大智。能斷金剛般若波羅蜜。現前圓滿。速得阿耨多羅三藐三菩提。爾時文殊師利菩薩白佛言。希有世尊。希有善逝。如來出世。過優曇華。假使出世。說是法難。如是心地。三種秘密無上法輪。實能利樂一切眾生。入如來地。及菩薩地。真實正路。若有眾生。不惜身命。修行此法。速證菩提。爾時佛告文殊師利菩薩言。若有善男子。善女人。欲得修習三種秘密成佛妙門。早獲如來功德身者。當著菩薩三十二種大金剛甲。修此妙觀。必證如來清淨法身。云何名為三十二甲。一者。於無量劫。為眾生故。不厭生死。受苦大甲。二者誓度無量有情。乃至螻蟻。不捨大甲。三者。覺悟眾生。生死長夢。安置三種秘密大甲。四者。擁護佛法。於一切時。猶如響應。護法大甲。五者。永滅能起有無二見。一切煩惱。金剛大甲。六者。頭目髓腦。妻子珍寶。有來求者。能捨大甲。七者。家中所受一切樂具。永不貪著。能施大甲。八者。能持菩薩三聚淨戒。及不捨離。頭陀大甲。九者。著忍辱衣。遇諸違緣。毀罵鞭打。不報大甲。十者。教化所有一切緣覺聲聞。令趣一乘。迴心大甲。十一者。譬如大風。晝夜不歇。度諸有情。精進大甲。十二者。身心寂諍。口無過犯。修行解說三昧大甲。十三者。生死涅槃。無有二見。饒益眾生。平等大甲。十四者。無緣大慈。利益羣品。恒無厭捨。與樂大甲。十五者。無礙大悲。救攝一切。無有限量。拔苦大甲。十六者。於諸眾生。無有怨結。恒作饒益。大喜大甲。十七者。雖行苦行。不憚劬勞。恒無退轉。大捨大甲。十八者。有苦眾生。來菩薩所。代彼受苦。不厭大甲。十九者。如觀掌中。阿摩勒果。如是能見。解脫大甲。二十者。見五蘊身。如旃陀羅。損害善事。無著大甲。二十一者。見十二入。如空聚落。常懷恐怖。厭捨大甲。二十二者。見十八界。猶如幻化。無有真實。大智大甲。二十三者。見一切法。同於法界。不見眾相。證真大甲。二十四者。掩佗人惡。不藏<span class='corr'>己</span>過。厭離三界。出世大甲。二十五者。如大醫王。應病與藥。菩薩隨宜。演化大甲。二十六者。見彼三乘。體本不異。究竟回心。歸一大甲。二十七者。紹三寶種。使不斷絕。轉妙法輪。度人大甲。二十八者。佛於眾生。有大恩德。為報佛恩修道大甲。二十九者。觀一切法。本性空寂。不生不滅。無垢大甲。三十者。悟無生忍。得陀羅尼。樂說辯才。無礙大甲。三十一者。廣化有情。坐菩提樹。令證佛果。一味大甲。三十二者。一剎那心。般若相應。悟三世法。無餘大甲。是名菩薩摩訶薩三十二種金剛大甲。文殊師利菩薩。若有善男子。善女人。身被如是金剛甲冑。當勤修習三種秘密。於現世中。具大福智。速證無上正等菩提。爾時大聖文殊師利菩薩摩訶薩。及諸大眾。聞佛所說。三種秘密。心地妙法。及三十二金剛甲冑。一切菩薩所應學處。各脫無價瓔珞寶衣。供養毗盧遮那如來。及十方尊。而讚佛言。善哉善哉。薄伽梵。演說無邊菩薩行願。利益安樂一切眾生。捨凡夫身。使入佛地。今者。我等海會大眾。為報佛恩。不惜身命。為諸眾生。徧諸佛土。分別演說此微妙法。受持讀誦。書寫流布。令不斷絕。惟願如來。遙垂護念。爾時大會聞此妙法。得大饒益。不可稱計。無數菩薩。各得證悟不轉退位。一切人天。皆獲勝利。乃至五趣一切有情。斷諸重障。得無量樂。悉皆當得阿耨多羅三藐三菩提。</p>
</div><p>大智度論卷十三　持戒之人。單遊獨行。無所畏難。持戒之人。命欲終時。其心安樂。無疑無悔。若生天上。若人在中。常得長壽。是為得道因緣。乃至得佛。住壽無量。</p>
<p style="margin-left:2em">心地觀經卷一序品。集聲聞菩薩天龍八部。為證信序。世尊入心瓔珞寶莊嚴王定。天雨寶華。地六震動。一切眾生。念報佛恩。來供養佛。佛放金色光。名菩薩遊戲神通。普現三世依正。及現如來行六度種種相貌。會中有菩薩。名師子吼。白眾。謂如來放光。出定當演說心地觀門。及廣重頌。卷二報恩品上。佛為五百長者等。廣說四恩。一。父母恩。二。眾生恩。三。國王恩。四。三寶恩。卷三報恩品下。佛為智光長者。重頌四恩。卷四厭捨品。佛為智光長者。廣讚出家菩薩。勝於在家。不可為比。何以故。出家菩薩。以正慧力。觀察在家所有種種過失。所謂世間一切舍宅等。然舍宅有二種。一。依報。即屋宇田產等。二。正報。即自他五蘊身。其宅主者。即汝本識。誰有智者。樂有為宅。唯有菩提安樂寶宮。離老病死憂悲苦惱。若有利根。淨信深厚。善男子等。欲度父母妻子眷屬。令入無為甘露宅者。須歸三寶出家。共十二翻長行重頌。廣說舍宅過失。不染世間諸五欲樂。厭離三界生死苦難。得入清涼安樂大城。卷五無垢性品。智光長者。出家<span class='corr'>已</span>。請問出家菩薩。應云何住。云何修習無垢之業。云何調伏有漏之心。佛答大意。觀苦。空。無常。懺罪。持戒。知足。忍辱。不貪衣服臥具飲食湯藥。讚歎袈裟。有十勝利。乞食有十勝利。恒服棄藥。有十勝利。住阿蘭若。有十勝德。次阿蘭若品。梵語阿蘭若。此云寂靜處。此品廣讚住寂靜處。能圓滿萬行。卷六離世間品。有菩薩名樂遠離行。承佛威力。普告大眾。分別種種住阿蘭若事。次厭身品。佛為彌勒等。廣說觀身不淨等事。卷七波羅蜜多品。廣說十度。次功德莊嚴品。說種種功德莊嚴法。卷八共四品。前三品。即今所錄。末囑累品。廣讚持經勝妙功德。終也。</p>
</div>
<div class='div-other'><a id='mulu28' />
<p class='h1'>No. 1123-11 外道問聖大乘法無我義經<span class='note-inline'>(出龍藏則字函)</span> 陳增</p><p class="byline">宋　西天三藏朝散太夫試鴻臚少卿傳教大師　法天奉　詔譯</p><p>如是我聞。一時佛在大眾中。爾時外道有疑欲決。迷大乘行。來至佛所。稽首恭重。合十指掌。問無我義。大丈夫。是一切智。常說此身無我。若身無我。本性亦無。云何說有哀嗁戲笑憎愛兩舌等事。當何所生。是我所疑。願賜除斷。如來所言。身與本性。有無云何。佛言。外道。諦聽諦受。當為汝說。佛言。身與本性。體本空故。說或有或無。斯成二法。言是有者。斯更虗妄。佛言。當觀全身髮甲皮毛。兩手雙足。至於脂筋脾腸骨髓等事。周徧內外。不見本性。外道言。大丈夫。若彼不見本性。以我肉眼。云何能見。或以天眼。而能見乎。佛言。天眼見彼。無色。無相。無住。此見非見。外道言。若如是說。大聖妄語。若彼非者。云何現見有此嗁笑嬉戲瞋怒憎愛兩舌等事。以如是故。何得說無。又說或有或無。斯成二義。又言。大丈夫。若彼有無不得說者。云何說言。彼有所著。彼無所著。又言空者。當何所如。佛言。如是如是。空非所如。體不可得故。外道言。若此者。笑哭嬉戲瞋怒。憎愛兩舌等事。當何所見。佛言。如夢。如幻。如化。如影像相。外道言。云何夢相。云何幻化相。云何影像相。佛言。幻化非相。空非執持。夢本體空。如陽焰故。影像無色。虗假不實。如是所見。乃至一切事。皆如幻。如化。如夢。如影。當如是見。復次有二種見。莊嚴真如。彼莊嚴者。此即名我。此即名他。是名人補特伽羅。名人世間思惟。至於資財男女兄弟妻妾等。名心所思惟。莊嚴彼如是法。無自無他。無人無命。無補特伽羅。無有情。無世間。無見者。無資財。無男女。無朋友。無妻妾等。彼一切事。不見自性。云何彼出世間莊嚴果報。善惡生滅。彼真如莊嚴果報。無善無惡。不生不滅。無煩惱。無快樂。而彼諸法。各各如是。又彼世間。及出世間。二種莊嚴。令諸有情。因莊嚴故。而生煩惱。處於輪迴。久久展轉。不知真如。彼知法者。思惟莊嚴。疑此苦受。彼苦受。惡遠離解脫而不見道。愚癡有情。以迷執故。輪轉生死。墮於惡趣。行世間法。不見真如。盡彼輪迴。猶如織網。用線展轉。復去復來。又如日月二種。行往晝夜。隱顯出沒。世間諸行無常。不久破壞。輪轉生死。來往亦然。而真如體。離莊嚴句。又彼天人乾闥婆等。及彼女等。住彼天上。次彼莊嚴果報。墮一切有。復有持明成就夜义。緊那羅。摩睺羅伽。彼以一切莊嚴果報。復墮地獄。惡精進天。以彼神通而作功德。以彼一切莊嚴果報。或墮彼天。又若帝釋。及轉輪王。具最上德。及最上句。以彼一切莊嚴果報。復生旁生。智者於一切時。宜應遠離天上最上大樂。恒觀菩提之心。靈明廓徹。無自性。無罣礙。亦無所住。一切皆空。亦復遠離一切戲論外道。菩提心相。不硬不輭。不熱不冷。無觸無執。又菩提心相。非長非短。不圓不方。不肥不瘦。又菩提心相。不白不黑。不赤不黃。非色非相。彼菩提心不作相。非顯耀。無性無纏縛。由如虗空而無色。故菩提心相。而離觀察。外道。而汝不知菩提心相。與般若波羅蜜多而相應故。又菩提心相。自性清淨。無物無喻。不可覩視。是最上句。又菩提心相。非諸物像。無相似者。如水成漚。雖覩非有。如幻化。如陽焰。喻如泥團作諸坯器。眾名雖具。咸成戲論。貪瞋癡等。亦幻化有。一味空故。如電之住。剎那不見。觀於般若波羅蜜多。及作諸善。亦復如是。至於談笑嬉戲。歌舞歡樂。飲食愛欲。一切如夢。有情諸行。畢竟體空。心喻虗空。疑當何立。行般若行。恒若此觀。了一切性。自然解脫。得最上句。諸佛所說無上菩提。由斯生出。當作是觀。作此觀者。得最上涅槃。乃至往昔造作諸過。咸悉除減。生無量德。而於此生。不染諸過。專精觀行。決定成就。若與真如不相應者。應念非真如呪。及金剛鈴真如無生印。而起真如相應之行。決定圓滿如上功德。爾時外道聞是語<span class='corr'>已</span>。審諦觀察。而彼疑網。皆悉除斷。作是觀<span class='corr'>已</span>。獲住大乘。瞻奉歡喜。作禮而退。</p>
<p>外道問聖大乘法無我義經<span class='note-inline'>(終)</span></p>
<p style="margin-left:2em">問。既名在家律要。當純集律中之經。何得集此經中二經耶。答。前第一卷。<span class='corr'>已</span>明頓漸二種歸戒。則自利<span class='corr'>已</span>週。茲第二卷。將欲受持大乘戒相。當須先發菩提心。以為持戒之體。故律中將受菩薩戒之前。戒師先問言。諸佛子聽。汝是菩薩否。答言。是菩薩。又問。汝發菩提心未。答言。<span class='corr'>已</span>發菩提心。須知此兩問答。當先識其來源。方令答之真實。不然。依樣畫葫蘆。於問答有何用。欲識菩提心之來源。應先知此二經之義。故直名心地觀經觀心品。發菩提心品。成佛品。聖大乘法無我義經。悟此題名。則二經大旨。<span class='corr'>已</span>了了矣。又菩提心者。非止一發。惟應數發。令菩提心。相續不斷。當與戒相。同一受持。故先冠於大乘戒之卷首。以便時習也。又律藏中。有自誓受菩提心戒儀一卷。謂西土。普賢瑜伽阿闍黎集。唐特試鴻臚卿三藏沙門大廣智不空奉詔譯。大意與下梵網懺相類。不若心地觀經。及無我義經之切實。故首冠此二經。為發菩提心之本。即大乘戒體也。又此經名聖大乘法無我義者。此無我義。當體即空。所謂今所發覺心。遠離諸性相。蘊處及界等。能取所取執。諸法悉無我。平等如虗空。自心本不生。空性圓寂故。如諸佛菩薩。發大菩提心。我亦如是發。受持菩提戒。此偈文簡義週。包括二經要義。出發菩提心戒儀中。既知戒性。當識戒相。故次之以受戒品箋要。但此品。藏本與箋要。每段節次。雖文義宛然。而鈍根初學。終難記憶。於是儀潤特加標目。使其眉目清楚一觀瞭然。便於記憶而<span class='corr'>已</span>。故於經前。另行低二格寫。下五戒威儀經標目。例此可知。又此集。便於簡約易持。故但錄受戒品一品。若欲廣知。當自悉優婆塞戒經全部。</p>
</div>
<div class='div-other'><a id='mulu29' />
<p class='h1'>No. 1123-12 優婆塞戒經受戒品<span class='note-inline'>(第十四○出龍藏定字函)</span></p><p class="byline">北涼　天竺三藏　曇無讖　譯</p><p class="byline">古吳　蕅益沙門　智旭　箋要</p><p class="byline">古杭　源洪沙門　儀潤　標目</p>
<div class='div-other'><a id='mulu30' />
<p class='h2'>先。啟求聽許</p>
<div class='div-orig'><p>若人欲受優婆塞戒。增長財命。先當諮啟所生父母。父母若聽。次報妻子奴婢僮使。此輩若聽。次白國主。國主聽<span class='corr'>已</span>。誰有出家發菩提心者。便往其所。頭面作禮。輭言問訊。作如是言。大德。我是丈夫。具男子身。欲受菩薩優婆塞戒。唯願大德。憐愍故聽。</p>
</div>
<div class='div-commentary'><p style="margin-left:1em">按此經。佛為善生長者而說。故亦名善生經。凡七卷。二十八品。一。集會品。二。發菩提心品。三。悲品。四。解脫品。五。三種菩提品。六。修三十二相業品。七。發願品。八。名義菩薩品。九。義菩薩心堅固品。十。自利利他品。十一。自他莊嚴品。十二。二莊嚴品。十三。攝取品。十四。受戒品。十五。淨戒品。十六。息惡品。十七。供養三寶品。十八。六波羅蜜品。十九。雜品。二十。淨三歸品。二十一。八戒齋品。二十二。五戒品。二十三。尸波羅蜜品。二十四。業品。二十五。羼提品。二十六。毗梨耶品。二十七。禪品。二十八。般若品。今即第十四品。文也。本因善生請問外道禮六方法。佛以六波羅蜜答之。於此品初。復明東方即是父母。南方即是師長。西方即是妻子。北方即善知識。下方即是奴婢。上方即是沙門婆羅門等。若有供養是六方者。是人則得增長財命。能得受持優婆塞戒。</p>
</div></div>
<div class='div-other'><a id='mulu31' />
<p class='h2'>二。問七遮難</p>
<div class='div-orig'><p>是時比邱應作是言。汝父母妻子奴婢國主聽不。若言聽者。復應問言。汝不負佛法僧物。及他物耶。若言不負。復應問言。汝今身中無內外身心病耶。若言無者。復應問言。汝不於比邱比邱尼所。作非法耶。若言不作。復應問言。汝不作五逆罪耶。若言不作。復應問言。汝不作盜法人耶<span class='note-inline'>(謂盜聽比邱比邱尼戒法)</span>。若言不作。復應問言。汝非二根。壞八戒齋。父母師病。不棄去耶。不殺發菩提心人。盜現前僧物。兩舌。惡口。於母姊妹作非法耶。不於大眾作妄語耶。</p>
</div>
<div class='div-commentary'><p style="margin-left:1em">問。此優婆塞戒法。似被界內菩薩。何故種種遮難。皆不許受。梵網戒法。是別圓菩薩。何故惟除七逆。餘但解法師語。盡受得戒。豈藏通法門。反難於別圓耶。答。此六重二十八輕律行。別被一種根機。故下文云。出家菩薩。得畜二種弟子。謂出家弟子。在家弟子。在家菩薩。亦得畜一種弟子。謂在家弟子。既有為師作範之義。殊非泛常優婆塞可比。則遮難安得不嚴。又由界內教法。扶事為急。必事境不虧。然後理諦可發也。若梵網。是界外教。收機則廣。故惟除七遮。餘皆不揀。但所謂解法師語。亦非易易。如經云。大眾心諦信。汝是當成佛。我是<span class='corr'>已</span>成佛。常作如是信。戒品<span class='corr'>已</span>具足。有此信者。方能解法師語。則似易而實難矣。</p>
</div></div>
<div class='div-other'><a id='mulu32' />
<p class='h2'>三。問能受</p>
<div class='div-orig'><p>若言無者。復應語言。善男子。優婆塞戒。極為甚難。何以故。是戒能為沙彌戒。大比邱戒。及菩薩戒。乃至阿耨多羅三藐三菩提。而作根本。至心受持優婆塞戒。則能獲得如是等戒。無量利益。若有毀破如是戒者。則於無量無邊世中。處三惡道。受大苦惱。汝今欲得無量利益。能至心受不。</p>
</div>
<div class='div-commentary'><p style="margin-left:1em">受此戒者。亦可出家為沙彌。亦可出家為比丘。亦可進受梵網戒。亦可成無上菩提。譬如本立道生。故得無量利益。若毀破者。罪亦無量也。</p>
</div></div>
<div class='div-other'><a id='mulu33' />
<p class='h2'>四。問能歸三寶</p>
<div class='div-orig'><p>若言能者。復應語言。優婆塞戒。極為甚難。若歸佛<span class='corr'>已</span>。甯捨身命。終不依於自在天等。若歸法<span class='corr'>已</span>。甯捨身命。終不依於外道典籍。若歸僧<span class='corr'>已</span>。甯捨身命。終不依於外道邪眾。汝能如是至心歸依於三寶不。</p>
</div>
<div class='div-commentary'><p style="margin-left:1em">問。菩薩戒經云。菩薩尚聽外道異論。又云。若於日日。常以二分受學佛經。一分外典。是名不犯。此義云何。又復今時寺院。往往莊飾神像。朝暮禮拜。為有過不。答。聽學外典。為欲降伏外人。非依外典修行也。護伽藍神。理可莊飾。然比邱。沙彌。決定不應禮拜。近時叢林陋習。不足挂齒。但當依律行持。天神自然喜悅。若大自在天。護正法者。優婆塞致禮。亦自不妨。彼亦歸依三寶。不異法門昆仲也。</p>
</div></div>
<div class='div-other'><a id='mulu34' />
<p class='h2'>五。問能施無畏</p>
<div class='div-orig'><p>若言能者。復應語言。善男子。優婆塞戒。極為甚難。若人歸依於三寶者。是人則為施諸眾生無怖畏<span class='corr'>已</span>。若人能施無怖畏者。是人則得優婆塞戒。乃至阿耨多羅三藐三菩提。汝能如是施諸眾生無怖畏不。</p>
</div></div>
<div class='div-other'><a id='mulu35' />
<p class='h2'>六。說犯戒過<span class='note-inline'>(分二)</span></p>
<div class='div-other'><a id='mulu36' />
<p class='h3'>先標</p>
<div class='div-orig'><p>若言能者。復應語言。人有五事。現在不能增長財命。何等為五。一者樂殺。二者盜。三者邪淫。四者妄語。五者飲酒。</p>
</div></div>
<div class='div-other'><a id='mulu37' />
<p class='h3'>次釋<span class='note-inline'>(又分六)</span></p>
<div class='div-other'><a id='mulu38' />
<p class='h4'>一。殺生過</p>
<div class='div-orig'><p>一切眾生。因殺生故。現在獲得惡色。惡力。惡名。短命。財物耗減。眷屬分離。賢聖訶責。人不信用。他人作罪。橫罹其殃。是名現在惡業之果。捨此身<span class='corr'>已</span>。當墮地獄。多受苦惱。饑渴長命。惡色惡力惡名等事。是名後世惡業之果。若得人身。復受惡色。短命貧窮。是一惡人因緣力故。令外一切。五穀果蓏。悉皆減少。是人殃流及一天下。</p>
</div>
<div class='div-commentary'><p style="margin-left:1em">五穀。黍菽麻麥稻也。果。木實。蓏。草實　問。一人惡業。與天下何干。若是同業相感。何為歸罪一人。若一人惡業如是力強。今作惡者。不可勝數。世界云何安立。答。然旃檀而香味遠聞。動糞廁而臭氣四達。善惡業力。亦復如是。今作惡者雖多。而修善者亦自不少。所以世界苦樂相參。若無惡人因緣力故。應成淨土。若無善人因緣力故。惡道充滿矣。</p>
</div></div>
<div class='div-other'><a id='mulu39' />
<p class='h4'>二。偷盜過</p>
<div class='div-orig'><p>善男子。若人樂偷。是人亦得惡色。惡力。惡名。短命。財物耗減。眷屬分離。他人失物。於<span class='corr'>己</span>生疑。雖親附人。人不見信。常為賢聖之所訶責。是名現在惡業之果。捨此身<span class='corr'>已</span>。墮於地獄。受得惡色惡力惡名。饑渴苦惱。壽命長遠。是名後世惡業之果。若得人身。貧於財物。雖得隨失。不為父母兄弟妻子之所愛念。身常受苦。心懷愁惱。是一惡人因緣力故。一切人民。凡所食噉。不得色力。是人惡果。殃流萬姓。</p>
</div></div>
<div class='div-other'><a id='mulu40' />
<p class='h4'>三。妄語過</p>
<div class='div-orig'><p>善男子。若復有人。樂於妄語。是人現得惡口惡色。所言雖實。人不信受。眾皆憎惡。不喜見之。是名現世惡業之報。捨此身<span class='corr'>已</span>。入於地獄。受大苦楚。饑渴熱惱。是名後世惡業之報。若得人身。口不具足。所說雖實。人不信受。見者不樂。雖說正法。人不樂聞。是一惡人因緣力故。一切外物。資產減少。</p>
</div></div>
<div class='div-other'><a id='mulu41' />
<p class='h4'>四。飲酒過</p>
<div class='div-orig'><p>善男子。若復有人樂飲酒者。是人現世。喜失財物。身心多病。常樂鬬諍。惡名遠聞。喪失智慧。心無慚愧。得惡色力。常為一切之所訶責。人不樂見。不能修善。是名飲酒現在惡報。捨此身<span class='corr'>已</span>。處在地獄。受饑渴等。無量苦惱。是名後世惡業之報。若得人身。心常狂亂。不能繫念思惟善法。是一惡人因緣力故。一切外物。資產臰爛。</p>
</div></div>
<div class='div-other'><a id='mulu42' />
<p class='h4'>五。邪淫過</p>
<div class='div-orig'><p>善男子。若復有人。樂為邪淫。是人不能護自他身。一切眾生。見皆生疑。所作之事。妄語在先。於一切時。常受苦惱。心常散亂。不能修善。喜失財物。所有妻子。心不戀慕。壽命短促。是名邪淫現在惡果。捨此身<span class='corr'>已</span>。處在地獄。受惡色力。饑渴長命。無量苦惱。是名後世惡業果報。若得人身。惡色惡口。人不喜見。不能守護妻妾男女。是一惡人因緣力故。一切外物。不得自在。</p>
</div></div>
<div class='div-other'><a id='mulu43' />
<p class='h4'>六。問離四虗</p>
<div class='div-orig'><p>善男子。是六惡法。汝今真實能遠離不。若言能者。復應語言。善男子。受優婆塞戒。有四事法。所不應作。何等為四。為貪因緣。不應虗妄。為瞋恚癡恐怖因緣。不應虗妄。是四不應法。汝能離不。</p>
</div>
<div class='div-commentary'><p style="margin-left:1em">貪。恚。怖。癡。四法種子。惟阿羅漢。乃能斷盡。然一受戒。即須折伏令斷。不應以此因緣。而作虗妄事也。</p>
</div></div></div></div>
<div class='div-other'><a id='mulu44' />
<p class='h2'>七。問離五遊</p>
<div class='div-orig'><p>若言能者。復應語言。善男子。受優婆塞戒。有五處所。所不應遊。屠兒。淫女。酒肆。國王。旃陀羅舍。如是五處汝能離不。</p>
</div>
<div class='div-commentary'><p style="margin-left:1em">旃陀羅。此翻屠者。或翻嚴幟。謂惡業自嚴。行時搖鈴持竹。為幖幟故。即今打狗。及劊子手之類。是也。問。屠兒。淫女。酒肆。旃陀羅舍。不遊可矣。國王處亦不應遊。豈優婆塞。并不許出仕耶。答。菩薩優婆塞戒。既從二十僧中秉受。理應清淨自居。樂道忘勢。何得更遊國王。類彼趨炎附勢者耶。古來儒者。亦有不事王侯。高尚其志。如子思孟子段干薛柳之屬。不一而足。既受菩薩優婆塞戒。自應如是矣。</p>
</div></div>
<div class='div-other'><a id='mulu45' />
<p class='h2'>八。問離五不應</p>
<div class='div-orig'><p>若言能者。復應語言。善男子。受優婆塞戒。有五事所不應作。一者。不賣生命。二者。不賣刀劍。三者。不賣毒藥。四者。不沽酒。五者不壓酒。如是五事。汝能離不。</p>
</div>
<div class='div-commentary'><p style="margin-left:1em">賣生命。則傷慈悲。賣刀劍。毒藥。則近殺業。沽酒。則招呼引召。亂性迷魂。西域壓油。亦多損害蟲命。故均名惡律儀也。此方壓油。不令先出蟲者。無罪。</p>
</div></div>
<div class='div-other'><a id='mulu46' />
<p class='h2'>九。問離三不作</p>
<div class='div-orig'><p>若言能者。復應語言。善男子。受優婆塞戒。復有三事。所不應為。一者不作羅網。二者不作藍染。三者不作釀皮。如是三事。汝能離不。</p>
</div>
<div class='div-commentary'><p style="margin-left:1em">西土藍染。亦多殺蟲。名惡律儀。此土不然。亦應無罪也。釀皮者。以硝製皮。然後可用。既傷慈悲。又復臭穢。故不應作。</p>
</div></div>
<div class='div-other'><a id='mulu47' />
<p class='h2'>十。問離二事</p>
<div class='div-orig'><p>若言能者。復應語言。善男子。受優婆塞戒。復有二事。所不應為。一者。摴蒲圍碁六博。二者。種種歌儛伎樂。如是二事。汝能離不。</p>
</div>
<div class='div-commentary'><p style="margin-left:1em">此等皆屬無記散亂邪業。妨廢正道。故不應為。</p>
</div></div>
<div class='div-other'><a id='mulu48' />
<p class='h2'>十一。問離四人</p>
<div class='div-orig'><p>若言能者。復應語言。善男子。受優婆塞戒。有四種人不應親近。一者碁博。二者飲酒。三者欺誑。四者沽酒。如是四人。汝能離不。</p>
</div></div>
<div class='div-other'><a id='mulu49' />
<p class='h2'>十二。問離放逸</p>
<div class='div-orig'><p>若言能者。復應語言。善男子。受優婆塞戒。有法放逸。所不應作。何等放逸。寒時。熱時。饑時。渴時。多食飽時。清旦暮時。懅時<span class='note-inline'>(懅。音渠。懼。怯也。又心急也。亦音據。慚懼也)</span>。作時。初欲作時。失時。得時。怖時。喜時。賊難穀貴時。病苦少壯年衰老時。富時。貧時。為命財時。如是時中。不修善法<span class='note-inline'>(是名放逸)</span>。汝能離不。</p>
</div></div>
<div class='div-other'><a id='mulu50' />
<p class='h2'>十三。問能作世事</p>
<div class='div-orig'><p>若言能者。復應語言。善男子。受優婆塞戒。先學世事。既學通達。如法求財。若得財物。應作四分。一分應供父母<span class='corr'>己</span>身妻子眷屬。二分應作如法販轉。留餘一分。藏積俟用。如是四事。汝能作不。</p>
</div></div>
<div class='div-other'><a id='mulu51' />
<p class='h2'>十四。問離四寄</p>
<div class='div-orig'><p>若言能者。復應語言。善男子。財物不應寄付四處。一者老人。二者遠處。三者惡人。四者大力。如是四處。不應寄付。汝能離不。</p>
</div></div>
<div class='div-other'><a id='mulu52' />
<p class='h2'>十五。問離四惡</p>
<div class='div-orig'><p>若言能者。復應語言。善男子。受優婆塞戒。有四惡人。常應離之。一者樂說他過。二者樂說邪見。三者口輭心惡。四者少作多說。是四惡人。汝能離不。</p>
</div>
<div class='div-commentary'><p style="margin-left:1em">問。菩薩應勸化一切惡人。皆令修善。今誡遠離四種惡人。寧不違失菩提心耶。答。久修大士。力堪化人。初心菩薩。應先自護。若不遠離惡友。必至受其熏染。既遠離<span class='corr'>已</span>。令菩提心修習增長。不患不能化度此輩也。</p>
</div></div>
<div class='div-other'><a id='mulu53' />
<p class='h2'>十六。時僧兩滿</p>
<div class='div-orig'><p>若言能者。應令是人。滿六月日。親近承事出家智者。智者復應至心。觀其身四威儀。若知是人能如教作。過六月<span class='corr'>已</span>。和合眾僧滿二十人。作白羯磨。</p>
</div>
<div class='div-commentary'><p style="margin-left:1em">白者。秉白也。羯磨。此翻為業。亦翻所作。亦翻辦事。亦翻作法。謂白眾作法。為其成辦受戒事業也。</p>
<p style="margin-left:1em">問。外道求出家。<span class='corr'>但</span>制四月共住。沙彌受具戒。止須三師七證。今此善人。欲受優婆塞戒。何故必令滿六月日。觀四威儀。能如教作。方於二十僧中。作白授戒。豈出家尚易。此反難耶。又設有他緣。不滿六月。無二十僧。亦可受否。答。此一種菩薩優婆塞。乃是居士中尊。與比邱內外夾輔。共興佛法者。故授法獨加慎重。他緣既無開聽。恐難輕許。止可授通途五戒。并梵網地持等戒耳<span class='note-inline'>(梵網。即流通心地品。地持。即菩薩戒本經)</span>。</p>
</div></div>
<div class='div-other'><a id='mulu54' />
<p class='h2'>十七。正白羯磨</p>
<div class='div-orig'><p>大德僧聽。是某甲。今於僧中。乞受優婆塞戒。滿六月中。淨四威儀。至心受持。淨莊嚴地。是人丈夫。具男子身。若僧聽者。僧皆默然。不聽者說。</p>
</div>
<div class='div-commentary'><p style="margin-left:1em">此正作白羯磨文也。由僧默然。即是共許彼人作優婆塞。從此便得為優婆塞。故云成辦事業也。</p>
</div></div>
<div class='div-other'><a id='mulu55' />
<p class='h2'>十八。勸持受歸</p>
<div class='div-orig'><p>僧若聽者。智者復應作如是言。善男子。諦聽諦聽。僧<span class='corr'>已</span>和合。聽汝持作優婆塞戒。是戒即是一切善法根本。若有成就如是戒者。當得須陀洹果。乃至阿那含果。若破是戒。命終當墮三惡道中。善男子。優婆塞戒。不可思議。何以故。受是戒<span class='corr'>已</span>。雖受五欲。而能不障須陀洹果。至阿那含果。是故名為不可思議。汝能憐愍諸眾生故。受是戒不。若言能受。爾時智者。次應為說三歸依法。第二第三。亦如是說。受三歸<span class='corr'>已</span>。名優婆塞。</p>
</div>
<div class='div-commentary'><p style="margin-left:1em">問。雖受五欲。不障聖果。與惡邪見中。所謂婬不障道何異。答。佛為出家人制斷婬欲。彼乃妄云婬不障道。故名惡邪見也。今佛為在家人。但制邪婬。不制非時食。殘宿食等。然苟依戒行持。遵修念處。便得證於初二三果。故云雖受五欲。而能不障初果等也。然彼設證阿那含果。則正婬亦必永斷。豈婬不障道之邪說哉。問。優婆塞何故不證第四阿羅漢果。答。由尚居家。未斷殘宿食故。不成應供德故。問。沙彌亦無殘宿食戒。何故得證四果。答。沙彌雖未受殘宿戒。而住僧伽藍內。即可斷殘宿食。故亦得證四果。證四果<span class='corr'>已</span>。無漏戒與律儀戒共發。即得名比邱也。問。斷邪。<span class='corr'>已</span>受三歸。尋常五戒。亦受三歸。今既滿六月後。二十僧中作白羯磨。何須又受三歸。答。三歸是一切戒之本源。故一切戒並由三歸而得。但由期心各別。故令所發無作。亦各不同。今正依此三歸。得名菩薩優婆塞也。</p>
</div></div>
<div class='div-other'><a id='mulu56' />
<p class='h2'>十九。問定所持</p>
<div class='div-orig'><p>爾時智者。復應語言。善男子。諦聽諦聽。如來正覺說優婆塞。或有一分。或有半分。或有無分。或有多分。或有滿分。若優婆塞受三歸<span class='corr'>已</span>。不受五戒。是名優婆塞。<span class='note-inline'>(但三歸菩薩優婆塞也)</span>若受三歸。受持一戒。是名一分<span class='note-inline'>(一分戒菩薩優婆塞)</span>。受三歸<span class='corr'>已</span>。受持二戒。是名少分<span class='note-inline'>(少分戒菩薩優婆塞也。更有受三戒者。名半分菩薩優婆塞。前標半分。今不重出。但淨身三。故僅名半也)</span>若受三歸。持二戒<span class='corr'>已</span>。若破一戒。是名無分<span class='note-inline'>(受一戒而破。亦名無分。受三戒四戒五戒。而破一戒。亦名無分。此略不說。可以例知)</span>。若受三歸。受持四戒。是名多分。若受三歸。受持五戒。是名滿分。汝今欲作一分優婆塞。作滿分耶。若隨意說。爾時智者。當隨意授。</p>
</div>
<div class='div-commentary'><p style="margin-left:1em">問。菩薩優婆塞戒。云何得有一分乃至滿分不同。既有一分乃至滿分不同。云何授<span class='corr'>已</span>。復說六重二十八輕戒法。答。此義今當辨。佛之正法。重在責實。不重虗名。以其雖是在家。能發無上大菩提心。滿六月中。淨四威儀。悅可僧意。故於二十僧中。作白羯磨。受三歸依。爾時即名為菩薩優婆塞。縱令不受五戒。亦必於此六重二十八輕。應學應持。但五種淨戒。位粗實細。似易實難。故教令諦審思維。甯可少受多持。不可多受少持。不受則<span class='corr'>已</span>。受則必持。持則必當充類至義之盡。極其精細。方得名為一分優婆塞等。當知始從不受五戒優婆塞。一分優婆塞。乃至滿分優婆塞。總當學持六重二十八輕戒法。縱使六重二十八輕。悉皆無犯。僅稱滿分。乃至一分。以一分戒。求其微細無缺。亦甚不易故也。故一一戒。並攝六重二十八輕。一一戒。並能克證初二三果。乃至遠階無上菩提。惟佛方能圓滿不殺不盜不婬不妄不飲功德。惟佛方名究竟一切。究竟二分。乃至究竟滿分戒耳。縱令此生未即證果。而但三歸。定生人道。一分戒。定生四王天。二分戒。定生忉利天。三分戒。定生夜摩天。四分戒。定生兜率天。滿分戒。定生化樂他化等天。若以此但三歸。及一分戒等。迴向淨土。定生極樂世界。隨功力之淺深。分蓮華之九品。約因辨果。分毫不濫。不啻如鏡寫形也。願受持者。圖此實益。勿掛虗名。</p>
</div></div>
<div class='div-other'><a id='mulu57' />
<p class='h2'>二十。正授六重</p>
<div class='div-orig'><p>既授戒<span class='corr'>已</span>。復作是言。優婆塞者。有六重法。</p>
</div>
<div class='div-commentary'><p style="margin-left:1em">謂從但三歸優婆塞。乃至滿分。皆有此六重法也。</p>
</div></div>
<div class='div-other'><a id='mulu58' />
<p class='h2'>二十一。分列輕戒</p>
<div class='div-other'><a id='mulu59' />
<p class='h3'>第一不殺生</p>
<div class='div-orig'><p>善男子。優婆塞戒。雖為身命。乃至蟻子。悉不應殺。若受戒<span class='corr'>已</span>。若口教授。若身自殺。是人即失優婆塞戒。是人尚不能得㬉法。況須陀洹。至阿那含。是名破戒優婆塞。臭優婆塞。旃陀羅優婆塞。垢優婆塞。結優婆塞。是名初重。</p>
</div>
<div class='div-commentary'><p style="margin-left:1em">雖為身命。舉重以況輕也。為身命尚不應殺。況餘事耶。乃至蟻子。舉輕以況重也。蟻子至微。尚不應為身命殺。況他物乎。若准五戒相經。則殺人犯不可悔。即失優婆塞戒。殺非人犯中可悔。殺畜生犯下可悔。不名失戒。悔則犯戒罪滅。性罪不滅。不悔則雖犯小罪。亦墮三塗。細玩今文。似殺蟻子。亦即失戒。應更分別。若但受三歸。或受盜等一分二分戒者。宜依五戒相經。結判輕重。若正受此一分殺戒。或兼餘分。或受滿分者。則依此經結判也。㬉法者。內凡四善根之初位。從四念處觀。發得相似智慧。得善有漏五陰。伏見思惑。如鑽火先覺煖相。故名㬉位。依於淨戒。而修念處。由四正勤。修如意足。方得暖法。乃至世第一法。而階無漏。若破淨戒。一切念處慧等。悉不成就。如樹無根。不發芽莖。如屋無基。不立堂構也。所受無作戒品清淨道器。今<span class='corr'>已</span>毀壞。故名破戒。譬如死屍。無復香氣。故名為臭。墮在下賤種姓。故名為旃陀羅。遠清淨道。故名為垢。難得解脫。故名為結　問。倘能無覆藏心。誠懇發露。通懺悔否。若通懺悔。法式云何。答。本經無懺悔法。設欲懺悔。須依梵網。或依方等。及觀虗空藏。占察經等。諸大乘法。隨用一法。畢志行持。心極殷重。事極懇到。乃克有濟。殊非可草率也。下五例知。</p>
</div></div>
<div class='div-other'><a id='mulu60' />
<p class='h3'>第二不偷盜</p>
<div class='div-orig'><p>優婆塞戒。雖為身命。不得偷盜。乃至一錢。若破是戒。是人即失優婆塞戒。是人尚不能得㬉法。況須陀洹。至阿那含。是名破戒優婆塞。臭旃陀羅。垢結優婆塞。是名二重。</p>
</div>
<div class='div-commentary'><p style="margin-left:1em">不受此一分戒者。五錢為不可悔。四錢以下為中可悔。一錢為下可悔。受此一分戒者。一錢亦不可悔。餘如上文例知。</p>
</div></div>
<div class='div-other'><a id='mulu61' />
<p class='h3'>第三不虗說</p>
<div class='div-orig'><p>優婆塞戒。雖為身命。不得虗說。我得不淨觀。至阿那含。若破是戒。是人即失優婆塞戒。是人尚不能得㬉法。況須陀洹。至阿那含。是名破戒優婆塞。臭旃陀羅。垢結優婆塞。是名三重。</p>
</div>
<div class='div-commentary'><p style="margin-left:1em">此戒受與不受。其罪是均。或不受者。為身命故。萬不得<span class='corr'>已</span>。而偶虗說。猶為中可悔也。</p>
</div></div>
<div class='div-other'><a id='mulu62' />
<p class='h3'>第四不邪婬</p>
<div class='div-orig'><p>優婆塞戒。雖為身命。不得邪婬。若破是戒。是人即失優婆塞戒。是人尚不能得㬉法。況須陀洹。至阿那含。是名破戒優婆塞。臭旃陀羅。垢結優婆塞。是名四重此戒受與不受。罪亦是均。或不受者。為身命故。惡女以死相逼。而強從之。猶為中可悔也。</p>
</div></div>
<div class='div-other'><a id='mulu63' />
<p class='h3'>第五不說四眾過罪</p>
<div class='div-orig'><p>優婆塞戒。雖為身命。不得宣說比邱。比邱尼。優婆塞。優婆夷。所有罪過。若破是戒。是人即失優婆塞戒。是人尚不能得㬉法。況須陀洹。至阿那含。是名破戒優婆塞。臭旃陀羅。垢結優婆塞。是名五重。</p>
</div>
<div class='div-commentary'><p style="margin-left:1em">口宣人過。如吐蛆蟲。<span class='corr'>已</span>是惡口兩舌之業。況宣如來四眾弟子過罪。豈非惡口之最重者。不論實與不實。<span class='corr'>但</span>令陷沒治罰心說。必皆失戒。若獎勸心。及僧差說過。並名非犯。若有瞋心。亦犯輕垢也。</p>
</div></div>
<div class='div-other'><a id='mulu64' />
<p class='h3'>第六不酤酒<span class='note-inline'>(上分重戒竟)</span></p>
<div class='div-orig'><p>優婆塞戒。雖為身命。不得酤酒。若破是戒。是人即失優婆塞戒。是人尚不能得㬉法。况須陀洹。至阿那含。是名破戒優婆塞。臭旃陀羅。垢結優婆塞。是名六重。</p>
</div>
<div class='div-commentary'><p style="margin-left:1em">問。酤酒一事。資生之業。不貪不飲。何故反重。若貪飲酒。斷智慧種。為愚癡人。何故反輕。答。飲酒但自迷惑。酤酒迷惑一切。是故罪重。資生自有正業。所謂商估。如法求利。不應作此惡律儀也。無論但三歸依。一分滿分。犯此皆失菩薩優婆塞戒。</p>
</div></div></div>
<div class='div-other'><a id='mulu65' />
<p class='h2'>二十二。結重起輕</p>
<div class='div-orig'><p>善男子。若受如是優婆塞戒。能至心持。不令毀犯。則能獲得如是戒果。善男子。優婆塞戒。名為瓔珞。名為莊嚴。其香微妙。熏無不徧。遮不善法。為善法律。即是無上妙寶之藏。上族種姓大寂靜處。是甘露味。生善法地。直發是心。尚得如是無量利益。況復一心受持不毀。</p>
</div>
<div class='div-commentary'><p style="margin-left:1em">此結歎受持功德也。瓔珞莊嚴。對破戒而言之。破戒則無慚愧。如裸露故。妙香徧熏。對臭言之。遮不善法。乃至上族種姓。對旃陀羅言之。旃陀羅名惡律儀。罪業之藏。下賤種姓。今受戒。則任運止惡行善。出生無上菩提妙寶。堪紹諸佛種姓也。大寂靜處。對垢言之。是甘露味。對結言之。生善法地。總歎戒為平地也。又瓔珞莊嚴。是樂德。香遮不善。是淨德。上族寂靜。是我德。甘露不死。是常德。初發菩提受戒之時。便得如是四德無作戒體。念念受持。則念念具足四德利益△<span class='note-inline'>(上說六重戒竟下說二十八輕)</span>。</p>
</div></div>
<div class='div-other'><a id='mulu66' />
<p class='h2'>二十三。分列輕戒</p>
<div class='div-other'><a id='mulu67' />
<p class='h3'>第一不能供養父母師長</p>
<div class='div-orig'><p>善男子。如佛說言。若優婆塞。受持戒<span class='corr'>已</span>。不能供養父母師長。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">此下二十八種失意之罪。亦名違無作罪。亦名不淨有作。倘一犯之。即應懺悔。若不懺悔。皆能墮落三塗。不論但三歸菩薩優婆塞。一分乃至滿分。無不爾也。世人雖不歸依三寶為優婆塞。亦須供養父母師長。若不供養。亦必有罪。況為菩薩優婆塞耶。言失意者。謂失菩提正意念。亦失世間善意念也。言不起者。改過自新。名之為起。起則不致墮落。不起則當墮落也。言不淨有作者。善惡皆論無作有作。今是有作惡。故名不淨有作也。未受戒前。未得無作戒體。則善名有作。<span class='corr'>已</span>受戒後。<span class='corr'>已</span>得無作戒體。雖犯失意之罪。僅名有作不淨。以例未受惡戒。未發無作惡律儀時。則惡名有作。<span class='corr'>已</span>受惡戒。<span class='corr'>已</span>發無作。雖或有時遇生不殺。遇物不盜等。僅名有作善也。夫初受戒時。即發無作妙戒。所有功德。念念無量。故於二十八種失意之罪。雖或偶犯。但違無作。名為有作。如人偶病。服藥則痊。惟不服藥。則能致重。或復致死。倘不受戒。縱發菩提。如中陰未曾受身。依何行菩提道。紹佛種姓也哉。</p>
</div></div>
<div class='div-other'><a id='mulu68' />
<p class='h3'>第二。耽樂飲酒</p>
<div class='div-orig'><p>若優婆塞。受持戒<span class='corr'>已</span>。耽樂飲酒。是優婆塞。得失意罪。不起隨落。不淨有作。</p>
</div>
<div class='div-commentary'><p style="margin-left:1em">滿分菩薩。一滴入口。亦失意罪。四分以下。耽樂方成失意罪也。以酒為藥。以酒塗瘡。並名非犯。</p>
</div></div>
<div class='div-other'><a id='mulu69' />
<p class='h3'>第三。惡心不能瞻視病苦</p>
<div class='div-orig'><p>若優婆塞。受持戒<span class='corr'>已</span>。惡心不能瞻視病苦。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">惡心。故得罪。有慈心而力不逮者。非犯。</p>
</div></div>
<div class='div-other'><a id='mulu70' />
<p class='h3'>第四。有乞者不與</p>
<div class='div-orig'><p>若優婆塞。受持戒<span class='corr'>已</span>。見有乞者。不能多少隨宜匄<span class='note-inline'>(音蓋乞取也行請也)</span>分與。空遣還者。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">所乞非宜。或自實缺乏此物。無以應之。非犯。</p>
</div></div>
<div class='div-other'><a id='mulu71' />
<p class='h3'>第五。見四眾不能迎拜問訊</p>
<div class='div-orig'><p>若優婆塞。受持戒<span class='corr'>已</span>。若見比邱。比邱尼。長老先宿。優婆塞。優婆夷等。不起承迎禮拜問訊。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">或有重病。或在說法眾中。或坐禪入定。非犯。</p>
</div></div>
<div class='div-other'><a id='mulu72' />
<p class='h3'>第六。見四眾毀戒。心生憍慢</p>
<div class='div-orig'><p>若優婆塞。受持戒<span class='corr'>已</span>。若有比邱。比邱尼。優婆塞。優婆夷。毀所受戒。心生憍慢。言我勝彼。彼不如我。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">見他毀戒。應生大悲。又應自省。何可生憍慢耶。</p>
</div></div>
<div class='div-other'><a id='mulu73' />
<p class='h3'>第七。月六齋不加受八戒。供三寶</p>
<div class='div-orig'><p>若優婆塞。受持戒<span class='corr'>已</span>。一月之中。不能六日受持八戒。供養三寶。是優婆塞。得失意罪。不起墮落。不淨有作不敬好時。則善法衰損。故有罪也。重病非犯。</p>
</div></div>
<div class='div-other'><a id='mulu74' />
<p class='h3'>第八。不往聽法</p>
<div class='div-orig'><p>若優婆塞。受持戒<span class='corr'>已</span>。四十里中。有講法處。不能往聽。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">或自修勝業。或有重病。或彼顛倒說法。不往非犯。</p>
</div></div>
<div class='div-other'><a id='mulu75' />
<p class='h3'>第九。受僧用物</p>
<div class='div-orig'><p>若優婆塞。受持戒<span class='corr'>已</span>。受招提僧<span class='note-inline'>(此云四方僧物。亦翻別房施)</span>臥具。牀坐。是優婆塞。得失意罪。不起落墮。不淨有作。</p>
</div>
<div class='div-commentary'><p style="margin-left:1em">未入僧數。故不應受也。或於寺中暫用。非犯。</p>
</div></div>
<div class='div-other'><a id='mulu76' />
<p class='h3'>第十。飲有蟲水</p>
<div class='div-orig'><p>若優婆塞。受持戒<span class='corr'>已</span>。疑水有蟲。故便飲之。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">疑則應諦視。應用漉囊。或諦視無蟲。方可飲用。</p>
</div></div>
<div class='div-other'><a id='mulu77' />
<p class='h3'>十一。險難獨行</p>
<div class='div-orig'><p>若優婆塞。受持戒<span class='corr'>已</span>。險難之處。無伴獨行。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">冒難遊行。非明哲保身之道也。或先無險難。至中道時。忽有險難。非犯。或有伴同行。伴忽命過。非犯。或為佛法。或為父母師長。不避險阻。非犯。</p>
</div></div>
<div class='div-other'><a id='mulu78' />
<p class='h3'>十二。獨宿尼寺</p>
<div class='div-orig'><p>若優婆塞。受持戒<span class='corr'>已</span>。獨宿尼寺。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">防過遠嫌也。設有不得<span class='corr'>已</span>事。須得好伴同宿。非犯。</p>
</div></div>
<div class='div-other'><a id='mulu79' />
<p class='h3'>十三。為財打人</p>
<div class='div-orig'><p>若優婆塞。受持戒<span class='corr'>已</span>。為於財命。打罵奴婢僮僕外人。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">奴婢僮僕。以德化之。恩而有威。何須打罵。縱彼無道。亦應依法折伏。不宜輒自動身發口也。</p>
</div></div>
<div class='div-other'><a id='mulu80' />
<p class='h3'>十四。殘食施僧</p>
<div class='div-orig'><p>若優婆塞。受持戒<span class='corr'>已</span>。若以殘食。施於比邱。比邱尼。優婆塞。優婆夷。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">乞士資身。雖無揀擇。善信設供。理應精虔。若以殘食。施於四眾。則輕慢良田。自招不如意報也。</p>
</div></div>
<div class='div-other'><a id='mulu81' />
<p class='h3'>十五。畜猫狸</p>
<div class='div-orig'><p>若優婆塞。受持戒<span class='corr'>已</span>。若畜猫狸。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">傷害鼠類。違於慈悲。雖不失戒。性罪不輕。</p>
</div></div>
<div class='div-other'><a id='mulu82' />
<p class='h3'>十六。畜牛羊等</p>
<div class='div-orig'><p>若優婆塞。受持戒<span class='corr'>已</span>。畜養象。馬。牛。羊。駝。驢。一切畜獸。不作淨施。求受戒者。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">問。比邱乞食四方。故不可畜奴婢畜生。今優婆塞未離家業。如何不許畜象馬等。又淨施之法。當如何作。答。此菩薩優婆塞。雖尚居家。<span class='corr'>已</span>作人天標榜。故一切畜生。皆須淨施。淨施之法。經未申明。然以理揆之。應同比邱淨施財寶。雖不畜持。仍得作法受用<span class='note-inline'>(謂以象馬等物。皆作委寄親友之心。代彼看養騎用)</span>。</p>
</div></div>
<div class='div-other'><a id='mulu83' />
<p class='h3'>十七。不儲畜三衣鉢杖</p>
<div class='div-orig'><p>若優婆塞。受持戒<span class='corr'>已</span>。若不儲畜僧伽梨衣鉢錫杖。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">僧伽梨。此翻重複衣。亦翻大衣　問。既許儲畜。亦許著用否。若許著用。與比邱何別。或衣制不同。當云何造。或著時有別。復在何時。答。三衣鉢杖。本是出家器具。此經但說儲畜。不說著用。惟方等陀羅尼經。制在家二眾。入壇行道。應著無縫三衣。無縫。即是縵條。不同割截。入壇時著。則非一切時矣。</p>
</div></div>
<div class='div-other'><a id='mulu84' />
<p class='h3'>十八。田須淨水</p>
<div class='div-orig'><p>若優婆塞。受持戒<span class='corr'>已</span>。若為身命。須田作者。不求淨水。及陸種處。是優婆塞。得失意罪。不起墮落。不淨有作或求無蟲淨水。或求陸種。不須用水。皆不損生也。</p>
</div></div>
<div class='div-other'><a id='mulu85' />
<p class='h3'>十九。物價令平</p>
<div class='div-orig'><p>若優婆塞。受持戒<span class='corr'>已</span>。為於身命。若作市易。斗稱賣物。一說價<span class='corr'>已</span>。不得前却。捨賤趣貴。斗稱量物。任前平用。如其不平。應語令平。若不如是。是優婆塞。得失意罪。不起墮落。不淨有作。</p>
</div></div>
<div class='div-other'><a id='mulu86' />
<p class='h3'>二十。非時處欲</p>
<div class='div-orig'><p>若優婆塞。受持戒<span class='corr'>已</span>。若於非處非時行欲。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">雖是自<span class='corr'>己</span>妻妾。不得非處非時也。除臥室中。名為非處。或於日中。或產前產後。皆名非時。</p>
</div></div>
<div class='div-other'><a id='mulu87' />
<p class='h3'>二十一。偷官稅</p>
<div class='div-orig'><p>若優婆塞。受持戒<span class='corr'>已</span>。商估販賣。不輸官稅。盜棄去者。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">據五戒相經。違稅五錢。犯不可悔。此云爾者。或是尋常市中賣物。不同偷度關津。或雖為菩薩優婆塞。未受此一分戒。故稍輕耳。</p>
</div></div>
<div class='div-other'><a id='mulu88' />
<p class='h3'>二十二。犯國制</p>
<div class='div-orig'><p>若優婆塞。受持戒<span class='corr'>已</span>。若犯國制。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">入國問禁。世法尚然。況佛弟子。何得不自慎耶。</p>
</div></div>
<div class='div-other'><a id='mulu89' />
<p class='h3'>二十三。新食不供養三寶</p>
<div class='div-orig'><p>若優婆塞。受持戒<span class='corr'>已</span>。若得新穀果蓏菜茹<span class='note-inline'>(音如。茅根也。又乾菜也)</span>。不先奉獻供養三寶。先自受者。是優婆塞。得失意罪。不起墮落。不淨有作。</p>
</div></div>
<div class='div-other'><a id='mulu90' />
<p class='h3'>二十四。不聽僧止作</p>
<div class='div-orig'><p>若優婆塞。受持戒<span class='corr'>已</span>。僧若不聽說法讚歎。輒自作者。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">給孤長者。每為新學比邱。教讀說法。然必先禮比邱足<span class='corr'>已</span>。然後授法。不以師禮自居。又是僧聽教授。方敢為之。不敢輒自作也。</p>
</div></div>
<div class='div-other'><a id='mulu91' />
<p class='h3'>二十五。不路讓僧前</p>
<div class='div-orig'><p>若優婆塞。受持戒<span class='corr'>已</span>。道路若在比邱。沙彌前行。是優婆塞。得失意罪。不起墮落。不淨有作。</p>
</div></div>
<div class='div-other'><a id='mulu92' />
<p class='h3'>二十六。僧食不公分</p>
<div class='div-orig'><p>若優婆塞。受持戒<span class='corr'>已</span>。僧中付食。若偏為師選擇美好。過分與者。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">師與眾僧。本應平等。偏好偏多。是陷師於不義也。</p>
</div></div>
<div class='div-other'><a id='mulu93' />
<p class='h3'>二十七。養蠶</p>
<div class='div-orig'><p>若優婆塞。受持戒<span class='corr'>已</span>。若養蠶者。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">養蠶。是殺方便。故結輕。若煑繭害命。則結重矣。</p>
</div></div>
<div class='div-other'><a id='mulu94' />
<p class='h3'>二十八。路遇病不能視囑<span class='note-inline'>(上分輕戒竟)</span></p>
<div class='div-orig'><p>若優婆塞。受持戒<span class='corr'>已</span>。行路之時。遇見病者。不往瞻視。為作方便。付囑所在。而捨去者。是優婆塞。得失意罪。不起墮落。不淨有作。</p>
</div>
<div class='div-commentary'><p style="margin-left:1em">有暇。則應往瞻視。無暇。則應作方便。或付囑<span class='corr'>已</span>。然後可去。若置之度外。則失慈悲。故得罪也。不犯者。或自有病。或無力。或彼自有力。有瞻病人。</p>
</div></div></div>
<div class='div-other'><a id='mulu95' />
<p class='h2'>二十四。勸讚善持</p>
<div class='div-orig'><p>善男子。若優婆塞。至心能受持如是戒。是人名為優婆塞中分陀利華。優婆塞中微妙上香。優婆塞中清淨蓮華。優婆塞中真實珍寶。優婆塞中丈夫之人。</p>
</div>
<div class='div-commentary'><p style="margin-left:1em">分陀利。此翻白蓮華。出汙泥而不染。故以為喻也。戒德遠熏。故為微妙上香。能契實相因果。故為清淨蓮華。自利利他。故為真實珍寶。雄猛威力。能勝煩惱。故名丈夫之人。</p>
</div></div>
<div class='div-other'><a id='mulu96' />
<p class='h2'>二十五。結讚甚難</p>
<div class='div-orig'><p>善男子。如佛所說。菩薩二種。一者在家。二者出家。出家菩薩。名為比邱<span class='note-inline'>(二百五十戒。皆是摩訶衍)</span>。在家菩薩。名優婆塞。<span class='note-inline'>(始從但三歸。乃至滿分戒。各當持此六重二十八輕)</span>出家菩薩。持出家戒。是不為難。在家菩薩。持在家戒。是乃為難。何以故。在家之人。多惡因緣所纏繞故。</p>
</div>
<div class='div-commentary'><p style="margin-left:1em">今時欲求如法比邱僧二十人。殆不易得。則此優婆塞戒。殆未可受。姑略釋之。以顯正法。或肯如說行持。亦即分陀利華矣。</p>
</div></div><p>優婆塞戒經受戒品箋要<span class='note-inline'>(畢)</span></p>
</div>
<div class='div-w'><a id='mulu97' />
<p class='h1'>附優婆塞戒經中前後摘要</p><p>發菩提心有五事。一者親近善友。二者斷瞋恚心。三者隨師教誨。四者生憐愍心。五者勤修精進。復有五事。一者不見他過。二者雖見他過。而心不悔。三者得善法<span class='corr'>已</span>。不生憍慢。四者見他善業。不生妬心。五者觀諸眾生。如一子想　若人。不能一心觀察生死過咎。涅槃安樂。如是之人。雖復惠施。持戒。多聞。終不能得解脫分法　夫菩提者。有四種子。一者不貪財物。二者不惜身命。三者修行忍辱。四者憐愍眾生　具足三事。則得名為法財長者。一者心不甘樂外道典籍。二者心不貪著生死之樂。三者常樂供養佛法僧寶。復有三事。一者為人受苦。心不生悔。二者具足微妙無上智慧。三者具善法時。不生憍慢。復有三事。一者多聞無厭。二者能忍諸惡。三者教他修忍。復有三事。一者自省<span class='corr'>己</span>過。二者善覆他罪。三者樂修慈心。復有三事。一者至心奉持禁戒。二者四攝攝取眾生<span class='note-inline'>(布施。愛語。利行。同事)</span>。三者口言柔軟不粗　我於往昔。為四事故。捨離身命。一者為破眾生諸煩惱故。二者為令眾生受安樂故。三者為自除壞貪著身故。四者為報父母生養恩故　不清淨說法有五事。一。為利故說。二。為報而說。三。為勝他說。四。為世報說。五。疑說。清淨說法有五事。一。先施食。然後為說。二。為增長三寶故說。三。斷自他煩惱故說。四。為分別邪正故說。五。為聽者得最勝故說　菩薩若欲為眾生說法界深義。先當為說世間之法。然後乃說甚深法界。何以故。為易化故。　乃至小罪。雖為身命。尚不毀犯。是故名為戒波羅蜜　如人重病。要須眾藥和合治之。若少一種。則不能治。何以故。其病重故。一切眾生。亦復如是。具諸惡故。要須眾戒。然後治之。若少一戒。則不能治。</p>
<p style="margin-left:2em"><span class='corr'>已</span>錄受戒品箋要竟。次當略序五戒威儀經大義。按威儀經。係西土聖賢所集。應入論藏。今亦稱經者。稟佛制故。經內言戒。本應稱律。今云威儀者。前有六重二十八輕。及梵網菩薩戒故。此<span class='corr'>但</span>專為在家應止持故也。此經前半為菩薩優婆塞放逸戒威儀。後半為離欲戒威儀。要而言之。發菩提心為本。若不發菩提心。縱能嚴持淨戒。止名俗戒。此中云捨菩薩願。即為失戒。故此威儀戒法。當與心地觀經合持。則一切戒法清淨矣。開首偈。讚佛法僧。凡從佛教集述。例多如此。正文開章。用諸大德三字。此即稱呼諸閱讀此經。及受持此戒法者。推本諸佛菩薩。言此戒非自造。亦非一佛一菩薩之教如此。故云我今欲說三世諸佛菩薩。成就利益一切眾生功德戒。此中先說四波羅彝者。以是極重垢罪故。先總說之。明蕅益師云。梵網具明十重。今秪列後四者。凡有三義。一者。殺盜婬妄。名為根本戒法。無論在家出家。欲受菩薩戒者。必<span class='corr'>已</span>先受五戒十戒具足戒等。何勞更宣。今但申明上宏下化增上律儀而<span class='corr'>已</span>。二者。根本戒法。七眾設犯。不通懺悔。縱令大乘許其懺悔。須見好相。今此四戒。若輭中品纏犯。止許懺除。上品纏犯。猶容重受。故不可以根本四戒相濫同也。三者。菩薩之行。或順或逆。方便甚多。故殺盜婬妄。容有開遮。惟此四戒。於一一方所。一一趣中。悉不得犯。故獨明之。下四十戒輕重開遮。經文自明。不須注釋。又威儀經。康熈癸丑年。潞河居士雷湛雨。有註釋七卷行世。惜其文字。訛舛甚多。有誤後學。須依藏本為正。不可不悉也。</p>
</div>
<div class='div-other'><a id='mulu98' />
<p class='h1'>No. 1123-13 菩薩優婆塞五戒威儀經<span class='note-inline'>(出龍藏言字函)</span></p><p class="byline">劉宋罽賓三藏法師　求那䟦摩　譯</p><p class="byline">古杭　　源洪沙門　儀潤　標目</p>
<div class='div-other'><a id='mulu99' />
<p class='h2'>歸讚三寶分第一<span class='note-inline'>(此經西土聖賢所集。故先皈讚三寶。以求加被)</span></p>
<div class="lg regular"><div class='lg-row'>佛者眾聖尊　神通應自在　隨類處身形</div>
<div class='lg-row'>音聲亦復爾　見聞獲安隱　莫不信向心</div>
<div class='lg-row'>是故我歸命　願普如世尊　甚深菩薩戒</div>
<div class='lg-row'>功德難思議　受者獲安隱　福慧日夜生</div>
<div class='lg-row'>諸佛常護念　萬行漸滿盈　六度四等意</div>
<div class='lg-row'>普度諸羣盲　手足初莫犯　節言順所行</div>
<div class='lg-row'>常樂在定意　是名真比邱　質直離諂曲</div>
<div class='lg-row'>常與賢聖俱　愛眾猶養<span class='corr'>己</span>　是名真菩薩</div>
</div></div>
<div class='div-other'><a id='mulu100' />
<p class='h2'>戒四棄法分第二<span class='note-inline'>(梵語波羅彝。此土翻棄。謂犯此四事。當棄佛法外也)</span></p><p>諸大德。一心諦聽諦聽善思念之。我今欲說三世諸佛菩薩。成就利益一切眾生功德戒。如是住菩薩戒者。有四波羅彝法。何等為四。若菩薩為利養故。自讚毀他。是名菩薩波羅彝。若菩薩。多饒財物。貧苦之人。來從乞索。菩薩慳貪。無有慈心。乃至不施一錢之物。有求法者。乃至不為說於一偈。是名菩薩波羅彝。若菩薩。瞋於前人。惡言罵辱。加以手打。及以杖石。意猶不息。前人求悔。善言懺謝。菩薩猶瞋。憤結不解。是名菩薩波羅彝。若菩薩。自謗菩薩法藏。若見人謗。善可其言。既自不信。反助他言。若心自解。或從他受。是名菩薩波羅彝。如是菩薩四波羅彝。菩薩於中。不應犯一。何況具犯。若有犯者。不名菩薩。現身不能莊嚴菩提。又復不能令心寂靜。是似菩薩。非實菩薩。犯有三種。有輭中上。若輭中心犯。是不名失。若是增上心犯。是名為失。何者是上。若犯上四。數數樂犯。心無慙恥。不自悔責。是名上犯。菩薩雖犯於上四事。不即永失。如比邱犯四。即為永棄。菩薩不爾。何以故。比邱犯四。更無受路。菩薩雖犯。脫可更受。是故不同。略有二事。失菩薩戒。一。捨菩提願。二。增上惡心。除是二事。若捨此身。戒終不失。從是以後。生生之處。常有此戒。若不憶念。更遇善友而更受者。不名新得。如是菩薩戒者。應當識知犯不犯事。輕重之相。輭中上異。</p>
</div>
<div class='div-other'><a id='mulu101' />
<p class='h2'>輕重開遮分第三<span class='note-inline'>(內有四十)</span></p>
<div class='div-other'><a id='mulu102' />
<p class='h3'>一。供養三寶</p><p>如是住菩薩戒者。日應供養諸佛。若墖若像。次供養法。若行法人。及菩薩藏大乘經典。供養眾僧。及十方土。住於大地諸菩薩等。於日夜中。供養三寶。隨其力能。乃至一念一禮。一四句誦。信心供養。勿令有廢。若不恭敬。慢惰心者。犯重垢罪。若忘誤者。犯輕垢罪。不犯者。若病若狂。若有淨心。逮菩薩地。如須陀洹。得不壞淨心。常能供養三寶不絕。是名不犯。</p>
</div>
<div class='div-other'><a id='mulu103' />
<p class='h3'>二。除貪知足</p><p>菩薩不知厭足。貪著利養。不制心者。犯重垢罪。不犯者。雖貪利養。常生悔心。我當精進。斷除是意。極自制御。貪心猶起。若取小利。助斷大貪。是名不犯。</p>
</div>
<div class='div-other'><a id='mulu104' />
<p class='h3'>三。恭敬尊長</p><p>菩薩見上座尊長。耆年宿德。同師同學。生憍慢心。及瞋惡心。不起承迎禮拜避坐。設有言語餘談不聽。若有所問。不如實答者。犯重垢罪。若無慢瞋恚癡之意。直以懶惰。無記。散心。犯輕垢罪。不犯者。若病若狂。若時睡眠。若聽法說法。若先共他人語。若為調伏滅惡增善。若有僧限。護多人意。是名不犯。</p>
</div>
<div class='div-other'><a id='mulu105' />
<p class='h3'>四。隨請受施</p><p>菩薩檀越來請。若於自舍。若僧寺內。給施所須。菩薩憍慢。瞋恚輕賤。不往受者。犯重垢罪。若懶惰不往。犯輕垢罪。不犯者。若病若狂。若遠。若道險難。若為調伏滅惡增善。若失受請。若為脩善。若聽未聞。若知請主欲相惱故。若有僧限。護多人意。是名不犯。</p>
</div>
<div class='div-other'><a id='mulu106' />
<p class='h3'>五。取物轉施</p><p>菩薩從他人邊。得金銀琉璃。種種襍寶。所須之物。及地中伏藏。無主財物。皆應取之。念當轉施。若惡心瞋故不取者。犯重垢罪。若作是心。我不與人而作因緣。若懶惰心。犯輕垢罪。不犯者。若是狂心。若為調伏滅惡增善。若知受<span class='corr'>已</span>。必生愛著。若知施<span class='corr'>已</span>生悔。若知施主。施故發狂。若慮施主。施<span class='corr'>已</span>窮苦。若知施物。三寶所有。若知施物。劫盜所得。若知受<span class='corr'>已</span>。多得苦惱。所謂王難賊盜死亡繫閉。惡聲流布。擯令出境界。是名不犯。</p>
</div>
<div class='div-other'><a id='mulu107' />
<p class='h3'>六。隨宜說法</p><p>菩薩他來求法。以瞋惡心。憎嫉他故。不與說者。犯重垢罪。若懶惰心。不與說者。犯輕垢罪。不犯者。若外道求法。慮還譏<span class='corr'>刺</span>。若病若狂。若為調伏滅惡增善。若知前人不解其義。若前人不敬。不如法事。若前人鈍根。不解深法。恐生邪見。若知聞<span class='corr'>已</span>。破失本心。壞滅正法。若知聞<span class='corr'>已</span>。必向非器宣說其事。是名不犯。</p>
</div>
<div class='div-other'><a id='mulu108' />
<p class='h3'>七。悲心教誡</p><p>菩薩見惡眾生。犯戒毀禁。作眾罪行。菩薩自知能化為善。若惡心瞋心。捨不教者。犯重垢罪。何以故。菩薩不於身口意淨持戒人邊。起於悲心。若見惡人犯戒毀禁。作眾罪行。極生悲心。是故有犯。不犯者。若狂。若為調伏滅惡增善。若有僧限。護多人意。是名不犯。</p>
</div>
<div class='div-other'><a id='mulu109' />
<p class='h3'>八。權受利人</p><p>菩薩如佛所制波羅提木叉。及結毗尼。欲使不信者信。<span class='corr'>已</span>信者增。此聲聞戒。及菩薩戒。等無有異。何以故。聲聞之人。順常自為。猶欲學令不信者信。信者增。何況菩薩所修學常為眾生。豈不能爾。是故名同不犯。如佛所制。聲聞之人應少欲。作少因緣事。菩薩不爾。何以故。順求自利。不為他人。是聲聞好。菩薩若爾。則不名菩薩。為他人故。所可受衣。乃至百千。從非親里婆羅門居士。盡力所求。如衣鉢亦如是。為他人故。及應乞縷。教織師織。畜憍奢耶衣。受取金銀。乃至百千。如是之事。與聲聞異。若菩薩本為眾生。而瞋惡心。少作。少因緣事。放捨眾生。獨居其所者。犯重垢罪。若懶惰心。少欲少事。居其所者。犯輕垢罪。</p>
</div>
<div class='div-other'><a id='mulu110' />
<p class='h3'>九。戒息五事</p><p>菩薩有五非法。一諂。二華。三相。四以利求利。五邪命。有此五事。以不為媿。不制不息者。犯重垢罪。不犯者。覺是非法。常欲制之。是名不犯。</p>
</div>
<div class='div-other'><a id='mulu111' />
<p class='h3'>十。威儀自重</p><p>菩薩戲笑散亂。高聲唱說。作非威儀。令他人笑。為眾所輕者。犯重垢罪。若是宿習。忘誤作者。犯輕垢罪。不犯者。覺是非法。常欲制之。若外人瞋恚。欲調伏故。若人苦惱。為令懌故。若欲攝取戲笑故。若二人共諍。為和合故。是名不犯。</p>
</div>
<div class='div-other'><a id='mulu112' />
<p class='h3'>十一。語須決定</p><p>菩薩如是見。如是語。菩薩不應樂於涅槃。不應背涅槃。不應畏煩惱。不應滅煩惱。何以故。菩薩三阿僧祗往來生死故。如是語者。犯重垢罪。何以故。如菩薩樂於涅槃。畏於煩惱。比於聲聞。千萬倍不可為喻。何以故。聲聞之人。順自為<span class='corr'>己</span>。菩薩常為一切眾生故。菩薩雖處有漏。於滅煩惱而得自在。過於羅漢處無漏者上。</p>
</div>
<div class='div-other'><a id='mulu113' />
<p class='h3'>十二。自護身口</p><p>若菩薩起身口業。應自防護。莫使他人慢墮罪。若故不自護。使他墮罪者。犯重垢罪。若不作意自護。放散所作。生他罪者。犯輕垢罪。不犯者。若外道。若隨出家。如法所作。若值多瞋惡人。是名不犯。</p>
</div>
<div class='div-other'><a id='mulu114' />
<p class='h3'>十三。隨權行杖</p><p><span class='corr'>菩</span>薩見前眾生。須加杖痛。然後有利。自護不治者。犯輕垢罪。不犯者。若利少苦多。是名不犯。</p>
</div>
<div class='div-other'><a id='mulu115' />
<p class='h3'>十四。戒報讐</p><p>菩薩以罵報罵。以瞋報瞋。以打報打。以牽挽者。犯重垢罪。</p>
</div>
<div class='div-other'><a id='mulu116' />
<p class='h3'>十五。鬬即懺悔</p><p>菩薩與他共鬬。及共相嫌。惡心瞋心。若憍慢心。不如法悔者。犯重垢罪。若懶惰放逸。一不求悔者。犯輕垢罪。不犯者。若為調伏滅惡增善。若彼外道要作非法。若彼喜鬬。怨更增上。若知彼人終不受悔。若向彼悔。起彼重慢。是名不犯。</p>
</div>
<div class='div-other'><a id='mulu117' />
<p class='h3'>十六。允受彼悔</p><p>菩薩共他嫌恨。他如法求悔。菩薩惡心不受。為惱他者。犯重垢罪。若無瞋心不受他悔。犯輕垢罪。不犯者。若為調伏滅惡增善。若惡非法。是名不犯。</p>
</div>
<div class='div-other'><a id='mulu118' />
<p class='h3'>十七。修忍不瞋</p><p>菩薩瞋他受者。瞋事不休息者。犯重垢罪。不犯者。若常制之。瞋心猶起。是名不犯。</p>
</div>
<div class='div-other'><a id='mulu119' />
<p class='h3'>十八。權畜徒眾</p><p>菩薩受畜徒眾。但為給事。及與衣食。是名不犯。</p>
</div>
<div class='div-other'><a id='mulu120' />
<p class='h3'>十九。勤護齋戒</p><p>菩薩起懶惰意。樂於非時食。貪著睡眠。若倚若臥者。犯重垢罪。不犯者。若病若犯。無巧便。若道路行極。若常制之。是名不犯。</p>
</div>
<div class='div-other'><a id='mulu121' />
<p class='h3'>二十。不說世樂</p><p>菩薩以染著心。談說世樂事者。犯重垢罪。若忘誤說。犯輕垢罪。不犯者。若有人問。正心少說。若談異聞。若談論法事。是名不犯。</p>
</div>
<div class='div-other'><a id='mulu122' />
<p class='h3'>二十一。為法謙求</p><p>菩薩樂欲坐禪。知他有法。以瞋慢心。不能下意從他求受法者。犯重垢罪。若懶惰心。不求受者。犯輕垢罪。不犯者。若病。若無巧便。若知彼人不順法教。若自有巧便多聞。攝其心者。是名不犯。</p>
</div>
<div class='div-other'><a id='mulu123' />
<p class='h3'>二十二。勤觀對治</p><p>菩薩起欲界欲。不觀對治。疾除滅者。犯重垢罪。不犯者。常勤欲滅。欲心猶起。是名不犯。如欲。餘葢亦爾。</p>
</div>
<div class='div-other'><a id='mulu124' />
<p class='h3'>二十三。不著禪定</p><p>若菩薩貪味於禪。著功德者。犯重垢罪。不犯者。常欲捨著。著心猶起。是名不犯。</p>
</div>
<div class='div-other'><a id='mulu125' />
<p class='h3'>二十四。不輕二乘</p><p>菩薩如是見。如是語。菩薩不應聽受誦學聲聞法藏。菩薩之人。用學是為。作是語者。犯重垢罪。何以故。菩薩於外道經書。尚應當學。何況佛語。不犯者為欲調伏聲聞入大乘故。是名不犯。</p>
</div>
<div class='div-other'><a id='mulu126' />
<p class='h3'>二十五。不學二乘</p><p>菩薩法藏。一向捨置。貪學讀誦聲聞經者。犯輕垢罪。</p>
</div>
<div class='div-other'><a id='mulu127' />
<p class='h3'>二十六。不習外典</p><p>菩薩有佛經藏。不能勤學。乃更勤學外道俗典。犯重垢罪。不犯者。若極根利。一聞能持。同佛語者。取用助化。以彼妙辭。助明佛法。於佛法。於佛經義。意不傾動。是名不犯。菩薩欲學外道經典。應如上學。若於中受。樂生著心。不如服苦藥者。犯重垢罪。</p>
</div>
<div class='div-other'><a id='mulu128' />
<p class='h3'>二十七。不謗深義</p><p>菩薩若聞菩薩法藏。甚深秘密第一實義。不思議事。純是諸佛菩薩境界。於此義中。生誣謗心。言此義無益。非佛所說。不能佑利一切眾生。作是謗者。犯重垢罪。不犯者。若思惟定義。若方便說。菩薩聞於甚深義時。若不生信。以不諂心。為生信故。應作是念。我不應爾。我如盲者。無有慧眼。佛口所說。我云何謗。如是菩薩自責由癡。是佛境界。非我所及。若能如是。是為正行。若意不解。不生誹謗。是名不犯。</p>
</div>
<div class='div-other'><a id='mulu129' />
<p class='h3'>二十八。不毀他人</p><p>菩薩為飲食故。以瞋惡心。自讚毀他。犯重垢罪。不犯者。若為伏外道。若伏憍慢。增長佛法。若為不信者信。<span class='corr'>已</span>信者增。是名不犯。</p>
</div>
<div class='div-other'><a id='mulu130' />
<p class='h3'>二十九。隨宜聽法</p><p>菩薩有說法家。若說毗尼處。大法會處。瞋嫉慢心。不往聽者。犯重垢罪。若懶惰心。不往聽者。犯輕垢罪。不犯者。若自不聞。又無人喚。若病。若無巧便。若知彼說法。不順義理。若知說者於<span class='corr'>己</span>有難。若知彼說更無異聞。若得總持。自多聞。若勤修善根。是名不犯。</p>
</div>
<div class='div-other'><a id='mulu131' />
<p class='h3'>三十。任倩共作</p><p>菩薩有人來倩。我有事緣。當為營辦。所謂共去共還。營佐眾事。有所營了。守護財物。和合鬬訟。經辦飲食。修福德業。若一二事。不為作者。犯重垢罪。若懶惰不為。犯輕垢罪。不犯者。若病。若無巧便。若自有事。若彼能辦。若不相倩。若無益事。若為調伏滅惡增善。若無他倩。若報他作。勤修善根。若自闇鈍。恐失業次。若有僧限。護多人意。是名不犯。</p>
</div>
<div class='div-other'><a id='mulu132' />
<p class='h3'>三十一。慈心瞻病</p><p>若菩薩。見病眾生。以惡心瞋心。不贍養者。犯重垢罪。若懶惰不養。犯輕垢罪。不犯者。若自有病。若無巧便。若倩他看。若彼病者。自有眷屬。若知病者。能自經給。若久病。若人猶能起止。若欲勤修增上善根。若極自闇鈍。恐失黨次。若失看病。如病。餘貧窮苦惱。亦復如是。是名不犯。</p>
</div>
<div class='div-other'><a id='mulu133' />
<p class='h3'>三十二。隨宜教示</p><p>菩薩。見前眾生。應有利宜。無有方便而能發起。菩薩惡心瞋心。不教示者。犯重垢罪。若懶惰不教。犯輕垢罪。不犯者。若無方便。若使他教。若彼自有善知識。若為調伏滅惡增善。若示彼方便。更瞋反戾。無有敬愛心。強得自用。是名不犯。</p>
</div>
<div class='div-other'><a id='mulu134' />
<p class='h3'>三十三。念報施恩</p><p>菩薩。眾生給施所須。應念其恩。若惡心瞋心。不念恩報恩者。犯重垢罪。若懶惰不報。犯輕垢罪。不犯者。若自無力。若無巧便。若為調伏滅惡增善。若欲念報。施主不受。是名不犯。</p>
</div>
<div class='div-other'><a id='mulu135' />
<p class='h3'>三十四。慰喻亡失</p><p>菩薩。見人親里死亡。若亡失財物。種種憂苦。若惡心瞋心。不往慰喻者。犯重垢罪。不犯者。如前倩菩薩中說。</p>
</div>
<div class='div-other'><a id='mulu136' />
<p class='h3'>三十五。索物須與</p><p>菩薩。有人從索飲食所須。不與者。犯重垢罪。不犯者。若自無物。若索不淨物。若為調伏滅惡增善。若王所制。若護僧限。是名不犯。</p>
</div>
<div class='div-other'><a id='mulu137' />
<p class='h3'>三十六。誨給弟子</p><p>菩薩。弟子應隨時教誨。若弟子有乏。應從篤信人邊勸索供給。若惡心瞋心。不教誨。不供給者。犯重垢罪。若懶惰心。不教供給。犯輕垢罪。不犯者。若為調伏滅惡增善。若護僧限。若病。若無巧便。若倩人教。若弟子福德能致供養。若弟子本是外道。無好善心。是名不犯。</p>
</div>
<div class='div-other'><a id='mulu138' />
<p class='h3'>三十七。慈心護他</p><p>菩薩。以瞋心惡心。不護他意者。犯重垢罪。若懶惰放逸。不護他意。犯輕垢罪。不犯者。若非法事。若病。若有僧限。護多人意。若外道。若為調伏滅惡增善。是名不犯。</p>
</div>
<div class='div-other'><a id='mulu139' />
<p class='h3'>三十八。讚揚他善</p><p>菩薩。見他德行。不能稱讚。以惡心瞋心隱藏他善者。犯重垢罪。若懶惰放逸。不稱他善者。犯輕垢罪。不犯者。若知彼人不樂讚歎。若病。若無巧便。若為調伏滅惡增善。若護僧限。若知聞讚更生驕慢。若彼無實德。若言似善。實無善義。若為外道。若讚時未到。是名不犯。</p>
</div>
<div class='div-other'><a id='mulu140' />
<p class='h3'>三十九。如法治眾</p><p>菩薩。為多人頭首。見諸眷屬。不如法事。應呵應擯。若瞋心惡心。捨不呵治者。犯重垢罪。若懶惰放逸。不教呵者。犯輕垢罪。不犯者。若知彼人惡性健瞋。不受教呵。若待時教呵。若畏破僧。若知彼質直。宿習少羞。喜數犯悔。是名不犯。</p>
</div>
<div class='div-other'><a id='mulu141' />
<p class='h3'>四十。隨機應現</p><p>菩薩。有神通變化。應為眾生。隨時變現。或方便恐怖。令生信心。若畏信施。不現變化者。犯輕垢罪。不犯者。若人深著惡法邪見。若是外道。若罵賢聖。若著邪見。若狂苦痛。是名不犯。</p>
</div></div>
<div class='div-other'><a id='mulu142' />
<p class='h2'>持戒獲益分第四</p><p>菩薩戒聚成就。具足無量妙果。以是戒聚因緣力故。具足尸波羅蜜。受者雖未得阿耨多羅三藐三菩提。以得具足五事功德。一者。常為諸佛菩薩所護念。二者。受常淨樂。三者。臨終無悔。四者。捨身得生諸佛世界。五者。莊嚴阿耨多羅三藐三菩提。菩薩受持菩薩戒者。不自為身。唯為利他。及莊嚴阿耨多羅三藐三菩提。是菩薩戒。悉是過去未來現在。恒河沙等諸佛菩薩之所成就。乃至十方諸佛菩薩。亦復如是。菩薩弘慈。普恩及六道眾生。三塗八難苦惱。十方無不蒙益。</p>

<div class="lg regular"><div class='lg-row'>功德不可計　福慧如虗空　略說其要竟</div>
<div class='lg-row'>歡喜禮奉行　普發菩提心　福慧命得成</div>
<div class='lg-row'>慈悲男女長　喜捨次第生　一切成佛道</div>
<div class='lg-row'>永盡無有餘　十方同其願　巍巍無極尊</div>
</div></div>
<div class='div-other'><a id='mulu143' />
<p class='h2'>無師自受分第五</p><p>欲為菩薩優婆塞。放逸五戒威儀者。若無師從受處。爾時受者若無師。應向佛像前。自誓受菩薩優婆塞威儀。應如是作禮。偏袒右肩。胡跪合掌。應如是言。我某甲。白十方佛。及住大地諸菩薩等。今於諸佛前。欲受一切戒。學一切菩薩戒。優婆塞五戒威儀。攝一切善法菩薩戒。為利眾生戒。是戒。過去諸菩薩<span class='corr'>已</span>學。未來諸菩薩當學。現在諸菩薩今學。我亦如是學。第二第三。亦如是說竟。其餘諸事。應如前廣說。</p>
</div>
<div class='div-other'><a id='mulu144' />
<p class='h2'>具五遠離分第六</p><p>離欲優婆塞。具行五戒。遠離身四惡。一者殺。二者盜。三者婬。四者飲酒。遠離口五惡。一者妄語。二者惡口。三者兩舌。四者無義語。五者綺語。遠離五邪命。一者賣肉。二者沽酒。三者賣毒。四者賣眾生。五者賣兵仗。遠離嚴飾五事。一者香。二者華。三者瓔珞。四者香油塗身。五者香薰衣。遠離放逸五事。一者歌。二者舞。三者作樂。四者嚴飾樂器。五者不往觀聽。此五戒。隨力所堪。若能終身具持五為上。若不能。隨持多少年月日夜。乃至須臾。亦得暫持。不但如持全。念佛臨涅槃。敕四大聲聞。及六應真。吾滅度後。如是真法之中。若出家二眾。淨持禁戒。及在學二眾。隨力多少。心次近持上戒者。若造房舍牀蓐。衣服飲食。一切順道資生之具。施四方僧。及諸賢聖。汝等盡應受請。若不受者得罪。以此觀之。賢聖不遠。感至則應。若作功德。先當竭力受持上戒。然後至心請四方僧。及諸賢聖。若不能終身。至一日一夕者善。若不能者。設供之時便受。罷便止。此諸賢聖。皆來受請。</p>
</div>
<div class='div-other'><a id='mulu145' />
<p class='h2'>如法懺悔分第七</p><p>若有所犯。即如法悔。此一切菩薩。犯當突吉羅罪。當向大小乘人。能解說。能受悔者。如法懺悔。若菩薩以增上煩惱。犯波羅彝處法者。失律儀戒。應當更受。若中煩惱。犯波羅彝處法者。當向三人。若過三人。長跪合掌。作突吉羅懺悔。所犯罪多。作是說言。大德。憶念我某甲。捨菩薩毗尼。如所稱事。犯突吉羅罪。餘如比邱突吉羅罪懺悔法說。若下煩惱。犯波羅彝處法。及餘所犯。向一人懺。</p>
</div><p style="margin-left:2em">此下有禮三寶。並發心立願。禮四方佛儀則。及受繩牀法。受錫杖法。結座移行受食等法。以係戒外餘文。未錄。閱藏自悉。</p>

<div class='div-w'><a id='mulu146' />
<p class='h2'>附辯五則</p>
<div class='div-other'><a id='mulu147' />
<p class='h3'>一辯稟戒</p><p>按諸律部。戒分七眾。名位各別。在家出家。倫次不同。其出家五眾。俱可作在家稟戒之師。其義有二。一。謂發心定期。恐大僧難遇。有失利益。若有比邱。當從求受。若無比邱。即於比邱尼前求受。若二部大僧俱無。即於式叉摩那尼受。若式叉亦無。即於沙彌前受。若上四眾無者。即於沙彌尼前受。此則約應期開受。二。謂雖有比邱。而不持戒。可從持戒比邱尼所受。或雖有比邱尼。儻持戒亦未潔。乃至從持戒沙彌尼所受。此則開聽從人。若有比邱。而復持戒。別從餘眾乞受戒者。此則不開。須依大僧所受為正。五戒如此。八關齋戒亦然。乃至菩薩大戒。在出家五眾菩薩受。例此可推。又菩薩戒有二種。一梵網。二本部。當隨宜受一。</p>
</div>
<div class='div-w'><a id='mulu148' />
<p class='h3'>二辯稱禮</p><p>夫佛門之有七眾。如儒職之有九品。雖同一臣屬。而尊卑不失其次。此乃住世大禮。不可紊亂也。邇來緇素。名位不別。冒認法屬。或曾歸依起名。或曾稟受戒品。謬與出家同派。遂以師兄弟稱。至在下者。呼之為師姪輩。詎止僧俗違制。抑且反索禮敬。甚至罵辱等事。按地藏十輪經云。於歸我法而出家者。若是法器。若非法器。剃除鬚髮。被服袈裟。諸弟子所。不生恭敬。惱亂呵罵。或加楚撻。或閉牢獄。乃至斷命。此於三世諸佛。犯諸大罪。斷滅善根。乃至決定當生無間城獄。究斯源委。皆由為師者。多存情愛。苟就利養以違法。致居家者。不聆嚴訓。憍矜富貴以慢僧。嗚呼。魔風日作。法道陵夷。冀諸緇素。欽遵佛制。恪理僧倫。</p>
</div>
<div class='div-w'><a id='mulu149' />
<p class='h3'>三辯衣制</p><p>按律所制。在家男女。稟受優婆塞。優婆夷戒者準成實論。聽蓄一禮懺衣。名曰鉢吒<span class='note-inline'>(梵語鉢吒。唐言縵條。縵謂無文。即一幅㲲也)</span>唯異俗服。染作壞色。不同僧衣割截縫成以表田相。縵條而言禮懺衣者。但令禮敬三寶。旋繞殿塔。讀誦經典。熏修懺法。一一許著。善業一畢。應隨即去之。若家庭飲食。市里遊行。一切時中。皆不許著。邇來居家受戒者。多形是俗侶。濫著田衣。出入城市。往來伽藍。壞僧伽之表相。違法王之制儀。如斯披著。豈罪受者。謬行仍歸師家。若遵梵網明條。在家二眾菩薩。全無三衣鉢杖之說。若依優婆塞戒經。但云儲畜僧伽黎衣鉢錫杖。亦無言其披者<span class='note-inline'>(殆預備施僧耳。施<span class='corr'>已</span>即更造新儲畜)</span>。冀諸仁者。見家在善信。欲受戒者。先當將此衣制。而為諄誨。仰遵佛敕。光樹正法。</p>
</div>
<div class='div-w'><a id='mulu150' />
<p class='h3'>四辯懺誦</p><p>按律中。在家二眾受戒。或有毀犯者。逢月十四。二十九初夜。當往僧中懺悔。黑白半月<span class='note-inline'>(每月三十名黑月。十五日名白月)</span>。正布薩日<span class='note-inline'>(梵語布薩。此翻說戒)</span>。應誦戒經。其小乘在自舍。誦五戒相經。及戒消災經。其大乘在家二眾。所受戒相有殊。一是梵網十重四十八輕。此則僧俗菩薩。七眾同受。一是優婆塞戒經。六重二十八輕。唯攝居家。不收出家。此世尊應機制止。施法由人。若受十重四十八輕者。半月布薩。當詣有菩薩僧界聽誦。儻近處無有僧坊。本宅佛堂。許自誦之。若受六重二十八輕者。唯在自舍佛像前跪誦。縱是近有僧坊。不得聽誦。以戒相不同故。兩經戒相。<span class='corr'>已</span>具本集。茲不錄。</p>
</div>
<div class='div-w'><a id='mulu151' />
<p class='h3'>五辯謬稱</p><p>按大小二乘。經律論藏。在家受戒。唯優婆塞優婆夷二眾。未見童女<span class='note-inline'>(即未嫁閨女)</span>受戒。即得稱式叉摩那者。今時傳戒。譌誤頗多。至於式叉摩那一種。尤為譌誤之甚。茲不可以不辯。梵語式叉摩那。此云學戒女。是出家沙彌尼。受此戒。可學大比邱尼戒也。按佛世。諸尼輒度人。出家受具戒。以不知戒相。故造作非法。佛言。應與二歲學戒羯磨<span class='note-inline'>(二歲。即兩年也)</span>。令先習學<span class='corr'>已</span>。然後受具。一切大尼戒。皆應學之。除自手取食。授食與他。故諸經律論懺中。出家五眾次第。式叉尼居沙彌之上。以其具學大尼戒故。所謂比邱。比邱尼。式叉摩那。沙彌。沙彌尼。是也。至眾集會時。佛以儀式不便。雖大尼亦列沙彌之後。式叉尼列大尼後。故僧祇律云。在比邱尼下。沙彌尼上坐。自有明中葉。封閉戒壇。尸羅軌則。幾不可聞。不唯學戒之法久廢。而式叉名義。亦罔聞知。至謂未剃髮閨女。求受五戒者。為式叉摩那。以訛傳訛。至今不改。按大智度論。佛在世時。有一長者婦。不覺懷妊出家。受具足戒。其後身大轉現。諸長者譏嫌。比邱尼因此。制有二年學戒。受六法。然後受具足戒。文據此。則婦亦可作式叉摩那。不專指童女言矣。又論云。式叉摩那有二種。一者。十八歲童女受六法。二者。夫家十歲。得受六法。文此則指童女言。夫家十歲。解者謂或因母亡。或母家貧苦。不能護養。即將小女。歸於夫家。<span class='corr'>已</span>養十年。情竇漸開。又在夫家。難無欲事。又十八童女。雖未嫁而年<span class='corr'>已</span>長。故須預防也。然不必論是女是婦。其為<span class='corr'>已</span>出家者。則決定無疑。至其位收在沙彌之上。比邱尼之下者。以其出家志求具足。不過因妨嫌之意。暫遲二年。以為學戒之地。不比沙彌等。尚無具足志也。又此式叉尼。不同優婆夷所受戒相。故另有式叉尼學戒法等。茲不具述。據律所制。式叉摩那。的係出家尼。非在家閨女戒也。按華嚴經。善財童子。詣安住王都大城。欲參不動優婆夷。不知處所。無量人眾。咸告之言。不動優婆夷。身是童女。在其家內。父母守護云云。據此。可見童女。亦稱優婆夷。更一明證矣。</p>
</div></div></div>
<p class='juan'>在家律要廣集卷第二</p>
</div><!-- end of div[@id='body'] -->
</body></html>