<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>了堂惟一禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />了堂和尚語錄卷第二</p>
<div class='div-other'><a id='mulu6' />
<p class='h1'>慶元路天寧禪寺語錄</p><p class="byline">門人　妙淨　無我　等編</p><p>師於至正二十三年癸卯。六月廿七日入寺。指山門云。千人排門。不如一人拔關。夜暗晝明。天高地厚。</p>
<p>佛殿。燒香云。三世諸佛不知有。狸奴白牯却知有。日午打三更。面南看北斗。</p>
<p>祖堂。西天東土。燄續芳聯。不與凡聖同纏。超然名之曰祖。</p>
<p>據室。拈主丈。從上老骨柦。向者裡揭示第一義諦。如青天白日。卓主丈。須彌頂上浪滔天。</p>
<p>拈劄。寶印當空妙。重重錦縫開。靈山付囑。驗在今日。</p>
<p>山門疏。屋裏生涯。有甚難見。聲和響順。形直影端。</p>
<p>三宗諸山疏。各乘願輪。各闡宗猷。嶽聳波騰。龍驤虎驟。</p>
<p>指座。更不作禮須彌燈王。便乃高陞此座。舉足下足。惟我自知。陞座拈香祝聖罷。<span class='corr'>斂</span>衣就座。湖心和尚白椎云。法筵龍象眾。當觀第一義。僧出問。赤水求珠。猶是人間之寶。和雲唱出。固非格外之機。學人上來。請師祝　聖。師云。舜日高懸億萬春。進云。祝　聖<span class='corr'>已</span>蒙師指示。宗乘端的事如何。師云。旛竿尖上鐵龍頭。進云。二六時中。畢竟如何體會。師云。月裡仙人巧畫眉。進云。將謂少林消息絕。一花重綻劫前春。師云。切忌亂針錐。乃云。摩竭法令。披沙揀金。少室家風。守株待兔。二途不涉。別有條章。所以道。法不孤起。仗境方生。有時拈一莖草。作丈六金身。有時將丈六金身。作一莖草。不是神通妙用。亦非法爾如然。直得萬家叢裡。古佛場中。人人常光現前。箇箇壁立萬仞。堯風與慈風並扇。舜日與慧。日長明。堪報不報之恩。以助無為之化。然雖如是。衲僧分上。猶是半提。更須知有全提時節。竪拂子。祝融峰頂上。露滴萬年松　復舉。保壽開堂。三聖推出一僧。保壽便打。三聖云。與麼為人。非但瞎却者僧眼。瞎却鎮州一城人眼去在。保壽擲下主丈。便歸方丈。師云。有者道。三聖起平地風波。保壽具超方眼目。撿點將來。鼻孔總在者僧手裏。拈拄杖。若無舉鼎拔山力。千里烏騅不易騎。湖心和尚再白椎云。諦觀法王法。法王法如是。</p>
<p>當晚小參。僧問。近離萬松深處。來據雙檜要津。少室宗乘。請師舉唱。師云。十字街頭石敢當。進云。一言逈出青霄外。四眾雲臻笑點頭。師云。月似彎弓。少雨多風。進云。德山小參不答話。洞山小參不點燈。意旨如何。師云。七棒對十三。進云。可謂了了了時無可了。玄玄玄處亦須訶。師云。胡人飲乳。反怪良醫　乃云。山僧道慚先哲。荏苒高年。飯蔬飲水。幸安林下。伏承省院大人。諸山知識。誤採虗聲。俾主城隍古寺。辭不獲<span class='corr'>已</span>。祗奉命嚴。乍到此山。為眾小參。此乃叢林古式。既無玄妙可說。何妨據實而論。從上若佛若祖。無非為一大事因緣故。出現於世。所謂大事因緣者。乃聖凡共有之靈智也。在聖不增。在凡不減。只為情生智隔。想變體殊。於三界二十五有。枉受輪轉。菩提心中。皆為浮虗妄想凝結。拈主丈。如上許多葛藤。拈向一邊。且道。西天那闌陀寺後。即今有幾人修行。卓主丈。雲藏無縫襖。鳥宿不萌枝　復舉。達磨大師偈云。吾本來茲土。傳法救迷情。一花開五葉。結果自然成。松源老祖云。羲之字畫。入石三分。李杜文章。光燄萬丈。師云。松源老祖用黑荳法。換人眼睛則不無。要明達磨大師此偈。猶未可在。以拂子畫一畫。路從平處險。人向靜中忙。</p>
<p>中秋謝首座藏主都寺侍者上堂。仰山夢昇天宮第二座。說摩訶衍法。壓沙覓油。鳥窠吹起布毛。通侍者便乃悟去。構角取乳。且道。倒跨三脚驢。蹈翻華藏海。畢竟又如何話會。以拂子畫一畫。人間秋半。天上月圓。</p>
<p>上堂。五千教典。一句全該。一擊金槌。十方震動。蝦蟇跳上梵天。蚯蚓抹過東海。可憐傅大士。處處失樓閣。</p>
<p>開爐兼謝諸山江湖上堂。世界闊一丈。古鏡闊一丈。火爐闊一丈。賴有明宗知識。具眼象龍。未舉先知。拈主丈。三面狸奴脚蹈月。兩頭水牯手拏煙。</p>
<p>上堂。車馬喧闐。利名捷徑。紅塵浩浩。酒色樊籠。汝等諸人。要識文殊普賢大人境界。更莫外求。拈主丈。朝悠悠暮悠悠。欲窮千里目。更上一層樓。</p>
<p>冬至小參。僧問。時節若至。其理自彰。時臨亞歲。節屆書雲。如何是自彰底理。師云。閉目食蝸牛。一場酸澀苦。進云。莫是魯公臺上書雲。漢女宮中測日麼。師云。汝自<span class='corr'>己</span>事。合作麼生。進云。自是不歸歸便得。五湖煙景有誰爭。師云。十八十九。癡人夜走　乃云。無邊剎境。自它不隔於毫端。十世古今。始終不離於當念。無空劫<span class='corr'>已</span>前自<span class='corr'>己</span>。無日用現行自<span class='corr'>己</span>。皓老布裩赫赤。慈明揭榜堂前。總向鬼窟裡作活計。觀世音菩薩將錢買胡餅。放下手元來却是饅頭。無事晚來江上望。三三兩兩釣魚舟　復舉。嚴陽尊者問趙州。一物不將來時如何。州云放下著。師云。趙州放下著。日午打三更。樓至拳頭大。波斯鼻孔長。</p>
<p>上堂。舉須菩提尊者巖間宴坐。諸天雨花讚歎。尊者云。空中雨華讚歎。復是何人。云何讚歎。天云。我是梵天。敬重尊者善說般若。尊者云。我於般若。未甞說一字。天云。如是尊者無說。我乃無聞。無說無聞。是真說般若。師云。者箇說話。大似把髻投衙。抱贓叫屈。撿點將來。總不得無過。拈主丈卓一下。</p>
<p>佛成道上堂。我佛世尊。棄萬乘金輪之位。逾城出家。拔劒斬髮。雪山六載。麻麥充飢。夜覩明星。成無上道。好大眾。我等沙門釋子。在佛光中。不得孤負先聖。不得埋沒自<span class='corr'>己</span>。以拂子畫一畫。三十三天撲帝鐘。狸奴倒上菩提樹。</p>
<p>上堂。舉傅大士云。夜夜抱佛眠。朝朝還共起。起坐鎮相隨。語默同居止。纖毫不相離。如形影相似。欲識佛性義。只者語聲是。玄沙云。大小傅大士。只認得箇昭昭靈靈。驀拈主丈卓一下。雪后始知松栢操。事難方見丈夫心。</p>
<p>上堂。魯祖面壁。禾山打鼓。秘魔擎叉。金牛作舞。者一隊漢。竊得些子鬼家活計。各要大開門戶。我此一眾。東廓上西廊下。山門頭合掌。佛殿裡燒香。切忌撞著露柱。擊拂子下座。</p>
<p>元旦上堂。僧問。師子出窟時如何。師云。南山起雲。進云。出窟后如何。師云。北山下雨。進云。欲出未出時如何。師云。手執夜明符。幾箇知天曉。進云。如何是新年頭佛法。師云。青絹扇子足風凉。進云。萬法歸真。真歸何所。師云。三脚蝦蟇著錦襠　乃云。年新月新。日新時新。不見道。三陽交泰。萬物咸新。拈主丈。山僧主丈子。不得不新。卓主丈。</p>
<p>元宵上堂。以十鏡喻十法界。以一燈喻一真心。老真歇說道理則不無。未免旁觀者哂。且道誰是旁觀者。喝一喝。下座。</p>
<p>上堂。祖師心印。狀似鐵牛之機。有時拈向人前。便道現成買賣。今朝二月初一。喜見天晴日出。拍禪床下座。</p>
<p>佛涅槃上堂。諸佛心內眾生。流浪生死。眾生心內諸佛。證大涅槃。涅槃生死。無二無二分。無別無斷故。以拂子畫一畫。犀因翫月文生角。象被雷驚花入牙。</p>
<p>上堂。舉靈雲見桃花悟道頌云。三十年來尋劒客。膠柱調絃。幾回葉落又抽枝。風恬浪靜。自從一見桃花後。眼似眉毛。直至如今更不疑。有甚用處。擊拂子下座。</p>
<p>結夏小參。纔見元正啟旦。又逢法歲斯臨。衲僧家便道。以大圓覺。為我伽藍。身心安居。平等性智。又道。護生須是殺。殺盡始安居。殊不知。者般殘羮餿飯。喫了吐不得底。如麻似粟。吐了喫不得底。如麻似粟。拈主丈。耳裡著不得水。眼裏著不得沙。卓主丈。</p>
<p>結夏上堂。舉天平漪禪師因到西院。居常自言。莫道會佛法。今時覓箇舉話人也無。西院知一日逢見。乃召云從漪。漪舉頭。院云錯。漪行兩三步。院又云錯。漪近前。院云。適來兩錯。是西院錯。是上座錯。漪云。某甲錯。院云錯錯。漪休去。院云。且在者裏過夏。待共上座。商量者兩錯。漪當時便行。住院后謂眾云。我當初行脚時。被業風吹。到汝州思明。長老處。被它連下兩錯。更留過夏。待共我商量。我不道與麼時錯。發足南方時。早知道錯了也。師云。留僧過夏尋常事。兩錯商量也大奇。幾度桑田變滄海。從來畫餅不充飢。</p>
<p>聖節上堂。河洛呈瑞。聖人出興。萬國歌謠。均陶至化。八荒賓貢。共樂昇平。林下衲僧。感恩有分。一聲清磐一聲佛。願祝吾　皇億萬春。</p>
<p>上堂。舉馬祖大師因百丈南泉西堂三人翫月次。大師云。正與麼時如何。西堂云。正好供養。百丈云。正好修行。南泉拂袖便去。大師云。經歸藏。禪歸海。惟有普願獨超物外。師云。叢林多以刁刀相似。魚魯參差。理論三大士翫月話。殊不知馬大師鼻孔。失却半邊。</p>
<p>上堂。昨日出郭迎接御香。聞得兩家說話。一家云。東行不知西行價。爭得買賣一般。一家云。騎馬不若乘船。爭得往來相似。拈主丈。生鐵昆侖舞柘枝。笑倒東村王大伯。</p>
<p>上堂。僧問。不重<span class='corr'>己</span>靈求解脫。往來消息為誰通。師云。盲人喝賊虎。進云。一言<span class='corr'>已</span>出。駟馬難追。師云。靈利師僧。天然有在。進云。旁觀者哂。師云。乞兒見少利。進云。慣從五鳳樓前過。手握金鎗賀太平。師云。分明記取。乃云。華嚴會上一箇善財。法華會上一箇龍女。涅槃會上一箇屠兒。總是立地成佛底樣子。良久。甜瓜徹蒂甜。苦瓠連根苦。此土西天十萬程。冬至寒食一百五。</p>
<p>上堂。舉古德偈云。頻頻喚汝不歸家。白璧無瑕。貪向門前撒土沙。枯木抽牙。每到年年二三月。螘食生鐵。滿城開遍牡丹花。鼈咬蝦蟇。擊拂子下座。</p>
<p>解夏小參。盡十方世界。是圓覺伽藍。盡十方世界。是摩醯正眼。汝等諸人。於九十日內。竪起脊梁端坐時。焚香禮佛誦經時。觀樓閣市井種種物象時。聞鐘鈴鑼鼓種種音聲時。乃至拈匙放筯。語默動靜。種種施為時。還見得親徹也無。若也見得。前無釋迦。後無彌勒。擲大千於方外。納須彌於芥中。西天蠟人氷。東土鐵彈子。到者裏總用不著。其或未然。無孔鐵槌成隊走。可憐滅却少林宗　復舉。雲門大師因夏末問僧云。夏末秋初。不觸平常。道將一句來。僧無對。自代云。初三十一。中九下七。師云。盡道雲門大師。賣寶撞著瞎波斯。殊不知。無端道箇初三十一中九下七。笑破土地口。擊拂子下座。</p>
<p>上堂。鬪諍為正宗。懈怠為兼修。古聖至言。驗在今日。以拂子畫一畫。泥金剛既不汗流。石烏龜何曾解語。</p>
<p>上堂。舉禾山德普禪師講席有聲。兩川以義虎稱之。參方首謁黃龍便問。阿難問迦葉。世尊傳金襴外。別傳何物。迦葉云。倒却門前剎竿著。意旨如何。龍云。上人出蜀曾到玉泉不。山云曾到。龍云。曾掛搭不。山云。一夕便發。龍云。智者道場關將軍。打供與結緣幾時何妨。山良久。復理前問。黃龍俛首。山趨出。豁然有省。大驚曰。兩川義虎。不消此老一唾。師云。義虎重詢不自欺。黃龍俛首益人疑。只將日用金剛杵。要碎多年鐵疾藜。咄。</p>
<p>開旦過示眾。叢林古式。八月初一。方開旦過。蓋為四海禪流。者邊過夏。那邊經冬。擇友求師。決擇<span class='corr'>己</span>躬大事。今則不然。也無夏也無冬。要住即住。要行即行。忽然走入荒村古院。覓飯喫。撞著鼻涕垂頤老凍膿。問云。上人來自大方。如何是上人<span class='corr'>己</span>躬大事。被它輕輕問著。直得眼似鼓椎。口如木<span class='corr'>[木*突]</span>。返生異見。增長無明。所以道。業識茫茫。無本可據者。是也。者等師僧。也喚作出叢林入保社。異日閻羅老子索飯錢有說在。我此一眾。不待繁辭。暑退凉生。伏惟珍重。</p>
<p>中秋上堂。貪觀天上月。失却室中燈。古德與麼說話。面皮厚多少。驀拈主丈卓一下。有來由無本據。黃梅山中墜腰石。龍朔元年老盧記。</p>
<p>上堂。久病方起。擊鼓陞堂。口吻遲鈍。無可舉揚。新請藏主。日本國裏高士。侍者燒香問訊。未知落處。上大人丘乙<span class='corr'>己</span>。化三千七十士。可知禮也。擊拂子下座。</p>
<p>九日上堂。今朝九月九。那箇不知有。一琖茱萸茶。從它酒可賒。五湖真衲子。未舉心先死。天寧與麼告報。真是真實相為。擊拂子。有意氣時添意氣。不風流處也風流。</p>
<p>上堂。舉神鼎諲和尚舉南泉道。我十八上。便解作活計。趙州道。我十八上。便解破家散宅。神鼎云。且道。破家散宅底好。解作活計底好。初心底人。且依前語。若是久參宿德。直須破家散宅。更云萬里崖州。師云。有者道。神鼎和尚縱奪可觀。抑揚有準。殊不知。錯下名言。天寧門下解作活計底。好與二十棒。破家散宅底。好與二十棒。不見道。齊之以禮。</p>
<p>開爐上堂。今朝十月初一。叢林是處開爐。我此城隍古寺。其奈柴炭全無。陳如尊者一場懡㦬。走入露柱裡去。山門頭金剛神。合掌讚云。好箇古佛家風。直是超情絕謂。驀拈主丈卓一下。知音知后更誰知。</p>
<p>祖忌拈香。逾沙越漠。歷魏遊梁。九年面壁。皮髓分張。以香扣爐云。殃害叢林話轉長。</p>
<p>施主至并謝藏主都寺上堂。三界二十五有。因塵勞而生。六波羅密度門。以布施為最。一大藏教。具有明文。拈主丈。楊岐栗棘蓬。切忌渾淪吞。</p>
<p>上堂。四大色身。不解說法聽法。肝膽脾胃。不解說法聽法。虗空不解說法聽法。惟人人分上。歷歷孤明底。解說法聽法。古人與麼道。抑下多少威光。天寧則不然。擊拂子下座。</p>
<p>冬至上堂。舉溈山和尚示眾云。仲冬嚴寒年年事。晷運推移事若何。仰山近前叉手而立。溈山云。誠知你答不得者話。又問香嚴。嚴云。某甲偏答得者話。溈山再問香嚴。嚴亦近前叉手而立。溈山云。賴遇寂子不會。師云。有者道。問既相似。答亦一般。因甚肯一不肯一。殊不知。溈仰家風。父子雖親。及乎話到誵訛。猶隔海在。天寧要斷不平。拈主丈卓一下。</p>
<p>上堂。僧問。如何是向上關棙。師云。賊不打貧兒家。進云。青山隱白雲。行人遊未到。師云。馬瘦毛長。僧禮拜。師喝一喝　乃云。言無展事。語不投機。承言者喪。滯句者迷。拈主丈。南天台北五臺。總在山僧主丈頭上。卓主丈。雨下堦頭溼。天晴又沒泥。</p>
<p>佛成道上堂。六載雪山成底事。長空午夜覩明星。金烏玉兔昇還墜。換却幾多人眼睛。</p>
<p>上堂。舉水潦問馬祖西來的的意。被馬祖當胷蹈倒。水潦忽然契悟。起來撫掌呵呵大笑云。也大奇也大奇。百千三昧無量妙義。只向一毫頭上。便一時識得根源去。乃作禮而退。師云。叢林中盡道。水潦被馬祖蹈倒。有箇悟處。殊不知。馬祖當時被水潦塗糊一上。至今無地逃羞。拈拄杖。千年田八百主。卓主丈。</p>
<p>除夜小參。欲識佛性義。當觀時節因緣。時節若至。其理自彰。不見僧問古德。年窮歲盡時如何。古德云。東村王老夜燒錢。者箇說話。叢林中多是隨語生解。且喜沒交涉。只如僧問楊岐和尚。如何是佛。楊岐云。三脚驢子弄蹄行。汝又如何商量。直饒向金不博金。水不洗水處。道得倜儻分明。也是厨中拭盋帛。驀拈主丈卓一下。塞北千人帳。江南萬斛舟　復說偈云。五天蒿箭攪支那。雪老冰枯事若何。明日三陽交泰後。不妨同唱太平歌。</p>
<p>元旦上堂。元正肇祚。鳳曆更新。擊鼓陞堂。合談何事。天得一以清。地得一以寧。君王得一文明至治。衲僧得一鼻孔遼天。拈拄杖。且道。拄杖子得一。必竟有何奇特。以拄杖畫一畫。截斷鄞江水。分開鄮嶺雲。</p>
<p>示眾。叢林在在正蕭然。末法今當一萬年。活計多知藏鬼窟。全威誰解按龍泉。<span class='corr'>已</span>降我虎不須坐。未出睡蛇那可眠。一句投機播寰宇。杖林山下竹筋鞭。</p>
<p>元宵上堂。一二三四五。新羅與占波鬪額。五四三二一。燈籠與露柱交參。以拂子畫一畫。井底蝦蟇吞却月。無言童子口喃喃。</p>
<p>上堂。春山疊亂青。春水漾虗碧。寥寥天地間。獨立望何極。有者道。雪竇大師。因慈悲之故。有落草之談。天寧未免為它從頭註破。春山疊亂青。客來須看。春水漾虗碧。賊來須打。寥寥天地間。阿魏無真。獨立望何極。水銀無假。擊拂子下座。</p>
<p>結夏上堂。文殊三處度夏。達磨九年面壁。且道意在於何。以拂子畫一畫。於斯見得。變大地作黃金。攪長河為酥酪。供養上座。未為分外。其或未然。且[拚-ㄙ+ㄊ]一夏推尋看。待到秋風別問津。</p>
<p>上堂。毛吞巨海。芥納須彌則且置。千光王靜住如來。在天寧拂子頭上。禁足九旬。今<span class='corr'>已</span>過半。且道功不浪施一句。畢竟又如何舉唱。良久。氣似鞴袋。令人可愛。</p>
<p>上堂。舉古德云。佛從無依生。若悟無依。佛亦不可得。佛從無依生。築著磕著。若悟無依佛亦不可得。三十二相。八十種好。向什麼處去也。以拂子畫一畫。青原白家三盞酒。喫了猶道未沾唇。</p>
<p>上堂。舉僧問白水本仁禪師。如何是不遷義。仁云。落花隨流水。明月上高峯。師云。大好不遷義。白水盡力只道得八成。有問天寧如何是不遷義。只向道。彩鳳舞丹霄。烏龜鑽破壁。</p>
<p>解夏上堂。桑田成海幾番枯。昨夜西風到井梧。浩浩塵中須辨主。釋迦彌勒是佗奴。</p>
<p>上堂。舉教中道。居一切時。不起妄念。眼裡著不得沙。於諸妄心。亦不息滅。耳裏著不得水。住妄想境。不加了知。蝦蟇跳上梵天。於無了知。不辨真實。蚯蚓抹過東海。拈主丈。釋迦老子來也。卓主丈。龍門無宿客。龜鶴自成仙。</p>
<p>示眾。埋頭玄妙語言間。掉臂幾人能過關。夢境風波空險惡。覺天日月本寬閒。定光金地遙招手。迦葉靈山獨破顏。我欲從頭重勘過。免教一向管窺斑。</p>
<p>重陽。謝丞相施財修佛殿。并謝西堂監收上堂。柱石皇家。金湯佛法。還佗大力量人。田中稻熟及時收。顆粒圓成免外求。此是衲僧用處。且道文殊是七佛之師。因甚在釋迦會下聽法。以拂子畫一畫。三年逢一閏。九日是重陽。</p>
<p>上堂。舉羅漢南禪師示眾云。紅霞穿碧落。白鷺點滄洲。不是寒山子。時來古渡頭。騎駿馬驟高樓。萬里銀河輥玉毬。別明真解脫。撥火覓浮漚。亦和一偈。舉似大眾。直下蒼龍窟。踢翻鸚鵡洲。波斯入閙市。幾箇不回頭。擊鐵鼓臥龍樓。八十翁翁輥繡毬。娘生雙眼活。莫認海水漚。擊拂子下座。</p>
<p>上堂。一月普現一切水。一切水月一月攝。永嘉大師盡其神力。只道得一半。拈主丈。物見主眼卓竪。鳳棲不在梧桐樹。</p>
<p>退院上堂。古德云。住則孤鶴冷翹松頂。去則片雲忽過人間。天寧則不然。識得自家觀自在。塵塵剎剎可投閒。</p>
</div>
<div class='div-other'><a id='mulu7' />
<p class='h1'>天童禪寺語錄</p><p class="byline">門人　文暐　雲澹　等編</p><p>師入寺。指山門云。重重無盡華藏海。重重無盡樓閣門。不勞彈指。一超直入。</p>
<p>佛殿。燒香云。佛身無為。不墮諸數。石牛闌古路。一馬生三寅。</p>
<p>祖堂。鐵額銅頭。驢腮馬頷。若謂傳佛心宗。一一重須勘驗。</p>
<p>據室。拈主丈。摩竭法令。少室真規。把住則泥沙匿耀。放行則<span class='corr'>炟</span>薩舒光。靠主丈。</p>
<p>拈劄。百千法門。一印印定。大功不宰。大方無外。</p>
<p>山門疏。建法幢。立宗旨。四海象龍。一家桃李。</p>
<p>諸山疏。各各具大眼目。各各扶樹宗乘。六月黃河徹底氷。</p>
<p>江湖疏。地北天南。收罾罷釣。龍象蹵蹈。非驢所堪。</p>
<p>指座。此座高廣。吾不能陞。與麼說話。謾新天童不得。遂驟步登座。拈香祝聖罷。<span class='corr'>斂</span>衣就座。上首白椎云。法筵龍象眾。當觀第一義。師云。我宗無語句。亦無一法與人。放一線道。有可商量。莫有逈脫根塵。獨超言象者麼。僧問。九隴屹半空。雙池漾虗碧。絕勝古覺場。萬指同棲息。欣逢為　國開堂。極則宗乘。請師提唱。師云。西天胡子沒髭鬚。進云。與麼則　皇恩佛恩。一時報畢。師云。獅子不咬麒麟。進云。祇如三聖道。我逢人既出。出即不為人。興化云。我逢人即不出。出即便為人。意旨如何。師云。千聞不如一見。進云。可謂蒲團時倚無餘事。永日寥寥謝太平。師云。不是弄潮人。爭入洪波裡。僧禮拜歸眾。師乃云。法隨法行。法幢隨處建立。有時向十字街頭。拋沙撒土。有時向千峰影裏。嘯月披雲。喚作建立法幢。埋沒自<span class='corr'>己</span>。不喚作建立法幢。孤負先聖。衲僧家。機如掣電。眼似流星。到者裏。也須明白始得。天左施地右轉。日東上月西落。黃河三千年一清。蟠桃三千年結實。且道不拘凡聖。不落古今。畢竟又如何話會。竪拂子。天高群象正。海闊百川朝　復成一偈。舉似大眾。真空妙有不相干。盤走珠兮珠走盤。竪亞摩醯頂門眼。大千沙界掌中觀。上首復白椎云。諦觀法王法。法王法如是。</p>
<p>當晚小參。僧問。承教有言。止止不須說。我法妙難思。如何是難思底法。師云。一二三四五。進云。恁麼則昔日五千增上慢。今朝大眾釋疑情。師云。專為流通。進云。急水江頭須下釣。如何釣得巨鼇歸。師云。你祇要勘破新長老。進云。與麼則師子窟中無異獸。象王行處絕狐蹤。師云。你眼似鼻孔　乃云。似地擎山。不知山之孤峻。如石含玉。不知玉之無瑕。達磨大師來自五天竺國。便云。吾本來茲土。傳法救迷情。一華開五葉。結果自然成。金不博金。六祖大鑑禪師云。菩提本無樹。明鏡亦非臺。本來無一物。何處惹塵埃。水不洗水。自后宗風廣被天下。德山棒如雨點。臨濟喝似雷奔。秘魔擎叉。禾山打鼓。俱胝竪指。雪峰輥毬。汾陽莫妄想。趙州喚喫茶。者一隊老骨查。鬼面神頭。千差萬別。爭奈鼻孔總在新天童手裡。拈主丈。千年桃核裏。元是舊時仁　復舉。前住當山啟禪師因僧問。學人卓卓上來。請師的的。禪師云。我者裏一痾便了。有甚卓卓的的。師云。者僧好箇問端。大似眼中著屑。啟禪師作家手段。不能腦后抽釘。</p>
<p>開爐上堂。舉此菴師祖偈云。開爐今歲無柴炭。潦倒情懷實不安。寒氣四山來得重。大家收足上蒲團。亦成一偈。舉似大眾。無柴無炭尋常事。懶把家私說向人。撥著冷灰重發燄。三冬和氣藹如春。</p>
<p>祖忌拈香。得得西來。有何奇特。一葦渡江。九年面壁。奴呼釋迦。婢視彌勒。若謂分皮分髓。隻履西歸。檢點將來。分文不直。遠諱之晨。爇此枯木。聊表世儀。</p>
<p>上堂。舉長沙岑和尚。因張拙秀才看佛名經。乃問。百千諸佛。但聞其名。未審居何國土。長沙云。黃鶴樓崔顥題后。秀才曾題否。秀才云未曾題。長沙云。得閒何妨題取一篇好。師云。張拙秀才被長沙一坐。直至如今起不得。天童今日為張拙秀才雪屈去也。拈主丈。蘇盧蘇盧。靠主丈下座。</p>
<p>上堂。山中往年曾有更壺。或陰霾晝起。密雲夜作。專為報更。執爨者有準。以致雲堂海眾。禪誦食息。不失其時。新禪師作記。文辭奇古。石刻猶存。第未知更壺廢弛之餘。今留何所。此乃為住持者。檢點家私之一端。不可作佛法商量。不可作世諦流布。擊拂子下座。</p>
<p>上堂。三條椽下。七尺單前。提箇話頭。密密體究。忽然穿透虗空。亦非分外事也。其或未然。有寒暑兮促君壽。有鬼神兮妬君福。</p>
<p>上堂。毗盧藏海。清淨湛然。一擊金槌。聖凡罔措。龍吟霧起。虎嘯風生。八十翁翁輥繡毬。草菴卸下瑠璃瓦。</p>
<p>冬至小參。僧問。群陰剝盡。一陽復生。小人道消。君子道長。衲僧分上。畢竟如何。師云。猛虎口中撑玉筯。進云。恁麼則一氣不言含有象。萬靈何處謝無私。師云。攻乎異端斯害也矣。進云。學人未曉其中旨。請師方便再宣揚。師云。榑桑人種<span class='corr'>陝</span>西田。進云。便恁麼去而如何。師云。拔劒攪龍門。進云。謾某甲一人即得。爭奈大眾眼何。師云。合取狗口　乃云。靈光不昧。萬古徽猷。智鑑洞明。十虗普應。時臨亞歲。節屆書雲。擊動法鼓。大眾雲集。一一天真。一一明妙。更待說箇什麼。若說有法。又被有礙。若說無法。又被無礙。若說不有不無法。又被不有不無礙。若說不不有不不無法。又被不不有不不無礙。雲從龍風從虎。聖人作而萬物覩。日可冷月可熱。眾魔不能壞真說。以拂子畫一畫。黃檗樹頭懸蜜果。無言童子唱巴歌。復成一偈。舉似大眾。塵塵自<span class='corr'>己</span>光明藏。法法何曾有去來。謾道一陽生地底。競觀葭管動飛灰。</p>
<p>上堂。冬至月頭。賣被買牛。冬至月尾。賣牛買被。此是三家村裡。田厙翁底言語。雖然其驗如神。不見道。觕言及細語。皆歸第一義。若謂第一義。衲僧門下。正是誑嚇閭閻。拈主丈。三邊不用安戈甲。萬里歌謠謝太平。</p>
<p>看藏經上堂。今人看古教。未免心中閙。欲免心中閙。須知看古教。古德與麼說話。也有權也有實。也有照也有用。未免有一處誵訛。良久。阿耨達池深四十丈。闊四十丈。也要諸人共知。</p>
<p>上堂。僧問。如何是佛。師云。八角磨盤空裡走。進云。如何是法。師云。赤脚蹈冰稜。進云。如何是僧。師云。井底種林禽。進云。如何是一體三寶。師云。驊騮將捕鼠。不及跛猫兒。僧禮謝　師乃云。佛祖向上巴鼻。諸人本地風光。覷得破者。銀山鐵壁。覷不破者。銀山鐵壁。且道。一大藏教。是箇切脚。畢竟喚什麼作正文。拈主丈。興化棒頭知落處。笑看千嶂起風雷。</p>
<p>臈八上堂。六年修道魚投網。午夜觀星鶴出籠。嚇鬼謾神二千載。塵毛剎海撼腥風。</p>
<p>上堂。未達境惟心。起種種分別。達境惟心<span class='corr'>已</span>。分別則不生。者箇說話。老僧三十年前得受用。三十年后不得受用。蟭螟蟲吞却階前下馬臺則不問。汝等諸人。長年喫飯。還曾咬著一粒沙麼。擊拂子下座。</p>
<p>上堂。舉僧問雲門。如何是雲門一曲。門云。臘月二十五。師云。臘月二十五。喚作雲門曲。聞者耳須聾。唱者舌須禿。南地竹兮北地木。六六依然三十六。</p>
<p>除夜小參。僧問。爆竹聲中殘臘盡。請師直示少林宗。師云。潘閬倒騎驢。進云。心是根法是塵。兩種猶如鏡上痕。痕垢盡時光始現。心法雙忘性即真。如何是性即真。師云。劒去久矣。汝方刻舟。進云。與麼則野老不知堯舜力。鼕鼕打鼓祭江神。師云。螺螄吞大象　乃云。古來吾宗旺化。不拘院之大小。不分職之東西。非特長連床上。一念萬年。至於開田燒畬。負舂運薪之際。未甞不互相激揚。貴乎發明千聖頂[寧*頁]上不傳之妙。上至王公卿士。下及耕牧樵漁。徹證向上巴鼻者。比比有焉。今則不然。雖千礎萬指之剎。以西來單傳直指之宗。視為桎梏。縱有言說。罕究根源。懈於夙興。多缺參會。禮法囿於世故。不明因果愆尤。我此一眾。智識不凡。敢望即事即理同德同心。支大廈之將傾。回狂瀾於既倒。不踐今時近跡。堪躡古聖遐蹤。不見北禪賢禪師歲夜小參云。年窮歲盡。無可與諸人分歲。且烹箇露地白牛。炊黍米飯。向榾柮火。唱村田樂。何故。免見倚佗門戶傍佗牆。剛被時人喚作郎。下座歸方丈。少時有倚遇上座入方丈。喚云。和尚門外有公人來。禪云作什麼。遇云。道勾和尚納筋角。禪遂捋下頭帽拋在地。遇乃從地拾之。禪便擒住云。捉賊捉賊。遇却將帽覆禪頂云。天寒且還和尚。禪呵呵大笑。大小北禪。雖則大開東閤。未免與賊過梯。遇上座無端禍出私門。也是垛生招箭。檢點將來。總欠悟在。天童今夜歲盡年窮。不惜口業。牽枝引蔓。鼓動臍輪。無非真實相為。切希勉旃　復成一偈。舉似大眾。西祖意如何。年光飛箭過。撥波求火少。擔草棄金多。妙湛非它佛。塵勞即自魔。莫教開却眼。鷂子過新羅。</p>
<p>歲旦上堂。舊歲<span class='corr'>已</span>去。新歲復來。長空雪霽。大地春回。垃圾堆頭。真燈燄發。荊棘叢裡。智慧花開。萬法雖云一理該。三臺還是大家催。擊拂子下座。</p>
<p>上堂。空萬法於一心。了眾味於一舌。不見有異相眾生。同成學般若眷屬。拈主丈。摘楊花摘楊花。長慶有願不撒沙。</p>
<p>元宵上堂。不栽無影樹。不吹無孔笛。牛角長三寸。兔角長八尺。且道一燈然百千燈。燈燈無盡。畢竟又如何限量。良久。唱歌須是帝鄉人。</p>
<p>上堂。僧問。昭昭於心目之間。而相不可覩。晃晃於色塵之內。而理不可分。既於心目之間。為什麼不覩其相。師云。前行不到。末后太過。進云。恁麼則雲散家家月。師云。令我攢眉。進云。學人不會。師云。脚下泥生。</p>
<p>乃云。長觜鳥芳樹不棲。摩斯迦滄溟不入。龍泉與刀斧同鐵。利鈍懸殊。良驥與駑駘同途。遲速有異。以拂子畫一畫。花須連夜發。莫待曉風吹。</p>
<p>上堂。舉僧問西堂。有問有答。賓主歷然。無問無答時如何。西堂云。怕爛却去那。僧問長慶。有問有答。賓主歷然。無問無答時如何。長慶云。相逢盡道休官去。林下何曾見一人。師云。西堂慣於順風揚帆。長慶妙在逆風把柂。總<span class='corr'>已</span>坐斷者僧舌頭。雪竇云。何不與本分草料。雪上加霜。</p>
<p>上堂。玲瓏巖下。翠鎖亭前。古往今來。頂笠腰包。一瓶一錫。好箇衲僧。圖畫常在諸人眼睛裡。還曾覰著也麼。擊拂子下座。</p>
<p>上堂。千種言萬般解。只要教君長不昧。拈主丈。石頭和尚來也。卓主丈。</p>
<p>上堂。舉真淨和尚示眾云。頭陀石被莓苔裹。卓筆峰遭薜茘纏。羅漢院一年度三箇行者。歸宗寺裏參退喫茶。師云。老真淨當時平常說話。後來叢林中。不應作奇特商量。天童寺裏。新請知事。宜火速造米揍足官粮。不見道。若要寬先解官。便下座。</p>
<p>上堂。飲光論劫坐禪。布袋終年落魄。質庫何曾典牛。蟻子不食生鐵。占波國人語言難辨。一二三四五。虗空缺處補。五四三二一。黃昏候日出。拍禪床下座。</p>
<p>退院上堂。百尺竿頭拋鐵網。千峰頂上棹金船。行來此日難行事。了得前生未了緣。</p>
</div>
<div class='div-other'><a id='mulu8' />
<p class='h1'>了堂和尚頌古</p><p class="byline">門人　思謙　普莊　等編</p><p style="margin-left:1em">舉釋迦世尊初降生時。一手指天。一手指地。周行七步。目顧四方云。天上天下。唯吾獨尊。后雲門大師云。我當時若見。一棒打殺。與狗子喫。貴圖天下太平。頌曰。</p>
<p>分手指天并指地。千奇百怪展家風。雲門有口好挂壁。剛要重論蓋代功。</p>
<p style="margin-left:1em">舉世尊一日陞座。文殊白椎云。諦觀法王法。法王法如是。世尊便下座。</p>
<p>法王法令。恢廓無涯。一聲椎下。要定誵訛。西天東土二千載。引得兒孫撒土沙。</p>
<p style="margin-left:1em">舉世尊臨般涅槃時。告諸弟子曰。若謂吾滅度。非吾弟子。若謂吾不滅度。亦非吾弟子。</p>
<p>滅度不滅度。開口沒來由。雲自帝鄉去。水從江漢流。</p>
<p style="margin-left:1em">舉阿難問迦葉云。師兄。世尊傳金襴外。別傳何物。迦葉召阿難。阿難應諾。迦葉云。倒却門前剎竿著。</p>
<p>金襴之外傳何物。三昧由來各不知。倒却門前剎竿著。阿難從此釋狐疑。</p>
<p style="margin-left:1em">舉維摩經云。其施汝者。不名福田。供養汝者。墮三惡道。</p>
<p>一溪流水自忙。萬疊青山不老。戴嵩牛臥夕陽。韓幹馬嘶芳草。</p>
<p style="margin-left:1em">舉菴婆提女問文殊云。明知生是無生之法。為甚却被生死之所流轉。文殊云。其力未充。</p>
<p>生死所流。其力未充。蛇吞鼈鼻。虎咬大蟲。</p>
<p style="margin-left:1em">舉僧問趙州。如何是祖師西來意。州云。板齒生毛。</p>
<p>西來有甚意。板齒不生毛。喫粥洗盋了。茅檐日又高。</p>
<p style="margin-left:1em">舉臨濟大師凡見僧入門便喝。</p>
<p>當陽一喝似轟雷。也是重添醉后杯。今古罕逢穿耳客。與誰攜手上高臺。</p>
<p style="margin-left:1em">舉藥山儼禪師因遵布衲作殿主。浴佛次。藥山云。汝只浴得者箇。且浴不得那箇。布衲云。把將那箇來。藥山便休去。</p>
<p>者箇那箇。總成滯貨。眨上眉毛。早<span class='corr'>已</span>蹉過。藥山休去太顢頇。今日分明重說破。</p>
<p style="margin-left:1em">舉文殊所說般若經云。清淨行者。不入涅槃。破戒比丘。不入地獄。</p>
<p>一心了了元非有。萬物芸芸不可齊。泉領藕花歸洞口。月移松影過溪西。</p>
<p style="margin-left:1em">舉丹霞到一荒院。遇夜取木佛燒火向。院主乃呵責曰。何得燒我木佛。霞以主丈撥灰云。燒取舍利。院主云。木佛何得有舍利。霞云。若無舍利。更取兩尊燒。院主嗣后眉鬚墮落。</p>
<p>丹霞行脚投荒院。正是天寒地凍時。木佛拈來燒火向。無端院主墮眉鬚。</p>
<p style="margin-left:1em">舉南陽忠國師。因唐肅宗皇帝問。如何是無諍三昧。師曰。檀越蹈毗盧頂上行。帝曰。寡人不會。師云。莫認自<span class='corr'>己</span>清淨法身。</p>
<p>君王出語世無如。拶倒南陽老古錐。清淨法身云莫認。也將魚目換明珠。</p>
<p style="margin-left:1em">舉僧問古德。年窮歲盡時如何。古德云。東村王老夜燒錢。</p>
<p>東村王老夜燒錢。五鳳樓前舉鐵鞭。笑殺太原孚上座。角聲吹徹髑髏穿。</p>
<p style="margin-left:1em">舉德山凡見僧入門便棒。</p>
<p>宗師一等太垂慈。白棒逢人驀面揮。走遍江南與江北。滿身煙水孰知歸。</p>
<p style="margin-left:1em">舉僧問溈山。如何是百丈真。山下禪床叉手立。僧又問。如何是和尚真。山復上禪床坐。</p>
<p>清溪道士人不識。上天下天鶴一隻。洞門深鎖碧窓寒。滴露研朱點周易。</p>
<p style="margin-left:1em">舉達磨大師自梁涉魏。至洛陽少林。面壁而坐。經九年。二祖傳法。</p>
<p>觀音示跡。梁王罔識。折葦渡江。少林面壁。直指單傳太險巇。一華五葉成狼藉。</p>
<p style="margin-left:1em">舉昔有一座主。常念彌陀號。有小師喚云。和尚。主回首。小師不顧。如是數四。主叱之。小師云。和尚幾年喚佗即得。某甲纔喚便發惡。</p>
<p>幾年喚佛渾無事。數度喚師還發嗔。誰握龍泉遶天下。當陽能報不平人。</p>
<p style="margin-left:1em">舉六祖大師因風颺剎旛。二僧對論。一云風動。一云旛動。往復曾未契理。六祖云。不是風動。不是旛動。仁者心動。二僧悚然。</p>
<p>非風旛動。仁者心動。拈得眼睛。打失鼻孔。祖師真是好知音。多向枯樁舊處尋。</p>
<p style="margin-left:1em">舉南泉和尚云。心不是佛。智不是道。</p>
<p>昨日種冬瓜。今朝栽茄子。生涯勝舊年。何樂到如此。</p>
<p style="margin-left:1em">舉木平道禪師因僧問。如何是祖師西來意。平云。石羊頭子向東看。</p>
<p>臨機開口不相謾。要使醍醐透頂寒。有問西來祖師意。石羊頭子向東看。</p>
<p style="margin-left:1em">舉香林和尚因僧問。如何是衲衣下事。林云。臈月火燒山。</p>
<p>衲衣下事。臘月燒山。問來語切。答去機閒。千里參玄士。徒教賣布單。</p>
<p style="margin-left:1em">舉僧問首山。如何是佛法的的大意。山云。楚王城畔汝水東流。</p>
<p>首山和盤托出。者僧喚不回頭。日日楚王城畔。滔滔汝水東流。</p>
<p style="margin-left:1em">舉盤山一日出門。見舁喪歌。即振鈴云。紅輪決定沈西去。未委靈魂往那方。幕下孝子哭云哀哀。山忽有省。</p>
<p>謌郎聲未絕。孝子哭哀哀。大小盤山老。無端落賺來。</p>
<p style="margin-left:1em">舉紫湖門下立一牌。牌上書云。紫湖有一狗。上取人頭。中取人心。下取人脚。擬議即喪身失命。新到相看。便喝云看狗。纔回首。湖便歸方丈。有問如何是紫湖狗。云嘷嘷。</p>
<p>紫湖喝僧看狗。是誰親遭一口。茫茫走遍西天。得得藏身北斗。</p>
<p style="margin-left:1em">舉僧問智門。蓮花未出水時如何。門云蓮花。出水后如何。門云荷葉。</p>
<p>蓮花與荷葉。自古到如今。出水未出水。何勞著意尋。</p>
<p style="margin-left:1em">舉僧問古塔主。如何是佛。主云莫莫。又問如何是祖師西來意。主云莫莫。</p>
<p>莫莫祥麟。只有一隻角。黃頭碧眼笑欣欣。八臂那吒空發惡。</p>
<p style="margin-left:1em">舉僧問巖頭。浩浩塵中。如何辨主。頭云。銅沙鑼裡滿盛油。</p>
<p>眼中著屑。腦後抽釘。金不博金。水不洗水。挽之不後推不前。獼猴上樹尾連顛。</p>
<p style="margin-left:1em">舉鄂州無等禪師謁王常侍。辭退纔出門。王乃召云和尚。師回首。王遂敲露柱三下。師以手作圓相。撥三撥便行。</p>
<p>嚇鬼謾神。橫該竪抹。露柱三敲。圓相三撥。拈起死蛇。解弄也活。咄咄咄。</p>
<p style="margin-left:1em">舉五臺秘魔巖和尚。常持一木杈。凡見僧來。遂提起杈云。什麼魔魅。教汝出家。什麼魔魅。教汝行脚。道得也杈下死。道不得也杈下死。速道速道。</p>
<p>秘魔巖下老魔精。立箇門庭鐵膽驚。好似霍山親到後。至今四海樂昇平。</p>
<p style="margin-left:1em">舉黃檗因南泉問。黃金為城。白銀為壁。此是甚人居止處。檗云。聖人居處。泉云。有一人居何國土。檗近前叉手。泉云。道不得。何不請王老師道。檗云。有一人居何國土。泉云可惜許。</p>
<p>可惜許可惜許。知音不在頻頻舉。當年黃檗與南泉。全身輥在草窠裡。</p>
<p style="margin-left:1em">舉曹山因僧問。世界恁麼熱。向甚處回避。曹山云。鑊湯爐炭裡回避。僧云。鑊湯爐炭裏。如何回避。曹山云。眾苦不相到。</p>
<p>世界恁麼熱。誰云回避難。鑊湯爐炭裏。著得老曹山。</p>
<p style="margin-left:1em">舉僧問趙州。承聞和尚親見南泉是否。州云。鎮州出大蘆菔頭。</p>
<p>南泉何曾親見。好手還它趙州。拈出鎮州蘆菔。塞斷衲僧咽喉。</p>
<p style="margin-left:1em">舉盤山垂語云。三界無法。何處求心。</p>
<p>三界本空。一心何有。水上捺葫蘆。空中翻石臼。鐵牛不怕獅子吼。</p>
<p style="margin-left:1em">舉僧問趙州。萬法歸一。一歸何處。州云。我在青州作一領布衫重七斤。</p>
<p>萬法歸一一何歸。誰將圓木逗方孔。趙州曾在青州時。作領布衫七斤重。</p>
<p style="margin-left:1em">舉馬大師不安。院主問。和尚近日尊位如何。大師云。日面佛月面佛。</p>
<p>院主問來元自易。大師答去亦非難。無絃一曲天然別。地北天南誰解彈。</p>
<p style="margin-left:1em">舉僧問雲門。如何是法身。門云。六不收。</p>
<p>雲門六不收。土宿倒騎牛。踢翻四大海。直上五雲樓。</p>
<p style="margin-left:1em">舉僧問趙州。如何是趙州。州云。東門西門南門北門。</p>
<p>烏飛并兔走。清曉復黃昏。趙州如來識。東西南北門。</p>
<p style="margin-left:1em">舉俱胝和尚凡有所問。只竪一指。</p>
<p>竪一指。老俱胝。電光匪急。石火猶遲。從來佛法無多子。只許狸奴白牯知。</p>
<p style="margin-left:1em">舉僧問香林。如何是祖師西來意。林云。坐久成勞。</p>
<p>衲僧門下。不在忉忉。西來祖意。坐久成勞。</p>
<p style="margin-left:1em">舉僧問百丈。如何是奇特事。丈云。獨坐大雄山。僧禮拜。丈便打。</p>
<p>有問如何奇特事。便云獨坐大雄山。待它禮拜劈脊打。也似波斯念八還。</p>
</div>
<div class='div-other'><a id='mulu9' />
<p class='h1'>了堂和尚讚語</p><p class="byline">門人　宗遠　思廉　等編</p>
<div class='div-other'><a id='mulu10' />
<p class='h2'>無量壽佛</p><p>稽首樂邦大導師。<span class='corr'>曠</span>劫乘茲大願輪。猶如杲日昇虗空。群生蒙益無窮<span class='corr'>已</span>。演暢微妙最上乘。舌相遍覆三千界。羣生迷妄久逃逝。廣開攝受方便門。一志誠心二深心。三者回向發願心。塵勞業謝閻浮提。九品咸生安養土。七重樹聳諸般樂。重重珠網光交羅。四色華敷八德池。池中香水恒充滿。白鶴孔雀鸚鵡等。異口同出和雅音。物我互融宣法化。實非罪報之所生。導師功德難思議。我說持尺量虗空。樂邦殊勝難思議。我說持蠡測巨海。徹見本性自彌陀。諦了惟心自淨土。十方剎海悉鎖殞。十方如來同證明。</p>
</div>
<div class='div-other'><a id='mulu11' />
<p class='h2'>維摩居士</p><p>我觀古聖出興。無非不思議力。居士示疾毗耶。尤非世智能測。借寶座於燈王。請盋飯於香積。如置棗葉鍼鋒。斷取妙喜佛國。彈偏擊小兮。眼觀東南。歎大褒圓兮。意在西北。願展纖毫神通。頓釋群生蒙惑。既云文字性空。何對文殊一默。</p>
</div>
<div class='div-other'><a id='mulu12' />
<p class='h2'>普賢大士</p><p>稽首普賢大士。大行大願度生。無邊法界微塵。一一塵中徧入。塵中所有寶剎。剎剎咸有大士。手執妙蓮經卷。端坐雪色象王。羣生一念相應。大士即見其前。群生業海未空。大士行願無盡。十方虗空為口。百億須彌為舌。讚揚大士功德。功德云何讚揚。</p>
</div>
<div class='div-other'><a id='mulu13' />
<p class='h2'>觀音大士</p><p>三界群有。自昧<span class='corr'>己</span>靈。見不超色。聽不出聲。大士示見。非一方便。宴坐觀空。空何所見。十方擊鼓。聞無不圓。縛脫無二。根塵同源。真慈非慈。真說無說。萬國行春。千江印月。十四無畏。剎剎全彰。四無量心。塵塵普應。眾生界上幾曾迷。剛道圓通耳根證。</p>
<p>虗空可量。鐵壁可入。大士示見。言思莫及。或定或慧。或慈或威。不違本誓。普應羣機。</p>
<p>手裡輪珠脚下蓮。天邊明月水中天。度生悲願自無盡。那箇眾生覺未圓。</p>
<p>全身是此經。有口道不得。大啟圓通門。端坐盤陀石。</p>
<p>大士經文。不即不離。空覺極圓。匪同匪異。一毫端上示圓通。午夜金烏海底紅。</p>
<p>玉貌雲鬟貌不如。閻浮界上示真慈。紅塵浩浩人如海。籃裡金鱗賣與誰。</p>
</div>
<div class='div-other'><a id='mulu14' />
<p class='h2'>布袋和尚</p><p>蔣公無事趂憨僧。背上何曾有眼睛。盡謂長汀出彌勒。至今流水洗難清。</p>
<p>撫人背覓一文錢。走街頭擔條主丈。龍華會上補處尊。弄出許多窮伎倆。</p>
<p>不在威音前。不落迦文後。打開破布囊。囊裡般般有。鼻孔分明失半邊。噴嚏也成師子吼。</p>
</div>
<div class='div-other'><a id='mulu15' />
<p class='h2'>金陵真覺大士</p><p>弊衣徒跣髮垂肩。誰謂僧繇畫不全。別有示人奇怪處。剪刀鏡尺杖頭懸。</p>
</div>
<div class='div-other'><a id='mulu16' />
<p class='h2'>戒香啞女</p><p>長廓生帚掃塵埃。曠劫深乘悲願來。滯句承言滿寰宇。故將啞口向人開。</p>
</div>
<div class='div-other'><a id='mulu17' />
<p class='h2'>描金渡水羅漢</p><p>毗盧藏海。湛然恒寂。一念瞥興。昇沈罔極。粵有聖師。四果極位。應供十方。親承佛記。少展神通。涉海騰空。煙笻雨笠。風虎雲龍。誰把黃金。幻描異相。載禮載瞻。捫空追響。</p>
</div>
<div class='div-other'><a id='mulu18' />
<p class='h2'>自達磨大師。至歸源老人。凡二十八代。天台比丘嗣曇藏主。命工各繪真像。請讚</p>
<div class='div-other'><a id='mulu19' />
<p class='h3'>初祖達磨大師</p><p>西天毒種。東土妖孽。直指單傳。千差萬別。對梁王道箇不識。畫虎成貍。逢宋雲手攜隻履。證龜成鼈。大千沙界絕行蹤。高圓熊耳峰頭月。</p>
</div>
<div class='div-other'><a id='mulu20' />
<p class='h3'>二祖可大師</p><p>望真丹有大乘器。立雪齊腰斷臂人。了了常知言莫及。華開鐵樹不干春。</p>
</div>
<div class='div-other'><a id='mulu21' />
<p class='h3'>三祖粲大師</p><p>覓罪不可得。與汝懺罪竟。匿跡皖公山。無私大圓鏡。</p>
</div>
<div class='div-other'><a id='mulu22' />
<p class='h3'>四祖信大師</p><p>是誰縛汝。來求解脫。腦後抽釘。死中得活。我今無心。諸佛豈有。掇轉南辰。移來北斗。</p>
</div>
<div class='div-other'><a id='mulu23' />
<p class='h3'>五祖忍大師</p><p>問法未由。栽松無暇。七歲歸來。翻成話杷。傳承祖父舊家私。剛向人前索高價。</p>
</div>
<div class='div-other'><a id='mulu24' />
<p class='h3'>六祖能大師</p><p>倩人書壁。半夜傳衣。從頭怪異。徧界光輝。</p>
</div>
<div class='div-other'><a id='mulu25' />
<p class='h3'>南嶽讓和尚</p><p>修證則不無。汙染則不得。磨磚作鏡時。平地生荊棘。</p>
</div>
<div class='div-other'><a id='mulu26' />
<p class='h3'>馬祖一禪師</p><p>即心即佛。非佛非心。袖頭取領。腋下剜襟。剛被龐翁閒指註。妙彈一等無絃琴。</p>
</div>
<div class='div-other'><a id='mulu27' />
<p class='h3'>百丈海禪師</p><p>野鴨飛過去。驀鼻拽教回。伯牙與子期。不是閒相識。明朝馬祖陞堂。無端卷却拜席。</p>
</div>
<div class='div-other'><a id='mulu28' />
<p class='h3'>黃蘗運禪師</p><p>捧却一副盋盂。坐在南泉位上。有問幾時行道。便云威音<span class='corr'>已</span>前。硬如生鐵軟如綿。遇著知音笑揭天。</p>
</div>
<div class='div-other'><a id='mulu29' />
<p class='h3'>臨濟玄禪師</p><p>黃蘗堂前曾喫攧。高安灘上始翻身。分明一箇白拈賊。大樹陰涼天下人。</p>
</div>
<div class='div-other'><a id='mulu30' />
<p class='h3'>興化獎禪師</p><p>平欺旻德。痛打克賓。鉤頭有餌。眼裡無筋。</p>
</div>
<div class='div-other'><a id='mulu31' />
<p class='h3'>南院顒禪師</p><p>特來禮拜和尚。恰遇寶應不在。倦鶴投林。獰龍戲海。</p>
</div>
<div class='div-other'><a id='mulu32' />
<p class='h3'>風穴沼禪師</p><p>空山古寺。單丁七年。乞村落以活命。對萬象而談禪。祖祖相傳正法眼。免教滅在瞎驢邊。</p>
</div>
<div class='div-other'><a id='mulu33' />
<p class='h3'>首山念禪師</p><p>迦葉不聞聞。世尊無說說。者箇閒公案。何勞強分別。幾多明眼人。一片紅爐雪。獨許念法華。笑它老風穴。</p>
</div>
<div class='div-other'><a id='mulu34' />
<p class='h3'>汾陽昭禪師</p><p>逆行順行天莫測。父母亡靈祭一回。座下六人成大器。胡僧請法不虗來。</p>
</div>
<div class='div-other'><a id='mulu35' />
<p class='h3'>慈明圓禪師</p><p>遠道阻重兵。易衣類廁養。大法既悟明。高名滿穹壤。泉大道極口稱揚。楊大年傾誠推獎。咄。</p>
</div>
<div class='div-other'><a id='mulu36' />
<p class='h3'>楊歧會禪師</p><p>電激飈馳言外旨。天荒地老憑誰舉。三脚驢子弄蹄行。脫口氷霜滿寰宇。</p>
</div>
<div class='div-other'><a id='mulu37' />
<p class='h3'>白雲端禪師</p><p>撥草瞻風。尋玄覓妙。撞著聱頭。大發一笑。窺覰無門。思量莫到。直饒脫體承當。也是望空啟告。</p>
</div>
<div class='div-other'><a id='mulu38' />
<p class='h3'>東山演禪師</p><p>鷄冠華。鐵酸饀。多處添。少處減。葉落知秋。開口見膽。</p>
</div>
<div class='div-other'><a id='mulu39' />
<p class='h3'>圓悟勤禪師</p><p>金山熱病方甦醒。五祖回歸正此時。侍者參得禪了也。憐兒不覺報人知。</p>
</div>
<div class='div-other'><a id='mulu40' />
<p class='h3'>虎丘隆禪師</p><p>摩醯眼活。妙琢無痕。般若願深。大功不宰。落落叢林話轉新。耽耽睡虎全威在。</p>
</div>
<div class='div-other'><a id='mulu41' />
<p class='h3'>應菴華禪師</p><p>虎丘室中得法。洋嶼菴中付衣。俯視禪流。雲趨水赴。高提祖令。雷厲風飛。</p>
</div>
<div class='div-other'><a id='mulu42' />
<p class='h3'>密庵傑禪師</p><p>問正法眼。答破沙盆。欺淩佛祖。震動乾坤。</p>
</div>
<div class='div-other'><a id='mulu43' />
<p class='h3'>松源岳禪師</p><p>提金剛劒。破邪師見網。用黑荳法。換衲僧眼睛。楊岐之衣把住。少林之旨愈明。</p>
</div>
<div class='div-other'><a id='mulu44' />
<p class='h3'>天目禮禪師</p><p>大疑四眾。三督黃牙。量涵巨海。機嶮懸崖。拈出南山筀笋。東海烏鰂。愛向叢林驗作家。</p>
</div>
<div class='div-other'><a id='mulu45' />
<p class='h3'>橫川珙禪師</p><p>磨稜就圓。示成功於衲子。去華取實。任大法於<span class='corr'>己</span>躬。掃空當時弊習。恢復上古醇風。萬象森羅齊拭目。鄮峰高出大江東。</p>
</div>
<div class='div-other'><a id='mulu46' />
<p class='h3'>竺源道禪師</p><p>乾屎橛悟在一朝。爛蒲鞵話行四海。一具鐵面皮。到死也不改。</p>
</div></div>
<div class='div-other'><a id='mulu47' />
<p class='h2'>豐干禪師</p><p>騎虎出松門。為人機用別。閭丘太守前。天機都漏泄。都漏泄。金剛腦後三斤鐵。</p>
</div>
<div class='div-other'><a id='mulu48' />
<p class='h2'>寒山拾得二大士</p><p>掣風與掣顛。非凡亦非聖。颺下菜査筒。放來苕帚柄。答豐干不游五臺。嚇溈山同出松徑。寫盡天下心。長吟并短詠。倒握鐵蒺䔧。擊碎軒轅鏡。拍肩大笑太無端。森羅萬象齊歡慶。</p>
</div>
<div class='div-other'><a id='mulu49' />
<p class='h2'>靈巖了庵和尚。其嗣法弟子梨洲興長老。參侍山行像</p><p>半杯醇酎分獺膽。九曲神珠穿蟻絲。晴日侍游松下路。誰云父子不傳持。</p>
</div>
<div class='div-other'><a id='mulu50' />
<p class='h2'>先師歸源和尚</p><p>古鄮峰前曾失脚。無端蹈著死蛇頭。兒孫不是揚家醜。毒氣傷人卒未休。</p>
</div>
<div class='div-other'><a id='mulu51' />
<p class='h2'>仗錫默堂和尚。小師安長老請</p><p>目光電掣。氣宇淵澄。眾衲風靡。群魔膽驚。大七峯如五嶽。漲西江於東溟。非智能測。何真可呈。因思普化翻筋斗。何獨盤山有寧馨。</p>
</div>
<div class='div-other'><a id='mulu52' />
<p class='h2'>天童元明和尚</p><p>乃翁雙谿。大父歸源。冰枯雪老。燄續芳聯。鞔峯室中訶佛罵祖。道臻眾妙。太白峯頂羅龍打鳳。機透重玄。起宗綱於委地。動。</p>
<p>宸衷於九天。三關不用立。直透威音前。</p>
</div></div>
<div class='div-other'><a id='mulu53' />
<p class='h1'>自讚</p>
<div class='div-other'><a id='mulu54' />
<p class='h2'>泰岳端長老請</p><p>從上傳持。曾無別旨。虎嘯風生。龍吟霧起。彈指圓成八萬門。擡眸早<span class='corr'>已</span>三千里。</p>
</div>
<div class='div-other'><a id='mulu55' />
<p class='h2'>回峯遠長老請</p><p>四處住山三十載。惟思佛祖報深恩。曉來照影清池上。頭髮莖莖白到根。</p>
</div>
<div class='div-other'><a id='mulu56' />
<p class='h2'>染山主請</p><p>無傳之傳。此菴家風。無授之授。歸源宗旨。不是嫡骨孫。亦非克家子。指出羚羊掛角蹤。要看平地波濤起。</p>
</div>
<div class='div-other'><a id='mulu57' />
<p class='h2'>多福淨長老請</p><p>千峰頂上。十字街頭。半聾半啞。全放全收。破沙盆鏗金戞玉。乾屎橛塞壑填溝。大恩未報。雙鬢先秋。妙筆最難描貌處。愛同衲子結冤讎。</p>
</div>
<div class='div-other'><a id='mulu58' />
<p class='h2'>小師集福思靜長老請</p><p>四處住山。百醜千拙。石上栽花。水中捉月。描貌將來。家風迥別。別別。師子教兒迷子訣。</p>
</div>
<div class='div-other'><a id='mulu59' />
<p class='h2'>小師思謙藏主請</p><p>佛祖是讎敵。群魔為弟昆。金圈胡亂擲。栗棘渾淪吞。死蛇拈起弄得活。方是歸源真子孫。</p>
</div>
<div class='div-other'><a id='mulu60' />
<p class='h2'>中首座請</p><p>祖翁恩大似難酬。歷盡風霜白盡頭。歲晏江空無著處。獨騎駿馬驟高樓。</p>
</div>
<div class='div-other'><a id='mulu61' />
<p class='h2'>莊藏主請</p><p>摵碎破沙盆。掃除黑荳法。全無巴鼻傳持。惟有空拳惡辣。摘楊花摘楊花。阿剌剌阿剌剌。</p>
</div>
<div class='div-other'><a id='mulu62' />
<p class='h2'>我侍者請</p><p>心直語拙。齒踈髮皤。罷遊江海。投老煙蘿。百丈再參馬祖一喝。晴空霹靂。國師三喚侍者三應。平地風波。話落叢林<span class='corr'>已</span>久。師僧錯會尤多。莫把生綃描貌我。擡眸鷂子過新羅。</p>
</div>
<div class='div-other'><a id='mulu63' />
<p class='h2'>暐藏主請</p><p>療餧何須炮鳳髓。續絃自合取龍筋。黃梅衣付負舂客。妙解徒聞七百人。</p>
</div></div>
<p class='juan'>了堂和尚語錄卷第二</p>
</div><!-- end of div[@id='body'] -->
</body></html>