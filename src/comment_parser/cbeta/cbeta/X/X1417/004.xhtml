<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>了堂惟一禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu228' />了堂和尚後錄</p><p class="byline">門人　編</p>
<div class='div-other'><a id='mulu229' />
<div class='div-other'><a id='mulu230' />
<p class='h2'>重刊法華經印施珠山志長老請題</p><p>覺皇誓願丘山重。大事因緣信者稀。現瑞放光嚴萬德。開權顯實被群機。毗盧正印當空妙。般若真燈遍界輝。一會靈山儼然在。閻浮日月過如飛。</p>
</div>
<div class='div-other'><a id='mulu231' />
<p class='h2'>讚觀音大士</p><p>心聞洞十方。大哉觀自在。為度苦眾生。恒深悲願海。我述讚詞不自量。徒繪虗空絕五彩。</p>
<p>六根互用。萬行齊修。吹香風於旃檀林裏。灑甘露於楊柳枝頭。無生不度。無剎不遊。</p>
</div>
<div class='div-other'><a id='mulu232' />
<p class='h2'>圓相文殊大士悟上人禮五臺後請</p><p>大智七佛師。塵剎咸歸命。不現妙色身。示此大圓鏡。直饒凡聖本來同。也是幻藥醫幻病。</p>
</div>
<div class='div-other'><a id='mulu233' />
<p class='h2'>布袋和尚</p><p>背負布囊。肩橫藤杖。閒時討忙。痛處抓癢。落魄長年走市[廓-享+墨]。拋却上方兜率天。</p>
</div>
<div class='div-other'><a id='mulu234' />
<p class='h2'>豐干禪師</p><p>騎虎出松門。為人機用別。閭丘太守前。家風都漏泄。都漏泄。金剛腦後三斤鐵。</p>
</div>
<div class='div-other'><a id='mulu235' />
<p class='h2'>寒山拾得二大士</p><p>掣風與掣顛。非凡亦非聖。颺下菜査筒。放來苕帚柄。答豐干不遊五臺。嚇溈山同出松徑。寫盡天下心。長吟并短詠。倒握鐵蒺䔧。擊碎軒轅鏡。拍肩大笑太無端。森羅萬像齊歡慶。</p>
</div>
<div class='div-other'><a id='mulu236' />
<p class='h2'>靈照女</p><p>悲願度生無盡時。逆施倒用討便宜。滿船家計沈湘水。却向街頭賣簏籬。</p>
</div>
<div class='div-other'><a id='mulu237' />
<p class='h2'>朝陽穿破衲</p><p>空山寒日當簷。喜有竹針麻線。此時不下工夫。驢年會成一片。</p>
</div>
<div class='div-other'><a id='mulu238' />
<p class='h2'>對月了殘經</p><p>天邊桂月娟娟。爐上檀煙梟梟。曠劫曾看底經。未展卷時都了。</p>
</div>
<div class='div-other'><a id='mulu239' />
<p class='h2'>䟦妙喜老祖與監務大夫手帖<span class='note-inline'>(幻住乃大夫門舘。亦老祖故人也。見帖中)</span></p><p>妙喜百世師。機鋒萬夫敵。如日行閻浮。群有咸蒙益。惠書監務君。意真語尤直。大海揚風帆。高山落圓石。幻住深道交。臥病詢端的。遠寄鎮心丹。備陳調服食。堂堂大乘人。寧忘悲願力。或示易中難。或施順中逆。上賢猶罔知。淺智那能識。持尺量虗空。我謂徒疲劇。</p>
</div>
<div class='div-other'><a id='mulu240' />
<p class='h2'>石窻和尚語錄。寶都管重刊印施求語</p><p>曹洞家風尚綿密。末學那窺萬中一。夜明簾外擊金鐘。珊瑚枝頭昇杲日。石窻端可恢先宗。真俗二諦尤圓融。荷眾處<span class='corr'>己</span>潔氷雪。陞堂開室揮天龍。四會有錄行世久。舊板無踪歸蠧朽。永嘉上人捐<span class='corr'>己</span>資。重刊印施世希有。勝侶著眼觀非觀。玄言妙語何相干。咬人還他師子子。澄潭不許蒼龍蟠。</p>
</div>
<div class='div-other'><a id='mulu241' />
<p class='h2'>化緣造石塔奉藏拭經舍利。獎藏主求</p><p>如來藏裏摩尼寶。勝義空中設利羅。香吐煙雲凝翠蓋。光流星斗燦銀河。金陵應禱康僧會。玉几專誠劉薩何。高壘雲根成窣堵。廣資福聚到檀那。</p>
</div>
<div class='div-other'><a id='mulu242' />
<p class='h2'>閱藏經化粮供眾</p><p>古佛應身揚化地。長庚橫曉在東南。重延雲侶三千指。旋展霞縧五百函。意在鈎頭緣般若。春生筆底綻優曇。要教滿鉢盛香飯。當聽維摩不二談。</p>
</div>
<div class='div-other'><a id='mulu243' />
<p class='h2'>雪竇華國和尚。九峯芳長老請</p><p>松源遠孫。枝分派列。竺西嫡嗣。焰續芳聯。妙用全彰。輥綉毬於萬家叢裏。真機罔測。垂金鈎於千丈巖前。證先宗即心是佛。憐末學待悟為禪。夫是之謂華國和尚乘夙願輪。饒益乎人天者也。</p>
</div>
<div class='div-other'><a id='mulu244' />
<p class='h2'>天童平石和尚。東山言長老請</p><p>氷雪其懷。風雷其舌。道被人天。令行吳越。起祖父欲墜之宗。掃魔外架空之說。竹篦三尺長。用處尤親切。松濤飽聽樂高年。一甌清茗三更月。</p>
</div>
<div class='div-other'><a id='mulu245' />
<p class='h2'>無際和尚</p><p>東甌勝絕。間出名師。祥麟遁跡。瑞鳳來儀。探驪頷抉驪珠。精窮奧旨。入虎穴撩虎尾。弗畏雄威。濟中川之舟楫。匡大法之綱維。此是無際和尚丹青描貌不得底。真相非相之希奇者也。</p>
</div>
<div class='div-other'><a id='mulu246' />
<p class='h2'>題仲謀和尚語錄後</p><p>虎丘曾祖法道。六傳而至鄮峰此菴師祖。其嶮峻之機。純全之旨。咸稱復古。而增輝焉。此菴之傳。得鳳臺佛性叔父東禪圓明先師。又能大其家世。佛性之傳。得仙巖仲謀靈巖了菴。猶景星鳳凰。世不多見。今觀仲謀三會說法語。飈馳電激。玉應金舂。蓋其化去後。門人結集。鋟梓流通。庶乎覽者咸領旨於言前。譬若塗毒之鼓一撾。聞者皆喪。</p>
</div>
<div class='div-other'><a id='mulu247' />
<p class='h2'>悼楚石和尚</p><p>抉得龍淵珠九曲。當陽能把蟻絲穿。京城別眾搖金鐸。法海憑誰駕鐵船。傑閣那容留[橘-矛+隹]李。浮圖永喜鎮秦川。超生越死光明藏。舌卷風雷舉不全。</p>
</div>
<div class='div-other'><a id='mulu248' />
<p class='h2'>悼無夢和尚</p><p>宗教東南冷似灰。扶持全藉出群材。萬言書動。</p>
<p>龍顏悅。列祖傳驚魔膽摧。熊耳老胡歸竺國。鴈門大士赴蓮臺。本來無地容生滅。要使人天正眼開。</p>
</div>
<div class='div-other'><a id='mulu249' />
<p class='h2'>悼大千和尚</p><p>茫茫苦海法舟傾。不復垂慈利有情。祖室真燈輝太白。師門的派出雙清。盤陀石上名先重。妙喜泉頭話太行。無位真人赤骨律。分明日午打三更<span class='note-inline'>(無位真人赤骨律。辭世頌語)</span>。</p>
<p style="margin-left:3em">育王大千和尚火化後。四物不壞。其徒弟妥侍者請語。謁</p>
</div>
<div class='div-other'><a id='mulu250' />
<p class='h2'>無相居士宋公求塔銘</p><p>玉几夢菴醒大夢。了知幻有即真空。輪珠不壞闍維日。設利收來般善功。擇法眼睛終爍電。談玄牙齒尚關風。求文刻石垂千古。洞徹吾宗無相翁。</p>
</div>
<div class='div-other'><a id='mulu251' />
<p class='h2'>歸源老人示眾。析成四首</p><p>問佛與問法。石頭路尤滑。生柴帶葉燒。苦瓠和根拔。</p>
<p>馳求轉更狂。須信不尋常。彈指超三際。舒光洞十方。</p>
<p>語言并動用。謾覓虗空縫。三冬寒氣濃。黃河連底凍。</p>
<p>只欠自承當。猶多錯較量。挨身入閙市。紅日上扶桑。</p>
</div>
<div class='div-other'><a id='mulu252' />
<p class='h2'>禪人寫師真請讚</p><p>深憐末學。遐仰先宗。面赤不如語直。耳聾爭似心空。倒握竹篦三尺鐵。金烏飛上海門東。</p>
<p>心宗不可傳。開口成話墮。壓沙謾覓油。敲氷難取火。五色天麒麟。掣斷黃金鎻。</p>
</div>
<div class='div-other'><a id='mulu253' />
<p class='h2'>次韻澄散聖山居真蹟</p><p>樂道自然忘世緣。崖根結屋屢更年。霜華燦爛蒙雙鬢。雲葉參差擁半肩。百丈再能參馬祖。趙州早<span class='corr'>已</span>見南泉。誰來同撥地爐火。話到威音大劫前。</p>
</div>
<div class='div-other'><a id='mulu254' />
<p class='h2'>奉答無相大學士宋公見寄</p><p>本無自性金剛寶。那有他家藥汞銀。貴樂昇平佐明主。詞鋒筆陣肅天人。</p>
<p>善言言所不能言。一句當陽明正偏。珍重金華傅大士。掃空疊妙與重玄。</p>
</div>
<div class='div-other'><a id='mulu255' />
<p class='h2'>答赴</p></div>
<div class='div-other'><a id='mulu256' />
<p class='h2'>詔京城。諸高僧見寄韻二首</p><p>官驛涼生八月初。承恩入對御庭除。河清海晏開天統。虎踞龍蟠壯帝居。報國<span class='corr'>已</span>酬千里志。匡宗應上萬言書。特裁雲錦遙相寄。慰我林泉齒髮踈。奉詔新編佛樂成。萬靈趨會彩雲輕。經翻貝葉開龍藏。燈燦金蓮滿禁城。杭海梯山懷德厚。歸牛休馬賀時清。當年大覺辤仁廟。宸翰鐫珉在四明。</p>
</div>
<div class='div-other'><a id='mulu257' />
<p class='h2'>淨慈壽首座日本人。持危宋二學士所作南堂和尚行道記語錄序見示。書此以贈</p><p>仰山說法兜率天。扶桑人種<span class='corr'>陝</span>西田。舌頭不覺添三寸。鼻孔無端失半邊。道人氣岸真奇絕。脚踏金船載明月。慈雲堂前喫蒺䔧。滿懷冤屈憑誰雪。</p>
<p>京城特謁老維摩。雄詞妙辯翻銀河。持來長庚試一展。光燄萬丈輝松蘿。事理全彰容物我。纖塵不立難肯可。優鉢華敷劫外春。祥麟掣斷黃金鎻。</p>
</div>
<div class='div-other'><a id='mulu258' />
<p class='h2'>次了菴和尚韻題臥雲軒</p><p>深谷搆層軒。紛華不到眼。一榻臥白雲。長年遂踈散。聖賢出沒如浮雲。須彌百億皆幻塵。香雲樓閣遍塵剎。彌勒一一能分身。坐即臥兮臥即坐。誰管光陰蟻旋磨。勞生界上機巧萬端。臥雲軒中不消一唾。</p>
</div>
<div class='div-other'><a id='mulu259' />
<p class='h2'>光明室為天淵和尚題</p><p>我此光明室。廣博容大千。方便開戶牖。悲願堅墻垣。毗耶離城真規未泯。摩竭提國勝軌儼然。交羅從誇寶絲網。四色謾說金池蓮。馨香味觸常三昧。經行坐臥空諸緣。</p>
</div>
<div class='div-other'><a id='mulu260' />
<p class='h2'>次天界季潭和尚韻。送韞中宣首座</p><p>萬八千丈華頂峯。祥光貫日如晴虹。間生如識到全室。不離幻有談真空。匡眾龍河吉祥處。廣揚佛祖同風句。韞中傳誦無少差。妙乎不動中間樹。逆施倒用侶難識。量外機先好尋覓。一毫端上洞根源。日用現行明歷歷。君不見古有永嘉真覺師。曹磎證道誠希奇。又不見雲峰曾參翠巖老。意在驚虵先打草。不是佛兮不是心。亦非禪也亦非道。坐來如靠須彌山。折筯謾攪滄溟乾。從空放下從空看。轉地軸兮回天關。</p>
</div>
<div class='div-other'><a id='mulu261' />
<p class='h2'>追和古德雜言同韻五首</p><p>釋尊示跡度娑婆。正法難留像法過。易樹慢幢大力鬼。甘縈疑網小根魔。頂門眼活觀何遠。肘後符靈驗自多。萬一身心堅鐵石。終成砥柱障頹波。</p>
<p>一千七百閑公桉。何處誵訛透不過。脫體承當魔即佛。從頭執著佛成魔。心存厚德推恩廣。藥奏全功識病多。莫使毗盧清淨海。無風匝匝湧金波。</p>
<p>老屋深雲養宿痾。黃連石蜜幾甞過。罷拈藤杖勘禪侶。閒把茶甌敵睡魔。一剎那間猶是久。盡恒沙數未為多。翠岩一見慈明後。便有滔天逆水波。</p>
<p>鐵杵宜將石上磨。要教明試一翻過。證非證也三乘果。空可空兮五陰魔。撥火覓漚愚不少。檐泉帶月智何多。宗綱力振諸知識。骨冷雲山窣堵波。</p>
<p>塵沙剎海事如何。六十小劫風雨過。焰續智燈追列祖。鋒藏慧劒怖群魔。機先與奪真觀妙。格外提持錯會多。眨上眉毛回首看。分明全水即全波。</p>
</div>
<div class='div-other'><a id='mulu262' />
<p class='h2'>心上人求舍利禮寶陀</p><p>玉几峯前求舍利。寶陀巖畔禮觀音。要教瑞相時時現。空却塵勞種種心。</p>
</div>
<div class='div-other'><a id='mulu263' />
<p class='h2'>次韻送域侍者就柬廼師仲齡和尚</p><p>佛祖向上關。過在強描貌。有路不吾行。無繩還自縛。擊竹老香嚴。曾謂無錐卓。覓油謾壓沙。取乳期搆角。國師喚侍者。直截何差錯。望空穿鑿多。平地風波惡。道交仲齡翁。每思觀盛作。真乘好舉揚。叢林正衰落。嚴師禮覲復南詢。彈指聲中入樓閣。</p>
</div>
<div class='div-other'><a id='mulu264' />
<p class='h2'>次木菴和尚韻示鑑維那</p><p>心外非佛。佛外非心。無邊界不間毫髮。曠大劫何分古今。翠岩用處誵訛。將蝦釣鱉。雲峰悟時端的。握土成金。楮小自難懷大。綆脩終堪汲深。師子翻身兮。威獰罔測。羚羊掛角兮。踪跡何尋。雖云悟解隨類。當知演說一音。行待搖鞭匪良馬。棲能擇木真靈禽。</p>
</div>
<div class='div-other'><a id='mulu265' />
<p class='h2'>用恕中和尚韻送寄侍者參方</p><p>千差萬別消歸<span class='corr'>己</span>。咳唾揚眉契真理。道人欲作諸方遊。一步當知始於此。密意明明在汝邊。塵勞妄覺空鏖煎。烏藤倒握遍探討。抉珠須造驪龍淵。偷心未死成痼疾。神醫拱手何由痊。望真丹有大乘器。老胡得得來西乾。布毛吹起無別旨。侍者悟去良有以。竿頭百尺解翻身。越聖超凡都在汝。</p>
</div>
<div class='div-other'><a id='mulu266' />
<p class='h2'>虗室謌為莊藏主賦</p><p>虗也何室。室也何虗。虗兮匪曠。室兮匪拘。鑑世間如影響。了聖道如蘧廬。直下忘能忘所。自然無欠無餘。與麼與麼。塵毛剎土。隨緣遊戲。不與麼不與麼。蝸牛殻裏。妄自安居。當臺明鏡。歷掌神珠。頓空摩竭法令。掃蕩毗耶真規。赤脚波斯尋戶入。無言童子笑軒渠。</p>
</div>
<div class='div-other'><a id='mulu267' />
<p class='h2'>樵菴</p><p>斧在腰兮柴在肩。三間茅屋斷橋邊。盧能養母終傳法。王質觀棋<span class='corr'>已</span>得僊。煨芋日高開宿火。煑茶月下取寒泉。當年懶琖欠周密。惹動坭書下　九天。</p>
</div>
<div class='div-other'><a id='mulu268' />
<p class='h2'>雪崖</p><p>隆冬瑞雪豐年兆。先積高崖也自奇。雲盡半空騰素燄。風生四野奮寒威。神光獨立齊腰處。會祖忘眠縮項時。平地不無千仞險。足心酸澁洞靈知。</p>
</div>
<div class='div-other'><a id='mulu269' />
<p class='h2'>答前保福仲邠和尚</p><p>虗空不掛一絲頭。滄海能浮萬斛舟。廣學多聞都掃却。橫拈倒用有來由。松華堂上揮談麈。玉几峯前下釣鈎。雲侶憧憧問禪病。機先好舉過窻牛。</p>
</div>
<div class='div-other'><a id='mulu270' />
<p class='h2'>送舜西堂省親</p><p>天台南望青海邊。白髮慈母延高年。古寺編蒲作後範。隔江舉火超先賢。滔天恩波自枯竭。歷劫愛網空縈纏。洞明真智全真孝。銀山鐵壁堅非堅。</p>
</div>
<div class='div-other'><a id='mulu271' />
<p class='h2'>示離相儔長老</p><p>夾山早住一院。未得親承作家。不知千里懸隔。謬在毫釐有差。僧問法身。便答法身無相。僧問法眼。便答法眼無瑕。道吾為客聽法。一笑略露爪牙。茶邊慇懃致問。未免撒土拋沙。夾山器量本奇偉。即住華亭見船子。兩篙打時<span class='corr'>已</span>點頭。一橈呈處心全死。陳年爛葛藤。何用重新舉。既以披衣握麈。要稱祖師門下士。當知吾宗顯赫。利益人天有如此。</p>
</div>
<div class='div-other'><a id='mulu272' />
<p class='h2'>示師孫法雷藏主</p><p>瑞光圓照陞高堂。鼓輒墮地聲愈揚。有僧指鼓謂眾曰。法雷震地何其祥。弘荷大法果莫及。嚮風緇白如雲集。　天子賜坐御榻前。茶甌三蕩仍長吸。汝師訓汝名法雷。有意遠期成大材。四海叢林正衰落。波流風靡追難回。汝丁壯年宜奮勵。毗盧藏海空三際。一句無私廓頂門。歸源五葉真苗裔。</p>
</div>
<div class='div-other'><a id='mulu273' />
<p class='h2'>送邁藏主</p><p>心不是佛。智不是道。丹霞騎聖僧。馬祖踏水潦。五千教典盡掀翻。百億須彌俱靠倒。後非遲也先非早。啐啄之機難恰好。木鷄啼處月黃昏。芻犬吠時天大曉。絕承當。離膠擾。明知不覆藏。却許自探討。吳楚叢林知識多。臨機無吝攄懷抱。</p>
</div>
<div class='div-other'><a id='mulu274' />
<p class='h2'>定山</p><p>大定如山不傾動。山非大定還消磨。惟聞虗空不爛壞。七金五嶽徒嵳峩。鷲嶺衣付大迦葉。龍華待傳阿逸多。大洋海底遭火熱。須彌頂上翻金波。道人妙齡聽吾語。閻浮烏兔如飛梭。定起空山口無舌。何能與子歌長謌。</p>
</div>
<div class='div-other'><a id='mulu275' />
<p class='h2'>信中</p><p>信是道原功德母。善根長養在其中。玄微<span class='corr'>已</span>向言前薦。端的何妨格外通。誠實功夫能保惜。偏邪情解自消融。還他親到不疑地。空有雙忘顯正宗。</p>
</div>
<div class='div-other'><a id='mulu276' />
<p class='h2'>樵隱</p><p>旋作生柴帶葉燒。白雲丹嶂樂陶陶。</p>
<p>九天曾遣蒲輪召。不出頭來儘自高。</p>
</div>
<div class='div-other'><a id='mulu277' />
<p class='h2'>野牛</p><p>長林豐草臥雲煙。鼻孔遼天不受穿。消得乾坤閑歲月。荒來祖父舊田園。</p>
</div>
<div class='div-other'><a id='mulu278' />
<p class='h2'>韞中</p><p>上人字韞中。此義難部㭊。不是珠沉淵。亦非玉藏石。自家一寶秘形山。古今無價堪酬直。明明不離日月間。向外馳求徒費力。</p>
</div>
<div class='div-other'><a id='mulu279' />
<p class='h2'>梓巖</p><p>吾聞梓是木中王。托根層巖愈堅久。繁柯上徹碧雲高。重陰下覆蒼苔厚。秋老風傳錦瑟鳴。夜闌電掣金蛇走。空生宴坐天雨華。無說無聞獅子吼。</p>
</div>
<div class='div-other'><a id='mulu280' />
<p class='h2'>無言</p><p>維摩牀上示疾。善現巖間坐禪。一句何曾脫口。舌覆三千大千。</p>
</div>
<div class='div-other'><a id='mulu281' />
<p class='h2'>自明</p><p>非從他得。本有靈光。不離當念。洞徹十方。</p>
</div>
<div class='div-other'><a id='mulu282' />
<p class='h2'>清白軒為天寧原上人題</p><p>玉壺貯水。銀碗盛雪。物理自彰。清白誰說。四時遷謝兮。有古有今。六窻虗明兮。無二無別。經行既從容。宴坐尤超絕。門外黃塵沒馬深。毫端辯的方親切。</p>
</div>
<div class='div-other'><a id='mulu283' />
<p class='h2'>送秀書記遊台鴈</p><p>掃空積翠三關語。便有經天緯地謀。五百聲聞都勘過。詎那爭敢不低頭。</p>
</div>
<div class='div-other'><a id='mulu284' />
<p class='h2'>次韻贈興藏主</p><p>佛祖最上乘。非空亦非色。參之詎可參。得也竟何得。不有寸心丹。難逢雙眼碧。道人精進幢。終當造玄極。</p>
</div>
<div class='div-other'><a id='mulu285' />
<p class='h2'>送日本生禪人禮寶陀遊天台</p><p>生緣辭絕域。參禮到中洲。妙相從心現。真乘匪力求。白華嚴洞曉。紅葉石橋秋。直下明端的。艱懃志可酬。</p>
</div>
<div class='div-other'><a id='mulu286' />
<p class='h2'>妙禪人求</p><p>何用談玄并說妙。亦無密授與親傳。渾侖一箇鐵餕饀。細嚼方知百味全。</p>
</div>
<div class='div-other'><a id='mulu287' />
<p class='h2'>借韻勉陟藏主</p><p>真誠衲子陟藏主。來伴閒居三兩年。處<span class='corr'>己</span>肯摸今日樣。探玄期拍古人肩。良駒豈待搖鞭影。瑞鳳終知飲醴泉。佛祖話頭千七百。直須一一薦言前。</p>
</div>
<div class='div-other'><a id='mulu288' />
<p class='h2'>借韻示暐藏主</p><p>牧來水牯得純時。何用施呈嚙鏃機。藏裏無珍應失色。籬根瓦礫自生輝。本無凡聖成階級。那有乾坤受範圍。黃蘗當年打臨濟。烏藤六十不知歸。</p>
</div>
<div class='div-other'><a id='mulu289' />
<p class='h2'>借韻示朗長老</p><p>列祖大開方便門。迅機殺活棒頭分。長鯨吸盡百川水。徤鶻衝開萬里雲。佛自佛兮居佛位。魔誰魔也墮魔群。莫嫌老我無傳授。纔涉纖塵染污君。</p>
</div>
<div class='div-other'><a id='mulu290' />
<p class='h2'>示徒弟楚長老</p><p>古有至人。善施法令。似空噇空。如鏡照鏡。赴齋大士提起門槌。掃地寒山放下帚柄。百千劫未始拋離。二六時自然相應。修也何修。證亦非證。無言童子念摩訶。耳根塞却分明聽。</p>
</div>
<div class='div-other'><a id='mulu291' />
<p class='h2'>借韻示徒弟思隱</p><p>大陽傳法付皮履。曹洞宗風墜還起。滄溟枯竭須彌低。千聖之手堪同擕。頂門正眼如未明。黃金無色蘭無馨。楊岐垂派到崑阜。看他各展扶宗手。折膠墮指猶未寒。扶珠驪頷方為難。祖域荒涼正此時。危如九鼎懸一絲。汝能遠來慰空寂。打汝罵汝都無力。一句分明向汝談。前三三與後三三。</p>
</div>
<div class='div-other'><a id='mulu292' />
<p class='h2'>乾峯乾長老字象初</p><p>指乾曰象初。乾也從何起。未聞太虗空。形其有終始。古德曾有言。貴在明自<span class='corr'>己</span>。有物天地先。無頭亦無尾。不逐四時凋。認著還不是。道人曾主乾峯來。未開口前。早<span class='corr'>已</span>明斯旨<span class='note-inline'>(咄)</span>。</p>
</div>
<div class='div-other'><a id='mulu293' />
<p class='h2'>珽藏主字大珪</p><p>試玉要須經烈燄。纔形纖翳成玼玷。不分真偽開眼人。非惟燕石藏來賺。難逢至寶出人間。能別至寶尤為難。卞和三獻遭刖足。煙雲結恨遺荊山。當知至寶得非得。倘分美惡成仇敵。明明不離萬像中。鶻眼龍睛曾莫識。</p>
</div>
<div class='div-other'><a id='mulu294' />
<p class='h2'>無我字照上人求</p><p>火寄諸緣。或炎或熄。水流於下。隨曲隨直。風動搖而成聲。雲去來而絕跡。乳和水而易分。膠隱色而難識。諸法何紛紜。當體本空寂。自家拶倒須彌盧。一句了然超百億。</p>
</div>
<div class='div-other'><a id='mulu295' />
<p class='h2'>贈靈隱迅藏主</p><p>堂堂古德。凜凜真規。美流萬世。清振一時。秉起金剛慧劒。撒出海藏摩尼。不有龍睛鶻眼。難窺電激颷馳。與麼與麼。得之於心。剖石逢玉。不與麼不與麼。失之於旨。畫虎成狸。莫辜三事衲。惜取兩莖眉。閻浮光陰迅疾不少駐。究明<span class='corr'>己</span>躬大事毋自欺。</p>
</div>
<div class='div-other'><a id='mulu296' />
<p class='h2'>次韻贈淨慈達藏主</p><p>虎丘直下到西丘。派列枝分多勝流。萬指雲堂曾弗顧。孤村草店肯遲惡。機先中的同非別。句裏藏鋒各有由。信手揭翻華藏海。還他全放復全收。</p>
</div>
<div class='div-other'><a id='mulu297' />
<p class='h2'>贈四明廉長老</p><p>佛祖門庭海樣深。出家自合遍參尋。研窮至理楔出楔。透脫玄關金愽金。垂棘連城難著價。陽春白雪罕知音。德山一見龍潭後。頓息從前種種心。</p>
</div>
<div class='div-other'><a id='mulu298' />
<p class='h2'>次韻示奧侍者</p><p>有見非真見。無傳即正傳。頭頭開智眼。法法離情緣。未解抽金鏃。休云打鐵船。布毛吹起處。不是祖師禪。</p>
</div>
<div class='div-other'><a id='mulu299' />
<p class='h2'>虎丘繼藏主。嘗到太白山中。請舉話。因寄偈見謝。故答以示之</p><p>開口無非觸祖翁。難教金翅不吞龍。陳年酸饀咬得破。颺向籬根糞壤中。</p>
</div>
<div class='div-other'><a id='mulu300' />
<p class='h2'>贈輔侍者</p><p>少室真規。摩竭法令。照乘神珠。當臺明鏡。言思莫及處。拄杖生根。心手相忘時。鉢盂安柄。國師三喚侍者。侍者隨聲三應。不是量外施功。亦非機先取證。南海波斯念八還。生鐵崑侖側耳聽。</p>
</div>
<div class='div-other'><a id='mulu301' />
<p class='h2'>贈觀上人</p><p>靈踪聖跡滿區寰。東南四處尤殊特。設利靈光或可求。觀音妙智終難測。石橋瀹茗供聲聞。南冥焚檀禮彌勒。喜公操心絕比倫。顧我有口那椷默。歇去向外妄馳求。成來自<span class='corr'>己</span>真功德<span class='note-inline'>(咄)</span>。</p>
</div>
<div class='div-other'><a id='mulu302' />
<p class='h2'>隱翠軒為劉振道題</p><p>隱翠於空兮。翠豈非空。隱空於翠兮。空亦是色。隱顯無二兮。殊媿蒼穹。空色不分兮。那臻玄極。闌干獨倚時。萬像明歷歷。</p>
</div>
<div class='div-other'><a id='mulu303' />
<p class='h2'>題倒騎牛</p><p>三五兒童髽兩角。笛中吹得落梅華。牧來水牯路頭熟。顛倒騎時也到家。</p>
</div>
<div class='div-other'><a id='mulu304' />
<p class='h2'>示左右同韻二首</p><p>細嚼東山鐵酸饀。蔗漿氷碗讓甘涼。北齊荷法思龍樹。投子傳宗嗣大陽。</p>
<p>殑伽非鼻可聞香。壁月無風亦自涼。空手教人放下著。趙州特地啟嚴陽。</p>
</div>
<div class='div-other'><a id='mulu305' />
<p class='h2'>宗淨頭求</p><p>東司不可說佛法。趙州此話播叢林。屎腸抖擻不出底。休向威音那畔尋。</p>
</div>
<div class='div-other'><a id='mulu306' />
<p class='h2'>亨淨頭求</p><p>水槽每日積來滿。湯鑊及時燒得溫。炙地薰天乾屎橛。娘生鼻孔幾曾開。</p>
</div>
<div class='div-other'><a id='mulu307' />
<p class='h2'>示道者智實參方</p><p>梵語頭陀。此云抖擻。清淨本然。塵垢何有。大千界不妨山高海深。無量劫一任烏飛兔走。奉眾勤勞宜力行。律<span class='corr'>己</span>規繩要堅守。未能追攀入室之象龍。莫負捨送出家之父母。不見老飲光。常居萬人後。知識門庭好遍參。王麈橫揮獅子吼。</p>
</div>
<div class='div-other'><a id='mulu308' />
<p class='h2'>得淨人火</p><p>聽誦金剛經。豁開死眼。解下墜腰石。半夜傳衣。撥波求得火。燒却五須彌。</p>
</div></div>
<p class='juan'>了堂和尚後錄<span class='note-inline'>(終)</span></p>
</div><!-- end of div[@id='body'] -->
</body></html>