<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>了堂惟一禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-other'><a id='mulu1' />
<p class='h1'>了堂一和尚語錄總目</p>
<ul class="">
<li>卷一
<ul class="">
<li>慶元路延慶寺語錄</li>

<li>台州路紫籜山廣度寺語錄</li>
</ul></li>

<li>卷二
<ul class="">
<li>慶元路天寧寺語錄</li>

<li>天童寺語錄</li>

<li>頌古</li>

<li>讚語</li>

<li>自讚</li>
</ul></li>

<li>卷三
<ul class="">
<li>偈頌</li>

<li>小佛事</li>
</ul></li>

<li>卷四
<ul class="">
<li>後錄</li>
</ul></li>
</ul></div>No. 1417
<p class='juan'><a id='mulu2' />了堂和尚語錄卷第一</p>
<div class='div-other'><a id='mulu3' />
<p class='h1'>初住慶元路延慶禪寺語錄</p><p class="byline">門人　宗義　省端　編</p><p>師於至順元年庚午。秋八月初四日。在本路萬壽禪寺首座寮受請。次日入寺。指山門云。頂門具眼。未舉先知。水到渠成。雲開月現。</p>
<p>佛殿。燒香云。生佛<span class='corr'>已</span>前。一段奇特大事。今朝覿面相呈。便禮拜。</p>
<p>據室。明鏡當臺。物來斯照。錦鱗躍浪。鈍鳥棲蘆。</p>
<p>陞座。拈香云。此香。端為祝延今上皇帝聖躬萬歲萬歲萬萬歲。陛下。恭願。金輪統御。壽等乾坤。玉燭均調。明踰日月。次拈香云。嗅之則全無氣息。用之則炙地熏天。人言價重娑婆。我謂分文不直。爇向爐中。供養前住平江路薦嚴禪寺。楊岐第十一世。竺元道和尚。用酬法乳之恩。<span class='corr'>斂</span>衣就座。上首白椎云。法筵龍象眾。當觀第一義。師云。機先覓妙。空裏㘽花。語下求玄。水中捉月。如有作家禪客。不妨對眾決疑　僧問。一人有慶。兆民賴之。學人上來。請師祝聖。師云。劫石有消日。君恩無盡時。進云。祝　　聖<span class='corr'>已</span>蒙師指示。向上宗乘事若何。師云。鐵牛對對黃金角。進云。解吹無孔笛。天下總聞聲。師云。伸手不見掌。進云。若不登樓望。焉知滄海深。師云。竇八布衫穿。進云。與麼則感恩有分。師云。八花毬子上。不用綉紅旗。僧禮拜　師乃云。罷訪諸方知識。來歸古鄮城中。土面灰頭。養問四壁。其奈宿緣難避。來主江干蕞爾禪林。水遶千村。槎橫斷港。數聲柔櫓。一曲漁歌。煩佗真正舉揚。直是超情絕謂。無端擊動法鼓。緇素駢臻。更欲山僧為蛇畫足。法昌對泥像說法。事急計生。風穴單丁七年。巧盡拙出。汾陽弄西河獅子。神頭鬼面。楊岐㘽田博飯喫。鐵心石膓。者一隊老古錐。熏天富貴。裝出徹骨貧窮。新延慶則不然。竪拂子。天上有星皆拱北。人間無水不朝東　復舉。趙州因僧問。狗子還有佛性也無。州云無。師云。趙州狗子無佛性。古今多少錯商量。自從六國平來后。蕩蕩無為化日長。上首白椎云。諦觀法王法。法王法如是。</p>
<p>上堂。風不鳴條。雨不破塊。洞山於金剛嶺上栽松。溈山到國清寺裏受戒。東海烏鰂。南山筀筍。總是自家買賣。更問如何。漆桶不快。拍禪床下座。</p>
<p>上堂。建法幢立宗旨。明明佛敕曹溪是。永嘉大師雖□□竪降旗。大似偷鈴掩耳。以拂子畫一畫。一把柳絲收不得。和烟搭在玉闌干。</p>
<p>開爐上堂。衲僧活計無多子。放下諸緣緩作程。品字柴頭煨正暖。不知紅日又東昇。</p>
<p>上堂。舉汾陽和尚示眾云。識得主丈子。行脚事畢。三角云。識得主丈子。入地獄如箭射。師云。二尊宿總被主丈子穿却。延慶則不然。拈主丈。冬不寒臘后看。</p>
<p>除夜小參。僧問。一年將盡夜。萬里未歸人。如何是未歸人。師云。眼似鼓椎。進云。誰知遠烟浪。別有好思量。師云。碧落碑無贗木。進云。一言截斷千江口。萬仞峰頭始得玄。師云。錯認定盤星　乃云。纔見冬至。又逢歲除。兩曜奔忙。萬物代謝。浮生若此。榮枯得失。徒自紛紜。我沙門釋子。無饑寒之迫。無征役之勞。二六時中。合作麼生支準。求玄妙。枉費精神。無事無為。又成莽鹵。臨濟大師道。有一無位真人。常在汝等諸人面門出入。未證據者看看。恁麼說話。也是萬里崖州。良久。明年更有新條在。惱亂春風卒未休。</p>
<p>復舉。投子因僧問。如何是十身調御。投子下禪牀立。又問。凡聖相去幾何。投子下禪牀立。師云。大小投子。將官路當人情。傷鹽傷醋。過犯彌天。</p>
<p>上堂。雞銜燈琖走。鼈吹釣魚竿。寶劒當空擲。神光照膽寒。以拂子畫一畫。波斯嚼碎三斤錢。莫向金剛腦后看。</p>
<p>元宵上堂。叢林中。纔見說燈籠與露柱交參。便作奇特商量。及乎尋常說話。是對面蹉過。以拂子畫一畫。今朝正月十五。今夜處處放燈。</p>
<p>佛誕上堂。如來降誕在今朝。摩耶夫人是其母。指天指地語□々。拈得□□□□□。謾神嚇鬼二千年。兒孫幾箇能知有。令行□□□雲門。也是蝦跳不出斗。競將惡水驀頭澆。大地山河顛倒走。</p>
<p>上堂。僧問。金剛眼中著得什麼。師云。著得什麼則且置。汝喚什麼作金剛眼。進云。學人不會。師云。問取燈籠。進云。十二時中如何用力。師云。無汝用力處。僧禮拜　師乃云。臥病丈室。久不上堂。然語言有間。此法無間。日夜惟憑森羅萬象。墻壁瓦礫。為眾敷揚。所以道。塵說剎說熾然說。三世一切說。擊拂子。若將耳聽終難會。眼處聞聲方始親。喝一喝。</p>
<p>示眾。龜毛拂子兔角杖。拈向人前任度量。昨日前村行一轉。田田水滿稻花香。擊拂子下座。</p>
<p>解夏上堂。舉翠巖參和尚示眾云。一夏與師僧。東語西話。看取翠巖眉毛。還在也無。師云。多財善賈。長袖善舞。撿點將來。也是賊過后張弓。</p>
<p>上堂。舉教中道。知見立知。即無明本。知見無見。斯即涅槃。拍禪床。世事但將公道斷。人心難與月輪齊。</p>
<p>祖忌拈香。冷坐九年。和麩糶麵。手擕隻履。賣狗懸羊。年年十月初五日。多費兒孫一瓣香。</p>
<p>上堂。昨日有一僧。自羅浮來。一僧自南嶽來。一人頭長脚短。一人額闊眉低。總有佛法身心。且道那一人合受人天供養。以拂子畫一畫。巴峽猿啼霜月曉。斷腸何必待三聲。</p>
<p>佛成道上堂。釋迦老子生在王宮。鼻孔大頭向下。雪山苦行六年。鼻孔大頭向下。夜覩明星悟道。鼻孔大頭向下。擊拂子。幾多杜撰巡官。只管敲磚打瓦。</p>
<p>歲旦上堂。舉黃龍南禪師因僧問。舊歲<span class='corr'>已</span>去。新歲到來。不涉二途。請師指示。龍云。東方甲乙木。師云。者僧大似向繡針眼裏。躍出衝浪錦鱗。其奈黃龍向冷灰堆中。撥出亘天紅燄。且道。涉二途不涉二途。有指示無指示。拈主丈卓一下。李將軍有嘉聲在。不得封侯也是閒。</p>
<p>上堂。昨日歸自城中。道傍田翁相邀少憩。眼見耳聞。無非清淨性中流出。成得一頌。今朝舉似諸人。小圃新薑露紫芽。荳緣籬落半乾花。兒童總角赤雙脚。釣得錦鱗歸自誇。便下座。</p>
<p>上堂。前半夏<span class='corr'>已</span>過。堂前鐵鋸舞三臺。后半夏未來。眼裡瞳人吹木叫。即今中夏。猢猻上樹尾連顛。洞山五位。臨濟三玄。拈向一邊。久雨乍晴。各宜曬㫰皮草。</p>
<p>解夏上堂。九夏安居事<span class='corr'>已</span>圓。百千億劫亦如然。獼猴撲碎軒轅鏡。出草菸菟角指天。</p>
<p>上堂。僧問。有言有說。皆是世諦之談。無言無說。未是衲僧行履處。幸對人天。請師垂示。師云。數聲清磬是非外。一箇閒人天地間。進云。專為流通。師云。無油不點燈。僧禮謝　師乃云。萬法是心光。諸緣惟性曉。本無迷悟人。只要今日了。西天四七。東土二三。天下老和尚。總是未了底漢。擊拂子。水流黃葉來何處。牛帶寒鴉過別村。</p>
<p>上堂。拈主丈喝一喝。卓主丈云。了。便下座。</p>
<p>上堂。菩提涅槃。真如解脫。是諸佛之所證。無明煩惱。妄想塵勞。是眾生之業惑。只如世界未成。無佛名無眾生名。如上許多絡索。畢竟向甚處安著。良久。任從滄海變。終不為君通。</p>
</div>
<div class='div-other'><a id='mulu4' />
<p class='h1'>台州路紫籜山廣度禪寺語錄</p><p class="byline">門人　思齊　思靜　編</p><p>師於至正二年壬午。冬十月初一日入寺。指山門云。入此門來。莫存知解。泥牛吼月。木馬追風。</p>
<p>佛殿。燒香云。百千諸佛。向一毫頭上識取。金屑雖貴。落眼成翳。</p>
<p>據室。我此法印。為欲利益世間故說。拈主丈。道得也三十棒。道不得也三十棒。卓主丈。車不橫推。理無曲斷。</p>
<p>拈衣。雞足山中。翻成特地。黃梅夜半。愈覺乖張。今日籜峰親授受。披來非短亦非長。</p>
<p>院劄。此是當今聖君賢相。密護大法底句子。度劄云。不妨對眾宣揚。</p>
<p>三宗諸山疏。說而默。默而說。喚鐘作甕。證龜成鼈。珊瑚枝枝撐著月。</p>
<p>江湖疏。越山吳水。春樹暮雲。威鳳祥麟自出群。</p>
<p>指座。法空寶座。人人共登。須彌燈王。猶較一級。登座拈香祝聖罷。<span class='corr'>斂</span>衣就座。護聖和尚白椎云。法筵龍象眾。當觀第一義。師云。有問有答。未出常情。無事無為。猶存知解。莫有獨脫無依底麼。不妨相見　僧出問。崑山那畔。肯笑堂前。歸源正印。早<span class='corr'>已</span>親傳。今日籜峰祝聖開堂。願聞法要。師云。須彌頂上擊金鐘。進云。逈然一句超今古。高蹈毗盧頂上行。師云。不打者鼓笛。進云。昔日保壽開堂。三聖橫身相為。臨濟住院。普化盡力扶持。畢竟明箇什麼。師云。兩頭俱坐斷。一劒倚天寒。進云。與麼則五位君臣齊裂下。三玄戈甲一時收。師云。錯下名言。僧喝一喝。禮拜歸眾。師云。亂統禪和。如麻似粟　乃云。如我按指。海印發光。古佛堂前。敲空覓響。非風旛動。仁者心動。曹溪路上。好肉剜瘡。直饒別有生涯。也是和泥合水。今日新廣度。為　國開堂。畢竟合談何事。新羅與占波鬬額。燈籠與露柱交參。一切智智清淨。無二無二分。無別無斷故。正恁麼時。且道腦后一句。是第幾機。良久。好把一枝無孔笛。等閑吹出萬年歡　復舉。夾山因僧問。如何是夾山境。山云。猿抱子歸青嶂裡。鳥銜花落碧巖前。法眼云。我二十年。只作境會。師云。夾山放去太奢。法眼收來太儉。撿點將來。總未有出身之路。護聖和尚再白椎云。諦觀法王法。法王法如是。</p>
<p>當晚小參。僧問。言前薦得。猶為滯殻迷封。句下承當。未免觸途成滯。學人上來。請師方便。師云。牡丹花下睡猫兒。進云。只如疏中有語。非惟事理圓融。且喜師資會遇。又且如何。師云。堂前鐵鋸舞三臺。進云。與麼則青山不鎖長飛勢。滄海合知來處高。師云。嘉州大象喫鹽多。<span class='corr'>陝</span>府鐵牛添得渴。乃云。安洲管內。紫籜峰頭。昔混源密禪師。洎屢代名德唱道之地。實東南之覺場。龍象之淵藪。無似之蹤。祗奉院命。繼席茲山。誠為叨忝。賴有暮翁老和尚在上。伏望壽同趙州。以永佛祖慧命。寅夕得遂咨扣。幸莫大焉。然叢林小參。謂之家教。其間鍋子大小。杓柄短長。未暇撿點。諒惟我此一眾。猶百鍊精金。慣調良驥。見超量外。不待繁詞　復成一偈。舉似大眾。長庚籜頂半千里。多士偕行不憚勞。主丈且將留靠壁。同看千嶂起波濤。</p>
<p>謝首座藏主上堂。人天眼目。堂中上座。通人分上。未舉先知。大藏小藏。全提半提。是甚熱椀鳴聲。青蘿夤緣。直上寒松之頂。白雲淡泞。出沒太虗之中。擊拂子下座。</p>
<p>上堂。舉明招示眾云。者裏風頭稍硬。且歸煖處商量。眾隨至方丈。招云。纔到煖處便瞌睡去。以主丈一時打散。師云。老明招拋出一機。不妨奇特。當時一眾。若是靈利衲僧。待他道且歸煖處商量。便好一時散去。教他獨眼龍。有理難伸。下座。</p>
<p>上堂。夜繩不動。疑之為蛇。暗室本空。怖之有鬼。昆明池裏失却劒。曲江江上撈得鋸。阿呵呵。囉囉哩。鴶鷯舌頭三千里。</p>
<p>上堂。與麼與麼。得之於心。伊蘭作旃檀之樹。不與麼不與麼。失之於旨。甘露乃蒺藜之園。鐘樓上念讚。床脚下種菜。勝首座道。猛虎當路坐。又作麼生。擊拂子下座。</p>
<p>冬至小參。僧問。還丹一粒。點鐵成金。至理一言。轉凡成聖。學人上來。請師一點。師云。頭長脚短。進云。只如僧問古德。如何是冬來事。古德云。京師出大黃。又作麼生。師云。舌上覆金錢。進云。初心後學。乍入叢林。和尚豈無方便。師云。秤鎚鋸解血淋漓　乃云。教中道法離見聞覺知。若行見聞覺知。是則見聞覺知。非求法也。天左旋地右轉。日東上月西落。寒來暑往。陰極陽生。鐵樹開花。氷河發燄。君子道長。小人道消。喚作見聞覺知得麼。不喚作見聞覺知得麼。如斯解會。正是認影迷頭。所以道。放行則怛薩舒光。把住則泥沙匿耀。拈主丈。野色更無山隔斷。天光直與水相連。</p>
<p>上堂。深山巖崖無佛法。石頭大底大小底小。一冬二冬叉手當胸。籬頭吹觱栗。元是夜來風。</p>
<p>上堂。舉趙州一日在井樓上。見南泉過。以手抱樓柱叫云。相救。泉以主丈擊樓柱五下而去。州便具威儀。上方丈謝云。適來謝和尚相救。師云。殺人刀活人劒。</p>
<p>除夜小參。一年三百六十日。今夜歲盡年窮。諸方說妙談玄。者裏應時納佑。西天四七。東土二三。天下老和尚。總是打淨潔毬子。抱不哭孩兒底漢。譬如琴瑟箜篌。雖有妙音。若無妙指。終不能發。衲僧分上。不在多端。地凍天寒。伏惟珍重　復舉。僧問古德。年窮歲盡時如何。古德云。東村王老夜燒錢。師云。東村王老夜燒錢。江上漁翁把釣竿。多少徧參雲水客。含元殿裡覓長安。</p>
<p>元旦上堂。元正肇祚。萬物咸新。恭惟。兩序大眾。各各起居多福。三九二十七。菩提涅槃。真如解脫。是甚敲門瓦子。擊拂子。但得雪消去。自然春到來。</p>
<p>元宵上堂。舉教中道。一切眾生。具有如來智慧德相。只為妄想執著。而不證得。乃云。燈籠㳂壁上天台。寒山拾得笑咍咍。自有一雙窮相手。不曾容易舞三臺。</p>
<p>上堂。拈一莖草。作丈六金身。將丈六金身。作一莖草。好大眾。不是苦心人不知。便下座。</p>
<p>上堂。舉三聖道。我逢人則出。出則不為人。興化道。我逢人則不出。出則便為人。師云。耳朵兩片皮。牙齒一具骨。無人過價。打與五伯。</p>
<p>上堂。僧問。文殊與普賢。萬法悉同源。文殊普賢即不問。如何是同源底法。師云。胡張三黑李四。進云。一毛吞巨海。於中更何言。師云。不勞懸石鏡。天曉自鷄鳴。進云。是非不到處。還有句也無。師云。誠知你亂會。</p>
<p>乃云。小乘錢貫。大乘井索。有漏笊篱。無漏木杓。東卜西卜。七錯八錯。辱不辱。足不足。樂不樂。雪峰輥木毬。普化搖鈴鐸。</p>
<p>上堂。十五日<span class='corr'>已</span>前。師子不咬麒麟。十五日<span class='corr'>已</span>後。猛虎不食伏肉。正當十五日。水上掛燈毬。良久。但得螺螄吞大象。泗洲出現在楊州。</p>
<p>浴佛上堂。竪起拂子。即今釋迦世尊。在山僧拂子頭上誕生。頂上灌九龍香水。足下敷百寶蓮華。汝等諸人還見麼。直饒見得倜儻分明。也是迷頭認影。擊拂子。</p>
<p>結夏小參。釋迦老子。二千年前。在靈山會上。事不獲<span class='corr'>已</span>。立箇法門。謂之禁足護生。剋期取證。迨今天下叢林。遵行莫違。西天以蠟人為驗。東土以鐵彈子為驗。竹山今夜擊鼓集眾。初無許多閒家潑具。只向諸人道。參須實參。悟須實悟。今日是三明日四。雪霜容易上人頭。</p>
<p>復舉。古德云。道不得底句。不在天台。定在南嶽。師云。一句明明定古今。天台南嶽謾追尋。子期去後人何限。流水高山孰賞音。</p>
<p>上堂。倒跨楊岐驢。蹈翻華藏海。文殊普賢。窺覰無門。狸奴白牯。放光動地。會醫還少病。知分不多愁。</p>
<p>上堂。舉長慶稜道者。廿年坐破七箇蒲團。只管看驢事未去。馬事到來。因卷簾大悟。說箇頌云。也大差也大差。卷起簾來見天下。有人問我解何宗。拈起拂子劈口打。師云。有般底聞與麼道。便將情識<span class='corr'>摶</span>量。<span class='corr'>刺</span>腦入膠盆。殊不知。我王庫內。無如是刀。便下座。</p>
<p>上堂。古㵎泠泠。亂峰矗矗。拈得鼻孔。失却眼睛。喝一喝。</p>
<p>進退兩序上堂。或進或退。或左或右。扶<span class='corr'>已</span>墜之綱宗。碎衲僧之窠臼。敵勝還他師子兒。驚群須是英靈手。擊拂子下座。</p>
<p>上堂。古德云。譬如牛過窓櫺。頭角四蹄都過了。只有尾巴過不得。師云。且道誵訛在什麼處。良久。一言<span class='corr'>已</span>出。駟馬難追。</p>
<p>上堂。有物先天地。無形本寂寥。能為萬象主。不逐四時凋。拈主丈。古人忍俊不禁。和盤托出。爭奈美食不中飽人喫。卓主丈下座。</p>
<p>解夏小參。一夏九十日。今<span class='corr'>已</span>告圓。山僧未嘗蹉口道著佛法二字。諸人每日著衣喫飯。何曾欠少一絲毫。好箇古佛家風。直是超情絕謂。今夜鼓寂鐘沈。無端諸人上來。剛要畫蛇添足。古德云。我若真正舉揚。法堂前草深一丈。隨汝顛倒所欲。南斗七北斗八。竹山則不然。今年桃李貴。一顆直千金。</p>
<p>上堂。三世諸佛。舌頭無骨。六代祖師。眼裏無筋。古廟香爐雖冷。燒却諸人面門。莫言不道。便下座。</p>
<p>中秋上堂。舉教中道。修多羅教。如標月指。若復見月。了知所標畢竟非月。拈主丈。恁麼說話。大似嚼飯餧嬰孩。面皮厚多少。卓主丈下座。</p>
<p>上堂。釋迦掩室於摩竭。淨名杜口於毗耶。須菩提巖間宴坐。天帝釋空中雨花。古今日月。古今山川。大鵬一舉九萬里。蟠桃結實三千年。</p>
<p>上堂。舉雪峰示眾云。盡大地撮來。如粟米粒大。拋向面前。漆桶不會。打鼓普請看。師云。老雪峰不妨賣悄。拋向面前。會與不會則且置。打鼓普請看。是什麼閒。</p>
<p>開爐上堂。衲僧萬慮不干懷。妙用頭頭自偶諧。寒夜地爐無宿火。明朝山上有生柴。</p>
<p>上堂。佛真法身猶若虗空。應物現形如水中月。驀拈主丈。釋迦世尊即今走入露柱裏去也。汝等諸人。因甚鼻孔失却半邊。靠主丈下座。</p>
<p>上堂。僧問。智不到處。切忌道著。道著時如何。師云。文不加點。進云。與麼則無處容身也。師云。貴買賤賣。進云。官不容針。私通車馬。師云。七差八錯。僧禮拜　師乃云。三界二十五有是幻。四大五蘊。六入十二處十八界是幻。樓臺殿閣。人畜草木。凡所有相。悉皆是幻。畢竟喚什麼作實相。良久。一聲天外鴈。孤客<span class='corr'>已</span>先寒。</p>
<p>上堂。舉雲門示眾云。乾坤之內。宇宙之間。中有一寶。秘在形山。拈燈籠向佛殿裡。將山門安燈籠上。師云。中有一寶。秘在形山。大小雲門蹉過也不知。拈燈籠向佛殿裡。將山門安燈籠上。竹山要斷不平。拈主丈。大盡三十日。小盡二十九。</p>
<p>佛成道上堂。逾城出家。六年苦行。夜覩明星。成無上覺。顢顢頇頇。莽莽鹵鹵。掇轉南辰向北看。五五依然二十五。</p>
<p>上堂。至道無難。唯嫌揀擇。但莫憎愛。洞然明白。以拂畫一畫。寒則向火。熱則乘凉。</p>
<p>元旦上堂。新年頭無佛法可說。惟願　皇圖永固。佛日增輝。四海晏清。萬民樂業。我衲僧家。用捨有時。進退合禮。頭頭妙用。物物全彰。良久。臥龍纔奮迅。丹鳳便翱翔。</p>
<p>元宵上堂。最初一句。末後一機。直下構得。燈籠露柱動地放光。其或未然。竹山今日失利。</p>
<p>上堂。我此間。也無禪也無道。也無玄也無妙。只有一口劒。佛來也斬。魔來也斬。眾中忽有人出來道。借和尚劒看。只向他道。三年一閏。五年再閏。</p>
<p>佛涅槃上堂。諸佛不出世。亦無有涅槃。但以假名字。引導於眾生。昨夜南山虎咬大蟲。蛇吞鼈鼻。畢竟是第幾機。喝一喝。</p>
<p>上堂。三分春光二分過。衣單之下事如何。勞生只有僧無事。莫教蹉跎兩鬢皤。</p>
<p>上堂。舉趙州一日在東司頭。見文遠侍者過。乃喚文遠。遠應諾。州云。東司頭不可與汝說佛法。師云。趙州謾文遠侍者即得。若是眼睛定動底。教它屙也不了。</p>
<p>侍者醫士至上堂。一十八年。紙襖上抄來底。好箇陳年藥方。若是攢簇不得底病。總用不著。拈主丈。昨夜洞庭湖火發。燎却嘉州石像眉毛。卓主丈下座。</p>
<p>佛誕上堂。盡道釋迦老子。二千年前。於淨飯王宮。摩耶夫人右脇誕生。又道未離兜率。<span class='corr'>已</span>降王宮。未出母胎。度人<span class='corr'>已</span>畢。拈主丈。虗空裡釘橛底有甚數。飯籮裡撒屎底有甚數。卓主丈。</p>
<p>上堂。舉教中道。見明之時。見非是明。見暗之時。見非是暗。見空之時。見非是空。見塞之時。見非是塞。見見之時。見非是見。見猶離見。見不能及。師云。金剛與泥神揩背。燈籠與露柱交參。處處綠楊堪繫馬。家家門戶透長安。</p>
<p>聖節。邑中陞座。問答罷。乃云。雲從龍風從虎。聖人作而萬物覩。是以山河藉聖人而永固。日月藉聖人而長明。百官藉聖人而祿位常居。萬民藉聖人而畊桑樂業。四時適序。五穀豐登。賢俊挺生。鳳麟呈瑞。皜皜乎不可尚矣。巍巍乎莫能名焉。且道林下衲僧。畢竟如何慶讚。良久。但見皇風成一片。不知何處是封疆。復說偈云。大哉　萬乘尊。天下蒼生父。神聖越唐虞。謨烈超文武。百億須彌盧。壽山高莫比。無邊香水海。福海亦如是。</p>
<p>上堂。一塵飛而翳天。一芥墮而覆地。蝦蟇蚯蚓。悉證圓通。牆壁瓦礫。常宣妙義。拈主丈。大田多稼飽甘霖。喜色歡聲滿寰宇。</p>
<p>上堂。日往月來。星移斗換。一夏九十日。如今<span class='corr'>已</span>過半。溈山水牯牛。拽脫鼻圈則且置。德山卓牌於閙市。畢竟意在於何。喝一喝。</p>
<p>上堂。舉盤山積禪師示眾云。心月孤圓。光吞萬象。光非照境。境亦非存。光境俱亡。復是何物。師云。天台則有。南嶽則無。趙州東壁掛葫蘆。</p>
<p>上堂。十五日<span class='corr'>已</span>前。即心即佛。十五日<span class='corr'>已</span>後。非心非佛。正當十五日。不是心。不是佛。不是物。三家村裡生苕帚。十字街頭破草鞋。</p>
<p>解夏小參。僧問。千峰頂上。善法堂前。聖制告圓。請師提唱。師云。家家門前赫日月。人人手裡明月珠。進云。文殊三處度夏。達磨九年面壁。畢竟是同是別。師云。斷頭船子下楊州　乃云。仰山一夏不空過。鋤得一片畬。種得一籮粟。溈山一夏不空過。日中一飡。夜間一寢。竹山一夏不空過。波波挈挈。百醜千拙。古今山河。古今日月。古今人倫。阿誰無分。長期百二十日。中期百日。下期八十日。總是療狂子之方　復舉。龐居士問馬大師云。不昧本來人。請師高著眼。大師直下覷。士云。一等沒絃琴。惟師彈得妙。大師直上覰。士乃作禮。大師歸方丈。士隨后入云。弄巧成拙。師云。馬大師當時見居士作禮。好劈脊便棒。非唯勦絕龐公。亦使天下衲僧。亡鋒結舌。</p>
<p>上堂。今朝八月初一。諸方旦過門開。我此萬仞峰頭。亦有衲僧來往。雖則雲寒水冷。誰云接納無方。雲門胡餅趙州茶。喫著從教綴齒牙。</p>
<p>中秋上堂。舉寒山子詩云。高高峰頂上。四顧極無邊。獨坐無人知。明月照寒泉。泉中且無月。月自在青天。吟此一曲歌。歌中不是禪。師云。竹山未免下箇註脚。蘇盧蘇盧。㗭唎㗭唎。便下座。</p>
<p>上堂。古釋迦不前。今彌勒非后。雪峯輥出木毬。普化打翻筋斗。堪笑懵衲僧。東西競頭走。蘇州有常州有。</p>
<p>連雲和尚并藏主都寺至上堂。善知識者。是大因緣。打開寶藏。運出自<span class='corr'>己</span>家珍。津濟四生。梯杭九有。如我連雲和尚。六坐道場。以無文印。印破天下衲僧面門。直得龍驤虎驟。嶽聳波騰。且道同風句子。畢竟如何舉唱。良久。楊岐牽犁。九峯拽耙。</p>
<p>上堂。一月普現一切水。一切水月一月攝。驀拈主丈。卓一下。空山秋半老。萬木正凋黃。下座。</p>
<p>行者落髮。體性圓明。諸法無我。一呼善來。鬚髮自墮。</p>
<p>沙彌付衣。龍披一縷。金翅不吞。盜匿冢間。鬼神莫近。此是解脫服。汝等應受持。</p>
<p>上堂。舉世尊在靈山會上。拈華示眾。爾時大眾默然。惟迦葉尊者破顏微笑。世尊云。吾有正法眼藏。涅槃妙心。實相無相。微妙法門。不立文字。見性成佛。付囑摩訶迦葉。師云。眼裡著不得沙。耳裡著不得水。十字街頭握手。三家村裏逢渠。風吹柳絮毛毬走。雨打梨花蛺蝶飛。</p>
<p>祖忌拈香。不露蓋膽毛。唯缺當門齒。無端歷魏遊梁。剛道單傳直指。插香云。殃害藂林猶未<span class='corr'>已</span>。</p>
<p>上堂。生佛<span class='corr'>已</span>前。有一句子。三賢十聖。窺覷無門。一大藏教。詮註不及。竹山真不掩偽。直不藏曲。拋向諸人面前。貴在大家知有。以拂子畫一畫。窮驢欠一尺。富狗剩三寸。下座。</p>
<p>上堂。報化非真佛。亦非說法者。釋迦世尊降誕於迦毗羅城。說法於波羅奈國。且道是真佛耶。非真佛耶。以拂子畫一畫。當門不用栽荊棘。後代兒孫惹著衣。</p>
<p>冬至上堂。時臨長至。陰極陽生。樹上鯉魚產子。庭前石筍抽萌。法性海中。湛然常寂。塵勞界上。雨施雲行。拈主丈。天高地下。鼻直眼橫。下座。</p>
<p>施主齋僧并藏主至上堂。盡大地是王老師檀越。盡大地是自<span class='corr'>己</span>光明藏。若能於食等者。於法亦等。於法等者。於食亦等。且道不落古今。不傷物義一句。又如何話會。良久。幾度黑風翻大海。未嘗聞道釣舟傾。</p>
<p>上堂。舉永嘉云。損法財滅功德。莫不由斯心意識。師云。喚什麼作法財。喚什麼作功德。喚什麼作心意識。拈主丈。黃河三千年一度清。</p>
<p>佛成道上堂。諸佛證菩提。眾生徇煩惱。菩提與煩惱。非一亦非二。展手即成掌。握手即成拳。水動即成波。波澄即是水。六年往雪山。垂範示后昆。午夜覩明星。目眩生花爾。普告諸仁者。諦審復諦觀。於此剎那間。證成無上覺。</p>
<p>上堂。各各照管自<span class='corr'>己</span>田園。自然時清道泰。物阜民康。釋迦出世不出世。達磨西來不西來。了沒交涉。拈主丈卓一下。</p>
<p>除夜小參。虗空不動。無古無今。歲月遷流。有新有舊。家家門戶。祭鬼燒錢。竹山今夜。無佛法可說。無世法可說。只舉一則古話。供養大眾。舉手云。囉囉招。囉囉搖。囉囉送。莫怪空疎。伏惟珍重。</p>
<p>歲且。謝新舊兩序上堂。舉教中道。一切賢聖。皆以無為法。而有差別。今朝是正月初一。舊兩序<span class='corr'>已</span>退。新兩序依次出班。大眾隨例問訊。一一天真。一一明妙。畢竟喚什麼作無為法。擊拂子。如今要見黃頭老。剎剎塵塵在半途。</p>
<p>先師暮翁和尚入祖堂。無異堂前展兩手處。識得根源。被人鈍置不少。紫籜峯頂一十七年。敲空作響。還佗位次安排。置牌云。大家團圝頭。共說無生話。</p>
<p>元宵上堂。眼若不寐。諸夢自除。心若不異。萬法一如。人天交接。兩得相見。須彌山上走馬。大洋海底挑燈。</p>
<p>上堂。善逐情生。如珠放光。還照珠體。惡從心起。似鐵孕垢。自毀鐵形。所以道。天堂與地獄。皆由心所造。拈主丈。芍藥花開菩薩面。椶櫚葉散夜叉頭。</p>
<p>佛涅槃上堂。舉世尊入般涅槃日。迦葉尊者最後而至。世尊於槨內。露雙趺示之。迦葉尊者乃作禮。請如來以三昧火而自闍維。即時金棺出七寶牀。昇舉繞拘尸羅城七帀。却還本處。化火光三昧而自焚之。師云。槨露雙趺示迦葉。化三昧火自闍維。面皮知是厚多少。慣把空拳誑小兒。</p>
<p>上堂。僧問。名假法假。人空法空。請師直指。師云。曾問幾人來。進云。無根樹子。向什麼處栽。師云。更深猶自可。午后更愁人。進云。只在目前。為什麼再三不覩。師云。千年常住一朝僧　乃云。竹山無可款待來賓。只有木井水槎塘茶。且喜人人舌頭具眼。滿甌啜了。便道好水好茶。良久。勞生萬事正如麻。擊拂子下座。</p>
<p>九巖道純和尚至上堂。祖師心印。狀似鐵牛之機。一印印空。一印印水。一印印泥。者箇說話。直饒機如掣電。眼似流星。未免坐在葛藤窠裡。拈主丈。蹈斷天台石橋。笑倒新昌石佛。</p>
<p>上堂。千峯頂上絕諸緣。水牯何妨痛著鞭。啼鳥落花春<span class='corr'>已</span>老。莫教荒却自家田。</p>
<p>浴佛上堂。佛是了事底人。因甚年年將惡水潑佗。擊拂子。不經一事。不長一智。</p>
<p>結夏小參。心法無形。通貫十方。在聖不增。在凡非減。蓋為從生至生。從劫至劫。不覺不知。枉受輪轉。勞佗古聖。向第二義。立箇法門。謂之禁足護生。剋期取證。證又證箇什麼。若是靈利衲僧。凍殺餓殺。終不著渠鶻臭布衫。直饒朝遊羅浮。暮歸檀特。於一毫端現寶王剎。坐微塵裡轉大法輪。也未是衲僧分上事。拈主丈。一切智通無障礙。主丈子亦無障碍。卓主丈。</p>
<p>聖節上堂。四海妖氛咸肅靜。　　九天舜日自高明。衲僧願祝　無疆壽。一炷清香一卷經。</p>
<p>上堂。旋嵐偃嶽而常靜。江河競注而不流。野馬飄空而不動。日月歷天而不周。竪拂子。肇法師即今在山僧拂子頭上。轉大法輪。良久。隔葉黃鸝空好音。</p>
<p>邑中歸謝齋上堂。談真則逆俗。順俗則違真。十字街頭閙浩浩。千峯頂上靜悄悄。食輪與法輪俱轉。菩提與煩惱無差。露柱燈籠齊起舞。狸奴白牯念摩訶。</p>
<p>端午上堂。今朝五月五。門門懸艾虎。繡衣公子飲香醪。黃金滿盤堆角黍。灰頭土面衲僧家。無端也要知時序。一盞菖蒲茶。大家溼唇觜。擊拂子下座。</p>
<p>縣令袁公至上堂。舉韓愈侍郎問大顛。春秋多少。顛提起數珠云。會麼。韓云不會。顛云。晝夜一百八。明日復來。門首見首座云。晝夜一百八。意旨如何。座扣齒三下。及至方丈問大顛。晝夜一百八。意旨如何。顛亦扣齒三下。韓云。元來佛法不別。顛云。侍郎見何道理。韓云。適來門首首座亦恁麼祗對。顛請首座至。云適來恁麼祗對是否。座云是。顛乃打趂出院。師云。大顛打趂首座出院則不問。且道大顛扣齒三下。何似首座扣齒三下。雖然。苦瓜那堪待客。</p>
<p>上堂。善言言者。言所不能言。善默默者。默所不能默。所以道。我宗奇特。當陽顯赫。佛及眾生。皆承恩力。若是增上慢。五千退席者。又爭怪得伊。下座。</p>
<p>示眾。佛祖話頭須妙會。魔宮虎穴要親逢。橫拈倒用從渠別。七出八沒元自同。少室木人見花鳥。黃梅芻犬吠茆叢。當陽拋出任吞吐。一箇楊岐栗棘蓬。</p>
<p>解夏上堂。洞山萬里無寸草。瀏陽出門便是草。昨夜三更失却牛。天明起來拾得寶。阿呵呵。好不好。令人特地開懷抱。倒拈鐵笛順風吹。驚動五湖山海島。喝一喝。</p>
<p>慧因愚仲東堂至上堂。昔黃龍南禪師閑居積翠。有云。雖老不敢寧居逸體。唯談禪病。以警來蒙。今我前席慧因和尚養閒西隱。以千聖不傳之妙。普應群機。且道。今人與古人。相去多少。拈主丈。有時乘好月。特地過滄洲。</p>
<p>上堂。舉古德問僧。看什麼經。僧云。維摩經。古德云。我不問你維摩經。看底是什麼經。其僧有省。師云。古德大似壓良為賤。者僧雖則有省。也是<span class='corr'>刺</span>腦入膠盆。檢點將來。總未具看經眼在。</p>
<p>復田土。并藏主至。上堂。舉五祖演和尚偈云。山前一片閒田地。叉手叮嚀問祖翁。幾度賣來還自買。為憐松竹引清風。好大眾。一大藏教。橫說竪說。何曾說到者裡。以拂子畫一畫。只為分明極。翻令所得遲。</p>
<p>中秋上堂。古人看此月。今人看此月。人有古今月無別。古人看此月。今人看此月。月中仙桂何人折。驀拈主丈。文殊普賢起佛見法見。貶向二鐵圍山。靠主丈。門外有讀書人報來。便下座。</p>
<p>上堂。僧問。昔日混源密禪師住此山。示眾云。紫籜峯頭峻。無毛鐵鷂飛。饒君急著眼。<span class='corr'>已</span>喪目前機。如何是紫籜峰頭峻。師云。遊魚不上鉤。進云。如何是無毛鐵鷂飛。師云。打鼓弄琵琶。進云。如何是饒君急著眼。師云。擺手出長安。進云。如何是<span class='corr'>已</span>喪目前機。師云。邯鄲學唐步。進云。四句<span class='corr'>已</span>蒙師指示。向上更有事也無。師云。毒蛇頭戴角。乃云。重重無盡華藏海。重重無盡樓閣門。是聖是凡。同出同入。只為情生智隔。想變體殊。於三界二十五有。枉受輪轉。良久。來朝率眾。古廟看經。便下座。</p>
<p>上堂。太末蟲處處能泊。不能泊於火燄之上。眾生處處能緣。獨不能緣於般若。擊拂子。昨夜清霜重。堂前草又黃。</p>
<p>開爐。鴻福和尚并藏主至上堂。高提鈯斧。颺下柴爿。衲僧分上。了沒交涉。地爐榾柮高燒起。且自垂簾護煖煙。</p>
<p>祖忌拈香。冷坐九年空著忙。西歸隻履好慚惶。報恩一句無人會。徒仰聲光遍八荒。</p>
<p>上堂。識心達本。故號沙門。當知山河大地。日月星辰。人畜草木。種種物象。從何發現。終日行住坐臥。喜怒哀樂。種種施為。承誰恩力。良久。只知開口易。不覺舌頭長。</p>
<p>冬至上堂。逢來一夏又一夏。過了一冬還一冬。身世難將金石固。頭顱易見雪霜蒙。泥牛夜吼滄江月。鐵鷂晨飛碧嶂風。四七二三諸宿德。曾無一法可流通。</p>
<p>上堂。舉教中道。燈能顯色。如是見者是眼非燈。眼能見色。如是知者是心非眼。師云。釋迦老子抑下威光。曲垂方便。也只道得一半。便下座。</p>
<p>淵西堂至上堂。倒却門前剎竿著。兄呼弟應久無聞。住山鈯斧輕拋下。喜見西丘嫡骨孫。</p>
<p>佛成道上堂。逾城出家。拔劒斬髮。雪山六載。麻麥充飢。夜覩明星。成無上覺。嗄。長安風月貫今昔。那箇男兒摸壁行。</p>
<p>藏主維那至上堂。顯藏主對李殿院。側身而立。水到渠成。克賓維那法戰不勝。棒了罰錢。雲開月現。以拂子畫一畫。石牛闌古路。一馬生三寅。</p>
<p>除夜小參。似地擎山。不知山之孤峻。如石含玉。不知玉之無瑕。不可以智知。不可以識識。不可以語言造。不可以寂默通。一年三百六十日。諸人每日穿僧堂入佛殿。拈香擇火。渴飲飢飡。或語或默。或喜或嗔。種種施為。何嘗欠少。逗到歲盡年窮。聞鼓聲上法堂。鴈行而立。圖箇什麼。山僧據曲彔木床。說黃道黑。指東畫西。也是畫蛇添足。驀拈主丈卓一下。葫蘆棚上掛冬瓜。黃檗樹頭懸蜜果　復舉。六祖大師示眾云。吾有一物。無頭無尾。無名無字。無背無面。諸人還識麼。時荷澤神會出云。是諸佛之本源。乃神會之佛性。祖乃打一棒云。我喚作一物尚不中。豈況本源佛性。此子向後。設有把茆蓋頭。也只成得箇知解宗徒。師云。誰解當陽斬萬機。競將知解亂鍼錐。木人把板雲中拍。石女含笙水底吹。</p>
<p>歲旦立春謝兩序上堂。百年難遇歲朝春。便覺乾坤氣象新。海底泥牛鬪折角。峰頭鐵鷂舞翻身。掌知金穀公廉士。表率叢林道德人。願祝無疆聖人壽。一爐沈水正氤氳。</p>
<p>元宵上堂。舉僧問趙州。一燈然百千燈。未審一燈從甚處發。趙州躍出一隻履。又云。作家即不與麼問。師云。前箭猶輕後箭深。雖然。要見一燈從甚麼處發。猶未可在。擊拂子。</p>
<p>城中歸上堂。古德道。王官苦拘束。佛法不流行。拈主丈。且道鳧脛自短。鶴脛自長。又作麼生。卓主丈。三家村裡神樹子。十字街頭石敢當。</p>
<p>上堂。山花開似錦。㵎水湛如藍。物物全真智。何勞更指南。前三三后三三。可憐昔日毗耶老。只許文殊是對談。</p>
<p>雙林首座至上堂。傅大士同七佛。行道於雲黃山頂。仰山夢第二座說法於兜率天宮。二由一有。一亦莫守。終日茫茫。那事無妨。驀拈主丈卓一下。心地不生閒草木。自然身放白毫光。</p>
<p>佛誕上堂。舉世尊纔生下。隻手指天。隻手指地。周行七步。目顧四方云。天上天下。唯我獨尊。拈主丈。且道主丈子與釋迦世尊。是同是別。卓主丈云。關。</p>
<p>上堂。舉龐居士云。日用事無別。惟吾自偶諧。頭頭非取捨。處處勿張乖。朱紫誰為號。丘山絕點埃。神通并妙用。運水及搬柴。師云。龐居士與麼說話。古今徹證者。如麻似粟。古今錯會者。如麻似粟。以拂子畫一畫。修羅掌中擎日月。金鼇背上負須彌。</p>
<p>上堂。僧問。淨名杜口行私路。和尚如何為舉揚。師云。的。僧云。恁麼則一出一沒。師云。水上掛燈毬。僧便喝。師云。打野榸漢。僧云。莫道不逢人。師云。錯　乃云。諸佛證大涅槃。眾生流浪生死。拈諸佛底。向眾生面前得麼。拈眾生底。向諸佛面前得麼。然則諸佛眾生。非一非二。到者裡。也須明白始得。擊拂子下座。</p>
<p>上堂。四月十五日。結却布袋頭。千兵易得。七月十五日。解却布袋頭。一將難求。且道。不結不解一句。作麼生道。擊拂子。雲在嶺頭閒不徹。水流㵎底太忙生。</p>
<p>解夏小參。百千法門。無量妙義。但向<span class='corr'>己</span>求。莫從人覓。所以臨濟大師道。一念清淨心光。是你屋裡法身佛。一念無分別心光。是你屋裏報身佛。一念無差別心光。是你屋裏化身佛。如斯見得。鎔瓶盤釵釧為一金。攪酥酪醍醐為一味。明月堂前時時九夏。太陽門下日日三秋。誰管你長期短期。克念攝念。攝念說什麼鵝護雪蠟人氷鐵彈子。然雖如是。若是飯籮裡坐餓死漢。水裏沒頭浸渴死漢。又爭怪得。拈主丈卓一下。一把生芻拈未罷。六環金錫響遙空　復舉。昔有一老宿。一夏<span class='corr'>已</span>來。並不與師僧說話。有僧自歎云。我只與麼空過一夏。不敢望和尚說佛法。得聞正因兩字也得。老宿聊聞乃云。闍梨莫[斯/言]速。若論正因。一字也無。與麼道了。叩齒云。我適來不合與麼道。隔壁有老宿聞云。可惜一釜羮。被兩顆鼠糞汙却。師云。者老宿。一夏不與師僧說話。末後又道正因一字也無。撿點將來。鼻孔在者僧手裡。且道隔壁老宿與麼道。具什麼眼。良久。不入洪波裏。爭顯弄潮人。</p>
<p>上堂。應眼時若千日。萬象不能逃影質。應耳時若幽谷。大小音聲無不足。拈主丈。一大藏教。詮註不及。達磨西來。是證明底人。卓主丈。九衢公子遊花慣。未第貧儒感慨多。</p>
<p>中秋謝侍者上堂。不是禪不是道。南北東西謾尋討。昨夜日輪飄桂花。今朝月窟出芝草。阿呵呵。好不好。是聖是凡俱靠倒。犀牛扇破索犀牛。老婆心切鹽官老。</p>
<p>首座至上堂。舉大慧和尚在雲居作首座。一日到西積莊。遇一暫到從圓通來。云因看首座頌女子出定話。有箇悟處。特來求首座印證。大慧云。你去你去。不是。僧云。某甲未說見處。為什麼道不是。大慧再三搖手云。你去不是不是。其僧懡㦬而退。師云。者僧看頌女子出定話。有箇悟處。陳年曆日。妙喜老人再三搖手云。你去你去不是。土上加泥。驀拈主丈卓一下。牛胎生象子。碧海起紅塵。</p>
<p>示眾。樵歌來疊嶂。帆影落汀洲。胡孫戴紙帽。直上樹梢頭。七星劒五雲樓。毬打人兮人打毬。萬事難把玩。魚吞水面漚。</p>
<p>開爐。山主藏主侍者至上堂。山高暴寒。凍縮如蝟。竹山無佛法可說。只舉火爐頭話。也要大家知委。茶陵郁和尚過橋喫攧。解道。明珠絕纇則且置。婆子請轉藏。趙州遶禪床一帀。德山纔浴出。廓侍者度一盌茶。畢竟是何道理。拈主丈。阿呵呵。囉囉哩。一抽三。二添四。臨濟大師無本據。卓主丈。</p>
<p>上堂。百億四大海。在汝諸人頂門上。百億須彌山。在汝諸人脚跟下。要住即住。要行即行。眼頭各自看風煙。莽莽鹵鹵河沙數。驀拈主丈卓一下。</p>
<p>佛成道上堂。六載雪山修苦行。無端畫虎反成狸。明星出現不出現。總是勞生證道時。</p>
<p>行者落髮。頂[寧*頁]一著。千聖不傳。剗草殿前。翻成特地。沙彌付衣。向袈裟下得人身者。如爪甲上土。向袈裟下失人身者。如大地中土。良久。滄海非深。黃連非苦。</p>
<p>除夜小參。天地最靈。猶三年一閏。乃成其功。今年三百九十日。正當極盡之夜。未免與大眾家話片時。德山示眾云。今夜不答話。有問話者三十棒。時有僧出禮拜。山便打。僧云。某甲話也未問。為什麼便打。山云。你是甚麼人。僧云新羅人。山云。未跨船舷。好與三十棒。竹山若作者僧。當時見他道今夜不答話。有問話者三十棒。便與掀倒禪床。非唯免者老漢和泥合水。喚鐘作甕。亦使天下衲僧。有出身之路。且道據箇什麼道理。便解恁麼。拈主丈。機關不是韓光作。莫把胸襟當等閒　復成一偈。衲僧日用事何如。烏兔奔忙歲又除。法法由來本空寂。三千剎海一蘧蘆。</p>
<p>上堂。舉仰山問溈山。如何是真佛住處。溈山云。以思無思之妙。返思靈燄之無窮。思盡還源。性相常住。事理不二。真佛如如。仰山於言下頓悟。師云。大小溈山。錯下名言。真佛住處。了沒交涉。仰山於言下頓悟。大似認驢鞍橋。作阿爺下頷。喝一喝。</p>
<p>上堂。春種一粒種。秋收萬顆子。四海無閒田。農夫猶餓死。我等沙門釋子。飢則喫飯。熱則乘涼。莫謂曩劫修來。非從今日。良久。大海若知足。百川應倒流。</p>
<p>結夏小參。九旬無虗棄之功。黑牛臥死水。百劫在今時之用。癩馬繫枯樁。西天以蠟人為驗。一犬吠虗。東土以鐵彈子為驗。千猱啀實。殊不知。衲僧分上。如擊石火閃電光。構得構不得。未免喪身失命。然雖如是。猶是無風帀帀之波。更須知有向上一路。拈主丈。主丈且將留靠壁。草鞵乾曬待秋風。</p>
<p>上堂。佛法遍在一切處。一切處不可作佛法商量。拈主丈。薰風自南來。殿閣生微凉。古人於言下頓悟。又作麼生。卓主丈。禹力不到處。河聲流向西。</p>
<p>解夏上堂。十五日<span class='corr'>已</span>前。結得解不得。十五日<span class='corr'>已</span>后。解得結不得。正當十五日。結也結得。解也解得。雲門扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。拈主丈。朝悠悠暮悠悠。一葉落天下秋。</p>
<p>上堂。僧問。一喝分賓主。照用一時行。離此二途。請師別道。師云。壁上安燈盞。堂前置酒臺。進云。從來疑著和尚。師云。汝是甚處人事。進云作家。師云。老僧失利　乃云。凡夫實謂之有。二乘柝謂之無。菩薩謂之當體即空。拈主丈卓一下。三期事畢。萬行功圓。不須掘地覓青天。</p>
<p>中秋上堂。四時遷謝。轉眼不同。方見火雲燒碧漢。又逢丹桂落秋風。拈主丈。多向天邊看皓月。不知身在廣寒宮。</p>
<p>上堂。聞說如來頓教門。恨不滅除瓴瓦碎。古人說破。驗在今日。哭不得笑不得。落霞與孤鶩齊飛。秋水共長天一色。</p>
<p>開爐上堂。出家端為究心宗。烏兔奔忙夏又冬。莫管萬山寒氣重。地爐榾柮夜通紅。拈主丈。無神通菩薩。為甚足跡難尋。靠主丈下座。</p>
<p>祖忌拈香。梁王殿上滿口含霜。少室峰前皴眉甞醋。插香云。夜暗晝明。西天東土。</p>
<p>上堂。言而足。終日言而盡道。言而不足。終日言而盡物。以拂子畫一畫。道物之極。一畫畫斷。楚王城畔。汝水東流。</p>
<p>冬至小參。實際理地。不受一塵。佛事門中。不捨一法。山僧住此深雲。<span class='corr'>已</span>是一十三年。與大眾同逢至節。凡曰小參。未甞不舉古談今。多是掉在無事甲裡。只如洞山與泰首座喫果子次。洞山云。有一物。上拄天下拄地。黑如漆。常在動用中。動用中收不得。未審過在什麼處。泰首座云。過在動用中。洞山令侍者掇退泰首座果卓。恁麼說話。若作佛法商量。有甚交涉。不作佛法商量。有甚交涉。明眼人一點也謾佗不得。其或尚留觀聽。未免煩主丈子。分明說破。卓主丈。復成一偈。舉似大眾。誰看葭管動飛灰。管取陽和地底回。鐵樹糝花橫古壑。虗空供笑滿驢腮。</p>
<p>上堂。善財深入毗盧閣。帝釋高昇善法堂。紫籜峰頭日卓午。破沙盆煑菜根香。擊拂子下座。</p>
<p>除夜小參。謝首座維那。舊歲<span class='corr'>已</span>盡。新歲將臨。萬仞峯頭。氷枯雪老。無可與大眾分歲。未免炊鐵釘飯。煑木札羮。等閒一飽。能消萬劫之飢。且道仰山夢昇天宮第二座。說摩訶衍法。克賓維那法戰不勝。興化棒了罰錢。畢竟是同是別。拈主丈。西天胡子沒髭鬚。昨夜面南看北斗。</p>
<p>上堂。舉僧問虎丘隆禪師。如何是大道真源。虎丘云。和泥合水。僧云。便與麼去而如何。丘云。截斷草鞵跟。師云。大道真源問最親。答云截斷草鞵跟。茫茫宇宙人無數。幾箇知恩解報恩。</p>
<p>上堂。山下炎如甑。山間涼似秋。得居山上者。知是幾生修。我等沙門釋子。自合知慚識媿。退步就<span class='corr'>己</span>。究明千聖不傳者一著子。所以道。將此深心奉塵剎。是則名為報佛恩。</p>
<p>上堂。舉東山和尚示眾云。百鍊黃金鑄鐵牛。十分高價與人酬。庭前不有花含笑。又是東山一夏休。亦成一偈。舉似大眾。鞭索俱忘露地牛。有何價數可相酬。碧梧庭際初飄葉。誰肯言休即便休。</p>
</div>
<p class='juan'>了堂和尚語錄卷第一</p>
</div><!-- end of div[@id='body'] -->
</body></html>