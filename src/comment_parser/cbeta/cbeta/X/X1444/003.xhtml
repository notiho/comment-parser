<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>湛然圓澄禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />會稽雲門湛然澄禪師語錄卷第三</p><p class="byline">門人明凡　錄</p><p class="byline">吳興丁元公山陰祁駿佳　編</p>
<div class='div-other'><a id='mulu7' />
<p class='h1'>提語</p>
<div class='div-other'><a id='mulu8' />
<p class='h2'>提楞嚴經</p><p>把住也黃金失色。放開也瓦礫生光。釋迦老子無端被你諸人勘破。觀世音菩薩將錢買餬餅。放下手却是饅頭。你諸兄弟若也不會。老僧禮你三拜。若也會得。我有三十棒。領出門外自打。為甚如此。正令欲行明賞罰。龍蛇場內決輸嬴。</p>
<p>舉不顧。即差互。擬思量。何劫悟。舉起拂子云。雲門大師來也。還見麼。見即便見。不得回頭轉腦。揮一尺云。還聞麼。聞即便聞。不得停思卜度。良久云。會麼。若會。出來與老僧相見。若不會。則老僧當面瞞諸人去也。</p>
<p>正月又過今二月。衲衣下事猶未瞥。杜䳌忽向上林啼。一聲兩聲都漏泄。不漏泄。踏著秤鎚硬似銕。靈利衲僧。不消老僧一揑。揑不揑。放一著。向第二門頭慢慢與你解說。</p>
<p>宿雨連綿落不休。途人若個不懷愁。老僧室內無閑慮。只看韶陽六不放。召大眾云。且道韶陽老人道個六不收的意。落在甚麼處。莫是一六俱忘麼。莫是六合不收麼。莫是無事生事。閑言剩語麼。咄。且莫錯會好。須知玄關一路。千聖不傳。直須自<span class='corr'>己</span>悟去。方始欺君不得。</p>
<p>昨夜雨霶烹。打倒蒲桃棚。諸行人力撑的撑。拄的拄。撑撑拄拄到天明。依舊可憐生。召大眾云。此圓通訥和尚示眾語。當時咸謂其說平實頭禪。因此舉時。大眾改觀。山僧效顰。也有一偈。舉似大眾。昨夜雨乒乓。雷轟天地鳴。幸無虧心事。所以不喫驚。不敢望你改觀。只要應個時節。且道應時節一句作麼生道。良久云。未過驚蟄一聲雷。四十九日雪花飛。可憐蛇蟲窮性命。不知幾個受災危。</p>
<p>佛手驢脚生緣。對眾舉猶未全。石女呵呵大笑。北斗却向南看。召大眾云。黃龍和尚在山僧拂子頭上。坐寶華王座。喜動于顏。乃云。此三關語。老僧三十年勘驗學者。未有可意。經今一千餘年。無人舉著。你見個什麼。敢爾相舉。山僧對云。只曉得頭頂是天。脚踏是地。日間三頓飯。夜來一覺眠。中間不曉得什麼。這老漢見我恁麼抵對。懡㦬而退。兄弟。還有分得失的麼。如有。不妨怜悧。如無。也不得放過。</p>
<p>今朝過了有明日。明朝又有明日在。自從曠劫被他瞞。直下頓明始痛快。不痛快。不可央庠作麼休。須怕閻王算飯債。</p>
<p>熏風時至解寒襟。滑滑山禽啼上林。好個圓通消息至。只是時人不解聽。</p>
<p>山僧不會說法。只好應個時節。無端抹過那頭。一切聖賢都殺。曾記得擎叉和尚無多言句。時中只持一條木叉道。道得也叉下死。道不得也叉下死。一日被人藏過。便以雙手托空。張口㘞地。這老漢將謂多少奇特。元來離却叉子。便伎倆<span class='corr'>已</span>盡。山僧即不然。借得人一把拂子。東拈西弄。今日<span class='corr'>已</span>被討去了。遂豎起指云。幸有這個不從人借的。甚是現成。而復人人有分。未證的。證取去好。</p>
<p>九九八十一。犂耙一齊出。一年春計在此時。不論貧富貴賤。大家齊著力。召大眾云。且道著力句作麼生道。不見道交互明中暗。功齊轉覺難。力窮忘進步。金鎻網鞔鞔。還有竿頭進步。簾外翻身者也無。如無。且聽楞嚴經。</p>
<p>今朝二月十五。個個成佛作祖。釋迦老子唱言涅槃。一切人天以樂為苦。傍邊有個漢呵呵大笑。且道笑個什麼。</p>
<p>自地登空易。從空放下難。此中須著眼。莫作等閑看。<span class='corr'>已</span>過關者。掉臂便行。未過關者看看。</p>
<p>殺活縱奪。把住放行。威風岸岸。有必行之令。氣宇堂堂。有莫犯之威。或時呵佛罵祖。不怕天雷霹靂。或時較因論果。却懼閻羅大王。且道托膽的是。小心的是。有定當得的麼。如無。老僧定去也。戴角披毛扶正令。渾身泥水有誰知。</p>
<p>有句無句。如藤倚樹。樹倒藤枯。句歸何處。即五陰六入是有句。非五陰六入是無句。離此兩途。作麼生喚作五陰六入。</p>
<p>今朝二月十九。處處堤垂綠柳。春禽漏泄圓通。令人各各知有。召大眾云。觀世音菩薩遠辭普陀洛伽。來我拂子頭上示現降生。放大光明。炤耀天地。一處如是。一切處亦如是。一世界如是。一切世界亦如是。豎拂子云。還見麼。擊卓云。還聞麼。既見且聞。且道觀世音菩薩在甚麼處。良久云。處處綠楊堪繫馬。家家有路透長安。</p>
<p>提燈籠入山門來。移山門向佛殿裏。雲門恁麼道。奇特甚奇特。太煞費功夫。爭似我這裏將禪堂安在大殿上。喚作禪堂却是大殿。喚作大殿却是禪堂。可謂一舉兩得。極是現成。還有共相證明者麼。</p>
<p>盡十方世界。拈來只是個拂子。海神以萬斛真珠。相配不起。古今未有一人酬價。獨有韶陽乾屎橛。猶較些子。山僧另討便宜。只這個拂子從人借得的。若被討去。則光赤赤。圓陀陀。脫體無依。滿盤托出。還有人酬價也無。如無。則賤貨自收去也。良久云。運退黃金失色。時來瓦礫生光。</p>
<p>喚二作一。指七為八。手秉太阿。聖凡盡殺。却憶東村黃大姐。倒戴西村李公襪。無論貧富貴賤。見者聞者都笑殺。且道山僧今日解何宗。噫嘻噓。阿喇喇。</p>
<p>萬代金輪聖王子。只這真如靈覺是。菩提樹下度眾生。度盡眾生出生死。召大眾云。要見聖王子麼。這拂子便是。要見真如靈覺麼。香罏燭臺是。且如拂子是借得的。香罏燭臺是常住的。既然物各有主。不可把他的認作自<span class='corr'>己</span>。還識自<span class='corr'>己</span>麼。山僧與你添些註脚。萬代金輪聖王子。夜半花猫趕老鼠。只遮真如靈覺是。曠劫至今不移此。菩提樹下度眾生。海庭泥牛睡正濃。度盡眾生出生死。赤脚趕過三千里。分付諸人。切須珍重。逢人不得錯舉。</p>
<p>若人識得心。大地無寸土。不信女媧氏。天缺煉石補。召大眾云。且道山僧今日登此寶座。有何所補。良久云。舉意碎鐵鉢。無心射石虎。</p>
<p>正月二月又三月。一年四季佔一截。饒他暗裏流年換。惟有真心不生滅。大眾。正當生滅時。還有不生滅者麼。猿抱子歸青嶂裏。鳥啼花落碧巖前。</p>
<p>入荒田。不揀草。信手拈來。不值乾撇棗。召大眾云。只如逢強即弱遇賤即貴時又作麼生。良久云。踏破銕鞋無覓處。得來全不費工夫。</p>
<p>陽和布澤大地春。子規啼處是深林。聲聲勸道歸去好。不識渠儂何處人。召大眾云。你諸人曠劫來主人公喚甚麼名字。</p>
<p>宿雨連綿奈若何。滿堂僧眾念摩訶。老天若肯生慈愍。撥散浮雲見大羅。召大眾云。且如紅日麗天時作麼生道。草木遂生花發笑。村庄是處唱堯歌。</p>
<p>雲居不會禪。洗脚上床眠。冬瓜直儱侗。瓠子曲彎彎。雖則奇特。太煞露鋒芒。山僧也敢效顰。輙呈一偈。非敢與古人鬪勝。祇要兩般一賽。散木不會禪。人說只要錢。喫飽白米飯。百事無可言。</p>
<p>工部陳靜臺居士至。師云。春光蕩漾春風和。堤柳開顏鳥唱歌。粉蝶翩翩過墻去。祖師心印事如何。召大眾云。只如楞嚴會啟。龍象筵開。國士登臨。如何舉唱。昔日不忘親付囑。今朝猶向此中來。</p>
<p>若人欲了知。三世一切佛。應觀法界性。一切惟心造。召大眾云。只如阿難遭淫術而生慌怖。見勝相而即修行。且道這個是心。不是心。若道是。何故如來咄云此非汝心。若道不是。一切惟心聻。還有定當得的麼。如無。山僧自道去也。是則龍女頓成佛。非則善星生陷墮。咄。</p>
<p>舉不顧。即差過。擬思量。何劫悟。雲門大師拈山門入佛殿裏即且置。還知移須彌納芥子中的。且道是甚麼人。</p>
<p>禹門三級桃花浪。神魚莫教遭點額。一躍直須萬丈高。自有風雲贈霹靂。召大眾云。且道透龍門句作麼生道。三級頓超逞奇特。一生方顯自英豪。</p>
<p>隨緣成辦事如何。赤脚波斯渡汨羅。三閭大夫施一問。直教石女眼懡㦬。召大眾云。且道問個甚麼。老僧眉毛長多少。</p>
<p>春風吹遍園林好。一夜殘紅落多少。真個光陰暗裏去。時人聞者皆懊惱。休懊惱。但聽子規無別語。聲聲勸道歸家好。且道家在什麼處。</p>
<p>湛然老。精瞎禿。倒挂三千年。何曾傾出一點墨。雖然如此。尋常無半個低錢。要稱敵國富。路中拾得乾屎橛。對人說是返魂香。是這等討便宜漢。誰能如之。不似雲居羅漢披襟處。且做鞏縣茶瓶接嘴時。</p>
<p>綠滿園林翠欲流。子規啼血正綢繆。紙灰堆滿三千塚。哭到斜陽恨未休。召大眾云。為人一世。收成結果。不過如是而<span class='corr'>已</span>。何似大千世界為丘塚。去來生死總在裏許。直教長河為酥酪。祭獻此人。他亦不受。且道是甚麼人。</p>
<p>召大眾云。拂子昨夜作怪。化作龍吞却三千大千世界。許多六道四生。都向什麼處安身立命。還知落處麼。水向石邊流出冷。風從花裏過來香。</p>
<p>前山頭鴉鳴。後山頭鵲噪。祇這是圓通。沉思即不妙。妙不妙。啞子喫黃連。有口不解道。</p>
<p>毗盧遮那佛。願力週沙界。一切國土中。恒轉無上輪。所以塵說剎說熾然說無間歇。山河大地一齊說。如此。更教山僧說個什麼即得。良久云。一般奇特處。料得少人知。</p>
<p>盡大地撮來如粟米大。打鼓普請看。漆桶都不會。雪峰老人眼界忒無人。爭似我這裏盡[齒*查]齖地。見山是山。見水是水。乃至鶯啼鵲噪。色色了然。要個不會的也難得。</p>
<p>若論此事。三乘膽喪。十地魂驚。直饒等覺菩薩見性如同羅月。召大眾云。且道衲僧有甚過人處。敢爾大言。不見道如將梵位。直授凡庸。非常之旨。人焉廋哉。</p>
<p>未達境惟心。起種種分別。達境惟心<span class='corr'>已</span>。分別即不生。召大眾云。即如現前山明水綠鵲噪鴉鳴。是分別。不是分別。試斷看。</p>
<p>燈籠昨夜笑咍咍。云何露柱也懷胎。天明生個白頭子。至今遊蕩不歸來。好歸來。黃花與翠竹。早晚為誰烖。古人道處雖則尖新。未似我遮裏明明舉似大眾。且道作麼生是明明舉似。長長一個矮子。光下頷一個鬍嘴。</p>
<p>天得一以清。地得一以寧。君王得一天下平。只是衲僧分上用不著。何也。不見道萬法歸一一歸何處。</p>
<p>三十頸項紋生。定同顏子。五十子宮肉滿。難學商瞿。盡謂澄長老是個人天法師。原來是個設帳先生。只如五行具足。四大完全。則從汝說富說貴說貧說賤。倘有無面目漢。且道是凡是聖。</p>
<p>第一句薦得。與佛祖為師。第二句薦得。與人天為師。第三句薦得。自救不了。山僧舉揚的是第三句。拂子是第二句。作麼生是第一句。有人緇素得出。管取一念無生。前後際斷。自然超彼魔境。其或未然。且來聽楞嚴經。</p>
<p>恁麼也不得。拈過一邊。不恁麼也不得。放過一著。恁麼不恁麼總不得。且道作麼生。如有人定斷得出。管取五十種陰魔。一念頓超。如未能得。且看作麼生分解。</p>
<p>諸佛不曾說法。汾陽略宣一字。不是紙墨文章。亦非維摩默地。汾陽太煞孤硬。只如山僧今日上堂對眾舉揚。還是維摩默地耶。且道還是紙墨文章耶。咄。都盧是個辯魔篇。</p>
<p>一念不生。挺露堂堂。直下頓了。非是不及。明歷歷。常的的。祇在當人日用中。要且日用收不得。大丈夫應須目下自成褫。莫待當來問彌勒。大眾。會麼。如或未會。但看石頭問六祖。教你只好尋思去。</p>
<p>舉一明三。目機銖兩。是衲僧本分。尋玄摘妙。依疏解經。乃座主家風。雖則頓漸成差。要且同歸一致。爾來宗教相攻。彼此矛盾者。是不達本也。所以山僧二邊一齊拈出。是耶非耶。任他諸方卜度。</p>
</div>
<div class='div-other'><a id='mulu9' />
<p class='h2'>提思益經</p><p>依經解義。三世佛冤。離經一字。即同魔說。這不得。那不得。且道如何通個消息。良久云。香從花裏來。水從石中出。</p>
<p>召大眾云。雲門大師來也。向你諸人道什麼。但說拂子昨夜變作龍吞却三千大千世界去也。你諸人向那裏存住。知麼。如或不知。山僧代他通個消息。良久云。無風荷葉動。必定有魚行。</p>
<p>大眾。見麼。釋迦牟尼佛在山僧拂子頭上。坐寶華座轉大法輪。說光明種種名號力用。上根利智者。見則頓證自心。立地成佛。若是中下之根。莫謂山僧一例說夢好。</p>
<p>昨夜泥牛耕破月。波斯怒眼恨不徹。石人撫掌笑呵呵。木女㥬惶淚成血。且道是何宗旨。我亦不識。只要拈來應個時節。且如應時節句作麼生道。熏風醉倒西湖客。莫把杭州作卞州。</p>
<p>陽和布滿上林春。艸色青青柳眼萌。要識本來真面目。東風徧意醉遊人。大眾。山僧舉來。只要作個山門標榜。若作佛法商量。三十棒打碎你頭。也怪他不得。</p>
<p>直下承當。猶名鈍滯。如何若何堪作甚麼。若向山僧未出法堂諸人未生一念時會得。略較些子。其或不然。且聽思益經。</p>
<p>儒者秉燭苦讀。田者帶雨耕鋤。雖則勞逸有異。要且同是功夫。只如沙門輩仗佛光明。不田而食。不蠶而衣。畢竟成得個什麼事。還知報恩句麼。良久云。雨滋三草秀。是處唱堯歌。</p>
<p>春風淡蕩春氣和。擲柳黃鶯弄錦梭。造化織成何所用不如靜念薩婆訶。大眾。若作世俗會。許你具一隻眼。若作佛法會。帶累老僧入地獄如箭。</p>
<p>老僧沒能奈。行動少自在。缺齒不關風。心直兼口快。昨夜撞倒須彌山。直得帝釋天尊龍床寶座去了半塊。大眾。且道山僧恁麼舉揚。是何道理。良久云。我亦不知是何道理。祇似三江人唱曲。</p>
<p>綽約桃花映水紅。靈雲繇此顯家風。年年一度常如此。何必從他問主翁。大眾。這是山僧直下舉來。祇要應個時節。你諸人莫作春意會好。</p>
<p>噫唏噓。阿喇喇。提不起。這一著。放得下。快活殺。昨夜觀世音菩薩化作夜叉。閻羅大王化作菩薩。且道何以如此。不見道善人無惡心。惡人無善念。善惡不相到。祇如前後步。若向這裏會得。倜儻分明。如或未會。且聽下文分解。</p>
</div>
<div class='div-other'><a id='mulu10' />
<p class='h2'>眾宰官請提法華經</p><p>拈來無不是。用處莫生疑。昨夜泥牛鬬。踏殺老波斯。大眾。眾中還有證明者也無。如無。且聽山僧講弘傳序。</p>
<p>海底泥牛含月走。巖前石虎抱兒眠。鐵蛇鑽入金剛眼。崑崙騎象鷺鷥牽。此四句內。有一句能殺能活。能縱能奪。若人簡點得出。一生參學事畢。噫。古人奇特甚奇特。只是太顢頇生。爭似我這裏直截。無可瞞昧。諸人還樂聞麼。良久云。是法不可示。言辭相寂滅。</p>
<p>一光東炤。智境全彰。半句未吐。真心斯在。釋迦老子竭力提持。祇得一半。若要完全。直得南山起雲。北山下雨。石女懷胎。木人撫掌。略較些子。眾中還有會得的麼。良久云。會得的。端坐念實相。若也未會。聽老僧下文分解。</p>
<p>老儂不識字。錯讀己<span class='corr'>已</span>巳。去問大大人。答道彌是襧。且道識字的是。不識字的。是。良久云。若是獅子。終不逐塊。</p>
<p>取不得。捨不得。不可得中只麼得。老僧胡亂且拈來。上一橫。下兩直。任君持去問達磨。達磨只好道不識。何以故。止止不須說。我法妙難思。</p>
<p>光非炤境。境亦非存。光境俱忘。復是何物。豎起拂子云。大眾看看。老僧拂子放眉間白毫相光。十方各炤萬八千土。具大神通。有大利害。你等諸人舉眼。則瞎却汝眼。若欲側耳。塞却汝耳。若欲起念。則觸碎汝心。直欲眼不得而見。耳不得而聞。心不得而念。正當恁麼時。老僧與你通個消息。良久云。黃鶯上樹一枝金。白鷺下田千點雪。</p>
<p>對一說。倒一說。拂子大轉廣長舌。遍覆三千大千世界。超度百億須彌日月。直得塵說剎說無間歇。山河大地一時說。甚至釋迦老子種種譬喻種種因緣無數方便廣演言教。未得這個老漢一截。大眾。且道這漢有甚長處敢爾如是大口。只為他說法不容思量分別。</p>
<p>眼若不睡。諸夢自除。心若不異。萬境一如。眾中還有知時識節者麼。若無。不得艸艸放過。大家時中簡點看。</p>
<p>諸法從本來。常自寂滅相。以方便力故。為五比丘說。豎起拂子云。看看。這個是方便。撫尺一下云。這個也是方便。何以故。不見古人道向聲色裏透過。始是實際。只如離却方便。作麼通個消息。良久云。不因柳毅通消息。怎得家音到洞庭。</p>
<p>一拽石。二挨磨。日用云為莫蹉過。玄沙本是謝三郎。休向前村覓李大。大眾。如何是不蹉過的事。良久云。只見六龍爭鬬舞。豈知丹鳳入青霄。</p>
<p>春夏秋冬迭相遷。個中真實不堪言。若教悟得空王旨。頓足槌胸呌阿天。大眾。眾中還有悟得空王旨者也無。若無。老僧與你說破。良久云。我不敢輕於汝等。汝等皆當作佛。</p>
<p>諸法從本來。常自寂滅相。春到百花香。黃鶯啼柳上。似則也似。是則未是。何以故。爭奈冬行春令。老僧今日拈來。也改頭換面作一偈。諸法從本來。常自寂滅相。冬至朔風寒。獸罏添白炭。不敢與古人鬬巧。也只好應個時節。</p>
<p>秋老園林盡蕭索。朔風何似偏獰惡。爛紅吹盡樹頭空。這個繇來不凋落。都道枯不如榮。豈知法華會上恰用得著。何以故。不見道此眾無枝葉。惟有諸貞實。</p>
<p>三界無安。猶如火宅。若知出要。當下心息。絕承當處。無煩氣力。老僧說破。任汝自擇。</p>
<p>須知火宅內。總是長者兒。逐愛隨憎嫉。所以自成癡。豎拂子云。還會麼。若也會得。饒他羊車鹿車大牛之車。都是閑家具。</p>
<p>癡子漫奔波。臺山即土坡。文殊祇這是。何處覓彌陀。古人太殺慈悲。分明道了也。若也會得。更復何圖。所以道但向家中自合轍。何愁門外不通車。</p>
<p>西風正威惡。萬籟俱蕭索。枝葉盡凋零。露出這一著。大眾。且道那個是這一著。良久云。夜來何處火。燒出古人墳。</p>
<p>一不得放過。二不得住著。三要著眼睛。四要知下落。若肯一念回光。超然便出火宅。咄如識得這個咄字。管教十方剎海冷沉沉。一切聖賢如電拂。</p>
<p>門外竛竮子。何意事閑遊。家財無可付。長者日添愁。噫。爭似酒樓聽歌妓。你若無心我也休。</p>
<p>要識長者子。竛竮路上徒。甘為傭作客。志氣一心無。噫。大丈夫漢頂天立地。何不直下承當。也省許多心力。</p>
<p>萬代金輪聖王子。只這真如靈覺是。菩提樹下度眾生。度盡眾生出生死。般若又道若有眾生如來度者如來即有我人眾生壽者。一佛一祖。兩般拈出。未免肴訛。山僧特與他和會。秋深山露骨。天冷水交清。覿面無回避。噫。他是何人。我是何人。</p>
<p>殺盡始安居。護生須是殺。盡大地拈來。無有不是藥。無論心病身病。服者見者斷盡命根十有七八。且道何以如此。良久云。題目分明。</p>
<p>知病不知藥。羣生俱夭死。知藥不知病。神醫無治理。藥病兩皆除。可達無生旨。大眾。且道作麼生是無生旨。良久云。南山起雲。北山下雨。</p>
<p>有相無心。相隨心滅。有心無相。相逐心生。所以善人無惡心。惡人無善眼。只如藤蛇入口。鄧通以之餓死。香山還帶。裴度位致三公。且道還是授記使然。還是因果致得。未證據的分別看。</p>
<p>西風何太惡。園林盡蕭索。非但江湖客商受禁持。吹得室內禪師也七零八落。雖然恁的無情。也有為人好處。大眾。且道如何是為人的好處。不見道此眾無枝葉。惟有諸貞實。</p>
<p>十方無壁落四面亦無門。直得圓陀陀。光爍爍。展轆轆。活潑潑。喚作大通智勝得麼。良久云。竹密不妨流水過。山高豈礙白雲飛。</p>
<p>內外絕行蹤。通身無影像。閫內不聞名。深宮不標嫡。未會者參大通智勝去。</p>
<p>有向無中得。無向有中求。要識其中意。韶陽六不收聲和自然響順形直必也影端。什麼成佛不成佛。授記不授記。都是閑話柄。古人道拾得一文錢。買個饝饝喫。當下不肚饑。</p>
<p>鼓寂鐘沉托鉢回。巖頭一拶語如雷。果然祇得三年活。莫是從他授記來。此是張天覺一夜不眠。渾如夢醒。當場掇出。堪於人天眾前作個標榜。且道作麼是標榜。無風荷葉動。決定有魚行。</p>
<p>一棒一條痕。一掌一握血。未是性燥漢。直得棒如雨點喝似雷奔。始有參學分。大眾。且道如何是參學的句。良久云。若知燈是火。拍手哭蒼天。</p>
<p>寂寂直言寂寂。惺惺真是惺惺。泥牛空裏翻筋斗。木女崖前也喫驚。且道是何宗旨。我亦不識是何宗旨。祇是安樂行。</p>
<p>不懼子湖狗。好顛曹山酒。撞著劉鐵磨。顛倒兩頭走。若向這裏會得。可與論安樂行。</p>
<p>從天降下貧窮。從地湧出富貴。中間有個漢無國土可居。無世界可立。還是貧窮耶。富貴耶。看看。</p>
<p>不了於自心云何知正道。彼繇顛倒慧。增長一切惡。大眾。且道如何是自心。未會的。且聽壽量品。</p>
<p>未達法惟心。起種種分別。達法惟心<span class='corr'>已</span>。分別即不生。只如此經分因別果。較量功德。且道是分別。不是分別。請論量看。</p>
<p>一念信解。價勝七珍。須臾受持。功超沙劫。云何得恁麼尊貴也。豈不見勇士迷之而轉悶。龍女獻之而成佛。</p>
<p>連朝宿雨漓披。途人無不攢眉。老僧無別剩語。畏寒更欲添衣。大眾。若會玄中的。須明上上機。</p>
<p>毛端現剎。塵轉法輪。芥內須彌。粟藏世界。冷眼看來。未是本分事。且道如何是本分事。良久云。惟獨自明了。餘人所不見。</p>
<p>含珠報德。按劍者自癡。抱璞呈君。刖足者不智。眾中還有知恩報恩者麼。若有。不得辜負常不輕菩薩。</p>
<p>拂子昨夜逞神通。毫光直透三千界。其間鐵圍大海諸佛眾生共轉法輪。各證解脫。天明起來。都是一場大夢。且道是何境界。良久云。夢裏明明有六趣。覺後空空無大千。</p>
<p>老僧室內猶嫌冷。路上行人奈若何。莫道釋門多澹泊。須知檀信受奔波。眾中還有知恩報恩者也無。良久云。挺起脊梁休放過。靜中須念薩婆訶。</p>
<p>貪嗔煩惱病。定慧力解脫。二者正相等。拈來都是藥無論心病身病二乘病。服者嗅者皆安樂。只恐不解忌口。大眾。且道如何是解忌口。良久云。寧可截舌。不犯國諱。</p>
<p>洪音大轉。沙界同聞。一語發揮。羣生了解。既然如此。新羅不打皷此間不上堂又作麼生。</p>
<p>金風似箭。撲頭撲面。好個圓通。時人不薦。且道薦後如何。直如急水打毛毬。著眼看時尋不見。</p>
<p>老僧畏寒懶向火。衲被懞頭背風坐。曝日開懷摸個虱。私謂宰相不如我。雖然恁地風光。也要挨過五九四十五。大眾。且道四十五日後如何。東風齊至蟄草萌陽和運轉大地春。</p>
<p>性本具足。聖凡無差。一念回光。便同本得。眾中還知一捨邪心。即登正覺者。且道是什麼人。</p>
<p>舉一明三。目機銖兩。收來太促。放去較賒。若向個中明解得。何須門外覔三車。</p>
<p>撒幔天羅網布遍地葛藤。收羅四海英豪。接引諸方作者。冷眼看來。是大不得<span class='corr'>已</span>作死馬醫。爭似如今揭却羅網。收起葛藤。使有目皆見有耳皆聞。更無藏躲處。諸人還知麼。若不知。且聽第二場。</p>
</div></div>
<p class='juan'>會稽雲門湛然澄禪師語錄卷第三</p>
</div><!-- end of div[@id='body'] -->
</body></html>