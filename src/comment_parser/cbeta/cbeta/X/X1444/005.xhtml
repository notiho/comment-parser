<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>湛然圓澄禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />會稽雲門湛然澄禪師語錄卷第五</p><p class="byline">門人明凡　錄</p><p class="byline">吳興丁元公山陰祁駿佳　編</p>
<div class='div-other'><a id='mulu17' />
<p class='h1'>頌古</p>
<div class='div-other'><a id='mulu18' />
<p class='h2'>世尊初生</p><p>獅子初生便異羣。等閒哮吼好驚人。韶陽冷眼難瞞過。打殺擬圖天下平。</p>
</div>
<div class='div-other'><a id='mulu19' />
<p class='h2'>世尊陞座</p><p>坐臥行藏本自然。文殊特地逞顢頇。阿誰日用不如此。何故人人作話參。須領略。有交關。山河莫向鏡中看。</p>
</div>
<div class='div-other'><a id='mulu20' />
<p class='h2'>世尊拈花</p><p>拈起人天盡失措。頭陀解笑樂為苦。承虗接響謾流傳。賺殺兒孫無盡數。</p>
</div>
<div class='div-other'><a id='mulu21' />
<p class='h2'>女子出定</p><p>相逢不拈出。舉意便知有。更欲問如何。金毛變作狗。</p>
</div>
<div class='div-other'><a id='mulu22' />
<p class='h2'>南泉斬猫</p><p>是彼是此起論端。幸有公心鹽鐵官。提起利刀這一剁。不知此外幾何般。欲顯克家子。公案要伊圓。豈識趙州解機變。草鞋頭戴把人瞞。</p>
</div>
<div class='div-other'><a id='mulu23' />
<p class='h2'>狗子佛性</p><p>佛性有。佛性無。不許重重唱鷓鴣。脚底若教紅線斷。達摩元是老臊胡。</p>
</div>
<div class='div-other'><a id='mulu24' />
<p class='h2'>臨濟參大愚</p><p>牛身喫跌馬身翻。始信婆心非等閒。多口自招三築脇。風顛繇是弄顢頇。</p>
</div>
<div class='div-other'><a id='mulu25' />
<p class='h2'>曹山好顛酒</p><p>獅子出窟恣游戲。自在縱橫絕諱忌。野干狐狼漫欲隨。等閒哮吼驚天地。</p>
</div>
<div class='div-other'><a id='mulu26' />
<p class='h2'>北斗藏身</p><p>問得希奇答亦巧。言前薦得猶遲了。人皆愛月夜眠遲。我獨惜花春起早。</p>
</div>
<div class='div-other'><a id='mulu27' />
<p class='h2'>雲門對一說</p><p>對一說。休辯別。踏著秤鎚原是銕。韶陽靴裏動脚指。宗門教門同話月。</p>
</div>
<div class='div-other'><a id='mulu28' />
<p class='h2'>雲門倒一說</p><p>倒一說。六月紅罏飛片雪。昨夜海神怒不<span class='corr'>已</span>。一鞭擊碎珊瑚月。</p>
</div>
<div class='div-other'><a id='mulu29' />
<p class='h2'>法眼指簾</p><p>當場掇出膠盆子。沒眼韓獹逐塊來。若解言前這一著。清凉無地可藏埋。</p>
</div>
<div class='div-other'><a id='mulu30' />
<p class='h2'>德山托鉢</p><p>無言音韻語如雷。逼塞胸襟祇自迷。<span class='corr'>已</span>得巖頭傍著眼。得便宜處失便宜。密啟意。絕施為。攔頭把柂共維持。後來祇得三年活。引得兒孫逐隊疑。</p>
</div>
<div class='div-other'><a id='mulu31' />
<p class='h2'>若見不見。自然非彼不見之相</p><p>愁腸百結事難別。啞子喫苦向誰說。有語只可訴東風。相知爭解心中屈。</p>
</div>
<div class='div-other'><a id='mulu32' />
<p class='h2'>洛浦云。雖在寰闠裏。要且無人識</p><p>大隱居廛小隱山。休將心識欲逃難。天書天子簡點作。誰識簡點趙大郎。</p>
</div>
<div class='div-other'><a id='mulu33' />
<p class='h2'>臨濟云。我當時得黃檗三頓痛棒。爾今更思一頓又安得</p><p>三頓直如蒿子拂。一喝從教三日聾。黃河水是源頭濁。此道方知異別宗。</p>
</div>
<div class='div-other'><a id='mulu34' />
<p class='h2'>善財參德雲比丘</p><p>渺然雲水路途窮。進退無尋沒影踪。依稀似曲方堪聽。又被風吹別調中。</p>
</div>
<div class='div-other'><a id='mulu35' />
<p class='h2'>宋太祖問僧。如來六年成道。成得箇什麼。僧無語。雪竇著語云。將謂陛下忘却</p><p>皇帝面前不造次。權將柳絮喚狐裘。豈知逐語尋言者。翰墨從教入御樓。</p>
</div>
<div class='div-other'><a id='mulu36' />
<p class='h2'>京寺回祿。太宗問僧。白馬壇上放光。為什麼這裏却遭回祿。僧不對。後有著語云。陛下不忘付囑</p><p>寶壇放光。京寺火爍。正眼看來。兩皆是錯。只有金輪聖天子。不昧靈山親付托。</p>
</div>
<div class='div-other'><a id='mulu37' />
<p class='h2'>瑞巖主人公</p><p>容谷步虗聲。一問還一答。覓之無形影。音聲又非別。求之不可求。撇之不可撇。思量惱殺人。悶悶彊自歇。</p>
</div>
<div class='div-other'><a id='mulu38' />
<p class='h2'>婆子燒庵</p><p>撲面來時無一物。明眼衲僧莫輕忽。髑髏一喝三日聾。直下須彌踏出骨。</p>
</div>
<div class='div-other'><a id='mulu39' />
<p class='h2'>馬祖三十年不少鹽醬</p><p>一尺水。一丈波。知恩方解報恩多。法堂高呌悔悔悔。恨不當時兩踏何。</p>
</div>
<div class='div-other'><a id='mulu40' />
<p class='h2'>罽賓國王斬尊者首因緣。雪竇著語云。作家君王。天然猶在。黃龍新和尚云。既是作家君王。因甚臂落。大慧和尚云。孟八郎漢又恁麼去也</p><p>公案參差較不多。擬思量處轉誵訛。老僧無力資譚柄。只向人前念佛陀。</p>
</div>
<div class='div-other'><a id='mulu41' />
<p class='h2'>臺山婆子</p><p>一指點。二勘破。彼彼商量都話墮。銕牛自是烱雙眸。擬意思量却差過。</p>
</div>
<div class='div-other'><a id='mulu42' />
<p class='h2'>皷山赴請</p><p>中途折箭有因緣。不是安排非偶然。句裏若知虗實意。蚩尤雖勇怯軒轅。</p>
</div>
<div class='div-other'><a id='mulu43' />
<p class='h2'>黃龍參慈明</p><p>若有喫棒分。慈明不合恁麼道。若無喫棒分。雲門不合恁麼道。兩頭如不解。中間空懊惱。若人認得聲。哩哩蓮花落。</p>
</div>
<div class='div-other'><a id='mulu44' />
<p class='h2'>清淨本然。云何忽生山河大地</p><p>有口道不得。有眼見不及。報汝解空者。不許離聲色。</p>
</div>
<div class='div-other'><a id='mulu45' />
<p class='h2'>五位正偏</p><p>正中偏。啞子喫苦向誰言。開口<span class='corr'>已</span>招人貶笑。祇應肚裏哭蒼天。</p>
<p>偏中正。物物頭頭行正令。信手拈來用得親。擬欲求玄俱是病。</p>
<p>正中來。云何石女也懷胎。天明生箇白頭子。九月楊花遍地開。</p>
<p>偏中至。狹路相逢不須避。線去針來本自然。目擊道存兩會意。</p>
<p>兼中到。動靜不分真箇妙。著衣喫飰本尋常。却似大蟲裹紙帽。</p>
</div>
<div class='div-other'><a id='mulu46' />
<p class='h2'>靈雲見桃花<span class='note-inline'>(以下四則俱無擇師請)</span></p><p>幸哉尋劒客。眼睛清且直。手捉炤妖鏡。識破玄沙賊。</p>
</div>
<div class='div-other'><a id='mulu47' />
<p class='h2'>臺山婆子</p><p>青草當路出。特地成荊棘。覿面有何故。却云好不識。</p>
</div>
<div class='div-other'><a id='mulu48' />
<p class='h2'>三玄三要</p><p>老儂不識字。錯讀<span class='corr'>己</span><span class='corr'>已</span>巳。去問大大人。答我渠似你。</p>
</div>
<div class='div-other'><a id='mulu49' />
<p class='h2'>猫兒偏愛捉老鼠</p><p>磁石不吸銕。眼見水晶瑕。彼彼不相到。和尚是僧家。</p>
</div>
<div class='div-other'><a id='mulu50' />
<p class='h2'>黃龍三關</p><p>佛手驢脚生緣。虗實兩般並拈。不教徐六擔板。各自看做一邊。昨日前村下雨。今朝火內生蓮。石女呵呵大笑。說破值甚低錢。</p>
</div>
<div class='div-other'><a id='mulu51' />
<p class='h2'>高峯無夢無想</p><p>四大無我心如風。箇中誰是主人公。廓然撲落元無物。始悔從前錯用功。</p>
</div>
<div class='div-other'><a id='mulu52' />
<p class='h2'>師示眾云。天童和尚頌臺山婆子。可謂只解推倒。不會扶起。乃作三頌</p><p>趙州婆子。作用通天。用而不用。談而不談。聖莫能測。鬼莫能宣。便是諸佛。口掛壁間。且道何以如此。若知燈是火。拍手哭蒼天。</p>
<p>同道方知路坦夷。莫教脚下意遲疑。欲從舌底求消息。辜負先賢不借機。</p>
<p>是賊識賊。當行識行。傍觀者哂。知味者甜。臺山路直。何用商量。欲問如何。北斗南看。</p>
</div>
<div class='div-other'><a id='mulu53' />
<p class='h2'>世尊陞座</p><p>打鼓弄琵琶。相逢兩會家。既有知音者。下座脫袈裟。</p>
</div>
<div class='div-other'><a id='mulu54' />
<p class='h2'>大顛扣齒</p><p>寰中端坐定龍蛇。扣齒一般兩樣價。半是文公半座元。一寶拈來同一賽。</p>
</div>
<div class='div-other'><a id='mulu55' />
<p class='h2'>孚上座勘鼓山</p><p>口行人事探頭過。便乃翻身入賊窩。不是雪峯知的確。雙雙跳入是非窠。</p>
</div>
<div class='div-other'><a id='mulu56' />
<p class='h2'>德山托鉢</p><p>托鉢無言方丈去。諸方慢謂失便宜。不是巖頭傍著眼。從教後代逐狐疑。</p>
</div>
<div class='div-other'><a id='mulu57' />
<p class='h2'>九峯侍者不肯泰首座</p><p>元座功成一炷香。豁然脫去現空王。九峯縱有渾身口。欲問無門論短長。</p>
</div>
<div class='div-other'><a id='mulu58' />
<p class='h2'>婆子燒庵<span class='note-inline'>(剡城周九賓求頌)</span></p><p>撲面來時無一物。明眼衲僧莫輕忽。屈屈。若是臨濟揣出骨。</p>
<p>德山棒。臨濟喝。這箇婆子與並列。堪笑韓獹逐塊徒。浩浩商量無盡歇。</p>
<p>明得目前事。老婆賊<span class='corr'>已</span>敗。打出虗空髓。莫教尋內外。</p>
<p>撲頭撲面。機如閃電。擬欲相酬。即<span class='corr'>已</span>不便。</p>
</div>
<div class='div-other'><a id='mulu59' />
<p class='h2'>長水問瑯琊清淨本然話頌</p><p>騎賊馬。奪賊鎗。於中無事可商量。不知長水何緣故。留得清名萬古揚。</p>
<p>瑯琊不曾言。長水無可悟。八字如打開。兩手相分付。</p>
</div>
<div class='div-other'><a id='mulu60' />
<p class='h2'>宋太祖托鉢問丞相王隨曰。大庾嶺頭提不起。今日為甚麼在朕手裏。王無語</p><p>貧人思舊債。美曲換新聲。切勿隨他語。休論鉢重輕。</p>
</div>
<div class='div-other'><a id='mulu61' />
<p class='h2'>臥雲深處不朝天</p><p>一真法界本無方。南北東西個裏圓。舉意<span class='corr'>已</span>知千里隔。若欲凝然墮聖顏。</p>
</div>
<div class='div-other'><a id='mulu62' />
<p class='h2'>漢月問再參馬祖因緣。黃蘗云。因師舉。得見馬祖大機之用。又仰山云。此是顯大機大用。請問如何是大機之用。師云。一喝分賓主。炤用一時行<span class='note-inline'>(以下十七頌俱漢月請)</span></p><p>一棒一條痕。一掌一握血。語下便知人。看孔方著橛。</p>
</div>
<div class='div-other'><a id='mulu63' />
<p class='h2'>如何是大機大用。師云。棒下無生忍。臨機不讓師</p><p>句裏藏機作者知。不教野干逐狐疑。三日耳聾猶是鈍。饒他吐舌也名遲。</p>
</div>
<div class='div-other'><a id='mulu64' />
<p class='h2'>機用則不問。如何是大的道理。師云。石女兒生子即向你道</p><p>舉意便令三界窄。無心凡聖總包含。泥牛昨夜狂心起。觸碎須彌跳出欄。</p>
</div>
<div class='div-other'><a id='mulu65' />
<p class='h2'>既有大機之用。如何是大用之機。師云。入門便棒。不名性[跳-兆+參]</p><p>霸陵橋斷數張飛。百萬曹兵箇箇疑。多智張遼雖識破。劉君早<span class='corr'>已</span>渡江西。</p>
</div>
<div class='div-other'><a id='mulu66' />
<p class='h2'>進云。更有問頭。今世所略。請和尚慈悲具答。問馬祖而下。賓主句具在再參公案中。請問何處是賓中主。師云。擬欲買草鞋</p><p>隨流認得性。何喜復何憂。逢場去作戲。不必起閑愁。</p>
</div>
<div class='div-other'><a id='mulu67' />
<p class='h2'>何處是主中賓。師云。著衣與喫飯</p><p>使婢呼奴出現成。隨緣成辦任天真。若人識得東風面。萬紫千紅總是春。</p>
</div>
<div class='div-other'><a id='mulu68' />
<p class='h2'>何處是主中主。師云。舌頭短三寸</p><p>朝堂獨坐無人問。四海馳名天下歸。善理萬機隨意轉。龍牀憨臥許誰知。</p>
</div>
<div class='div-other'><a id='mulu69' />
<p class='h2'>主中主。從那裏得來。師云。甞年不出戶</p><p>本是深宮養聖軀。自始繇終步不移。當處湛然來去絕。欲求解會喪全機。</p>
</div>
<div class='div-other'><a id='mulu70' />
<p class='h2'>興化悟契棒因緣</p><p>觸著磕著。知痛識癢。爺死娘塟。全無伎倆。</p>
</div>
<div class='div-other'><a id='mulu71' />
<p class='h2'>雪峰是什麼</p><p>有語無語總是關。擬思量處隔千山。同生同死繇他說。漢語胡言當等閑。</p>
</div>
<div class='div-other'><a id='mulu72' />
<p class='h2'>有句無句</p><p>開口咬著舌。不待他人說。舉意便知親。活驚殺。好笑殺。</p>
</div>
<div class='div-other'><a id='mulu73' />
<p class='h2'>道吾捺倒</p><p>逐他言句覓疎親。電光石火解翻身。記得古人曾有語。不知誰是我般人。</p>
</div>
<div class='div-other'><a id='mulu74' />
<p class='h2'>銕牛過關</p><p>千斤擔子人甞放。這箇疑情脫下難。若解竿頭重進步。脫盡廉纖方始閒。</p>
</div>
<div class='div-other'><a id='mulu75' />
<p class='h2'>華嚴上堂</p><p>說過單刀直入。何緣賊來不識。若知諸法如夢。於中何有得失。</p>
</div>
<div class='div-other'><a id='mulu76' />
<p class='h2'>鹿門問楚和尚</p><p>解收不解放。就地轉身難。若識其間意。前三三與後三三。</p>
</div>
<div class='div-other'><a id='mulu77' />
<p class='h2'>婆生七子</p><p>呈橈舞棹出蘆叢。活計扁舟送順風。不識老婆何似者。聖凡直使兩無踪。</p>
</div>
<div class='div-other'><a id='mulu78' />
<p class='h2'>疎山造塔</p><p>旱地雷聲。青天霹靂。兩箇古錐。都來是賊。</p>
</div>
<div class='div-other'><a id='mulu79' />
<p class='h2'>工部石帆岳居士室中四壁皆書太極圖。師與一頌云</p><p>六九繇來別兩儀。分形設象示羣迷。爭知太極前前事。尼父猶云莫我知。</p>
</div></div>
<p class='juan'>會稽雲門湛然澄禪師語錄卷第五</p>
</div><!-- end of div[@id='body'] -->
</body></html>