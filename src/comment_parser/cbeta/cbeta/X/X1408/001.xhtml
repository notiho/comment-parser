<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>即休契了禪師拾遺集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1408
<p class='juan'><a id='mulu1' />金山即休了和尚拾遺集</p>
<div class='div-other'><a id='mulu2' />
<p class='h1'>釋迦像</p><p>持錫擎盂示化儀。結跏蓮坐又巍巍。何須善現更伸請。舍衛王城一轍歸。</p>
</div>
<div class='div-other'><a id='mulu3' />
<p class='h1'>古寺瓦礫中甆佛現光</p><p>毫相騰騰灰燼間。匪金匪玉匪栴檀。十成好箇天真佛。莫作尋常陶瓦看。</p>
</div>
<div class='div-other'><a id='mulu4' />
<p class='h1'>布袋和尚</p><p>背負肩擔徒費力。時人有幾識機權。何如拋却布囊好。歸去來兮兜率天。</p>
</div>
<div class='div-other'><a id='mulu5' />
<p class='h1'>踏蘆達磨</p><p>西來語不契梁王。萬頃秋江一葦航。祇道懷羞衝浪急。誰知入水見人長。</p>
</div>
<div class='div-other'><a id='mulu6' />
<p class='h1'>裴相國</p><p>山崇十二全黃檗。位重三公弼大唐。五季隨更炎宋換。度泥一笏話頭長。</p>
</div>
<div class='div-other'><a id='mulu7' />
<p class='h1'>岳知客歸國清</p><p>煙笻日日渡江皐。北送南迎不憚勞。何似者回休歇去。五峰靜處聽松濤。</p>
</div>
<div class='div-other'><a id='mulu8' />
<p class='h1'>送元寮元</p><p>別峰見後何曾別。明月清風挂杖頭。東楚西吳從踏徧。太湖依舊跨三州。</p>
</div>
<div class='div-other'><a id='mulu9' />
<p class='h1'>題瑤首座瓢苗集</p><p>秦城築土杵無杷。漢祖斬蛇劒有鋒。拋向扶桑日頭裏。唐人誰解辨來蹤。</p>
</div>
<div class='div-other'><a id='mulu10' />
<p class='h1'>趙州七斤衫話</p><p>七斤衫子出青州。一葉舟橫古岸頭。日暮途長人不渡。何妨載月過滄洲。</p>
</div>
<div class='div-other'><a id='mulu11' />
<p class='h1'>送僧歸雙林省師</p><p>海門親見海雲師。江月團團印夕輝。檮樹雙雙同一照。何消圓相別呈機。</p>
</div>
<div class='div-other'><a id='mulu12' />
<p class='h1'>和知客</p><p>到與未到喫茶去。和盤托出見情真。在家既善迎賓客。徧歷何嫌少主人。</p>
</div>
<div class='div-other'><a id='mulu13' />
<p class='h1'>畫鷄冠</p><p>秋花矮矮擁高冠。鷄頂休爭染血丹。天寶盛時無此象。不堪寫出與人看。</p>
</div>
<div class='div-other'><a id='mulu14' />
<p class='h1'>木石</p><p>蒼壁春生氷雪枝。夏蟲不敢近根飛。石橋南畔先曾見。幾樹含秋獨鶴歸。</p>
</div>
<div class='div-other'><a id='mulu15' />
<p class='h1'>送廣維那</p><p>大音倡出廣長舌。楊子江濤撼甕城。巖內頭陀驚起定。吳中浮佛亦吞聲。</p>
</div>
<div class='div-other'><a id='mulu16' />
<p class='h1'>送珍藏主</p><p>往來是藏不相瞞。西蜀東吳豈兩般。庭栢夏炎枝鎖翠。井梧秋冷葉飄丹。</p>
</div>
<div class='div-other'><a id='mulu17' />
<p class='h1'>送及侍者</p><p>鷄聲唱徹炎天曉。<span class='corr'>已</span>向聲前契祖機。楊子江流東入海。臨流未可買舟歸。</p>
</div>
<div class='div-other'><a id='mulu18' />
<p class='h1'>出山相</p><p>霜宵逃出王宮去。凍得雙睛擘不開。誤認星兒為正見。誑人又出雪山來。</p>
</div>
<div class='div-other'><a id='mulu19' />
<p class='h1'>送杲書記</p><p>海柳花時出戶迎。花曾未老又催程。何如南北渡江客。兩不相知無怨情。</p>
</div>
<div class='div-other'><a id='mulu20' />
<p class='h1'>送道場春知客之金陵</p><p>苕水春深碧似苔。曾將煑茗接方來。六朝豪傑多沉醉。喚醒何妨與一盃。</p>
</div>
<div class='div-other'><a id='mulu21' />
<p class='h1'>題龍王請羅漢齋圖</p><p>龍王宮裏飽香齋。渡水穿雲費往來。何似凌虗振金錫。朝遊南嶽暮天台。</p>
</div>
<div class='div-other'><a id='mulu22' />
<p class='h1'>送澄首座</p><p>摩訶衍法何言說。試假山藤示一機。楊子攪乾無滴水。炎方散作雪花飛。</p>
</div>
<div class='div-other'><a id='mulu23' />
<p class='h1'>送巖上人拜祖塔</p><p>道固巖巖不可鑽。湘潭樣子亦難傳。更尋知識瑠璃殿。無影樹頭從駕船。</p>
</div>
<div class='div-other'><a id='mulu24' />
<p class='h1'>送璞上人禮祖塔</p><p>抱璞投師貴琢磨。未能成器又如何。不妨撥草叩諸祖。青塔纍纍鎖綠蘿。</p>
</div>
<div class='div-other'><a id='mulu25' />
<p class='h1'>次韻送雲巖大師</p><p>權門要路長覊鎖。山水清華豈得遊。爭似河西閒散士。五湖風月一笻秋。</p>
</div>
<div class='div-other'><a id='mulu26' />
<p class='h1'>摭侍者歸明州</p><p>座上笑花雙眼活。摭芳拾秀謾誇奇。翻身踏倒長汀子。放出中天青鳳兒。</p>
</div>
<div class='div-other'><a id='mulu27' />
<p class='h1'>寄成元章</p><p>吳楚相分十七年。片音曾不到吟邊。想知道體無離合。月白風清共一天。</p>
</div>
<div class='div-other'><a id='mulu28' />
<p class='h1'>達磨隻履相</p><p>熊耳峰前示密機。何聲何跡到人窺。無端逢著嶺頭使。一種行藏誰不知。</p>
<p>梁王對語不投機。一葦橫江去似飛。可是九年無折合。又擕隻履向西歸。</p>
</div>
<div class='div-other'><a id='mulu29' />
<p class='h1'>達磨忌拈香</p><p>竺乾宗破六師眾。震旦花聯五葉芳。此日風前追往事。令人又費一爐香。</p>
</div>
<div class='div-other'><a id='mulu30' />
<p class='h1'>送安藏主</p><p>柴片拋下便抽頭。活似盤珠不可留。鰲頂望窮雙眼老。海東那得共乘舟。</p>
</div>
<div class='div-other'><a id='mulu31' />
<p class='h1'>半身達磨</p><p>西來東土為傳心。心作麼傳謾誑人。語觸梁王無避處。至今不敢露全身。</p>
</div>
<div class='div-other'><a id='mulu32' />
<p class='h1'>贊日本松嶺和尚</p><p>松嶺孤高當海東。四方莫不仰宗風。道場三坐皆昌化。正續綿綿起少嵩。</p>
</div>
<div class='div-other'><a id='mulu33' />
<p class='h1'>送相士</p><p>象緯能從掌上分。星禽尤善化中論。古今窮達無逾此。獨許兼通天地根。</p>
</div>
<div class='div-other'><a id='mulu34' />
<p class='h1'>送基上人</p><p>道學要知弓矢學。由基不許奪機先。千鈞一發看他日。射破虗空作兩邊。</p>
</div>
<div class='div-other'><a id='mulu35' />
<p class='h1'>送欽書記</p><p>高流高業眾難攀。文海寬如法海寬。一筆掃乾楊子水。禪林宜作翰林官。</p>
</div>
<div class='div-other'><a id='mulu36' />
<p class='h1'>送章藏主歸閩</p><p>真教無文章句全。長江萬里印長天。一毛吞却絕涓滴。漲起謝郎破釣船。</p>
</div>
<div class='div-other'><a id='mulu37' />
<p class='h1'>題周武王扇暍人圖</p><p>五帝三皇并列代。山河宮闕總成塵。何如周武遺芳澤。萬古蘿圖寫暍人。</p>
</div>
<div class='div-other'><a id='mulu38' />
<p class='h1'>漁隱圖</p><p>胸中藻綉足經綸。溪畔竿絲甘隱淪。盛代那容抱奇士。高居獨老百年春。</p>
</div>
<div class='div-other'><a id='mulu39' />
<p class='h1'>贊中峰和尚</p><p>師子巖前放鐵鷂。吞却南山白額蟲。大地叢林無寸土。十方世界絕狐踪。</p>
</div>
<div class='div-other'><a id='mulu40' />
<p class='h1'>次韻。送浩侍者。歸省獨孤和尚</p><p>鉗鎚妙密令森嚴。非但宗通說亦兼。是父固應生是子。如何逃逝遠咨參。</p>
</div>
<div class='div-other'><a id='mulu41' />
<p class='h1'>䟦中峰和尚法語并書<span class='note-inline'>(二)</span></p><p>劫初鈴子未甞陳。王庫刀兒新發硎。兩物將為一物用。若非好手謾勞形。</p>
<p>天目山中幻住翁。暫時隔濶想書通。況歸真寂年深遠。怎不臨文懷德風。</p>
</div>
<div class='div-other'><a id='mulu42' />
<p class='h1'>有上人禮塔</p><p>蘇州有兮常州有。知有非親用要親。八十四人草窠裏。杖頭敲出玉麒麟。</p>
</div>
<div class='div-other'><a id='mulu43' />
<p class='h1'>墨梅</p><p>西湖和靖歸三島。南嶽華光去九州。踈影橫斜煙水遠。一枝留得舊風流。</p>
</div>
<div class='div-other'><a id='mulu44' />
<p class='h1'>龍翔輝藏主。下遺書。呈偈。用韻答之<span class='note-inline'>(三)</span></p><p>五千餘卷總閑閑。文錦藏胸不露斑。江上忽投天外句。喚回拾得與寒山。</p>
<p>龍崗道樹未飛灰。五葉花從劫外開。無限香風生下載。大聲千古挾春雷。</p>
<p>曠劫論來豈渺茫。目前不外威音王。是曾滅度非滅度。一任諸方自抑揚。</p>
</div>
<div class='div-other'><a id='mulu45' />
<p class='h1'>題日觀蒲萄</p><p>龍鬚馬乳顆纍纍。總道流沙將到時。誰識竺天凉月夜。樽前分得雨中枝。</p>
</div>
<div class='div-other'><a id='mulu46' />
<p class='h1'>題喜鵲<span class='note-inline'>(二)</span></p><p>門有喜將至。雙聲先報及。墨翎藏雪幹。豈善翔而集。</p>
<p>枝枝無綠葉。花下謾偷身。喜近能先兆。寧知有弋人。</p>
</div>
<div class='div-other'><a id='mulu47' />
<p class='h1'>容齋號<span class='note-inline'>(并序)</span></p><p style="margin-left:1em">空相之大。含容萬象。而萬象不能以窒塞。故運行四時。而得全其氣。心體之大。含容萬法。而萬法不能以雜壞。故應接諸緣。而得全其音。趙實甫處士。名智。大非達斯旨。具斯智。何其取斯耶。故稱容齋。為宜。仍訂以章句云。</p>
<p>囊括森羅曾不逼。縱橫妙用絕危機。高居一室誰為伴。喚起巢由此共歸。</p>
<p style="margin-left:1em">歲次辛巳。年七十三。山靈預報。十月內。山門有災。九月二十八日。即退院。圖免災。上堂白眾云。</p>
<p>山僧今年七十三。有難將臨十月間。老病在身難任重。何如卸却伴雲閑。</p>
<p style="margin-left:1em">既而寺眾不信。至十月初四日。首座孟喆。領大眾。同到退居。再三懇留。不容退去。因勉從請。再上方丈。至是月二十七日晚。果災不救。致墮劫灰。今越三年矣。并誌　示眾。</p>
<p>瓦礫堆中獨奮身。頭蒙白雪面蒙塵。七旬有六猶還債。笑倒江邊幾木人。</p>
</div>
<div class='div-other'><a id='mulu48' />
<p class='h1'>詩上丞相。代疏</p><p>大人大用絕殊封。蕩蕩山河一轍通。扶日長明俱照耀。補天不漏永帡幪。獨憐梵剎難逃劫。雙朵浮圖亦化空。安得轉鈞追舊觀。千秋萬歲頌元功。</p>
</div>
<div class='div-other'><a id='mulu49' />
<p class='h1'>謝囊八同知</p><p>江寺昔年遭劫火。今朝賴掃劫灰空。浮圖載要分雲表。梵剎仍瞻湧浪中。插竹賢于非具智。聚沙童子豈全功。得公相力追元觀。千古流芳百福同。</p>
</div>
<div class='div-other'><a id='mulu50' />
<p class='h1'>次秦子晉韻</p><p>淮海文章從古傳。誰知後出得先天。功成非假三餘力。道著元由一大緣。葉落花開全妙體。鶯吟燕語總旁詮。既明物格師東魯。麾却南華齊物篇。</p>
</div>
<div class='div-other'><a id='mulu51' />
<p class='h1'>次韻。答呂朱李三解元</p><p>三公未許學三休。盛代求賢尚白頭。海濶波深鯨吼月。天高風緊鶴冲秋。功成豈假朱衣助。句好寧隨紅葉流。難後懷歸無計遺。瓦堆草坐誦登樓。</p>
</div>
<div class='div-other'><a id='mulu52' />
<p class='h1'>次韻。答古林和尚見寄</p><p>好山總道占魁場。誰解當機不墮常。打雨打風還棒辣。入泥入水見人長。大聲直與雷相挾。浚辯難將海比量。千古鳳凰臺畔寺。禪翁一旦起諸郎。</p>
</div>
<div class='div-other'><a id='mulu53' />
<p class='h1'>次韻。答南臺外郎</p><p>霜華筆舌吐蓮花。慚愧香傳到齪家。魚鼓敲風甘飯顆。燕泥濕雨涴袈裟。鷄林競市增芝楮。鳳沼虗斑待草麻。那得扁舟凌素浪。同邀陸羽品靈茶。</p>
</div>
<div class='div-other'><a id='mulu54' />
<p class='h1'>次韻。答黃雪洲提舉</p><p>蕪城邂逅古河濆。不得煎茶然竹根。玉旨[癸-天+虫]曾承少海。金章晚合拜脩門。献言要必凌臺陖。蘇瘼寧容坐席溫。昔日龔黃今日見。瑤階佇聽珮聲喧。</p>
</div>
<div class='div-other'><a id='mulu55' />
<p class='h1'>送及藏主歸里<span class='note-inline'>(日東)</span></p><p>裴寺相親閱幾秋。左探右索出時流。機輪三轉輪元淨。定慧雙詮慧匪修。睡虎耽耽拋故穴。遊龍矯矯奮靈湫。好翻一滴長江水。漲起東方廣海州。</p>
</div>
<div class='div-other'><a id='mulu56' />
<p class='h1'>次韻臘前雪</p><p>農事多憑三白占。臘前喜見片纖纖。鶴身怯冷蒙飛絮。馬足翹寒困負鹽。雲葉有聲敲竹戶。天花無蔕散茆簷。林間不識田中瑞。茶鼎深移傍嶽尖。</p>
</div>
<div class='div-other'><a id='mulu57' />
<p class='h1'>次韻。答成元璋</p><p>鰲寺重迎歲事移。圓顱飛絮鬢飛絲。蒲帆片片遮紅日。楓木蕭蕭減翠時。山月藏雲分曙色。江濤翻雪洗秋悲。甕城斫額蕪城阻。多謝情人重寄詩。</p>
</div>
<div class='div-other'><a id='mulu58' />
<p class='h1'>次韻。答靈巖訢藏主</p><p>江居舊見固多才。無若新知獨俊哉。鐵錫飛從瀛海至。金文傳自竺天來。箭涇掬月雨初霽。香徑尋春雪未開。那得投閑追勝踐。塤箎迭作古琴臺。</p>
</div>
<div class='div-other'><a id='mulu59' />
<p class='h1'>䟦補藏經頌軸</p><p>衡陽干將隆真教。捐俸迎經歸覺場。玉葉半猶穿鐵棘。金章獨得固銀槳。重重雲影涵江影。爛爛霞光奪日光。淨治既嚴全法藏。群公宜頌美林郎。</p>
</div>
<div class='div-other'><a id='mulu60' />
<p class='h1'>次韻。送松壑僉事入京</p><p>每望吳門眼不閑。華騘喜報入松關。六年白過好風景。一夕清談忘歲艱。鳳沼相將瞻日角。龍章應合破天慳。來春約莫二三月。還踐盟言迎遠山。</p>
</div>
<div class='div-other'><a id='mulu61' />
<p class='h1'>梅隱逸士棄儒就釋</p><p>選官選佛孰尤宜。盍抖塵勞擇所依。杜老句豪非至道。董公墨妙豈真機。花拈座上旨須究。草剗階前志莫違。慧日峰高籌室廣。秋深期向此中歸。</p>
</div>
<div class='div-other'><a id='mulu62' />
<p class='h1'>次韻。答南臺郎中</p><p>鰲峰頂上望昇州。雲外霜臺憶日休。歲熟豈干蒭狗力。時清那許木鵝流。潮聲撼碎一江月。樹色裝成萬壑秋。大塊氣嚴才氣並。青鞋莫忘踐天遊。</p>
</div>
<div class='div-other'><a id='mulu63' />
<p class='h1'>桃源憶故人。題淵明圖</p><p>利名如屣都拋棄。那肯折腰塵世。三徑菊黃松翠。多少閑情意。一瓢濁酒忘天地。誰識這般風味。[拚-ㄙ+ㄊ]取百年沉醉。身外無餘事。</p>
</div>
<div class='div-other'><a id='mulu64' />
<p class='h1'>少年遊。次韻。送薩經歷</p><p>鶴林雲冷鴈橫秋。鳥府客難留。淮岸山青。海門浪白。蘭棹去悠悠。燕南不比江東近。詩句寄來不。一榻松風半窓蘿月。夢到驛邊樓。</p>
</div>
<div class='div-other'><a id='mulu65' />
<p class='h1'>贈陳漢翁方士</p><p>神眼能靈鑑。相逢渡口船。長房徒縮地。鄒衍謾談天。象緯分諸掌。牛腰載巨篇。却言老禪衲。耳遠更饒年。</p>
<p style="margin-left:1em">總師仁山公。分填常潤二郡。方外群英。祖之以什。且承不以城市山林有間。枉遣垂教。非惟識公文武才備。抑予獲攬蒙益尤多。然虗辱可乎。謾勉扶憊。綴言卷末。以致敬服之懷云。</p>
<p>北固毗陵連望郡。分符兼填自英豪。尊前迅辨奪三史。幄內良籌空六韜。岳器盍更農器用。騷壇可並將壇高。全吳共慶無危阽。羽翼南藩有鳳毛。</p>
</div>
<div class='div-other'><a id='mulu66' />
<p class='h1'>造寺化疏<span class='note-inline'>(并序)</span></p><p style="margin-left:1em">寺乃東晉大寧間。裴公祖師所建。至梁大寶末。及唐之會昌。故宋建炎初。<span class='corr'>已</span>甞三遭劫火。若今之火。眾屋不存。二塔亦毀。豈應郭璞四劫之讖乎。</p>
<p>伏以。長江東去。山猶砥柱屹中流。大教西來。寺化劫灰歸下土。佛不逃於定業。人那免於讖言。<span class='corr'>但</span>得財用足而食用全。即看匠力集而功力就。櫩牙插星斗。一新梵剎。環裹於鰲頭。輪影亂龜魚。雙朵浮圖。光分於龍角。復追南徐之風月。益壯北闕之山河。謹疏。</p>
</div>
<div class='div-other'><a id='mulu67' />
<p class='h1'>常州華藏寺。大后壽星殿。及經閣鐘樓。化疏</p><p>華藏含攝重重之剎海。法界全彰。太湖管領浩浩之風煙。壽宮宜闢。消得纏腰十萬貫。佇看芘日百千間。玉偈雜金文。勝壓石渠之秘典。瓊樓接銀漢。聽敲霜月之洪高。檀度集祥。楓宸衍筭。</p>
</div>
<div class='div-other'><a id='mulu68' />
<p class='h1'>帝師堂下五州寺起造疏</p><p>山控五州。廣納幾多風月。寺移兩度。積荒五十春秋。帝師作主務鼎新。宰相贊緣期復舊。求之與之不吝芝楮力大。解化蓮華宮。明哉良哉載歌椿筭數綿。永培楓階壽。</p>
</div>
<div class='div-other'><a id='mulu69' />
<p class='h1'>顒長老住鶴林。諸山疏</p><p>禪宮類久著敗碁。慨無出手者。宗綱猶欲壓累卵。俟有興心人。論既共歸。進母固讓。某人。法得北山北固。道弘西竺西吳。面皮刮得霜。盍開馬素舊閉之門戶。筆頭鑽破紙。宜翻龍華故祀之郊詞。句續半日閑。偈聯五葉秀。黃鶴黃花未老。儘堪助發般若之玄談。赤幟赤水無殊。亦可互揚罔象之勝義。諸封增色。季運延光。</p>
</div>
<div class='div-other'><a id='mulu70' />
<p class='h1'>沙彌十一歲。化庵疏</p><p>青山有約。種松道者重來。白水無涯。擲釣兒郎再現。剗草機緣既符古昔。縛茆門戶要拓今時。萬金不吝傾囊。一默儘堪報德。亂雲堆裏。何妨入草求人。閙市門頭。普請撥塵見佛。燈傳千古焰。壽祝一人尊。</p>
</div>
<div class='div-other'><a id='mulu71' />
<p class='h1'>孝感請正長老。諸山疏</p><p>金翅擘海。<span class='corr'>已</span>具吞龍之威。乳虎墮胎。便有食牛之氣。如是逸類。宜出為人。某人。滄海元孫。長溪嫡嗣。語妙吐藏裏摩尼五色。眼明耿眉間寶劒孤光。法海簸狂瀾。百川佇看障回於既倒。宗綱如朽索。諸峰共倚扶捄於將頹。太起孝感仁祠。廣闢臨濟祖域。</p>
</div>
<div class='div-other'><a id='mulu72' />
<p class='h1'>夾崗接待。化疏</p><p>暮雨濕行裝。忍聽數聲泥滑滑。春流鳴過櫓。厭看兩岸柳絲絲。青煙絕處要選住場。白水窮邊庶有歸所。精粮不匱。任大地人如返故家。棟宇既完。雖小庵兒儘含法界。二嚴報施。三祝輸忠。</p>
</div>
<div class='div-other'><a id='mulu73' />
<p class='h1'>三山龍王堂化疏</p><p>龍會三山上宇。半摧於下土。蟬聯萬戶內藏。多足於外財。求之歟與之歟。出乎爾返乎爾。天瓢大注。何殊雨玉而雨珠。水殿翻新。尤勝美輪而美奐。成功不日。報施有秋。</p>
</div>
<div class='div-other'><a id='mulu74' />
<p class='h1'>南報恩。化四大部經疏</p><p>南山一新巨剎。殆冠江城。西竺四大部經。足包海藏。黃金輸捨不吝。白城翻出何難。印板上脫來。字字光吞於銀漢。函櫥中盛却。重重勢壓於石渠。永闡萬葉芳猷。普集眾檀善福。</p>
</div>
<div class='div-other'><a id='mulu75' />
<p class='h1'>禪慧玉長老。住天竺。乃其師開山鎮江。諸山疏</p><p>楚弓楚得。可堪墮他掌握中。趙璧趙歸。必須入家懷袖裏。況幹蠱才備。毋撝謙力辭。某人。眼照人天。胸吞藏海。頹波曾起於楊子。初步早試於黃橋。弟應兄呼。宜續吹塤吹篪翻古調。父作子述。合追肎基肎堂䇿新功。竺天西日佇麾戈。吳地北隣希伐鼓。</p>
</div>
<div class='div-other'><a id='mulu76' />
<p class='h1'>李商主。水陸寄庫。右語</p><p>伏以。佛稱四生父。希覩有若優曇華。道為三界尊。共蔭無異菩提樹。幸逢大教。僣展微忱。切念某人。舟居江河間。貨通市肆內。荷二儀以盖載。感三光以照臨。得遂殖生。罔克修報。乃設伊蒲。崇水陸。廣陳兩永晝夜淨儀。仍轉法華集桑門。總宣百四十四部妙典。煉財預託於陰帑。分<span class='corr'>券</span>期證於陽文。庶贖現過先愆。兼植來因後果。伏願。世齡益衍。家眷咸寧。在在興販。而常通津祥風順序。生生富饒。而倍潤屋福海增瀾。謹疏。</p>
</div>
<div class='div-other'><a id='mulu77' />
<p class='h1'>祭元叟和尚文</p><p>佛日普照禪師。始自分座雙徑。至于起應鳳山中天之命。以及晚主五峰之席。逾四十年。說法利生。得度最多。知我最久。壽登八十有四。達世相之匪堅。乃輯化權。而以至正元年。八月四日。書偈而入寂。越九月三十日。遠示遺音。金山東庵。休居比丘某。即於是日。就假法堂。為位設禮。而祭于靈。烏乎山之隆隆。群木咸植。海之淵淵。群鱗咸集。惟道惟德。是似是則。今焉<span class='corr'>已</span>矣。曷附曷立。老我退藏。涕泪交作。華林飛霜。長魚竄壑。天闊江空。水雲漠漠。一奠憑風。斯文何若。烏乎尚享。</p>
</div>
<div class='div-other'><a id='mulu78' />
<p class='h1'>祭李檀越文</p><p>至正二年。三月十有四日。訃報故檀越李公佐之提舉。<span class='corr'>已</span>卜是月十有四日。歸空于姑蘇北關外之新堂。鎮江金山禪寺住持釋某。感公生前。有諾鼎建釋尊之殿。雅願未酬。不得匍匐。即追執紼者後。謹備經疏香燭。庶奠之儀。諉寺之知客僧某。代詣神主之前。昭告于靈。而盡哀悼之禮焉。</p>
<p>烏乎。孔釋竝立。如月如日。疇不載之。同旦同夕。公博魯書。我守竺居。名雖有異。義固無殊。義既不異。前盟寧替。肎基肎堂。諒累賢嗣。楊子滔滔。妙峰峩峩。豐功倘樹。曷<span class='corr'>已</span>曷磨。伏惟尚享。</p>
</div>
<div class='div-other'><a id='mulu79' />
<p class='h1'>祭靖明仁善處士</p><p>烏呼。林高羽集。淵深鱗聚。猶公靖居。厚產薄仕。尚善尚仁。眾共馳慕。嗟我遭屯。兼阻江寺。不得遇公。惟接元嗣。施粟施金。為法檀度。非公善仁。曷及乃事。仁者宜齡。蒼胡奪數。幻質匪堅。真體元固。情寓一辭。道存千古。伏惟尚享。</p>
</div>
<div class='div-other'><a id='mulu80' />
<p class='h1'>祭龍翔笑隱和尚文</p><p>大龍翔宗主。笑翁和尚。壽年六十有一。病世虗偽。乃以至正四年。五月壬子。遽委宗柄。而歸真寂。越八月庚申。而以訃聞。金山住持某。雅服翁徹釋宗之本原。兼貫孔李之異旨。　朝廷搢紳之士。所共慕。湖海包笠之眾。所共歸。意者足振斯文。而光季運。豈謂今也<span class='corr'>已</span>矣。哀朽何堪。謹以是月壬戌。為位設奠。而祭于靈。以盡哀焉　於乎。汶陽不決。西秩何平。龍河不作。西教何弘。我託隣並。老亦何成。一辭幸起。萬象同盟。尚享。</p>
</div>
<div class='div-other'><a id='mulu81' />
<p class='h1'>祭甘露無傳和尚文</p><p>甘露堂上無傳和尚。壽享八十有一。達生如寄。乃以至正丁亥。七月十又三日癸丑。示歸真寂。越十有七日丁巳。金山封隣比丘某。敬以香茗果蓏。庶饌之奠。率眾臨幃。而祭于靈。以盡五十年餘德誼焉。烏乎。蘭叢昌昌。蕕可並芳。琪樹昌昌。葭可並蒼。我托隣並。彌久彌光。今焉<span class='corr'>已</span>矣。如琪隕霜。昔者莫復。如蘭飄香。何以解憂。遺續彰彰。法幢斯建。法綱斯張。千秋百代。山高水長。烏乎尚享。</p>
</div>
<div class='div-other'><a id='mulu82' />
<p class='h1'>祭獨孤和尚</p><p>烏乎。天道與下民相縣。能察薄蝕於未形之先者。占者之良也。聖道與凡下相分。能達死生於未變之前者。師者之良也。若叔兄。昔主霅川之天寧。武林之鷲峰。至於退休峯西之雙松。是皆一以是道。而參弘之。凡下之眾徒。窒去來之相。而不知道之妙體。曾無間於生死也。譬諸民下蒙於天道者。徒見日月。有薄蝕之象。豈知天道玄常。曾無晦明之殊耶。烏乎叔兄有是。我故似是。一以表同門義。一以為來者諭。真靈昭昭。庶幾鑑哉。尚享。</p>
</div>
<div class='div-other'><a id='mulu83' />
<p class='h1'>祭別岸和尚文</p><p>吳門壽山東堂。岸翁和尚。以至正八年。六月三日。順寂于圓通之東庵。稟法上首。永福西堂。以七月二十有四日。將命而來金山。出其遺音遺儀。以下示住持法弟比丘某。追念。翁壽七十有八。少予二白。由其早倡佛慧定智先師之道。于義興之芙容。常城之天寧。郡城之是山。晚乃養高于是庵。開利學眾。曾不倦。誠得並其而弘宗。故以兄禮而讓之。今也既寂。老懷何堪。敬以二十有七日。扶憊為位設奠。而祭于靈。以盡同門昆季之義焉。烏乎。絃絕朱絲。鸞膠可續。珠遺赤水。罔象可求。惟師之道。危若綴旒。我衰我獨。曷紹宗猷。殘星橫曉。殘月橫秋。餘光有幾。翁兮鑑不哀哉。尚享。</p>
</div>
<div class='div-other'><a id='mulu84' />
<p class='h1'>祭焦山桂提點文</p><p>焦山提點法兄月巖公。壽享七十有七。以至正九年己丑。二月九日庚午。順寂于德善之蘭若。越十二日癸酉。金山住持法屬比丘某。敬以香燭湯茶。果蓏庶饌之奠。帥眾臨幃。諷誦拜首。而祭于靈。烏乎。昔者焦寺競席。如覆局之敗碁。公獨出手。以捄之。久焉遂匡。丘隴祠虗。如暗室之入夜。公獨續焰。以嚴之。久焉遂張。邇者寺產夙遺。如弱敵之遭強。公獨賈眾叶力。以復之。久焉遂昌。至於庶務紛集。如凍蝟之寒芒。公獨恕<span class='corr'>己</span>徇機。以決之。久焉遂臧。是功是德。曷泯曷亡。我託隣並。尤叨餘光。烏乎。狎勢要者。內顧必以權。狎市賈者。內顧必以利。利狎易衰。權狎易變。若公。外贊數代之良師。內敦群衲之宏義。雖處生死之衰變。何能傾奪哉。矢詞是白。公盍我格。既格既白。何假銘刻。尚享。</p>
</div>
<div class='div-other'><a id='mulu85' />
<p class='h1'>祭曇芳和尚</p><p>大龍翔宗主。廣慈圓悟禪師。壽享七十有四。達世相之匪堅。乃以至正八年。十月二十有八日。而入寂。越明年。二月十有八日。法姪少室上主。稟命遷臨金山。出遺音遺儀。而示及法弟某。謹以是日。為位設奠。拜首而祭于靈。烏乎。群動之集。必宗於海。群植之產。必宗於嶽。若師。早由新亭。而迁鍾山。由鍾山。而登雙徑。晚讓雙徑。而補龍河。四坐道場。幾五十載。湖海包笠之眾。宗之。曾無虗往者。朝野車騎之眾。宗之。曾無虗還者。師門賴張。宗門賴振。何盛如焉。今也<span class='corr'>已</span>矣。衰獨何堪耶。烏乎。燈明既絕。注之以膏。花焰可續。鏡明既昏。摩之以藥。淨光可復。師靈。昭昭能憫。宗門師門。二俱牢落。不俟於他。而可復作乎。忍言及是。幸鑑之哉。尚享。</p>
</div>
<div class='div-xu'><a id='mulu86' />
<p class='h1'>靜上人之京師序</p><p>古聖在位。必有賢者。趨集其時。而為顯用焉。若黃帝堯舜。夏后周文。成康之聖。則有巢閣止庭。儀韶之鳳。負文之神龜。鳴岐之鸑鷟。在郊藪之麒麟。殊類而應之。故顯於時者。則有六相四岳。八元八凱。九官二南之賢。至於更代繼聖。或有應之趨之者。不過率猶是也。欽惟　　皇帝。文明英武。一統綏服。相兼群賢。傳得　帝師若聖之應。則有栴檀　古佛。延光于京師。天人殊類。咸仰利。然以昔之視今。隆治何如哉。且昔之應者。殊類也。群賢趨之。尚蒙顯用。而況今者。應之以佛。尤為天人殊類。所共仰。苟有異業之士。以時而趨之。豈得志不速成。而道不大達也耶。</p>
<p>福唐默堂上人。學富而詩工。早遊方外。久寓金山。甞掌內典。因閱優闐王。刻栴檀象。遺事。有激于中。故願趨京。致膜拜于古佛之真儀。求妙法于帝師之堂下。及觀聖德之光明。宮闕之崇麗。冠蓋之眾多。文物之華耀。玉帛之富饒。禮樂之備至。以發其蘊。以利其業。以成其志。以達其道。猗歟盛哉。龍騰于淵。而山川出雲。虎嘯于野。而巖壑生風。行矣。適際斯時焉。群公既壯以詩。予辱鄉曲也。故贈以序云。</p>
</div>
<div class='div-other'><a id='mulu87' />
<p class='h1'>題五尊宿書卷</p><p>鳳瑞物也。昌期則現。昏代則隱。或墮一毛於林間池上。有得之者。猶為希世之瑞。秘而珍之。況多得乎。</p>
<p>今觀故宋村僧。橘洲。石橋。淅翁。天目。五先德遺語。編次為軸。殆乎鳳毛集瑞。粲粲然。照耀八表之窓几。琅琅然。省發群學之耳目。如使時出。益加披究言外之旨歸。得不回宗教於季運。而復昌期耶。視鳳之毛。抑豈足為世瑞哉。珍之宜矣。</p>
</div>
<div class='div-other'><a id='mulu88' />
<p class='h1'>䟦密庵和尚嗣法書</p><p>玉蘊荊山。非卞和別之。不能以自白。珠沉赤水。非罔象得之。不能以自表。先中峯老祖。復廣福安長老嗣法書。詞嚴旨密。殆乎玉之蘊山。珠之沉水。今為日東榮首座得之。其非具明宗之眼。探玄之手。有加於卞和罔象。何能及是耶。</p>
</div>
<div class='div-other'><a id='mulu89' />
<p class='h1'>䟦獨孤。為華藏別岸和尚上堂</p><p>百川學海。而至于海。古子書之語也。若華藏海。重重無盡。當從何學。而可至耶。噫先靈隱孤翁。為華藏岸翁上堂。遺語具在。能從是學。殆庶幾焉。</p>
</div>
<div class='div-other'><a id='mulu90' />
<p class='h1'>南雄魏處士。集金剛經眾解䟦</p><p>天地之有山海高深者。一氣融結。而致狀貌。斯分也。釋尊之受善現諸法者。一心流出。而致文教。斯立也。心無相。非文教莫能顯。氣無形。非狀貌莫能彰。氣不異心。心不異氣。肇論云。天地與我同根。萬物與我一體者。信不欺矣。</p>
<p>南雄魏處士文英。夙植德本。勤饒益行。廣釆諸德。共詮般若。文教眾說。捐財鋟梓。期永流傳。苟現世異代。同志眾士。熟覧而精究之。不外天地根。而同證金剛體。不外金剛體。而同圓天地根。則處士之本願。庶幾其詶也。如其否乎。豈處士之本願哉。勉焉。</p>
</div>
<div class='div-other'><a id='mulu91' />
<p class='h1'>大金東庵真濟二老手帖䟦</p><p>金時名師。東庵真濟二老遺墨。日東無夢首座。出以示及。予得寓目焉。烏乎漢更新室。僅三十年。父老見光武軍容之異。猶歎曰。不圖今日。復見漢官威儀。皇朝更化。車書混一。歲數倍之。彼時二老。文華之異。今日見之。得不與見漢官威儀。同一感歎耶。</p>
</div>
<div class='div-other'><a id='mulu92' />
<p class='h1'>題東山長老法雲送行卷後</p><p>富貴送人以金。仁者送人以言。此孔子去周。老子送之。云爾。今東山去焦山。應法雲命。玄隱翁偕山之主會中眾士。各出章句。以送之。殆與孔老之謂。同義。噫水月流輝。海門增色。法雲布影。少室回春。宜在斯人焉。</p>
</div>
<div class='div-other'><a id='mulu93' />
<p class='h1'>圓伊庵記</p><p>紫金山之耆英。章權管文叟。偕姪廣提點天岸。共出<span class='corr'>己</span>資。佃屯地。造叢屋于草場灣之麓。功成。不自有。回舍而及予。期為身後卜此與同歸。以表不背生死義。感其意真。故納之。</p>
<p>昔巖頭先德。發明涅槃伊字教義。有三眼語。垂示學眾。未有能圓之者。今予他日。與二公。異域而同歸。非全生死義。即圓∴字。三眼之義也。宜以圓伊。而名庵。嗣燈徒屬。毋墜厥始。乃得矣。至正五年。歲次乙酉。十月辛亥朔。十有四日甲子。五十四代住山釋某記。</p>
</div>
<div class='div-other'><a id='mulu94' />
<p class='h1'>靖明居士捨鈔。盖殿。薦二親記</p><p>佛之垂教利世。度門有六。檀度其一也。世有信是門。捐財以植福者。何果不圓耶。姑胥城居回回氏藏吉沙。祖出西土。由其父納速<span class='corr'>刺</span>丁中奉。早官南邦。晚參江西省政。秩滿來吳。遂就家焉。父既沒。子藏吉沙。追念劬勞德重。莫克修報。過金山。覩佛之殿廢。卜興。因損財若干[紌-尢+(氏/日)]。以相成。母劉揚氏。期鈞勝果。而畢為子之孝志。烏乎若藏吉沙。世固戴天為心。今乃回天心。以合佛心。助財興殿。圖報罔極。期二親即出生死之表。而承勝善福力。同超梵天之上。享世出世間妙樂。宜如佛說七福田。真典首章之文。無疑矣。抑亦可與蓼蓼者莪之什。同韻而傳於無窮。來者加勸焉。</p>
</div>
<div class='div-other'><a id='mulu95' />
<p class='h1'>西資海印禪寺記</p><p>毗陵古郡也。郡有門。曰石幢者。乃舊有經幢在是。而得名亦古也。山木環屏。河流曳帶。豈羶祠腥宇。足稱之耶。天曆<span class='corr'>己</span>巳。蘇之錄事。張承事了無公。暇日閱內典。悟應無所住之旨。遂休官。卜家于幢之淨方。以道而高居。從郡之天寧寺主永寧。乞名。曰道實。化其母魏氏妙元。偕眷聚。各冠道冠。服道服。茄素禮念。而歸佛乘。又造一體三寶圖。及善惡諸圖等。期啟未悟之眾。五臺彌陀寺主如璘。服其作。因以進呈帝師。深加歎焉。後至元戊寅。奉法旨。改家曰西資海印禪庵。隨改曰寺。及賜金襴袈裟。褒以佛心海印了義真空普鑑禪師號。凡授法旨。有四。皆昭令德也。至正癸未。禮紫金山之寺主契了。為師。以下髮付衣拂。以表信。度弟子二。以承業。曰正宗。曰正智。市田八十六畝有奇。及基地。通蔬圃三十一畝有奇。為眾者居止。食鉢熏炬之儲。然又慮久不繼。諸封碩德。僉用實之願言。申寺于分治之教省。別選十方之傳持。實則不取元功也。烏乎古之諸祖。皆由甲乙。更十方。故傳之益綿歷。今實亦更甲乙。為十方傳。以答君親之隆德。是即規古法也。承傳之者。苟如其願。廣延奇衲。大倡圓音。各俾契旨於言前。等共弘宗於教外。焰續法燈之不息。派䟽道源之不竭。抑實之始願。庶幾其詶不徒。應以宰官居士比丘身。巧運多智。示諸法相。而開利現在未來之者矣。傳者宜加知勸焉。</p>
<p>實之先世。出自濟南鄒平縣。後遷益都濰州北海縣之下泊村。父永康尹。為邑。殊有聲。母恭人。學佛<span class='corr'>已</span>有成。其行實。具見于別錄。若實。既全力以肇寺。全孝以奉親。則又全忠以報國。可記也。歌以系之曰　雲山兮蒼蒼。河水兮湯湯何古何今兮。常演贊。萬年壽聖兮超虞唐。</p>
</div>
<div class='div-other'><a id='mulu96' />
<p class='h1'>大鑑禪師舍利塔銘<span class='note-inline'>(并序)</span></p><p>佛之為道。以心為宗。身有滅沒。心無變遷。圓裹十虗。而不逼者。心之體也。普應群機。而不膠者。道之用也。凡生有識者。悉皆具之。豈居異域。習殊俗者。不有心之與道乎。達磨大師。自乾竺傳是道。而來震旦。以裨梁巍。卒弘五宗。羅什法師。亦自西傳是道。而來東土。以裨姚秦。卒弘三藏。大鑑禪師。今自大元。傳是道。而之日本。期弘佛宗。裨國化。豈外古耶。</p>
<p>師諱正澄。字清拙。福唐連江邑劉氏子。世業儒。母孫氏夢。僧伽授以神珠。有娠。咸淳甲戌。正月十三日生。白光滿室。幼敏不群。至元丙戌。年十三。父母知其志。送依城南之報恩。圓公月溪師。下髮。既受具。即參方。造杭之淨慈。慧公愚極師之室。語契機。俾執侍。極入寂。寶公方山師補處。改典法藏。職滿巡禮。至袁之仰山陵公虗谷師。嘉其造詣。延以第一座。谷迁徑山熈公晦機師嗣席。舉以雞足出世。倡極之道。立三關語。透者難之。既謝事。復吳淞。省其同母兄印公月江師于真淨。因留以養高。</p>
<p>泰定丙寅三月。日本慕其道。聘以法禮。舟由高麗。遭風濤變。師惟長哦自若。以安眾心。天為開霽。是年十一月。達相州。舘于建長。正中丁卯正月。使請開法。百辟交會。群衲交參。故者更新。廢者並舉。帥府為施賀積莊田。而廣食鉢。又給山前官地。以為菟裘。榜曰禪居。庚午移金山之淨智。明年補瑞鹿之圓覺。皆改前作。建武癸酉。文保　聖主。復寶位。敕關東道。起師。住　都城之建仁。法化尤加。建長丁丑。復敕主瑞龍之南禪。召對稱旨。前羽林征夷武衛大將軍。與其仲氏左典廐源公。及諸僚屬。咸以師禮而共事。公又獨建開善仁祠。以報德。</p>
<p><span class='corr'>己</span>卯正月。默世匪堅。託以衰病。引退。乃自著表章。進謝　主上。及遺訣諸殿諸檀。諸山交舊。手書。兼垂誡諸徒。語尤切至。即以是月十七日。書偈示眾。泊然而逝。</p>
<p>前典廐藤公。既聞。亟馳至前。泣拜。仍張目視之。為授戒法衣號。即閉目如初。龕奉七日。顏色如生。稟命於禪居。舉闍維禮。公侯子男。緇白士庶。莫不哀慕追送。如失怙恃。火餘設利五色。大如菽者。不以數計。塔于建長。諡曰大鑑。</p>
<p>烏乎師。自元國。至本國。六坐道場。包笠共諮之者。無虗往。車騎共扣之者。無虗還。慧珠應現。又若爾。得不為嗣佛宗。降國化者之良師歟。俗壽六十有六。僧臘五十有三。依法祝髮。稟戒弟子人。總若干。</p>
<p>予與師生同里。傳同宗。弟子堅瑤。出師事狀。以請銘。故不讓勉。為覈其要者。序而銘之。銘曰。</p>

<div class="lg regular"><div class='lg-row'>猗歟覺皇　善啟覺場　炎炎三界　濯以清凉</div>
<div class='lg-row'>幽幽六趣　燭以淨光　羸羸窮子　導以寶方</div>
<div class='lg-row'>繄大知識　得寶王力　既贊　皇元</div>
<div class='lg-row'>復昌　王國　宰執效忠　兇頑化德</div>
<div class='lg-row'>軍旅解嚴　安邦安域　雲山蒼蒼　雲海茫茫</div>
<div class='lg-row'>木兮可折　水兮可量　惟施法雨　彌滿八荒</div>
<div class='lg-row'>澤物無竭　壽君無疆　國界法界　無中無外</div>
<div class='lg-row'>土廣穹高　何載何盖　日東月西　何明何昧</div>
<div class='lg-row'>潭北湘南　同小同大　骨相斯<span class='corr'>瘞</span>　光相何蔽</div>
<div class='lg-row'>上貫三辰　下徹三際　宗嗣繩繩　燈傳世世</div>
<div class='lg-row'>萬祀千靈　式呵式衛</div>
</div></div>
<div class='div-other'><a id='mulu97' />
<p class='h1'>古山歌</p><p>太始太素未兆先。山之真體<span class='corr'>已</span>具全。盤盤然莫窮其邊際。巍巍然莫極其層巔。飛走曾不有栖集。草木亦不有葱芊。光明照耀不假於日月。陰晴開合不涉於雲煙。芥子那能納。藕絲那能牽。太華高高不得並。蓬壺朵朵不得聯。風雨不能以摩洗。春秋不能以變遷。巨靈擡手莫分秀。夸父盡力莫奪堅。嵩丘壁觀坐豈冷。鷲嶺說法音常圓。耳觀之者乃能解。眼聽之者乃能傳。海外好山環翠。何啻庾多數。豈若此山蒼古。出自威音前。威音面目識不識。匡廬詩什箋徒箋。它山非古。任彼眾者取。此山獨古。惟應歸仁賢。仁賢山立一方。雄跨於四嶽。千秋萬歲。合作砥柱永擎天。</p>
</div>
<div class='div-other'><a id='mulu98' />
<p class='h1'>獨山說</p><p>天下之山固眾。惟群木巨根。久蟠於深雪。脩榦高拂於層雲者。匠石得以<span class='corr'>采</span>之為棟梁。風月得以乘之揚清輝。羽毛得以集之托巢穴。眾山得以讓之為獨長。然是山者。兼有若爾之外秀。猶得獨長於眾山。而眾山不得與之並。況智過千人。才超異等之俊士。眾可與之並。而不讓之為獨長耶。</p>
<p>日東俊上人。齒茂春秋。氣凌吳楚。問字於予。予因酌其名之宜者。易以獨山為別稱。則又曉之曰。今也禪林落落。法嶽夷夷。苟則是山。而求諸<span class='corr'>己</span>。益以才智之內美。眾豈舍之。得不讓之為獨長。以回靈嶽春早之芳序。以起少林秋晚之頺風歟之哉。</p>
</div>
<div class='div-other'><a id='mulu99' />
<p class='h1'>龍華悟宗主。血書華嚴經</p><p>華嚴大經八十一卷。世之流傳者。多以墨本。眾少信而義少圓。今龍華會主圓悟。乃出指血。通書全部。期與來者傳誦。庶信易興。而義易圓。四恩酬而三有資。利不加博乎。敬贊以偈。</p>
<p>鷲峰說得血滴滴。龍會今朝又指陳。耳處能觀眼處聽。雜華開徧百城春。</p>
</div>
<div class='div-other'><a id='mulu100' />
<p class='h1'>化金。塑飾佛像</p><p>寺之大殿<span class='corr'>已</span>興。擬卜塑飾佛之儀像。以瞻奉。用費不貲。由是徧叩諸大檀貴門。普化金箔。每貼統鈔六貫文。伏望各推共戴佛光之心。隨願樂施。或報父母重恩。或追悼先遠冥福。或祈福壽增延。或保疾病痊安。或懺現世愆尤。或植來生德本。當悉如願。經云。佛滅度後。優填王。造佛儀像。令人見之。心生懽喜。滅河沙劫。生死重罪。</p>
<p>又云。迦葉尊者。過去佛時。捨金粧佛。生生得紫金相。</p>
<p>又云。左肩擔父。右肩擔母。遶須彌山。百千億匝。不能報恩。惟於佛法中修福。是報父母深恩。</p>
<p>又云。為人豪貴。大福長壽。從禮事三寶。布施持戒中來。如經所說。豈欺語耶。幸信。偈云。</p>
<p>釋尊寶殿<span class='corr'>已</span>興新。眾像粧嚴出眾心。要得人人圓福果。好於佛面賸添金。</p>
</div>
<div class='div-other'><a id='mulu101' />
<p class='h1'>滄海長溪二和尚。同幀</p><p>廣床接席。殆類過現二佛之同龕。麈尾橫機。何異雄峰老祖之再參。有是父有是子。青於藍出於藍。臂力不假屈伸。遂回愚公移去之山。莖草等閑拈起。徧現樓閣層雲之端。觀堂三宿。雷音未動而大開天顏。淨壇三啟。水陸不分而普會聖凡。輪者蹄者。過之總停驂。包者笠者。歸之得指南。龍淵派脉。倚砥柱而障頺瀾。楊岐重任。賴袒肩而力荷擔。一有多種。二無兩般。折鰲阜草木為籌。而數莫殫。翻楊子江水為辯。而贊還難。從教百世後。千載間。瞻之仰之。永作叢林標格看。</p>
</div>
<div class='div-other'><a id='mulu102' />
<p class='h1'>龍華悟宗主空巖師壽容贊</p><p>毗陵託質。龍華傳宗。七處九會攝毫末。三乘五教貫胸中。混諸緣兮莫雜。悟諸法兮本空。摩尼顆顆念不異。彌陀佛佛體元同。子子孫孫宜仰則。千秋百代振玄風。</p>
</div>
<div class='div-other'><a id='mulu103' />
<p class='h1'>郭竺隱居士道容</p><p>羽扇麾三軍。豈足為奇勳。惟茲汾陽裔。善善眾莫群。弱歲熟韜略。壯年攻梵文。輪珠配香鼎。雪蘃同清芳。松篁衍遐算。南極應東雲。定國不煩弓矢力。法王長護聖明君。</p>
</div>
<div class='div-other'><a id='mulu104' />
<p class='h1'>代䟽呈白塔檀主</p><p>皇元統國四海同。宗檀贊化萬法通。華文梵語貫胸次。南禪北教宜歸公。正印單提偏正辨。頑石點首森象空。圓音一唱雷音振。群盲破暗群聵聰。凡生既度聖壽衍。豈假效彼三呼嵩。何當一語為獻可。重興江島金仙宮。飛樓湧殿冠鰲頂。下壓蛟室上摩穹。煙帆來往賴安濟。水陸香火回祥風。妙峰依舊德雲住。南詢童子來城東。景純懸讖何足記。千秋禪侶歌豐功。</p>
</div>
<div class='div-other'><a id='mulu105' />
<p class='h1'>代䟽呈宣政院三旦八院使</p><p>江海之深蛟龍藏。山嶽之高松栢蒼。霜松可以為棟梁。雩龍可以澤亢陽。如公厚德兼才良。國綱賴振教賴匡。慨茲晉寺歷梁唐。復越宋元四遭殃。景純懸讖何彰彰。安得贊力興覺場。昭回佛日吞三光。永延聖主壽無疆。公應臻福猶倍常。等山不動江流長。更磨崖石勒頌章。</p>
</div>
<div class='div-other'><a id='mulu106' />
<p class='h1'>醴陵行。答可齊處士</p><p>醴陵君子真可人。可人可宅湘之濵。珍禽清響三更月。琪樹芳聯四序春。峩峩華盖蔽穹日。一一反掌糜埃塵。種瓜逸老本同侶。紉蘭醒士宜相親。我居雲頂苦蕉額。半朝接席忘舊新。何當西泝託衡宇。千秋長共齊為隣。</p>
</div>
<div class='div-other'><a id='mulu107' />
<p class='h1'>李知州。郭教授。石縣尹。作畫作字于庫院。索題</p><p>天材拔地匠不収。空埋雪壑成乾休。李侯郭公識真態。寫影肎作山堂留。古松古檜對立碧。㵎莎散髮和湍流。新篁擢秀搖翠葆。石面突出夜叉頭。白日黯慘青煙濕。鶴群飛下孤猿愁。霜枝缺處露氷柱。蝌蚪倔強欺蛟虬。向來虗壁木泥土。墨香一染金難酬。風月長年生六戶。大夫封樹空千秋。羨君總為廊廟具。快我無錢得沃州。</p>
</div>
<div class='div-other'><a id='mulu108' />
<p class='h1'>送隆上人歸閩</p><p>閩山蒼蒼淅水寒。還閩歷淅本閑閑。機先早透石門句。句外何有趙州關。玄沙徒誇嶺不出。指頭[祝/土]破笑旁觀。寶壽更言河不渡。脚跟泥水曾未乾。普化鈴兒與撲碎。何妨颺向壒圾間。収拾風月杖頭挂。大千攝向一毫端。紹隆釋種看高作。祖師心印作何顏。</p>
</div>
<div class='div-other'><a id='mulu109' />
<p class='h1'>陳逸士臨清軒</p><p>華軒突兀臨清流。銀河倒瀉長涵秋。秋光蕩摩無六月。火龍卷焰藏雲頭。長隄蟠蟠翠蛟舞。遠山點點青螺浮。柳外漁舟釣殘雪。煙中童笛吹凉州。五城樓觀阻弱水。一天風月滿滄州。主人邀客話湖海。海上機忘來白漚。醉裏濯纓仍濯足。古今賢達徒悠悠。何時共倚朱欄曲。洗我昏濁清雙眸。盡吸浩氣發胸次。相羊物表追天遊。</p>
</div>
<div class='div-other'><a id='mulu110' />
<p class='h1'>擬古。送陳茂才歸松州</p><p>萬山松蒼蒼。小大凌雪霜。根本均一氣。何有短與長。長者既獲<span class='corr'>采</span>。短者尚投荒。豈俟長而碩。終焉充棟梁。陳生產松郡。齒茂才固良。況與薛春宮。先後同一鄉。願言益培植。喬喬拔豫章。梓匠還重顧。曾搆芘四方。毋逐桑榆暖。榆景宜延光。餘光能及遠。秋迫回春陽。</p>
</div>
<div class='div-other'><a id='mulu111' />
<p class='h1'>蒼山一首贈雲菩薩</p><p>蒼山雲白連姑臧。凌霄聳壑色寒芒。長河西來判涇渭。如襟如帶控朔方。高人生彼足清氣。春秋異色皆文章。昔甘挂冠向神武。今服田服辭帝鄉。教海禪河翻舌本。直欲上濕日月光。江南江北幾煙浪。一葦杭深恣相羊。亦欲廣渡迷流眾。俱脫沉溺登康莊。丈夫浩志有若此。吾年望八那敢當。但期雲不改山蒼。千秋永壯河西疆。</p>
</div>
<div class='div-other'><a id='mulu112' />
<p class='h1'>和月江和尚。送哲上人拜祖韻</p><p>德山見僧有何語。脚未跨門棒先舉。棒頭敲出玉麒麟。鳳舞鸞翔安足數。哲禪況出明極翁。莫學亂世誇英雄。合勉麾戈東海外。毋使日轂易西舂。西極陰雲障東極。直教破散如破敵。大明照徹十方空。那有諸祖與諸佛。謾將塔樣問耽源。離說名為不二門。靈徑遺蹤在何許。休混時流念八還。</p>
</div>
<div class='div-other'><a id='mulu113' />
<p class='h1'>次韻。答何山月江和尚</p><p>神光謂受老胡記。大渴如何望梅止。更將皮髓盡分張。直得渾無卓錐地。滿面慚惶歸去來。剛言五葉一華開。山兄三昧誰能識。機如大地藏春雷。剨然一震空眾說。衲子疑團湯沃雪。巨壑何曾却細流。千江有水千江月。狂瀾倒久復障回。小谿從此清於苔。五月香浮天瑞雪。寒山拾得笑咍咍。</p>
</div>
<div class='div-other'><a id='mulu114' />
<p class='h1'>育上人歸雪峰</p><p>曾郎育箇落賴兒。四七二三莫敢窺。百城知識門戶廣。門門有路祇獨往。德山棒麤非惡辣。臨濟聲低休亂喝。楊子江頭風月多。何妨収拾入禪那。禪那本寂何言說。風度晴空水流月。秋高氣冷木飄丹。衲卷寒雲復故山。阿師徵問有何得。拄杖拗折拋壁角。三拜起來立依位。可祖同歸尤拔萃。六花秀與五葉聯。芳傳千古看他年。</p>
</div>
<div class='div-other'><a id='mulu115' />
<p class='h1'>蕭世德彫鏤眾象。擬古一首</p><p>蕭子才良奪天造。一木能成百花朵。枝枝葉葉玉玲瓏。豈少香風生四座。龍騰鳳翥尤應祥。獅象闘角威益張。金剛座擁須彌頂。蓮華內現法中王。群靈呵護群魔伏。來者再拜罪還福。江聲喧殿挾芳聲。千秋百代播南北。</p>
</div>
<div class='div-other'><a id='mulu116' />
<p class='h1'>擬古一首。題貞節巷</p><p>松篁冬昌昌。抱節凌雪霜。桃李競春艶。未炎<span class='corr'>已</span>飄香。惟茲胡節婦。堅貞欺松篁。一子與一女。冲幼保閨房。既長延師教。鱣雜苜蓿長。照書眼如日。錦綉變肝腸。異時功名遂。曳紫佩金章。雖承母慈力。終猶父義方。鳲鳩豈配德。希瑞等鳳凰。願言千秋算。孟母同耿光。</p>
</div>
<div class='div-other'><a id='mulu117' />
<p class='h1'>擬昌黎體。古風一首。代䟽。上　帝師堂下。兼呈丞相閣下。乞照梁大寶末。唐會昌。及故宋建炎初例。聞奏。頒降恩。塑佛。盖殿。造塔</p><p>皇元帝師佛法主。佛法得主僧得所。僧徒得所禪誦勤。永贊丕圖傳萬古。當今聖主得佛心。等視僧民猶赤子。干戈偃息泰階平。佛剎莊嚴徧寰宇。獨嗟江島晉招提。劫火一朝化焦土。歷推此寺逾千年。先<span class='corr'>已</span>三遭熒惑苦。皆由宰輔進嘉言。朝庭優恤復元矩。況今主法有帝師。左輔右弼賢於彼。一言獻可帝曰俞。眾作立功等彈。指巍巍金殿湧波心。朵朵浮圖撐雲裏。金山增聳培壽丘。何假磨崖鐫石鼓。</p>
</div>
<div class='div-other'><a id='mulu118' />
<p class='h1'>祈病安。施財。塑佛及祖師諸天</p><p>佛身清淨同秋月。祖祖及天體何別。普現眾生心水中。處處光明常照徹。祇緣貪垢壅心源。致使病魔作妖孽。外財能捨內除貪。病自痊安垢清絕。圓明妙相即現前。慧命延長千萬劫。</p>
</div>
<div class='div-other'><a id='mulu119' />
<p class='h1'>土地開光明</p><p>惟聖惟神。威威靈靈。頂眼本正。逾日光明。良由昧者不能覩。今為點出示諸仁。江山雙碧。風月雙清。物物全彰儀象真。千秋萬載。永護斯教。而安斯人。</p>
</div>
<div class='div-other'><a id='mulu120' />
<p class='h1'>觀音菩薩開光明</p><p>大庾嶺頭。一鋪功德用點眼。紫金山中。一鋪功德亦如然。今古應無墜。分明在目前。雖然祇如大悲千手眼。畢竟今朝。點那箇眼。會麼<span class='note-inline'>(以筆作點勢云)</span>大士大慈開智眼。照今照古照天人。江山風月增華彩。大地含生證法身。</p>
</div>
<div class='div-other'><a id='mulu121' />
<p class='h1'>涅槃堂。西方三聖。開光明</p><p>諸德會麼。<span class='note-inline'>(以筆點三點云)</span>圓伊三點涅槃義。國土三眼什麼義。一即三。三即一。識得一。能事畢。彌陀觀音勢至全妙色。頂門有眼明逾日。生死二途俱照徹。瞻之仰之福無極。</p>
</div>
<div class='div-other'><a id='mulu122' />
<p class='h1'>觀音贊<span class='note-inline'>(二)</span></p><p>大明生東。眾闇皆空。大悲應世。利物亦同。寂而非寂。草座蒙茸。不說而說。缾柳青葱。善聽以眼。剎剎圓通。</p>
<p>猗歟妙智力。善救群生苦。群苦固有殊。救之無彼此。譬如月在天。光涵一切水。水雖有淺深。光照無今古。以是因緣故。名為大悲主。</p>
</div>
<div class='div-other'><a id='mulu123' />
<p class='h1'>草衣文殊贊</p><p>頂髮垂臂。草衣蔽身。梵書在手。辨假明真。真假雙泯。如日始晨。昏暗破散。森象回春。不住東際。喚起南詢。大地狐群俱屏跡。出林師子獨嚬呻。</p>
</div>
<div class='div-other'><a id='mulu124' />
<p class='h1'>水陸滿散拈香</p><p>此香。西竺流芳。南陔遺韻。與彌陀聯枝而出。與釋迦並根而生。奉為孝男蕭壽山。與家眷等。爇向寶爐。供養十方常住佛。十方常住法。十方常住僧。<span class='note-inline'>(云云)</span>。敬薦先考蕭公五四承事。先妣張氏一太君。均及蕭氏門中。內外宗親。各符孝懇者。伏願。各各頓淨於前塵。徧現玉毫之相。親親等超於上品。同圓金色之身。</p>
<p><span class='note-inline'>(問答不錄)</span>提綱云。第一義諦。不二法門。如天普盖。似地普擎。如日普照。似雨普滋。諸惡由之而滅。眾善由之而生。百事由之而成。萬法由之而立。迷此者。生死始而凡聖分。悟此者。輪回息而凡聖同。是名真如實際。亦名佛果菩提。梁皇首建齋壇。而渡越水陸群流者。即由此法也。英公續弘齋教。而升濟幽冥多眾者。亦由此法也。至若今晨齋主。追報罔極之恩。而施淨財。入于金山。廣修無遮齋會者。豈外此法耶。外此法。無別心。外此心。無別法。心法兩俱融。劬勞即報畢。所以教中道。天人群生類。皆承此恩力。是也。雖然更有圓滿句子。試倩天台木上座。為眾舉似。光揚勝會。<span class='note-inline'>(卓拄杖一下云)</span>一聲振動界三千。喚起親親登九蓮。功德無邊利無盡。現存兼得衍椿年<span class='note-inline'>(結座云)</span>。</p>
<p>晉代招提號澤心。古今信善共傾誠。齋修兩晝功尤勝。財施千僧德豈輕。經轉圓音翻海口。燈分真照奪星明。親恩報畢更何及。福集兒孫代代榮。</p>
</div>
<div class='div-other'><a id='mulu125' />
<p class='h1'>挂新鐘</p><p>玉樓<span class='corr'>已</span>立。金鐘<span class='corr'>已</span>成。今朝試舉。號令更新。萬靈仰慶。眾苦酸停。若將耳聽終難解。眼處能聞始是親。諸仁者。還會麼。<span class='note-inline'>(乃擊一聲云)</span>一聲頓空三界夢。江山從此播嘉聲<span class='note-inline'>(乃擊三聲)</span>。</p>
</div>
<div class='div-other'><a id='mulu126' />
<p class='h1'>山僧四舍人起靈<span class='note-inline'>(二十歲)</span></p><p>江城夏五水天凉。清曉蟬聲噪綠楊。好箇轉身時節子。金山試為指生方。故山僧四舍人。會麼。夭而不朽歲何少。壽而不學歲何多。詩書舊業未消磨。有意重來取甲來。合別別。雲山蒼蒼江月白。潭北湘南元不隔。覿面當機覯得親。何用當來問彌勒<span class='note-inline'>(遂撒土)</span>。</p>
</div>
<div class='div-other'><a id='mulu127' />
<p class='h1'>冷公提舉掩土</p><p>古德云。萬法摠心生。諸緣惟性曉。本無迷悟人。祇要今日了。某人會麼。四大合成身。有身有生死。一性本虗寂。無今亦無古。如水行地中。萬古自流注。如春回物表。百花自紅紫。五十五年中。用是而興家。所以有資有產而殷富。五十五年後。用是而傳家。所以有子有孫而克嗣。秀挺金蘭。芳聯玉樹。是性無有形。能成一切義。是義如了明。即出生死路。生死既不迷。名住吉祥地。如是如是。千秋佳氣擁佳城。萬頃江光增福聚。</p>
</div>
<div class='div-other'><a id='mulu128' />
<p class='h1'>范氏孺人掩土</p><p>真際不分男女相。迷情妄見有多般。百年未半棄榮養。豈是真歸起世間。<span class='note-inline'>(某人)</span>還達真際理地麼。深固幽遠。綿歷塵劫。而不變不遷。虗徹靈通。廣納沙界。而不中不外。春風淡淡山日明。菩提一路坦然平。春水溶溶林月白。解脫一門無壅塞。如是而造入。即境即真。如是而安居。全物全神。雖然祇如垂蔭兒孫底句。必竟又作麼生。<span class='note-inline'>(撒土云)</span>勝地不生凡草木。葉葉聯芳總蘭玉。</p>
</div>
<div class='div-other'><a id='mulu129' />
<p class='h1'>祝氏孺人掩土</p><p>佛言。見身無實是佛見。了心如幻是佛了。了得是心如幻。即契真常。見得是身無實。即了無常。迷之者。乃有男女之殊。悟之者。曾無聖凡之別。故孺人祝氏。會麼。是身安於堅強。故同諸地。是身便於潤澤。故同諸水。是身宜科喝一喝而起。</p>
</div>
<div class='div-other'><a id='mulu130' />
<p class='h1'>潤都寺入塔</p><p>圓通門戶啟當年。春去秋來幾變遷。惟是一真曾不變。黃金萬煆骨長堅。雖然。與其顯用於身前。豈若歸藏松塢邊。江水橫流波印月。山容長潤玉生煙。何假從他求塔樣。湘南潭北本如然。圓寂觀音庵開山。潤公無澤都寺。到這裏。莫留連。快把跛驢加著鞭。翻身更進毗盧顛。扶起韶陽孫獨秀。千秋彈壓老耽源。</p>
</div>
<div class='div-other'><a id='mulu131' />
<p class='h1'>圓副寺撒骨</p><p>圓副寺。筭箇自計。圓木自箴。總閑骨董。可與平沉。<span class='note-inline'>(放骨云)</span>無雲生嶺上。有月落波心。</p>
</div>
<div class='div-other'><a id='mulu132' />
<p class='h1'>顏居士掩土</p><p>世人多背道。觸事生煩惱。擾擾無寧時。何殊螘旋磨。惟是顏大光。不逐眾顛倒。自幼持清齋。年高不退墮。日日誦佛書。念念稱佛號。有子亦善傳。諸孫同所造。譬如登寶山。到者俱得寶。西方路豈遙。今日<span class='corr'>已</span>親到。到後又如何。勝地無凡草。粲粲黃金花。九品千萬朵<span class='note-inline'>(撒土)</span>。</p>
</div>
<div class='div-other'><a id='mulu133' />
<p class='h1'>龍華會。月江庵主。掩土</p><p>龍華真界無邊畔。造入之者骨須換。滿公善友丰骨殊。不待餘言能自判。如是如是。七十年來。從緣而入道。自得鼻祖之化德。一十六年。誅茆而創業。足闡慈氏之玄風。七子八孫同正受。十方如來共圓覺。所以永嘉大師有云。一性圓通一切性。一法徧含一切法。一月普現一切水。一切水月一月攝。諸佛法身入我性我性還共如。</p>
<p>來合。別別。雲山蒼蒼江月白。潭北湘南元不隔。覿面當機覯得親。何用當來問彌勒<span class='note-inline'>(遂撒土)</span>。</p>
</div>
<div class='div-other'><a id='mulu134' />
<p class='h1'>冷公提舉掩土</p><p>古德云。萬法摠心生。諸緣惟性曉。本無迷悟人。祇要今日了。<span class='note-inline'>(某)</span>人會麼。四大合成身。有身有生死。一性本虗寂。無今亦無古。如水行地中。萬古自流注。如春回物表。百花自紅紫。五十五年中。用是而興家。所以有資有產而殷富。五十五年後。用是而傳家。所以有子有孫而克嗣。秀挺金蘭。芳聯玉樹。是性無有形。能成一切義。是義如了明。即出生死路。生死既不迷。名住吉祥地。如是如是千秋佳氣擁佳城。萬頃江光增福聚。</p>
</div>
<div class='div-other'><a id='mulu135' />
<p class='h1'>范氏孺人掩土</p><p>真際不分男女相。迷情妄見有多般。百年未半棄榮養。豈是歸真超世間。某人。還達真際理地麼。深固幽遠。綿歷塵劫。而不變不遷。虗徹靈通。廣納沙界。而不中不外。春風淡淡山日明。菩提一路坦然平。春水溶溶林月白。解脫一門無壅塞。如是而造入。即境即真。如是而安居。全物全神。雖然。祇如垂蔭兒孫底句。必竟又作麼生。<span class='note-inline'>(撒土云)</span>勝地不生凡草木。葉葉聯芳總蘭玉。</p>
</div>
<div class='div-other'><a id='mulu136' />
<p class='h1'>祝氏孺人掩土</p><p>佛言。見身無實是佛見。了心如幻是佛了。了得是心如幻。即契真常。見得是身無實。即了無常。迷之者。乃有男女之殊。悟之者。曾無聖凡之別。故孺人祝氏。會麼。是身安於堅強。故同諸地。是身便於潤澤。故同諸水。是身宜於溫燠。故同諸火。是身利於動轉。故同諸風。風性動故有靜。火性炎故有息。水性潤故有竭。地性堅故有崩。地水火風。假合是身。既歸無常。圓明真淨。微密妙心。信元不昧。湛然而不染。廓然而無際。寂然而長照。卓然而長靈。用是而治內。故善興家之慈教。用是而接外。故得備體之淑儀。若子若女若孫。雖眾多。式撫式字式立。惟均一。鳲鳩配德豈足並。天麟符瑞真可奇。與麼與麼。七十五年前。<span class='corr'>已</span>與七賢聖女。同證不生生之玄門。七十五年後。即與法華龍女。同歸不死死之樂剎。不與麼不與麼。江山面面拱佳城。永福兒孫振戶庭。</p>
</div>
<div class='div-other'><a id='mulu137' />
<p class='h1'>佛殿上梁文</p><p>山冠吳頭。直立擎天之一柱。江銜楚尾。平欺吞海之群鯨。眷茲絕勝覺場。寔為吉祥福地。乃興金殿。希還寶坊。</p>
<p>敬惟。十方緇白諸大施主。富潤出前修。賢貴拍先輩。能聚能捨。有作有成。各具插草大機。頓掃四劫之懸讖。兼得拈花密旨。喜瞻一會之靈山。既全主而全賓。尤美輪而美奐。宜陳善頌。用扛脩梁。</p>
<p>拋梁東。駕海紅輪轉妙峰。大地群昏俱照徹。森羅萬象莫逃蹤。</p>
<p>拋梁西。廬阜分青到水湄。何假種蓮續芳事。川光照戶郎花池。</p>
<p>拋梁南。勝友初參自此門。古往今來道何異。德雲現住妙高山。</p>
<p>拋梁北。遙拱天庭瞻日角。經宣眾口香一爐。永祝皇元贊皇覺。</p>
<p>拋梁上。日月星辰垂瑞象。周遮不有震凌虞。普請長瞻玉毫相。</p>
<p>拋梁下。群類無依今有藉。既承恩力仰帡幪。盍各進修隆法化。</p>
<p>伏願上梁之後。棟宇彌堅。風月增勝。山門檀門並振。廣納五湖四海之禪流。佛運國運同昌。永延萬歲千秋之睿筭。</p>
</div>
<p class='juan'>金山即休了禪師拾遺集<span class='note-inline'>(終)</span></p>
<div class='div-xu'><a id='mulu138' /><p>日東及藏主。相親歲久。今卜東歸。出其自侍香至典教後。錄得予之應答時機雜著。凡若干篇。目曰拾遺集。徵題卷末。以將行。噫。世所珍者。金珠也。予言豈勝之耶。倘識者見是。不以拾礫春池之謂而誚及。庶幾得之矣。</p>
<p style="margin-left:1em">皇元至正十年庚寅春。紫金山八十有二老人。</p>
</div>
</div><!-- end of div[@id='body'] -->
</body></html>