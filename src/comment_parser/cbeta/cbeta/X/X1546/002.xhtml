<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新修往生傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu30' />No. 1546-1 新修往生傳中卷佚文</p>
<div class='div-other'><a id='mulu31' />
<div class='div-other'><a id='mulu32' />
<p class='h2'>釋道綽</p><p>并州人。棄家已來歷訪名師。後聞瓚禪師理行兼著卑志事之。尋憇石壁谷玄忠寺。寺即後魏曇鸞法師舊止也。鸞於其寺久薀淨業。至其亡日疊有祥異。郡人奇之。捃摭其事刻之於石。綽讀其文彌㴱信。講涅槃經二十餘徧。每歎鸞法師智德高遠尚捨講說。修淨土業已得往生。況我小子所解何足為多而恃此為德。即捨講說修淨土行。一向專念阿彌陀佛。日別七萬徧為限。禮拜供養相續無間。為開悟有緣每講觀經二百餘徧。示誨道俗。七歲已上念阿彌陀佛。教用小豆為數。上者念得九十八十石。中者念得五十石。下者三十石。教諸有緣。不向西方大小便利涕唾。不背西坐。聲々相注弘淨土業。每見佛住空中。天華下散大如錢。其色鮮白遍滿虛空。大眾以手承花。人々皆得七日不萎。又撰安樂集兩卷。見行於世。唐貞觀三年四月八日道俗集其寺。示如來之降生也。且見鸞於空中乘七寶船。由其上而指綽曰。汝於淨土堂宇已成。但惟報命未盡。爾復見化佛與化菩薩飄颻在空。眾乃驚歎大生信服。雖夫無種闡提之人亦率服之。以故唐初并汾諸郡重漬淨業由綽盛焉。貞觀十九年四月二十四遇疾。道俗省覲者不可勝記。至二十七日欲終時。又有聖眾從西方來。兩道白光入房徹照。終訖乃滅。又欲殯時復有異光於空中現。殯訖乃止。復有紫雲於塔上三度現。眾人同見斯瑞<span class='note-inline'>(中卷歟出類聚淨土五祖傳)</span>。</p>
</div>
<div class='div-other'><a id='mulu33' />
<p class='h2'>釋善導</p><p>不悉何許人。周遊寰寓求訪道津。唐貞觀中。見西河綽禪師行方等懺。及淨土九品道場講觀經。導大喜曰。此真入佛道之津要。修餘行業。迂僻難成。惟此觀門速超生死。吾得之矣。於是篤勤精苦若救頭然。續至京師。激發四部弟子無問貴賤。彼屠沽輩亦擊悟焉。導入堂則合掌䠒跪。一心念佛非力竭不休。乃至寒冷亦須流汗。以此相狀表於至誠。出即為人說淨土法。化諸道俗。令發道心修淨土行。無有暫時不為利益。三十餘年無別寢處。不暫睡眠。除洗浴外曾不脫衣。般舟行道。禮佛方等。以為己任。護持戒品。纖毫不犯。曾不舉目視女人。一切名利無心起念。綺詞戱笑亦未之有。所行之處。爭申供養。飲食衣服四事豐饒。皆不自入并將<span class='corr'>廻</span>施。好食送大厨。供養徒眾。唯食麤惡纔得支身。乳酪醍醐皆不飲噉。諸有䞋施將寫阿彌陀經。十萬餘卷。所畵淨土變相三百餘堵。所在之處。見壞伽藍及故塼塔等。皆悉營造。然燈續明歲常不絕。三衣瓶鉢不使人持洗。始終無改化諸有緣。每自獨行不共眾去。恐與人行談論世事妨修行業。其有暫申禮謁聞說少法。或得同預道場親承教訓。或曾不見聞披尋教義。或展轉授淨土法門。京華諸州僧尼士女。或投身高嶺。或寄命㴱泉。或自墮高枝。焚身供養者略聞四遠。向百餘人。諸修梵行棄捨妻子者。誦阿彌陀經十萬至三十萬徧者。念阿彌陀佛日得一萬五千至十萬徧者。及得念佛三昧往生淨土者。不可知數。或聞導曰。念佛之善生淨土耶。對曰。如汝所念遂汝所願。對已導乃自念阿彌陀佛。如是一聲則有一道光明從其口出。十聲至百聲光亦如此。導謂人曰。此身可厭。諸苦逼迫。情偽變易無暫休息。乃登所居寺前柳樹。西向願曰。願佛威神驟以接我。觀音勢至亦來助我。令我此心不失正念不起驚怖不於彌陀法中以生退墮。願畢於其樹上。投身自絕。時京師士大夫傾誠歸信咸收其骨以葬。高宗皇帝知其念佛口出光明。又知捨報之時精至如此。賜寺額為光明焉<span class='note-inline'>(同前。傳通玄義分記卷一云中卷三十三人其二十五二十六有善導二人此傳盍中卷第二十五人)</span>。</p>
</div>
<div class='div-other'><a id='mulu34' />
<p class='h2'>唐往生高僧善導</p><p>臨淄人也。幼投密州明勝法師出家。誦法華維摩。忽自思曰教門非入一道一途。若不契機功即徒設。於是投大藏經。信手探之得無量壽觀經。便喜誦習於十六觀。恒諦思惟忱節西方以為冥契。欣惠遠法師勝躅。遂往廬山觀其遺範。乃豁然增思。自後歷訪名德。幽求妙門。功微理㴱未有出般舟三昧者。畢命斯道後遁迹終南悟真寺。未逾數載。觀想忘疲已成㴱妙。便於定中。備觀寶閣瑤池金座宛在目前。涕泗交流舉身投地。既獲勝定隨方利物。初聞綽禪師晉陽開闡欲不遠千里從而問津。時逢玄冬之首。風飄落葉填滿㴱坑。遂挈瓶鉢入中安坐。一心念佛不覺已度數日。乃聞空中聲曰可得前行。所在遊履無復罣礙。遂出抗進程至綽禪師所展會夙心。綽公即授與無量壽經。導披卷詳之。比來所。覩宛在。因即入定七日不起。或問導曰。弟子念佛。得往生否。導令辨一莖蓮花。置之佛前。行道七日花不萎悴即得往生。依之七日果然花不萎黃。綽歎其㴱詣。因請入定觀當得生否。導即入定須叟報曰師當懺三罪方可往生。一者。師甞安佛尊像。在檐牖下自處㴱房。二者。驅使策役出家人。三者。營造屋宇損傷蟲命。師宜於十方佛前懺第一罪。於四方僧前懺第二罪。於一切眾生前懺第三罪。綽公靜思往咎。皆曰不虛。於是洗心悔謝訖而見導。即曰師罪滅矣。後當有白光照燭。是師往生之相也。導化洽京輩道俗歸心者如市。後於所住寺院中。畫淨土變相。忽催令速成就。或問其故則曰。吾將往生。可住三兩夕而已。忽然微疾掩室怡然長逝。春秋六十有九。身體柔軟。容色如常。異香音樂久而方歇。</p>
</div></div>
<div class='div-w'><p>時永隆二年三月十四日<span class='note-inline'>(同前。中卷第二十六人歟)</span></p>
</div>
</div><!-- end of div[@id='body'] -->
</body></html>