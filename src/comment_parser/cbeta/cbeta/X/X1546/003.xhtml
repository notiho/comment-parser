<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>新修往生傳</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu35' />新修往生傳卷下</p>
<div class='div-other'><a id='mulu36' />
<p class='h1'>正傳三十一人<span class='note-inline'>(附見八人)</span></p>
<ul class="">
<li>唐南岳釋承遠</li>

<li>唐五臺釋法照</li>

<li>唐并州釋僧衒<span class="note-inline">(啟芳圓果附)</span></li>

<li>唐朔方釋辨才</li>

<li>唐鎮州釋自覺</li>

<li>唐台州釋懷玉</li>

<li>唐觀察韋文晉</li>

<li>唐李知遙</li>

<li>唐鄭牧卿</li>

<li>唐吳郡釋齊翰</li>

<li>唐吳郡釋神皓</li>

<li>唐睦州釋少康</li>

<li>唐彭州釋知玄</li>

<li>唐汾州釋僧藏</li>

<li>唐郁州約山翁等三人</li>

<li>唐元子平</li>

<li>唐釋雄後</li>

<li>唐汾州季祐<span class="note-inline">(張鍾馗附)</span></li>

<li>唐兖州釋太行</li>

<li>唐長安尼淨真<span class="note-inline">(衡州尼悟性附)</span></li>

<li>唐荊州釋惟恭<span class="note-inline">(靈巋附)</span></li>

<li>後唐溫州釋鴻莒</li>

<li>石晉鳳翔釋志通</li>

<li>大宋錢塘釋紹巖</li>

<li>大宋東京釋守真</li>

<li>大宋餘杭釋悟恩</li>

<li>大宋永明寺智覺禪師延壽</li>

<li>大宋耆山釋遵式</li>

<li>大宋觀音縣君吳氏<span class="note-inline">(侍女附)</span></li>

<li>大宋明州黃長史女</li>

<li>大宋司士王仲回</li>

<li>華嚴講師有誠</li>
</ul>
<div class='div-other'><a id='mulu37' />
<p class='h2'>南岳彌陀和尚承遠</p><p>始學於成都唐次資川詵。詵即黃梅忍公法嗣也。居巖石之下。人遺之食則食。不遺則食土泥茹草木。其取衣亦類是。初法照國師。在廬山入三昧。於安樂國。見蒙弊衣侍佛者。彌陀告曰。此衡山承遠也。出而密求。見師於巖谷間。羸形垢面。負薪汲水。以供清眾。望之釋然定中所見也。問其事符契。乃師事之。法照至京。為代宗言師道德。天子南向禮焉。其後名益顯。人皆負布帛。運木石以送。不拒。不營祠宇不日而成。德宗賜額曰彌陀寺。人從其化者。以萬計。凡物供眾有餘。即以施餓疾者。後安坐終于寺。壽九十一。</p>
</div>
<div class='div-other'><a id='mulu38' />
<p class='h2'>釋法照</p><p>南梁人。唐大曆二年。棲于衡州雲峯寺。慈忍戒定。為時所歸。二月十三日。於僧堂食鉢中。覩五色雲。雲中有寺。寺之東北有大山。山有㵎。㵎北有石門。門去可五里。復有一寺。金牓題曰。大聖竹林寺。照雖目覩。而未知果何境也。二十七日食時。復於鉢中見五色雲。中現數寺。元有山林穢惡。純金色界。池臺樓觀。眾寶間錯。萬菩薩眾而處其中。中有諸佛嚴淨國土。種種勝相。照異所見。因訪問之。有嘉延曇暉二僧。曰聖神變化。不可以凡情測。若論山川面勢。乃五臺爾。四年夏。照於衡州湖東寺。啟五會念佛道場。其年六月二日。五色祥雲。彌覆其寺。雲中亦有樓閣。上有數梵僧。身可丈餘。執錫行道。又見彌陀佛與二菩薩。其身高大等虗空界。日既暮矣。照於道場之外。遇老人。曰汝先發願。金色界禮覲大聖今。何輙止。照曰。時難路難。不止如何。老人曰。但能亟去之。何其難也。照未暇對。老人忽隱。照以所見勝異。重發願曰。願以此身。奉覲大聖。縱經火聚冰河。終無退墮。其年八月一十十三日。與同志數人。遂離南岳。果無艱險。五年四月五日。至五臺縣。遙見寺南。有數道光。六日達佛光寺。一如鉢中所見。略無差別。是夜四更。復有異光。北來射照。照乃問曰。此何祥也。吉凶焉在。僧云。此大聖不思議光。攝汝身心耳。照聞之。即具威儀。步尋其光。遂至一寺。寺之東北。可五里。果有山。山有㵎。㵎北有石門。門旁有二青衣。纔八九歲。顏貌端正。一稱善財。一稱難陀。相見歡喜。問訊法照云。何故多時流浪生死。始來相見。遂引照入門。北行幾五里。見一金門。門上有樓。高百尺。兼有挾樓。漸屋門所。方見有一寺。前有大金橋。寺門有大金牓。題曰大聖竹林之寺。方圓可二十里。中有一百二十院。院院皆有寶塔。黃金為地。華臺玉樹充滿其中。照。入寺至講堂內。見文殊在西。普賢在東。皆據師子高座。其身及座。高可百尺。說法之音。歷歷在耳。文殊左右菩薩萬數。普賢亦有無數菩薩。前後圍繞。照。於二菩薩前作禮問曰。末代凡夫智識淺劣。佛性心地無由顯現。未審。修行於何法門。最為集要。易得成佛。利樂眾生。惟願大聖。斷我疑網。文殊曰。汝所請問。今正是時。諸修門無如念佛。供養三寶。福慧雙修。此最為要。我於過去劫中。因觀佛故。因念佛故。因供養故。得於一切種智。是故一切諸法般若波羅蜜多。甚深禪定。乃至諸佛正徧知海。皆從念佛而生。故知念佛諸法之王。汝等應當常念。令無休息。照曰。當云何念。文殊曰。此世界西有阿彌陀佛。彼佛願力不可思議。當繫念諦觀彼國。令無間斷。命終之後。決定往生彼佛國中。永不退轉。速出三界。疾得成佛。說是語<span class='corr'>已</span>時。二大聖。各舒金色手。摩法照頂。而為授記。汝<span class='corr'>已</span>念佛故。不久證無上正等菩提。若善男子善女人。願疾成佛者。無過念佛。則能速證無上菩提。盡此一報之身。定超苦海。說是語<span class='corr'>已</span>時。文殊大聖。而說偈言。汝等欲求解脫者。應當先除我慢心。嫉妬名利及慳貪。去却如斯不善意。應專念彼彌陀號。即能安住佛境界。若能安住佛教界。是人常見一切佛。若得常見一切佛。即能了達真如性。若能速斷諸煩惱。則能了達真如性。在苦海中而常樂。譬如蓮花不著水。而心清淨出愛河。即能速證菩提果。於是文殊師利菩薩又說偈言。諸法唯心造。了心不可得。常依此修行。是名真實相。普賢菩薩又說偈言。普觀汝及一切眾。常應謙下諸比丘。忍辱是即菩提因。無瞋必招端正報。一切眾見皆歡喜。即發無上菩提心。若依此語而修行。微塵佛剎從心現。悉能廣修諸行願。運接一切諸有情。速離愛河登彼岸。法照聞<span class='corr'>已</span>。歡喜踊躍。疑網悉除。復作禮<span class='corr'>已</span>合掌而立。文殊師利告言。汝可往詣諸菩薩院。次弟巡禮。法照受教。次第巡禮。遂至七寶果園。其果纔熟。可大如盆。即取食之。味甚香美。法照食<span class='corr'>已</span>。身意泰然。迴至大聖前。作禮辭退。還見二童子。送至門外。禮<span class='corr'>已</span>舉頭。遂隱不見。師乃愴然。倍增悲感。四月八日。至華嚴寺般若院。西樓下安止。十三日。日中後。法照與五十餘僧。同往金剛窟巡禮。到無著見大聖處。䖍心禮二十五佛名。凡禮十餘徧。忽見其處盡是琉璃七寶宮殿。文殊普賢一萬菩薩。及佛陀波利。俱在一會。法照見<span class='corr'>已</span>。惟自慶喜。隨眾歸寺。是夜中時。向華嚴寺西樓上。忽見寺東山半。有五盞聖燈。大如椀。照祝曰。請分百盞燈。遂分百盞。再祝曰。請分為千盞燈。又分千盞。行行相對。徧於山半。因此忘身。獨詣金剛窟所。願見大聖。於夜後分至金剛窟。重禮二十五佛名十徧。五會念阿彌陀佛二千口。悲淚啟告。自惟無始惡業漂流生死。種種剋責。躃身三十餘次。自撲未<span class='corr'>已</span>。忽見一梵僧。身長七尺。稱是佛陀波利。至法照前語曰。師今悲泣有何意耶。答云。願見大聖。波利言。師但閉目隨我而行。遂引法照入金剛窟。見一院。黃金題牓云金剛般若之寺。寺皆七寶莊嚴。房廊樓閣。都一百七十五間。金剛般若一切經藏。在寶閣中。遂向大聖。投身作禮。合掌啟告文殊師利言。唯念何時速證無上正等菩提。廣度眾生令入無餘。何時果我無上願海。發是願<span class='corr'>已</span>。爾時文殊師利告言善哉。再為摩頂授記言。汝心真正志為菩提。能於惡世。發斯勝願。利樂群生。如汝所說。必當速證無上菩提。必能速具普賢無量行願。圓滿具足。為天人師。度無量眾。法照。蒙授記<span class='corr'>已</span>。稽首作禮。又問。未審今時及未來世。一切同志念佛四眾。不為名利勇猛精進。臨終定感佛來迎接。上品往生。速離愛河否。文殊告言。決定無疑。除為名利及不志心。言訖遂遣童子難陀。將茶湯來并藥食。法照言。不須藥食。大聖言。但食無畏。遂進兩椀。湯一椀。味甚香美。大聖亦自進三椀湯并及藥食。其器皆琉璃寶成。既而令波利送出。照意不欲出。大聖告言。不可。汝今此身元是質礙不淨之體。不應住此。但為汝今與我緣熟。此一報盡。得生淨土。方始得來。言訖不見。還在窟前佇立。天明獨見一梵僧。告法照曰。好去好去。努力努力。勇猛精進。作是語<span class='corr'>已</span>。忽然不見。良久遲迴悲喜不<span class='corr'>已</span>。始知大聖悲願。難可思議。法照。雖覩聖異。不敢妄傳。恐生疑謗。至冬十二月初。遂於華嚴寺。入念佛道場。載念文殊普賢記我。不久當證無上菩提。又記我念阿彌陀佛決定往生。遂絕粒邀期誓生淨土。得無生忍。速超苦海。救度群品。如是七日。初夜正念佛時。忽見一梵僧。至道場內。告法照曰。汝之淨土。華臺生矣。後三年華開。汝期至矣。然汝所見者。臺山境界。何故不說。言訖而隱。翌日申時正念誦次。復見梵僧。年約八十。神色嚴峻。告法照曰。師所見者臺山境界。何不依實記錄。普示眾生。令所見聞發菩提心。斷惡修善。獲大利樂。師何秘密。不向他說。照答曰。實無有心秘密斯事。恐人疑謗墮於地獄。所以不說。梵僧告云。大聖文殊。見在此山。尚有人謗。豈況於汝。汝今所見境界。但令多人見聞之者。發菩提心。來登此山。滅無量無邊之罪。斷惡修善。稱念佛名。得生淨土。即是利益無量無邊眾生。豈不大哉。何慮疑謗。祕而不說。法照聞<span class='corr'>已</span>。答曰。謹依所教。不敢秘密。梵僧微笑。即隱不現。法照。方依所教。具前逢遇實錄示眾。江東釋惠從。以大曆六年正月九日。與花嚴寺僧崇暉明謙等三十餘人。隨法照。至金剛窟所。親遇般若院所立石標誌。同行徒眾。䖍誠瞻仰。悲喜交集。倐聞其處。鍠鏗然鍾聲。清音雅亮。眾感驚歎靈異。書之精舍屋壁。普使見聞。同發勝心。共期佛果。後於所見竹林寺處。特建一寺。號竹林焉。工畢。照曰。吾事<span class='corr'>已</span>矣。吾豈久滯於此哉。不累月示滅。逆推向聞梵僧之說。果三年。</p>
</div>
<div class='div-other'><a id='mulu39' />
<p class='h2'>釋僧衒</p><p>并州人。少念慈氏期生內院。至年九十。遇道綽禪師。以淨土誘掖未悟。始迴心焉。衒。以迫於頹暮。積累之功不大。於是早暮禮佛常千拜。念佛之號常萬徧。窹寐勤䇿。兢兢而不懈者三年。真元九年。有疾至于大漸。謂弟子曰。吾有漏人。方茲有疾。詎意。阿彌陀佛授我香衣。觀音勢至示我寶手。由此以西。皆淨土境。吾其從佛去矣。遂終。後七日異香不散。并汾之人。因於淨土發信焉。</p>
<p>時汾西悟真寺。有啟芳圓果二法師。昔甞以老教衒。既又目擊其事。乃於觀音像前懺悔往咎。仍折楊枝置觀音手。誓曰。芳等於淨土果有緣契。當使楊枝七日不萎。至期而楊枝益茂。芳果慶抃。以夕兼晝。不捨觀念。後數月。於觀念中。忽覺。自臨七寶大池。池間有大寶帳。身入其中。且見觀音勢至。坐寶華臺。臺下蓮華。彌滿千萬。阿彌陀佛由西而來。坐一最大蓮華。華中光明。㸦相輝映。芳等前禮問曰。閻浮眾生。依經念佛。得生此耶。佛告芳曰。如念我名。皆生我國。無有一念而不生者。又見其國。地平如掌。寶幢珠網上下間錯。又見一僧御一寶車逐逐而來。謂芳等曰。吾法藏也。以夙願因。故來迎汝。芳等乘車前邁。又覺其身坐寶蓮華。又聞釋迦如來與文殊菩薩。以梵音聲。稱讚淨土。其前又有大殿。殿有三道寶階。第一道上純是白衣。第二道上僧俗相半。其第三道惟僧無俗。佛指道上僧俗。謂芳曰。此皆閻浮念佛之人。遂生於此。汝奚不自勉也。芳果既悟。歷與其儔言之。後五百。二人無病。遽聞鍾聲。問之傍僧。咸曰不聞芳果曰。鍾聲乃我事。非爾有矣。頃刻二人同終焉。</p>
</div>
<div class='div-other'><a id='mulu40' />
<p class='h2'>釋辨才</p><p>襄陽人。母初姙娠。即倐惡葷茹。至其誕夕。香氣盈室。七歲出家。後乃周遊州郡。愽窮經籍。祿山于紀。血腥河洛。才乃託疾。絕音不語。凡三年。祿山岳敗。肅宗疊降璽書。以形褒美。才於淨土潛修密進。二十許年。未甞言於人。但與仼公善密。一日謂仼曰。才以幻身<span class='corr'>已</span>及頺齡。盡此報身必生淨土。期遂所生。蓋十年爾。十三年秋。有疾。至于暮冬八日。謂弟子曰。汝詣仼公言之。向之所期<span class='corr'>已</span>及十年。公無忘焉。弟子以其言白之。公曰。豈師之別我耶。驟往省問之。及門。或報之曰。仼公至也。才曰。至則吾其去矣。乃自趺坐。湛然示滅。時邑子石顒。從役城上。聞其音樂西來合奏。又聞諸妙香氣由西散下。至于清旦益盛焉。</p>
</div>
<div class='div-other'><a id='mulu41' />
<p class='h2'>釋自覺</p><p>愽陵人。習諸經律。大小之乘條然分辨。久而念曰。人事紛紛。日新萬端。若入泰山。得一盤石之上。結茅以居。大曆元年。得平山之西重林院。覺曰。空山無人。煩慮不生。以煩慮不生之地。豈宜佛教無聞乎。固有鬼神在焉。於是為諸幽陰。晨夕講貫者三年。五年大旱。群盜蜂起。又加林麓蒙翳虎狼交跡。覺。採果實。日充一食。恒陽節度使張昭。以時亢旱。躬入山請曰。昭無政術。禍累百姓。三年亢陽。涓澤不下。引咎自責。良無補矣。又曰。昭聞。龍王依師聽法。與諸傳類忘其施雨。願哀蒸黎起大悲。覺乃焚香遙望潭洞。而祝曰。惟龍之為雨澤其滋。不滋不澤。龍孰為德。不頃刻雲霧四起。甘澤大下。是歲有年。覺自入法以來。常發四十九願。其願者。願由大悲菩薩。接見彌陀。於是鳩卛檀度。鑄大悲像。高四十九尺。造寺居之。及寺之成。盛陳佛事於大悲前。俯伏泣曰。聖相<span class='corr'>已</span>就。梵宇<span class='corr'>已</span>成。願承聖力。早發安養。其夜三更。忽有祥光二道。作金色光。光中阿彌陀佛。乘雲而下。觀音勢至左右隨之。佛乘金臂。按覺首曰。守願勿[怡-台+(犮-乂+又)]。利物為先。寶池生處。孰不如願。俄而光收雲斂。杳無朕迹。後十一年七月望夕。復見一人。於雲間現半身。有若毗沙門狀。俯謂覺曰。安養之期於斯至矣。即日覺以所見告弟子。訓其精勤勇猛。於如來法無生懈墯。既而於大悲前。加趺化識。</p>
</div>
<div class='div-other'><a id='mulu42' />
<p class='h2'>釋懷玉</p><p>丹丘人。□想淨業。僅四十年。日誦彌陀佛號五萬徧。通誦諸經三百萬卷。唐天元年六月九日。玉念佛。忽見西方聖眾。數若恒河沙。中有一人。手擎銀臺。前而示玉。玉曰。如懷玉者。本望金臺。何為銀臺至耶。言發臺隱。人亦不現。玉於是後彌加精苦。既三七日。向之擎銀臺者。復來告曰。法師以精苦故。得陞上品。又曰。上品往生。必先見佛。可宜趺坐以俟佛也。未旋踵間。異光照室。玉。乃以手約人曰。不宜觸此光明。吾欲蹈之而去。又三月。異光再發。弟子疑其謝世。環繞問之。玉曰。非其時也。又曰。汝徒若聞異香。我報即盡。次日弟子慧命曰。此報必盡復於何國以受生也。玉不答。惟書六句偈云。清淨皎潔無塵垢。蓮華化生為父母。我經十劫修道來。出示閻浮厭眾苦。一生苦行超十劫。永離娑婆歸淨土。偈畢香氣四來。弟子中有見佛與二菩薩。共御金臺。臺傍千百化佛。西下迎玉。玉恭合掌含笑而歸。</p>
</div>
<div class='div-other'><a id='mulu43' />
<p class='h2'>唐朝觀察使韋文晉</p><p>立行孤潔。常建西方道場。念阿彌陀佛。佛前發願。志詣西方。行菩薩道。守護佛法。轉正法輪。廣度含識。至六月內面向西。加趺合掌。念阿彌陀佛六十聲。忽然而化。異香滿宅。內外皆聞。種種祥瑞。不可稱說。</p>
</div>
<div class='div-other'><a id='mulu44' />
<p class='h2'>長安李知遙</p><p>善淨土教主。會念佛眾為師範。後因疾忽云。念佛和尚來。命水著衣。索香爐出堂。向空頂禮。乃聞空聲。說偈曰。報汝李知遙。功成果自招。引君生淨土。將爾上金橋。却扶就床坐而逝。眾聞異香。</p>
</div>
<div class='div-other'><a id='mulu45' />
<p class='h2'>唐信士鄭牧卿</p><p><span class='corr'>滎</span>陽人。舉家奉佛。母及姉妹。同祈淨方。父明任太廟令。舅蘇頲。禮部尚書。牧卿少子。為儒生。兼崇佛理。不顧冠冤。息心禪觀。誦密嚴經。願生安樂國。至開元二十一年。因疾困篤。有翳人及同遂者。咸勸俞言。具進魚肉。以救<span class='corr'>羸</span>頓。痊復之後。修持淨戒。不亦可乎。牧卿曰。噫如此浮生。縱因薰穢。而得痊平。終歸磨滅。不奉佛禁制。而惜微命何為。確然不許。遂嚴佛事。手執香爐。一心稱阿彌陀佛。復作是言。丈夫一心不退願往生西方。奄然長往。異香充蔚庭院。隣里同知。舅氏夢。寶池華敷。見牧卿合掌趁上。時當五十九。</p>
</div>
<div class='div-other'><a id='mulu46' />
<p class='h2'>釋齊翰</p><p>吳興沈氏子。少時遊寺。蹈高靜無塵之地。惻然有宿命之知。而往世之生處。炳如目覩。因捨家焉。翰。性不徇時。善不近名。每處一室。寂如無人。惟其苦學不棄寸陰。通法華諸經律部。精敏無礙。推明勝業。梯引後進。甞謂吳興皎然曰。盡我所見。資彼所聞。一毫之善。並歸淨土。十年遘疾。入流水念佛道場。淨土境界一念頓現。翰。出道場作偈曰。流水動兮波漣漪。芙蕖相照兮寶光隨。乘光以邁兮偕者誰。是日終于虎丘之東寺。初翰出道場作偈畢。謂弟子曰。善不可捨。特不可失。汝曹能固安養之善乎。弟子曰。孰敢忘之。翰曰。佛道不忘。汝德由昌。或問和尚捨生。何為病耶。翰曰。必謝之期。雖聖未免。況吾哉。於是迴瞻聖像。倐然而絕。</p>
</div>
<div class='div-other'><a id='mulu47' />
<p class='h2'>釋神皓</p><p>器宇軒豁。風采朗邁。天寶六年。詔下每郡度僧三人。推其名節。道業出入者薦之。皓於本郡為薦首。尋依會稽曇一師。精窮律部。<span class='corr'>已</span>而歎曰。律部所防。盖繩諸<span class='corr'>己</span>。今之僧徒捐本逐末。能繩<span class='corr'>己</span>者。未始有聞。吾誰區區取譏眾人哉。乃歸包山福願寺。逍遙自得。士人高其志尚。樂從之游。末年締結西方法社以發道俗。其間不能遺塵慮以淨六根者。多引退焉。時人以為栴檀林中常材自枯。真元六年十月遘疾。十二月五日。囑弟子惟亮曰。吾於今夕必亡。願生淨土。而期至矣。汝宜班列九品。為我前導。其夕淨土兆朕密現于前。皓乃澡身易衣以終。後三日所居之室。香氣不滅。</p>
</div>
<div class='div-other'><a id='mulu48' />
<p class='h2'>釋少康</p><p>縉雲仙都人。母羅氏。夢遊鼎湖峯。得玉女。捧青蓮華授之。且曰。此華吉祥。授之於汝。當生貴子。及生康日。青光滿室。香似芙蕖。年十有五。誦法華楞嚴等經五部。尋學究毗。及聽華嚴瑜伽諸論。真元初至洛下白馬寺。見殿內文字。累放光明。康不能測。前而探取之。乃善導昔為西方化道文也。康曰。若於淨土有緣。當使此文光明再發。所願未<span class='corr'>已</span>。果重閃爍。康曰。劫石可移。而我之願無易矣。遂之長安。善導遺像昇於空中。謂康曰。汝依吾事利樂有情。則汝之切。同生安樂。康聞其語。如有所證。南適江陵果願寺。路逢一僧。謂曰。汝欲化人。當往新定。言訖而隱。洎到睦郡。睦人尚無識者。未從其化。康乃丐錢誘掖小兒與之。約曰。阿彌陀佛實汝良導。能念一聲。與汝一錢。小兒務其得錢也。隨亦念之。後經月餘。孩孺念佛俟錢者。比比皆是。康曰。可念十聲乃與爾錢。小兒亦如其約。如是一年。無長少貴賤。凡見康者。則曰阿彌陀佛。以故念佛之人。盈道路焉。真元十年。康於烏龍山。建淨土道場。築壇三級。聚人午夜行道。每道場時。康自登座。令男女面康賡聲。高唱阿彌陀佛<span class='corr'>已</span>。又賡聲和之。至康唱時。眾見一佛。從其口出。速唱十聲。則有十佛。若聯珠狀。康曰。汝見佛否。如見佛者。決生淨土。其禮佛人數千。亦有竟不見者。真元二十一年十月三日。囑累道俗。當於安養起增進心。於閻浮提生厭離心。又曰。汝曹此時。能見光明。真我弟子。遂放異光數道。奄棄世焉。入塔臺子巖。天台德韶禪師。重新之。今之人多指其塔。為後善導焉。</p>
</div>
<div class='div-other'><a id='mulu49' />
<p class='h2'>釋知玄</p><p>眉州洪雅人。母夢月入懷。因而載誕。乳哺之間。見佛輙喜。五歲祖令詠華應聲而就。七歲遇泰法師在寧夷寺。講涅槃經。玄入講肆。若覩前因。是夕夢佛手案其頂。遂出家焉。丞相杜元頴。作鎮西蜀。聞玄之名。命講于大慈寺普賢閣下。黑白之眾。日合萬數。注聽傾心。駭歎無<span class='corr'>已</span>。其後蜀人。不敢指其名。乃本俗姓。號陳菩薩焉。外典經籍百家諸子。莫不該總。每恨鄉音不變不堪講貫。乃於象耳山。誦大悲呪。一夕玄夢。神僧截舌換之。明日俄變秦音。時楊邢部汝士高。左丞元裕。長安楊魯士。咸造其門。擬結蓮社。會昌簡汰僧門。玄歸巴岷舊山。雖例施巾櫛。而戒檢愈更明潔。宜宗誕節。詔玄例施論議。玄奏。天下廢寺宜再興復。大興梵剎。玄有力焉。帝以玄有才識。特深顧矚。命工圖形置于禁時中。相國裴公休。與玄友善。亦相激揚中興教法。帝賜悟達國師之號。玄於臥中。見生平曾遊之境。歷然在前。因起焚香西向。雖他境象。皆非其志。如得一見淨土。志願滿矣。言<span class='corr'>已</span>空中有聲應曰。汝之行業。決生安養。奚為願不滿也。玄聞之喜躍自慰。遂召弟子慈燈。上遺表。仍謂燈曰。吾淨土之修有年矣。今日之聞。如我昔願。<span class='corr'>已</span>乃右脇著席而化。</p>
</div>
<div class='div-other'><a id='mulu50' />
<p class='h2'>釋僧藏</p><p>西河人也。賦性謙損。不與物競。見耆年則敬之。遇有德則尊之。出門徧禮塔廟。不受道俗拜。夏月常草間餧蚊蚋。凡涉勞苦。必居眾先。念彌陀佛二十許年。未甞口言悲惡。每以速出三界。無先念佛。以故行若遺。坐若忘。飲食寢息。安養之志在焉。乾符中臥病。病中聞諸天奏樂次第來迎。皆不去。乃見淨土化佛。光照其身。侍疾者在藏之側。藏曰。自惟曠劫以至今日。所積愆尤。如微塵數。豈意。今日聖眾光燭吾身。此真淨土教主大悲搆我爾。次日又謂僧曰。吾適冥目。正在淨土。接諸上善。又曰。諸上善人。咸樂五來。且與吾等散華。未逾食頃。又曰。諸上善人召我。我其志矣。乃起整衣西向而終。</p>
</div>
<div class='div-other'><a id='mulu51' />
<p class='h2'>隋州約山翁媼二人</p><p>識達苦空。每月六齋日。請山僧二人設齋行道念佛。常念阿彌陀佛。臨命終時。光明滿室。半夜如日中。又女裴氏。貞觀年中。因僧教念佛。用小豆為數。念滿三石。自知生處。徧辭親知。後如法裝餝念佛而終。往生極樂。</p>
<p>又汾陽縣老人。貞觀五年。於法忍山。借一空房止宿。常念阿彌陀佛。臨命終時。大光徧照。面西登蓮臺而去。</p>
</div>
<div class='div-other'><a id='mulu52' />
<p class='h2'>元子平</p><p>大曆九年。九於潤州觀音寺發心。念阿彌陀佛。經三月。忽病。夜聞空中異香音樂。空中有人告言。麤樂<span class='corr'>已</span>過。細樂續來。經日念佛命終的生淨土。數日異香不絕。</p>
</div>
<div class='div-other'><a id='mulu53' />
<p class='h2'>釋雄俊</p><p>成都人也。有膽勇。無戒行。而天性善講說。或時講肆得財幣。必也非法而用。蜀人鄙之。以為壞道沙門也。亦甞罷僧以入軍壘。尋因逃難復大僧門。僧徒有守名節防未然者。多畏避之。俊聞經稱一念阿彌陀佛。即滅五十億劫生死之罪。乃大喜曰。賴有此耳。故雖造非。而口輙念佛。然其所念。若存若忘。猶伶倫之為戲樂爾。唐大曆二年二月五日。暴亡入冥府。王曰。追汝之來誤也。然汝之惡其積尤大。可宜略經塗炭。即令牛頭獄卒數人。驅入地獄。俊至獄門。且拒且捍。且大呼曰。一念阿彌陀佛。猶滅五十億劫生死重罪。況俊所造未臻五逆。未形十惡。又其念佛時且不忘。必若佛語可憑。豈合更膺塗炭。因復大呼左[馬*展]右[馬*展]焉。數卒顧不敢凌逼者久之。乃以其語報王。王令召俊。俊至。王曰。汝之念佛。本無深信。但其身口有因。汝可迴世更勵始心。俊既得回。屢言所見。時滑稽輩。戲之以為地獄漏網人。俊曰。毋以為戲。由今而後自知過爾。乃之郡南之西山。浣情滌意專事念佛。四年三月七日。俊之朋儕七人。之西山訪之。俊喜曰。吾時至矣。汝徒又來。其亦緣有遇而事有託。又曰。汝徒迴去。若見城中親知。為俊語曰。俊為念佛功德。得生淨土。他日毋以俊為地獄人也。語笑之間坐而棄世。</p>
</div>
<div class='div-other'><a id='mulu54' />
<p class='h2'>汾州人季祐</p><p>殺牛為業。臨病重時。見數頭牛。逼觸其身。告妻曰。請僧救我。僧至告云。觀經中說臨終十念而得往生。遂應聲念佛。忽爾異滿室。便終。眾人皆見異香瑞色祥雲饒其室上。</p>
<p>又張鍾<span class='corr'>馗</span>。同州人。販雞為業。永徽九年。臨終見宅南群雞集。忽見一人著緋皂衣。驅雞唱言啄啄。其雞四交上啄兩眼。出血在床。至酉時。值善光寺念佛僧導。令鋪聖像。念阿彌陀佛。忽聞異香。奄然而逝。</p>
</div>
<div class='div-other'><a id='mulu55' />
<p class='h2'>釋太行</p><p>於泰山結草為衣。採果木為食。行法華普賢懺。積三年。精誠既極。且感普賢現身。行目瞻睹。彌慶夙因。由是䇿勵諸念。念如來之法尚存。念<span class='corr'>己</span>之修未證。早暮激切迨忘飲食。末年以佛道所修未專一境。又以幻身無常。必歸磨滅。未知來世復何受生。遂於大藏。追誠叩意。以陳露曰。願我信心取彼經文。隨其所得。即永受持。乃縱其意抽而取之。其所得者。乃彌陀經。日夜誦持絡繹安養。未三七日。俄於半夜睹琉璃地。瑩淨在前。行覺心眼洞明。見彌陀佛。與觀世音勢至無數化佛。于時遠近相傳。事聞僖宗皇帝。帝詔入內問其所見。行。具對之。帝曰。此精進之致然也。下勑賜號常精進菩薩。仍賜爵為開國公焉。後一年得疾。見琉璃地復現于前。行曰。吾雖無觀想。而琉璃地復現。豈安養之期至哉。即日右脅而終。異香數日不散。久而肉身不壞。</p>
</div>
<div class='div-other'><a id='mulu56' />
<p class='h2'>尼淨真</p><p>往長安積善寺。納衣乞食。一生無瞋。誦金剛經十萬徧。專精念佛。顯慶五年七月染疾。語弟子曰。五日內十度見阿彌陀。觀音勢至菩薩僧眾。不可稱數。如來放光照吾身。及室內咸皆洞明。又兩度見極樂國土莊嚴之事。寶樓寶池。雜色蓮華。開敷水上。金沙德水。諸天童子遊戲池中。聞殊香芬郁。亦見紫金臺。聞天音樂。千萬諸佛皆真金色。與吾授記。當得作佛。吾得上品往生。言訖加趺而逝。光照一寺。</p>
<p>又尼悟性。洛陽人。於衡州遇照闍梨。發願念佛。因大曆六年入廬山。忽痛。聞空中音樂。尼曰。我得中品上生。見同念佛人。西方盡有蓮華也。身皆金色。時年二十四。</p>
</div>
<div class='div-other'><a id='mulu57' />
<p class='h2'>釋惟恭</p><p>出家于荊州法性寺。慢上吞下。親狎非類。或時暫暇。則誦經文。期陞安養。然而酒徒博侶。交集于門。虗誑云為。曾無虗日。同寺有僧靈巋。跡頗類之。荊人戲而嘲曰。靈巋作盡業。惟恭繼其迹。地獄千萬重。莫厭排頭入。恭聞之曰。我既作矣。焉能避之。然賴淨土教主憫我愆惡。拔我塗炭。詎沉地獄哉。唐乾寧二年。恭病且死。人未之知。巋時出寺。可百步。路逢少年六七人。衣裝鮮潔。手執樂器。若龜茲部。巋疑其儔來供佛也。問其故。少年曰。來自西爾。又曰。惟恭上人寺何在。巋指其寺曰。此其寺也。此其房也。少年聞之意甚喜。乃於懷中出一金瓶。瓶中取一蓮華。其合如拳。漸而開之。其大如盆。葉葉之下迭出異光。光彩交映。如聚數燈。望寺而馳。未達其寺俄失焉。歸乃大驚。不敢迴顧。次日歸至寺。遽聞鐘聲。又見寺僧咸集門下。問其故。則曰惟恭夕且死矣。或曰恭死之時。寺僧有夢。蓮華光相。以臨其室。久而西去。巋乃具言所見。閭里之人。或以其事勉巋。巋因感悟。遂守名節以成高邁云。</p>
</div>
<div class='div-other'><a id='mulu58' />
<p class='h2'>釋鴻莒</p><p>永嘉人也。就學于長安寶興寺。長安之人。以為僧門秀異無如莒者。而莒謙謙。未始自伐。甞與陳留蔡圭。遊化度寺。讀碑目瞻數行。圭心異之。問莒曰。子能誦乎。莒曰。稍誦之。因覆其文了無一誤。圭疑莒偶熟其文。復之崇聖寺。寺碑僅十行。與莒階讀。纔一過。覆而誦之。亦如初。圭歎曰。吾忝為儒。聞有俊人。而目未之見。今日見之於子矣。莒不答。暮年游越。越之僧尼請為二眾依止。其為行有常。其所游有方。含育茲忍。未甞叱犬猫。每誦觀經。結想于安養。疊感祥異。莒默而不說。後唐天成三年。水澇之後。民荐飢饉。有盜入其室。莒心無撓。徐謂曰。汝曹但為天災所困。余無他矣。過此一時當自愛。盜者愧焉。弟子有欲襲其無備。莒曰。汝若為此。非吾弟子。吾當捨汝去矣。弟子乃止。後唐長興四年。恬然無病。謂弟子曰。淨土勝相適<span class='corr'>已</span>來現。吾即謝世。汝當易新衣。以畢吾事。其夕三更果謝世焉。棺<span class='corr'>斂</span>之三日。一夕倐聞扣棺。弟子發棺。莒乃自棺而起曰。吾甞告汝。易以新衣。汝負吾言。今茲海眾謂我衣物不潔。或難親之。故我就汝易焉。易衣畢。奄然復化。</p>
</div>
<div class='div-other'><a id='mulu59' />
<p class='h2'>釋志通</p><p>扶風人。訪天台。登赤城。陟華頂。洎見智者淨土儀式。不勝欣抃。不向西唾。不背西坐。天台有招手巖。其為峻峙。下顧千尋。通。登其上顧曰。身身臨此境。不於此時捨報見佛。異日尚何及也。於是真目西向。自陳大願。及念彌陀因地所發行願。願<span class='corr'>已</span>投身而下。至其巖半。若有神物捧之于樹。支體無損。通曰。何其復有生耶。乃復整心端意。登其巖曰。余生<span class='corr'>已</span>厭。大願<span class='corr'>已</span>發。惟諸海眾同相接引。無使此身尚有生也。因之再投。至于巖下蒙茸草上。遲久乃蘇。寺僧疑通他適。或為犲狼所傷。追而尋之。乃見其為捨身也。眾乃舁歸本道場。醫療焉。六年請遊越州法華山。七年將欲歸寂。通見白鶴孔雀行列西下。又見蓮華光相。託生處也。淨土<span class='corr'>已</span>現矣。乃起禮佛對佛而終。至闍維時。復有五色煙雲。環覆其火。法華山僧。咸共見之。</p>
</div>
<div class='div-other'><a id='mulu60' />
<p class='h2'>釋紹巖</p><p>雍州人也。母張氏。始懷巖夢窹甚奇。及生姿貌魁岸。十八進具於懷暉律師。尋及游吳會。棲息天台四明等山。覃研方等諸經僅十年。又甞與德韶禪師。決疑於臨川文益師。既得心要矣。因止錢塘湖心寺。專誦法華。甞曰。願誦此經萬部。期生安養。日夜精至。遂感陸地蓮華生焉。舉城瞻矚。人馬交迹。巖。以人至喧噪。搴而蹂之。建隆二年。經願云滿。誓焚其身。供養彌陀與清淨海眾。吳越國王錢氏。苦意留之。其心暫止。其後又投身于曹娥江中。以餧魚鼈。會有物以拯之。得以復生。漁者拯巖之時。似覺有物以扶其足。驚濤迅激。泰然其上。錢氏聞之益加欽愛。特於杭州寶塔寺。建淨土院居之。開寶四年七月九日。有疾。疾中目擊蓮華光相。以燭巖身。巖因作偈數首。以示門徒。既而又曰。吾誦蓮經萬部。所期異日蓮華九品。託以受生。今吾未死。蓮臺先至。所修之因。豈違我哉。後三日將亡。其心欣慰自得焉。</p>
</div>
<div class='div-other'><a id='mulu61' />
<p class='h2'>釋守真</p><p>永興人。就從朗師。學起信論。性光師。傳法界觀。並得其要。是後宣揚勝業四十餘年。始末開導拳拳如一。凡講起信及法界觀。七十餘徧。以燈傳燈。用器投器。嗣于法者二十許人。開灌頂道場五徧。水陸道場二十餘會。僧尼從而請法者三千餘人。常於三更輪結無量壽往生密印。五更輪結文殊五髻神呪。宋開寶三年仲夏五日。正輪結時。自覺身登無量壽國。舉目見佛。佛指池中蓮華曰。此華他日為汝父母。汝宜守之。無他日華萎也。四年。真謂弟子緣遇曰。如來不云死生無常乎。吾耄矣。汝之齒也暮矣。吾欲順俗預設二塔可乎。遇曰。惟師之命。召寺僧及弟子。告以六趣升沈之苦。萬業流轉之因。因令叢聲念彌陀佛。佛聲之止。繼以替頌。真。於彌陀像前。俯伏念曰。願佛四十八願。度我有情。於其願願無遺其焉。願畢又持香華。於諸堂殿。歷陳供養。其所願者如初。既而問曰。三更乎。弟子曰。<span class='corr'>已</span>三更矣。真乃就座恬然歸寂。</p>
</div>
<div class='div-other'><a id='mulu62' />
<p class='h2'>釋悟恩</p><p>姑蘇人。母甞夢。梵僧謂曰。吾欲寄汝為母矣。<span class='corr'>已</span>而有娠。孩孺之間不親戲玩。年十三。聞僧誦彌陀經。遂求棄俗。依崑山慧聚寺。愽訪五部律文。從靈光皓端師。研味諸經。懸解之旨。輙難杭敵。雖天台三觀六即之義。人未之究。率冥解之。晚依錢塘志因師。通法華金光明等諸部大經。一時學者盛相推伏。號義虎焉。恩。生平潔苦。日惟一食。不留餘財。不蓄長衣。其寺每一布薩。萬眾雲集。才布薩時。常指淨土為勝業。宋雍熙三年八月朔夜。恩。見白光數道由井而出。明滅不常。謂門人曰。明滅不常。死生象也。乃絕食禁言。一心念佛。後三日倐見梵僧一人。儀形甚偉。捧鑪三繞其室。恩問之。僧曰。吾灌頂也。生淨土久矣。以汝所修。同我之志。故來相叩。俄而弟子至。僧且失焉。次日陞座具言所見。亦為弟子。敷說止觀及諸經要義。義文將徹。恩曰。瞬息難保。古今常言。吾豈能保今日哉。是日坐云于止觀之講堂。至夜半。寺僧文偃有興等。聞空中歌唄之音。依俙西衣。</p>
</div>
<div class='div-other'><a id='mulu63' />
<p class='h2'>杭州慧日永明寺智覺禪師延壽</p><p>餘杭人。姓王氏。總角之歲。六旬之內。誦法華經全袟。既冠不茹葷。日惟一食。長為縣衙校。壯年慕道。棄吏業。投翠巖禪師出家。衣不繒纊。食不重味。爾後參見韶國師。授以心法。初住天台智者嵓。九旬習定。有烏巢衣裓中。修法華懺經七年。禪觀中見觀音菩薩。親以甘露灌于口。遂獲觀音辨才。下筆成文。盈卷乃<span class='corr'>已</span>。志求西方淨土。著神棲安養賦。證驗賦。萬善同歸集。宗鏡錄共數百卷。住持雪竇山院。朝暮演法。夜則念阿彌陀佛。行道發願。日課一百八事。未甞癈輟。錢忠懿王。請住永明。徒眾二千。晝夜修持愈精進。學者參問。則壁立千仞。總心為宗。以悟為訣。日暮往別峯。行道念佛。自為難繼。不欲強眾。然密相隨者。常及百人。夜靜四旁行人。聞山中螺唄天樂之聲。伺求之。見師於山腹中平夷處。旋繞行道。忠懿王歎曰。自古求西方者。未有如是。住永明十五年。度弟子一千七百人。常興七眾授菩薩戒。夜施鬼神食。晝放生命不計其數。皆迴向淨土。至開寶八年二月二十六日。晨起焚香。告眾加趺而逝。沒後數年。有僧結囊。訪師所居寺。并真塔之所在。勤拳瞻禮數日不<span class='corr'>已</span>。問之答曰。某名契光。撫州人也。素不知師名。昨因疾死。至陰府。見所司殿宇。若王者居。閱文籍曰。汝未當死。速返。遣人護送之。仰觀殿間。掛畫僧像。王焚香頂拜。乃問獄吏。此何人。王奉之勤。吏曰。凡人之生死。無不由此者。唯此一人。不經于此。王欲識之。乃畫其像。是杭州永明寺壽禪師也。今<span class='corr'>已</span>西方九品上生矣。自釋迦滅度<span class='corr'>已</span>來。此方九品上上生。方第二人。王所以奉之之勤耳。某既得生。晝夜思想。聖人真身塔骨之難遇。是以不遠千里而來耳。問撫州僧者。法名志全。其人雖<span class='corr'>已</span>老。今淨慈長老圓照禪師。親見之問之。如所傳云。</p>
</div>
<div class='div-other'><a id='mulu64' />
<p class='h2'>杭州下天竺山法師遵式</p><p>秀州人。傳天台教。學高行苦。名冠二淅。愽習教觀。而專志安養。甞要期般舟三昧四十九日。常行而不寐。素苦羸疾。自吐血數升。師以死自誓。遂於道場四角。各置灰盆行道。所及吐灰盆中。兩足皮裂。誓不退轉。忽一日怳夢寐。見白衣觀音。垂手指於口中。引出穢蟲數十條。又指間出甘露注其口。身心清淨快悅。自此宿疾頓愈。既出懺。頂相高寸餘。雙手下垂過膝。聲如鳴鍾。皆與舊異。莫不歎仰之。日放生命。夜施食。水邊漁者。夜聞鬼相謂曰。今大雪甚。懺主不可出柰何。有曰。懺主慈悲。必不忘我等。且待且待。良久。眾鬼笑呼曰。懺主果來。我等飽矣。漁者起伺之。果見師携燈踏雪而至。其精感如此。又甞以緣事過蘇州。入城三日。葷血絕市。攉酤不集。長吏欲置之法。寮佐力勸之。乃<span class='corr'>已</span>。著往生淨土決疑行願二門。淨土懺儀。行於世。</p>
</div>
<div class='div-other'><a id='mulu65' />
<p class='h2'>觀音縣君者</p><p>姓吳氏。龍圖閣直學士。遵路妹也。其夫都官員外郎呂宏。楊州廣陵人。舉進士。遊京師。異僧發妙悟佛理。吳氏於是時家居。因閱金剛般若經頌。亦契空寂。比宏歸。夫婦各<span class='corr'>已</span>齊式清淨。苦節自修。迨四十年。終其身不少懈。吳氏有二侍女。亦皆絕葷血。勤力助為勝業。各以三十五歲卒。其一頗好禪理。既病猶怡然笑語。屏人而逝。如委蛻也。其一奉戒尅苦。或罙月不食。但日飲吳氏所呪觀音淨水一盃而<span class='corr'>已</span>。一日忽見金蓮捧雙足者三在其前。<span class='corr'>已</span>而早夜坐作。左右俯仰。開目<span class='corr'>瞑</span>目。無不見也。又數日見其臍。又數日見其身。又數日見其面目。其中則阿彌陀。左右觀音大勢至也。<span class='corr'>已</span>而又悉見其殿堂國界。皎如指掌。曉然心知其安養淨土也。或詰之。對曰。彼士功德巖淨。非可以意言限量述也。又問其女人何如。曰。彼皆清淨男子。經行遊樂。無女人也。又問彼佛如何說法。曰。我得眼通。未得天耳故。但見其問答指顧而不能聞所說也。如是者三年。未甞一瞬不見在前段感疾。自言往生而終。吳氏。事觀音有靈感。每於淨室。引置瓶缶數十。以水滿中。手持楊柳謂呪。必見觀音放光。灌諸器中。疾苦者飲水輙愈。所呪水積歲不腐。大寒不凍。世號觀音縣君云。</p>
</div>
<div class='div-other'><a id='mulu66' />
<p class='h2'>明州黃長史女</p><p>早嫁樂氏。後喪其夫。誓不復嫁。居父舍修安養之業。志願精切。臨終時。手結彌陀印。口稱佛名號。履地而行。儼然立逝。魂輭迴夕。眷愛順俗。篩灰於地。用驗其生處。及開盆。灰中生蓮華一朵。如出池沼。觀者盈門。僧皓麟目擊踊躍。乃為讚曰。西方淨土。秪在目前。精進近矣。懈怠遠焉。十六觀行。九品蓮臺。果熟自度。華生即開。清淨善女。至信不迴。寶華標瑞。永示將來。</p>
</div>
<div class='div-other'><a id='mulu67' />
<p class='h2'>光州司士參軍王仲回</p><p>無為郡人。因陳本郡。圬垾水利。大司農考得其實。請朝廷推恩。乃有是命。其為性信厚。未甞與人較短長。天衣懷禪師。住鐵佛道場時。亦甞請問。而鄉里以善人稱之。既而信嚮淨土。但未具深心耳。至元祐初。問余曰。經典多教念彌陀生淨土。祖師則云。心即是淨土。不用更求生西方。其不同何耶。答曰。實際理地。無佛無眾生。無樂無苦。無壽無夭。又何淨穢之有。豈得更以生不生為心耶。此理奪事也。然而處此界者。是眾生乎。是佛乎。若是佛境。則非眾生。又何苦樂壽夭淨穢之有哉。試自忖思。或未出眾生之境。則安可不信教典。至心念彌陀。而求生淨土哉。淨則非穢。樂則無苦。壽則無夭矣。於無念中起念。於無生中求生。此以事奪理也。故維摩經曰。雖知諸佛國及與眾生空。而常修淨土。教化於群生。正謂是也。又問。如何得念不間斷。答曰。一信心後。更不再疑。即是不間斷也。司士欣躍而去。至二年十二月旦之夕。余守丹陽郡。忽夢司士云。向蒙指示淨土。今<span class='corr'>已</span>得生。特來相謝。乃再拜而出。翌日召丹徒令陳安。止語其夢。蓋陳令深信淨土故也。後數日。得司士之子進士術衰計。乃知信然。又聞司士未亡<span class='corr'>已</span>前七日。預知時至。與鄉舊為別。時余弟作亦在坐。屢有見謝之語。然則司士決生淨土矣。元祐四年四月八日。無為楊傑述。</p>
</div></div>
<p class='juan'>新修淨土往生傳下<span class='note-inline'>(終)</span></p>
<div class='div-w'><a id='mulu68' />
<ul class="">
<li>無量清淨平等覺經兩卷<span class="note-inline">(後漢月支三藏譯)</span></li>

<li>無量壽佛經二卷<span class="note-inline">(曹魏康僧鎧譯)</span></li>

<li>無量壽如來會品二卷<span class="note-inline">(大寶積第十七十八唐菩提流志譯)</span></li>

<li>阿彌陀三耶三佛薩樓佛檀過度人道經二卷<span class="note-inline">(吳支謙譯)</span></li>
</ul><p style="margin-left:1em">右經雖所譯文句小有不同其實一本經也。</p>

<ul class="">
<li>觀無量壽佛經一卷<span class="note-inline">(宋元嘉中譯)</span></li>

<li>阿彌陀經一卷<span class="note-inline">(姚秦什法師譯)</span></li>

<li>稱贊淨土佛攝受經<span class="note-inline">(唐奘三藏譯)</span></li>
</ul><p style="margin-left:1em">右二經本同譯別。</p>

<ul class="">
<li>鼓音聲王陀羅尼經</li>

<li>佛說大乘無量壽莊嚴經三卷<span class="note-inline">(縣)</span></li>

<li>無量壽經論優波提舍願生偈</li>

<li>天台智者十疑論</li>

<li>慈愍三藏淨土慈悲集三卷</li>

<li>安養法師往生論六卷</li>

<li>慈恩基法師彌陀經通贊二卷</li>

<li>清涼沙門澄觀觀經疏一卷</li>

<li>天台觀經疏一卷</li>

<li>道綽禪師安樂集三卷</li>

<li>懷感法師決羣疑論七卷</li>

<li>念佛寶王論三卷<span class="note-inline">(沙門飛錫撰)</span></li>

<li>往生淨土傳五卷<span class="note-inline">(沙門飛錫撰)</span></li>

<li>善導和尚二十四讚并一行禮文等</li>

<li>壽禪師萬善同歸集三卷<span class="note-inline">(神棲安養賦)</span></li>

<li>源信禪師淨土集二卷</li>

<li>天竺沙門遵式淨土懺儀一卷</li>

<li>又往生淨土決疑行願二門</li>

<li>孤山阿彌陀經疏一卷</li>

<li>孤山西資鈔</li>

<li>西方念佛三昧集一卷</li>
</ul><p style="margin-left:0em;text-indent:1em">杭州仁和縣候潮門外界奉三寶弟子。守越州助教凌大中。弟大正。大順。與家眷等意者。為先考九評事。生平歸依繫念西方阿彌陀佛。屬纊之際。如所期七日覩毫光。微笑正念而逝。</p>
<p>華藏義公和尚。目擊證明。又當開淨土傳板。謹捨淨財。成此緣。用仲追薦莊嚴。仍願見聞讀誦者。及一切眾生。咸歸極樂之邦。速證菩提之道。時崇寧元年六月望日謹題。</p>
<p>錢塘西湖妙慧院住持傳法賜紫釋文義勸緣</p>
<p style="margin-left:1em">保元三年六月十七日巳刻於東大寺北院出</p>
<p style="margin-left:1em">同月十九日一交點弁昭自手出</p>

<div class="lg regular"><div class='lg-row'>願共諸眾生　往生安樂國　乃至修終時</div>
<div class='lg-row'>奉見彌陀佛</div>
</div></div>
<div class='div-w'><a id='mulu69' />
<p class='h1'>人名對照表</p>
<table>
<tr><td>戒珠淨土往生傳</td>
<td>王古寶珠集</td>
<td>新修往生傳</td>
</tr>
<tr><td>卷上一僧顯</td>
<td>卷第一二僧顯</td>
<td>卷上二僧顯</td>
</tr>
<tr><td>卷上二慧永</td>
<td>卷第一三慧永</td>
<td>同　三惠永</td>
</tr>
<tr><td>卷上三慧遠<span class="note-inline">(佛陀耶舍與慧持曇順附)</span></td>
<td>卷第一一遠法師<span class="note-inline">(慧持等三人附)</span></td>
<td>同　一惠遠</td>
</tr>
<tr><td>卷上四慧虔</td>
<td>卷第一四慧虔<span class="note-inline">(尼淨嚴附)</span></td>
<td>同　四惠虔</td>
</tr>
<tr><td>卷上五僧濟</td>
<td>卷第一五僧濟</td>
<td>同　六僧濟</td>
</tr>
<tr><td>卷上六慧恭<span class="note-inline">(僧光慧堪慧蘭附)</span></td>
<td>卷第一六慧恭<span class="note-inline">(僧光等三人附)</span></td>
<td>同　五惠恭</td>
</tr>
<tr><td>卷上七劉程之</td>
<td>卷第一七劉程之</td>
<td>同七劉程之</td>
</tr>
<tr><td/>
<td/>
<td>同八闕公則</td>
</tr>
<tr><td>卷上八僧叡</td>
<td>卷第一八僧叡</td>
<td>同　十僧叡</td>
</tr>
<tr><td>卷上九曇鑒<span class="note-inline">(道海曇泓道廣道光附)</span></td>
<td>卷第一九曇鑒<span class="note-inline">(道海等四人附)</span></td>
<td>同　九曇鑒</td>
</tr>
<tr><td>卷上十曇弘</td>
<td>卷第一十曇弘</td>
<td>同　十一曇弘</td>
</tr>
<tr><td/>
<td>卷第一十一烏長國王</td>
<td>同十二烏長國王</td>
</tr>
<tr><td/>
<td>卷第一十二宋世子<span class="note-inline">(親族四人)</span></td>
<td>同十三<span class="note-inline">(宋世子親屬四人)</span></td>
</tr>
<tr><td>卷上十一法盛</td>
<td>卷第一十三法盛</td>
<td>同　十四法盛</td>
</tr>
<tr><td>卷上十二道瑗</td>
<td>卷第一十四道瑗</td>
<td>同　十五道瑗</td>
</tr>
<tr><td>卷上十三慧進</td>
<td>卷第一十五慧進</td>
<td>同十六惠進<span class="note-inline">(翼讚)</span></td>
</tr>
<tr><td>卷上十四慧光</td>
<td>卷第一十六慧光</td>
<td>同　十七惠光</td>
</tr>
<tr><td>卷上十五法琳</td>
<td>卷第一十七法琳</td>
<td>同　十八法琳</td>
</tr>
<tr><td>卷上十六僧柔</td>
<td>卷第一十八僧柔</td>
<td>同　十九僧柔</td>
</tr>
<tr><td>卷上十七曇鸞<span class="note-inline">(龍樹附)</span></td>
<td>卷第一十九曇鸞</td>
<td>同二十曇鸞<span class="note-inline">(五祖傳)</span></td>
</tr>
<tr><td>卷上十八道珍</td>
<td>卷第一廿道珍</td>
<td>同　廿一道珍</td>
</tr>
<tr><td/>
<td/>
<td>廿二法像<span class="note-inline">(〔考〕浩象誤)</span></td>
</tr>
<tr><td>卷上十九<span class="note-inline">(止)</span>慧命<span class="note-inline">(法音附)</span></td>
<td>卷第一廿一慧命<span class="note-inline">(法音附)</span></td>
<td>同　廿三惠命</td>
</tr>
<tr><td/>
<td>卷第一廿二僧崖</td>
<td>同　廿四僧崖</td>
</tr>
<tr><td/>
<td>卷第一廿三靜靄</td>
<td>同廿五<span class="note-inline">(止)</span>靜靄</td>
</tr>
<tr><td>卷中一慧思</td>
<td>卷第一廿四慧思</td>
<td/>
</tr>
<tr><td>卷中二智顗</td>
<td>卷第一廿五智者大師</td>
<td/>
</tr>
<tr><td>卷中三智舜</td>
<td>卷第一廿六智舜</td>
<td/>
</tr>
<tr><td>卷中</td>
<td>卷第一廿七隋文后<span class="note-inline">(尼大明附)</span></td>
<td/>
</tr>
<tr><td>卷中四智通<span class="note-inline">(通弟子頂蓋母王氏附)</span></td>
<td>卷第一廿八慧通<span class="note-inline">(王氏道慧附)</span></td>
<td/>
</tr>
<tr><td/>
<td>卷第一廿九宋滿</td>
<td/>
</tr>
<tr><td>卷中五真慧</td>
<td>卷第一卅真慧</td>
<td/>
</tr>
<tr><td>卷中六法智</td>
<td>卷第一卅一法智</td>
<td/>
</tr>
<tr><td/>
<td>卷第一卅二道喻</td>
<td/>
</tr>
<tr><td/>
<td>卷第一卅三洪法師</td>
<td/>
</tr>
<tr><td/>
<td>卷第一卅四登法師</td>
<td/>
</tr>
<tr><td>卷中七善胄</td>
<td>卷第一卅五善胄</td>
<td/>
</tr>
<tr><td>卷中八法祥</td>
<td>卷第一卅六法祥</td>
<td/>
</tr>
<tr><td/>
<td>卷第一卅七張元祥</td>
<td/>
</tr>
<tr><td>卷中九明瞻</td>
<td/>
<td/>
</tr>
<tr><td>卷中十道綽<span class="note-inline">(道撫附)</span></td>
<td/>
<td>卷中（？）道綽<span class="note-inline">(出于五祖傳)</span></td>
</tr>
<tr><td>卷中十一灌頂</td>
<td/>
<td/>
</tr>
<tr><td>卷中十二道昂</td>
<td/>
<td/>
</tr>
<tr><td>卷中十三智琰</td>
<td/>
<td/>
</tr>
<tr><td>卷中十四神素</td>
<td/>
<td/>
</tr>
<tr><td>卷中十五善導</td>
<td/>
<td>卷中廿五善導<span class="note-inline">(出于五祖傳)</span></td>
</tr>
<tr><td/>
<td/>
<td>卷中廿六善導<span class="note-inline">(出于五祖傳)</span></td>
</tr>
<tr><td>卷中十六功逈</td>
<td/>
<td/>
</tr>
<tr><td>卷中十七惟岸<span class="note-inline">(小童子附)</span></td>
<td/>
<td/>
</tr>
<tr><td>卷中十八法持</td>
<td/>
<td/>
</tr>
<tr><td>卷中十九慧日</td>
<td/>
<td/>
</tr>
<tr><td>卷中廿雄俊</td>
<td/>
<td>卷下十七雄俊</td>
</tr>
<tr><td/>
<td/>
<td>卷下一承遠</td>
</tr>
<tr><td>卷下一僧衒<span class="note-inline">(啟芳圓果附)</span></td>
<td/>
<td>卷下三僧衒</td>
</tr>
<tr><td>卷下二辯才</td>
<td/>
<td>卷下四辯才</td>
</tr>
<tr><td>卷下三法照</td>
<td>卷第一卅八<span class="note-inline">(止)</span>法照</td>
<td>卷下二法照</td>
</tr>
<tr><td>卷下四自覺</td>
<td/>
<td>卷下五自覺</td>
</tr>
<tr><td>卷下五懷玉</td>
<td/>
<td>卷下六懷玉</td>
</tr>
<tr><td/>
<td/>
<td>卷下七韋文晉</td>
</tr>
<tr><td/>
<td/>
<td>卷下八李知遙</td>
</tr>
<tr><td/>
<td/>
<td>卷下九鄭牧卿</td>
</tr>
<tr><td>卷下六齊翰</td>
<td/>
<td>卷下十齊翰</td>
</tr>
<tr><td>卷下七神皓</td>
<td/>
<td>卷下十一神皓</td>
</tr>
<tr><td>卷下八少康</td>
<td/>
<td>卷下十二少康<span class="note-inline">(五祖傳)</span></td>
</tr>
<tr><td>卷下九知玄</td>
<td/>
<td>卷下十三知玄</td>
</tr>
<tr><td>卷下十僧藏</td>
<td/>
<td>卷下十四僧藏</td>
</tr>
<tr><td/>
<td/>
<td>卷下十五約山翁等三人</td>
</tr>
<tr><td/>
<td/>
<td>卷下十六元子平</td>
</tr>
<tr><td/>
<td/>
<td>卷下十八季祐<span class="note-inline">(張鐘馗附)</span></td>
</tr>
<tr><td>卷下十一大行</td>
<td/>
<td>卷下十九大行</td>
</tr>
<tr><td/>
<td/>
<td>卷下二十淨真</td>
</tr>
<tr><td>卷下十二惟恭<span class="note-inline">(靈巋附)</span></td>
<td/>
<td>卷下廿一惟恭<span class="note-inline">(靈巋附)</span></td>
</tr>
<tr><td>卷下十三鴻莒</td>
<td/>
<td>卷下廿二鴻莒</td>
</tr>
<tr><td>卷下十四志通</td>
<td/>
<td>卷下廿三志通</td>
</tr>
<tr><td>卷下十五紹巖</td>
<td/>
<td>卷下廿四紹巖</td>
</tr>
<tr><td>卷下十六守真</td>
<td/>
<td>卷下廿五守真</td>
</tr>
<tr><td>卷下十七晤恩</td>
<td/>
<td>卷下廿六晤恩</td>
</tr>
<tr><td/>
<td/>
<td>卷下廿七智覺<span class="note-inline">(翼讚)</span></td>
</tr>
<tr><td/>
<td/>
<td>卷下廿八遵式</td>
</tr>
<tr><td/>
<td/>
<td>卷下廿九吳氏<span class="note-inline">(侍女附)</span></td>
</tr>
<tr><td/>
<td/>
<td>卷下卅黃長史女</td>
</tr>
<tr><td/>
<td/>
<td>卷下卅一<span class="note-inline">(止)</span>王仲回</td>
</tr>
<tr><td><span class="note-inline">(正傳五十六人附見十九人)</span></td>
<td>卷第一<span class="note-inline">(正傳三十八人附見十八人)</span></td>
<td>中卷<span class="note-inline">(正傳三十三人)</span>（依傳通玄義分記一）</td>
</tr>
<tr><td>計七十五人</td>
<td>四卷計百九人</td>
<td>下卷<span class="note-inline">(正傳卅一人附見八人)</span></td>
</tr>
<tr><td/>
<td/>
<td>三卷計百十五人</td>
</tr></table></div>
</div><!-- end of div[@id='body'] -->
</body></html>