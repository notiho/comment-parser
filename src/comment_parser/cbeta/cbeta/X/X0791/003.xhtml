<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>大智度論疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu10' />大智度論疏卷第十四</p><p class="byline">蜀地潼州遷善寺沙門釋　慧影　抄撰</p>
<div class='div-other'><a id='mulu11' /><p class="head1">釋第三十二卷論</p>
<p>四緣釋論者。何以次十八空。後明此四緣者。云諸法雖空無非緣起。緣起之義。不過四緣。今明義即寂緣時無緣。故次空後明此四緣。論主於初品之中。自出三十六品以標指目。故云四緣釋論也。</p>
<p>菩薩摩訶薩欲知諸法因緣次第緣<span class='corr'>已</span>下。明因緣理微多生邪見。或時滯有。或復著無。菩薩般若波羅蜜者。則於緣有礙。為此義故。舉此四緣。令學般若。達此四緣。便無滯礙也。</p>
<p>一切有為法皆從四緣生<span class='corr'>已</span>下。即是論釋。此初既是立論故。上意明其生法也。就此中大有七意。第一立論明因緣體。第二明波若觀不壞緣起而即法談。第三就以六因廣釋四緣。四明諸法從緣生。五明從因生。六明菩薩解四緣不實如水中月而眾生妄著。七就阿毗曇破。所以說四緣者。為對外道四種邪因。以彼邪因緣壞起故。所以舉緣來破。對說四緣也。故大本經云。非是自作。非他作。亦非共作無因作。是故勝出諸外道。故中論中。以破因緣品最在初。云因緣次第緣。緣緣增上緣。四緣生諸法。更無第五緣也。</p>
<p>因緣者相應因<span class='corr'>已</span>下。此即是第一明因緣體。以五因為體也。六因中唯闕不鄣因。不鄣因者。屬增上因緣義。親以其疎故。不邪為因緣體也。若毗曇云。所作共自然普遍相應報。從此六種因。生諸有為法。乃名為所作因。亦名為名因。今此論名為不障因者。此最為善故。一法生時。萬法不障。亦萬法生時。一法不障。因者此寂為善故。一法生時萬法不障。亦萬法生時一法不障。名不障因。增上緣義亦爾故。此中解增上緣最疎也。若地持中雖明十因。但以六因收亦盡。若以正因方便因收亦盡。正因者亦名生因。此即是業方便因者。亦名緣因。此是煩惱。今但以因緣一法。收十因亦盡。但廣則云十因。略則說六也。六因與四緣廣狹云何。有師言。六因即是四緣。但六因則狹四緣則廣。何以然。今四緣中。只以因緣增上緣。收六因則盡。故知闊也。他家亦有解言。六因則親。四緣則疎。而今經論意。不肯明所以說四緣者。為破外道四種邪因。所謂自因他因共因無因。為此四因失緣起義。故說此四緣。須彼四因。即說因為緣。若略說則言四緣生法。若廣說則云六因生法。六因即是四緣。但作因緣名說故。所以名有廣略不同。不可言六因義親。而四緣義疎也。<span class='corr'>但</span>因緣之中。各自有親疎義。四緣中增上緣為疎。六因中以不障因為疎。他家解言。增上緣義為親者。執解增上。亦有多種義。若言勝他。故名增上。如雜雌黃則成菉色者。此別是勝他故明增上義。故云親而今此中義意不爾。乃以一法生時。萬法不障。故名增上義。以萬法不障我生故。為我增上緣。我不障萬法故。亦為萬法作增上緣故。所以云疎也。又就緣因等中。辯因親緣踈義。如正因生因義則親。緣因了因義則疎。如業為因則親。煩惱為緣者則疎。如此辨因親。疎義則緣。今者四緣。乃對彼四邪因。言非緣起法。則說因為緣。<span class='corr'>但</span>作緣名。說之不得云四緣疎。而六因親也。五因之義。後當廣釋耳。若論收六因義者。二緣收則盡。<span class='corr'>已</span>如上說。今若更別論。以六因預四緣處相配說者。次第緣唯論心與心數。一時相應起故。屬相應因也。餘如上說。緣緣雖心境合說。但境通色心。心不但緣色。亦緣於心故。從相應因中。離出次第緣。與緣緣也。問若爾者。相應因據心數法等。緣緣乃通。云何得屬相應因。唯應得屬共生因也。解言共生因義。乃據識與四相諸得等法。共生等義。故名共生因。今緣緣義。但論心緣於塵。心境合說。為緣緣義。塵雖通色心。但心正是能緣。心復有屬所緣義。以心具此兩意故。緣緣屬心義則強。今遂強有為言。以心義強故。所以得攝相應因。色義弱故。不屬共生因也。當廣說。</p>
<p>復次一切有為法亦名因緣<span class='corr'>已</span>下。此一意明因緣。通一切色心法生。無不藉因緣。故云爾也。</p>
<p>次第緣者<span class='corr'>已</span>下。明羅漢過去心。是現在心次第。而非緣未來。既無生故現在最來後滅時心。更不能為後心作次第緣生於後心。但得是次第。不名次第緣。故言除之也。</p>
<p>諸餘過去現在心心數法<span class='corr'>已</span>下。明餘人。此過去心能作現在心次第緣。次第生現在心心數法。現在心心數法。能作次第緣。生未來心數法。未來心既未有。未能作次第緣生後心。故不論也。緣緣者。既心緣於塵心境合說。故通一切法。增上緣。既說一切生時萬法不障。色生時心不障。心生時色不障。諸法悉爾。并通色心故。則通一切法。一切法無非緣緣及增上緣。故云一切法也。問前言因緣通一切法。既以五因為體者。增上緣通法。既最疎故不論。今緣緣亦通一切法。亦有親義。何故但有不障因也。解雖復同云通一切法。就通之中。非無親疎。因緣通一切法。義則親故。得以五因為體。亦即是五因。緣緣與增上緣。通一切法。義同疎故。所以只各具一因也。當更別釋。</p>
<p>復次菩薩欲知四緣自相共相<span class='corr'>已</span>下。若別相名自相。共相者名總相。如言鳥為總相。白為別相等也。又自相者。四緣各各相。共相是同相。同相者。同是一實相也。又若一一就四緣。歷別作自相共相者。如色因緣非心因緣。名自相。但因緣義不殊故。名共相也。如人心次第緣。非畜心次第緣。故名自相。同以前心為次第緣生後心。故名共相。九道心皆爾。緣緣者亦爾。九道心緣境各各異。故名自相。無非因緣於境。故名共相也。色增上緣。非心增上緣。故名自相。俱同是不障因。故名共相。故有就事辨自相共相。就事與理辨自相共相。菩薩若欲作如此分別。善達知此等四緣相。而於緣不滯無障礙者。當學波若波羅蜜。若不學此波羅蜜者。則於緣有礙故。所以勸以之耳。又自相是實相。共相是緣起相也。</p>
<p>問曰如般若波羅蜜中四緣皆不得<span class='corr'>已</span>下。第二明般若觀。不壞緣起而即法。明玄將欲明不壞法義故。此初告作破法明之。故興問答。此即是總云不可得也。</p>
<p>所以者何<span class='corr'>已</span>下。釋結上難。皆不可得義。即是別破四緣解家。明除病不除法。問家乃以除法為難故。此初且建兩關破之也。若言因中先有果者。既<span class='corr'>已</span>有果則不須因生成無因有果義。故大本經云。若先有果者。如父母為因兒子為果。若先有果者。則成竝頭而有。若竝有者。則成兄弟。若先無果者。此果復以何為因。此因復以何義故。得名為因。而言感於果如水乳俱無酪。酪亦應從水得也。</p>
<p>亦從無因<span class='corr'>已</span>下。此是足句難也。若空言此果先無者。此果亦可無因而生。何以故。因中無果故也。</p>
<p>復次見果從因生<span class='corr'>已</span>下。此意復言。既見果從因生。故名之為因者。若先無果。云何說因名為果。因如見乳出酪故。名乳為酪因。若言無者。水中亦無。復應從水出。當知不得言先無也。</p>
<p>復次若果從因生<span class='corr'>已</span>下。明此果從因生者。則屬於因。因既屬緣。不自在故。若爾者。亦可屬餘因生。若爾何故但言果從此因生不從出也。當說。</p>
<p>又過去心心數法<span class='corr'>已</span>下。次破第二次第緣。上明除羅漢過去現在未後心。此心<span class='corr'>但</span>得是次第。以其都滅無心故。不得作緣生後次第心。若爾者。此諸心亦爾。盡有都滅義。滅義名無。無既是無法。那得云過去心心數法。能為現在有心心數法。作次第緣。又過去心若有者。則非過去心。若無者。則不得作次第緣。生現在心。若爾者。則無現在心也。生未來義亦然。當說。</p>
<p>如一切法無相無緣<span class='corr'>已</span>下。次破緣緣義。既言心緣於境。心境合說。故名緣緣者。既云一切法無相無緣。無相故則無境。無緣故則無心。若爾者有何緣緣義也。</p>
<p>若一切法無所屬<span class='corr'>已</span>下。明一切法。既其平等。無屬無依。平等之法。有何增上義。而言一法生時。萬法不障故。乃以萬法。為我增上緣也。當說。</p>
<p>答曰汝不知波若波羅蜜相<span class='corr'>已</span>下。此意云波若波羅蜜中。言四緣不可得者。此乃但除其病。不除其法。即法明玄波若波羅蜜中。既無可捨。無所捨無所破。故即色是空。即煩惱是菩提。故云四種異空種異。又言四種性即空種性。此盡是即法明空。而不妨法異。汝那得乃破法說之。妨云不可得也。當說。</p>
<p>但以少智之人<span class='corr'>已</span>下。明凡夫執見故為除其著。著若息者。則萬法無妨。如迷故則四方易位。悟則廓然無邊。既不排方而得正。豈除法始得空。汝乃破法。言空故淨。名云眼見色與盲等。若能不著色者。前境云云。無預我事。於我無礙故言空。於著者有礙故言有。但萬法無性故空。空既無法。實無所破也。此明不壞緣起義竟也。第三明以六因廣釋四緣。</p>
<p>如心法從內外處因緣和合生<span class='corr'>已</span>下。前云五因義後當廣釋者。即從此下者。次廣釋之。此初先欲釋相應因故。先明內外因緣生雖。言諸法虗誑。非無因緣而生。如水中月。雖是不實。但藉水月。而為因緣。不開生石。萬法亦爾。心雖如幻。不無因緣相應共記。如夢事雖復不實。但因夢而生。心數法等亦如是。以無定性不實故心生。與心數而相應共起。心王者。所謂諸識。數謂受想思等。所以五陰中。說三數。一色一心者。為疑數眾生故爾。說為疑色說十二入。疑色心說十八界等義當說也。故如心欲緣色時。受想思等亦復隨緣。如臣隨主。欲緣聲等皆然。此受想思等。屬通心數。數雖有五。不過通別。通則云十大地。別則云五品。以大地竪通三界。傍通五品。故名通數。別有如五品中。亦有通三界義。<span class='corr'>但</span>善數不通不善。不善數不通於善。不如大地盡通善惡等。此但各守其數。故云別也。若依毗曇。通數有十。謂想欲迦樂慧念思。及解脫作意。於境界三摩提與痛此中。所以唯明三數者。亦有其義。十數中受想二數。各為其一。以思數長故。分為八數。若廣則說十。略<span class='corr'>但</span>說三。此是廣略之殊。亦非明不盡也。欲論心性唯有三。謂善惡無記。數乃有五者。此由立數之義。各有其意之所然耳。凡立數大意者。自有體同而數別。故須遂數別立分為三品。自有數同而體別者。但分體異而不分數。故不別立。其義者何。如不善與獨頭。雖復同體。但不善之數。唯從七便生。除身見邊見。此二見既唯屬無記故。所以不善數等。不從其生無明者。為別生獨頭故。此不善數。亦不從無明生故。不善有二十一獨頭者。不與諸使相隨。如無孤殺害等。唯屬獨頭無明。別有二十數起。但從無明生也。不善數。即帶相應無明。相應無明之義。通兩處也。若穢汙數。唯從身邊二見生。屬隱沒無記。別有十九數。不隱沒無記。有十二數。就無記中。有此隱沒不隱沒二種無記。數有多少。各自不同。此不善無記二種。種雖是同。以數不同故。體雖是一。同是不善無記性而數別故。所以各立別數兩品心數善。唯有有漏無漏異。以同有二十二數不殊故名乃體別數同而不別立。所以今三性心。只為五品數意如此。今既為明數別故。數別者。而分之別立。不為明體異故。所以體別。數同者而不分也。此數等義後當別廣釋。今且大洦論之如此。故云受想思等是心數。法師此中多不肯廣釋此義。何以然師云此是毗曇義。今此中本為明大指。所以出之。若廣釋者。義成流邁。乃解數義。但眾生無量劫來。大乘根弱。若廣聞說。此則遂生心。失大乘指故。不須廣釋也。同相者。明心王與心數既同是心相。故云同相也。同緣者。明心若緣時數則隨緣。故云同緣也。</p>
<p>故名為相應因<span class='corr'>已</span>下。雜心云。同共一緣行亦復常相應。明心與數既更互為因相應而起。故名相應因。相應因者。三聚之中。唯在心心數法等相應同不通無作。是色故不通也。并通三性。亦通漏無漏。以但明心法故。唯名有為。不得通無為也。</p>
<p>譬如親友知識<span class='corr'>已</span>下。欲論相應因則親。共生因則疎。何故以知識義。況相應因。兄弟義乃況共生因。師言親友者。則是朋友。同師曰朋。同志曰友。知<span class='corr'>已</span>曰知。別仁為識。此人既同師同志。共相知別。此相成事重劇於兄弟。故論主明相應因義親。則以朋友喻之耳。明心與數。若不相應則不得起故。所以云爾也。當說。</p>
<p>共生<span class='corr'>因</span>者<span class='corr'>已</span>下。此亦名共事因。若前相應因。唯據心數法等名相應。故親而狡。此共生因既通色心等共生。盡屬此因。故疎而廣。如眼識起。是要須有四相諸法等。始乃得生。故云共生因。此因既言共生故。盡得通三性三聚有漏有為無為等法。但不得是無為也。</p>
<p>如兄弟<span class='corr'>已</span>下。由如兄弟互相成濟。有乃得立。明色心塵境。方得共生故。以為喻也。此因論通三聚者。無作乃屬色聚故。屬共生因義則親。若四相十四不想應行等。以屬非色非心聚故。若據此為共生因者。但從他色心等。得共生名故。此義為疎也。師言爾也。當說。</p>
<p>自種因者<span class='corr'>已</span>下。亦名自分因。出雜心明。善善自相生。惡惡自相生。故云自種。小毗曇云。自然因言如種栗時。後果自生。不須他教。故云自然。此翻不正。此禪師於眾中言。我弟汎南海來。為此一句異眾故。則被逐出走。徑遠法師所驢山中止也。當說。此亦名相似因。今言自種為善。如豆但生豆。栗但生栗等。屬自種因義。自種因義。則通色心。若言四相不相應行等。逐色心故。名自種義。亦得但極疎遠故。此中言通一切法。既言通一切法。當知。通於色心。不同習因。<span class='corr'>但</span>據心也。此因與習因。在有同異通別廣狹義。何者。故如世法得為苦忍作習因。而非是苦忍自種因。何以然。為以有漏無漏異故。所以初無漏心。但從三因生。謂相應共生不障等。則無自種因。若爾者習因則通。自種則別。若言習因唯據心神自種因。通一切法。各自有種類為自種。自種者。自種因義。復通習因。後別諸因通三世義等。並當別釋。</p>
<p>遍因者<span class='corr'>已</span>下。次就遍因。明因緣體狀。苦諦集諦所斷使者。欲論煩惱。乃有五處。今唯言二行所斷煩惱。名為遍因者。若緣苦集二諦。屬有漏緣。能遍生諸漏煩惱故。得是遍使。若緣滅道屬無漏緣。不能遍生有漏煩惱。今就有漏無漏緣。分遍不遍使故。但云此二諦也。毗婆沙釋云。問曰幾遍使幾不遍使。答曰三十三遍使。六十五不遍使。就欲界苦下有十使。上二界十八。三界成二十八使。三界集下有十九使。三界苦集下。合百四十七使。今所以但言二行下三十三是遍使者。欲界苦下雖有十使。愛瞋慢癡四種。乃屬愛分煩惱。是緣事使。亦名別緣使。今遍使唯取緣三十二諦。迷理而生者。屬於遍使。無明雖通見愛兩處。亦屬遍使攝。餘之三使。唯屬別緣。貪心不得起瞋。瞋心時無慢。不能遍生諸使故。不名遍使。既欲界苦下。除此三使。欲界集下。亦除三使。餘四使在為十一遍使。以此十一遍使遍三界。為三十三。故有三十三屬遍使。餘六十五是不遍使。若苦集二諦下。所起煩惱。既緣有為有漏法生。還能遍生五行下漏法。因亦煩惱。果亦煩惱。能生有漏根本深故。就立過使。若滅道下所起煩惱。乃緣無為無漏法生。不從有為有漏法生。故不立遍使。唯於二諦下明有遍使。而言苦諦集下所斷結者。此出遍使體。云一切垢法因者。政出為因義。三性論之者。此因通二性。欲界遍緣屬不善。除身邊二見。上二界遍是無記。此唯是有為。有漏唯是心聚。此能遍生一切五行下使。故云一切垢法因。師言案如夫人經。言從無明住地生。修道所斷。心緣上煩惱。心緣上煩惱者。即是止上觀上禪等諸煩惱。並屬三愛住地。為修道所斷也。如是從無明生有愛。有愛生色愛。色愛生欲愛。欲愛始生見一處住地煩惱。大本經亦但言從三倒生四倒。此言通漫。猶自難解。此論則分明說言。從想倒生心倒。從心倒生見倒。從見生四倒。從見生四倒者。此即是見分煩惱為見道斷。想倒心倒。則屬愛分。煩惱為思惟道所斷。前言從無明生修道所斷煩惱者。亦唯是愛分。此經論等。皆言從愛生見。而今者所取遍使。及婆沙等。乃言從見分生愛分。經論如此。相違義云何通。師言。夫人經言。煩惱有二種。一者住地煩惱者。即是五住地煩惱。起煩惱者。即是五住地上所生所起煩惱。今據住煩惱地。論地論相生。故云從無明生三愛住地。從三愛住地。生見一處住地。今者此中遍使之意。不論作地地相生。乃屬及起相生故。得如此從見生愛也。問若及起相生故。得從見生愛者。亦及起相生故。不得言以色無色愛為根本。修道斷下界愛時。以上界根本愛未盡故。此愛支條猶生。亦應不得言爾也。解言。此三藏中。雖不明住地相生義。但此義為快彼住地相生義故。所以如此。今遍使既是及起相生義亂。故所以生。或輕重見愛等不定耳。一解遍使教意。乃據諦辨明。於苦集二諦下立遍使。遍生五行下煩惱。則通生見愛。相生義漫故。所以從見生愛。此是教意如此。而有從重生輕義。今愛分煩惱。據種類相生。唯明愛還生愛。不作遍使。明漫相生義。故得唯以上界輕愛為根本。從輕生重。斷重時輕在故由生也。</p>
<p>報因者<span class='corr'>已</span>下。明有漏善惡業。能得來果。故名報因。從果得名。論云對因言果。對緣云報。故言因緣果報。三性論之。善惡二種。有於作業。及無作業。得未來果。故屬報因。無記唯有作業。無無作業。不得來果。故非報因。如無記行住坐臥。諸云為等。盡是無記家作業。故經說云。無記業也。若三聚論之。無作是色。亦得報故。報因亦通色聚。唯是有漏有為也。師言。報果雖有無量。不過五種。一者如言善惡業。得苦樂等名報果。二者依果。如前世修善。今日之善。還依前世善生。即是習因義。說為依果。三解脫果。始從初果乃至於佛。同是出世間果。故屬解脫。如八正道品等。要須修而得此道品等。復能得諸果故。論言是果亦有果。並屬解脫也。四士夫果者。如士求營得祿。田夫種田得粟等也。五是增上果。如眼識一法生時。有明有空也。色及眼不增等故得生。此一法生時。諸既不障不礙故。並屬增上果。地持中。以此五果收一切果也。師言。如身子見穢土。螺髻見淨國等。此是同處。而灾質異見。此是報果所感。以業力故。應我而彼虗。應我故所見不同。彼虗空不相障礙。盡屬依報色。長厨烏白等。屬正報色。若作如此論者。一切諸法內諸色山河大地。無非是報色也。當廣說。</p>
<p>是五因<span class='corr'>已</span>下總結也。</p>
<p>心心數法次第相續無間故<span class='corr'>已</span>下。次釋次第緣。若夫人經云。心唯剎那剎那生滅有間。此中那言無間。解言。彼為除眾生斷常二見故。所以云爾。眾生此陰滅。不知三陰相續。故於色上起斷見。見心從此生彼。故於心上起常見。彼經為除此見。故云心唯生滅有間。不論相續無間義。今此中為釋次第緣。前後相續生。無有斷絕。故云無間。次第緣義前<span class='corr'>已</span>釋。此唯是有為。通漏無漏。通三性唯在心聚等義。當說。</p>
<p>心心數法緣塵故生<span class='corr'>已</span>下。次釋緣緣。此明心是能緣之主。前境正是所緣之體。心境合說故名緣緣。此通三聚有為無為有漏三性等也。</p>
<p>諸法生時不相障<span class='corr'>已</span>下。此中應言是為增上緣。乃云是為無障者。論主為欲明四緣。即是六因義故。所以云爾。此義既通一切法。最疎遠故。亦得通有為無為漏無漏三性三聚等法也。當說。</p>
<p>又復次心心數法從四緣生<span class='corr'>已</span>下。第四明法從緣生也。明此心心數法等。既是相應因故。從因緣生也。心心數法等次第相生故。從次第生也。心生之時。必有所緣故。從緣緣生也。一法生時萬法不障故。從增上緣生也。當說。</p>
<p>無相定滅盡定從三緣生<span class='corr'>已</span>下。明此定等要須修習始得故。屬因緣生也。此定既是修法。夫論修習之義。必在於心。此定從前心生。故云從次第緣生。<span class='corr'>但</span>於現在時滅。故云從次第緣生也。是增上果。諸法不障其生。故云從增上緣生也。凡論緣緣者。必須心境合說。論心緣塵義。爾時心滅息故。不得云從緣緣生也。問若此定無心故。不得從緣緣生者。亦此定無心故。不得從次第緣生。解言。緣緣之意。但據當時心境。相對而生。所以合說為緣緣。爾時既無心相對故。不得言從緣緣生次第緣。雖是心法<span class='corr'>但</span>次第緣。義不但論。當時乃據前後相生。爾時此定等。雖復無心不可孤起。不無從前心生義故。得從次第緣生也。此定從前心上<span class='corr'>已</span>來。至現在即滅無有緣用故。決無從緣緣生義也。當釋。</p>
<p>諸餘心不相應諸行及色<span class='corr'>已</span>下。若依甘露味毗曇。有十七不相應行。餘者唯十四。前無想定及滅盡定。即是二不相應行。明從三緣生<span class='corr'>已</span>。今欲明餘十二十五不相應行等。從緣生義。故云諸餘不相應行也。此不相應行等。非如前二定。要是修習久久。從心生始得故。不從次第緣生。是非色非心法故。不從緣緣生。此法起時。非無取由。及有共生之義故。從因緣生。此法生時。諸法不障故。從增上緣生也。及色者。色有二種。一正報色。二依報色。色非心心數法故。不從次第緣生。緣緣據心境合說。色但是緣。非緣緣故。不得從緣緣生。此色生時必有四相諸得等共生。故云從因緣生。此色生時。萬法不障故。從增上緣生。若毗曇言。極微在四根十種。應當知身根有九種。餘八謂是香是有香地。此云外色等。以無諸根故。<span class='corr'>但</span>令有香微處。則具八微。如眼中則有性四大及四微。眼根復有身根。耳鼻舌等盡爾故。四根具十微。若身根中。但有性四大四微。與身根更無餘根。如眼耳等故。唯得有九微也。此義等前亦<span class='corr'>已</span>有釋。當別廣說耳。</p>
<p>報生心心數法從五因生<span class='corr'>已</span>下。第五明從因生法。心有二種。一者果心。二者因心。因心者即是方便心。謂善惡諸心等。果心者即是報心。謂麤心細心利心鈍心等也。今言報生心者。正據此心。此心唯酬報因所辨起故屬報因生。此心此心數法等俱生故。屬相應因生。此心生時。必有四相。諸得等共生故。屬共生因。心心自相生故。屬自種因。一法生時。萬法不障故。屬名因生也。煩惱體是垢法屬隱故無記。此報生心。非是煩惱非垢法。屬不隱沒無記故。不從遍因生也。</p>
<p>諸煩惱亦從因生<span class='corr'>已</span>下。明五行。煩惱不一。故言諸煩惱。煩惱之記。必須與心心數生故。屬相應因。煩惱生時。必須與四相諸得礙共生故。屬共生因。煩惱雖復無量。但有貪自生貪。瞋生瞋。如是等自各各從生義故。屬自種因。一法生時。萬法不障。故屬名因。報因但感色心不隱沒無記等。煩惱乃是隱沒垢法。非是報法。故除報因。煩惱雖通是隱沒法。<span class='corr'>但</span>自有是無記品者。身邊二見。及上二界煩惱。並屬隱沒無記品。欲界諸餘煩惱。雖是隱沒法。而非無記。屬不善品也。當說。</p>
<p>報生色及不相應諸行從四因生<span class='corr'>已</span>下。前言報生心者。是心聚。今言色者。是色聚。不相應行者。是非色非心聚。此明六因能生三聚法也。明此報色之記。必酬善惡業記。故屬報因。此色生時。必有四相諸微等。影和共生故。屬共生因。色色相生。如前色生後色故。屬自種因。一法生時。萬法不障。故屬名因。色有二種。依正兩報色。盡皆從此四因生也。不屬相應因。義如論釋。報因是隱沒法。報色等是不隱沒法。體非煩惱。故除遍因也。不相應諸行者。行有二種。一者相應行。二者不相應行。相應行者。謂心數諸業行等。不相應行者。或有十四。或云十七。當數出之。謂無想天無相定。滅受想定。名句味眾生性。眾生壽命。得繩無作色四相。此既非色非心法。故云不相應行。此二種行。皆悉是無常法。故大本經云。諸行無常也。今不相應行等。既是非色非心法故。除相應因。既是報生。是於報法。屬不隱沒無記。非是煩惱垢法。故除遍因。此諸行等起時。更相影和共起故。屬共生因。諸行各各自有相生義故。屬自種因。此不相應行。俱為報因。滅與色心俱起。是不隱沒無記故。屬報因也。</p>
<p>染汙色及心不相應諸行亦從四因生<span class='corr'>已</span>下。前釋報生心。次釋報生色報生不相應諸行等義竟。今次釋方便色及方便諸不相應行等義。染汙色者。即是方便色也。如寺塔中。有人為欲作賊故。來入中行來舉動者。即是惡色。若人為行道禮拜故。來入中。所作諸業。名為善色。有人亦不為作偷及行道禮拜等。但無記心來入中行來等狀白<span class='corr'>已</span>者。是無記色。此色非是報因感起。別是於報色上起方便色。屬於因門。此不相應行等。亦隨此色等故。所以相隨。亦共從四因生。此色及不相應行等。更相影和共生故。屬共生因。色還生色。諸行還生諸行等故。屬自種因。向者報色及報生不相應行。逐本盡屬不隱沒無記性中。同是報法。故屬法因。今染汙色乃至方便色。非酬前報因辨起。乃是垢法。以遍因既是一切垢法因故。所以雖是於色及不相應行。而得從遍使生。如不相應行等。雖復非色非心。以屬不隱沒無記故。得從報因生。義相似也。</p>
<p>諸餘心心數法除初無漏心<span class='corr'>已</span>下。上明生報生心心數義竟。今次欲明生諸方便心心數法。謂善不善。或解等心心數法。故云諸餘心也。前諸煩惱生義。三性心中。<span class='corr'>已</span>具含不善與無記心生義<span class='corr'>已</span>竟。今此中且據有漏無漏善心心數法為語。此心不一故。亦云諸餘心色。除初無漏心者。苦法忍心。既是初無漏心。此心乃從世第一法生。世法是有漏。忍乃是無漏。非自種<span class='corr'>因</span>生故除之。若第二苦法智心。即從苦忍生。同是無漏得。有自種因生義。爾時始得從四因生。此有漏無漏善心等生時。必須有心心數法故。屬相應因。此等心生時。必有四相。諸得等共起故。屬共生因生。諸得義有多種。有因得果得色得。一切法生。必有此得繩為繫。故成實論文云。滅定人識得在故。猶名眾生也。此義當說。此善心等各各自有相生義故。有自種因。一法生時。若有障者。則不得生。以萬法不障我生故。我能得生。所以者名因。此是善心非垢心。故除遍因。此是因心非是果心。非不隱沒無記等果心法故。除報因也。</p>
<p>諸餘心不相應法所謂色心不相應行<span class='corr'>已</span>下。前釋報生心色等不相應行。言從四因生義竟。次釋染行方便。色及心不相應行。亦云從四因生竟。今次欲釋有漏無漏善心不相應行。就此善心等中。自有自種因者。自有無者故。所以此別事。舉此不相應行等。出作二門。云有自種因者。從三因生。無者從二因生。<span class='corr'>已</span>後則出云初無漏中色及不相應行。義出始解釋此二門也。明此不相應行等。雖亦遂於法。具因多少。而此有師無漏善。有具自種因者。有不具者故。如初有漏心中。色正語正業正命等。此之色心等。並無自種因。以非心心數法。<span class='corr'>但</span>長故無相應因。非垢法故無遍因。是於善色。屬方便色。但是因色。非是報生色。故無報因。此既是初無漏色。始從有漏生故。無自種因。爾時此色。無此四因。以此色生時有四相諸得業。影和共生故。有共生因。此法生時。諸法不障故。有不障故。有不障因。此色所帶不相應行等。亦唯具此二因。故言若無自種因者。從二因生也。若有自種因者。則具三因此有漏無漏善心所帶諸不相應行等。非無記故除報因。非垢法故除遍因。是非色非心法故。除相應因。此行等生時。必影和共起。故有共因。此行等有自相生義。故有自種因。此行等生時。萬法不障故。有不障因。故云若有自種則從三因生。而就有漏善心中。亦有是種類相生。亦有非種類相生者。若是種類相生者。除報因與遍因。則從四因生。而所帶不相應行等。<span class='corr'>已</span>須除相應因故。只得從三因生。若非種類相生者。所帶四相諸得等。唯得從二因生。如上釋也。若初無漏善心。以是心心數法故。得有相應因。此心生時。則有四相。諸得等共生故。得有共因。一法生時。萬法不障故。所以得生。若有障者。則不得生此法。既得生故。有不障因。以初從有漏生故。無自種因。四相等共起故。有共生因。諸法不障其生故。得有名因。故云初無漏心從三因生也。</p>
<p>諸無漏心中色及不相應諸行從二因生<span class='corr'>已</span>下。<span class='corr'>已</span>如上釋。但初無漏心。雖從三因生。而所帶不相應行。只得從二因生故。非心心數法故。無相應因也。無自種因。報因遍因等義皆同。當說。</p>
<p>無有一法從一因生<span class='corr'>已</span>下。明有為法性羸劣故。就因為語。若極少者。從二因生。多者五因若六因生者。則是總論諸法始終。具四緣生義也。從緣生義亦爾。無有法從一緣者。以六因即是四緣故。云若六因是名四緣總結也。問前緣生法中。言心心數法等。但五因生。解言。雖六因即是四緣。但緣義廣。含有諸因。生法義通。故得言從四緣生因。生法義別。故云從五因生。但廣故言通。通而不疎也。上並未明有法從六因生。此中何故言若六因生者。是名四緣也。此是假設為語。從五因生。即是從四緣。從四緣即是從六因生耳。</p>
<p>菩薩行般若波羅蜜如是觀四緣心無所著<span class='corr'>已</span>下。第六明菩薩解四緣相。不實猶如水月。而眾生妄著也。並臨文當一一釋。但破可取不破可見者。明但除其著病。不除其法也。</p>
<p>問曰若欲廣知四緣應學阿毗曇<span class='corr'>已</span>下。第七明就阿毗曇破也。此意言毗曇名分別法相。此中廣釋四緣相義。若學四緣。應當學波若度。波若度中。乃無四緣相。云何勸學也。</p>
<p>答曰<span class='corr'>已</span>下。當臨文一一解釋。</p>
<p>復次諸法所因因於四緣四緣復何所因者。正破執四緣相義。以推尋不<span class='corr'>已</span>。見不可得故。而生邪見。若能因波羅蜜學者。則離是愚也。當一一釋。</p>
<p>欲知諸法如法性實際<span class='corr'>已</span>下。何故次四緣後。釋此三法。上明空即緣起故。次十八空。後明此四緣。今明緣義即寂故。次四緣之後。明此三法。菩薩若欲如是即緣無緣。達此三法者。當學般若波羅蜜。</p>
<p>菩薩摩訶薩應如是住者。云菩薩若能通達諸法。如此三法相。而住波若。應以無住住也。此是經文。下當論釋諸法。</p>
<p>如有二種<span class='corr'>已</span>下。即是論釋。就此中大有二意。一舉經文。二論釋。就論釋中復有十意。第一立論。先立二門有二意。明如法性等。二解釋三義同異。第三明三乘同有法性義。第四明三世同如。第五正釋法性義及絕四句等。第六明三種如義。第七明九事中有法名。如義。第八就眾生垢淨義明三法。第九就實相釋三法義。第十明法性無量非心所知義。今此初第一。先就別相門明如。二就同相門明如。故云二種也。</p>
<p>如地堅相<span class='corr'>已</span>下。明此法等各有自相。自相即如。故云有各各相也。</p>
<p>實相者<span class='corr'>已</span>下。前就各各相中別明如義。今次就各各相中。求實不可得。各各相亦無。都無一相。故云不可破壞。無所取捨。離於受者。故云無過失也。</p>
<p>如相空中設<span class='corr'>已</span>下。彼中<span class='corr'>已</span>破也。當說。</p>
<p>法性者<span class='corr'>已</span>下。次釋法性義。如前說。各各法空者。即是前別相。明如義中。此等諸法。皆是空相。即是法性也。空有差品。故名如同。</p>
<p>為一空故名法性者。淨名經云。不別不異故名如。此中何因乃言差品。師解言欲論法性如實際等體不曾異。但聖人為眾生故。作種種說。今逐義為論。如義多逐別明同。法性義多就同辨同。故言色如眾生如佛如涅槃如薩婆若如。如義多作如此說。為此義故。而言空有差品。名為如也。若法性必就同明多。不得言色法性佛法性等。唯多明一法性義。故經中。以法性喻以一河。而有三人之別故。河恒一。狩恒三。是以身子言。我等同入法性。淨名云。法隨於如者。明有種種如義。云法同法性者。言同一法性義也。若問言同一法性者。亦同是一如。若言法同法性唯同一法性者。亦云法隨於如。同隨一如。如此為問者。復何為不得。但義有親疎。據總別不同。故論主作此釋也。</p>
<p>一者用無著心分別<span class='corr'>已</span>下。明以無著心分別者。即是無分別義故。亦屬法性也。當說。</p>
<p>二者<span class='corr'>已</span>下。明法性無涯故名無量也。當說。</p>
<p>如持心經說<span class='corr'>已</span>下。前普華章中。<span class='corr'>已</span>釋此義。明法性無量。此法性亦名佛性。亦名不可思議性。亦名涅槃性。二乘雖同入法性。而不得云見佛性。何以故爾。師言。大本經云。下智觀故不見佛性。以不見故得聲聞菩提。中智亦爾。故大本經云。佛性者。名第一義空。第一義空名為智慧。又言佛性者。亦因亦因因。亦果亦果果。因者謂十二因緣。因因者六波羅蜜。明此十二因緣。即是法空。法空即是第一義空也。名為智慧者。即是智空。謂阿梨耶識。波若真智慧。此只以法空為因。智空為因因。故云因者十二因緣。因因者六波羅蜜。今者法性義據受照。佛性義據能照。即是阿梨耶識。以聲聞<span class='corr'>但</span>得轉識。不得此識。故言不見佛性。法性據受照。故言同入法性。故師言。以因有法智故。重因之名生果。有總別故。果果之義起也。據教義應爾也。下當一一說。</p>
<p>實際者<span class='corr'>已</span>下。師云今法性名為實者。即是性淨涅槃。性淨涅槃則不論證與不證。但方便淨。於無名法中以智慧證得。而得無所得。而今言實際者。據方便淨證處為語。故云證處故名為際也。若性淨唯論體實。方便淨據德。故名三點。所以經言。涅槃無因者。據性淨也。而言是果非因。如涅槃者。此據果性。亦是方便淨也。非因果故。名為佛性者。據體性。是因非果如佛性者。據因性也。</p>
<p>如阿羅漢<span class='corr'>已</span>下。明羅漢於實際作證住而不出。論其住處。故名為際也。</p>
<p>問曰如法性實際是三事為一為異<span class='corr'>已</span>下。第二解釋。三義同異故。立賓主也。</p>
<p>答曰是三皆是諸法實相異名<span class='corr'>已</span>下。明此三種未曾有異。但大聖慈悲方便。弘接眾生。為眾生根。既非一聞悟各異故。於無名法中。以名相說。令眾生隨名得解。虗會真如故。亦名佛性法佛。法住法位。實際不可思議性。金剛三昧智印三昧。首楞嚴三昧等。此皆是一實相。故云實相異名說也。</p>
<p>所以者何<span class='corr'>已</span>下。釋所以須異名說義。此意言但以凡夫於諸法中多生取著。若使聖人定作一名說者。則唯執一法為是。餘法言非知。由執故生常樂等倒義。今聖人教諸弟子。如法本觀。則是於空無所取著。是時如本不異不見四法。何生四倒故。為說名如。則不可壞。以此四藥除顛倒。若就相論倒者。據在三例。若就性論倒者。據在四倒。是性倒故。從見生為見道所斷。心相二倒是相倒故。緣事生屬修道所斷。此義至隨喜品中當釋。</p>
<p>佛說三法以為法印<span class='corr'>已</span>下。明以此無常無我寂滅等法。能治諸倒。破諸邪見故。以為法印。師言涅槃只名滅度。亦名寂滅。故言寂滅涅槃也。</p>
<p>問曰是三法印波若波羅蜜中悉皆破壞<span class='corr'>已</span>下。此則因論生論也。此問意言。如經佛告善吉。若觀色常。亦不行波若波羅蜜。觀色無常。亦不行波若波羅蜜。乃至苦樂我無我涅槃非涅槃盡然。若爾者。寂滅與無我無常等。皆亦不實。既皆不實。云何以之為印。復何須以不實之法還印不實法也。</p>
<p>答曰二經皆佛說<span class='corr'>已</span>下。答意云。言以無常等三法為印者。亦是佛說。言此三法皆不實者。亦是佛說。不相違也。佛於波若經中。則了了說實相。二相俱遣。以眾生但多著常不著無常等故。故以之為印。若俱著者。則一切須捨。今取其不著義故。得以為法印。不取其著無常義。以之為印。此復何傷乃設此離。故云不破不受不著義也。當說。</p>
<p>滅諸觀法不生異信性自爾故<span class='corr'>已</span>下。師言此明聲聞亦滅諸觀。<span class='corr'>但</span>滅邪觀。不滅轉識。若菩薩滅觀則滅轉識。故下文言。聲聞依生滅智慧。除四顛倒。則是轉識依不生不滅智慧。除於生滅。此是菩薩。以阿梨耶識滅轉識也。</p>
<p>問曰聲聞法中何以不說是如法性實際<span class='corr'>已</span>下。第三明三乘同有法性義也。此意言。三乘既同入法性實際等法。何故此等三義。但於大乘中說也。</p>
<p>答曰<span class='corr'>已</span>下。答意云。聲聞經中。亦處處說。但如此經中了了明如法性實際義者則少。如雜阿含中說。有一比丘問佛十二因緣義。佛云有佛無佛。此十二因緣諸法如法相法位常有者。此即是明法空亦即是法性等義。而言是事有故是事有下。乃明聲聞法中。以十二因緣生滅名為如義。何所以然。十二因緣。既是法空。為聲聞不得故。但因十二因緣生滅無常義。入於生空。所以但以十二因緣生滅等義為如此。只是以如家方便。名為如也。故什公云。無常是入空之初門者。此之謂也。故此中言是事故是事有者。謂有無明故。有諸行十二因緣法等常在世也。是事生故是事生者。謂有此無明故。有十二因緣次第因續生。始從無明乃至老死等也。是事無故是事無者。謂十二因緣空。以無明無故。此十二因緣等法。則不可得也。是事滅故是事滅<span class='corr'>已</span>下。上明無明因緣滅故諸行滅。乃至老死等。不得相續生。故云是事滅故是事滅。此據相生義斷。故云滅。上據十二法空。故云無也。</p>
<p>如是生滅法有佛無佛常爾者。謂十二因緣生法滅法。常如此在世中。</p>
<p>舍利弗師子吼經中說<span class='corr'>已</span>下。何所以引此經及三問等義事來。夫師子吼者。名決定說。向者身子未被佛教。以不能決定說故。所以不答。今既被佛示其義端。能決定說故。所以謂諸比丘云。說不可盡。比丘以事白佛。謂身子誇說而自讚嘆。佛言身子善達法性故實能爾說。為此義故。所以引此文來。為證聲聞法中。明法性等義。又為證聲聞。但得生空故。以諸法無常生滅等四行。為如不得法空如義也。此一意小晦當說。滅諸觀法者。<span class='corr'>已</span>如上釋。</p>
<p>問曰是處但說如法性<span class='corr'>已</span>下當說。答曰<span class='corr'>已</span>下言此如法性二事。今有因緣故。須說無實際。因緣事起故不須說也。</p>
<p>問曰實際即是涅槃<span class='corr'>已</span>下。問意云。實是性淨實際。即是方便淨涅槃。亦是聲聞涅槃所證處。所以說十二部經者。只為令大得此涅槃。此涅槃即是因緣。何故言無因緣。故不說實際。師言。大乘中唯有方廣一部。但方廣部中自有十二部。小乘唯有十一部。無方廣部。今言十二部經得涅槃者。則是通談兩處也。至十二部經中當釋。</p>
<p>答曰涅槃種種若字<span class='corr'>已</span>下。此意云。若明性時義<span class='corr'>已</span>含有實際之義。但不說名字。故言無因緣也。此中離妙出等義。當一一釋。</p>
<p>復次諸法如者如諸法未生時<span class='corr'>已</span>下。第四明三世因。如諸法未生時。如亦不異生時。如如本空不異三世平等即法明如如。言色即是空等義也。當說。</p>
<p>問曰若未來生法名為未有<span class='corr'>已</span>下。此問意。明以三世事別。為難云不可說言。名為一如也。</p>
<p>答曰<span class='corr'>已</span>下。答意云。世諦法中。就法為語。則萬像參差。今實相法中。則三世平等。一而無異。無異故名如此義何害故引下大經如品中。以證此義也。</p>
<p>復次如先論議中<span class='corr'>已</span>破<span class='corr'>已</span>下。明生時無性。三世皆爾。豈非如義也。</p>
<p>又復過去一世無始<span class='corr'>已</span>下。明過去。無過去故無始未來。無未來故。無後現在。無現在故。無住三世。平等故名一如。上言空有差品。故名如者。此約法明義故。則名不可。今言三世同如者。則正論如義也。</p>
<p>法性者<span class='corr'>已</span>下。第五正釋法性義。明離四句等。明法名涅槃。此據性淨。一切諸法。無非涅槃。本來清淨。不可破壞也。明性淨之體。絕於四句。語言道斷。心行處滅。千非不能非萬是不能。是故云是不可戲論法也。</p>
<p>性名本分種<span class='corr'>已</span>下。如廣石中有金性。黃石者喻一切法。金性者喻涅槃。明一切諸法中。皆有涅槃性。涅槃性者。即是佛性也。當說。</p>
<p>諸佛賢聖以智慧方便<span class='corr'>已</span>下。此下明聖人教。令眾生修諸方便。顯得此本空性淨之法。若菩薩等利根。能即法知。懸二乘鈍根分折乃得也。當說。</p>
<p>復次如水下流故會歸於海<span class='corr'>已</span>下。明作法同法性喻也。而言法隨於如者。明色即是如。水即是如。火即是如。故云法隨於如也。無所隨故者。明如亦無如。故云無所隨故也。法同法性者。明法性唯一。諸法雖復云云。終歸空性。故云法同法性也。此之本空遍諸法體。即是諸法體實故。言入諸法故。諸法同歸。故言法性也。</p>
<p>如金剛<span class='corr'>已</span>下明本際。金剛神通人取來。若置山頂者。則過下至本際。乃住諸法亦如是。若未至法性本際者。智慧推求諸法。則法與智慧皆悉云云。若推法相至於本際到法性中。則一切都息。言到如中者。即是一切法如中也。入自性者。即是入法性也。如法性等體實不異。今<span class='corr'>但</span>遂名字作次第明之。故云爾也。如者只云如本不異。如本不異者。則是如本不生。今亦無滅。故云如本不生也。</p>
<p>又如犢子<span class='corr'>已</span>下。此喻意亦同前。此義離明欲重顯之。故以重喻。犢子者。喻以智慧。此智慧有增長之義。故喻之以子也。周慞鳴呼者。喻推求法相也。得母乃止者。喻智慧推求至法性。乃住此之法性。是諸法本性故。喻之以母也。諸法例此本性之中。無不皆寂無出此者。故云無復過處也。</p>
<p>實際者<span class='corr'>已</span>下。上言證處。此言入則是證。故云如先說也。</p>
<p>復次一一法有九種<span class='corr'>已</span>下。第六明於三種如義也。明一切諸法。無不入在此九法中也。</p>
<p>一者體下明一切諸法皆有其體也。</p>
<p>二者各各有法<span class='corr'>已</span>下。明一切諸法。各自有法。如眼耳鼻舌等四根。雖同四大造。為十微所成。而眼自有見法。不得有聞。耳自聞法不得有見。鼻舌諸法等亦爾。但自有其法也。</p>
<p>三者諸法各有力<span class='corr'>已</span>下。眼各自有其力用也。如論當說。</p>
<p>四者諸法各各自有因<span class='corr'>已</span>下。如乳為酪因。泥為瓶因等也。當說。</p>
<p>五者<span class='corr'>已</span>下。如穋燸等為酪緣。輪繩扇植等為瓶緣義也。</p>
<p>六者各自有果<span class='corr'>已</span>下。如酪為乳果非泥果等也。</p>
<p>七者諸法各自有性<span class='corr'>已</span>下。如水濕性火熱性風動性等也。</p>
<p>八者各有限礙<span class='corr'>已</span>下。如水滅火。羊角龜骨等礙金。獼猴畏獵等義也。</p>
<p>九者諸法各各有開通<span class='corr'>已</span>下。如眼識生時須有空。明始能見。故言開通。又如水乳蘇蜜等。更相容納不相違異也。諸法各有緣正因緣求火攢木穿地不見水。故云方便也。若知此法。各有體有法等義。一切諸法。皆具此九法。不異從緣生者。未得出世間。是名世間下如也。餘二臨文當說。</p>
<p>復次有人言是九事中有法是名如<span class='corr'>已</span>下。十重中第七意。師言若以此復次合前意者。唯有九種。若離此為別。復次者。則有十重也。欲論此中。亦大有子復次意。今既就總釋此三法中。分為重數。若始從如釋至於實際。<span class='corr'>已</span>始取為一重。若釋此三法不盡。則不取為重者。此義亦應好。當別推尋也。此言即有法談。如言十二因緣。既是法空。此之因緣。常在於世。猶如本法體不曾異。故言如也。又如風性是動。雖被障故有礙。礙息時還復本性。水火性等皆爾。故取其本性義為如也。法性實際義。並如上釋也。</p>
<p>復次諸法實相常住不動<span class='corr'>已</span>下。第八就眾生垢淨義。明此三法也。以煩惱覆故。不見本如也。當說。</p>
<p>實性與無明合故變異<span class='corr'>已</span>下。此明不染而染離可了知義也。當說。</p>
<p>實際<span class='corr'>已</span>下。明三乘所入證涅槃處也。當說。</p>
<p>復次知諸法實相中無常法<span class='corr'>已</span>下。第九就實相。釋三法義也。當一一說。</p>
<p>復次法性無量無邊非心心教法所量<span class='corr'>已</span>下。是第十意釋也。妙極於此故名真際者。明三乘妙果同所極處。更無所進故說為際。此解最前也。</p>
<p>復次舍利弗菩薩摩訶薩欲數如三千大世界中大地諸山微塵當學波若<span class='corr'>已</span>下。此下者復舉神通行來勸學也。明一切有為法中地水火風。此之四種其力最大。離勝離知。若能善般若波羅蜜者。其力復過此四大力。故舉此四門。勸學波若也。此是經文一一說。</p>
<p>問曰佛何以故不讚嘆諸菩薩六波羅等<span class='corr'>已</span>下。即是論釋。將欲釋之。故興問答也。</p>
<p>答曰眾生有二種<span class='corr'>已</span>下。先立此二門。下一一釋。所以須舉此等法。來令學波若之意。隨其所樂所以然也。臨文一一當說。</p>
<p>問曰一石土之<span class='corr'>已</span>下。此云一解之土塵尚離知。何況三千也。</p>
<p>答曰聲聞辟支智慧尚不能知<span class='corr'>已</span>下。如有一菩薩。比丘尼問身子言。從色究竟天<span class='corr'>已</span>來。傍及三千世界。至於欲界。其中空分如針鼻許凡有幾段。身子答云。非我所知。此是諸佛菩薩境界。當知二乘不知菩薩能知。又引法華經塵數等義。來者此欲證。明此等塵數諸佛菩薩尚知。何況三千也。當一一說。復次無量者。隨人心說。</p>
<p>如大海水名為無量<span class='corr'>已</span>下。此明以事來推釋如海。但於諸餘眾生。為深廣無量。於羅[目*(危-(夗-夕)+夫)]阿修羅王邊。則非無量。以其身力大故。所以如此。能於大海數量則知。大地諸塵亦復如是。於餘人邊。言不可知。於法身菩薩及佛邊。則可數知不思議事等亦爾。於此菩薩及以佛邊。不得云不思議也。故淨名經中云。諸菩薩等。皆於不思議。而得解脫也。當說。</p>
<p>問曰云何般若波羅蜜得此智慧<span class='corr'>已</span>下。此意云。波若乃是無相實智。此之智慧乃是分別。云何乃言由行波若。得如此智也。</p>
<p>答曰有人行般若波羅蜜滅諸煩惱<span class='corr'>已</span>下。明一切眾生。以煩惱覆心故。令心昏濁。不能一一了諸法。今諸菩薩修波若智慧。斷除煩惱。其心清淨。無有鄣等。故能了達一切諸法。悉皆分別。而無所著也。</p>
<p>復次諸佛菩薩得無礙解脫<span class='corr'>已</span>下。於障礙法而得解脫。五住斯盡。能分別諸法。無有滯礙。故云無礙解脫也。</p>
<p>復次有人言謂地為堅牢<span class='corr'>已</span>下。此下明為破病故所以勸學也。以地具有四微故重。此良以有為礙法。因多故果重。因少則果輕也。故云餘八。謂是香者。此明就外色四大之中。以地具香故有八微。餘者無香不具。如水無香。故唯有七微。若就四大論種性者。地種性則堅多。水濕多。火熱多。風動多。若就四微辨者。地前多香。水多味。火多色。風性觸多。故以觸為風。隨多為義也。一一當釋。同者言。若云火色多為火者。如火浣布等。乃有食火。鼠食火[狂-王+禽]等毛為此布。若火唯是色觸無香味者。云何食之得活。解言本以炎炎者為火。此狩乃食火。遭得活火。遭屬地大。以食火遭。故言食火。亦如人食菜。菜中濕是水大法。熱是火大性。堅是地大。破壞消化是風大也。此義何傷也。</p>
<p>心無四事故<span class='corr'>已</span>下。所以明此四大。具微多少。力用不同者。只為欲顯此義故。當知心力大也。當說。欲論心力實為寂大。但諸眾生。以諸煩惱結縛其心故。令力用微薄耳。</p>
<p>有漏善心雖無煩惱<span class='corr'>已</span>下。明諸凡夫禪定心中。雖除煩惱。以不得實相故。分別妄著。諸見穢濁故。心力亦少也。</p>
<p>二乘無漏心雖不取相<span class='corr'>已</span>下。一一當釋。</p>
<p>復次若離波羅蜜雖得神通<span class='corr'>已</span>下。明若以此波若波羅蜜。修神道。則與實相合。無有限礙。其用無盡。若不帶此修諸法者。有限有礙。不能如此有無礙用。前舉四法勸學。此釋地大一周<span class='corr'>已</span>竟。是故總結也。</p>
<p>復有人言一切諸物水中為最大<span class='corr'>已</span>下。第二次釋水大也。以四天王節量龍故兩得。以時一年中。十日一雨。須三十六雨。五日一風。須七十二風。雨以時也。若無消水珠。則海水滿溢。多害眾生。時人謂為泆焳。山色在海角傍。當說。</p>
<p>復有人言火為最大<span class='corr'>已</span>下。第三次釋火大力也。以火能涸水。故言能滅。此是執者之義也。當一一說。</p>
<p>答曰雖復因風<span class='corr'>已</span>下。明風勢若弱能燃火若過則能滅火也。得神通能變身令口大口風亦大<span class='corr'>已</span>下。此有兩意釋。明神者以不測為義。通者是無壅之能。菩薩此之神力。既不可測。無有壅礙。云何乃以有礙之心。量他菩薩無礙之用也。致此離也。說說以小金剛置於山頂宣過無礙。故云破山也。</p>
<p>有人言風力最大<span class='corr'>已</span>下。第四次釋風大力義也。當說所以者何<span class='corr'>已</span>下。始於此總結釋須學波若之義。明波若與實相合故。力用無邊。能行此等事也。當說。</p>
<p>菩薩摩訶薩欲以一跏趺坐悉滿三千<span class='corr'>已</span>下。此是經文。此下去意皆是神通行分勸學。義用未盡。故經言或現大身滿虗空等也。</p>
<p>問曰菩薩以何因緣如是坐<span class='corr'>已</span>下。次是論釋也。當說。</p>
<p>諸鬼神龍王惱眾生<span class='corr'>已</span>下。昔在烏場國東南角。有一好山。甚多草木華果茂盛離烏場。五六日行此山中有一大地。其中在龍遮。讚此山人不能得入。時有通羅漢入坐池過。龍則兩種種毒。及風雨沙石。刀杖不能如之。則出問言。尊者於此欲何所為。答言。我欲從汝求一坐處。汝當施我。龍即許之。即時一坐則遍此山唯有池在。喚龍語言。汝既施我坐處。汝當著之。龍<span class='corr'>已</span>許施。不能得悔。於是[利-禾+垂]喚人物住中。名罽廣國。此國本是龍山。如千波。亦本是海。以大坐有如是等益。故須大坐也。</p>
<p>婆離陀龍王<span class='corr'>已</span>下。風有八龍王。此是小王。唯婆伽羅最是大龍王。是十地菩薩。專是九地。子是八地菩薩。經言。若人被虵嚙。稱此八龍王名者。毒則歇也。當說。</p>
<p>菩薩摩訶薩欲以一毛舉三千界<span class='corr'>已</span>下。前唯明舉而<span class='corr'>已</span>。今乃言擲著他方此力彌勝故。漸漸明之也。此是經文。</p>
<p>問曰菩薩何以故舉須彌<span class='corr'>已</span>下。次論釋也。當說。</p>
<p>如法華經說<span class='corr'>已</span>下。明說法華三過變。上一過變六百萬億恒沙世界。十方皆爾。令受釋迦分身化佛一佛。唯將一待者來。不能得受。是故三變欲講一針鋒處。亦能令容之。當是欲說大法。明三乘平等故。三變土田。令同一會菩薩為令國土清淨。舉山遠擲。而不擾眾生。唯應度者。乃見之耳當說。</p>
<p>復以一食供養十方各如恒沙等諸佛及僧<span class='corr'>已</span>下。亦猶屬神通門也。此是經文。下當論釋。</p>
<p>問曰菩薩若以一食供養一佛及僧<span class='corr'>已</span>下。次是論釋。此意云。一佛從眾則無量無邊。若施一尚不可得。何況十方。復言恒河也。</p>
<p>答曰供養功德在心<span class='corr'>已</span>下。初一意。先以心為遍義也。彼人雖不得者。此有二意。一者據物去來至未得。故云不得。二者遣人不達。故言不得。但此人施心成就無悔過心故。<span class='corr'>已</span>得福也。</p>
<p>復次諸菩薩<span class='corr'>已</span>下。明無量劫來。所修功德。皆成度義。此善習報二因。皆悉無盡。故經言。純陀施食果報無盡。當知報因不盡也。菩薩以此無盡報施。復何由盡譬如酒泉。以泉有本故。出之無盡。菩薩既有無盡之福為本。故報用無盡。施何由可賜也。二者以神通力無盡故。施無盡也。故大集經虗空藏文中。亦云菩薩行檀波羅蜜。與虗空等無盡。意品中。言菩薩行檀波羅蜜無盡。故無盡也。</p>
<p>如文殊下。引事來證菩薩施無盡義也。</p>
<p>譬如餓鬼<span class='corr'>已</span>下。次以因果事來相證也。明鬼以惡業力故。一出千傍。菩薩以無盡善力故。有無盡之物也。當一一說。</p>
<p>復次舍利弗菩薩摩訶薩欲使十方各如恒河沙等世界中眾生悉具於戒等<span class='corr'>已</span>下。次舉化行勸學。此是經文。下當論釋五眾義。</p>
<p>如先說<span class='corr'>已</span>下。即是論釋。五眾即是五分法身上<span class='corr'>已</span>釋也。</p>
<p>須陀洹有二種<span class='corr'>已</span>下。一是無為果。二是有為果。無為果中有二。若略說據三結盡處。廣說云八十八結盡處。為無為初果義也。</p>
<p>二者信行法行人住道比智<span class='corr'>已</span>下。云信法者。舉其利鈍二人也。住道比智者。雖復利鈍有殊。皆於道比智中。結於初果。比處是三家果。今據次第行入。是故云爾。此是有為果義也。</p>
<p>名入流<span class='corr'>已</span>下。故大本經云。流有二種。一者道流。二煩惱流。以道流故名須陀洹。此明道流。從八正道流入般槃。故金剛波若云。名為入流者。即是入涅槃。流流入涅槃。故云入流。與此中並合也。得入無礙。法性者。法性即是涅槃。乘八正道。入於法性。故言流入涅槃。此即是性淨。但作異名說耳。故肇云。涅槃無名。論云。若以涅槃為涅槃。無法非涅槃。此論則有九折十衍明孔子以易難解故。作十翼來解。易什云對之。以涅槃難解故。作十衍釋之。以二乘不盡法性。唯得少許。故金剛波若云。一切聖人。皆以無為法。而有差別。故云分也。若不得此法。不名聖人。故金剛波若言。一切聖人。皆以無為法得名此之謂也。當說。</p>
<p>息忌名一<span class='corr'>已</span>下。次釋斯陀含也。此人得第二果<span class='corr'>已</span>。人天往來唯有兩生。於第二生上得三果。即次得第四果得滅煩惱盡。故名往來也。此人斷六品思惟。結第二果。第二果上此人法唯有兩也。為以餘一品惑在。取為一種子人故。若斷第七品有。亦屬往來人也。本以餘一品惑在。亦一生在以此二義。始名一種子人也。是故此人雖斷第七品。於此果上。亦唯有二生。故屬往來人也。從初果訖至一種子。既是第三果向故。得是轉世。今但交得前二果。欲界逕生者。盡是轉世故。無問往來家家七生一種子等。並得名轉世。不言但轉身。一生即滅者。為轉世也。若轉身一生即得滅者。義乃可為一種子人。除一種子人<span class='corr'>已</span>。即次往來人。往來人則須有兩生若初果生極少者云二生。此但說一邊故得即是四生人家家後三生故前二果上無別者轉身一生得滅者。為轉世人也。大本經。婆沙。雜心。此論等。並言轉世人。必定不生色無色界故。那含果上決無轉世何以然。我若現身修得初果二果第三果。於那含果上。復即得後果者。此人即得滅故。復屬現滅人。若得那含果<span class='corr'>已</span>死於中陰歛厲得後果。即得滅者。復屬中陰滅人。此人有三種。一者隨中陰去來離欲界。即得滅者。二於欲色二界中間。始得滅者。三於色界邊垂至色界。而得滅者。此並屬中陰滅人。若生色界即得滅者。復屬生滅。若假行行得滅者。復屬行滅。唯不假行行。而各各得滅者。復屬不行。滅若逕生或生初禪第二天等。如是復屬上行故。所以那含果上。決無有轉世人。而或於阿那含果中。數轉世者。此是合仍數之也。若須陀洹果上。明二生者。此是四生人。如言七生。則有十四生義。即此唯在初果上耳。家家人雖亦在初果。乃是第二果向人。屬斯陀含行。此唯有三生不者。天上兩生。人中一生不者。人中兩生。天上一生。隨其所厭而生。決須於一處重生。故云家家也。若往來人處第二果上。亦屬那含向。故此經言。須陀洹家家不應住。斯陀含往來不應住。故知此家家人等。猶屬於初果明之也。故雜心言。家家人斷欲界思惟九品中。若三品。若四品。斷家家人即解云。何以然。若斷前三品四品。即住逕生者。屬家家人。聖人法用不得斷第五品立家家。何故如此。若斷第五品者。必勢至第六。若斷第六品者。爾時則結斯陀含果。乃屬往來人為斷七品。亦屬往來人。以往來名因。故云往來屬阿那含行。此人名通兩處。而有行果之別也。當說故唯斷若三若四品名家家以此二種。當知家家不在第二果中也。</p>
<p>阿那名不伽彌名來<span class='corr'>已</span>下。此那含言於欲界死<span class='corr'>已</span>生上。亦於上盡漏必故不來也。</p>
<p>問今現世滅阿那伽彌<span class='corr'>已</span>下。此問意。以名來微難難云。汝言阿那含。從此死<span class='corr'>已</span>生上界。更不來欲界。故名阿那伽彌者。若從此去至彼<span class='corr'>已</span>。不更來者。可得名阿那伽彌。如現滅那含中陰滅那含等。此人本不去至彼。何有不來之義。而得名為阿那伽彌也。</p>
<p>答曰<span class='corr'>已</span>下。答意云。那含於此死生上界者。多如現滅者。故從多。皆名阿那伽彌也。現滅有二義。若於凡夫身上一生次第修得至第三果。於第三果上不死復更得後果者。名現滅人。二者得初果。或二果皆逕生。唯得第三果。不逕生即得後果者。名現滅。有此二義。今若大都論者。但令於欲界得第三果不遙生決於欲界第三果身上。得後果者。即是現滅人。此中意唯據欲界中滅為語既言於欲界第三果身上不逕生得滅者屬現滅故當知上界無現滅人若生上界得滅者。乃屬生行等人也。若中陰滅者。則通色界也。當說。</p>
<p>阿羅漢盡一切煩惱故<span class='corr'>已</span>下。此九種中。唯俱慧不退三是德餘六是性性德合說。故云九也。</p>
<p>捨此五眾有。即是捨於果繫。而諸大本經師言。以無明為果斷者。等見此義。若五住則以無明為因。若依小乘者。成實文言。見諦諸漏因思惟諸漏果此並以遍便見分為因通生見愛何處得有無明為果繫義也。當說後三果。如初道說者。如初果中說。有有為無為二種果義也。當說。</p>
<p>復次舍利弗菩薩摩訶薩行般若波羅蜜布施時應作是分別如是布施得大報<span class='corr'>已</span>下。此次舉深知勸學波若也。言得大果報者。即波羅蜜義。亦即是總明後果報等義也。</p>
<p>生剎利大姓<span class='corr'>已</span>下。則一一分別。施家果報之義。前三大者。即是人中勝果下則次明三界諸天報處從須陀洹果者。則明出世間果。欲論人天身等。要須持戒得之。今明由布施故快持戒業。得此等勝報。故舉施來。明此世間出世間等法勝果報也。當說。</p>
<p>菩薩摩訶薩知諸法實相無取無捨<span class='corr'>已</span>下。即是諸釋。當一一說。</p>
<p>隨心優劣<span class='corr'>已</span>下。此中初明心勝。次明田勝故。論主一一隨事引來證之。若通論福從三處生。謂心田物此義凡有三八二十四句。聊簡後一一隨文自當說也。佛福圓滿。亦更無福生。但以義說之。欲弘物心也。並當說。</p>
<p>而不如心<span class='corr'>已</span>下。若心能施者。於處處施。皆得成度。此福無盡田者難值。故云心勝也。</p>
<p>小兒心薄<span class='corr'>已</span>下。前文言。此小兒以所重土施得報多。今言爾者當是據小兒心弱為語。故云薄也。</p>
<p>三事都具<span class='corr'>已</span>下。如佛還以華施佛。此華非邪命物。故三事最淨而妙不可得也。</p>
<p>復次又如以般若波羅蜜心布施<span class='corr'>已</span>下有三復次總結前施。得大果報義也。</p>
<p>問曰云何布施得生剎利家<span class='corr'>已</span>下。欲一一釋前所明。得三界果報等義故。先設同也。此只言施得生剎利等。勝處不言感此等身。身屬戒業也。當一一逐文解釋。此中皆明須以願心為主。明布施方法等。義不同故。得報有異也。當說。</p>
<p>化樂天者。亦名化自樂天。此天自化作五欲具。而自隨意娛樂。故名化自樂天也。他化自在者。若他化作五欲自娛時。其能奪他自在娛樂。故云他化自在。此因時惱人果。亦惱人也。</p>
<p>修布施時其心得樂<span class='corr'>已</span>下。明布施時。須作歡喜心布施者。得報亦樂也。當說。</p>
<p>復次未離欲心布施<span class='corr'>已</span>下。明此人施時。心猶不欲捨離五欲也。</p>
<p>若離欲心施<span class='corr'>已</span>下。明此人施時。願離五欲也。</p>
<p>乃至廣果<span class='corr'>已</span>下。明因布施所得果報處。唯至於此。以五淨居聖人別須修懃禪業生。故不論也。</p>
<p>復次舍利弗菩薩摩訶薩行般若波羅蜜布施時以慧方便<span class='corr'>已</span>下。上初告身子開宗中<span class='corr'>已</span>明。此中何故復說解言。前唯云菩薩以不住法住得成度義而<span class='corr'>已</span>。今此中乃約實智方便智二種明之。故意為異來但度義不殊也。當說。</p>
<p>具足義先<span class='corr'>已</span>廣說<span class='corr'>已</span>下。此下是論釋。慧即是實慧能入實相也。方便者。是於巧用。不住實相也。下一一當說。</p>
<p>得不可得者。不可得即是無義。此人定執一切法實無故。墮滅見也。不得者。此無亦無也。</p>
<p>則取無相<span class='corr'>已</span>下。明若但有於慧無方便者。此慧則取無相之相也。故經言。慧能將人入畢竟空。方便能將人出畢竟空也。一一當說。</p>
<p>乃至般若波羅蜜<span class='corr'>已</span>下。明檀波羅蜜上慧方便等義既爾。餘波羅蜜盡然也。</p>
<p>復次舍利弗菩薩摩訶薩欲得三世諸佛功德當學<span class='corr'>已</span>下。明菩薩若欲功德。如佛當學也。</p>
<p>問曰<span class='corr'>已</span>下。是論釋也。此意云。他功德不可得。功德法不可以與人。云何言爾也。</p>
<p>答曰<span class='corr'>已</span>下當一一釋。</p>
<p>問曰若爾者何以言阿彌陀佛<span class='corr'>已</span>下。明此佛只眉間白毫。如五須彌山。眼如四海水。果報既勝。釋迦唯之六。云何可等也。</p>
<p>答曰<span class='corr'>已</span>下。明諸佛德齊。同皆有三種國土。謂一淨二穢。穢者如釋迦此土。雜者如彌勤土。淨者如阿彌陀國。一一諸佛。皆有此三種國。教化眾生故。引昇忉利天。經以證釋迦有淨土義也。並臨文當一一說。</p>
</div>
<div class='div-other'><a id='mulu12' /><p class="head1">釋第三十三卷論</p>
<p>到彼岸釋論者。將欲解釋彼岸之義故。以標初也。</p>
<p>欲到有為無為法彼岸<span class='corr'>已</span>下。此是經文。下當論釋。</p>
<p>彼岸者<span class='corr'>已</span>下。明三乘同以煩惱盡處。為無為波岸。以三乘道智果。為有為彼岸也。當別一一說。今言邊者。即邊無邊邊無邊相。故云邊也。</p>
<p>欲知過去未來現在諸法如<span class='corr'>已</span>下。此是經文。亦下當論釋。</p>
<p>問曰上<span class='corr'>已</span>說如<span class='corr'>已</span>下。明上宜通明一切法如而<span class='corr'>已</span>。今乃別廣說。三世如義故。不同前也。當說。</p>
<p>復次如先說二種如<span class='corr'>已</span>下。當一一說。</p>
<p>問曰如法相可分別有三世<span class='corr'>已</span>下。明此執小乘意為難也。當說。</p>
<p>欲在一切聲聞辟支佛前欲給侍諸佛<span class='corr'>已</span>下。說更次舉此六法。未勸學波若。此是經文也。當說。</p>
<p>問曰若菩薩未得盡<span class='corr'>已</span>下。即是論釋。問意言。就大乘教語。唯佛一人。斷一切煩惱習盡。餘菩薩未得名為漏盡人。今小乘教中。說言聲聞斷一切漏盡。云何有煩惱人。乃得在無煩惱人前也。</p>
<p>答曰<span class='corr'>已</span>下。明有種種過義。今此中言初發心者。即是發心過。種性過故。所以言過。此初第一。先解在二乘前義也。一一當釋。菩薩煩惱未盡時。<span class='corr'>已</span>如一海酪利益處多故。聲聞唯聞唯煩惱盡。如一外蘇利益處少也。</p>
<p>欲為諸佛給使者<span class='corr'>已</span>下。此中第二乃合。給使與內眷屬。一時解釋。此中並明菩薩在當出家。給使及內眷屬義也。當一一說。餘四人是佛侍蜜跡力士者。論是恒侍衙如來也。</p>
<p>大眷屬者<span class='corr'>已</span>下。次釋方四事也。當一一說。</p>
<p>菩薩眷屬<span class='corr'>已</span>下。次釋第五事也。當一一說。東方有國。純是七寶。其中唯是阿鞞䟦致法身菩薩。有國純黃金。其中皆是大阿羅漢。</p>
<p>淨報大施者<span class='corr'>已</span>下。次釋第六事也。當一一釋。</p>
<p>如父母雖有結使<span class='corr'>已</span>下。明應須供養也。當廣說。</p>
<p>欲不起慳心破戒心等<span class='corr'>已</span>下。次舉不生六蔽。欲成就六波羅蜜。亦應學波若也。此是經文。是經文。</p>
<p>是六種心惡故<span class='corr'>已</span>下。即是論釋。此義前處處<span class='corr'>已</span>解。當一一說。此初是釋第一意也。</p>
<p>不生破戒心<span class='corr'>已</span>下。次釋第二意也。當說。</p>
<p>小乘及諸凡夫尚不應生瞋恚心<span class='corr'>已</span>下。釋第三意也。</p>
<p>懈怠之人<span class='corr'>已</span>下。釋第四意也。</p>
<p>散亂之心<span class='corr'>已</span>下。釋第五意也。</p>
<p>智慧是一切善法根本<span class='corr'>已</span>下。釋第六意也當說。</p>
<p>復次舍利弗菩薩欲使一切眾生立於布施福處等<span class='corr'>已</span>下。次舉一佛全眾生住六福處。來勸學波若也。此是經文。</p>
<p>問曰云何為福處<span class='corr'>已</span>下。即是論釋。</p>
<p>答曰阿毗曇言福名善有漏身口意業<span class='corr'>已</span>下。此是佛阿毗曇中。作如此說也。</p>
<p>所以者何<span class='corr'>已</span>下。即釋所以不隱沒無記。得是福處義也。福亦是報亦名為福者。此明福義通於因果。皆名福處。故論言。福名福報。罪名罪報。亦通因果也。此義當說。</p>
<p>答曰<span class='corr'>已</span>下。此初既是釋第一福處故。正欲出其施體。明飲食等。只是施家事。今以捨財心相應善數中捨數為施體。故云物與時心中生法名捨與慳心相違也。</p>
<p>是或有漏無漏<span class='corr'>已</span>下。明凡夫等有漏心施是有漏。聖人無漏心施是無漏也。善心中施。故云常是善也。捨是別善數中捨數。故云心數。故云心數法也。與心王相應起也。隨心王行也。其心王生也。是心數法故。無色無非也。是慮知心法。故云能作緣也。業相應者。明思是業體思是行數。行數中造作義是業。施是捨。數與行相應也。捨數與業數相隨喜。故云隨業行也。共業生者。行數思數造作故是業屬通心數捨數。既與行數共生。故云共業生也。此捨數非不隱沒無記。故云非先業果報也。本末曾施。今始施得修義也。前時<span class='corr'>已</span>施。後時復施行修義也。慧心中行施。故云慧證也。身行此施云身證也。凡聖俱行此施。故云得也。</p>
<p>有人言<span class='corr'>已</span>下。是佛陀難提義也。此言捨但是心上捨。法與心相應而<span class='corr'>已</span>。施乃是業果既是業體布施得執。執由業得。不由捨法。思即是業。故以思為施體。此二家義恒異。各有其意。不得偏攝也。前家唯以捨法為施體。此以思為施體也。當一一細分別其意說之耳。</p>
<p>此布施有二種<span class='corr'>已</span>下。就淨不淨二門。分此二施。復就菩薩聲聞二門。分此二施也。當一一釋。或被他瞋罵故。始施等<span class='corr'>已</span>下。並當說。不但宮殿綵女等名物。悉不知也。學仙人愚應須免肉食。菩薩即作免往其前死。而自炙令熟。仙人即得食之也。</p>
<p>如須陀比丘尼<span class='corr'>已</span>下。明聲聞施事也。案發菩提心論云。同問若言由布施故富。慳故貧者。此人前世多施。今身亦應好施。此人前世慳。今身亦慳。何故有人富而慳貪人而好施者。解言。此人失世雖復好施。而不值好田。唯值破戒等諸惡因故貧。所以經言。我若惡心受人信施。能令檀越果報減少。或空無報。以前身好施。今亦好施故。今亦好施。值此等田。故報少也。此人雖復少施。<span class='corr'>但</span>行施之時。遇得好田故富。以前身不好施故而慳也。當說。卒鬱伽陀者。即是忽然居士。以忽然得富。故云爾也。亦名卒然居士。</p>
<p>持戒福處者<span class='corr'>已</span>下。此釋第二福處也。所以但言佛說五戒為福處者。今此中為解福處義福報。此五能得諸人天福報處故。唯言五戒。若八戒等是出家戒。義屬道諦故。不以為福處也。</p>
<p>問曰<span class='corr'>已</span>下。將欲解不殺義。先<span class='corr'>已</span>殺相為同也。</p>
<p>答曰<span class='corr'>已</span>下。明若如夜行。謂人為杌等而誤殺者。此人無罪。佛法中義不同外梵。誤殺亦得罪也。如謂張為王錯殺者。爾時雖錯。但於此人。具起殺心。而故奪命故。所以得罪。若誤殺則無罪。如不知人在墻外。闇擲物著。而死者是誤殺。故亦無罪。所以此中。言非不故也。作罪之時。亦須安隱快心。故十大地中。三摩提數得通五品也。</p>
<p>非散亂狂心<span class='corr'>已</span>下。明狂心作罪不成也。奪命者。要命斷也。非口教者。若但口教身業不用殺者。亦不成殺罪也。此中少口勅一句。應言不但心生口勅亦得殺也。</p>
<p>如是等<span class='corr'>已</span>下。總結也。或有人言。謂不隱沒無記者。此人謂此不殺戒。是報色也。或欲界繫者。明殺罪唯在欲界故。此戒亦唯在欲界繫。故云欲界繫也。無漏戒不惑報。故云不繫也。戒是色故。云非心非心數法等也。</p>
<p>或共心生<span class='corr'>已</span>下。此論作色與心共生。生無作色<span class='corr'>已</span>。則不名共生也。非業相應者。明業是思數此是色。故言非業相應。二者此戒正是業故。不得言與業相應也。非隨業行者。業是思數。此戒是色。故云非隨業行。又此戒正是業故。不得云隨業行也。</p>
<p>或共業生<span class='corr'>已</span>下。明業是思數。此戒從思數。此戒從思數等發。故云共生也。不共業生者。思正造作故名業。業是於數。戒是於色不得如心王與心數等共生義。故云不共業生也。二者即是業。故不得云共業生也。此戒始修得。故云非先業思報也。得修等義。如前施福中說也。</p>
<p>或思惟斷<span class='corr'>已</span>下。為見諦唯國得三塗生故。不言見諦斷思惟。既國得三界人天果報。此戒等是人天繫法。得修道解時。斷此繫法。故但云思惟斷也。無漏戒無繫義。故不斷也。</p>
<p>離欲界欲時得斷知<span class='corr'>已</span>下。明此不殺戒。唯繫在欲界。故云離欲界欲時得斷知也。當說。</p>
<p>修定福處有<span class='corr'>已</span>下。釋第三福處也。</p>
<p>修慈是修定福處以下。明就十二門禪等為論者。佛唯偏說慈三昧。是定福處。但今者為明福處義。不論無漏出世間法。故通取有漏禪定。能得果報者。屬定福處也。</p>
<p>以欲界多瞋等<span class='corr'>已</span>下。此中既欲總明取諸有漏定。盡為福處義。故先須釋。所以經中。佛唯說慈。為福處五義也。</p>
<p>得慈方便願與眾生樂<span class='corr'>已</span>下。此明得解觀云。慈三昧中。初但觀一切眾生得樂相未能實與。後時智慧力大。始能漸漸與之。故經云。有緣非自在等義也。若無緣之慈。唯在佛有當說。</p>
<p>名為慈法<span class='corr'>已</span>下。明慈法用。只欲緣無生作與樂法也。</p>
<p>是法或色界繫<span class='corr'>已</span>下。明此慈唯從禪生也。或不繫者。無漏慈也。是為真慈者。此二種慈從禪生。欲明異欲界方便慈。故云名為真也。明方便慈非正禪中生。故<span class='corr'>但</span>欲界繫也。</p>
<p>常隨心行<span class='corr'>已</span>下。明慈屬善數中不害數。故云隨心行也。餘當說。此慈非如五識取五塵。故云無對也。思正造作是業數。此慈乃屬不害數。故云非業也。但與思相應也。餘當說。</p>
<p>或思惟斷<span class='corr'>已</span>下。明此慈是繫法。凡夫修之增梵天道。故思惟斷也。</p>
<p>離色界時得斷知<span class='corr'>已</span>下。前殺戒唯在欲界。故說言離欲時得斷知。今明此是色界法。從禪中生。若聖人修之。亦至遍淨。故云離色界時得斷此繫也。有覺有觀者。據初禪中慈三昧也。次據中間。次據二禪。<span class='corr'>已</span>上或有喜<span class='corr'>已</span>下。初二禪也。或有息者。三禪<span class='corr'>已</span>來也。無息者。第四禪也。此慈三昧凡聖共得也。或樂相應者。三禪<span class='corr'>已</span>來也。或不苦不樂相應者。第四禪也。根本四禪中者。論其生處也。亦過四禪者。明那含亦能乘。此慈生三重處也。慈唯親愛相也。</p>
<p>名為無量<span class='corr'>已</span>下。亦名大名廣也。</p>
<p>問曰<span class='corr'>已</span>下。聊簡也。當說。明慈唯緣一切眾生得樂福德大果。又能生無量福德。故經中多說。慈功德大。所以四無量。亦通名慈性。以慈通故。福大悲行等。比慈則不得大通。故不所為福處。故論言餘者隨從明。餘者但隨從慈心。得名無量處等等義也。當說。</p>
<p>復次<span class='corr'>已</span>下。但慈有五利。餘者則無。以是唯取慈為福處也。當說。</p>
<p>勸導福處者<span class='corr'>已</span>下。次第四福處也。當說。</p>
<p>財福者<span class='corr'>已</span>下。次釋第五也。</p>
<p>問曰<span class='corr'>已</span>下。聊簡也。當說。以俗人多須行財施。故云俗施也。出家人法不得求財。應須法施。故名道施也。</p>
<p>法施者<span class='corr'>已</span>下。釋第六福處。當一一說。</p>
<p>復次舍利弗菩薩摩訶薩欲得五眼<span class='corr'>已</span>下。此中四根通因果。佛眼唯在果。故舉因果二德。勸學波若也。</p>
<p>肉眼見近<span class='corr'>已</span>下。即是論體也。當一一說。上下悉見者。云見地上亦見地下。上地及下地等也。明此天眼所見。非是實見。由是誑法妄見。故修慧眼也。一一當廣說。</p>
<p>菩薩摩訶薩欲以天眼見十方如恒河沙等世間諸佛<span class='corr'>已</span>下。此次舉欲見佛聞法悟解等三事勸學也。</p>
<p>天眼法所見不過三千<span class='corr'>已</span>下。即是論釋也。以波若波羅蜜。無近遠故。此中雖<span class='corr'>但</span>言恒河。而明恒河復恒河也。當說。</p>
<p>問曰<span class='corr'>已</span>下聊簡也。</p>
<p>答曰<span class='corr'>已</span>下。眼天眼是色界四大造色。來在欲界肉眼根中。故是不隱沒無記也。般舟三昧雖通不離欲得而功多天眼以須以色界四大來在根中故雖唯離欲人得而功少也。當一一說。</p>
<p>問曰如上地鈍根<span class='corr'>已</span>下。次聊簡也。明諸禪中生他心智。鈍人雖於二禪中得此智。而不能知初禪所得。利人之心多許。佛心云何可知也。當廣說。</p>
<p>答曰<span class='corr'>已</span>下。有三復次。意釋此初。明以佛神力故能知也。問若爾者。佛神力能宜爾。令一切人悉知。云何此中。乃言令學波若得知也。解言。明以學波若乃因緣故佛始加之。令知如來不迦不可迦故。須有因緣。所以勸學也。第二復次言。佛心如不異菩薩學般若知一切故。說言知佛心也。第三復次言。明希有難事不應知有。唯是佛心及實相法。以學波若。遂得知之故勸學也。</p>
<p>欲聞十方諸佛所說法聞<span class='corr'>已</span><span class='corr'>已</span>下。次舉聞持。與無忘。二種陀羅尼。未勸學也。</p>
<p>問曰<span class='corr'>已</span>下。是論釋也。當一一釋。</p>
<p>復次舍利弗菩薩摩訶薩欲見過去未來諸佛世界<span class='corr'>已</span>下。上但明舉欲見十方諸佛勸學。今次舉欲見世界義勸學也。</p>
<p>問曰若見十方佛<span class='corr'>已</span>下。是論釋也。當說。</p>
<p>答曰<span class='corr'>已</span>下。當一一釋。復次清淨佛國難見<span class='corr'>已</span>下。明諸佛皆有種種國土。如法華云。我淨土不毀而眾見燒盡。以難見應見故。下作深宮喻。明他但見佛麁形相者。不見佛真淨國也。當說。</p>
<p>問曰<span class='corr'>已</span>下。聊簡也。不滅除三昧者。如前論引他經中說者即是。不盡三昧。但翻家不同耳。故前經言。菩薩入不盡三昧盡見過去滅度諸佛也。當說。</p>
<p>答曰此是智慧假名為眼<span class='corr'>已</span>下。前<span class='corr'>已</span>有釋。而此下有兩復次釋。初明比智義。故言智。次明同一實相。故言知也。當說。</p>
<p>復次舍利弗菩薩摩訶薩欲聞十方請佛所說十二部經<span class='corr'>已</span>下。前言欲以天耳聞十方諸佛所說法當學波若。次明欲聞佛說法。乃至菩薩而不忘有當學波若。雖復如此不知此是何法。即是十二部經。故次舉此文。來勸學波若也。後當別廣釋。及出諸家明得名不同。同體異體名義也。若舊時解十二部。或言從事。事理等得名故。立十二部別。師今言。只以體相不同故。有十二部別。十二但隨皆從相別為名也。今<span class='corr'>但</span>略言大有五意。第一翻名。第二出其體相。第三明攝三藏。第四明通大小乘。第五明諸經中。但隨當時所須故。有其十二部者。如說此經時。唯須十部。不須而偈等義也。當釋。</p>
<p>修多羅者。名為法本。祇夜名重誦。和伽陀名不等誦。優陀那名無問曰說。尼陀那名因緣。阿波陀那名譬喻。伊帝越多伽名本事。亦名一竹多迦。亦云如是語亦名界經。界別不同。故云界也。闍陀伽名本生毗佛。略名廣阿浮陀達摩。名未曾有。憂波提舍名論議。如大本經中解也。當一一分別說此。即是第一意也。</p>
<p>諸聲聞等聞與不聞<span class='corr'>已</span>下。明小乘九部。除方廣授記。及為小乘。非是不清之友。故除無問自說。舊如此解。大乘根利故。除因緣譬喻論議三部。師今言。如是並由當時所須。不同此時。只須多種不須餘者故然耳。就十二部論小乘中。亦不具足。自有佛為菩薩說聲聞等。都自不聞。故言有聞不聞也。如下論當說。</p>
<p>先說盡欲聞十方諸佛所說法者<span class='corr'>已</span>下。就此大有二意。一舉經文。二論釋。今即是第二論釋。明論主立論。乘前生起此經來意也。</p>
<p>諸經中直說者名修多羅<span class='corr'>已</span>下。第二出體相也。故成實論文亦言。修多羅是直說相。直說者只是正說。正說法相不合餘因緣。正法相者即是道理法。不假因緣譬喻論議等。但直說法相道理實相等法。故名直說。復不同無同自說。無同自說經但以美妙言辭。讚嘆諸行法等是也。此名本故。大本經中亦言本經。仁王中亦言法本。如重誦如等色。此修多羅義。雖復眾多。總其大歸不過四種。一是三藏中修多羅。二是十二部中別部修多羅。三者謂通修多羅。四者廣略修多羅也。三藏中修多羅者。即為二藏之本。故云修多羅。何等為證。婆沙解云。為未生信者。令生信故。說修多羅藏。<span class='corr'>已</span>信者令持戒故。說毗尼藏。<span class='corr'>已</span>持戒者令生智慧故。說阿毗曇藏。故知此之三藏只以信為本故。修多羅藏得為二藏本也。此是三藏中修多羅。而云是定藏者。乃以此修多羅中多明定。故云定藏也。十二部中修多羅者。<span class='corr'>但</span>交諸經中。非是因緣本事等部。但有直說相者。即屬修多羅部。故如大本經中。為鈍根之。從云。我昔與汝愚無智慧。不能如實見四真諦。是故流轉久處生死。直說此法相。正直說此道理之法。故名直說。亦直說實相。故云直說即屬修多羅部。此是別部修多羅。唯為祇夜作本。故名法本。故涅槃經云。即因本經而說偈言也。留支三藏云。西國作如此釋。同若言唯為祇夜作本者。何故大本經云。從如是我聞。乃至歡喜奉行如是一切名修多羅。師解言。如是者是於信相。故論云。欲入佛法大海信為能入。智為能度。前有信心。眾生來至佛所。佛直為說四諦法<span class='corr'>已</span>此一。</p>
<p>從眾生歡喜奉行者<span class='corr'>已</span>下。時復更有利根眾生來師即因本經。而說偈言。我昔與汝等。不見四真諦等。偈前之一段。即是本經屬修多羅部。前一從聞之歡喜奉行<span class='corr'>已</span>竟。故云從如是我聞乃至奉行也。如是一切名修多羅者。云一切如是奉行直諸者。盡屬修多羅。此是解十二部經中修多羅體別義。故云爾誰言至四十卷。未始名奉行。取此為十二部中修多羅。而言至四十卷。未皆得名修多羅部也。通修多羅者。明教猶理生。理由教顯。文理盡得互為本義。今既因教得理教詮理。故名教為理。本則通以教為修多羅。如此義者。無問一切諸部。皆得名為修多羅。此即是通修多羅。若言至四十卷末一切是修多羅者。但得他通修多羅義。則失十二部中修多羅也。當說。</p>
<p>廣略修多羅者。如十地中金剛藏。初為說六種決定及十地名<span class='corr'>已</span>而住。次為盧舍那但用意加<span class='corr'>已</span>後始為釋迦用身口加於雲臺中說偈等<span class='corr'>已</span>爾時法王加請及解脫月請五請慇懃方乃廣說十地行儀。即以前六種決定及十地名等。以為本分。若依西國。名為修多羅分。此以略為廣本。故名廣略修多羅。亦名先後修多羅也。又如百論第十四法師提婆菩薩所作唯有百借此甚文略義懸後第二十法師婆藪槃陀。此曰天親。始作注廣釋。先以論本置上言修<span class='corr'>妬</span>路<span class='corr'>已</span>下始廣釋。若修<span class='corr'>妬</span>路<span class='corr'>已</span>上即是提婆論本修多羅<span class='corr'>已</span>下。即是天親解釋。此亦以略為廣本故。盡言修<span class='corr'>妬</span>路。此等皆是先後廣略修多羅相也。以此四義統修多羅。亦可為盡耳。</p>
<p>聖謂四阿含<span class='corr'>已</span>下。即明出三藏中。修多羅藏體相義。謂增一中長雜。此四通屬一藏。以為二藏本故。不問直說不直說者。通名修多羅藏。此乃就藏分本義故爾也。</p>
<p>摩訶衍經<span class='corr'>已</span>下。此明諸大乘經中。<span class='corr'>但</span>有直說相者。即屬法本也。</p>
<p>二百五十戒<span class='corr'>已</span>下。此並不論制戒緣起所為事等。但直說制戒事而<span class='corr'>已</span>。如朝[穴/俱]所誦有。但直說二百五十戒心而<span class='corr'>已</span>。是戒本故。屬修多羅部也。</p>
<p>出三藏外<span class='corr'>已</span>下。屬第三明攝三藏義。若十二經則廣三藏則狡。故云攝三藏也。而言出三藏外者一云出此三藏中修多羅藏。經文<span class='corr'>已</span>外餘經中。諸直說者。亦名修多羅。以為分三藏。用修多羅為二藏本。以明別有修多羅藏故。所以於三藏夜更出有別修多羅藏。謂出三藏修多羅藏外。別取諸中有直說相者。為十二部中修多羅。故云出也。明三藏經。唯有三十萬偈九百六十萬言。自此之外有無量經。如大乘經一部。則十萬偈三百二十萬言及諸論等。但交有直說者。即屬修多羅部也。</p>
<p>諸經中偈<span class='corr'>已</span>下。明有二種。一者通。二者別。如言三藏經有三十萬偈。此經法華大雲花首不思議等諸經。各有十萬偈。如是等偈則屬通偈。若如兩偈者則屬別偈。就別偈中。若有本可誦者。即屬祇夜部。若無本可誦者。即伽陀部。以有本可誦故名祇夜。如涅槃中說。即因本經而說誦曰。當知修多羅。唯為祇夜作本也。</p>
<p>九道中受記<span class='corr'>已</span>下。次釋第三部。舊解但言如授彌勒記等。名授記經。今言如記婆羅流支。屈申臂頃入於地獄等。授九道記。並屬授記經。此初先出九道授記緣起。皆有其相也。當說。</p>
<p>辟支佛後世得道<span class='corr'>已</span>下。明此人出無佛世無有於輪下得道義。故云後世也。應明入九道相。今中但有八相闕於神道。而他經云。從齊下入也。當一一說。</p>
<p>一切偈<span class='corr'>已</span>下。次釋兩偈經也。二種偈意。<span class='corr'>已</span>如前說。若使通偈。則通十部。故不須別釋。今此兩偈既是別偈。故須別解。如西國法用者。此之兩偈通名美音辭。如此七言五言六言四言等。要須音韻相着[白/巳]目前法歌嘆法相者。始屬此兩偈經。若如大本經中。因捕鳥因緣。莫輕小罪。以為無殃偈等者。此雖是偈說。但非是為歌嘆法相故。乃是屬於通偈。故還屬因緣因緣經。以是故經家。亦結言是名厄陀那。此既是通偈。屬於十部故。亦不須別釋。故偈義盡通十二部。<span class='corr'>但</span>十二部中。唯取偈說音韻。相着歌謠法相。有重誦不重誦者。為兩偈經二部也。而此中六句者。此以六字為句。故云六句三五悉然。闡陀偈法。一切皆須以四句為偈也。以此字句其數不同。或七或五四三等為句。非是以六五四三等句為一偈。故云多少不定。雖復如此。就此偈中。無同變隻。但令重誦歌謠前法相者。即是祇夜。不重誦者。即屬伽陀。但西國一法有種種名。故亦名路伽也。不同取四字五字為等不等誦義也。當說。</p>
<p>優陀那者<span class='corr'>已</span>下。次釋第五無同自說經也。無同大小乘經。若此法必應須說故如來而自說之。不因人問者。皆屬優陀那經也。</p>
<p>如佛在舍婆提<span class='corr'>已</span>下。次一一出無問自說相之體相也。此中意言。佛但令佛不因人問。自開義端。<span class='corr'>已</span>後雖有人問。相從亦屬優陀那。若佛自說法相名字。而自解釋。如說四諦名。而釋四諦義。因義生義。辨其相貌。如說若諦<span class='corr'>已</span>。云何名苦。謂八苦等。云何生苦所受生處。是中生苦是名生。若如是等屬論義經。釋當一一說。</p>
<p>又如般若波羅蜜品中諸天子讚<span class='corr'>已</span>下。上明三藏中優陀那義。故引比丘白佛及云雜阿含中廣說等義。此中次欲釋大乘中優陀那。故引波若品中。諸天子讚等也。</p>
<p>又如佛涅槃後<span class='corr'>已</span>下。明諸弟子等。抄集佛法。以為品目者。亦屬優陀那。此非如兩偈之。是於通偈也。如言大品有十萬偈。而無兩偈經。此只以一類法為一處。故云品品中有於偈。故云偈也。此既不同他問。而自撰集聚置一處。故屬優陀那。此亦無人問而自作。故屬優陀那也。請有集佛法中。眾妙事等亦然也。當說。</p>
<p>尼陀那者<span class='corr'>已</span>下。次釋第六因緣經也。欲論就因緣中。亦有本事本生等義。本生中亦有本事因緣等義。本事中亦有本生因緣等義。但為所取之意。各有所在。今或為取眾生不取事。但為取事不取生。為唯取因緣不生事等義。故遂有其別。如說本生因緣本事因緣等。悉有因緣。乃屬本生本事經。不屬因緣經。當知所取各自不同故。就相別分十二部。而取以說此因緣事。有為有人同故說。只以所取所為。各自不同故。雖有人問。故說此因緣事。爾時但名因緣經。不名問答論義經。何以然。爾時唯為問因緣故說。但取說因緣義邊。若為作辨明法相意。解釋其相貌所以者。往復問答等。始屬論義經也。因此事制是戒等義亦然也。當說。但交佛法中。一切所說。其有因因緣起事。皆屬尼陀那。如大本經中說云。如諸經偈所因根本。為他演說。以此根本因緣。屬因緣經其偈。即屬偈經。故論云諸經中。偈是名偈經也。</p>
<p>阿波陀那者<span class='corr'>已</span>下。次釋譬喻經也。為法相難明故。取世間相似事相。諸法淺近。語言易解者。隨而說故。皆名阿波陀那。言長阿波陀那者。明譬喻事小長也。大問波陀那者。明譬喻事小大者。明雖長阿含。乃明大譬喻。雖名中阿含。乃明長譬喻。不可以其名中。故令解喻。亦中諸義例然也。</p>
<p>億耳<span class='corr'>已</span>下。明此人耳有二珠。一珠直一千億金。故曰億耳。兩珠堪二十億金。故曰二十億。如上釋。俱為所取不同。此亦有因緣事。今但取其譬邊故。屬波陀那也。</p>
<p>解二百五十戒經中欲阿波陀那<span class='corr'>已</span>下。明戒經中。譬如為欲故制戒。則說為婬欲戒。為美食故制戒。名為美食戒。戒實非欲及美食等。故以為譬喻。故云欲阿波陀那也。</p>
<p>一部菩薩阿波陀那出一部<span class='corr'>已</span>下。明於大乘經中。別出有菩薩譬喻經一部十卷。故云爾也。一云出菩薩譬喻經外。亦更有諸經中譬喻經。故云出一部也。當說。</p>
<p>如是語經者<span class='corr'>已</span>下。次釋第八部。此即是伊帝曰多伽以面國楚下故。亦名一築多迦。若前時翻多。名為如是語。後時翻多為本事也。</p>
<p>有二種下。云結句言我<span class='corr'>已</span>說者。此即明本事義。如言鳩樓秦佛等。前佛時說戒經。乃名為分別空。甘露皷及法鏡等。體不曾異。<span class='corr'>但</span>今說名戒經者。亦即是說本時甘露皷等事竟。此亦屬如是語也。</p>
<p>二者三藏摩訶衍外更有經名一築多迦<span class='corr'>已</span>下。若小乘中為多明定者。屬定藏。明戒律者。屬毗尼藏。明分別知解諸法相者。屬阿毗曇藏。摩訶衍中。經實無量。為廣明得諸法實相得阿耨菩提義故。屬於廣釋。此一築多迦不為明戒定慧。及得菩提等義。但唯說本時。諸事別為一部。不得言出十二部經外。唯得言出三藏等外。故言出三藏摩訶衍外。更有經名。一築多迦如論釋。此是淨飯王。自令出家事等。非是佛三藏。大乘中。令出家事。故云出雖非佛三藏大乘經。而佛因此事說故。亦屬本事經。若磨偷羅國合譬喻本生諸事并戒者。正律心有八十部。此是廣本。若罽賓所行十部者。但於八十部中。略取律心為十部。今十誦行世故除本生阿波陀那等事也。摩伽多羅者。即是阿毗曇處。是分別法句之異名。若云阿毗達磨者。即云無比法也。</p>
<p>有人言目多迦<span class='corr'>已</span>下。一解此是別置一名也。明於三藏摩訶衍中。有明此本事者。亦得別屬本事。故云出也。當一一分別釋。<span class='corr'>已</span>如上說。欲論本事中。亦即有本生義。如妙莊嚴王本事品。明淨眼二子等者。亦即是本生義。<span class='corr'>但</span>為取事不取生。有為取生。有為取生。不取事。各有其意故。唯名本事品。今一築多迦亦爾。唯為取事也。當說。</p>
<p>何等是<span class='corr'>已</span>下。政欲出其事體相也。當說。</p>
<p>以是三因緣故說偈<span class='corr'>已</span>下。明此公子等。前在家時。恣受五欲故。即覺夜短。今日出家修道專精不睡故。則謂夜長。佛言此夜與前時夜一種。<span class='corr'>但</span>汝不寐故。謂夜長也。前在家時。恒乘車馬往反。遊行此處故。不覺路長今既途步疲倦。故謂道長。此道理數。亦不異前也。愚生死長者。此之師子毗婆尸佛時。為婆羅門王。師來至佛所。明大眾為聽法故。無與語者。即自瞋言。此禿輩不識好人不復與。謂何異畜生不者。即應得道。只以愚癡為以此一口業緣故經九十一切作畜生。至今佛出。始來至佛所。亦當得道迹。故佛為說言。愚生死長。此雖是偈說。以非是歌詠之辭音韻相知故。還屬本事經。但屬偈也。當說。如是經不可得云離三藏出摩訶衍但為別出為異部。故云出也。問若因緣本事等偈。還屬因緣本事等。諸經悉然者。亦三文中。八功能經。還屬三文不解言為於三文中。離出八功能故。不得還屬於三文。不於因緣本事等中離出通偈故。此偈得還屬因緣等經也。一解偈等。自屬偈經因緣本事。自屬因緣本事經也。此迦毗羅林者。即是林微尼薗也。</p>
<p>本生經者<span class='corr'>已</span>下。即是闍陀伽經也。此出本生因緣體相也。當說。</p>
<p>廣經者<span class='corr'>已</span>下即是毗佛略經也。地持是彌勒世尊所造。以釋十地云。十一部是聲聞藏。方廣一部。是菩薩藏故。此中言廣經者。名摩訶衍取。謂般若波羅蜜經等者。則與此論合也。若總言十二部經者。則通大小乘。若別論小乘中唯十一部。大乘唯方廣一部。但於方廣部中離出十一部。為聲聞藏。就方廣一部中。自有大乘十二部故。前來論主。解釋修多羅及優陀那等諸經。悉先出三藏阿含中優陀那經體相<span class='corr'>已</span>。則次別出大乘經中優陀那。言如般若波羅品中。諸天子讚等。為大乘中優陀那相。此亦即是第四。明十二部經。通大小乘意也。有人言大小兩乘。既同有九部故。亦得有十二也。今言菩薩。既作如此解。言小乘無十二。至小乘九部中。復無方廣等者。此義亦合地持。而所以同有九部數者。俱是當時隨人所須。當爾時中。各皆須九故。所以同有九部。而九部之中。有無所除。各自不同。此義何佛。此即是第五意也。故經言。我此九部中。隨順眾生說。故知但隨時所須故然也。若言分別大小乘修多羅等義。上<span class='corr'>已</span>說之。師言。經既言以偈頌修多羅。當知唯為祇夜本也。有人言。論既云無同三藏摩訶衍經。但令有直說相者。即屬修多羅。修多羅者。只是本義故。如為此法難解。故作解喻顯之。此法亦是譬喻家本。又亦是直說相後。非是因緣論議等經。何不屬修多羅。乃還屬譬喻。此意為言修多羅。唯是祇夜本故。作如此解耳。若言修多羅。唯為祗夜本。不得作譬喻本者。如二百五十戒等。下既無別偈。不被於誦而名修多羅部。得言修多羅。但為祇夜作本。若言是祗夜本故。得是修多羅者。既是譬喻本故。何非修多羅。當知一切經中。但令有直說相者。即屬修多羅也。云何名直說相。並非是因緣譬喻論議等。但直明法相道理。令人生信悟解者。即是直說相也。問若爾與無問自說經。復有何異。解言。無問自說者。直別自卓亦而言說其妙事。讚嘆法相而<span class='corr'>已</span>。故大本經中。亦言善哉少欲。此中言小乘無問自說經。亦無我無我所。善哉大乘無問自說。亦言諸天子讚嘆。又言諸偈及眾妙事等。當知皆據讚法相辭也。藏本者。十二部中修多羅。亦得為十一部本也。有解言。若作戒定慧為論者。修多羅屬定藏故。唯得為毗曇藏本。若言為未信者生信故。說修多羅者。為取信為本言得為二藏本有此二義也。當釋。</p>
<p>秦言未曾有經<span class='corr'>已</span>下。此中應言阿浮陀達摩。秦言未曾有。但闕此一句但直出此間語如似相濫為此事故束箱注論乃以未曾有錯在毗佛略下明也。此但令明諸未曾有諸事等。悉屬之耳。當廣說。</p>
<p>論議經者<span class='corr'>已</span>下。次釋第十二優波提舍經也。明論有二種。一者辨立法相宗指。名之為論。二者因問答往復。名之為論。此中言問者釋其所以者。明往復之論。又復廣說諸義者。明釋立諸義宗指論也。</p>
<p>如佛說四諦<span class='corr'>已</span>下。明阿難共行弟子。名末田地。末田地共行弟子。名達摩多羅。此人造脩行道地論即是大達摩多羅。佛滅後八百年中。有小達摩多羅。則以五義。釋修多羅。亦名出生涌泉。顯示繩墨。結鬘云。出生諸義故。涌泉者。出義無盡故。繩墨者。分別邪正故。顯爾者。顯示諸義故。結鬘者。貫穿法相故。今言如佛故四諦行等。四諦行謂四聖諦。苦集滅道等。下即是修多羅。後廣釋八苦相等者。屬論議經。此義從修多羅中生故。名出生也。下文等並當一一釋。摩訶衍中。佛說<span class='corr'>已</span>下。次明大乘中優波提舍經也。當說。</p>
<p>具足者有方便力<span class='corr'>已</span>下。正據七地菩薩方便度成就也。當說。亦明優波提舍部。通凡聖所造也。當分別釋。</p>
<p>諸聲聞所不聞者<span class='corr'>已</span>下。釋上十二部經文<span class='corr'>已</span>竟。今次釋上文言。諸聲聞聞所不聞義也。如論說。當一一釋。不可思議解脫經者。即是華嚴等經。諸大乘深經也。當說。</p>
<p>受持者<span class='corr'>已</span>下。論亦有釋云。信故名受。念故名持。此中言奉行為受不失曰持義亦相同也<span class='note-inline'>(此十二部經義當推尋諸經論廣釋)</span>。</p>
</div>
<p class='juan'>大智度論疏第十四<span class='note-inline'>(釋第三十三卷論十二部經說)</span></p>
<div class='div-w'><p>永仁五年七月七日炎天拭汗挍合畢賴瑜<span class='note-inline'>(七十二)</span></p>
<p>智積院方丈文庫之中唯有此一卷即賴瑜和上御所持之本也</p>
<p>安永八年<span class='corr'>己</span>亥夏四月以件御本寫得之訖慈忍</p>
</div></div>
</div><!-- end of div[@id='body'] -->
</body></html>