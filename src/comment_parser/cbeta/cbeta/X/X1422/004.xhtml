<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南石文琇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu187' />南石和尚語錄卷四</p><p class="byline">門人　良玓　等編</p>
<div class='div-other'><a id='mulu188' />
<p class='h1'>偈頌下</p>
<div class='div-other'><a id='mulu189' />
<p class='h2'>佛誕</p><p>纔出胎來便自尊。周行特地弄精魂。渠儂本是風塵客。慎勿當陽叫浣盆。</p>
</div>
<div class='div-other'><a id='mulu190' />
<p class='h2'>石崖</p><p>屹立空中萬仞高。幾人斫額謾徒勞。要知險處平如砥。撒手須親到一遭。</p>
</div>
<div class='div-other'><a id='mulu191' />
<p class='h2'>訪隹仲行</p><p>鹿飲泉頭老作家。如何不肯上龍華。我來相見無言說。問訊燒香便喫茶。</p>
</div>
<div class='div-other'><a id='mulu192' />
<p class='h2'>贈虎丘喜藏主</p><p>扶桑國打禾山皷。海湧峰參臨濟禪。擘破三玄與三要。風搖江柳綠如烟。</p>
<p>毗盧閣下鬼仙詩。四海禪流切要知。看盡元來惟一句。若言一句早成疑。</p>
</div>
<div class='div-other'><a id='mulu193' />
<p class='h2'>寄前永懷觀無我<span class='note-inline'>(時住淨慧菴)</span></p><p>是窻是壁總書心。脫賺平人用計深。露柱堂前開活眼。高山流水有知音。</p>
<p>喝下有賓兼有主。胸中無我亦無人。一千七百陳年話。直截掀翻語路春。</p>
</div>
<div class='div-other'><a id='mulu194' />
<p class='h2'>病中寄奐天章并諸名勝</p><p>身本是空誰受病。病無身受病還空。此時無處存知解。隔岸斜陽映水紅。</p>
<p>石牀烟裊瓦爐香。千聖頭邊較短長。兩口果然無一舌。莫將消息到諸方。</p>
<p>堂堂臨濟下兒孫。重按輕提廓頂門。七穴八穿無味話。何妨嚼碎鶻侖吞。</p>
</div>
<div class='div-other'><a id='mulu195' />
<p class='h2'>贈萬壽達首座</p><p>彈壓叢林氣象新。金毛獅子解翻身。等閑拈出眉間劍。驚倒閻浮主地神。</p>
</div>
<div class='div-other'><a id='mulu196' />
<p class='h2'>贈嚴藏主</p><p>古教照心心自明。莫將粟柄當禾莖。德山只見龍潭老。毒藥醍醐一道行。</p>
</div>
<div class='div-other'><a id='mulu197' />
<p class='h2'>送南維那</p><p>佛未生時下一槌。刻舟求劍不勝遲。脚頭幸有知方眼。肯學尋常擿埴兒。</p>
</div>
<div class='div-other'><a id='mulu198' />
<p class='h2'>心海</p><p>無形無相亦無名。萬象森羅一印明。諸佛難窮深與淺。古今錯喚是滄溟。</p>
</div>
<div class='div-other'><a id='mulu199' />
<p class='h2'>禮應菴和尚遺像</p><p>梅陽特愛老歸宗。能使楊岐正脉通。末代不知先德意。布伽棃下立門風。</p>
</div>
<div class='div-other'><a id='mulu200' />
<p class='h2'>賀琛石隱住菴</p><p>住院住菴無大小。都來只要藥頭靈。祥公不下蓮峰頂。冷語閑言自好聽。</p>
<p>不辭杓柄手親提。入水何妨更入泥。海上士民緣<span class='corr'>已</span>熟。好教一一到曹溪。</p>
</div>
<div class='div-other'><a id='mulu201' />
<p class='h2'>送戩履菴住宣城多寶</p><p>草屋單丁非是陋。千倉萬礎豈為榮。杖頭突出金剛眼。贍部洲中話自行。</p>
</div>
<div class='div-other'><a id='mulu202' />
<p class='h2'>行化途中偶作</p><p>六度門頭第一機。皎如千日晝揚輝。相逢不憚頻頻舉。自是時人會者稀。</p>
</div>
<div class='div-other'><a id='mulu203' />
<p class='h2'>勉習三經<span class='note-inline'>(并引)</span></p><p style="margin-left:1em">洪武十一年　皇上以萬機之暇愍。念吾徒為佛弟子。鮮能精通教典。深究禪學。特頒　睿旨。俾習般若心經金剛楞伽。晝則講演。夜則坐禪。務期曉達。豈非古佛應化而弘宗教者耶。臣僧文琇。誠慮吾徒不能。仰承　聖意。精勤習學。因說七偈以勉焉。</p>
<p>聖皇親受靈山記。手執金輪御萬方。詔諭僧徒令講習。叢林頓覺有輝光。</p>
<p>印心莫讓楞伽妙。蕩相無如般若親。會得三經真的旨。千紅萬紫一般春。</p>
<p>了知緣句非緣句。要識真空本不空。轉得身來堪喫棒。却將消息與君通。</p>
<p>佛法淵源豈易窮。直須日夜痛施功。一朝覰破經頭意。鐵壁銀山有路通。</p>
<p>得旨須令見莫偏。禪非異教教猶禪。羣盲摸象言諸色。究竟何曾得象全。</p>
<p>註釋諸師各本宗。同中有異異中同。但當體取如來意。莫墮尋常死語中。</p>
<p>窮通教典與參禪。是大因緣非小緣。幸遇　聖君能注意。吾徒何事不加鞭。</p>
</div>
<div class='div-other'><a id='mulu204' />
<p class='h2'>看花示楊月軒</p><p>偶來東院一凭闌。紅白花開錦綉團。最愛南泉好言語。時人只作夢中看。</p>
</div>
<div class='div-other'><a id='mulu205' />
<p class='h2'>寄盈藏主</p><p>海雲道人到江上。夜話知兄在海雲。却是八年前會處。真如松下日初曛。</p>
</div>
<div class='div-other'><a id='mulu206' />
<p class='h2'>寄靈源講主</p><p>老來萬事<span class='corr'>已</span>都忘。日月昇沉一任忙。喫飯著衣隨分過。了無心念想西方。</p>
<p>七軸靈文一篆烟。閑房消盡世間緣。夜深燈暗鼠虫出。翻落茶瓢臥榻前。</p>
</div>
<div class='div-other'><a id='mulu207' />
<p class='h2'>江居自述寄元一宗</p><p>平生癡鈍百無能。結得茅茨在釣汀。接脚柴牀榆木枕。夜多一覺到天明。</p>
</div>
<div class='div-other'><a id='mulu208' />
<p class='h2'>江居雜言</p><p>聖皇不忘靈山記。詔起叢林有道僧。高據大牀譚大法。果然續得少林燈。</p>
<p>閑齋獨掩晝沉沉。碧色浮階蘚暈侵。一住江皐今十載。世間誰識道人心。</p>
<p>壁粘祖偈風吹落。簷罥蛛絲雨打開。滿徑綠陰花落盡。門前百鳥不曾來。</p>
<p>一室寥寥秋夜長。悠然獨坐破柴牀。明明有句道不出。江月松風自舉揚。</p>
<p>勸人架屋著閑漢。平地上堆三尺泥。三世如來不知有。養雞意在五更啼。</p>
<p>虎馴當道翟三叔。鬼助開基響大師。一片江光淨如練。倚闌獨立夕陽時。</p>
</div>
<div class='div-other'><a id='mulu209' />
<p class='h2'>次韻答<span class='corr'>蘗</span>菴</p><p>道人行處火燒冰。湊泊那容座主僧。箇是木瓜真種草。光明輝耀劫前燈。</p>
<p>識塵緣影久銷沉。萬境紛紜作麼侵。坐斷古今空佛祖。海風推月到天心。</p>
<p>祖庭觸處蔽風塵。鐵石心腸亦愴神。大展挈綱提領手。也知須是斗南人。</p>
<p>小軒叢竹大江湄。雨足春深笋蕨肥。五彩雲從天外至。一雙鶴向樹頭歸。</p>
</div>
<div class='div-other'><a id='mulu210' />
<p class='h2'>次韻寄慧性泉</p><p>行道匡徒第二頭。茅茨竹榻萬緣休。獻花釋梵來無路。渺渺白雲千頃秋。</p>
</div>
<div class='div-other'><a id='mulu211' />
<p class='h2'>次韻答法性海留別</p><p>坐對圍爐撥冷灰。一聲鴻鴈海邊來。此中不與同人遇。謾把柴門竟夜開。</p>
</div>
<div class='div-other'><a id='mulu212' />
<p class='h2'>寄慶壽獨菴法兄</p><p>丁家寺裏話分携。恰恰黃鶯柳外啼。屆指數來今十載。鬢霜應重似當時。</p>
<p>瞥轉當頭那一機。逢人專勸念阿彌。昔年扁鵲咸陽去。只說偏能治小兒。</p>
<p>弟子編成淨土詩。三千里外寄江湄。聲槌普請師僧看。燁燁虹光射布衣。</p>
<p>秋來吳水不勝清。雲淨燕山月更明。若謂弟兄心不問。也知猶未出常情。</p>
</div>
<div class='div-other'><a id='mulu213' />
<p class='h2'>送僧之徑山<span class='note-inline'>(此偈因緣。寄呂敬夫。故著語於每句之下)</span></p><p>五髻峰高凌碧漢<span class='note-inline'>(千聖仰之不及)</span>。長年不見一人遊<span class='note-inline'>(可知禮也)</span>。道流志氣吞虹蜺<span class='note-inline'>(只恐不是玉)</span>。拄杖穿雲到上頭<span class='note-inline'>(未敢相許)</span>。</p>
<p>石瀨灘頭繫野航<span class='note-inline'>(未是到家時節)</span>。山雲漠漠樹蒼蒼<span class='note-inline'>(好箇消息)</span>。欽師面目分明在<span class='note-inline'>(切忌認驢鞍橋作阿爺下頷)</span>。見得依然未廝當<span class='note-inline'>(玄關更有百千重)</span>。</p>
</div>
<div class='div-other'><a id='mulu214' />
<p class='h2'>題血書楞嚴</p><p>八還辨見七徵心。直向勞生痛處針。於一毫端輕抹過。曉霜紅葉滿東林。</p>
</div>
<div class='div-other'><a id='mulu215' />
<p class='h2'>道山贈周道成</p><p>只在尋常日用中。豈居南北與西東。趙州指出墻外底。何翅高於萬仞峰。</p>
</div>
<div class='div-other'><a id='mulu216' />
<p class='h2'>次韻送盛藏主</p><p>擊碎玄關那一重。千溪萬浦盡朝宗。德山燒却青龍疏。空裏蚊虫弄猛風。</p>
</div>
<div class='div-other'><a id='mulu217' />
<p class='h2'>無鏡</p><p>從來一法何曾立。只箇容成也不留。却笑雙林還有照。尚來臨水自觀頭。</p>
</div>
<div class='div-other'><a id='mulu218' />
<p class='h2'>寄薦嚴蘊道微</p><p>東吳禪法正荒涼。喜見開筵古佛場。無限苾蒭爭聚集。左肩偏覆聽敷揚。</p>
</div>
<div class='div-other'><a id='mulu219' />
<p class='h2'>送有維那</p><p>諸方作者贈維那。饡飯桃花舉更多。萬壽不能循眾例。點茶相送下前坡。</p>
</div>
<div class='div-other'><a id='mulu220' />
<p class='h2'>送茂維那</p><p>雲峰聞得桶篐聲。錯認廚中火板鳴。却笑翠巖猶儱侗。朝來特地笑相迎。</p>
</div>
<div class='div-other'><a id='mulu221' />
<p class='h2'>塑三世佛化人念佛圖</p><p>巍巍相好紫金山。只在尋常一念間。要使人人親敬禮。又煩塑出大家看。</p>
</div>
<div class='div-other'><a id='mulu222' />
<p class='h2'>笑菴贈羅覺悟</p><p>一見花枝便破顏。飲光真是管窺斑。爭如兀坐茅簷下。百鳥不來春晝閑。</p>
</div>
<div class='div-other'><a id='mulu223' />
<p class='h2'>心鏡贈蔡妙靜</p><p>法性爐中親鑄出。信知元不是青銅。廓然瑩徹周沙界。萬象森羅一照中。</p>
</div>
<div class='div-other'><a id='mulu224' />
<p class='h2'>化長明燈</p><p>一椀燈然古佛堂。長年粲粲復煌煌。雖然本自無昏昧。也要當人共發揚。</p>
</div>
<div class='div-other'><a id='mulu225' />
<p class='h2'>宗淵贈海維那</p><p>滄溟浩浩殊深廣。誰道滄溟向此歸。縱是文殊難徹底。夷溪孺子曷能知。</p>
</div>
<div class='div-other'><a id='mulu226' />
<p class='h2'>送疎山盟藏主</p><p>木蛇頭上放無端。鐵壁銀山萬仞寒。一默<span class='corr'>已</span>能輕抹過。三吳百越任盤桓。</p>
</div>
<div class='div-other'><a id='mulu227' />
<p class='h2'>送皎禧二禪人禮峩眉</p><p>普賢朝夕鎮相隨。參禮何勞特遠之。見堠子名能識路。始知元不在峩眉。</p>
<p>峩眉翠掃雨餘天。赤脚波斯鼻孔穿。更待象王雲裏現。依然墮在髑髏前。</p>
</div>
<div class='div-other'><a id='mulu228' />
<p class='h2'>示甫維那</p><p>賜棒罰錢仍出院。却憐興化計何深。向吾未舉先知得。<span class='corr'>已</span>逐流鶯過柳陰。</p>
</div>
<div class='div-other'><a id='mulu229' />
<p class='h2'>示高侍者</p><p>學道先須志趣高。雨簦霜履不徒勞。幸然頂眼明如日。何待北山吹布毛。</p>
</div>
<div class='div-other'><a id='mulu230' />
<p class='h2'>次韻答智門澤天霖</p><p>諸方浩浩播玄風。伯樂歸來萬馬空。不舉蓮花與荷葉。自然越格又超宗。</p>
<p>大開門戶接禪流。那問南州與北州。直截更無些葢覆。白巖雲淨月如鈎。</p>
</div>
<div class='div-other'><a id='mulu231' />
<p class='h2'>送虎丘南侍者之靈谷</p><p>小玉聲中得指南。不虗親見老雲巖。明朝拂袖鍾山去。千里東風一布帆。</p>
</div>
<div class='div-other'><a id='mulu232' />
<p class='h2'>析蘧菴和尚偈。示吳淨完居士</p><p>自心是佛鮮承當。剎剎塵塵放寶光。夜聽松風朝聽雨。寒來向火熱乘涼。</p>
<p>念到心空佛亦忘。更無餘事可思量。柴牀睡覺東方曉。紅日暉暉照竹房。</p>
<p>坐斷自家真淨土。九苞彩鳳丹霄舞。黃面瞿曇非是佛。缺齒老鬍豈為祖。</p>
<p>更於何處覔西方。馬廐牛欄正覺場。潦倒蘧菴剛指註。分明好肉上剜瘡。</p>
</div>
<div class='div-other'><a id='mulu233' />
<p class='h2'>示暹侍者</p><p>與汝往來者是藏。當陽拋出鐵崑崙。等閑一擊百雜碎。半夜陽烏出海門。</p>
</div>
<div class='div-other'><a id='mulu234' />
<p class='h2'>示鎰侍者</p><p>國師三度喚侍者。侍者三回酬國師。不是須彌安芥子。分明芥子納須彌。</p>
</div>
<div class='div-other'><a id='mulu235' />
<p class='h2'>示縫人馬生</p><p>大千沙界一端布。覿面相呈見也麼。好把金刀輕剪破。為吾製取鬱多羅。</p>
</div>
<div class='div-other'><a id='mulu236' />
<p class='h2'>示實維那</p><p>北山為說真實話。道在尋常日用中。化得糧歸仍化炭。翠巖老漢得雲峰。</p>
</div>
<div class='div-other'><a id='mulu237' />
<p class='h2'>送堅維那</p><p>罰錢喫棒匪尋常。鐵石心堅始克當。且喜北山無許事。不須傳說到諸方。</p>
</div>
<div class='div-other'><a id='mulu238' />
<p class='h2'>寄法喜仁敬中</p><p>準高僧寺去譚玄。屈指于今又四年。秋水挼藍山撥黛。封書不用鴈魚傳。</p>
</div>
<div class='div-other'><a id='mulu239' />
<p class='h2'>靜山</p><p>一峰兀兀復巍巍。任爾旋嵐八面吹。劫歷僧祇成又壞。巋然曾不動毫釐。</p>
</div>
<div class='div-other'><a id='mulu240' />
<p class='h2'>送萬壽宗侍者</p><p>禪月機先達此宗。凡情聖解廓然空。南陽三度喚侍者。濕紙將來褁大虫。</p>
</div>
<div class='div-other'><a id='mulu241' />
<p class='h2'>化茶</p><p>入得吾門便喫茶。風流越格也堪誇。雖然用處無多子。領略須還是作家。</p>
</div>
<div class='div-other'><a id='mulu242' />
<p class='h2'>示禧侍者</p><p>饑飡渴飲困來眠。日用頭頭自顯然。報眾巡廊虗揑恠。少林門下本無禪。</p>
</div>
<div class='div-other'><a id='mulu243' />
<p class='h2'>次韻答送祥簡菴和尚</p><p>京畿道俗共懽呼。屹屹泉巖碧漢孤。與奪縱擒全殺活。神機曾不讓孫吳。</p>
<p>師兄妙解服羣公。融會千差到大同。南北東西天地濶。塵塵咸播少林風。</p>
</div>
<div class='div-other'><a id='mulu244' />
<p class='h2'>送承天斆維那</p><p>峩阜曉來雲霮䨴。長洲雨後水漣漪。翠巖堂上笑迎處。畢竟何曾異此時。</p>
</div>
<div class='div-other'><a id='mulu245' />
<p class='h2'>宅心示中維那</p><p>尋常不離一毫端。能所俱忘作麼觀。堪笑神光迷本妙。却從鼻祖持求安。</p>
</div>
<div class='div-other'><a id='mulu246' />
<p class='h2'>送忻藏主</p><p>野水白蓮滄海遠。湖山翠聳碧空寒。渾崙一箇毗盧藏。莫似從前作境看。</p>
</div>
<div class='div-other'><a id='mulu247' />
<p class='h2'>古石</p><p>威音那畔一盤陀。元自天成匪琢磨。若也更論心內外。<span class='corr'>已</span>隨秦[竺-二+乘]過新羅。</p>
</div>
<div class='div-other'><a id='mulu248' />
<p class='h2'>明白菴首座鬀髮表䞋結萬僧緣</p><p>一僧緣結萬僧緣。善法堂前寶網懸。囓鏃一機能倒用。不同契此覔文錢。</p>
</div>
<div class='div-other'><a id='mulu249' />
<p class='h2'>病中偶成</p><p>病裏逢人口嬾開。床頭木枕不曾推。銚烹山茗鑪然栢。童子應門接往來。</p>
<p>淨名臥病毗耶室。佛勑文殊特問安。身毒真丹成話柄。老僧終不被他謾。</p>
<p>一回熱了一回寒。腦痛腰疼骨又酸。欲覔病從何處起。木人拍手舞雲端。</p>
</div>
<div class='div-other'><a id='mulu250' />
<p class='h2'>示管叔純<span class='note-inline'>(正因)</span></p><p>道人<span class='corr'>已</span>達本源心。遇境逢緣克荷任。却笑外邊之遶者。盡成擔草棄黃金。</p>
<p>隨時俯仰與周旋。那假持心常一緣。公暇書經仍念佛。頭頭盡是少林禪。</p>
<p>九衢人馬日奔忙。富貴榮名滿　帝鄉。住得久來心自穩。彌陀觸處放毫光。</p>
<p>昔年相見練溪濆。此日相逢白下門。土榻蒲團松火冷。並無佛法可譚論。</p>
</div>
<div class='div-other'><a id='mulu251' />
<p class='h2'>禮法眼祖師塔</p><p>不撥萬象撥萬象。鷂過新羅十萬程。潭北湘南無覔處。月明潮撼石頭城。</p>
<p>只將明道便為功。見色聞聲不用聾。一切但教仍舊去。言中有響句藏鋒。</p>
<p>地藏指頭親薦得。塵毛剎海露堂堂。江南江北參玄者。窣覩波前聽舉揚。</p>
</div>
<div class='div-other'><a id='mulu252' />
<p class='h2'>送悟長老住崇恩</p><p>住山不易苟如知。歲久應能大有為。藥嶠牛欄煨糞火。至今光耀滿坤維。</p>
</div>
<div class='div-other'><a id='mulu253' />
<p class='h2'>贈髮生</p><p>五蘊山頭荒草盛。歷塵沙劫未消磨。寶刀一舉都除却。也與從前不較多。</p>
<p>兩目昏花<span class='corr'>已</span>少明。耳根閉塞髮鬅鬙。吳生刀鑷精來久。識取箇般癡鈍僧。</p>
<p>髮生脚未跨山門。金鑷聲聲到耳根。好箇為人消息子。不知誰是解知恩。</p>
</div>
<div class='div-other'><a id='mulu254' />
<p class='h2'>山中懷古</p><p>山上鯉魚井底塵。無端費盡老精神。晚生總不能勞擾。慚愧也為同里人<span class='note-inline'>(國一)</span>。</p>
<p>吾宗直截貴亡詮。鷂過新羅萬八千。誰謂寥寥天地內。雲牙過後世無賢<span class='note-inline'>(無上)</span>。</p>
<p>光靴任爾自光靴。開口何曾動齒牙。縱是目機銖兩客。後園茄子<span class='corr'>已</span>開華<span class='note-inline'>(法濟)</span>。</p>
<p>平欺佛祖眇諸方。倒握竹篦誰敢當。殃害子孫無日了。合應盡世貶梅陽<span class='note-inline'>(妙喜)</span>。</p>
<p>月臨溪水碧粼粼。日照孤峰翠色新。喚作祖師玄妙訣。欲投東魯却之秦<span class='note-inline'>(真歇)</span>。</p>
<p>正法眼藏破沙盆。黃河九曲出崑崙。非心非佛又非物。不是興家是滅門<span class='note-inline'>(密菴)</span>。</p>
<p>賜經建閣渾閑事。水到渠成亦未真。獨有舉拳交互處。分明好笑又驚人<span class='note-inline'>(別峰)</span>。</p>
<p>特旨移幢上徑山。時時欲要見慈顏。曾於鷲嶺同聽法。今日重來現世間<span class='note-inline'>(佛照)</span>。</p>
<p>邛州磁碗遂州鉢。價重渾無物比倫。莫道世間人不識。一回拈出一回新<span class='note-inline'>(無準)</span>。</p>
<p>眼生三角似愁胡。恠恠奇奇一解無。慣使三脚驢拽磨。如何也上祖師圖<span class='note-inline'>(藏雲)</span>。</p>
<p>鯨吞海水露珊瑚。挾筞親曾上帝都。千古禪宗如按堵。叢林誰識赤鬚鬍<span class='note-inline'>(雲峰)</span>。</p>
<p>凌霄峰頂棊盤石。斫破幾多人腦門。若只又從言下覔。却成記劍刻舟痕<span class='note-inline'>(寂照)</span>。</p>
<p>只言格物理非常。物格誰知趣更長。不向人前呈半偈。誰知措大會文章<span class='note-inline'>(子韶)</span>。</p>
<p>梵語唐言成一塊。吾家三昧俗人知。從茲更不藏頭角。逢著詩人便獻詩<span class='note-inline'>(濟川)</span>。</p>
</div>
<div class='div-other'><a id='mulu255' />
<p class='h2'>次韻送靈隱秀藏主</p><p>不滯文身與句身。未離西蜀早知津。倒拈即栗逢場用。真是靈山會上人。</p>
</div>
<div class='div-other'><a id='mulu256' />
<p class='h2'>送慈書記</p><p>黃龍怒枕擲雲峰。撞著慈明大脫空。徑塢不拈三頓棒。願言奮力繼高風。</p>
</div>
<div class='div-other'><a id='mulu257' />
<p class='h2'>寄陸覺海</p><p>蚤結長期限<span class='corr'>已</span>圓。住行坐臥總為禪。春風二月婁江上楊柳絲絲盡帶烟。</p>
</div>
<div class='div-other'><a id='mulu258' />
<p class='h2'>贈沈伯祥<span class='note-inline'>(閱華嚴)</span></p><p>眼裏能聞耳裏觀。重重華藏一毫端。善財特地南方去。剛被文殊苦熱謾。</p>
</div>
<div class='div-other'><a id='mulu259' />
<p class='h2'>次韻答野雲講師</p><p><span class='corr'>采</span>雲飛上五峰頭。卞璧陏珠曷與侔。龍象滿堂來競看。越山吳水只空遊。</p>
</div>
<div class='div-other'><a id='mulu260' />
<p class='h2'>次韻答前薦嚴宗竺源</p><p>閑房一榻古城陰。曲几團蒲識此心。名落乾坤今古重。趙州元只住觀音。</p>
</div>
<div class='div-other'><a id='mulu261' />
<p class='h2'>次韻答淨秋江西堂</p><p>閑房古寺樂優游。不落無脩與有脩。却笑鰲山深雪夜。雪峰剛要問巖頭。</p>
</div>
<div class='div-other'><a id='mulu262' />
<p class='h2'>示默藏主</p><p>往來與不往來同。畢鉢羅巖死水中。玄辯樞機空蕩蕩。少林門下路方通。</p>
</div></div>
<div class='div-other'><a id='mulu263' />
<p class='h1'>法語</p>
<div class='div-other'><a id='mulu264' />
<p class='h2'>示傳禪人</p><p>單傳一著。曾無委曲。說無委曲。早是落七落八了也。德山見僧入門便棒。臨濟見僧入門便喝。雖喚作劈面提持。直截分付。正是第一。等拖泥帶水。所以道。便是猶倍句。動目即差違。若問曹溪旨。猶成第二機。雖然。這般根器。今亦罕有。且於日用之中。密密參究。登山渡水。喫飯著衣。語默動靜。莫令斯須有間。直得五欲八風。無入作處。歷歷明明。更無毫髮許為障為礙。亦未為究竟。直須啐地折嚗地斷。大死一番。方能慶快平生。然後入佛入魔。入邪入正。總是平等境界。便解垂手塵勞。應機利物。為末世光明幢矣。</p>
</div>
<div class='div-other'><a id='mulu265' />
<p class='h2'>示桂正真</p><p>父母未生前。那箇是我本來面目。這箇公案。是破生死網之利劍。斷煩惱樹之巨斧。但於折旋俯仰之際。行住坐臥之間。密密參究。頃刻不忘。日久歲深。自然純一。不提自提。不舉自舉。繇頂至踵。通身只是這一箇話頭。到恁麼時。從前塵勞妄想。覔一絲毫起處。了不可得。驀然漆桶底脫。前後際斷。方知大聖原在泗州。雖然。猶有末後一著在。塗菘善女人桂氏正真。宿熏善種。深信<span class='corr'>己</span>躬一事。出紙求開示。因書前語。以貽之。</p>
</div>
<div class='div-other'><a id='mulu266' />
<p class='h2'>示潘正智</p><p>若論此事。猶如太虗。本無形相。豈可以青黃赤白長短濶狹而能比況。本無方所。豈可以奔走馳逐窮討尋覔而能造詣。本無事理。豈可以雄譚博辯眩耀知見而能髣髴。本無玄妙。豈可以利根上器舉一明三而能咂啖。設使於形相泯。方所空。事理亡。玄妙絕處。挨拶得出。亦是弄識神漢。直饒總不恁麼。別有轉身一路。亦是依草附木精靈。雖然。若是得底人。轉轆轆地。自然處處歸源。頭頭合轍。物我一妙。境智一如。盡大地。無纖毫許為障為礙。縱得恁麼。亦未與此事相應在。豈不見。三角禪師示眾云。若論此事。貶上眉毛。蚤<span class='corr'>已</span>蹉過。時麻谷出眾云。蹉過即不問。如何是此事。三角云。蹉過了也。谷便掀倒禪床。三角便打。有如此體裁。方能擔荷此事。如擊石火。如閃電光。豈容擬議。練川潘正智居士。雅號一如。切切偲偲。有擔荷此事之志。必期㘞地一番而後<span class='corr'>已</span>。若㘞地一番。則前之所說。速付丙丁無疑矣。所以道。若人學道道不行。萬般邪境競頭生。智劍出來無一物。明頭未顯暗頭明。且喚甚麼作智劒。有智人前莫舉。無智人前莫說。</p>
</div>
<div class='div-other'><a id='mulu267' />
<p class='h2'>示沈正行</p><p>正法眼藏。自世尊拈花。迦葉微笑。展轉相傳。至於菩提達磨。始以此道傳于此土。乃為初祖。復傳至曹溪。遂枝分派列。彌滿天下。是皆以心傳心。以器授器。曾無毫髮差悞。總是大力量人。目機銖兩。於毫毛未動之先。便能領略。又豈如文字之師。義學之士。章分句析。巧辯曲喻。以為傳授者哉。所以云。我宗無語句。亦無一法與人。後代。法逐時遷。根漸昧劣。遂教令提箇話頭。亦不得<span class='corr'>已</span>而然耳。練川沈正行居士。深信此道。參究趙州和尚無字話。請語為警。因謂曰。這箇無字。是一柄吹毛劍。要將心識所有起滅不停底。如一綟絲相似。一斬斬斷。更不相續。常令歷歷然逈逈然。則本有佛性。不離一念。自然廓爾現前矣。沈正行。宜著精<span class='corr'>采</span>。</p>
</div>
<div class='div-other'><a id='mulu268' />
<p class='h2'>室中勘辨</p><p>師垂語云。道源不遠。在甚麼處　祖師西來。為甚麼事　菩提無樹。誰為立名。</p>
<p>僧問。如何是賓中賓。師云。扶杖傍人門。僧云。如何是賓中主。師云。堂前倚露柱。僧云。如何是主中賓。師云。性命屬他人。僧云。如何是主中主。師云。手握金剛杵。胡覺海居士問。如何是衲僧門下事。師云。你俗人家。如何曉得衲僧門下事。又問。如何是宗門下事。師云。今日忙無暇。與汝說宗門下事。胡擬議。師遂喝出。</p>
<p>一日。師見一僧庭中行過。遂厲聲云。屋簷㘱下來也。僧遂仰望驚懼。師云。鷂子過新羅。</p>
<p>師纔見僧入門。便云。你這踏州縣漢。脚跟下好與三十棒。僧云。某甲話也未問。便蒙賜棒。師云。待你開口。堪作甚麼。僧擬議。師便喝出　僧參。擬展坐具。師云。我這裏無殘羮餿飯。不用使破炊巾。僧云。和尚慈悲受禮。師云。笑倒門前青石幢　僧請問。昔有僧問巴陵和尚。祖意教意。是同是別。巴陵云。雞寒上樹。鴨寒下水。此意如何。師云。你問我。僧云。祖意教意。是同是別。師云。齾瓦鉢破蒲扇。僧云。某甲不會。望和尚慈悲指示。師云。鉢好盛餅。扇好取風。僧擬議。師厲聲云。思而知。慮而解。鬼家活計。出去。</p>
<p>師問侍者云。南陽忠國師。一日三度喚侍者。侍者三度應諾。你還會麼。者云。也只為老婆心切。師云。你恁麼會。國師汗臭氣。也未夢見在。者云。望和尚點破。師云。待鉢盂峰點頭。向汝道。</p>
</div></div>
<div class='div-other'><a id='mulu269' />
<p class='h1'>題䟦</p>
<div class='div-other'><a id='mulu270' />
<p class='h2'>北㵎和尚墨跡為漸藏主題</p><p>吾宗先德。善於詩文者。非以此自多。欲敷暢佛理。曉人心地耳。明教曰。禪伯脩文豈徒爾。要引人心通佛理。此之謂也。今觀薤室和尚答梅坡詩。有云坐到忘言處。蕭然似舊時。正如閙市裏颺碌塼。打著者方知。</p>
</div>
<div class='div-other'><a id='mulu271' />
<p class='h2'>橫川和尚示濵侍者偈。為舟絕海藏主題</p><p>宗師家。得處諦當。見處明白。凡出語言。皆從本有發現。初無意於工拙。故能絕義路。忘情謂。弗容湊泊。近世尊宿。若橫川和尚是也。或謂。師拈提贊示。必岩聳嶽立。務特起以映古。必與務全。是起心作意。安契直指之道。是重誣於師也。舟藏主。以其示濵侍者五偈。請題。因贅鄙見于後云。</p>
</div>
<div class='div-other'><a id='mulu272' />
<p class='h2'>伯淵深法師心經義鏡</p><p>予觀潛溪法師所著心經義鏡。文辭簡要。略諸師之詳。詳諸師之略。折衷眾說。覈歸至理。若引菩提資糧論。證智攝餘度。尤為切當。誠使學者。一觀如揭明鏡。萬象昭然。題為義鏡。不亦宜乎。亦猶吾宗永明和尚。折衷諸宗。而曰宗鏡者焉。是書之行於宗教。豈小補哉。雖然。其中有一字不曾道著。且道。是甚麼字。諸方具擇法眼者。試請指出。</p>
</div>
<div class='div-other'><a id='mulu273' />
<p class='h2'>危內翰宋太史。送哲用明律師序後</p><p>諸宗學者。咸以律為先務。弘律之師。豈易為哉。法入此土可宗者。北臺南山靈芝數人而<span class='corr'>已</span>。律之學難能。又較然矣。用明。解行高。吳越之人。尊為宗師。危內翰素宋太史濂。序以稱美。殆亦宜乎。太史精於佛理。條陳律學。源委尤詳。斯文既傳。柳柳州送濬師之作。不得專美於前矣。用明赴開原。戒壇師範。始識荊因。獲觀二文。故題其後云。</p>
</div>
<div class='div-other'><a id='mulu274' />
<p class='h2'>瓊禪人書雲峰小參語後</p><p>妙喜老祖。在湛堂會中。持茅書雲峰語以自警。湛堂曰。此子。他日必任重致遠。<span class='corr'>已</span>而一住鄮峰。兩坐徑塢。法雨大施。奔走天下奇衲。悅服名公巨儒。道契宸衷。中興臨濟。噫湛堂識見。何其明且驗歟。其猶蕭何識韓信。曾開識葉顒也。今時叢林下衰。雛道人終日游譚無根。詎肯如妙喜。為眾結緣乎。書古語自警乎。余愛瓊禪人。有慕古人之志。故為識于左方。</p>
</div>
<div class='div-other'><a id='mulu275' />
<p class='h2'>束本日墨書金剛經後</p><p>金剛般若。有不可思議不可稱量無邊功德。聞此而信心不逆。尚超恒沙七寶。三時身命。布施之福。況書寫受持讀誦者乎。吳門伊蒲塞束本日。持誦<span class='corr'>已</span>久。茲復書寫。深信般若可知矣。觀者謂。必為當來成佛之緣。豈可與世福相較。殊不知。未舉筆之先。<span class='corr'>已</span>成佛竟。如其不信。試入日光定。問取兜率慈氏。</p>
</div>
<div class='div-other'><a id='mulu276' />
<p class='h2'>題溫日觀書大慧語。寧謐中所藏</p><p>甞讀首楞嚴經。至殺彼身命或食其肉經微塵劫相食相誅猶如轉輪互為高下。不覺毛髮俱竦。今觀妙喜老祖之詞。有云。輪迴近改頭換面。只在霎時中信乎。佛祖。同一舌頭。同一慈愍。末世眾生。但嗜其味。不顧酬償輪轉之苦。恣行殺戮。非但自暴自棄。甘受惡報。其孤佛祖之心多矣。日觀書之。以示人。謐中藏之。時以展玩。得非能契佛祖之心乎。余獲拜觀。故書其後。以識歲月。</p>
</div>
<div class='div-other'><a id='mulu277' />
<p class='h2'>題血書楞嚴經後。胡本澄請</p><p>練川王福源。平昔發心。刺血書首楞嚴經。至第八卷而亡。其友胡本澄。為續書完。復來雙江。永懷再拜請識其後。噫。張方平。前身書楞伽未了。再生續書。酬本願也。今王福源書楞嚴。未了而亡。其友胡本澄續書。而福源不勞再生。而了其願。即於此身。便成真脫矣。本澄。實可謂福源知心友也。若挂劍墓樹。安可同日語哉。</p>
</div>
<div class='div-other'><a id='mulu278' />
<p class='h2'>題血書法華經</p><p>練川諸正智。<span class='corr'>刺</span>血為墨。書寫妙法華經。既完。載拜請題其後。因謂曰。經中有云。藥王菩薩。與二萬菩薩。皆於佛前。作是誓言。惟願世尊。不以為慮。我等於佛滅後。起大忍力。讀誦此經。持說書寫。種種供養。不惜身命。善哉居士。乃是二萬數中菩薩。乘願力而再來者也。不然。何以能於末法之中。起大忍力。不惜身命。<span class='corr'>刺</span>血為墨。書寫此經者耶。雖然。未下金針。未舉毛錐之前。此經元自具足。若向點畫<span class='corr'>已</span>形之後。而見此經。劒去久矣。</p>
</div>
<div class='div-other'><a id='mulu279' />
<p class='h2'>題東山觀主克承傳後</p><p>東山觀主終後。其孫景安。得　太子少師姚公為作傳。仍以師所述淨土經像讚墨跡連于後。裝潢成卷。其意。欲人觀其傳。知吾祖之行業。觀其讚。知傳之言不虗。復來請題其後。余覽傳讚。信乎觀主。有其言而有其行。非尋常學語之流可比得。非是蓮花國中菩薩。乘願力而來。化引迷流。同生淨土歟。不然。何行解卓越。纔三十二歲。而遂長往乎。於戲。法運衰替。僧多汎濫。求如承師者難得。傳謂。近世一人。豈過褒哉。故不辭為書。如左方。</p>
</div>
<div class='div-other'><a id='mulu280' />
<p class='h2'>題慧無盡藏主塔銘後</p><p>沙門者。貴在明佛心宗。行解相應。近世為沙門。或有行無解。或有解無行。或行解俱無。間有行解兼全。渠能明佛心宗者乎。若夫有行有解。而能明佛心宗。中吳慧無盡藏主其人歟。無盡。戒撿冰清。禪誦勤勇。<span class='corr'>刺</span>血書諸大乘經。攻苦敷淡。備行三寶中事。孜孜弗懈。豈非有行乎。學教觀於古庭。聽楞嚴於融室。皆有所入。豈非有解乎。又從行翁於虎丘。究別傳之旨。豈非明佛心宗乎。是三者。出世大丈夫事。無盡既兼而有之。其出生入死。得大自在。固宜然矣。若示身火聚。乃遊戲三昧。灰燼出舍利。乃行之顯驗。豈為異哉。蘧菴法師。狀其行。吾佛幻法兄。銘其塔。誠與蔡邕作郭林宗碑銘無異也。稗沙門觀之。得不其顙有泚。</p>
</div>
<div class='div-other'><a id='mulu281' />
<p class='h2'>題故女居士張氏悼偈卷後</p><p>心之靈妙。不可思議。貫三際而包十虗。含百界而攝萬有。頭頭處處。莫不全彰。剎剎塵塵。何曾有間。世出世間之法。離心之外。豈別有一絲毫可得哉。吳門王本道居士。以其室張氏本寧終後。諸方知識悼偈卷。請著語于後。余遂徧觀。若張氏平昔所行。終後光明。發揚亦盡矣。惟其拭經綿現佛像。鐙燄現瑞相。謂是誠信所感。則不然。若是則心外有法矣。余故證以小偈。頭頭不間。處處非差。心外無法。緜佛燈花。本道。閱大藏究心學。其於佛理。應<span class='corr'>已</span>洞明。當視此以為如何。</p>
</div>
<div class='div-other'><a id='mulu282' />
<p class='h2'>薤室西菴梅洲蒲室四尊宿墨蹟</p><p>經書呪禁術。工巧諸伎藝。盡現行此事。饒益諸羣生。故宗師家。得處親切。見處明白。發為文章詩詞偈頌。至於戲笑怒罵咄嗟棒喝。無非揭示向上一著。誘接來學。豈有他哉。四尊宿遺墨。今中吳萬壽住持象初璿公。寶而藏之在此也。凡展卷者。亦當如是而觀。若祇重其語句合作。字畫得體。正如盲者摸象。但逐其頭尾耳牙鼻足而<span class='corr'>已</span>。安能識象之全體也哉。</p>
</div>
<div class='div-other'><a id='mulu283' />
<p class='h2'>血書華嚴經</p><p>經云。剝皮為紙。析骨為筆。<span class='corr'>刺</span>血為墨。書寫經典。積如須彌。為重法故。不惜身命。且道。如何是法。七處九會佛菩薩所說。是法耶。雲臺寶網。自然出聲。是法耶。五十三知識。為善財所說。是法耶。若是靈利衲僧。便能直下領略。則知七處九會佛菩薩所說。不是法。雲臺寶網自然出聲。不是法。五十三知識為善財所說。不是法。既皆不是法。且畢竟喚甚麼是法。明眼人前。不得錯舉。中吳利濟比丘聞韶。甞典藏靈谷。發心<span class='corr'>刺</span>血。書華嚴大經。用報父母劬勞之恩。余因獲。觀遂為書于卷末。</p>
</div>
<div class='div-other'><a id='mulu284' />
<p class='h2'>血書法華經</p><p>是真精進。是名真法供養如來。中吳清信士顧福敬。誓誦妙法華一萬部。復<span class='corr'>刺</span>指血。書寫此經。且道。是是真精進。非是真精進。是是名真法。非是名真法。須知真精進真法。在未啟口。未舉筆之先。洞然明白。靈山一會。儼然未散。若向聲音字畫求之。鷂子<span class='corr'>已</span>過新羅矣。蘧菴一雨一菴諸尊宿。聲偈以讚。在于別卷。盡是畫蛇添足。徑山恁麼批判。在裏許不在裏許也。是洋瀾左蠡。</p>
</div></div>
<div class='div-other'><a id='mulu285' />
<p class='h1'>小佛事</p><p>淨上座葢棺。一念心清淨。則生死永絕。隨波逐浪句。截斷眾流句。函葢乾坤句。總不勞拈出。</p>
<p>月維那新上座火。綱維<span class='corr'>已</span>經歲月。不是新入叢林。死生大事。苟或未明。且聽。火燄為汝說法。</p>
<p>淨上座火。淨智妙圓。體自空寂。出生入死。如火燒冰。</p>
<p>茂知客火。未悟客塵煩惱。幟茂既了一真。廓清宇宙直得死柴頭。火燄揚真吼。</p>
<p>達性空首座火。鐘樓上念讚。牀脚下種菜。直下了達。生死無礙。性空真火。性火真空。蟭螟吞却須彌峰。</p>
<p>澄藏主火。颺下柴瓣。剎海波澄。了知無佛無祖。誰云有死有生。泥揑金剛雲裏走。筆描菩薩火中行。</p>
<p>江心澤中洲茶。見了幻而悟無生。是第二機。向江心而啟密室。是第三首。且作麼生是第一機。鞏縣茶瓶二箇觜。</p>
<p>前慧日褀曇石鎻龕。稽留峰前親見了幻。左眼八兩。慧日堂上握黑竹篦。右眼半斤。打破生死關。坐斷涅槃路。紫皇按前五色麟。等閑掣斷黃金鎻。</p>
<p>前僧錄司左善世蘧菴和尚茶。轉無上法輪於吳中。如日當午。罄無側影。提毗盧正印於輦下。猶風吹水。自然成紋。鎔凡鍛聖。只在剎那。入死超生。如同遊戲。大眾。還知蘧菴和尚平生妙用處麼。縱橫手面與人別。拈出蒿湯便是茶。</p>
<p>堂司庫行者淨守火。碓坊舂米。是生死岸頭事。廊下報眾。是生死岸頭事。作麼生出得生死。二繇一有。一亦莫守。火裏䳭鷯開笑口。</p>
</div>
<p class='juan'>南石和尚語錄卷四<span class='note-inline'>(終)</span></p>
</div><!-- end of div[@id='body'] -->
</body></html>