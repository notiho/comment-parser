<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南石文琇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />南石和尚語錄卷二</p><p class="byline">門人　復初　廷璨　等編</p>
<div class='div-other'><a id='mulu9' />
<p class='h1'>住徑山興聖萬壽禪寺</p><p>永樂七年四月初六日入寺。</p>
<p>山門。無門法門。一超直入。逐電驊騮追莫及。</p>
<p>佛殿。佛者覺義。覺者何義。頭上是天。脚下是地。</p>
<p>祖堂。拜起收坐具云。祖祖傳持。只這一著。耀古騰今。填溝塞壑。</p>
<p>據室。以拄杖橫按云。只恁麼。早<span class='corr'>已</span>鈍置汝輩了也。更待搖唇鼓舌。堪作甚麼。以拄杖畫一畫。便起。</p>
<p>劄付。權衡佛祖。船筏羣生。兵隨印轉。將逐符行。</p>
<p>山門疏。是家裏人。說家裏話。山茶及時摘。蒲鞋趂晴曬。</p>
<p>指法座。如來座者。一切法空是。看看。平地波濤起。</p>
<p>此香。體鍾九五陽剛。如金如玉。葉覆大千沙界。為葢為雲。名超優鉢曇華。價重甄叔迦寶。焫向寶爐。祝延　皇帝。萬歲萬歲萬萬歲。欽願。壽同百億須彌。福等三千剎海。山如礪河如帶。益固皇圖。五日雨十日風。仰歌　聖化。上首白槌云。法筵龍象眾。當觀第一義。師垂語云。舉不顧即差互。擬思量何劫悟。還有超然獨脫不落此轍者。麼<span class='note-inline'>(此日無問話者)</span>師乃云。如來四十九年說法。不曾道著一字。達磨十萬里西來。何曾遇大乘器。自餘德山臨濟雲門趙州。天下善知識。設大機施大用。盡是青天霹靂。旱地波濤。正眼觀來。不直一笑。雖然。爐鞴之所多鈍鐵。良醫之門足病人。縱是舉一明三。目機銖兩之士。於毫毛未動之先。便解承當。早<span class='corr'>已</span>不堪種草。所以道。言前薦得。猶為滯殻迷封。句下精通。未免觸途狂見。古人為誘接方來。多向第二義門。拋三放兩。一向拖泥帶水。山野曩於智積峰頂。禪月山中。曾開皂角燈心鋪子。聽他要者來買。縱是法堂前草深一丈。終不將佛法當人情。三載之中。於九重城內。日與陶泓毛穎對談。亦不煩略動一念。今到凌霄峰頭。更是不勞心力。何故。幸有吾祖妙喜佛照寂照。舊化儼存。麻三斤乾屎橛。不用提持。黑竹篦碁盤石。何須拈出。人人鼻孔遼天。箇箇腦門著地。行則同行。坐則同坐。自然上古風規。灼爾西來的意。且喜。四海八紘。風恬浪靜。含齒戴髮。盡樂無為。且道。應時及節底句子。作麼生舉。拈起少林無孔笛。等閑吹出萬年懽<span class='note-inline'>(敘謝不錄)</span>。</p>
<p>復舉保壽開堂。三聖推出一僧。保壽便打。三聖云。恁麼為人。瞎却鎮州一城人眼去在。保壽便歸方丈。雪竇顯禪師云。保壽三聖。雖發明臨濟正法眼藏。要且只解無佛處稱尊。當時這僧。若是箇漢。纔被推出。便掀倒禪牀。直饒保壽全機。也較三十里。保壽三聖。發明臨濟正法眼藏。直是斬釘截鐵。爭奈承當者少。雪竇既是權柄在手。便合與這僧雪屈。說甚麼當時。諸人還會麼。若無舉鼎拔山力。千里烏騅不易騎。</p>
<p>當晚小參。十字街頭。紅塵浩浩。孤峰頂上。白雲依依。不是目前法。非耳目之所到。不是靈山拈花之旨。不是少室面壁之機。不可以智知。不可以識識。不可以語言造。不可以寂默通。直得十方無影象。三界絕行蹤。正是黑山下活計。設使掀翻宇宙。打破虗空。坐斷古今。高超物表。也知未出常情。若是通方作者。俊快衲僧。別有出格神機。焉肯循途守轍。現前大眾。自合知時。山野遠離蘇城。來此凌霄峰頂。且道。為甚麼邊事。良久。從前汗馬無人識。只要重論葢代功。</p>
<p>復舉臨濟示眾云。我於先師處。三度問佛法的的大意。三度喫六十棒。如蒿枝拂相似。如今再思一頓。誰為下手。時有僧出云。某甲下手。臨濟拈棒度與。僧擬接。臨濟便打。臨濟大似貧人思舊債。者僧渾若餓狗喫縴[糸*虒]。雪竇道。臨濟放處較危。收來太速。醉我落花天。借他絃管裏。</p>
<p>佛誕上堂。東山五祖演禪師。因僧問云。如何是諸佛出身處。五祖云。東山水上行。圓悟和尚云。天寧則不然。如何是諸佛出身處。薰風自南來。殿閣生微涼。妙喜老祖聞得。當下豁然大悟。五祖圓悟。恁麼提持。鄭州出曹門。妙喜悟去。真州望長蘆。徑山見處。也要諸人共知。諸佛出身處。渾不用思惟。早晨喫白粥。如今肚又饑。</p>
<p>上堂。理契則神。貧女獲衣中之寶。情封則物。力士失額上之珠。五臺山上雲蒸飯。佛殿階前狗尿天。剎竿頭上煎䭔子。三箇胡孫夜簸錢。</p>
<p>上堂。森羅及萬象。一法之所印。前面是鉢盂峰。後面是凌霄峰。中間是佛殿。喚甚麼作一法。良久。國一祖師。元是崑山人。</p>
<p>上堂。馬祖大師道。自從胡亂後三十年。不少鹽醬。此地無金二兩。俗人沽酒三升。</p>
<p>京都回兼謝書記知事。上堂。動若行雲。止猶谷神。既無心於彼此。寧有象於去來。山野去年五月初。赴召入文淵閣。圈點永樂大典。出入禁庭。波波挈挈。繼預大會。蒙賜華嚴大經。動經八月。回來姑蘇訪舊。又過兩月。及到山中。恰值仲春。且道。有心於彼此耶。無心於彼此耶。有象於去來耶。無象於去來耶。靈利衲僧。未言先領。未舉先知。便能伸出佛手。抹過祖關。滅却老胡種族。扶起千古叢林。雖然。　國恩深重。言思莫窮。敬成一偈。以述鄙懷。經從　內府特頒賜。人自九重城裏歸。五髻峰頭春日暖。山林泉石盡光輝。</p>
<p>佛涅槃上堂。不厭生死。不求涅槃。古廟香爐去。一條白練去。熱謾海內參玄士。笑倒階前石敢當。</p>
<p>上堂。知一切法。即心自性。成就慧身。不繇他悟。有智人前莫舉。無智人前莫說。</p>
<p>熈怡先師忌拈香。巴陵下三轉語。苦瓜不堪待客。楊岐作女人拜。家醜何須外揚。徑山這裏。總不與麼。爐香椀茗雖清淡。也勝蒿湯備禮儀。</p>
<p>結制上堂。以大圓覺。為我伽藍。身心安居。平等性智。開眼寐語。護生須是殺。殺盡始安居。會得箇中意。鐵船水上浮。誑諕閭閻。直饒總不與麼。亦未是衲僧行履處。且作麼生是衲僧行履處。長短三期俱莫立。饑來喫飯困來眠。雖然。切忌隨徑山舌頭轉。</p>
<p>上堂。目前無法。意在目前。不是目前法。非耳目之所到。洗硯池頭雲冉冉。埋雞塚上草離離。</p>
<p>上堂。拈拄杖云。國一祖師。向東弗于逮。西瞿耶尼。南贍部洲。北鬱丹越走一遭。却來山僧手裏呈身。子細看來。元是黑漆拄杖。還見麼。縱饒見得分明。也是秦時[車*度]轢鑽。</p>
<p>上堂。舉法眼和尚偈云。見山不是山。見水何曾別。山河及大地。都是一輪月。法眼恁麼。徑山則不然。見山是山見水是水。到處走來。不如家裏。咄。</p>
<p>上堂。舉僧問雲門。不起一念。還有過也無。雲門云。須彌山。者僧無量劫來。著此貼肉汗衫。若不遇雲門作家。誰為脫却。</p>
<p>請藏主侍者。上堂。少林心印。觸處昭彰。衲子生涯。隨時施設。側身對客。原夢度茶。擎叉輥毬。卓牌打地。一一全體全用。著著邁古邁今。十地菩薩尚顢頇。四果聲聞應罔措。徑山這裏。又且不然。含暉亭上望滄溟。凌霄峰頭挹南嶽。</p>
<p>解制小參。諸方提唱。貴在出格。纔陞堂小參。便要舉入門便棒。入門便喝話。望州亭與汝相見話。隔江招手話。見僧便面壁話。直使龍睛鶻。眼莫能窺覰。鶖子目連。安能湊泊。謂有宗師手段。高則高矣。妙則妙矣。其奈法道衰微。利根者少。正如方木逗圓竅。安能脗合。徑山相席打令。看風使帆。不惜帶水拖泥。一任諸方笑恠。久參上士。不在多言。晚進初機。莫嫌苦口。出家人。棄捨父母。不顧奉養。<span class='corr'>已</span>為不孝。是名教之罪人矣。期在悟明心地。續佛慧命。廣度眾生。如是則非但報答今生父母養育。以成大孝。直使累世父母。冤親俱獲解脫。豈小可哉。若只區區碌碌。今日二明日四。戒律不能持。禪定不能習。甚至傷風化玷宗社。非但為名教罪人。亦是法門之罪人矣。一旦生死到來。將何抵敵。捨此報身。難逃淪墜。古人謂。牢獄未是苦。地獄未是苦。袈裟下失却人身。是為苦也。藥石之言。可不銘佩。眾中忽有一箇出來道。長老長老。好合取臭口。山僧只得向明牕下安排。何故。近代三吳并百越。箇般作略眼中稀。</p>
<p>復舉九峰䖍禪師。因僧問。西天夏末。有人得道。此間夏末。還有得道者麼。九峰云。有。僧云。何者是。九峰云。頭戴午夜月。脚踏黃金地。今日忽有問徑山此間夏末有人得道麼。徑山但答云。無。忽更問云。何謂無。便向他道。箇箇眉毛橫眼上。人人鼻孔大頭垂。且道。九峰是。徑山是。便下座。</p>
<p>上堂。秋風涼秋夜長。未歸客思故鄉。誰是未歸客。何處是故鄉。一千七百老古錐。提掇不起。五千四十八卷破古紙。詮註不及。</p>
<p>雙塔壽寧禪寺上塔珠。誦法華經。請陞座。師拈香祝　聖畢。乃云。此法。非思量分別之所能解。惟有諸佛。乃能知之。上是天下是地。喚甚麼作此法。若向這裏領略得去。便見靈山一會儼然未散。其或未然。徑山未免畫蛇添足去也。須知此法頭頭上顯。物物上明。無一塵不是此法顯現之處。無一時不是此法出生之時。所以世尊得之。從兜率降王宮。逾城出家。苦行成道。住世七十九年。說法三百餘會。末後拈花示眾。以正法眼藏。獨付飲光。諸祖得之。各立化庭。共揚法道。或立一心三觀。或說十玄六相。或只直指單傳。或設三玄五位。聖天子得之。仁及四海。化及萬邦。騶虞忽現。而黃河澄清。暘谷來朝。而虞淵入貢。百僚得之。坐朝堂而揚政化。爕陰陽而撫黎庶。金湯吾教。柱石邦家。住持一源禪師得之。不動聲色。檀施雲歸。重修寶塔。不日成之。現前大眾得之。不勞跬步。入此道場。六萬餘言。若建瓴水。施財施力。若見若聞。無不是此法施設。無不是此法圓成。雖然。若喚作此法。則落聖解。不喚作此法。則墮凡情。且作麼生即得。拈拄杖云。拄杖子聞得出來。對眾決斷去也。卓拄杖。無二無二分。無別無斷故。大眾。正恁麼時。因齋慶讚一句。如何舉似。紫旃檀塔六七級。紅菡萏花三四枝。<span class='note-inline'>(敘謝不錄)</span>。</p>
<p>拄地撑天無縫塔。拈來又是一番新。緣因即是了因種。作福須還有福人。阿育建時還逐妄。薩訶禮處亦非真。當陽見得無差別。鐵樹花開別是春。</p>
<p>達磨忌拈香。達大道兮過量。通佛心兮出度。不與凡聖同纏。超然名之曰祖。只如大光和尚。具甚麼見。却道不是祖。甜瓜徹蔕甜。苦瓠連根苦。</p>
<p>佛誕上堂。未出母胎。天左旋地右轉。<span class='corr'>已</span>出母胎。天左旋地右轉。僧問德山密禪師云。佛未出世時如何。山云。河裏盡是木頭船。僧云。出世後如何。山云。這頭踏著那頭軒。良久。相逢說盡平生話。依舊心肝不帶來。</p>
<p>結制上堂。世尊入因沙室。將謂謾人。反謾自<span class='corr'>己</span>。西院商量兩錯。瓜甜徹蔕。瓠苦連根。現前一眾。箇箇是大丈夫漢。不陞兜率。說摩訶衍。不探驪頷。抉摩尼珠。自然超越古今。坐斷報化。凌霄峰頂。白雲揚揚。流止亭前。青松鬱鬱。三世諸佛不知有。歷代祖師不知有。</p>
<p>粧達磨百丈國一三祖師像完。開光明。拈筆示眾云。達磨大師。與大智國一。即今在毫端上現大人相。大眾還見麼。若道見。向甚麼處見。若道不見。蹉過三大祖師。畢竟作麼生。海神知貴不知價。留與人間光照夜。</p>
<p>退院上堂。衲僧行履。如火燒冰。如箭離絃。如雲出岫。如月行天。本無來而無去。曷有象而有形。圓悟老祖辭天寧。有偈云。幻軀將逼縱心年。懶汩塵緣久世間。憑仗護身箇符子。強扶衰疾且歸山。熙怡先師。辭萬壽歸松林。有偈云。幻軀將逼縱心年。松下經行石上眠。珍重北山龍象眾。普通年話幾時圓。山僧今日辭徑山。亦有一偈。雖不能克紹祖父風烈。却自胸中流出。幻軀<span class='corr'>已</span>及縱心年。衰朽仍兼疾病纏。宗教出門媿無補。匡徒合讓後來賢。</p>
</div>
<div class='div-other'><a id='mulu10' />
<p class='h1'>頌古</p>
<div class='div-other'><a id='mulu11' />
<p class='h2'>世尊初生下時</p><p>指天指地獨稱尊。真實之言足可論。薄福闡提還不信。自甘騎馬傍人門。</p>
</div>
<div class='div-other'><a id='mulu12' />
<p class='h2'>疎山造塔</p><p>疎山一片不良心。泰華非高海未深。羅山箇漢是同惡。直欲陷人荊棘林。</p>
</div>
<div class='div-other'><a id='mulu13' />
<p class='h2'>德山托鉢</p><p>不因年老成魔魅。亦非家富小兒嬌。只為趙王心好劒。闔國之人盡帶刀。</p>
</div>
<div class='div-other'><a id='mulu14' />
<p class='h2'>雲門云。世界恁麼廣濶。為甚麼鍾聲披七條</p><p>衲僧從來有大病。藥醫無效為年深。雲門老有通神術。解向膏肓穴上鍼。</p>
</div>
<div class='div-other'><a id='mulu15' />
<p class='h2'>世尊未離兜率。<span class='corr'>已</span>降王宮</p><p>口縫纔開落二三。之乎者也轉非堪。舉頭但看天邊月。風捲蟭螟入海南。</p>
</div>
<div class='div-other'><a id='mulu16' />
<p class='h2'>世尊拈花</p><p>百萬眾前親舉華。無端淨地撒泥沙。飲光尊者破顏笑。水母何曾離得蝦。</p>
</div>
<div class='div-other'><a id='mulu17' />
<p class='h2'>國師三喚侍者</p><p>三呼三應無回互。三應三呼絕正偏。此是神仙真祕訣。灼然父子不相傳。</p>
</div>
<div class='div-other'><a id='mulu18' />
<p class='h2'>溈山有句無句</p><p>遙禮殷勤伸悔謝。胸中端的少靈樞。當時不向溈山去。始是男兒大丈夫。</p>
</div>
<div class='div-other'><a id='mulu19' />
<p class='h2'>南泉心不是佛智不是道</p><p>白鷺下田千點雪。黃鸝上樹一枝花。寥寥獨立乾坤外。更有何人得似佗。</p>
</div>
<div class='div-other'><a id='mulu20' />
<p class='h2'>黃<span class='corr'>蘗</span>汝等諸人盡是噇酒糟漢</p><p>豎起當門放告牌。今朝御史大開衙。可憐抱屈㗸冤者。猶在階邊不上階。</p>
</div>
<div class='div-other'><a id='mulu21' />
<p class='h2'>臨濟坐次麻谷問</p><p>慣跨驊騮競彩舟。當機各自逞風流。揚鞭舞棹人皆見。妙處安知得自繇。</p>
</div>
<div class='div-other'><a id='mulu22' />
<p class='h2'>趙州使得十二時</p><p>使得人間十二時。口開<span class='corr'>已</span>自落人機。眼光爍破四天下。不免渾身墮水泥。</p>
</div>
<div class='div-other'><a id='mulu23' />
<p class='h2'>趙州從殿上過</p><p>殿上殷勤呼侍者。趙州老倒覺心孤。雖然好一殿功德。何事都將臭屎塗。</p>
</div>
<div class='div-other'><a id='mulu24' />
<p class='h2'>青州布衫</p><p>誰無一領七斤衫。倒著橫穿儘自堪。叵耐古人無道理。故來官路販私鹽。</p>
</div>
<div class='div-other'><a id='mulu25' />
<p class='h2'>僧辭趙州</p><p>三關不吝一齊開。白日堂堂任往來。若向封人詢可否。丈夫徒負濟川材。</p>
</div>
<div class='div-other'><a id='mulu26' />
<p class='h2'>趙州問僧甚處來</p><p>雪峰隻眼照天地。趙州鍬子重千鈞。算來總是閑家具。不受方為有智人。</p>
</div>
<div class='div-other'><a id='mulu27' />
<p class='h2'>百丈野狐</p><p>雄峰計劣智全疎。真是深山老野狐。惟運闍黎皮有血。當時便不受塗污。</p>
</div>
<div class='div-other'><a id='mulu28' />
<p class='h2'>甘贄設粥</p><p>南泉甘贄兩閑人。相近相親忘主賓。拂袖打鍋無甚事。却令典座動疑情。</p>
</div>
<div class='div-other'><a id='mulu29' />
<p class='h2'>興化打克賓</p><p>身遭憲罰罷官職。籍沒家私播遠陬。剩得一身空索索。不風流處也風流。</p>
</div>
<div class='div-other'><a id='mulu30' />
<p class='h2'>興化示眾云。今日不用如何若何</p><p>不用如何與若何。出來禮拜<span class='corr'>已</span>誵訛。莫將支遁籠中鶴。喚作山陰道士鵞。</p>
</div>
<div class='div-other'><a id='mulu31' />
<p class='h2'>三聖問雪峰。透網金鱗以何為食</p><p>明中有暗暗中明。海底山頭亦共行。三聖當時機若活。便能日午打三更。</p>
</div>
<div class='div-other'><a id='mulu32' />
<p class='h2'>溈山三種生</p><p>念念紛飛不暫停。猿驅馬躍未縱橫。當頭坐斷無搖動。四海八荒朝上京<span class='note-inline'>(想生)</span>。</p>
<p>萬法皆非向外來。家親往往自為災。于今<span class='corr'>已</span>得和同了。大地山河絕點埃<span class='note-inline'>(相生)</span>。</p>
<p>起滅無休孰解知。水因流急似平夷。髑髏直使能乾盡。方是乾坤未剖時<span class='note-inline'>(流注生)</span>。</p>
</div></div>
<div class='div-other'><a id='mulu33' />
<p class='h1'>舉古<span class='note-inline'>(一十四則)</span></p><p>舉初祖菩提達磨大師。初至梁。因武帝問如何是聖諦第一義。祖云。廓然無聖。帝云。對朕者誰。祖云。不識。帝不契。遂渡江至魏。師云。削跡伐樹未為過。</p>
<p>舉六祖大鑒禪師。因風颺剎旛。二僧對論。一云幡動。一云風動。祖云。不是風動。不是幡動。仁者心動。二僧竦然。師云。大小祖師。為人錯下註脚。合喫三十棒。</p>
<p>舉臨濟玄禪師垂問。有一人論劫在途中。不離家舍。有一人。離家舍不在途中。阿那箇合受人天供養。師云。寐語作麼。</p>
<p>舉福州皷山晏國師。初參雪峰。纔入門。峰搊住云。是甚麼。山釋然契悟。舉手搖舞。峰云。子作道理耶。山云。何道理之有。峰乃撫而印之。師云。臥龍纔奮迅。丹鳳便翱翔。</p>
<p>舉明州翠巖參禪師示眾云。一夏以來。為兄弟東語西話。看翠巖眉毛在也無。長慶稜云。生也。雲門偃云。關。保福展云。作賊人心虗。翠巖芝云。為眾竭力。禍出私門。師云。一隊無孔鐵槌。</p>
<p>舉撫州曹山章禪師。一日聞鐘聲。乃云。阿耶阿耶。僧云。和尚作麼。章云。打著我心。師云。賊不打自招。</p>
<p>舉福州羅山閒禪師。問石霜云。起滅不停時如何。霜云。直須寒灰枯木去。一念萬年去。函葢乾坤去。全清絕點去。山不契。却往巖頭去。如前問。頭云。是誰起滅。山有省。師云。殺人須是殺人劒。</p>
<p>福州長慶安禪師。問百丈云。學人欲識佛。如何是佛。丈云。大似騎牛覔牛。慶云。識後如何。丈云。如人騎牛至家。慶云。未審。始終如何保任。即得相應。丈云。譬牧牛之人。執杖<span class='corr'>視</span>之。勿令犯人苗稼。師云。潭州紙貴。一狀領過。</p>
<p>舉臨濟玄禪師示眾云。有一無位真人。常向汝等諸人面門出入。未證據者看看。有僧出問。如何是無位真人。濟下繩牀搊住云。道道。僧無語。濟托開云。無位真人。是甚麼乾屎橛。師云。前箭猶輕後箭深。</p>
<p>舉五臺秘魔巖和尚。常持一木叉。凡見僧來。遂舉起云。甚麼魔魅。教汝出家。甚麼魔魅。教汝行脚。道得也杈下死。道不得也杈下死。速道速道。師云。我當時若見。謂云放下木杈。向汝道。待他擬議。即抗聲云。甚麼魔魅。教汝與麼。</p>
<p>舉南泉示眾云。王老師賣身去也。還有人買麼。時有一僧出眾云。某甲買。泉云。不作貴不作賤。你作麼生買。僧無對。師云。契券分明。</p>
<p>舉南泉願禪師。因陸亘大夫云。肇法師也甚奇恠。解道。天地同根。萬物一體。泉指庭前牡丹花云。大夫。時人見此一株花。如夢相似。師別指庭前牡丹云。大夫還見此一株花麼。</p>
<p>舉南嶽讓禪師。因僧問。如鏡鑄像。光歸何處。嶽云。大德未出家時相貌。向甚處去。僧云。成後為甚不鑒照。嶽云。雖不鑒照。瞞他一點也不得。師云。喪車後掉藥囊。</p>
<p>舉寂照老祖。見僧入門便云。碁盤石。砍破你腦門。鉢盂池。浸爛你脚板。僧擬答。寂照便喝。師云。著甚來繇。</p>
</div>
<div class='div-other'><a id='mulu34' />
<p class='h1'>拈古<span class='note-inline'>(一十三則)</span></p><p>舉世尊在靈山會上。拈花示眾。是時眾皆默然。唯迦葉尊者。破顏微笑。世尊云。吾有正法眼藏。涅槃妙心。實相無相。微妙法門。不立文字。教外別傳。付囑摩訶迦葉。師云。世尊拈花。人貧智短。迦葉微笑。馬瘦毛長。若云吾有正法眼藏。付囑摩訶迦葉。也是空拳誑小兒。</p>
<p>舉仰山寂禪師。因僧問。法身還解說法也無。山云。我說不得。別有一人說得。僧云。說得底人在甚處。山乃推出枕子。溈山聞乃云。寂子用劒刃事。師云。仰山推出枕子。乞兒伎倆。溈山道。寂子用劒刃事。正是溺愛者不明。妙喜老祖道。妙喜雖則借水獻花。理無曲斷。即今莫有傍不肯底出來。我要問他。推出枕子。還當得法身說法也無。也是驢揀濕處尿。</p>
<p>舉趙州諗禪師。因侍者報大王來也。州云。萬福大王。者云。未到在。州云。又道來也。師云。侍者報客。不知客是何人。趙州蝦為子屈。不覺打失眼睛。且道。徑山恁麼批判。又且如何。巡人犯夜。</p>
<p>舉趙州問新到。曾到此間麼。僧云曾到。州云。喫茶去。或云。不曾到。州亦云。喫茶去。後院主云。為甚麼曾到也云喫茶去。不曾到也云喫茶去。州喚院主。主應諾。州云。喫茶去。師云。有謂。趙州茶九轉透瓶香。殊不知。却是平胃散。醫不得人病。斷不得人命。</p>
<p>舉百丈海禪師。再參馬祖。侍立次。祖目視禪牀角拂子。丈云。即此用。離此用。祖云。爾向後開兩片皮。將何為人。丈取拂子豎起。祖云。即此用。離此用。丈掛拂舊處。祖震威一喝。丈當下大悟。直得三日耳聾。師云。馬祖一喝。百丈耳聾。巨靈擘開泰華。金翅直取龍吞。汾陽昭云。悟去便休。說甚三日耳聾。石門聰云。若不三日耳聾。何得悟去。三臺須要大家催。雪竇顯云。大冶精金。應無變色。休把鄭州棃。喚作青州棗。</p>
<p>舉台州瑞巖彥禪師。每自喚主人翁。復自應諾。乃云。惺惺著。他後。莫受人謾。後有僧到玄沙。沙問。近離甚處。僧云瑞巖。沙云。有何言句示人。僧舉前話。沙云。一等是弄精魂。也甚奇恠。却云。何不且在彼中住。僧云。<span class='corr'>已</span>遷化了也。沙云。而今還喚得應麼。僧無對。師云。驚羣須是英靈漢。敵勝還他獅子兒。這僧只解傳言送語。不能懸崖返擲。非但蹉過瑞巖。亦乃蹉過玄沙。</p>
<p>舉仰山寂禪師。夏末問訊溈山。溈云。子一夏不見上來。在下面作何所務。仰云。某甲在下面。鋤得一片畬。種得一籮粟。溈云。子今夏不虗過矣。仰却問。和尚今夏作得箇甚麼。溈云。日中一食。夜間一寢。仰云。和尚今夏亦不虗過。道了乃吐舌。溈云。寂子何得自傷<span class='corr'>己</span>命。師云。鋤一片畬。種一籮粟。欵出囚人口。日中一食。夜間一寢。兔子不離窠。溈仰父子。纔相見。便要打口皷。直饒說得天雨四花。地搖六震。爭如一默好。</p>
<p>舉徑山國一欽禪師。因馬祖遣人送書到。書中作一圓相。國一發緘見。遂於圓相中。著一點。却封回。後忠國師聞乃云。欽師猶被馬師惑。師云。馬祖無風起浪。國一隨邪逐惡。雖是解弄精魂。未免二俱失利。致使忠國師。道欽師猶被馬師惑。汝諸人。還知落處麼。鵓鳩樹頭啼。意在麻畬裏。</p>
<p>舉郢州芭蕉情禪師示眾云。你有拄杖子。我與你拄杖子。你無拄杖子。我奪却你拄杖子。師云。你有拄杖子。出入得他扶持。你無拄杖子。未免扶籬摸壁。雖說你有你無。且喜不曾失却。芭蕉與麼。用盡自<span class='corr'>己</span>心。笑破他人口。</p>
<p>舉汾州昭禪師示眾云。識得拄杖子。行脚事畢。師拈拄杖云。這箇喚作拄杖子。早是頭上安頭。那堪更云識得行脚事畢。大小汾陽。話作兩橛。</p>
<p>舉鎮州三聖然禪師。問雪峰。透網金鱗。以何為食。雪峰云。待汝出網來。向汝道。三聖云。一千五百人善知識。話頭也不識。峰云。老僧住持事繁。師云。三聖合喫山僧手中拄杖。何故。趕人不要趕上。雪峰可謂沒量大人。得饒人處且饒人。徑山恁麼批判。汝諸人。還會麼。若也未會。拄杖子為汝指出。遂以拄杖卓一下。</p>
<p>舉終南山祖禪師問南泉。摩尼珠人不識。如來藏裏親收得。如何是如來藏。泉云。王老師與你往來者是。祖云。不往來者。泉云。亦是。又問如何是珠。泉召師祖。祖應諾。泉云。去。汝不會我語。祖從此信入。師云。看風使帆。相席打令。還他南泉。爭奈費鹽費醬。今日忽有問徑山。即向他道。汝莫問藏。且識取摩尼珠。或更問如何是摩尼珠。拈棒便打。</p>
<p>舉廬山歸宗常禪師。因小師辭。乃問甚處去。僧云。諸方學五味禪去。宗云。諸方有五味禪。我這裏只有一味禪。僧便問。如何是和尚一味禪。宗便打。僧云。會也會也。宗云。道來道來。僧纔開口。宗又打。師云。五味禪一味禪。總拈向一邊。當時這僧見歸宗擬拈棒。拂袖便行。非但靠倒歸宗。管取話行天下。</p>
</div>
<div class='div-other'><a id='mulu35' />
<p class='h1'>佛祖讚</p>
<div class='div-other'><a id='mulu36' />
<p class='h2'>釋迦出山相</p><p>出山只似入山時。牧女何煩獻乳糜。辛苦幾多都受了。依前鼻孔大頭垂。</p>
<p>塵點劫前成正覺。六年麻麥又何為。白頭翁作三臺舞。辛苦應緣教小兒。</p>
<p>棄却輪王入雪山。何輕其重易其難。生憎平地興波浪。榜樣堪留後世看。</p>
</div>
<div class='div-other'><a id='mulu37' />
<p class='h2'>觀世音菩薩</p><p>涼月耀長空。千江無不現。陽春回大地。萬卉無不至。良哉觀世音。悲願亦如是。微塵國土中。尋聲常救苦。維此閻浮提。音聲為佛事。大士圓通門。示以聞中入。眾生以耳聽。是故逐聲塵。大士以眼聽。特顯圓通理。一根既圓通。六根總無礙。聞與所聞盡。聞性亦無得。非惟無受苦。亦復本無救。聞性既無得。是故常能聞。無苦亦無救。是故常救苦。普告世間人。當作如是解。即能悟圓通。與觀世音等。</p>
<p>椎髻荊釵。提魚出賣。只緣太煞慈悲。現出幾多鬼恠。滯貨于今買者稀。逢人勿索遼天價。</p>
<p>大士發心無始劫。所事如來觀世音。從因感果若持券。故今獲證名不異。十方世界諸眾生。循環生死受諸苦。一稱其名即往救。是故乃有此嘉號。能救之智即機境。所救機境豈離智。維智維境常互融。是故亦曰觀自在。機境元空智亦無。亦無是解及是說。一切眾生苦永離。剎那頓入三摩地。</p>
<p>施十四無畏。泥牛吼月。現三十二應。石臼翻空。眾生有盡。悲願無窮。善財歷百十城。難尋蹤跡。文殊具擇法眼。曷選圓通。垂衣宴坐碧巖中。大千沙界揚慈風。寶瓶楊柳舞春風。鸚鵡翩翩下碧空。補怛洛伽觀自在。為人隨處示圓通。</p>
</div>
<div class='div-other'><a id='mulu38' />
<p class='h2'>草衣文殊</p><p>拈玻璃問無著老。著草衣迎呂惠卿。只有這些兒伎倆。何當七佛祖師名。</p>
<p>頭髮鬆髼身衣蒲。臺山嬴得轉荒蕪。惠卿眼底生花翳。却被人傳作畵圖。</p>
<p>身以蒲纏手執經。等閑出語使人驚。天生伎倆雖奇恠。也只能謾呂惠卿。</p>
</div>
<div class='div-other'><a id='mulu39' />
<p class='h2'>達磨</p><p>西來要覔大乘器。冷坐九年無轉智。覔心不得<span class='corr'>已</span>安心。悞殺神光空斷臂。我昔若見則不然。為渠驀胸搥一拳。若也略能知痛癢。急携隻履回西天。免得分皮又分髓。接響承虗傳直指。延蔓從茲不可圖。殃害兒孫竟無<span class='corr'>已</span>。</p>
<p>一花五葉謾流傳。老子何曾解會禪。不得神光一臂力。應無良計返西天。</p>
<p>眼深鼻大兩眉橫。佛法全無要度生。對却梁王云不識。日輪當午打三更。</p>
<p>渡海浮江作麼生。要傳佛法救迷情。爭知未到支那日。箇箇眉毛眼上橫。</p>
<p>六宗破後入支那。伎倆須知苦不多。道箇一花開五葉。分明平地起風波。</p>
</div>
<div class='div-other'><a id='mulu40' />
<p class='h2'>寒山拾得</p><p>手裏生苕。猶放不下。嬴得埃塵。徧滿華夏。</p>
<p>那一句子。不在思量。擎蕉執筆。鴈過瀟湘。</p>
<p>拾得磨玄玉。寒山把毛錐。擬向萬仞崖。寫此一首詩。雖未形點畵。文<span class='corr'>采</span>光陸離。渴讀即止渴。饑讀即止饑。除却老豐干。知音今有誰。</p>
<p>不是顛狂不是癡。或看經卷或吟詩。閭丘曾被豐干悞。却向枯樁覔兔蹊。</p>
<p>拾得展卷。寒山指月。用無所用。說無所說。惹得豐干饒舌閭丘屈節。謂其起佛見法見。貶向二鐵圍山。也是喚鹿作馬。證龜為鼈。別別別。大洋海底輥紅塵。六月炎天飛白雪。</p>
</div>
<div class='div-other'><a id='mulu41' />
<p class='h2'>朝陽對月</p><p>布衫多年。七花八裂。好趂斜陽。補此一缺。</p>
<p>案上是經。松梢是月。欲覔了時。虗空釘橛。</p>
</div>
<div class='div-other'><a id='mulu42' />
<p class='h2'>九祖伏䭾蜜多為劉仲傑讚</p><p>舍上白光騰。應有大乘器。何為五十年。不言復不履。父母非親誰最親。了知諸佛心即是。那爛陀寺塔婆顛。至今撼地清風起。</p>
</div>
<div class='div-other'><a id='mulu43' />
<p class='h2'>布袋</p><p>靠布袋坐。手<span class='corr'>掐</span>輪珠。袒胸露腹。天下無如。謂是彌勒。有甚憑據。謂非彌勒。轉費分疎。從來本是無形相。誰把丹青畵太虗。</p>
<p>長汀汀上恣遊戲。半似顛狂半似癡。待得這場春夢覺。龍頭花吐<span class='corr'>已</span>多時。</p>
<p>放下布囊仍拄杖。不知立地等何人。分身何翅百千億。自是時流眼少筋。</p>
</div>
<div class='div-other'><a id='mulu44' />
<p class='h2'>政禪師</p><p>心在林泉興在詩。簉羣國土不相宜。莫言世上無知<span class='corr'>己</span>。自有溪邊白鷺鶿。</p>
</div>
<div class='div-other'><a id='mulu45' />
<p class='h2'>白侍郎參鳥窠</p><p>鳥窠棲宿非為險。位鎮江山未是安。八十翁翁行不得。侍郎開眼被佗謾。</p>
</div>
<div class='div-other'><a id='mulu46' />
<p class='h2'>靈雲</p><p>從來了了絕狐疑。大似蓮開夢覺時。謂見桃花方悟道。刻舟記劒不勝遲。</p>
<p>一見桃花早<span class='corr'>已</span>差。若言悟道轉周遮。如今描出成圖畵。失馬尋驢認犢車。</p>
</div>
<div class='div-other'><a id='mulu47' />
<p class='h2'>藥山同李長者共㡧</p><p>藥嶠翻經松樹下。通玄造論土龕中。破臀螺殻舀滄海。折柄笊籬撈北風。</p>
</div>
<div class='div-other'><a id='mulu48' />
<p class='h2'>慈明</p><p>汾陽陷穽禁不殺。楊李門頭恣往來。盆水草鞋安室外。分明死店活人開。</p>
</div>
<div class='div-other'><a id='mulu49' />
<p class='h2'>明覺</p><p>結友蚤逢韓大伯。拂衣抹過老林禪。翠峰乳竇兩山色。直到于今青接天。</p>
</div>
<div class='div-other'><a id='mulu50' />
<p class='h2'>羅漢奕棊圖</p><p>見思<span class='corr'>已</span>斷欲應離。妙用無方孰與齊。却笑浮山柴石老。還從十九路中迷。</p>
</div></div>
<p class='juan'>南石和尚語錄卷二</p>
</div><!-- end of div[@id='body'] -->
</body></html>