<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南石文琇禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu51' />南石和尚語錄卷三</p><p class="byline">門人　良玓　等編</p>
<div class='div-other'><a id='mulu52' />
<p class='h1'>偈頌上</p>
<div class='div-other'><a id='mulu53' />
<p class='h2'>送瑛白石住穹窿</p><p>松源一脉傳來久。木翁端能繼其後。道人蚤得格外機。叢林久俟揚真吼。高提鈯斧居穹窿。叱咤萬象驅雷風。大悲千眼覰莫及。十聖三賢曷敢從。掇轉南辰安向北。六合雲陰萬山黑。覿面施呈有變通。拋出金圈并栗棘。平地忽現釋梵宮。中下之流焉可測。渡河香象解截流。懸崖獅子能返擲。我今說偈聊讚揚。本無言語無商量。二祖當年錯斷臂。達磨何曾來大梁。</p>
</div>
<div class='div-other'><a id='mulu54' />
<p class='h2'>贈善住道人誦法華</p><p>大事因緣離言說。七喻三周謾分別。是馬何曾喚作牛。雲收秋宇家家月。天台一妙談九旬。口開未免沾凡塵。黑非是字白非紙。看不用眼方通神。善住道人冰雪志。靈山昔應受懸記。端坐胡床蜹紫檀。六萬餘言若翻水。最初一句知不知。林鳩啼在斜陽裏。</p>
</div>
<div class='div-other'><a id='mulu55' />
<p class='h2'>次天界全室和尚韻。贈來藏主</p><p>龍河早歲能相從。朝來日出扶桑東。子啐母啄兩時至。須彌粉碎虗空墜。一機超越殊有神。體用既全知見親。出窟於菟嘯林下。乘風俊鶻騰海濵。蟭螟眼中世界[澗-日+活]。一任橫該并豎抹。四七二三不是祖。半滿偏圓亦非法。終日談玄誰動口。空非空兮有非有。抹過他家向上關。佛面從教自百醜。</p>
</div>
<div class='div-other'><a id='mulu56' />
<p class='h2'>送萬壽忻侍者</p><p>雨歇雲林清。風靜萬籟寂。盤膝坐終夜。機智俱<span class='corr'>已</span>息。五更鐘動東方明。突然扣我山房扄。平生氣誼有相合。欲別眷眷難為情。卷衣直上金陵去。落落襟懷絕塵慮。鳳凰臺上肆遐觀。護龍河頭扣玄旨。　九重丹闕天下奇。樓臺金碧相交輝。鍾山秀色聳霄漢。長江東下如龍飛。我亦平生愛登賞。興來幾度携藤杖。病體衰羸不遂行。目送遊踪謾悽悵。豈不見會通侍者辭鳥窠。布毛吹起誠若何。烟熏日炙幾百載。清光照世何其多。</p>
</div>
<div class='div-other'><a id='mulu57' />
<p class='h2'>賀益仲虗住江陰光孝</p><p>妙喜中興臨濟宗。五世傑出熙怡翁。禪師既得親印可。何妨隨處揚真宗。始從天峰啟密室。青山陟覺回春風。近携紙被入光孝。海邦緇素咸景從。揚水波濤滾舌底。應器隨根演真理。慈雲普覆一雨施。草木無情總忻喜。有時倒握黑竹篦。龍睛鶻眼那能窺。青天白日霹靂起。半夜海底金烏飛。棊盤石話喧天地。終古應知播無<span class='corr'>已</span>。江城作偈展賀忱。一聲漁笛沙頭起。</p>
</div>
<div class='div-other'><a id='mulu58' />
<p class='h2'>送恭上人參萬壽瑩中禪師</p><p>德山見龍潭。箇事何曾會。一吹紙燭滅。虗空百雜碎。寬廓見非外。寂寥亦非內。殺活并縱擒。一一無拘礙。獅子百獸王。遊戲得自在。三世佛與祖。藐之若兒輩。道人根性聰。咨詢況不怠。但當拍其肩。自然無向背。迅捷豈玄機。祕密誠三昧。欲見見還難。擬思思莫逮。北山今代雄。妙用誰堪對。直教脫葢纏。初不勞動喙。豁開摩醯眼。深入華藏海。一切但尋常。自有通人愛。</p>
</div>
<div class='div-other'><a id='mulu59' />
<p class='h2'>送萬壽茂知客</p><p>禪必須參道須學。不是現成非造作。直下衝開萬仞崖。頭頭拶入毗盧閣。乳竇曾司大陽客。開口也知應不錯。一任旁觀笑不休。胸中自有超羣略。禪流見得胡為難。回天轉地須臾間。儻隨語脉未忘解。對面自隔千重關。汝今無求我無語。七佛傳來此規矩。瞥向人前恣拍盲。南山起雲北山雨。</p>
</div>
<div class='div-other'><a id='mulu60' />
<p class='h2'>客中有懷。寄留止菴法弟</p><p>止菴遠自　京都歸。殷勤訪我雙江湄。東軒淨掃置特榻。通宵相對情怡怡。提起葛藤截不斷。鐵蒺藜值金剛鑽。五須彌山高何高。四大海水滿非滿。拈却洞山三頓棒。[翟*支]瞎摩醯頂門眼。千聖頭邊掉臂還。明月清風有何限。此心正欲同細論。為眾行乞婁江村。眨眼俄驚<span class='corr'>已</span>旬日。未甞頃刻忘賢昆。茲因便風聊致敬。百里雖遙猶對鏡。定光金地招手時。智者江陵點頭聽。異復異兮奇復奇。寥寥宇宙誰能知。回來擬與重提持。歸心莫向祁川飛。</p>
</div>
<div class='div-other'><a id='mulu61' />
<p class='h2'>寄中竺幻居禪師</p><p>千歲巖前大開士。手面縱橫妙無比。娑婆擲去猶針鋒。妙喜撮來如粟米。多生願力深且堅。要度迷流出生死。不辭播土兼揚塵。豈憚入泥仍入水。玄機妙用有若此。出現人間豈徒爾。普使熱惱俱清涼。拂拂秋風動天宇。佛華自媿渾無能。徒解覔火敲層冰。有時唱出少林曲。紛紛末學誰來聽。千鈞一絲吾祖道。紹續須還真種草。逐塊韓獹似稻麻。咬人獅子何方討。光陰疾速驚波翻。別來又見三剝棗。何時夜雨煑山茶。對床重與論懷抱。</p>
</div>
<div class='div-other'><a id='mulu62' />
<p class='h2'>禪牀歌</p><p>我此禪牀。不屬作造。非竹非木。非土非草。了知無短無長。豈云有大有小。又非濶狹并高低。或坐或眠俱恰好。李白七寶奚須誇。魚容象牙安足道。誰能旋繞行一遭。孰敢當陽解掀倒。明珠產蚌兔懷胎。暹公臭口徒勞開。道為何物又誰證。却言斯是證道媒。歸宗雖則較些子。究竟依然費唇齒。縱饒放下便安穩。未放下時應不是。玉局仙翁尤更癡。要從人借四大為。佛印剛認大千是。無相之相猶成疑。堪嗟幾多老凍儂。指出與我牀非同。非同却也亦非別。如水合水空合空。禪床禪床奇復異。不堪比況曷思議。千七百祖從此來。三世諸佛從此去。禪床禪床異復奇。人人盡有無少虧。曠大劫來不肯坐。自甘途路長驅馳。我今亦不向此坐。向此坐時誠不可。夜來展脚正酣眠。霹靂一聲驚夢破。</p>
</div>
<div class='div-other'><a id='mulu63' />
<p class='h2'>次韻松下一首答蘗菴</p><p>松頭一片月。正照松下經。披衣偶來翻。瓦爐栢烟青。長天露萬象。微風動幽聲。思議不可得。師曠焉解聽。十方空索索。豈獨心境并。馬師踏水潦。汾州詬慈明。俊鷹突雲日。鴈過蕭湘汀。</p>
</div>
<div class='div-other'><a id='mulu64' />
<p class='h2'>古禪歌。追次休居和尚韻</p><p>古禪歌古禪歌。字字句句猶芬陀。今非無兮古非有。佛祖何曾論授受。列五位兮分三玄。拈得鼻孔失却口。直饒滅向瞎驢邊。依然落在他人後。羣盲認象徒捫摸。是誰解脫誰遭縛。擬議不來山萬重。彎弓須是金牙作。女媧斷鰲立四極。歲晚寒花疎寂歷。雲門拄杖化為龍。趙州葫蘆還挂壁。古禪歌真好聽。虗空發笑開金睛。陽春白雪和者寡。老猿啼斷巖松青。</p>
</div>
<div class='div-other'><a id='mulu65' />
<p class='h2'>寄靈隱空叟和尚</p><p>靈山拈花露消息。百萬人天明不得。飲光一笑開微顏。是精識精賊識賊。鼻祖遠汎重溟來。大乘根器何方覔。覔心無處即心安。波斯走入支那國。東南年來此道微。若累九卵猶非危。踞牀提唱豈不有。奔輪朽索焉能羈。冷泉勝絕天下希。慧文曾向其中居。吾兄獨能繼祖武。大開爐鞴提鉗鎚。湖光山色晴雨好。朝鐘暮皷無停時。舌端滾滾波濤湧。棒頭愬愬雷霆飛。有時將身藏北斗。二三四七不知有。石頭土塊寶光騰。萬象森羅獅子吼。轟天裂地原無作。謂是度生全大錯。佛華特地寄伽陀。六月炎天飛雪雹。</p>
</div>
<div class='div-other'><a id='mulu66' />
<p class='h2'>草菴贈錢居士<span class='note-inline'>(參無字話)</span></p><p>威音劫外一莖草。縛成為菴居更好。中間不窄亦不寬。規模非大元非小。石頭謾言含法界。<span class='corr'>已</span>忘其小猶存大。縱云法界即此菴。也是強將情傅會。逢人問道作何色。當門特地栽荊棘。堪笑南陽一國師。開眸走入華胥國。荒田不揀知何憑。萬里無處非惺惺。縱橫妙用解拈掇。依然尚守寒巖青。琴川有士志猛烈。見處超然與人別。丈六金身不用論。瓊樓玉殿何須說。明朗朗兮空寥寥。六牕洞廓無絲毫。千年鐵樹產曇蕚。石人驀地凌雲霄。趙州狗子無佛性。出語<span class='corr'>已</span>知俱是賸。道有道無都掃除。滿盤更把青泥飣。于今此話休重提。饑來喫飯寒來衣。㗸花百鳥絕消息。杜䳌啼在簷松枝。</p>
</div>
<div class='div-other'><a id='mulu67' />
<p class='h2'>次韻答虎丘滅宗和尚</p><p>少室真燈燄將息。此日有誰能續得。瞻風撥草競驅馳。捨妄取真自戕賊。神魚<span class='corr'>已</span>化蒼龍飛。[感*鳥][感*鳥]只向空池覔。渴鹿癡狂認陽燄。迷客首燕趨越國。雲巖機用超玄微。懸崖峭壁非險危。碎珠驪頷豈遭睡。分飡鷹爪寧緣羈。如斯宗匠今古希。度生正合隨方居。不辭老大賈餘勇。輥毬豎拂還拈槌。默照邪禪望風靡。渾如妙喜凌霄時。劒池吞却華藏海。燈籠[跳-兆+孛]跳空中飛。維南有箕北有斗。趙州甲子蘇州有。何時來扣峰頂關。洗耳松風聽雷吼。生公千載今復作。頑石點頭應不錯。莫言學者少當機。寸腹蛇醫還吐雹。</p>
</div>
<div class='div-other'><a id='mulu68' />
<p class='h2'>示徒弟海長老</p><p>古靈歸大中。佛果歸太平。伸出揩背手。錯聽闌雞鳴。一能啟師悟。一得師發明。偉哉二大老。千古流芳聲。汝從鐘阜還。江柳絲絲青。老我無佛法。何慰離別情。紹隆吾祖業。十載親經營。出入冐霜雪。臥起操准繩。匪煩困思慮。孰憚勞其形。竹頭與木屑。莫不知苦辛。久從汙漫遊。未識新戶庭。固當細語汝。還須著眼聽。山門向佛殿。僧堂朝庫廳。一柱對一柱。一甍連一甍。院事既<span class='corr'>已</span>領。汝宜思守成。家業復委付。吾懷坦然平。須彌亦起舞。半夜金烏昇。斷却甘蔗種。笑倒西來僧。</p>
</div>
<div class='div-other'><a id='mulu69' />
<p class='h2'>樂善室贈陳均錫</p><p>孜孜為善而自樂。起念便應成有作。本然之善那屬修。況亦從來非對惡。離修自得方名善。禹顏孔聖猶欽羨。不樂之樂始為樂。笑殺東平謾矜衒。居士<span class='corr'>已</span>知如是意。更究熊峰真旨趣。既不覩惡曾生嫌。亦不觀善加勤措。菩提解脫心無著。生死輪迴豈纏縛。長年一室唯自居。佛來魔來俱不著。若謂本善何勞求。也應未到真無修。莽莽蕩蕩撥因果。不知輥入沉空流。恁麼有時不恁麼。世出世間無取舍。有問誰為樂善人。一掌攔顋便須打。</p>
</div>
<div class='div-other'><a id='mulu70' />
<p class='h2'>次天序和尚韻。贈滋維那</p><p>道人參方不暫閑。那辭露宿并風飡。手胼足胝尚矻矻。南尋雪嶠西溈山。驀知一老一不老。直下灑然銷熱惱。雲峰何曾見翠巖。鐵牛豈食闌邊草。序翁為汝頻提撕。大似工瑟求於齊。佛華潦倒無可說。太湖水濶青天低。</p>
</div>
<div class='div-other'><a id='mulu71' />
<p class='h2'>次虎丘無說和尚韻。贈通藏主</p><p>撥草瞻風事行脚。走徧天涯尋不著。忽然突出拄杖頭。方信從來謾騷屑。無欠無餘同太虗。祖師未必能識渠。木人唱起無聲曲。泥牛拽動黃金犁。禪流直下便休去。推不向前留不住。仰天大笑下雲巖。秋風拂拂生庭樹。</p>
</div>
<div class='div-other'><a id='mulu72' />
<p class='h2'>月海贈楊居士</p><p>蟾蜍飛浴滄溟中。乾坤一箇水晶宮。靈山指與曹溪話。此中深淺那能窮。萬象森羅同一色。上下四維無等匹。縱然挨拶到斯時。光境依前忘不得。恁麼須知非恁麼。拂袖去來何足訝。鐵鞭擊碎珊瑚枝。七八四三俱列下。道人見處能如斯。坐在這裏還成非。長沙踏倒仰山老。千尋波底黃塵飛。</p>
</div>
<div class='div-other'><a id='mulu73' />
<p class='h2'>送思藏主</p><p>道人初入鍾山室。布毛未舉先超軼。道人今登禪月堂。鼻孔眼睛俱打失。如來四十九年中。縱橫說有并談空。青天無雲撒白雨。石上臈月蓮花紅。碧眼黃頭盡拈却。大坐當陽展韜略。一舉三山連六鰲。風前笑倒黃幡綽。</p>
</div>
<div class='div-other'><a id='mulu74' />
<p class='h2'>送遠藏主</p><p>對一說倒一說。六月炎天飛白雪。十方世界空寥寥。三千剎海波濤竭。竹篦話布毛機。一筆勾下何須提。露柱朝來忽發笑。蟭螟昨夜吞須彌。北山雲太湖水。信口道來無不是。背明投暗如稻麻。盡使回光歸自<span class='corr'>己</span>。咄咄咄力圍希。抹過趙州東院西。呈橈舞棹笑奯老。何如留取雙雙眉。</p>
</div>
<div class='div-other'><a id='mulu75' />
<p class='h2'>次韻贈徑山海藏主</p><p>道人歷諸方。所貴在聞道。不辭躡屩并擔簦。豈憚瞻風兼撥草。驀然踢破脚指頭。百億須彌眼中小。五千藏教一字無。三世如來何處討。猗頓忽失富。黃金豈為寶。相逢自有知音知。何待開談始傾倒。阿呵呵好不好。李公喫酒醉張老。泥牛[跳-兆+孛]跳舞三臺。夜半金烏光杲杲。</p>
</div>
<div class='div-other'><a id='mulu76' />
<p class='h2'>示鎧維那</p><p>維那且喜大事畢。白日青天轟霹靂。廓清五蘊空十方。諸佛眾生無可得。應用著著能隨機。輕提重按無差違。火中撥出一輪月。樹頭釣得雙雙魚。北山老矣沒碑記。開眼分明成瞌睡。子來索我贈行篇。抖擻屎腸無覔處。信手援毫信意書。撒出數斛摩尼珠。照天照地發光恠。驚倒西來碧眼胡。</p>
</div>
<div class='div-other'><a id='mulu77' />
<p class='h2'>示謐侍者</p><p>北山初入院。謐禪來執侍。志氣甚不凡。直欲明此事。此事殊易明。初不勞指示。問訊及燒香。頭頭無覆蔽。圓悟聞雞鳴。依然不離位。未知向上機。焉會末後句。要作他家兒。莫墮他圈䙡。盡底俱揭翻。斬新成活計。鍼眼裏[跳-兆+孛]跳。剎竿頭遊戲。三世婆伽婆。盡是眼中翳。笑殺老達磨。西來傳祖意。</p>
</div>
<div class='div-other'><a id='mulu78' />
<p class='h2'>送彧藏主</p><p>以字不成。八字不是。一機忽投。千差自靡。眼頭宇宙既能分。逆順卷舒無的旨。可行則行。可止則止。移南辰換北斗。曷用勞神。裂窠臼碎玄關。不消彈指。三千剎海一毫頭。百億須彌脚跟底。阿呵呵。囉囉哩。明月清風安可比。趙州東壁挂葫蘆。慈明室中橫草履。</p>
</div>
<div class='div-other'><a id='mulu79' />
<p class='h2'>示玓侍者</p><p>國師三喚。侍者三應。謂是啐啄機。猶為佛祖病。當陽坐斷上頭關。臨濟德山來乞命。玓禪志不凡。天姿況清勁。既知教外傳。著著自殊勝。豈惟抹過靈山花。等閑擊碎曹溪鏡。撒土拋沙。摧邪顯正。道人行履合如斯。昨日定兮今不定。</p>
</div>
<div class='div-other'><a id='mulu80' />
<p class='h2'>示律侍者</p><p>神通目犍連。天眼阿那律。祖師向上事。何曾能委悉。<span class='corr'>鳥</span>窠吹布毛。魯祖唯面壁。三昧苦不多。繇來總堪述。臈月蓮花開。半夜日輪出。本自沒商量。何須論得失。叉手立吾前。超然無等匹。壁梭俄化龍。驚倒維摩詰。</p>
</div>
<div class='div-other'><a id='mulu81' />
<p class='h2'>送璨維那</p><p>解心<span class='corr'>已</span>極欠著力。白槌相似那繇得。龍門苟不解憐兒。竹菴豈達箇消息。啐啄未是通神機。草木瓦礫騰光輝。二三四七俱膽碎。百千諸佛無全威。我未曾言汝先契。非類雄峰煩扭鼻。地北天南話大行。馬駒騰踏渾相似。</p>
</div>
<div class='div-other'><a id='mulu82' />
<p class='h2'>示任藏主</p><p>大藏教中奇特事。日用現行常顯示。殫思研精擬欲求。炎炎猛火尋浮漚。九嵕見處何其隘。剛言展軸光千界。投子雲巖謾度量。演出演入非相當。任爾從頭俱抹過。未許全肩能負荷。爭如者也并之乎。文殊普賢俱他奴。</p>
</div>
<div class='div-other'><a id='mulu83' />
<p class='h2'>次韻。送妙藏主遊方。後歸省慶壽獨菴和尚</p><p>舉步踏著長安道。觸境逢緣無不妙。睍睆鶯啼鍾阜松。聯拳鷺宿長洲草。紅吐南薰葵正妖。青點西湖荷葉小。半字滿字莫能詮。萬里碧天紅日杲。北山恁麼為提持。無端累汝成不了。如欲了。歸把老禪急推倒。</p>
</div>
<div class='div-other'><a id='mulu84' />
<p class='h2'>示趣侍者</p><p>原夢度茶無指趣。家家門首長安路。乾坤未剖早回頭。鷂子<span class='corr'>已</span>過新羅去。崖崩石裂先天機。著著直爾超玄微。黃頭碧眼搆不著。龍睛鶻眼安能窺。藏器待時何慶快。矩範先宗毋自懈。霹靂一聲轟禹門。萬里脩途任行邁。</p>
</div>
<div class='div-other'><a id='mulu85' />
<p class='h2'>送里侍者</p><p>淨躶躶。赤灑灑。纔欲承當。便涉知解。一機瞥轉上頭看。萬浦千溪俱渤澥。有不有空不空。堪濟苦厄開盲聾。善侍者拈一塊石。驚倒翠巖真點胸。向上機絕比擬。陵轢古今耀寰宇。摩挱老眼北山頭。要看鵬搏九萬里。</p>
</div>
<div class='div-other'><a id='mulu86' />
<p class='h2'>送妙侍者之　京</p><p>淨智妙圓。本自空寂。逼塞虗空。無蹤無跡。狸奴白牯却應知。三世如來渾不識。道流志氣殊不凡。三喚聲前親薦得。倒拈楖栗上蓬萊。颯颯清風生八極。</p>
</div>
<div class='div-other'><a id='mulu87' />
<p class='h2'>送真侍者</p><p>頭頭俱妙。法法皆真。山河大地。那有纖塵。機先搆得便回去。手頭著著能通神。旋乾轉坤。不勞餘力。利生接物。堪據要津。滅却臨濟正法眼。少林花木回陽春。</p>
</div>
<div class='div-other'><a id='mulu88' />
<p class='h2'>送湧藏主</p><p>往來不往來。是藏不是藏。信口道將來。自然能諦當。直得四七二三。魂飛膽喪。縱饒德山臨濟。棒如雨點。喝似雷奔。至於呈橈舞棹。打地輥毬。弄出千態萬狀。臈月開敷十丈蓮。平地湧出千尋浪。道人祁川來。志氣一何壯。曾不待揚眉。所得超格量。風前笑別拈烏藤。萬里乾坤春浩蕩。</p>
</div>
<div class='div-other'><a id='mulu89' />
<p class='h2'>送蕡維那</p><p>興化打克賓。赤土塗牛嬭。罰錢設饡飯。瑣蛣恒腹蟹。當機一笑俄掀翻。敲空作響胡為難。插翅於菟笑林樾。凌風彩鳳翔雲間。江南二月春正好。頭頭直截無之繞。禪月堂前送別時。一箇黃鸝啼木杪。</p>
</div>
<div class='div-other'><a id='mulu90' />
<p class='h2'>送璞侍者</p><p>代人答話。對客敲牀。方鑿圓枘。那得相當。道流初未入吾室。浩氣直欲摩穹蒼。道流既<span class='corr'>已</span>入吾室。胸中蕩蕩無留藏。便恁麼去。猶涉商量。直忘能所絕情謂。自然著著非尋常。斷索麒麟步天岸。覂駕騄駬馳康莊。妙喜竹篦抝作兩截。番湖滴水普灑八荒。竺乾四七真丹二三。危分險布謾爾誇聯芳。</p>
</div>
<div class='div-other'><a id='mulu91' />
<p class='h2'>送解空律師歸錢唐</p><p>法師初自錢唐來。青山秀拔烟雲開。盛談條章演持犯。辯傾河漢真奇才。邇遐聽受集如坌。利器鈍機咸遂願。異果珍花捷疾持。名香甘露非人獻。聲譽落落聞八紘。疑是南山今再生。為憐末運戒方緩。豈徒愛向人間行。法師今復錢唐去。一錫一瓶隨所住。天竺峰前訪舊遊。蘇臺月落桫欏樹。</p>
</div>
<div class='div-other'><a id='mulu92' />
<p class='h2'>送門侍者之徑山</p><p>不即文字亦不離。開口<span class='corr'>已</span>知成第二。瞥轉機來向上看。別有清風振天地。百丈初參馬簸箕。胸中萬斛皆狐疑。鼻頭喫扭忽知痛。百億日月揚光輝。男兒學道宜奮志。擺尾直如赤梢鯉。等閑一躍透龍門。千峰頂上波濤起。</p>
</div>
<div class='div-other'><a id='mulu93' />
<p class='h2'>錢氏廉貞。刊圓覺疏板薦父母。請題其後</p><p>大圓覺海元澄寂。諸佛眾生不可得。曼殊平地起波濤。薄伽未免成狼藉。如來本起曾無因。況知無我兼無人。四病既離三觀泯。大千何處求纖塵。圭峰老禪太饒舌。無分別中恣分別。以疏註經鈔註疏。炎炎六月飄霜雪。草菴居士龐蘊流。圓覺妙義曾研求。臨終了了心不亂。出生入死何優游。其女孝思尤莫測。經疏命工重板刻。天長地久永流通。用酬生育劬勞德。佛華說偈聊稱揚。謗沉無馤譽金黃。森羅萬象齊起舞。笑倒階前石敢當。</p>
</div>
<div class='div-other'><a id='mulu94' />
<p class='h2'>送訓蒙菴住諸暨寶林</p><p>隨菴尊者吾法兄。全機妙用何縱橫。舌翻波濤筆風雨。聲譽拍肩嵩仲靈。入寂滅來雖<span class='corr'>已</span>久。海內猶聞獅子吼。詵詵弟子盛傳持。星布城隍與休藪。訓師蚤依鍾阜顛。桶篐爆處參得禪。曾蒙吾兄親印可。餘子誰復能爭先。又向冷泉施一默。曷許智知兼識測。五十年中譚不全。四七二三傳不得。從茲話落叢林中。設施不與尋常同。驊騮固當出洼水。鳳凰終是遭樊籠。出處隨緣又隨福。圓悟當年尚歸蜀。寶林非為故鄉榮。也知自可追先躅。老吾客居鳳阜邊。來索贈行無可言。住山慎勿為名利。古人標格宜勉旃。</p>
</div>
<div class='div-other'><a id='mulu95' />
<p class='h2'>次蘧菴和尚韻。示徐福遠</p><p>纔涉思惟非正句。安許耳聞兼眼覰。千聖繇來不可傳。堪笑維摩談不二。直下會得誠差強。自然便達無何鄉。頭頭物物盡成現。了知更不勞<span class='corr'>摶</span>量。鼻直眼橫從此識。面向南辰看北極。借婆帔也拜婆年。騎賊馬兮仍趕賊。三要三玄俱擘破。臨濟德山生按過。莫嫌意氣何更多。大丈夫宜如此作。</p>
</div>
<div class='div-other'><a id='mulu96' />
<p class='h2'>次韻送天界田藏主</p><p>入雲巖室登鳳山。<span class='corr'>已</span>了平生參學志。既能還却犀牛兒。等閑一默酬問字。摩醯正眼頂門開。山河大地無纖埃。那分暗合與明合。從教胡來并漢來。老吾渾沒為人句。傳燈廣燈白魚蛀。笑渠中邑太無端。剛把獼猴六窻喻。</p>
</div>
<div class='div-other'><a id='mulu97' />
<p class='h2'>送深維那</p><p>禪流毗陵來。厥志非小小。佛祖上頭關。一笑盡掀倒。三玄頓擘開。五位亦蕩掃。文殊杳無蹤。普賢何處討。大地風寥寥。十虗日杲杲。桶篐墮猶遲。桃花開匪早。此去宜勉旃。大振少林道。</p>
</div>
<div class='div-other'><a id='mulu98' />
<p class='h2'>送雨知客</p><p>雨夜讀傳燈。窮神俱破墮。咄哉老龍門。還於炭裏坐。禪流切記莫學渠。學渠畢竟非丈夫。從來自握靈蛇寶。肘後況亦懸神符。北山無端與麼道。蚤是全身入荒草。撒手威音那畔行。自有清風來浩浩。</p>
</div>
<div class='div-other'><a id='mulu99' />
<p class='h2'>送閑藏主</p><p>如來四十九年說。大似烏龜喚作鼈。慶喜從頭結集來。又向虗空剛釘橛。柴瓣颺下還未然。竇八布衫都破穿。一氣轉得較些子。饆饠䭔子尤堪憐。道人志氣殊猛烈。東請南詢要分決。叢林作者既親從。北山詎可重饒舌。楊岐正脉猶懸絲。此去未必容閑居。千尺長竿快須把。釣取東海吞舟魚。</p>
</div>
<div class='div-other'><a id='mulu100' />
<p class='h2'>示路侍者</p><p>向上一路。千聖不傳。直下洞達。只在目前。見得分明提得去。千手大悲攔不住。任運旋乾復轉坤。全機出沒無回互。圓悟初見東山時。鐵山萬仞何巍巍。小玉聲中打失鼻。金雞飛上闌杆啼。恁麼恁麼何奇特。眼裏無筋被他惑。擺手毗盧頂[寧*頁]行。方是西來好消息。</p>
</div>
<div class='div-other'><a id='mulu101' />
<p class='h2'>送瑟侍者</p><p>琴瑟箜篌有妙音。若無妙指不能發。含生本住如來家。良導不逢終莫達。所以圓悟參東山。周旋曾不辭艱難。闌雞一唱眼睛活。掉臂直過千重關。煆烹佛祖鉗鎚妙。有用灼然還有照。追風木馬山頭嘶。抱兒石女溪邊笑。道流遠來自霞城。執侍左右殊專精。負吾負汝俱莫論。要看萬里搏鵬程。</p>
</div>
<div class='div-other'><a id='mulu102' />
<p class='h2'>送性藏主<span class='note-inline'>(諱自性。建昌府人)</span></p><p>父母生前那一著。未出盰江<span class='corr'>已</span>了却。入門振錫繞禪牀。無病剛然要求藥。徑山恁麼為提持。黃葉謾止癡兒啼。頂門正眼皎如日。掉頭歸去驊騮馳。秋山蒼蒼秋水碧。一句了然超百億。蛾眉女子鬍鬚長。舜若多神面門赤。</p>
</div>
<div class='div-other'><a id='mulu103' />
<p class='h2'>贈聰藏主</p><p>七穿八穴如來藏。從來只在毫端上。見得分明識得親。究竟依然非諦當。東山道箇鉢囉娘。尺箠剛把虗空量。雲門颺下柴一瓣。炎炎火裏飛清霜。我宗無法無語句。竹篦亦嬾向人舉。終朝兀坐觜盧都。那問負吾并負汝。道流來自金泉湄。胸中浩氣吞虹蜺。繞牀三帀卓然立。徑山更不勞揚眉。露柱燈籠齊稽首。風吹石臼空中走。一著全超曠劫前。釋迦不在然燈後。</p>
</div>
<div class='div-other'><a id='mulu104' />
<p class='h2'>示學藏主</p><p>大藏小藏俱拈却。演出演入那問著。千聖頭邊露一機。瘥病豈假驢䭾藥。笑他德山口謾開。拭瘡疣紙從何來。跛脚韶陽欠敏捷。對一說也徒迂回。賴有東山較些子。畢竟何曾容擬議。當陽道箇鉢囉娘。明月清風播無<span class='corr'>已</span>。幾多絡索都掃除。熊峰面壁輸老鬍。若到徑山門下過。還知居然在半途。道流別自有奇計。肯落他家圈䙡裏。不畜粒米與莖虀。坐斷要津接雲水。</p>
</div>
<div class='div-other'><a id='mulu105' />
<p class='h2'>送地藏主</p><p>地水火風空覺識。徧周沙界無形跡。一顆如來藏裏珠。紙衣脫下親收得。黑月即隱白月現。照古照今光耀炫。白牯狸奴解點頭。三世如來渾不薦。道流昨自吾鄉來。胸吞虹蜺何壯哉。竹篦一抝作兩截。鉢池吸盡生塵埃。秋風瑟瑟動高樹。拄杖穿雲忽歸去。他日人前恣拍盲。五色祥麟天岸步。</p>
</div>
<div class='div-other'><a id='mulu106' />
<p class='h2'>示春藏主</p><p>道人蚤歲來姑蘇。曾侍佛華北山裏。機先曾不待三呼。諸佛頓空無自<span class='corr'>己</span>。柴瓣颺下鍾阜顛。神機出沒何超然。俊鶻翱翔戾碧漢。驊騮騰踏衝飛烟。凌霄峰頂重相見。那論日面與月面。明窻一榻草為茵。飯有黃糧蔬有莧。要識淡中滋味長。好思神鼎并法昌。草屋瓿酒尚誇詫。豈有千倉及萬箱。媿我未能行古道。賴子符合雅為好。相與扶持濟北宗。千古清風彌浩浩。有時拈起黑竹篦。具摩醯眼那能窺。電光影裏驀掣去。峰頂他年恣設施。</p>
</div>
<div class='div-other'><a id='mulu107' />
<p class='h2'>次佛幻法兄和尚韻。示周道祥居士</p><p>真佛安有相。大道元無方。可見及可到。了知非吉祥。東平謾說能為善。思邈徒誇書梵典。當頭一著如未明。究竟皆為隨物轉。如今且莫問如何。放下只在一剎那。回斡天關轉地軸。盡皆繇我非繇他。</p>
</div>
<div class='div-other'><a id='mulu108' />
<p class='h2'>示繪藏主</p><p>道流未離栢山寺。<span class='corr'>已</span>入徑山佛華室。及來燒香打問訊。鼻孔拈得眼睛失。德嶠撞著龍潭時。龍潭只把紙燭吹。一條白棒便胡楦。電砰雨射雷霆飛。箇般伎倆慎勿學。接響承虗轉成錯。掀翻舊轍展新條。渺渺晴空飛一鶚。</p>
</div></div>
<div class='div-other'><a id='mulu109' />
<p class='h1'>偈頌中</p>
<div class='div-other'><a id='mulu110' />
<p class='h2'>洪武壬子夏。予居虎丘。記司山中諸名勝。咸以偈見賀。遂成一首奉答</p><p>海湧峰前一笑間。當機覿面不相謾。仰山夢裏神通妙。積翠胸中藻思寬。拈起布毛明體用。掀翻藏海絕波瀾。幾多鐵眼銅睛漢。一曲陽春和總難。</p>
</div>
<div class='div-other'><a id='mulu111' />
<p class='h2'>賀萬壽中道行藏主</p><p>道人纔入熙怡室。華藏重重盡揭翻。百草頭邊明祖意。一毫端上識根源。龍潭吹滅德山燭。良遂推開麻谷門。肝膽等閑俱裂破。蟭螟吞却鐵崑崙。</p>
</div>
<div class='div-other'><a id='mulu112' />
<p class='h2'>送僧受戒後還華亭</p><p>離心無戒亦無心。平地休栽荊棘林。法解不存塵自盡。妄情纔動業還深。四禪畢竟非成壞。十世何曾有古今。抑下威光重與說。朱涇船子是知音。</p>
</div>
<div class='div-other'><a id='mulu113' />
<p class='h2'>寄獨菴法兄。兼呈西麓和尚</p><p>坐斷寰中更有誰。海雲深處足棲遲。銅頭鐵額言前死。鶻眼龍睛喝下迷。線路放開分內外。牢關把定絕毫釐。那邊別有真消息。只許渾家父子知。</p>
</div>
<div class='div-other'><a id='mulu114' />
<p class='h2'>寄臥佛融室法師</p><p>勝幢高建眾魔摧。白牯狸奴歎善哉。良夜月輪諸暗滅。中流砥柱百川回。上乘禪理詮方著。九會圓譚疏<span class='corr'>已</span>裁。應有南詢童子至。願聞禪指閣門開。</p>
</div>
<div class='div-other'><a id='mulu115' />
<p class='h2'>送年藏主省母</p><p>汀蒲過雨綠芽抽。慈母年來況白頭。本是出家宜割愛。那堪逢景却生愁。負薪底用依盧老。捆屨何須効睦州。撒手到家無物獻。劬勞恩德一時酬。</p>
</div>
<div class='div-other'><a id='mulu116' />
<p class='h2'>賀蘧菴和尚住北禪</p><p>宿承願力擅多聞。蚤悟天台觀行門。千聖頂中施斧鑿。一毛頭上立乾坤。硎山糞火煨黃獨。金殿茶甌對至尊。此日北禪開法席。定應四海象龍奔。</p>
</div>
<div class='div-other'><a id='mulu117' />
<p class='h2'>送福維那再參天全室和尚</p><p>道人法戰龍河後。與奪臨機總自繇。猛虎豈曾飡伏肉。神仙何必待封侯。域中日月縱橫挂。塞外英雄叱咤收。却笑馬師施一喝。無端屋裏販揚州。</p>
</div>
<div class='div-other'><a id='mulu118' />
<p class='h2'>次薦嚴蘭江和尚韻。送夏正因東歸</p><p>一念生時一佛成。恒沙煩惱等閑傾。頭頭盡是毗盧藏。在在皆為極樂城。抹過五時兼五味。掃空三慧及三明。風前唱起還鄉曲。竹杖芒鞋側耳聽。</p>
</div>
<div class='div-other'><a id='mulu119' />
<p class='h2'>次韻答前開原愚仲和尚</p><p>橫陳一榻古禪宮。高致超他五髻峰。拄杖欲拈機盡喪。伽陀纔出義俱空。舟航苦海長迷客。橐籥曹溪欲墜宗。禪不在譚那有病。舌長應笑老黃龍。</p>
</div>
<div class='div-other'><a id='mulu120' />
<p class='h2'>寄天寧顯雪心</p><p>自與毗陵大有緣。度門重啟示單傳。棊盤石話喧天地。篾戾車人脫葢纏。赫赫紅輪消黑暗。雄雄大將據中堅。先師公案登時了。何待廿年三十年。</p>
</div>
<div class='div-other'><a id='mulu121' />
<p class='h2'>借全室和尚韻。悼華嚴瑩中和尚</p><p>見得分明沒點虧。也應只有弟兄知。山塘路上同行處。水竹軒中一笑時。不特泥牛還汗下。直教石女亦心悲。莫言此話無分付。萬象森羅解受持。</p>
<p>解無偏僻行無虧。堪受賢王特見知。道猛初為綱領日。拙菴三宿觀堂時。玄風方振天龍悅。佛日俄傾草木悲。大定本無生滅相。頹綱此去孰扶持。</p>
</div>
<div class='div-other'><a id='mulu122' />
<p class='h2'>次韻寄定山貞松石</p><p>八月秋高月滿空。西來消息與誰通。蛇生繩上還因識。幡動竿頭不是風。能所量忘知見泯。離微根極是非融。松間宴坐蒲團穩。信是超然世少同。</p>
<p>顯出分明自劫空。遊梁歷魏要流通。神弓解破千重甲。鵬翮能搏萬里風。境不起時心不起。理圓融處事圓融。輸他濟北兒孫手。倒用橫拈自不同。</p>
</div>
<div class='div-other'><a id='mulu123' />
<p class='h2'>寄一舟和尚<span class='note-inline'>(時退天寧。歸普照)</span></p><p>老禪出處曷優游。只為從來有一舟。上載便須教下載。入流終不肯隨流。奯公桂棹呈還舞。誠老絲綸擲又收。且喜眾生今度盡。依然歸泊古灘頭。</p>
</div>
<div class='div-other'><a id='mulu124' />
<p class='h2'>月波軒</p><p>只為軒當湖上居。蟾來豈待夜深時。觸瀾不散非為妙。穿水無痕未是奇。投子酬僧殊特達。南泉拂袖涉狐疑。直教光境俱亡了。方與曹溪話合宜。</p>
</div>
<div class='div-other'><a id='mulu125' />
<p class='h2'>送淨心源住崇恩</p><p>捧檄東歸作住持。江城梅子半黃時。單傳門戶如能啟。累世風流便可追。拈出韶陽乾屎橛。揭翻寂照鉢盂池。教他海上參玄者。知得奚家有此兒。</p>
</div>
<div class='div-other'><a id='mulu126' />
<p class='h2'>次韻答報本武菴和尚</p><p>雙鬢皤然老景臨。囅然投枕起蘿陰。宗綱解紐雖非昔。佛日回光在即今。水漲定應船自汎。醯酸還有蜹爭尋。祖翁一片棊盤石。何翅價高逾萬金。</p>
</div>
<div class='div-other'><a id='mulu127' />
<p class='h2'>用韻示別海居士童福宗</p><p>少室門庭未共臨。認陶多是錯為陰。等閑踏著渠非我。奇特商量古到今。說處意根須用絕。覺時夢境曷能尋。野狐種族徒成隊。一角麒麟自糞金。</p>
</div>
<div class='div-other'><a id='mulu128' />
<p class='h2'>寄徑山敬中和尚</p><p>昔同承聘入　皇都。騏驥駑駘曷共途。道業黃楊逢閏歲。神機驕將得靈符。為人慣用山頭鯉。老我徒看屋上烏。聞道室中籌欲滿。其如才俊正奔趨。</p>
<p>天下名山五髻峰。欽承　帝命闡真宗。號頒國一恩同渥。茶盪延和道並隆。井底蓬塵休舉似。南山筀笋好流通。衝樓跨竈猶閒事。絕喜遙同月下風。</p>
</div>
<div class='div-other'><a id='mulu129' />
<p class='h2'>寄松隱唯菴和尚</p><p>問法如雲咳唾酬。東南祖道近逾優。豈唯鑄印即銷印。應是看樓還打樓。四十二門彈指頃。百千三昧一毫頭。諸方作者皆兒戲。不似翁翁輥綉毬。</p>
</div>
<div class='div-other'><a id='mulu130' />
<p class='h2'>悼靈谷隨菴法兄和尚</p><p>妙明心印得真傳。十載　皇都闡化權。擊虎不施三尺箠。釣鰲時下一棬攣。旋嵐遽偃陰涼樹。苦海俄翻般若船。牢落叢林秋日冷。希音誰復奏鯤絃。</p>
</div>
<div class='div-other'><a id='mulu131' />
<p class='h2'>寄承天東堂野舟和尚。求題先人道巖居士傳</p><p>目飛巖電貌含霜。大法元龜佛紀綱。俯仰周旋皆祖意。笑譚怒罵盡文章。趙州老去機尤峻。天瑞傳來道益昌。大施門開無雍塞。先人猶待發幽光。</p>
</div>
<div class='div-other'><a id='mulu132' />
<p class='h2'>次韻答天封密印宗和尚</p><p>鍾阜山頭海湧峰。幾回連榻話先宗。宏機密用難窺測。奕世真傳克紹隆。路轉千盤單騎入。珠穿九曲一絲通。巖頭雪嶠鰲山店。合豎降旗在下風。</p>
</div>
<div class='div-other'><a id='mulu133' />
<p class='h2'>送正維那</p><p>提起金鎚耀日明。百千諸佛膽魂驚。神魚定逐春雷去。彩鳳寧遭鐵網縈。興化棒頭施重罰。翠巖堂上笑相迎。不消謦欬都拈却。雲外青山一帶橫。</p>
</div>
<div class='div-other'><a id='mulu134' />
<p class='h2'>示興藏主</p><p>空劫<span class='corr'>已</span>前一段事。明明動植共宣揚。彩鴻戞漢橫秋影。丹桂含風吐晚香。大藏固知詮不及。祖師猶是錯論量。道人胸次機輪活。化腐為奇別有方。</p>
</div>
<div class='div-other'><a id='mulu135' />
<p class='h2'>次韻答前崇聖性源和尚瑀書記禧藏主</p><p>笑別常人棄却山。翩翩野鶴自東還。全機妙用誰能測。一種高風孰敢攀。慶喜無端分八藏。黃龍特地立三關。嗟予老不能忘世。塵土奔馳覺厚顏。</p>
</div>
<div class='div-other'><a id='mulu136' />
<p class='h2'>示機藏主</p><p>東山道箇鉢囉娘。杲日揚輝洞十方。遮表二詮渾莫及。君臣五位曷相當。機先坐斷千差路。頂後常輝萬里光。一著更能超列祖。木瓜枝上覺花香。</p>
</div>
<div class='div-other'><a id='mulu137' />
<p class='h2'>送銘首座之杭</p><p>小玉聲中得路歸。揭翻藏海顯全提。不施一喝分賓主。脫略羣機絕悟迷。丹鳳定應翔碧漢。蒼龍安肯困淤泥。春風西子湖頭路。白鳥雙雙度柳堤。</p>
</div>
<div class='div-other'><a id='mulu138' />
<p class='h2'>送澤維那</p><p>一聲佛下一聲槌。正是虗空粉碎時。露柱燈籠齊起舞。木人石女盡掀眉。智如鶖子應難測。辯似空生謾度思。相送不煩重指示。秋風淅淅黍離離。</p>
</div>
<div class='div-other'><a id='mulu139' />
<p class='h2'>示崧維那</p><p>師資緣遇信非輕。豈比尋常世俗情。不是克賓心自肯。也知興化令徒行。石人頷下鬚方出。鐵樹枝頭果<span class='corr'>已</span>成。我既入泥仍入水。闍黎道眼合須明。</p>
</div>
<div class='div-other'><a id='mulu140' />
<p class='h2'>送紀維那</p><p>選佛場中曾法戰。不勞叱咤定封疆。萬方烽燹俱消殞。六聚魔軍悉遁藏。徹底明宗猶第二。透峰見性也尋常。龍泉未出豐城匣。<span class='corr'>已</span>有寒光射斗傍。</p>
</div>
<div class='div-other'><a id='mulu141' />
<p class='h2'>送楙維那</p><p>宣州一箇木瓜種。接影連輝徧八荒。洞裏碧桃難並茂。月中丹桂合同芳。壽山雨潤根應活。崑阜風清花<span class='corr'>已</span>香。佇看他年成大器。叢林千古作陰涼。</p>
</div>
<div class='div-other'><a id='mulu142' />
<p class='h2'>示播維那</p><p>桶篐墮地便知歸。未是懸崖撒手時。語透重玄猶涉解。心空萬法尚存疑。若耶溪上蘋花白。斜玉峰前木葉飛。何用北山多指註。當機無順亦無違。</p>
</div>
<div class='div-other'><a id='mulu143' />
<p class='h2'>示施了全居士</p><p>了知全性復全脩。祖意明明百草頭。謂有得時安有得。不堪優處却堪優。雙眸烱烱懸穹壤。萬境紛紛任獻酬。抹過衡陽龐蘊老。腰錢騎鶴上揚州。</p>
</div>
<div class='div-other'><a id='mulu144' />
<p class='h2'>送熏維那</p><p>北山多眾<span class='corr'>已</span>綱維。自<span class='corr'>己</span>靈源合自知。非似殿中陳佛處。端如堂裏白槌時。桶篐墮地元非妙。露柱生花未是奇。掃蕩二三并四七。洞庭波漾碧琉璃。</p>
</div>
<div class='div-other'><a id='mulu145' />
<p class='h2'>次韻答澱山仁默菴</p><p>東敲況復解西撾。箇是雲巖真克家。絕類獅絃瘖眾響。豈同蛙步[馬*展]泥沙。炎天普下繽紛雪。臈月遄開爛熳花。老我住山無異䇿。長年一鉢作生涯。</p>
</div>
<div class='div-other'><a id='mulu146' />
<p class='h2'>送煥維那</p><p>未曾舉起解承當。觸境隨時煥本光。水綠山青非點染。鴉鳴鵲噪豈尋常。却憐德嶠能焚疏。深笑雲峰事化糧。津筏四生恢列祖。理應時至自然彰。</p>
</div>
<div class='div-other'><a id='mulu147' />
<p class='h2'>示乳侍者</p><p>侍者參得禪了也。須知更有上頭津。有呼有應投籠鳥。全境全心滯網鱗。金出鑛中猶待鍊。乳非城內始為真。佛華老矣慵忉怛。雲<span class='corr'>斂</span>蘇臺月色新。</p>
</div>
<div class='div-other'><a id='mulu148' />
<p class='h2'>送<span class='corr'>玘</span>藏主歸崇明</p><p>等閑抹過布毛機。半夜金烏海底飛。書字藏空渾是妄。側身對客亦成非。聖凡迷悟空中翳。霧露雲霞體上衣。沙浦潮生家<span class='corr'>已</span>到。菊花香噴滿林扉。</p>
</div>
<div class='div-other'><a id='mulu149' />
<p class='h2'>送信藏主之武林</p><p>信脚踢翻華藏海。扶桑夜半日輪紅。翻身獅子曾無訣。掛角羚羊豈有蹤。頓復真規并素範。掃空密證與潛通。武林故舊如相見。為道年來兩耳聾。</p>
</div>
<div class='div-other'><a id='mulu150' />
<p class='h2'>送頓侍者</p><p>一聽闌雞拍翅啼。胸中無悟亦無迷。凡情聖解俱消泯。妙旨玄言曷用提。達磨徒煩來震旦。永嘉空自到曹溪　帝城此去春光好。渠柳條長水面齊。</p>
</div>
<div class='div-other'><a id='mulu151' />
<p class='h2'>次光孝萍菴韻。贈徑山嚴藏主</p><p>的是衝樓跨竈兒。行藏語默總玄機。鉢囊向自鍾山付。錫杖今從徑塢歸。大法有源能力討。芳名無翼自長飛。度生悲願扶宗志。此去毋令或暫違。</p>
</div>
<div class='div-other'><a id='mulu152' />
<p class='h2'>示湛侍者</p><p>千聖頭邊有一機。當陽搆得絕離微。脫鞲俊鶻衝霄去。戴角於菟插翅飛。三喚三酬還涉解。全心全佛未忘依。試看倒用橫拈處。忿怒那吒也失威。</p>
</div>
<div class='div-other'><a id='mulu153' />
<p class='h2'>示鑑藏主</p><p>心鑑圓明洞十虗。中天雲淨月輪孤。靈光赫赫輝今古。妙體如如離有無。五教三乘徒展演。單傳直指強名模。木人拍手泥牛舞。驚倒西來碧眼鬍。</p>
</div>
<div class='div-other'><a id='mulu154' />
<p class='h2'>示宣維那</p><p>少林一段大因緣。物物頭頭共廣宣。窻外黃鸝方囀竹。溪邊綠柳正含烟。翠巖有計煩營炭。興化無端要罰錢。截斷兩條明暗路。閻浮樹在海南邊。</p>
</div>
<div class='div-other'><a id='mulu155' />
<p class='h2'>示亶維那</p><p>疊妙重玄力討尋。到頭都是枉勞心。片言解使凡為聖。丸藥能令鐵化金。妙喜宗風無指的。閻浮佛事在聲音。目前法法無遮掩。鸎囀碧桃春正深。</p>
</div>
<div class='div-other'><a id='mulu156' />
<p class='h2'>示奎維那</p><p>威音那畔箇消息。顯露分明在即今。要辨泥中還有<span class='corr'>刺</span>。須知法外本無心。撑天拄地何殊特。撥草瞻風謾訪尋。脫落桶篐方悟去。流鶯<span class='corr'>已</span>過綠楊陰。</p>
</div>
<div class='div-other'><a id='mulu157' />
<p class='h2'>悼示光震止菴</p><p>十載高居四示堂。為人曾不憚敷揚。揭翻佛祖開玄路。掃蕩荊榛化寶坊。曉角驚殘槐國夢。旋嵐吹倒葛藤樁。白雲早世人皆惜。非我同門獨歎傷。</p>
</div>
<div class='div-other'><a id='mulu158' />
<p class='h2'>送洪維那<span class='note-inline'>(受業法華寺)</span></p><p>直指單傳無授受。法華七喻與三周。非權畢竟元非實。有放還應亦有收。室輥木毬憐雪嶠。牀懸<span class='corr'>麈</span>拂笑洪州。箇般保社俱休入。草偃風行得自繇。</p>
</div>
<div class='div-other'><a id='mulu159' />
<p class='h2'>次韻賀萬壽象初禪師</p><p>早從梁邸印心來。皂角燈心鋪慣開。妙用電砰還雨射。玄談玉轉又珠回。吸乾眼底西江水。細抹階前下馬臺。如此話頭重舉起。石人笑豁半邊腮。</p>
</div>
<div class='div-other'><a id='mulu160' />
<p class='h2'>悼呂敬夫<span class='note-inline'>(書華嚴。誦法華)</span></p><p>學博才優德行隆。參禪況亦邁龐翁。十玄六相毫端上。七喻三周一念中。生滅去來那有相。聖凡迷悟本無蹤。我來獨弔邪旬後。潮滿寒塘月滿空。</p>
</div>
<div class='div-other'><a id='mulu161' />
<p class='h2'>次萬壽象初韻。送旻藏主</p><p>拶破機先那一關。回天轉地不為難。直教攬草皆成藥。安用推波更助瀾。湖上山排青玉案。海門月湧爛銀盤。瞿曇四十餘年內。剛要將來寄舌端。</p>
</div>
<div class='div-other'><a id='mulu162' />
<p class='h2'>血書楞嚴為胡覺性題</p><p>佛頂楞嚴義甚深。言言戞玉又鏗金。如來演暢三摩地。菩薩修成萬行林。見不見時名正見。心非心處是真心。指頭一滴娘生血。流出尤能冠古今。</p>
</div>
<div class='div-other'><a id='mulu163' />
<p class='h2'>夜坐示謝玄機居士</p><p>夜雨頻將栢子然。掀翻疊妙與重玄。大千界在毫端上。不二門開曠劫前。靈運鑿池獹逐塊。通玄造論蟻尋羶。寥寥坐斷言思表。海寺鐘聲隔岸傳。</p>
</div>
<div class='div-other'><a id='mulu164' />
<p class='h2'>送廸藏主</p><p>寶藏圓成自劫空。眾生諸佛體元同。得來不假資熏力。顯出非煩啟廸功。洛浦置書龜曳尾。德山燒疏鳥投籠。豁開頂[寧*頁]金剛眼。海岸瞳矓曉日紅。</p>
</div>
<div class='div-other'><a id='mulu165' />
<p class='h2'>示英藏主</p><p>揭開自<span class='corr'>己</span>光明藏。那問往來非往來。自古自今常烜赫。無脩無證絕縈迴。手頭落落神機活。頂[寧*頁]堂堂正眼開。黃<span class='corr'>蘗</span>三番打臨濟。平於淨地輥塵埃。</p>
</div>
<div class='div-other'><a id='mulu166' />
<p class='h2'>示進侍者</p><p>三喚聲中親搆得。臨機總不失其宜。迦提鉢水投針處。圓悟闌雞拍翅時。向上自來曾不昧。胸中從此更無疑。奚翁三尺金剛劍。有待他年恣設施。</p>
</div>
<div class='div-other'><a id='mulu167' />
<p class='h2'>送初維那</p><p>一槌打著最初機。直得無毛鐵鷂飛。萬壽堂前風䬃颯。七金山外日暉暉。豈惟全照仍全用。況是有儀還有威。歸去故園聊暫息。參方心志莫相違。</p>
</div>
<div class='div-other'><a id='mulu168' />
<p class='h2'>送琇維那</p><p>維那名與我名同。正合全肩荷此宗。潦倒慙無圓照德。瓌奇似有法雲風。金槌颺下無諸佛。楖栗橫檐入萬峰。拈却三玄與三要。曉庭雨歇若榴紅。</p>
</div>
<div class='div-other'><a id='mulu169' />
<p class='h2'>示有維那</p><p>驀地金槌輕颺下。北山頂上浪翻空。孰論有學并無學。誰問宗通與說通。黃<span class='corr'>蘗</span>棒頭謾濟北。翠巖笑裏賺雲峰。須知別有超然處。北斗西移南斗東。</p>
</div>
<div class='div-other'><a id='mulu170' />
<p class='h2'>悼清塵外菴主</p><p>憶與交遊三十年。幾回松下夜牀連。掃空五教無餘法。擘破三玄作兩邊。忽爾郭郎絲線斷。依然竇八布衫穿。從教破屋隨紅燄。留得莖茅翠拂天。</p>
</div>
<div class='div-other'><a id='mulu171' />
<p class='h2'>謝傅復初醫士</p><p>老去偏多疾病侵。扶持衰幻曷堪任。<span class='corr'>祛</span>寒必藉綿州附。養胃還須上黨參。思邈豈無援世術。毗耶徒有利生心。朝來起坐渾如舊。寫罷伽陀復自吟。</p>
</div>
<div class='div-other'><a id='mulu172' />
<p class='h2'>送述侍者</p><p>列祖傳持只此心。洞然無古亦無今。花明柳碧非他物。燕語鶯啼盡正音。原夢度茶安可及。敲牀示客却堪任。大鵬展翅九萬里。孰謂南冥烟水深。</p>
</div>
<div class='div-other'><a id='mulu173' />
<p class='h2'>送善藏主</p><p>雞唱闌干驀轉身。踏翻藏海起紅塵。層霄飛舞九苞鳳。天岸奔騰五色麟。得處既能無向背。用時應不有疎親。故園歸去秋光好。桂子飄香菊蕋新。</p>
</div>
<div class='div-other'><a id='mulu174' />
<p class='h2'>血書華嚴。為壽寧安長老題</p><p>華嚴大典冠諸詮。瀝血書成豈小緣。百十餘城俄頃徧。三阿僧行一生圓。羣峰頓落須彌聳。眾曜潛暉杲日懸。却笑善財空費力。南詢走得脚皮穿。</p>
</div>
<div class='div-other'><a id='mulu175' />
<p class='h2'>寄佛幻法兄和尚</p><p>慙愧交承主徑山。羨兄高致莫能攀。清風浩浩南堂遠。古道悠悠積翠還。禪病不談機自峻。慈顏無改鬢從斑。佛華近亦歸東院。天地能容二老閑。</p>
</div>
<div class='div-other'><a id='mulu176' />
<p class='h2'>次韻答前因聖玉坡禪師</p><p>霅溪深處掃閑扉。祖佛無心更欲為。離相本來還離性。無禪畢竟亦無師。虗檐竹動風生處。遠嶺雲開月上時。萬象熾然常演說。山翁那用折松枝。</p>
</div>
<div class='div-other'><a id='mulu177' />
<p class='h2'>贈天界習藏主</p><p>金雞唱處透玄機。換調移腔任設施。習學詎應殊絕學。有為終不異無為。毫端現剎元非妙。空裏書經未是奇。提起夜明簾外話。優曇花綻不萌枝。</p>
</div>
<div class='div-other'><a id='mulu178' />
<p class='h2'>示昌維那</p><p>本來無對待。何用更商量。坐斷聲前路。輝騰腦後光。竹菴心獨苦。佛眼舌何長。老我疎慵甚。誰能抖屎膓。</p>
</div>
<div class='div-other'><a id='mulu179' />
<p class='h2'>示初侍者</p><p>布毛初舉起。閃電孰能追。擬議還成礙。思量更涉疑。龍潭滅燭處。德嶠揭簾時。一擲他方外。燈籠展笑眉。</p>
</div>
<div class='div-other'><a id='mulu180' />
<p class='h2'>示俊侍者</p><p>扇破索犀牛。鹽官匪善謀。當機能脫略。隨處得風流。覔火清波底。捎鯨碧樹頭。北山雖強項。亦為爾掀眸。</p>
</div>
<div class='div-other'><a id='mulu181' />
<p class='h2'>次韻答前北禪照菴法兄和尚</p><p>奚家真種草。觸處解鷹揚。高揭胸中鏡。斜輝腦後光。風雲藏杖屨。江海飽星霜。大坐高登處。施為別有方。</p>
</div>
<div class='div-other'><a id='mulu182' />
<p class='h2'>謝管叔純書南嶽戒儀</p><p>未舉毛錐子。戒文書<span class='corr'>已</span>終。安容曇諦會。不許道宣通。取相還成礙。無心尚滯蹤。爐薰初展處。南嶽聳晴空。</p>
</div>
<div class='div-other'><a id='mulu183' />
<p class='h2'>為道日損。次普慶振此宗韻</p><p>饑飡冷著衣。應用但隨時。禪<span class='corr'>已</span>無心坐。經何有意持。春光從自去。逝水任東之。誰謂千年教。危如九鼎絲。</p>
</div>
<div class='div-other'><a id='mulu184' />
<p class='h2'>贈圓藏主</p><p>默酬僧問字。大藏實難詮。懵懂焉承領。聰明曷受傳。毋添眼裏屑。好種耳中田。逈出威音外。秋空夜月圓。</p>
</div>
<div class='div-other'><a id='mulu185' />
<p class='h2'>示奇侍者</p><p>吾宗奇特事。畢竟絕言思。便是猶非是。能知亦未知。勿將禪板度。休待布毛吹。烏石嶺頭見。當機何太遲。</p>
</div>
<div class='div-other'><a id='mulu186' />
<p class='h2'>示臻藏主</p><p>擊碎藏中珠。光明爍太虗。頂門開正眼。肘後卸靈符。妄泯真還泯。心如境亦如。要津輕坐斷。靠倒老臊鬍。</p>
</div></div>
<p class='juan'>南石和尚語錄卷三</p>
</div><!-- end of div[@id='body'] -->
</body></html>