<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>智者大師別傳註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu3' />天台智者大師別傳下卷</p><p class="byline">四明沙門　曇照　註</p>
<div class='div-orig'><p>先師初陳寡德。次讓名僧。後舉同學。三辭不免。仍求四願。一。雖好學禪。行不稱法。年既西夕。邁守繩牀。撫臆論心。假名而<span class='corr'>已</span>。吹噓在彼。惡聞過實。願勿以禪法見欺。二。生在邊表。長逢離亂。身闇庠序。口拙暄凉。方外虗玄。久非其分。域間樽節。一無可取。雖欲自慎。終恐樸直忤人。願不責其規矩。三。微欲傳燈以報法恩。若身當戒範。應重去就。去就若重。傳燈則闕。去就若輕。則來嫌誚。安身未若通法。願許為法勿嫌輕重。四。三十餘年水石之間因成性。今王塗既一。佛法再興。謬承人汎沐此恩化。內竭朽力仰酬外護。若丘壑念起。願放其飲啄以卒殘生。許此四心乃赴優時。大王方希淨戒。故妙願唯諾。</p>
</div>
<div class='div-commentary'><p style="margin-left:1em">邊表者。荊州屬江北。屬魏地。是邊也。長逢離亂。侯景亂梁。魏殺元帝也。方外虗玄等者。自晉至梁多習莊老。文中子云。虗玄盛而晉滅。非老耽之罪。即此意也。樽節者。禮記云。是以君子恭敬樽節退讓以明禮。樽。趍也。節。次也。乃進退合則也。去就若重傳燈則闕者。師尊嚴則弟子難近。故接物隨機。義缺也。王塗既一者。平陳之後。車書皆同也。飲啄者。即前云啄峯飲㵎展平生之願也。妙願唯諾者。晉王允其所請也。</p>
</div>
<div class='div-orig'><p>請戒文曰。弟子基承積善。生在皇家。庭訓早[起-巳+殳]。彝教夙漸。福履攸臻。妙機須悟。耻崎嶇於小徑。希優游於大乘。笑止息於化城。誓舟航於彼岸。開士萬行。戒善為先。菩薩十受。專持最上。喻造宮室必先基址。徒架虗[栗-木+工]終不能成。孔老釋門咸資鎔鑄。不有軌儀孰將安仰。誠復能仁本為和尚。文殊冥作闍梨。而必藉人師顯傳聖。授自近之遠感而遂通。波崙罄髓於無竭。善財忘身於法界。經有明文非從臆說。深信佛語幸遵明導。禪師佛法龍象。戒珠圓淨。定水淵澄。因靜發慧。安無礙辨。先物後<span class='corr'>己</span>。謙挹成風。名稱遠聞。眾所知識。弟子所以虔誠遙注命揖遠延。每畏緣差值諸留難。亦既至止心路豁然。及披雲霧即消煩惱。以今開皇十一年十一月二十三日於總管金城殿設千僧會。敬屈授菩薩戒。戒名為孝。亦名制止。方便智度。歸宗奉極。以此勝福奉資至尊皇后作大莊嚴。同如來慈。普諸佛愛。等觀四生。猶如一子。</p>
</div>
<div class='div-commentary'><p style="margin-left:1em">百錄具載戒疏有七百餘字。今文略之。但三百十三字。庭訓者。論語陳亢問於伯魚曰。子亦有異聞乎。對曰。未也。甞獨立。鯉趍而過庭。曰學詩乎。對曰未也。不學詩無以言。鯉退而學詩。乃至鯉退而學禮。此正趍庭之訓也。彝。音怡。百錄與南山傳並作此。貽。訓贈也。此彛。訓法。義則正也。崎嶇。屈曲㒵。喻聲聞之學化城小徑。三百由旬。舟航彼岸。五百由旬。則登寶所。十受者。梵網十戒也。鎔鑄者。以火鎔金以模範像。三教法度就學而成器也。命揖遠延者。大師止息東林寺。王在楊州。以舡迎也。及披雲霧即消煩惱者。喻文也。披。開也。雲開也。雲開日出。煩惱霜壞也。奉資至尊皇后者。即文帝獨孤氏也。猶如一子下。百錄更有九十五字。略之也。</p>
</div>
<div class='div-orig'><p>師云。大王紆遵聖禁。名曰總持。王曰。大師傳佛法燈。稱為智者。所獲檀嚫各六十種。一時迴施悲敬兩田。使福德增多。以資家國。香火事訖。</p>
</div>
<div class='div-commentary'><p style="margin-left:1em">晉王紆曲遵奉大乘戒禁。止一切惡。持一切善。故曰總持。自受戒後。百錄諸書皆稱法名。師稱智者。故國清寺碑云。王後撿地持經。特立此號。彼經戒品第十云。若在家出家。發菩提願。恭敬長跪。曲身向於智者。作是言。願大德受我菩薩大律儀戒。如是念<span class='corr'>已</span>。默然而住。爾時智者作是言。善男子。汝欲於我受一切菩薩大戒<span class='note-inline'>(云云)</span>。檀者施也。達嚫那。此云淨施。字異義一也。文云各六十種。應改為共字也。</p>
</div>
<div class='div-orig'><p>汎舸衡峽。大王靡駕貴州。臨江奉送。供給隆重。轉倍於前。既值便風。朝發夕還。</p>
</div>
<div class='div-commentary'><p style="margin-left:1em">大舡曰舸。衡峽二州本去衡州南岳。言峽者。路次之語。衡在荊湖南。峽在荊湖北。傳前云。思師避周室之難。意住南岳。權止光州人蘇山。智者得法之後。往建康行道。不得扈從。思歸南岳。其南岳歸寂。故當報德享奠以酬法乳。故晉王書云。敬憶江陵暫欲西上。先到衡岳用酬師恩。王麾駕至楊州。奉送者如南山傳云。施六十餘事了。王乃固請。顗曰。先有明約。事無兩違。即拂而起。王不敢重邀。合掌尋送至于城門曰。國鎮不輕。道務致停。幸觀佛化。弘護在懷。王禮望目極。衡淚而返。智者返。百錄有書托王撰南岳師碑文。其事甚明也。</p>
</div>
<div class='div-orig'><p>而渚官道俗延頸候望。扶老携幼相趍戒場。垂黑載白雲屯講座。聽眾五千餘人。</p>
</div>
<div class='div-commentary'><p style="margin-left:1em">渚者。爾雅云。水中可居曰洲。大者曰洲。小者曰渚。荊州曰渚官。春秋中<span class='corr'>已</span>有此號。杜預不解。徧撿群書未見解者。今云聽眾五千餘者。不知在何寺院。恐是造玉泉．十住二寺了施戒。此一節文。似如大師衡州迴。而渚官道俗之流皆悉迎候。章安簡略爾。</p>
</div>
<div class='div-orig'><p>施鄉答地。荊襄未聞。既慧日<span class='corr'>已</span>明。福庭將建。於當陽縣玉泉山而立精舍。蒙勑賜額。號為一音。重改為玉泉。其地本來荒險。神獸虵暴。諺云。三毒之藪。踐者寒心。創寺其間。決無憂慮。</p>
</div>
<div class='div-commentary'><p style="margin-left:1em">答地。如佛鹿苑．鸚林說法。皆報夙恩也。荊襄者。荊州古南陽郡。改為江陵府。又為襄陽府。今朝為荊門軍當陽縣。即屬江陵。玉泉寺初為一音。當開皇十三年賜額名玉泉。乃水色如玉也。常聞此寺是故蜀將關王神力所造。玉泉寺記略不言之。今偶得玉泉之碑。說智者抵渚官。登南紀。望雲山。特建道場。觀沮嶂山色堆藍。紫雲如蓋。此可居乎。初卜清溪。意其迫隘難安於眾。行至金龍池北百有餘步。有一大木。婆娑偃蓋中虗如庵。遂於其下趺坐宴安。入大寂定。一旦天地晦冥風雨嘷怒。有無限妖恠種種殊形異狀。攢簇師前將欲為害。又有巨蟒長十餘丈。張口礪牙意欲食啖。復有陰魔列陣砲矢雨下。經一七日了無懼色。師憫之曰。汝所為者生死幻夢。貪著眾業不自悲悔。猶來惱吾耶。言訖俱滅不見。一夕雲霧開爽月明如晝。有二聖者部從威儀如王者狀。長者美髯而豐厚。少者褁帽而秀發。師遂顧問聖者何來。曰。予乃蜀前將軍關羽兒子日平。以戰功故常鎮是邦。此山號三毒山。自古迄今人跡罕到。唯龍虵虎豹妖精鬼魅之所窟宅。大德聖師何枉神足。貧道自天台過。欲於此處建立道場。少酬生成之德。神曰。果如是。弟子當為造寺化供。以延十方清眾何如。此去一舍地。有山狀如覆舡。其土深厚。形勢將旺。弟子於此建寺。願師禪定七日。言訖而退。師既出定。大廈告成。楩楠交錯。棟宇崢嶸。丹䑾鮮明。金碧相照。迎請師居聚眾演法。一日神曰。弟子在昔用兵討伐。膾肝角肉恣縱貪嗔。今日何幸。得聞無上菩提出世間法。今<span class='corr'>已</span>洗心滌慮求戒品。永芘佛乘乘教化群生。師從其請。為之秉爐傳授。自此齊潔愈更精明<span class='note-inline'>(<span class='corr'>已</span>上前碑文也)</span>。續僧二十七云。釋法行者。言多卓異。或居山谷。時入市廛。每往清溪。路由覆舡山頂。見泉流茂木。乃顧曰。十年後當有大福慧人營建伽藍。乃智者來儀。果成先告。今知行師預曉前意。乃聖人也。決者。定也。三毒既伏。何所憂慮乎。</p>
</div>
<div class='div-orig'><p>是春夏旱。百姓咸謂神怒。故智者躬至泉源滅此邪見。口自呪願。手又撝略。隨所指處。重雲靉靆籠山而來。長虹煥爛從泉而起。風雨衝溢歌詠滿路。</p>
</div>
<div class='div-commentary'><p style="margin-left:1em">當時龍佔其境。智者於金龍池側以建玉泉。百姓龍怒不雨矣。撝略者。撝謂指獲。略謂法。即是持呪也。</p>
</div>
<div class='div-orig'><p>荊州總管上柱國宜陽公王積。到山禮拜。戰汗不安。出而言曰。積屢經軍陣。臨危更勇。未甞怖懼頓如今日。</p>
</div>
<div class='div-commentary'><p style="margin-left:1em">隋書列傳第五云。王世積。闡熙新囶[虫*暗]人。父雅。周朝持節開國儀同三司。世積容貌魁岸。要帶十圍。風神爽拔。有傑人之表。高祖受禪。封宜陽公。平陳後進位柱國荊州總管。及起遼東之役為行軍元帥。至柳城遇疾回。拜涼州總管。謀反事洩坐誅。</p>
</div>
<div class='div-orig'><p>其年王使奉迎。</p>
</div>
<div class='div-commentary'><p style="margin-left:1em">開皇十四年二月二十二日。其時文帝徵王入朝。故書云。弟子今入朝覲。行次峽州。馳仰之誠與時而積。故遣使迎。希便進道。來月下旬唯遲祇接。書在百錄更不盡書。開皇十一年王雖受戒。意旨未盡。智者其時急有南岳荊州之行。故忩遽而去。王既瞻望。故重有迎者也。</p>
</div>
<div class='div-orig'><p>荊人違覲。向方遙禮。臨岐望絕。</p>
</div>
<div class='div-commentary'><p style="margin-left:1em">智者答恩建玉泉．十住兩寺竟。故別父老意返天台。彼處鄉人攀違不得。覲奉逕禮清姿。望斷行[舟*司]矣。</p>
</div>
<div class='div-orig'><p>既而重履江淮。道俗再馳。欣戴大王。尸波羅蜜先到彼岸。智波羅蜜今從稟受。</p>
</div>
<div class='div-commentary'><p style="margin-left:1em">既而者。荊人望斷之語也。智者重反楊州。而晉王行次<span class='corr'>陝</span>。故遣使至江都迎也。先受戒竟。今求請淨名疏。故云今從稟受等也。</p>
</div>
<div class='div-orig'><p>請文云。弟子多幸。謬稟師資。無量劫來悉憑開悟。色心無作。昔年虔受。身雖踈漏。心護明珠。定品禪枝併散歸靜。荷國鎮藩為臣為子。豈籍四緣能入三昧。電光斷結其類實多。慧解脫人厥朋不少。即日欲伏膺智斷。率先名教。永汎法流。兼用治國。未知底滯可開化不。師嚴道尊可降意不。宿世根淺可發萠不。菩薩應機可逗時不。書云。人生在三。事之如一。況譚釋典而不從師。今之慊言備歷素欵成就事。請棄飾辭。</p>
</div>
<div class='div-commentary'><p style="margin-left:1em">此請文。百錄題目謂王謝天冠仍請淨名義疏。略去前九十七字。其間語句亦有差者。想章安揀治如此也。色心無作者。如云不起而<span class='corr'>已</span>起則性無作。假色。大乘戒體也。定品禪枝者。四禪八定枝林功德也。四緣者。一荷國。二鎮藩。三為臣。四為子。有此四緣豈能入三昧耶。電光斷結者。如阿難入電光三昧斷結證四果。又如遺教經云。譬如夜見電光即得見道是也。惠解脫人修三念處成三解脫。如常辨。人生在三者。君臣．父子．師資。諸書具載多矣。請棄飾辭者。王請大師不須謙退。故云棄飾辭也。</p>
</div>
<div class='div-orig'><p>答曰。謬承人汎。擬迹師資。顧此膚踈。以非時許。況隆高命。彌匪克當。徒欲沉吟。必乖深寄。</p>
</div>
<div class='div-commentary'><p style="margin-left:1em">此乃不允所請者也。</p>
</div>
<div class='div-orig'><p>重請云。學貴承師。事推物論。歷求法界。措心有在。仰惟宿植善根。非一生得。初乃由學。俄逢聖境。南岳記莂。說法第一。無以仰過。照禪師來。具述斯事。于時心喜。以域寸誠。智者昔入陳朝。彼國明試。瓦官大集。眾論鉾起。榮公強口先被折角。兩瓊繼軌纔獲交綏。忍師讚歎嗟唱希有。弟子仰延之始。屈登無畏。釋難如流。親所聞見眾咸瞻仰。承前荊楚莫不歸伏。非禪不智驗乎金口。比聞名僧所說。智者融會。甚有階差。譬若群流歸乎大海。此之包舉始得佛意。唯願未得令得。未度令度。樂說不窮。法施無盡。</p>
</div>
<div class='div-commentary'><p style="margin-left:1em">說法第一者。如南岳印證云。於說法人中最為第一。照禪師乃南岳弟子。梁傳前有列名。正傳全失。惜哉。梁朝凡有兩瓊。彭城寶瓊住建安院。身長七尺五寸。背脾龍文。三十九齒。一日講次。外人見寺有白龍現。男女奔至寺。但見瓊在座講。因是號為白瓊。建初寶瓊。常被萬椿樹皮黑袈裟。故號烏瓊。此衣後智者得之。進與煬<span class='corr'>帝</span>。文在百錄。兩瓊少時同學。後亦道價相當。繼軌者。軌則。車轍也。初與智者論議。如世鬥戰皆接軌而上也。才獲交綏者。綏乃馬頦下之纓也。戰則兩馬相觸以爭勝負。今兩瓊才始交綏。怯而便走。如左傳云。交綏而退。荊楚者。荊州則舊楚國之地。非禪不智者。更有非智不禪句。經雖多出。今依觀心論疏解之。疏云。空．無相．無作名三解脫。亦名三三昧。從正見入。定發無漏。智名大臣。定名大王。故名三三昧非智不禪也。正定生正見。發無漏。定為大臣。正見為大王。名三解脫非禪不智也。驗乎金口。皆佛說也。聞眾所說。智者以四悉檀融會經論。剖折諸家執爭。如大海吞流包舉而盡。正得佛意也。</p>
</div>
<div class='div-orig'><p>復使柳顧言稽首虔拜<span class='note-inline'>(云云)</span>。智者頻辭不免。乃著淨名經疏。河東柳顧言．東海徐陵。並才華族胄。應奉文義。緘封寶藏。王躬受持。</p>
</div>
<div class='div-commentary'><p style="margin-left:1em">淨名疏。大師為晉王撰者二十八卷。荊溪略成十卷。現世流行。並才華族胄者。似如同加潤色飾也。徐陵。陳朝僕射。陳破後不入隋朝。乃常隨智者。故有此言也。</p>
</div>
<div class='div-orig'><p>今王入朝。辭歸東嶺。</p>
</div>
<div class='div-commentary'><p style="margin-left:1em">楊州在西。天台在東。故云東嶺。</p>
</div>
<div class='div-orig'><p>吳民越俗掃巷淘溝。㳂道令牧旛華交候。</p>
</div>
<div class='div-commentary'><p style="margin-left:1em">吳謂三吳。越謂東越。溝巷穢雜。掃去塵埃。淘去臭濁。㳂道。隨所過路。令則縣令。牧則大守。幢旛華蓋祇候迎送。直到天台也。</p>
</div>
<div class='div-orig'><p>寺舊所荒廢凡一十二載。人蹤久斷。竹樹成林。還屆半山。忽見沙門。眉髮皓然秉錫當路。眾共咸覩。行次漸近。逡巡韜秘。聖猶尚候況人情乎。智者雅好泉石。負杖閑游。若吟歎曰。雖在人間。弗忘山野幽深谷。愉愉靜夜。澄神自照。豈不樂哉。後時一夜皎月映牀。獨坐說法連綿良久。如人問難。侍者智晞明旦啟曰。未審昨夜見何因緣。答曰。吾初夢大風忽起。吹壞寶塔。次梵僧謂我云。機緣如薪。照用如火。傍助如風。三種備矣。化道行華頂之夜。許相影響。機用將盡。傍助亦息。故來相告耳。</p>
</div>
<div class='div-commentary'><p style="margin-left:1em">智晞傳云。童稚不群。幼懷物外。見老病死。達世浮危。自省昬沉。愍諸論溺。極加厭離。如為怨害。誓出塵勞。訪尋勝境。伏聞智者。<span class='corr'>抗</span>志天台山。安禪佛隴。誓訓迷塗。為世津導。丹誠馳仰。遠泛滄波。年登二十始獲從願。一得奉值。遂定師資。臨終。弟子因即啟咨。未審和尚當生何所。答云。如吾見夢。報在兜率。宮殿青色。居天西北。見智者大師左右人皆坐寶座。唯一座獨空。吾問所以。答云。灌頂却後六年當來昇此說法。春秋七十有二。貞觀元年十二月十八日午時終。見塔在佛隴。問。智者入滅。云歸安養。晞傳何云居兜率耶。答。唯心淨土。何處非安養者耶。</p>
</div>
<div class='div-orig'><p>又見南嶽。師共憙禪。師令吾說法。即自念言。餘法名義皆曉自裁。唯三觀三智最初面受而便說。說竟謂我云。他方華整。相望甚久。緣必應往。吾等相送。吾拜稱諾。此死相現也。吾憶小時之夢。當終此地。所以每欣歸山。今奉冥告。勢將不久。死後安厝西南峯所指之地。累石周屍。植松覆坎。立二白塔。使人見者發菩提心。</p>
</div>
<div class='div-commentary'><p style="margin-left:1em">植松覆坎者。含文嘉曰。天子墳高三仞。樹以松。諸<span class='corr'>侯</span>半之。樹以栢。大夫八尺。樹以槐。庶人無墳。樹以楊柳。自漢至今代無定制。通植松栢。覆坎者。覆。盖也。坎。墳穴也。松盛則翠蓋其墳也。</p>
</div>
<div class='div-orig'><p>又經少時。語弟子云。商行寄金。醫去留藥。吾雖不敏。狂子可悲。仍口授觀心論。隨語疏成。不加點潤。論在別本。其冬十月。皇上歸蕃。遣行參高孝信入山奉迎。</p>
</div>
<div class='div-commentary'><p style="margin-left:1em">皇上歸蕃者。即晉王入京朝省<span class='corr'>已</span>。復江都也。既楊州總管。即以江都為蕃<span class='corr'>鎮</span>也。</p>
</div>
<div class='div-orig'><p>因散什物用施貧乏。標杙山下處擬殿堂。又畫作寺圖以為式樣。誡囑僧眾。如此基陛儼我目前。棟宇成就在我死後。我必不覩。汝等見之。後若造寺一依此法。</p>
</div>
<div class='div-commentary'><p style="margin-left:1em">杙音亦。即是用木標捕殿堂基址。又畫作圖樣。乃今國清寺也。智者滅後。至仁壽元年創寺方成。開皇二十年改元仁壽。大師滅後三年矣。是寺晉王受皇太子。故傳云。創寺以後即登春坊者。太子宮也。或稱春宮．東宮．儲宮等。智者云。王家所辨是也。</p>
</div>
<div class='div-orig'><p>弟子疑曰。此處山㵎險峙。有何緣力能得成寺。答云。此非小緣。乃是王家所辨。合眾同聞互相推測。或言是姓王之<span class='corr'>王。</span>或言是天王之王。或言是國王之王。喧喧成論竟不能決。今事<span class='corr'>已</span>驗。方知先旨。乃說帝王之王。標寺基<span class='corr'>已</span>。隨信出山。</p>
</div>
<div class='div-commentary'><p style="margin-left:1em">即同使臣高孝信出山也。</p>
</div>
<div class='div-orig'><p>行至石城乃云有疾。謂智越云。大王欲使吾來。吾不負言而來也。吾知命在此。故不須進前也。石城是天台西門。大佛是當來靈像。處所既好。宜最後用心。衣鉢道具分為兩分。一分奉彌勒。一分充羯磨。語<span class='corr'>已</span>右脇西向而臥。專稱彌陀．般若．觀音。奉請進藥。即云。藥能遣病留殘年乎。病不與身合。藥何能遣。年不與心合。藥何所留。智晞往日復何所聞。觀心論中復何所道。紛紜醫藥。擾累於他。又請進齋飰。報云。非但步影為齋。能無緣無觀即真齋也。吾生勞毒器。死悅休歸。世相如是。不足多歎。即口授遺書并手書四十六字。蓮華香爐．犀角如意留別大王。願芳香不窮。永保如意。書具別本封竟。</p>
</div>
<div class='div-commentary'><p style="margin-left:1em">遺書乃侍人錄示遺旨。手書四十六字乃親禮也。別有遺旨一本載之。</p>
</div>
<div class='div-orig'><p>索三衣鉢正。命淨掃灑。唱二部經為最後聞思。聽法華竟。讚云。法門父母。惠解由生。本迹曠大。微妙難測。四十餘年蘊之。知誰可與。唯獨明了。餘人所不見。輟斤絕絃於今日矣。</p>
</div>
<div class='div-commentary'><p style="margin-left:1em">輟斤絕絃。出莊子。撿之<span class='note-inline'>(云云)</span>。</p>
</div>
<div class='div-orig'><p>聽無量壽竟。讚曰。四十八願。莊嚴淨土。華池寶樹。易往無人。火車相現。能改悔者尚復往生。況戒惠熏修。行道力故實不唐捐。梵音聲相實不誑人。當唱經時。吳州侍官張達等伴五人。自見大佛倍大石尊。光明滿山直入房內。諸僧或得瑞夢。或見奇相。雖復異處而同是此時。唱經竟。索香湯漱口。說十如．四不生．十法界．三觀．四量無心．四悉檀．四諦．十二因緣．六波羅蜜。一一法門攝一切法。皆能通心到清涼池。若能於病患境達諸法門者。即二十五人。百金可寄。</p>
</div>
<div class='div-commentary'><p style="margin-left:1em">涅槃經商行寄金喻也。言百者。語出莊子。金一寸一斤。百金則百斤也。喻百句解脫耳。</p>
</div>
<div class='div-orig'><p>今我最後䇿觀談玄。最後善寂吾今當入。智朗請云。伏願慈留賜釋餘疑。不審何位。歿此何生。誰可宗仰。報曰。汝等懶種善根。問他功德。如盲問乳。蹶者訪路。告實何益。由諸[怡-台+龍]悷故喜怒可讚。既不自省。倒見譏嫌。吾今不久當為此輩破除疑謗。觀心論<span class='corr'>已</span>解。今更報汝。吾不領眾。必淨六根。為他損<span class='corr'>己</span>。只是五品位耳。汝問何生者。吾諸師友侍從觀音皆來迎我。問誰可宗仰。豈不曾聞波羅提木叉是汝之師。吾常說四種三昧是汝明導。教汝捨重檐。教汝降三毒。教汝治四大。教汝解業縛。教汝破魔軍。教汝調禪味。教汝折慢幢。教汝遠邪濟。教汝出無為坑。教汝離大悲難。唯此大師能作依止。我與汝等。因法相遇。以法為親。傳習佛燈是為眷屬。若不能者。傳習魔燈非吾徒也。誡維那曰。人命將終。聞鐘磬聲增其正念。唯長唯久。氣盡為期。云可身冷方復響磬。世間哭泣著服皆不應為。言訖加趺唱三寶名。如入三昧。以大隋開皇十七年歲次丁巳十一月二十四日未時入滅<span class='note-inline'>(柢今大宋宣和三年辛丑五百二十四年矣)</span>。春秋六十。僧夏四十。至于子時頂上猶煖。雖復不許哀號。門人哽戀。心沒憂悔不能自喻。日隱舟沉永無憑仰。加趺安坐在外十日。道俗奔赴。燒香散華號繞泣拜。過十日<span class='corr'>已</span>。殮入禪龕之內則流汗徧身。綿帛掩拭沾濡若浣。既而歸佛隴而連雨不休。弟子呪願。願賜威神。纔動泥洹之轝。應手雲開風噪松悲泉奔水咽。道俗弟子侍從靈儀返遺囑之地。龕墳雖掩妙迹常通。謹書十條繼于狀末。</p>
<p><span class='note-inline'>(其一)</span>勑昔在蕃寅覽別書。感對潛塞。向淨名疏而呪願曰。昔親奉師顏。未敢咨決。今承遺旨。何由可悟。若尋文生解。願示神通。夜仍感夢群僧集閣。王自說義。釋難如流。見智者飛空而至。瀉七寶珊瑚於閣內。返更飛去。王後答遺旨文并功德疏．慰山眾文。並在別本。送經一藏。銅鐘二口。香旛委積。衣物<span class='corr'>豐</span>華。王人降寺歲月相望。每至忌辰結齋不絕。司馬王弘依圖造寺。山寺秀麗方之釋宮。創寺<span class='corr'>已</span>後即登春坊。故知皇太子寺基。此瑞驗矣。王家造寺。斯又驗矣。三國成一。斯又驗矣。寺名國清。此又驗矣。靈瑞慇懃。聯翩四驗。古今可以為例焉。</p>
<p><span class='note-inline'>(其二)</span>朱方天鄉寺沙門惠延。彼土名達。昔游光宅。早泊法潤。忽聞遷化。感咽彌辰。奉慕靈為生何處。因寫法華經以斯冥示。潛思累旬。夢見觀音高七層塔。光焰赫奕過經所稱。智者身從觀音從西來至。延夢裏作禮。乃謂延曰。疑心遣否。延密懷此相。口未曾言。後見灌頂。始知臨終觀音引導。事驗懸契。欣羨無<span class='corr'>已</span>。</p>
<p><span class='note-inline'>(其三)</span>土人馬紹宗居貧好施。刈稻百束以供寺僧。執伇疲勞。身如有疾。心作是念。我由施故而感斯患。未測幽冥當有報否。困極寢臥。夢見智者加趺坐一牀。燒香如霧。安慰紹宗。汝家貧好施。何疑無福。種種勸喻辭繁不載。爾夜。宗兄及宗妻母三人共夢。晨朝各說。異口同言。香氣盈家經日不歇。宗親感歎。冥聖不遙。</p>
<p><span class='note-inline'>(其四)</span>開皇十八年四月十六日。佛隴僧眾方就坐禪。現常形進堂。按行上座。道修良久瞻奉。其年十月十八日。有海州連水縣人丘彪。晝發誓於龕。夜見僧排戶。彪即起禮拜。云勿拜。安隱無慮也。遶寺一匝。彪隨後奉尋。出門數步。奄然便失。當其月十二日。有海州沐陽縣人房伯奴．衛伯玉。於智者舊室而見其形狀。事相如在。</p>
<p><span class='note-inline'>(其五)</span>開皇十九年十一月六日。土人張造。年邁脚蹶。曳疾登龕拜曰。早蒙香火。願來世度脫。仍聞龕內應聲。又聞彈指。造再請云。若是冥力。重賜神異。即復如初。造泣而拜。戀慕忘返。</p>
<p><span class='note-inline'>(其六)</span>仁壽元年正月十九日。永嘉縣僧法曉。生聞勝德。歿傳妙瑞。悔不早親。追恨疾心。故來墳所施千匝禮千拜。於昏夕間。龕戶自開光明流出。照諸樹木枝葉炳然。合寺奔馳所共瞻禮。</p>
<p><span class='note-inline'>(其七)</span>仁壽二年八月十三日。沂州臨沂縣人孫抱長。午前於龕所奉見。信心殷重。後限滿被替。獨到龕所辭別。灑淚向僧說如此。</p>
<p><span class='note-inline'>(其八)</span>大業元年二月二十日。土人張子達。母俞氏。年登九十。患一脚短凡十八年。自悲<span class='corr'>已</span>老。到墳奉別。設齋專至。即覺短脚返申。行步平正宛如少時。此嫗悲憙。見人即述。遙禮天台以為常則。</p>
<p><span class='note-inline'>(其九)</span>荊州弟子法偃。於江都造智者影像。返至江津。像身流汗。拭<span class='corr'>已</span>更出。道俗瞻禮如平生。汗痕尚在。</p>
<p><span class='note-inline'>(其十)</span>荊州<span class='corr'>玉</span>泉寺造石碑。未得鐫刻。智者像至。而碑上自然生脈成文曰。天地玄用出生。或有磨刮。其辭彌亮。一境觀讀。三日方失。</p>
<p>智者弘法餘年。不畜章疏。安無礙辯。契理符文。挺生天智。世間所伏。有大機感。乃為著文。奉勑撰淨名經疏。至佛道品為二十八卷。覺意三昧一卷。六妙門一卷。法界次第章門三百科。始著六十科為三卷。小止觀一卷。法華三昧行法一卷。又常在高座云。若說次第禪門。一年一徧。若著章疏。可五十卷。若說法華玄義并圓頓止觀。半年各一徧。若著章疏。各三十卷。此三法門皆無文疏講授而<span class='corr'>已</span>。大莊嚴寺法慎私記禪門初分得三十卷。尚未刪定而法慎終。國清寺灌頂私記法華玄初分得十卷。止觀初分得十卷。方希再聽畢其首尾。會　智者涅槃。鑽仰無所髣髴。龍章未盡要妙。深識者自尋得其門也。學士法憙凡事十七禪師。年登耳順方逢智者。陳尚書毛憙嘲之曰。尊師猶少。弟子何老。答云。所事者德。豈在於年。又問曰。何者為德。答云。善巧說法即後代富樓那。破魔除障即是優婆笈多。毛憙自善其辭。談之朝野。常為口實。又常行方等懺。雉來索命。神王遮曰。法憙當往西方。次生得道。豈儐汝命耶。仍於瓦官寺端坐入滅。建業咸覩。天地共知。又有惠[啗-口+王]因聽法而發定。道勢因領悟而觀開。淨辯強記。有瀉瓶之德。於佛隴燒身。惠普修懺。象王便現。法慎學禪微發持力。此二三子不幸早亡。門人行解兼善。堪為後進師者多矣。皆內秘珍寶不令人識。今略書見聞如上。梁晉安王中兵參軍陳鍼。即　智者之長兄也。年在知命。張果相之。死在晦朔。師令行方等懺。鍼見天堂牌門。此是陳鍼之堂。過十五年當生此地。遂延十五年壽。果後見鍼。驚問。君服何藥。答但修懺耳。果云。若非道力安能超死耶。梁方茂從師習坐。忽發身通微能輕舉。　智者呵云。汝帶妻子何須學此。宜急去之。大中大夫蔣添玫．儀同公吳明徹。皆稟息法脚氣獲除。法雲．遠覃例皆如此。灌頂多幸謬逢嘉運。濫齒輪下十有三年。載天履地不測高深。以開皇二十一年遇見開府柳顧言。賜訪智者。俗家桑梓入道緣由皆不能識。克心自責微知惺悟。仍問遠祖於故老。即詢受業於先達。瓦官前事或親承音旨。天台後瑞隨分憶持。然深禪愽惠妙本靈迹。皆非淺短能知。但戀慕玄風。無所宗仰。輙編聞見若奉慈顏。披尋首軸涕泗俱下。謹狀。</p>
<p>銑法師云。大師所造有為功德。造寺三十六所。大藏經十五藏。親手度僧一萬四千餘人。造栴檀金銅素盡像八十萬軀。傳法弟子三十二人。得法自行不可稱數。</p>
</div>
<p class='juan'>天台智者大師別傳<span class='note-inline'>(終)</span></p>
<div class='div-w'><a id='mulu4' />
<p class='h1'>No. 1535-1 天台智者大師傳論</p><p class="byline">安定　梁肅　述</p><p>論曰。修釋氏之訓者務三而<span class='corr'>已</span>。曰戒定惠。斯道也。始於發心。成於妙覺。經緯於三乘。道達於萬行。而能事備焉。昔法王出世由一道清淨。用一音演說。機感不同。所聞蓋異。故五時．五味．半滿．權實．偏圓．小大之義播於諸部。[火*(久/采)]然殊流。要其所歸無越一實。故經曰。雖說種種道。其實為佛乘。又曰。開方便門。示真實相。喻之以眾流入海。標之以不二法門。自他兩得。同詣秘密。此教之所由作也。暨鶴林示滅而法綱散。神足隱而宗塗異。各權所據。矛揗更作。其中或三昧云生。四依出現。應緣不等。持論亦別。故攝論．地持．成實．唯識之類分路並作。非有非空之談莫能一貫。既而去聖滋遠。其風東扇。說法者桎梏於文字莫知自解。習禪者虗無於性相不可牽復。是此者非彼。去證者謂證。惠解之道流以忘返。身口之事蕩而無章。於是法門之大統或幾乎息矣。既而教不終否。至人利見。惠聞惠思或躍相繼法雷之震未普。故木鐸重授於天台大師。大師象身子善現之超悟。備帝堯大舜之異表。贊龍樹之遺論。從南岳之妙解。然後用三種止觀成一事因緣。括萬法於一心。開十乘於八教。戒定惠之說。空假中之觀。坦然明白可舉而行。於是教無遺法。法無棄人。人無廢心。心無擇行。行有所證。證有其宗。大師教門所以為盛。故其在世也。光昭天下為帝王師範。其去世也。往來上界為慈氏輔佐。卷舒於普門示現。降德為如來所使。階位境智蓋無得而稱焉。於戲。應迹雖往。微言不墜。習之猶足以抗折百家。昭示三藏。又況聞而能思。思而能修。修而能進。進而不<span class='corr'>已</span>者歟。斯人也雖曰未證。吾必謂之近矣。今之人。正信者鮮啟禪關。者或以無佛無法何罪何善之化化之。中人<span class='corr'>已</span>下。馳騁貪愛之徒。出入衣冠之類。以為斯言至矣。且不逆耳。私欲不廢。故從其門者若飛蛾之赴明燭。破塊之落空谷。殊不知坐致焦爛而莫能自出。雖欲益之而實大損。與夫眾魔外道為害一揆。由是觀之。此宗之大訓。此教之旁濟。其於天下為不侔也。自智者傳法五世。至今湛然大師中興其道。為子言之如此。故錄之以繫于篇。</p>
<p>昔吾祖云沒。章安尊者痛訣慈誨。永懷玄風。既聽解行之旨。結集添通。復恐始終化事之跡將遂湮墜。由是咨訪先達。慎持見聞。始於靈王瑞託胎。終於滅後神應。條敘纂集。仰為是書。俾萬世之下。展卷一觀若親覩行事。其利益之功莫大刻梓。昨留本寺。嘉定延燎。寺灾而文亦俱灰。端記濫漬法緣。思報恩德。首捎<span class='corr'>己</span>長。仍率同故重事鋟板以廣流布。廣後之來者。以見吾祖行處者觀而興起。雖然。由是以見吾祖行處則可。即是以為吾祖行處未可也。觀者思之。端平三年六月既望寫。</p>

<ul class="">
<li>延慶教寺觀堂比丘<span class="note-inline">(端記)</span>稽首敬書<span class="note-inline">(葉枝刊)</span></li>

<li>當寺經堂比丘<span class="note-inline">(正巳)</span>助官會壹拾貫文</li>

<li>治乎任持比丘<span class="note-inline">(可上)</span>助官會壹拾貫文</li>

<li>觀堂比丘道[言*烝]回施嚴判院油錢貳拾貫文會</li>

<li>端記謹回嚴判院四年油錢陸拾貫文</li>

<li>官會并施長資成就具足</li>

<li>女弟子陳百三十三娘施官會伍貫文</li>
</ul><p>註天台智者大師別傳下<span class='note-inline'>(終)</span></p>
</div>
<div class='div-w'><a id='mulu5' />
<p class='h1'>No. 1535-2 <span class='note-inline'>(附)</span>天台智者大師畵讚</p><p class="byline">魯國公　顏真卿　撰</p>
<div class="lg regular"><div class='lg-row'>天台大師俗姓陳　其名智顗華容人</div>
<div class='lg-row'><span class='corr'>隋</span>煬皇帝崇明因　號為智者誠敬申</div>
<div class='lg-row'>師初孕育靈異頻　綵煙浮空光照隣</div>
<div class='lg-row'>堯眉舜目熈若春　禪慧悲智嚴其身</div>
<div class='lg-row'>長沙佛前發弘誓　定光菩薩示冥契</div>
<div class='lg-row'>怳如登山臨海際　上指伽藍畢身世</div>
<div class='lg-row'>東謁大蘇求真諦　智同靈鷲聽法偈</div>
<div class='lg-row'>得宿命通辨無礙　旋陀羅尼華三昧</div>
<div class='lg-row'>居常面西化在東　八載瓦官闡玄風</div>
<div class='lg-row'>敷演智度發禪蒙　梁陳舊德皆仰宗</div>
<div class='lg-row'>遂入天台華頂中　因見定光符昔夢</div>
<div class='lg-row'>降魔制敵為法雄　胡僧開道精感通</div>
<div class='lg-row'>又有聖賢垂秘旨　時平國清即名寺</div>
<div class='lg-row'>購得魚梁五百里　其中放生講流水</div>
<div class='lg-row'>後主三禮彤庭裏　請為菩薩戒弟子</div>
<div class='lg-row'>煬皇出鎮臨江涘　金城說會求制止</div>
<div class='lg-row'>香火事訖廼西旋　諸宮聽眾踰五千</div>
<div class='lg-row'>建立精舍名玉泉　橫亘萬里皆稟緣</div>
<div class='lg-row'>煬皇啟請迴法船　非禪不智求弘宣</div>
<div class='lg-row'>遂著淨名精義傳　因令徐柳參其玄</div>
<div class='lg-row'>帝既西朝趍象魏　師因東還遂初志</div>
<div class='lg-row'>半山忽與沙門值　俄頃逡巡復韜祕</div>
<div class='lg-row'>一時月夜如論議　初夢塔壞胡僧至</div>
<div class='lg-row'>又為南嶽說三智　自言必當終此地</div>
<div class='lg-row'>帝十七年歸江都　遣使奉迎師北祖</div>
<div class='lg-row'>山下規畫為寺圖　王家所辦事不孤</div>
<div class='lg-row'>石城天台西門樞　正好修觀形勝殊</div>
<div class='lg-row'>像前羯磨依昔府　寄帝如意花香爐</div>
<div class='lg-row'>第五法師階位絕　觀音下迎彰記莂</div>
<div class='lg-row'>萬行千宗最後說　跏趺不動歸寂滅</div>
<div class='lg-row'>天雲決漭風慘烈　草木仾垂水嗚咽</div>
<div class='lg-row'>十日容顏殊不別　遍身流汗彰異節</div>
<div class='lg-row'>欲歸佛隴西南峯　泥濘載塗那可從</div>
<div class='lg-row'>門人瀝懇祝睟容　應手雲開山翠濃</div>
<div class='lg-row'>于嗟此地<span class='corr'>瘞</span>僧龍　空餘白塔間青松</div>
<div class='lg-row'>每至忌辰因命重　何時道俗不種種</div>
<div class='lg-row'>歲歲開龕儼容質　最後如何忽忘失</div>
<div class='lg-row'>齋場數僧千䞉一　呼名點之又如實</div>
<div class='lg-row'>受飡行嚫還復溢　廼知神靈難譚悉</div>
<div class='lg-row'>千變萬化難致詰　若欲書之無終畢</div>
<div class='lg-row'>止觀大師名法源　親事左溪弘度門</div>
<div class='lg-row'>二威灌頂誦師言　同稟思文龍樹尊</div>
<div class='lg-row'>寫照隨形珠好存　源公瞻禮心益敦</div>
<div class='lg-row'>俾餘讚述斯討論　庶幾億載垂後昆</div>
</div></div>
<div class='div-w'><a id='mulu6' />
<p class='h1'>No. 1535-A</p><p style="margin-left:1em">顏真卿所撰天台大師畵讚九十句。聲明家流習于歌讚尚矣。<span class='note-inline'>(盛)</span>甞披閱群書。會得惠心師注本。與此讐挍頗正差謬焉。其註本則每韻各八句。凡十一韻八十八句。無荊溪妙樂間生孫。廣述祖教補乾坤二句。<span class='note-inline'>(盛)</span>竊謂此二句必出於杜撰。非顏氏之真手也。而其故有六焉。蓋此作也。特讚大師之德行。非諸祖之所與。而歷舉諸祖者。獨欲敘法源之祖。後人未達其意。妄謂遺荊溪師。一也。自法源以次推上至龍樹菩薩。而唯荊溪師失次。居菩薩上。則錯列倒置無所係屬。二也。荊溪師甞居妙樂寺。撰文句疏記。後世因名其書。今遂誤以妙樂為師號。則震旦之書本見其稱。三也。若以妙樂果為其號。則既云荊溪。又云妙樂。豈非重複乎。四也。其置辭造語鄙陋粗拙。與上下文甚不相類。五也。每韻八句。而最後一韻獨作十句。亦甚無謂。六也。然原其所以杜撰之由。蓋荊溪師弘教著疏列之九祖。其美譽芳聲遠出法源之右。而讚中歷舉諸祖獨不及此。則後人有所憾。妄作補增。殊不知此讚乃法源之所請。則其學之統譜顏氏所當述。而同門之荊溪莫所與也。自此而因仍傳習不辨真偽。則不翅貽謬於後世。亦當獲罪於前賢矣。今命聲明家刪此二句。更恊音律。因陳其說書于讚後云。</p>
<p style="margin-left:1em">延寶丁巳四月前天台座主二品親王<span class='note-inline'>(盛胤)</span>謹識</p>
</div>
</div><!-- end of div[@id='body'] -->
</body></html>