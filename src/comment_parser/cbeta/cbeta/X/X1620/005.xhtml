<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>先覺宗乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu120' />先覺宗乘卷五</p><p class="byline">徑山語風老人　圓信　較定</p><p class="byline">無地地主人　郭凝之　彚編</p>
<div class='div-other'><a id='mulu121' />
<p class='h1'>洪州廉使</p><p>洪州廉使。逸其名。問馬祖曰。喫酒肉即是。不喫即是。馬祖曰。若喫是中丞祿。不喫是中丞福。廉使有省。</p>
</div>
<div class='div-other'><a id='mulu122' />
<p class='h1'>俗士問天堂地獄</p><p>有一俗士。問西堂智藏禪師。有天堂地獄否。師曰有。曰有佛法僧寶否。師曰有。更有多問。盡答言有。曰和尚恁麼道。莫錯否。師曰。汝曾見尊宿來耶。曰某甲曾參徑山和尚來。師曰。徑山向汝作麼生道。曰他道一切總無。師曰。汝有妻否。曰有。師曰。徑山和尚有妻否。曰無。師曰。徑山和尚道無即得。</p>
</div>
<div class='div-other'><a id='mulu123' />
<p class='h1'>歸宗因官人來問</p><p>廬山歸宗智常禪師。因官人來。乃拈起帽子兩帶曰還會麼。曰不會。歸宗曰。莫怪老僧頭風。不卸帽子。</p>
</div>
<div class='div-other'><a id='mulu124' />
<p class='h1'>儒者問三教</p><p>有儒者。忘其名。問大珠海禪師。儒釋道三教。同異如何。師曰。大量者用之則同。小機者執之即異。總從一性起用。機見差別成三。迷悟由人。不在教之同異也。</p>
</div>
<div class='div-other'><a id='mulu125' />
<p class='h1'>行者問即心即佛</p><p>有行者。問大珠曰。即心即佛。那個是佛。大珠曰。汝疑那個不是佛。指出看。行者無對。大珠曰。達即徧境是。不悟永乖疎。</p>
</div>
<div class='div-other'><a id='mulu126' />
<p class='h1'>丹霞逢老人與童子</p><p>丹霞因去馬祖處。路逢一老人。與一童子。丹霞問。公住何處。老人曰。上是天。下是地。丹霞曰。忽遇天崩地陷。又作麼生。老人曰。蒼天蒼天。童子噓一聲。丹霞曰。非父不生其子。老人便與童子入山去。</p>
</div>
<div class='div-other'><a id='mulu127' />
<p class='h1'>丹霞會留守</p><p>丹霞於天津橋橫臥。會留守鄭公出。呵之不起。吏問其故。丹霞徐曰。無事僧。留守異之。</p>
</div>
<div class='div-other'><a id='mulu128' />
<p class='h1'>百丈政路逢官人</p><p>洪州百丈山惟政禪師。因入京。路逢官人喫飯。忽見驢鳴。官人召曰。頭陀。師舉頭。官人却指驢。師却指官人<span class='note-inline'>(法眼別云。但作驢鳴　天奇拈云。混俗和光。何妨異類橫身。絲毫不掛。那容竪拂敲床。大丈夫漢。莫覰東魯西晉。休談北狄南蠻。方見得出岫靈雲。然後却來。嘲三囉四。又且何如)</span>。</p>
</div>
<div class='div-other'><a id='mulu129' />
<p class='h1'>趙州與官人遊園</p><p>趙州與官人遊園次。兔見乃驚走。遂問。和尚是大善知識。兔見為甚麼走。趙州曰。老僧好殺。</p>
</div>
<div class='div-other'><a id='mulu130' />
<p class='h1'>官人問趙州</p><p>官人問趙州。和尚還入地獄否。趙州曰。老僧末上入。曰大善知識。為甚麼入地獄。趙州曰。老僧若不入。阿誰教化汝。</p>
</div>
<div class='div-other'><a id='mulu131' />
<p class='h1'>官人問趙州燒木佛</p><p>官人問趙州曰。丹霞燒木佛。院主為甚麼眉鬢墮落。趙州曰。官人宅內變生作熟。是甚麼人。官人曰。所使。趙州曰。却是他好手。</p>
</div>
<div class='div-other'><a id='mulu132' />
<p class='h1'>俗官問趙州</p><p>有俗官。問趙州。佛在日。一切眾生歸依佛。佛滅度後。一切眾生歸依什麼處。趙州曰。未有眾生。曰現問次。趙州曰。更覓什麼佛。</p>
</div>
<div class='div-other'><a id='mulu133' />
<p class='h1'>秀才乞拄杖</p><p>有秀才。見趙州手中拄杖。乃曰。佛不奪眾生願。是否。趙州曰是。秀才曰。某甲就和尚。乞取手中拄杖。得否。趙州曰。君子不奪人所好。秀才曰。某甲不是君子。趙州曰。老僧亦不是佛。</p>
</div>
<div class='div-other'><a id='mulu134' />
<p class='h1'>秀才問趙州</p><p>有秀才。辭趙州曰。某甲在此括撓和尚多時。無可報答。待他日作一頭驢來。報答和尚。趙州曰。教老僧爭得鞍。又秀才見趙州。乃讚歎曰。和尚是古佛。趙州曰。秀才是新如來。</p>
</div>
<div class='div-other'><a id='mulu135' />
<p class='h1'>俗士獻袈裟</p><p>有俗士。獻袈裟。問曰。披與麼衣服。莫辜負古人也無。趙州拋下拂子曰。是古是今。</p>
</div>
<div class='div-other'><a id='mulu136' />
<p class='h1'>趙州勘行者</p><p>趙州聞行者勘僧曰。我有十貫錢。若有人下得一轉語。即捨此錢。有人下語。並不契。趙州遂往行者家。行者曰。若下得一轉語。即捨此錢。趙州戴笠子便行<span class='note-inline'>(瑯琊覺云。武帝求仙不得仙。王喬端坐却昇天)</span>。</p>
</div>
<div class='div-other'><a id='mulu137' />
<p class='h1'>秀才問長沙岑</p><p>有秀才。看千佛名經。問長沙岑禪師曰。百千諸佛。但見其名。未審居何國土。還化物也無。長沙曰。黃鶴樓崔顥題後。秀才還曾題也未。曰未曾。長沙曰。得閑題取一篇好<span class='note-inline'>(黃龍新頌云。黃鶴樓前法戰時。百千諸佛竪降旗。問渠國土歸何處。贏得多才一首詩　圓悟勤拈云。驀刀劈面。解辨者何人。劈箭當胷。承當者有幾。若能向奔流度刀。疾燄過風處。見長沙。橫身為物去。不消一揑。其或隨言詮入露布。便謂問東答西。裂轉話頭。且作麼生是長沙端的處。還委悉麼。殺人刀活人劒　語風信拈云。可惜一座黃鶴樓。被長沙和尚埋沒殺。千佛名經裏許。喚作註解得麼。癡人面前。勿得說夢。頌云。塞雁一聲睺舌冷。棲棲蘆苗月明中。荒塘踪跡無漁火。徒有秋烟拂暗風)</span>。</p>
</div>
<div class='div-other'><a id='mulu138' />
<p class='h1'>普化見步使</p><p>鎮州普化和尚。見馬步使出喝道。普化亦喝道。作相撲勢。步使令人打五棒。普化曰。似即似。是即不是。</p>
</div>
<div class='div-other'><a id='mulu139' />
<p class='h1'>天使問睦州</p><p>有天使。問睦州。三門俱開。從那門入。睦州喚尚書。天使應諾。睦州曰。從信門入。天使又見畵壁。問曰。二尊者對譚何事。睦州摑露柱曰。三身中。那箇不說法。</p>
</div>
<div class='div-other'><a id='mulu140' />
<p class='h1'>秀才訪睦州</p><p>一秀才訪睦州。稱會二十四家書。睦州以拄杖空中點一點曰。會麼。秀才罔措。睦州曰。又道會二十四家書。永字八法也不識。</p>
</div>
<div class='div-other'><a id='mulu141' />
<p class='h1'>睦州問秀才</p><p>睦州問秀才。治甚經。曰治易。睦州曰。易中道。百姓日用而不知。且道不知箇甚麼。曰不知其道。睦州曰。作麼生是道。秀才無對。睦州曰。果然不知<span class='note-inline'>(妙喜云。秀才雖然無語。默契睦州。只是少末後一着。徑山當時若見睦州道果然不知。但撫掌呵呵大笑。管取睦州不相虧)</span>。</p>
</div>
<div class='div-other'><a id='mulu142' />
<p class='h1'>閩帥問壽山年多少</p><p>閩帥問。壽山年多少。師曰。與虗空齊年。曰虗空年多少。師曰。與壽山齊年。</p>
</div>
<div class='div-other'><a id='mulu143' />
<p class='h1'>有俗士舉手</p><p>益州西睦和尚。上堂。有俗士舉手曰。和尚便是一頭驢。師曰。老僧被汝騎。士無語去。後三日再來。白言。某甲三日前著賊。師拈杖趂出。</p>
</div>
<div class='div-other'><a id='mulu144' />
<p class='h1'>俗士問殺牛</p><p>有俗士。問慧覺。某甲平生殺牛。還有罪否。慧覺曰。無罪。曰為甚麼無罪。慧覺曰。殺一個還一個。</p>
</div>
<div class='div-other'><a id='mulu145' />
<p class='h1'>仰山問推官</p><p>有官人。訪仰山。仰山問。官居何位。曰推官。仰山竪起拂子曰。還推得這箇麼。官人無對。仰山令眾下語。皆不契。時三聖不安。在涅槃堂內將息。仰山令侍者去請下語。三聖曰。但道和尚今日有事。仰山又令侍者問。未審有甚麼事。三聖曰。再犯不容。</p>
</div>
<div class='div-other'><a id='mulu146' />
<p class='h1'>行者問霍山</p><p>有行者。問霍山景通禪師曰。如何是佛法大意。霍山乃禮拜。行者曰。和尚為甚麼禮俗人。霍山曰。汝不見道尊重弟子。</p>
</div>
<div class='div-other'><a id='mulu147' />
<p class='h1'>洞山行脚遇官人</p><p>洞山行脚次。有官人問曰。我要註三祖信心銘。得否。洞山曰。只如纔有是非紛然失心。作麼生註<span class='note-inline'>(楚石琦代云。裝香着)</span>。</p>
</div>
<div class='div-other'><a id='mulu148' />
<p class='h1'>官人問洞山</p><p>官人問洞山。有人修行否。洞山曰。待公作男子即修行。</p>
</div>
<div class='div-other'><a id='mulu149' />
<p class='h1'>投子赴檀越齋</p><p>舒州投子山大同禪師。在京赴一檀越齋。檀越將一盤草來。師拳兩手安頭上。檀越便將齋來。後有僧問。和尚在京投齋。意旨何如。師曰。觀世音菩薩。</p>
</div>
<div class='div-other'><a id='mulu150' />
<p class='h1'>有官人問壽州</p><p>壽州紹宗禪師。有官人謂師曰。見說江西不立宗。師曰。遇緣即立。曰遇緣立箇甚麼。師曰。江西不立宗。</p>
</div>
<div class='div-other'><a id='mulu151' />
<p class='h1'>閩王問雪峰存</p><p>閩王。問雪峰義存禪師曰。擬欲葢一所佛殿去時如何。雪峰曰。何不葢取一所空王殿。曰請師樣子。雪峰展兩手<span class='note-inline'>(雲門云。一舉四十九)</span>。</p>
</div>
<div class='div-other'><a id='mulu152' />
<p class='h1'>閩王封柑橘至雪峰</p><p>雪峰因閩王封柑橘各一顆。遣使送至。柬問。既是一般顏色。為甚麼名字不同。雪峰遂依舊封回。王復馳問玄沙。玄沙將一張紙葢却。</p>
</div>
<div class='div-other'><a id='mulu153' />
<p class='h1'>廣主請雲門開堂</p><p>廣主。請雲門出世靈樹。開堂日。廣主親臨曰。弟子請益。雲門曰。目前無異路<span class='note-inline'>(法眼別云。不可無益于人)</span>。</p>
</div>
<div class='div-other'><a id='mulu154' />
<p class='h1'>常侍問雲門</p><p>雲門。在文德殿赴齋。有常侍問。靈樹菓子熟也未。雲門曰。甚麼年中得信道生。</p>
</div>
<div class='div-other'><a id='mulu155' />
<p class='h1'>官人問雲門</p><p>雲門行脚時。有官人問。還有定乾坤底句麼。雲門曰。蘇嚕蘇嚕悉哩薩訶。</p>
</div>
<div class='div-other'><a id='mulu156' />
<p class='h1'>閩王送玄沙上船</p><p>閩王。送玄沙備禪師上船。師扣船召曰。大王爭能出得這裏去。王曰。在裏許得多少時也<span class='note-inline'>(歸宗柔別云。不因和尚。不得到這裡)</span>。</p>
</div>
<div class='div-other'><a id='mulu157' />
<p class='h1'>泉守請玄沙登樓</p><p>泉守王公。請玄沙登樓。先語客司曰。待我引大師到樓前。便舁却梯。客司稟旨。公曰。請大師登樓。玄沙視樓。復視其人。乃曰。佛法不是此道理。<span class='note-inline'>(法眼云。未舁梯時。日幾度登樓)</span>玄沙與泉守。在室中說話。有一沙彌。揭簾入見。却退步而出。玄沙曰。那沙彌好與二十拄杖。守曰。恁麼即某甲罪過。<span class='note-inline'>(同安顯別云。祖師來也)</span>玄沙曰。佛法不是恁麼<span class='note-inline'>(鏡清云。不為打水。有僧問。不為打水。意作麼生。鏡清云。青山碾為塵。敢保沒閑人)</span>。</p>
</div>
<div class='div-other'><a id='mulu158' />
<p class='h1'>閩帥請辨驗聲明三藏</p><p>西天有聲明三藏至。閩帥請玄沙辨驗。玄沙以鐵火筯。敲銅爐問。是甚麼聲。三藏曰。銅鐵聲。<span class='note-inline'>(法眼別云。請大師為大王。法燈別云。聽和尚問)</span>玄沙曰。大王莫受外國人謾。三藏無對<span class='note-inline'>(法眼代云。大師久受大王供養。法燈代云。却是和尚謾大王)</span>。</p>
</div>
<div class='div-other'><a id='mulu159' />
<p class='h1'>閩帥問鼓山晏</p><p>閩帥入萬歲寺。瞻仰佛像。指問鼓山曰。是甚麼佛。鼓山曰。請大王鑒。帥曰。鑒即不是佛。鼓山曰。是甚麼。帥無對<span class='note-inline'>(長慶代云。久承大師在眾。何得造次)</span>。</p>
</div>
<div class='div-other'><a id='mulu160' />
<p class='h1'>行者至菴</p><p>鏡清怤禪師。住菴時。有行者至。徐徐近牀。取拂子提起問。某甲喚這箇作拂子。庵主喚作甚麼。鏡清曰。不可更安名立字也。行者乃擲却拂子曰。著甚死急。</p>
</div>
<div class='div-other'><a id='mulu161' />
<p class='h1'>童子見鏡清</p><p>有僧引一童子。到鏡清曰。此童子常愛問人佛法。請和尚驗看。鏡清乃令點茶。童子點茶來。師啜了。過盞槖與童子。童子近前接。鏡清却縮手曰。還道得麼。童子曰。問將來。<span class='note-inline'>(法眼別云。和尚更喫茶否)</span>僧曰。此童子見解如何。鏡清曰。也祇一兩生持戒僧。</p>
</div>
<div class='div-other'><a id='mulu162' />
<p class='h1'>俗士問靜上座</p><p>有俗士。失其名。問靜上座曰。弟子每當夜坐。心念紛飛。未明攝伏之方。願垂示誨。上座曰。如或夜間安坐。心念紛飛。却將紛飛之心。以究紛飛之處。究之無處。則紛飛之念何存。反究究心。則能究之心安在。又能照之智本空。所照之境亦寂。寂而非寂者。葢無能寂之人也。照而非照者。葢無所照之境也。境智俱寂。心慮安然。外不尋枝。內不住定。二途俱泯。一性怡然。此乃還源之要道也。</p>
</div>
<div class='div-other'><a id='mulu163' />
<p class='h1'>俗士獻畫障子</p><p>俗士獻畫障子。法眼看了問曰。汝是心巧手巧。士曰。心巧。法眼曰。那個是汝心。士無對<span class='note-inline'>(歸宗柔代云。某甲今日却成容易)</span>。</p>
</div>
<div class='div-other'><a id='mulu164' />
<p class='h1'>老人參桐峰</p><p>有老人。入山參桐峰菴主。桐峰問曰。住在甚處。老人不語。桐峰曰。善能對機。老人地上拈一枝草示之。桐峰便喝。老人禮拜。桐峰便歸菴。老人曰。與麼疑殺一切人在。</p>
</div>
<div class='div-other'><a id='mulu165' />
<p class='h1'>儒者謁南院</p><p>有儒者。博覽古今。時呼為張百會。來謁南院。南院問。莫是張百會麼。曰不敢。南院以手於空畫一畫曰。會麼。曰不會。南院曰。一尚不會。甚麼處得百會來。</p>
</div>
<div class='div-other'><a id='mulu166' />
<p class='h1'>牧主請風穴陞座</p><p>風穴沼禪師。於牧主衙內度夏。請陞座。時有盧陂長老。出問。學人有鐵牛之機。請師不搭印。風穴曰。慣釣鯨鯢澄巨浸。却嗟蛙步[馬*展]泥沙。陂佇思。風穴喝曰。長老何不進語。陂擬議。風穴便打一拂子曰。還記得話頭麼。試舉看。陂擬開口。風穴又打一拂子。牧主曰。信知佛法與王法一般。風穴曰。見甚麼道理。牧主曰。當斷不斷。反招其亂。風穴便下座。</p>
</div>
<div class='div-other'><a id='mulu167' />
<p class='h1'>提刑問璉三生</p><p>有提刑。問璉三生曰。某甲四十年為官。作麼脫得此塵去。璉無對。<span class='note-inline'>(道吾真代曰。一任[跳-兆+孛]跳)</span>又看上峰路。璉曰。這箇是上峰路。提刑曰。寺在上頭那。璉曰是。提刑曰。恁麼則不去也。璉無語<span class='note-inline'>(道吾代曰。今日勘破)</span>。</p>
</div>
<div class='div-other'><a id='mulu168' />
<p class='h1'>工部問三交嵩</p><p>有工部。問三交智嵩禪師曰。百尺竿頭獨打毬。萬丈懸崖絲繫腰時如何。三交曰。幽州著脚。廣南廝撲。工部無語。三交曰。勘破這胡漢。工部曰。二十年江南界裏。這回却見禪師。三交曰。瞎老婆吹火。</p>
</div>
<div class='div-other'><a id='mulu169' />
<p class='h1'>提刑問楊岐會</p><p>有提刑。問楊岐會曰。和尚法嗣何人。曰慈明。提刑曰。見箇什麼道理。便嗣他。楊岐曰。共鉢盂喫飯。提刑曰。與麼則不見也。楊岐捺膝曰。什麼處是不見。提刑大笑。楊岐曰。須是提刑始得。又請入院燒香。提刑曰。却待回來。楊岐乃獻茶信。提刑曰。這箇却不消得。有甚乾嚗嚗底禪。希見示些子。楊岐指茶信曰。這箇尚不要。豈況乾嚗嚗底禪。提刑擬議。楊岐乃有頌。示作王臣。佛祖罔措。為指迷源。殺人無數。提刑曰。和尚為什麼就身打劫。楊岐曰。元來却是我家裡人。提刑大笑。</p>
</div>
<div class='div-other'><a id='mulu170' />
<p class='h1'>俗士投五祖出家</p><p>有俗士。投五祖演出家。自曰捨緣。五祖曰。何謂捨緣。士曰。有妻子捨之。謂之捨緣。五祖曰。我也有個老婆。還信否。士默然。五祖乃頌曰。我有個老婆。出世無人見。晝夜共一處。自然有方便。</p>
</div>
<div class='div-other'><a id='mulu171' />
<p class='h1'>居士往五祖齋僧</p><p>舒州有一居士。常往五祖齋僧。一日問首座曰。某俗人參得禪麼。首座云。你是俗人。如何參得禪。居士不會。舉似五祖。五祖云。首座却有本分手段為人。居士方信。遂篤志參究。後見佛眼。佛眼展手曰。因甚麼喚作手。居士忽大悟。</p>
</div>
<div class='div-other'><a id='mulu172' />
<p class='h1'>俗士問雲峰悅</p><p>有俗士。問雲峰文悅禪師曰。如何是佛。雲峰曰。著衣喫飯量家道。曰恁麼則退身三步。叉手當胸去也。雲峰曰。醉後添杯不若無。</p>
</div>
<div class='div-other'><a id='mulu173' />
<p class='h1'>太守問九頂</p><p>太守呂公。瞻大像。問九頂清素禪師曰。既是大像。為甚麼肩負兩楹。九頂曰。船上無散工。至閣下覩觀音像。又問。彌勒化境。觀音何來。九頂曰。家富小兒嬌。太守乃禮敬。</p>
</div>
<div class='div-other'><a id='mulu174' />
<p class='h1'>侍郎問九僊</p><p>侍郎曾公。問九僊法清禪師曰。上座山鄉甚處。曰嚴州。曰與此間是同是別。九仙拽伽梨下地揖曰。官人曾到嚴州否。曾罔措。九仙曰。待官人到嚴州時。却向官人道。</p>
</div>
<div class='div-other'><a id='mulu175' />
<p class='h1'>益州辭知府</p><p>益州澄遠禪師。將示寂。辭知府曰。老僧行脚去。通判曰。這僧風狂。八十歲行脚。那裏去。知府曰。大善知識。去住自由。</p>
</div>
<div class='div-other'><a id='mulu176' />
<p class='h1'>巡檢問黃龍明</p><p>黃龍同胡巡檢。到公安二聖。巡檢問曰。達磨對梁武帝云。廓然無聖。公安為甚麼却有二聖。黃龍曰。一點水墨。兩處成龍。</p>
</div>
<div class='div-other'><a id='mulu177' />
<p class='h1'>俗士問歸仁</p><p>有俗士。問歸仁禪師。俗人還許會佛法否。歸仁曰。那箇臺無月。誰家樹不春。</p>
</div>
<div class='div-other'><a id='mulu178' />
<p class='h1'>有官人問興陽</p><p>有官人。問興陽清剖禪師曰。和尚甚麼時開堂。師曰。不歷僧祇數。日月未生前。</p>
</div>
<div class='div-other'><a id='mulu179' />
<p class='h1'>居士官人問天平</p><p>有居士。問天平契愚禪師曰。法無動搖時如何。天平曰。你從潞府來。居士曰。一步也不曾驀。天平曰。因甚得到這裏。居士曰。和尚睡語作麼。天平曰。放你二十棒。又官人問。無鄰可隔。為甚麼不相見。天平曰。怨阿誰。</p>
</div>
<div class='div-other'><a id='mulu180' />
<p class='h1'>居士問東山雲頂</p><p>福州東山雲頂禪師。有居士問曰。洞山道。有一物。上拄天。下拄地。未審是甚麼物。師曰。擔鐵枷喫鐵棒。曰天地黑山河走。師曰。閻老殿前添一鬼。北邙山下臥千年。士呌快活快活。師曰。也是野狐吞老鼠。</p>
</div>
<div class='div-other'><a id='mulu181' />
<p class='h1'>童子上經</p><p>有童子上經次。僧令持經著函內。童子曰。某甲念底。著向那裏<span class='note-inline'>(法眼代云。汝念甚麼經)</span>。</p>
</div>
<div class='div-other'><a id='mulu182' />
<p class='h1'>洪塘橋官人問僧</p><p>福州洪塘橋上。有僧列坐。官人問。此中還有佛麼。僧無對<span class='note-inline'>(法眼代云。汝是甚麼人)</span>。</p>
</div>
<div class='div-other'><a id='mulu183' />
<p class='h1'>賣鹽翁</p><p>昔有一僧。去覆船。路逢一賣鹽翁。僧問。覆船路向甚麼處去。翁良久。僧再問。翁曰。你患聾那。僧曰。你向我道甚麼。翁曰。向你道覆船路。僧曰。翁莫會禪麼。翁曰。莫道會禪。佛法也會盡。僧曰。你試說看。翁挑起鹽籃。僧曰難。翁曰。你喚這個作甚麼。僧曰鹽。翁曰。有甚麼交涉。僧曰。你喚作甚麼。曰不可更向你道是鹽。</p>
</div>
<div class='div-other'><a id='mulu184' />
<p class='h1'>騎牛公子</p><p>公期和尚。因往羅漢。路逢一騎牛公子。師問。羅漢路向甚麼處去。公拍牛曰。道道。師喝曰。這畜生。公曰。羅漢路向甚麼處去。師却拍牛曰。道道。公曰。直饒恁麼。猶少蹄角在。師便打。公拍牛便走。</p>
</div>
<div class='div-other'><a id='mulu185' />
<p class='h1'>跨驢人</p><p>昔有跨驢人。問眾僧。何往。僧曰。道場去。其人曰。何處不是道場。僧毆之曰。這漢沒道理。向道場裡跨驢不下。</p>
</div>
<div class='div-other'><a id='mulu186' />
<p class='h1'>道流背佛而坐</p><p>昔有道流。在佛殿前。背佛而坐。僧曰。道士莫背佛。道流曰。大德本教中道。佛身充滿於法界。向甚麼處坐得。僧無對<span class='note-inline'>(法眼代云。識得汝)</span>。</p>
</div>
<div class='div-other'><a id='mulu187' />
<p class='h1'>行者向佛而唾</p><p>有一行者。隨法師入佛殿。行者向佛而唾。法師曰。行者少去就。何以唾佛。行者曰。將無佛處來。與某甲唾。法師無對<span class='note-inline'>(溈山云。仁者却不仁者。不仁者却仁者。仰山代法師云。但唾行者。又云。行者若有語。即向伊道。還我無行者處來)</span>。</p>
</div>
<div class='div-other'><a id='mulu188' />
<p class='h1'>魚浮水上</p><p>死魚浮於水上。有人問僧。魚豈不是以水為命。僧曰是。曰為甚麼却向水中死。僧無對<span class='note-inline'>(杭州天龍機和尚代云。是伊為甚麼不去岸上死)</span>。</p>
</div>
<div class='div-other'><a id='mulu189' />
<p class='h1'>佛殿鴿子</p><p>鷂子趂鴿子。飛向佛殿欄干上顫。有人問僧。一切眾生。在佛影中。常安常樂。鴿子見佛。為甚麼却顫。僧無對<span class='note-inline'>(法燈代云。怕佛)</span>。</p>
</div>
<div class='div-other'><a id='mulu190' />
<p class='h1'>廣南國主出獵</p><p>廣南有僧住庵。國主出獵。左右報庵主。大王來請起。庵主曰。非<span class='corr'>但</span>大王來。佛來亦不起。王問。佛豈不是汝師。庵主曰是。王曰。見師為甚麼不起<span class='note-inline'>(法眼代云。未足酬恩)</span>。</p>
</div>
<div class='div-other'><a id='mulu191' />
<p class='h1'>官人入鎮州天王院</p><p>昔有官人。入鎮州天王院。覩神像。因問院主曰。此是甚麼功德。曰護國天王。曰祇護此國。徧護餘國。曰在秦為秦。在楚為楚。曰臘月二十九日。打破鎮州城。天王向甚處去。院主無對<span class='note-inline'>(密雲悟云。官人切莫造反。復云。今日得官人作證)</span>。</p>
</div>
<div class='div-other'><a id='mulu192' />
<p class='h1'>官人作無鬼論</p><p>昔有官人。作無鬼論。中夜揮毫次。忽見一鬼出云。汝道無。我聻<span class='note-inline'>(五祖演云。老僧當時若見。便以手作鵓鳩嘴。向伊道。谷谷孤)</span>。</p>
</div>
<div class='div-other'><a id='mulu193' />
<p class='h1'>官人問無揀僧</p><p>官人問僧。名甚麼。曰無揀。官人曰。忽然將一椀沙與上座。又作麼生。曰謝官人供養<span class='note-inline'>(法眼別云。此猶是揀底)</span>。</p>
</div>
<p class='juan'>先覺宗乘卷五<span class='note-inline'>(終)</span><p class="byline">雙髻釋頓讓訂閱</p></p>
</div><!-- end of div[@id='body'] -->
</body></html>