<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>先覺宗乘</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1620
<div class='div-other'><a id='mulu1' />
<p class='h1'>先覺宗乘</p></div>
<div class='div-other'><a id='mulu2' />
<p class='h1'>先覺宗乘目錄</p>
<ul class="">
<p class="h1">卷一</p>
<li>維摩大士</li>

<li>雙林善慧大士傅翕</li>

<li>龐蘊居士<span class="note-inline">(嗣法馬祖一)</span></li>
</ul>
<ul class="">
<p class="h1">卷二</p>
<li>甘贄行者<span class="note-inline">(嗣法南泉願)</span></li>

<li><span class="corr">刺</span>史陸亘<span class="note-inline">(嗣法南泉願)</span></li>

<li>相國裴休<span class="note-inline">(嗣法黃檗運)</span></li>

<li>常侍王敬初<span class="note-inline">(嗣法溈山祐)</span></li>

<li>尚書陳操<span class="note-inline">(嗣法陳睦州)</span></li>

<li>駙馬李遵勗<span class="note-inline">(嗣法谷隱聰)</span></li>

<li>文公楊億<span class="note-inline">(嗣法廣慧璉)</span></li>

<li>侍郎楊傑<span class="note-inline">(嗣法天衣懷)</span></li>

<li>簽判劉經臣<span class="note-inline">(嗣法智海逸)</span></li>

<li>清獻公趙忭<span class="note-inline">(嗣法蔣山泉)</span></li>

<li>丞相張商英<span class="note-inline">(嗣法兜率悅)</span></li>

<li>侍郎李彌遜<span class="note-inline">(嗣法昭覺勤)</span></li>

<li>給事馮楫<span class="note-inline">(嗣法龍門遠)</span></li>

<li>侍郎張九成<span class="note-inline">(嗣法徑山杲)</span></li>

<li>知府葛郯<span class="note-inline">(嗣法佛海遠)</span></li>

<li>放牛居士<span class="note-inline">(嗣法無門開)</span></li>
</ul>
<ul class="">
<p class="h1">卷三</p>
<li>侍郎白居易<span class="note-inline">(嗣法佛光滿)</span></li>

<li><span class="corr">刺</span>史李翱<span class="note-inline">(嗣法藥山儼)</span></li>

<li>張拙秀才<span class="note-inline">(嗣法石霜諸)</span></li>

<li>相國陸希聲<span class="note-inline">(謁仰山寂)</span></li>

<li>太傅王延彬<span class="note-inline">(嗣法長慶稜)</span></li>

<li>真人呂巖<span class="note-inline">(嗣法黃龍機)</span></li>

<li>丞相王隨<span class="note-inline">(嗣法首山念)</span></li>

<li>英公夏竦<span class="note-inline">(嗣法谷隱聰)</span></li>

<li>節使李端愿<span class="note-inline">(嗣法金山頴)</span></li>

<li>太傅高世則<span class="note-inline">(嗣法芙蓉楷)</span></li>

<li>太守許式<span class="note-inline">(嗣法洞山聰)</span></li>

<li>修撰曾會<span class="note-inline">(嗣法雪竇顯)</span></li>

<li>丞相富弼<span class="note-inline">(嗣法投子顒)</span></li>

<li>衛州王大夫<span class="note-inline">(嗣法元豐滿)</span></li>

<li>太史黃廷堅<span class="note-inline">(嗣法黃龍心)</span></li>

<li>觀文王韶<span class="note-inline">(嗣法黃龍心)</span></li>

<li>秘書吳恂<span class="note-inline">(嗣法黃龍心)</span></li>

<li>內翰蘇軾<span class="note-inline">(嗣法東林總)</span></li>

<li>參政蘇轍<span class="note-inline">(嗣法上藍順)</span></li>

<li>寺丞戴道純<span class="note-inline">(嗣法黃龍清)</span></li>

<li>文定胡安國<span class="note-inline">(嗣法上封秀)</span></li>

<li>左丞范冲<span class="note-inline">(嗣法圓通旻)</span></li>

<li>諫議彭汝霖<span class="note-inline">(嗣法圓通旻)</span></li>

<li>左司都貺<span class="note-inline">(嗣法圓通旻)</span></li>

<li>比部孫居士<span class="note-inline">(嗣法楊岐會)</span></li>

<li>提刑郭祥正<span class="note-inline">(嗣法白雲端)</span></li>

<li>郡王趙令衿<span class="note-inline">(嗣法昭覺勤)</span></li>

<li>樞密徐俯<span class="note-inline">(嗣法昭覺勤)</span></li>

<li>尚書莫將<span class="note-inline">(嗣法大隨靜)</span></li>

<li>龍圖王蕭<span class="note-inline">(嗣法大隨靜)</span></li>

<li>參政李邴<span class="note-inline">(嗣法徑山杲)</span></li>

<li>寶學劉彥修<span class="note-inline">(嗣法徑山杲)</span></li>

<li>提刑吳偉明<span class="note-inline">(嗣法徑山杲)</span></li>

<li>門司黃彥節<span class="note-inline">(嗣法徑山杲)</span></li>

<li>參政錢端禮<span class="note-inline">(嗣法護國元)</span></li>

<li>內翰曾開<span class="note-inline">(嗣法靈隱遠)</span></li>

<li>侍制潘良貴<span class="note-inline">(嗣法佛燈珣)</span></li>

<li>侍郎李浩<span class="note-inline">(嗣法天童華)</span></li>

<li>吳十三道人<span class="note-inline">(嗣法開善謙)</span></li>
</ul>
<ul class="">
<p class="h1">卷四<span class="note-inline">(問法)</span></p>
<li>太守楊衒之<span class="note-inline">(問達磨)</span></li>

<li>使者宋雲<span class="note-inline">(問達磨)</span></li>

<li>向居士<span class="note-inline">(問二祖)</span></li>

<li>崔趙公<span class="note-inline">(問國一欽)</span></li>

<li>中使楊光庭<span class="note-inline">(問本淨禪師)</span></li>

<li>相國杜鴻漸<span class="note-inline">(問無住禪師)</span></li>

<li>鄴侯李泌<span class="note-inline">(問懶殘)</span></li>

<li>張濆行者<span class="note-inline">(問忠國師)</span></li>

<li>魚軍容<span class="note-inline">(問忠國師)</span></li>

<li><span class="corr">刺</span>史李渤<span class="note-inline">(問歸宗常)</span></li>

<li>相國崔羣<span class="note-inline">(問東寺會)</span></li>

<li>相國于頔<span class="note-inline">(問紫玉通藥山儼)</span></li>

<li>文公韓愈<span class="note-inline">(問大顛通)</span></li>

<li>燕王<span class="note-inline">(訪趙州諗)</span></li>

<li>趙王王鎔<span class="note-inline">(問趙州諗)</span></li>

<li>馬大夫<span class="note-inline">(問趙州諗)</span></li>

<li>周員外<span class="note-inline">(問趙州諗)</span></li>

<li>劉相公<span class="note-inline">(問趙州諗)</span></li>

<li>竺尚書<span class="note-inline">(問長沙岑)</span></li>

<li>李軍容<span class="note-inline">(參溈山祐)</span></li>

<li>劉侍御<span class="note-inline">(問仰山寂)</span></li>

<li>朱行軍<span class="note-inline">(請際上座)</span></li>

<li>尚書溫造<span class="note-inline">(問圭峰密)</span></li>

<li>史山人<span class="note-inline">(問圭峰密)</span></li>

<li>相國宋齊丘<span class="note-inline">(訪慧覺禪師)</span></li>

<li>閩王王審知<span class="note-inline">(禮雪峰存玄沙備)</span></li>

<li>王延鈞<span class="note-inline">(延羅山和尚夢筆和尚)</span></li>

<li>陳尚書<span class="note-inline">(問雲門)</span></li>

<li>韋監軍<span class="note-inline">(謁玄沙備)</span></li>

<li>陳尚書<span class="note-inline">(問洞山)</span></li>

<li>節度使成汭<span class="note-inline">(問雲居膺)</span></li>

<li>劉禹端<span class="note-inline">(問雲居膺)</span></li>

<li>張覇遷<span class="note-inline">(問疎山仁)</span></li>

<li>劉翁<span class="note-inline">(謁青林䖍)</span></li>

<li>鍾司徒<span class="note-inline">(問安鐵胡)</span></li>

<li>給事陶穀<span class="note-inline">(禮常覺禪師)</span></li>

<li>李相公<span class="note-inline">(問福巖承)</span></li>

<li>李王<span class="note-inline">(禮清涼益)</span></li>

<li>宋令公<span class="note-inline">(對大寧寺僧)</span></li>

<li>相國馮延巳<span class="note-inline">(問游鍾山僧)</span></li>

<li>樞密李崇矩<span class="note-inline">(問圓明禪師)</span></li>

<li>歐陽文忠公修<span class="note-inline">(延浮山遠)</span></li>

<li>丞相呂許公<span class="note-inline">(謁志言大士)</span></li>

<li>王質<span class="note-inline">(問法華言)</span></li>

<li>助教徐岳<span class="note-inline">(問法華言)</span></li>

<li>相國王安石<span class="note-inline">(禮吳山端)</span></li>

<li>武昌劉居士<span class="note-inline">(對雲居舜)</span></li>

<li>李端愿<span class="note-inline">(禮宗本禪師)</span></li>

<li>葉清臣蔣侍郎<span class="note-inline">(禮政黃牛)</span></li>

<li>陳瓘<span class="note-inline">(問宗道者)</span></li>

<li>太尉陳良弼<span class="note-inline">(禮淨因)</span></li>

<li>李朝請<span class="note-inline">(謁道場琳)</span></li>

<li>相國錢象祖<span class="note-inline">(參此菴元)</span></li>
</ul>
<ul class="">
<p class="h1">卷五<span class="note-inline">(無名宰官居士)</span></p>
<li>洪州廉使</li>

<li>俗士問天堂地獄</li>

<li>歸宗因官人來問</li>

<li>儒者問三教</li>

<li>行者問即心即佛</li>

<li>丹霞逢老人與童子</li>

<li>丹霞會留守</li>

<li>百丈政路逢官人</li>

<li>趙州與官人遊園</li>

<li>官人問趙州</li>

<li>官人問趙州燒木佛</li>

<li>俗官問趙州</li>

<li>秀才乞拄杖</li>

<li>秀才問趙州</li>

<li>俗士獻袈裟</li>

<li>趙州勘行者</li>

<li>秀才問長沙岑</li>

<li>普化見步使</li>

<li>天使問睦州</li>

<li>秀才訪睦州</li>

<li>睦州問秀才</li>

<li>閩帥問壽山年多少</li>

<li>有俗士舉手</li>

<li>俗士問殺牛</li>

<li>仰山問推官</li>

<li>行者問霍山</li>

<li>洞山行脚遇官人</li>

<li>官人問洞山</li>

<li>投子赴檀越齋</li>

<li>有官人問壽州</li>

<li>閩王問雪峰存</li>

<li>閩王封柑橘至雪峰</li>

<li>廣主請雲門開堂</li>

<li>常侍問雲門</li>

<li>官人問雲門</li>

<li>閩王送玄沙上船</li>

<li>泉守請玄沙登樓</li>

<li>閩帥請辨驗聲明三藏</li>

<li>閩帥問鼓山晏</li>

<li>行者至菴</li>

<li>童子見鏡清</li>

<li>俗士問靜上座</li>

<li>俗士獻畵障子</li>

<li>老人參桐峰</li>

<li>儒者謁南院</li>

<li>牧主請風穴陞座</li>

<li>提刑問璉三生</li>

<li>工部問三交嵩</li>

<li>提刑問楊岐會</li>

<li>俗士投五祖出家</li>

<li>居士往五祖齋僧</li>

<li>俗士問雲峰悅</li>

<li>太守問九頂</li>

<li>侍郎問九僊</li>

<li>益州辭知府</li>

<li>巡檢問黃龍明</li>

<li>俗士問歸仁</li>

<li>官人問興陽</li>

<li>居士官人問天平</li>

<li>居士問東山雲頂</li>

<li>童子上經</li>

<li>洪塘橋官人問僧</li>

<li>賣鹽翁</li>

<li>騎牛公子</li>

<li>跨驢人</li>

<li>道流背佛而坐</li>

<li>行者向佛而唾</li>

<li>魚浮水上</li>

<li>佛殿鴿子</li>

<li>廣南國主出獵</li>

<li>官人入鎮州天王院</li>

<li>官人作無鬼論</li>

<li>官人問無揀僧</li>
</ul><p>先覺宗乘目錄<span class='note-inline'>(終)</span></p>
</div>
<p class='juan'><a id='mulu3' />先覺宗乘卷一</p><p class="byline">徑山語風老人　圓信　較定</p><p class="byline">無地地主人　郭凝之　彚編</p>
<div class='div-other'><a id='mulu4' />
<p class='h1'>維摩大士</p><p>維摩會上。三十二菩薩。各說不二法門。文殊曰。我於一切法。無言無說。無示無識。離諸問答。是為菩薩入不二法門。於是文殊又問維摩。仁者當說。何等是菩薩入不二法門。維摩默然。文殊讚曰。乃至無有語言文字。是菩薩真入不二法門<span class='note-inline'>(雪竇舉此。至仁者當說何等是菩薩入不二法門。不舉維摩默然。便云。維摩道甚麼。又云。勘破了也。復頌云。咄這維摩老。悲生空懊惱。臥疾毗耶離。全身太枯槁。七佛祖師來。一室且頻掃。請問不二門。當時便靠倒。不靠倒。金毛獅子無處討。圜悟勤云。如今禪和子。便道無語是靠倒。且莫錯認定盤星　白雲端頌云。一箇兩箇百千萬。屈指尋文數不辦。暫時放在暗牕前。明日與君重計筭)</span>。</p>
</div>
<div class='div-other'><a id='mulu5' />
<p class='h1'>梁雙林善慧大士傅翕</p><p>善慧大士者。<span class='corr'>婺</span>州義烏縣人也。齊明帝建武四年丁丑。五月八日。降於雙林鄉傅宣慈家。本名翕。年十六納劉氏女。名妙光。生普建普成二子。梁普通元年。年二十四。與里人稽亭浦摝魚。獲<span class='corr'>已</span>。沉籠水中。祝曰。去者適。止者留。人或謂之愚。會有天竺僧嵩頭陀。引之臨水觀影。見圓光寶葢。法從甚盛。翕笑而悟。乃至松山頂。結庵雙檮樹間。自號雙林善慧大士。種植蔬果。為人傭作。晝作夜歸。與妻敷演佛法。苦行七年。大士欲導羣品。令弟子奉書詣闕。稱武帝為國主救世菩薩。帝預勅鎻門。以觀其意。大士袖出木槌一扣。諸門盡開。直入見帝於善言殿上。御榻對語。帝問師事從誰。答曰。從無所從。師無所師。事無所事。大士三至京師。以度道俗。不可數計。帝召見壽光殿。共論真諦。大士曰。息而不滅。帝請講金剛經。大士纔陞座。以尺揮案一下。便下座。帝愕然。聖師曰。陛下還會麼。帝曰。不會。聖師曰。大士講經竟。又一日講經次。帝至。眾皆起。大士端坐不動。眾報聖駕臨此何不起。大士曰。法地若動。一切不安。大士一日披衲頂冠靸履朝見。帝問。是僧耶。大士以手指冠。是道耶。大士以手指履。是俗耶。大士以手指衲衣。陳宣帝大建元年入涅槃。壽七十三。甞著心王銘曰。觀心空王。玄妙難測。無形無相。有大神力。能滅千災。成就萬德。體性雖空。能施法則。觀之無形。呼之有聲。為大法將。心戒傳經。水中鹽味。色裏膠青。決定是有。不見其形。心王亦爾。身內居停。面門出入。應物隨情。自在無礙。所作皆成。了本識心。識心見佛。是心是佛。是佛是心。念念佛心。佛心念佛。欲得早成。戒心自律。淨律淨心。心即是佛。除此心王。更無別佛。欲求成佛。莫染一物。心性雖空。貪嗔體實。入此法門。端坐成佛。到彼岸<span class='corr'>已</span>。得波羅蜜。慕道真士。自觀自心。知佛在內。不向外尋。即心即佛。即佛即心。心明識佛。曉了識心。離心非佛。離佛非心。非佛莫測。無所堪任。執空滯寂。於此漂沉。諸佛菩薩。非此安心。明心大士。悟此玄音。身心性妙。用無更改。是故智者。放心自在。莫言心王。空無體性。能使色身。作邪作正。非有非無。隱顯不定。心性離空。能凡能聖。是故相勸。好生防慎。剎那造作。還復漂沉。清淨心智。如世黃金。般若法藏。並在身心。無為法寶。非淺非深。諸佛菩薩。了此本心。有緣遇者。非去來今。有偈曰。夜夜抱佛眠。朝朝還共起。起坐鎮相隨。語默同居止。纖毫不相離。如身影相似。欲識佛去處。祇這語聲是。<span class='note-inline'>(保寧勇云。大眾。傅大士此頌。古今不墜。一切人知。向此瞥地者固多。錯會者不少。玄沙云。大小傅大士。只認得箇昭昭靈靈。洞山聰云。且道衲僧家。日裏還曾睡也無。此兩轉語。誰言世上無仙客。須信壺中別有天。保寧亦有一頌。要眠時即眠。要起時即起。水洗面皮光。啜茶濕却嘴。大海紅塵處。平地波濤起。呵呵阿呵呵。囉哩囉囉哩)</span>又曰。空手把鋤頭。步行騎水牛。人從橋上過。橋流水不流。<span class='note-inline'>(斷橋倫頌云。狗走抖擻口。猴愁樓搜頭。瑞巖門外水。自古向西流)</span>。</p>
<p><span class='note-inline'>(張無盡見皓布裩舉大士此頌。皓曰。此頌得法身邊事。頌不得法身向上事。無盡曰。請和尚頌。皓遂應聲頌曰。昨夜雨霶亨。打倒葡萄棚。知事普請。行者人力。拄底拄撑底撑。撑撑拄拄到天明。依舊可憐生)</span>又曰。有物先天地。無形本寂寥。能為萬象主。不逐四時凋。</p>
</div>
<div class='div-other'><a id='mulu6' />
<p class='h1'>唐龐蘊居士<span class='note-inline'>(嗣法馬祖一)</span></p><p>囊州居士龐蘊。衡州衡陽縣人也。字道玄。世本儒業。少悟塵勞。志求真諦。唐貞元初。謁石頭遷禪師。問不與萬法為侶者是甚麼人。石頭以手掩其口。豁然有省。後與丹霞為友。一日石頭問曰。子見老僧以來。日用事作麼生。居士曰。若問日用事。即無開口處。乃呈偈曰。日用事無別。唯吾自偶諧。頭頭非取捨。處處沒張乖。朱紫誰為號。丘山絕點埃。神通并妙用。運水及搬柴。石頭然之。曰子以緇邪素邪。居士曰。願從所慕。遂不剃染。後參馬祖。問不與萬法為侶者。是甚麼人。馬祖曰。待汝一口吸盡西江水。即向汝道。居士於言下。頓領玄旨。<span class='note-inline'>(東林珪老頌云。大海波濤淺。小人方寸深。海枯終見底。人死不知心　雲門杲頌云。一口吸盡西江水。甲乙丙丁庚戊<span class='corr'>己</span>。咄咄咄。囉囉哩)</span>。</p>
<p><span class='note-inline'>(白雲端頌云。一口吸盡西江水。萬古千今無一滴。要須黨理不黨親。馬祖可惜口門窄)</span>乃留駐。參承二載。居士一日問馬祖曰。如水無筋骨。能勝萬斛舟。此理如何。馬祖曰。遮裏無水亦無舟。說甚麼筋骨。居士又問馬祖曰。不昧本來人。請師高著眼。祖直下覷。居士曰。一種沒絃琴。惟師彈得妙。祖直上覷。居士廼作禮。馬祖歸方丈。居士隨後入曰。弄巧成拙。<span class='note-inline'>(妙喜曰。馬師覷上覷下。即不無。爭柰昧却本來人。居士雖然禮拜。渾崙吞箇棗。馬祖歸方丈。士隨後入云。弄巧成拙。救得一半)</span>居士有偈曰。有男不婚。有女不嫁。大家團欒頭。共說無生話。<span class='note-inline'>(徑山杲示羅快然云。昔龐居士有言。有男不婚。有女不嫁。大家團欒頭。共說無生話。後來元豐間。有箇士人。謂之無為居士。姓楊。名傑。字次公。嘗參前輩。於宗門中。有真實得力處。曾和龐公此偈云。男大須婚。女大須嫁。討甚閒工夫。更說無生話。這兩箇俗漢子。將他十方常住一片田地。不向官中印契。各自分疆列界道。我知有。而時時向無佛處稱尊。當時亦有箇不平底。謂之海印信禪師。時住蘇州定慧。因見無為此偈。亦有一偈曰。我無男婚。我無女嫁。困來便打眠。誰管無生話。這三箇老漢。說此三偈。快然居士。開眼也著。合眼也著。不開不合也著。妙喜只得冷地看。看即不無。畢竟快然居士。向開眼處著到耶。合眼處著到耶。不開不合處著到耶。若向開眼處著到。則落在龐公圈䙡裏。在合眼處著到。則落在楊無為圈䙡裏。在不開不合處著到。則落在海印禪師圈䙡裏。快然見恁麼說。定道總不恁麼。若總不恁麼。又落在妙喜圈䙡裏。要出三老圈䙡則易。要出妙喜圈䙡則難。快然畢竟如何出得。待歸延平嫁了女。却緩緩地來。為你說破)</span>自爾機辯迅捷。諸方嚮之。</p>
<p>因至藥山。<span class='note-inline'>(藥山和尚。石頭法嗣)</span>藥山問曰。一乘中還著得這箇事麼。居士曰。某甲祇管日求升合。不知還著得麼。藥山曰。道居士不見石頭得麼。居士曰。拈一放一。未為好手。藥山曰。老僧住持事繁。居士珍重便出。藥山曰。拈一放一的是好手。居士曰。好箇一乘問宗。今日失却也。藥山曰。是是。因辭藥山。藥山命十禪客。相送至門首。居士乃指空中雪曰。好雪片片不落別處。有全禪客曰。落在甚處。居士遂與一掌。全曰。也不得草草。居士曰。恁麼稱禪客。閻羅老子未放你在。全曰。居士作麼生。居士又掌曰。眼見如盲。口說如啞。</p>
<p>丹霞和尚。<span class='note-inline'>(法嗣石頭)</span>一日來訪居士。見女子靈照洗菜次。霞問。居士在否。靈照放下菜籃。<span class='corr'>斂</span>手而立。霞又問。居士在否。靈照提籃便行。歸舉似居士。居士曰。赤土搽牛嬭。丹霞乃隨後入見居士。居士見來。不起亦不言。霞乃竪起拂子。居士竪起槌子。霞曰。祇恁麼。更別有。居士曰。這回見師不似於前。霞曰。不妨減人聲價。居士曰。比來折你一下。霞曰。恁麼則瘂却天然口也。居士曰。你瘂由本分。累我亦瘂。霞便擲下拂子而去。居士召曰。然闍棃。然闍棃。霞不顧。居士曰。不惟患瘂。兼更患聾。丹霞一日訪居士曰。昨日相見。何似今日。居士曰。如法舉昨日事來。作箇宗眼。霞曰。祇如宗眼。還著得龐公麼。居士曰。我在你眼裏。霞曰。某甲眼窄。何處安身。居士曰。是眼何窄。是身何安。霞休去。居士曰。更道取一句。便得此話圓。霞亦不對。居士曰。就中這一句。無人道得。一日居士向丹霞前。叉手立。少時即出去。霞不顧。居士却來坐。霞却向居士前。叉手立。少時便入方丈。居士曰。汝入我出。未有事在。霞曰。這老翁出出入入。有甚了期。居士曰。却無些子慈悲心。霞曰。引得這漢。到這田地。居士曰。把甚麼引。霞廼拈起居士幞頭曰。却似一箇老師僧。居士却將幞頭安霞頭上曰。一似箇少年俗人。霞應喏三聲。居士曰。猶有昔時氣息在。霞乃拋下幞頭曰。大似一箇烏紗巾。居士廼應喏三聲。霞曰。昔時氣息爭忘得。居士彈指三下曰。動天動地。一日丹霞見居士來。便作走勢。居士曰。猶是拋身勢。怎生是嚬呻勢。霞便坐。居士乃向前。以拄杖畫地作七字。霞於下面。書箇一字。居士曰。因七見一。見一忘七。霞曰。這裏著語。居士乃哭三聲而去。一日居士與丹霞出行。見江水澄碧。居士指水曰。得恁麼也。還辨不出。霞曰。的箇辨不出。居士以手戽水潑霞三遍。霞曰。莫恁麼。莫恁麼。却以水潑居士。居士曰。當恁麼時。堪作箇甚麼。霞曰。無物外。居士曰。得便宜人少。得便宜人少。霞無對。居士曰。誰不落便宜。又一日訪居士。至門首相見。乃問居士在不。居士曰。饑不擇食。丹霞曰。龐老在否。居士曰。蒼天蒼天。便入宅去。丹霞曰。蒼天蒼天。便回。</p>
<p>居士一日訪長髭和尚。<span class='note-inline'>(法嗣石頭)</span>師陞座。眾集定。居士出曰。各請自撿好。却於禪牀右立。時有僧問。不觸主人翁。請師答話。長髭曰。識龐公麼。曰不識。居士便搊住曰。苦哉苦哉。僧無對。居士便拓開。師少間却問。適來這僧。還喫棒否。居士曰。待伊甘始得。長髭曰。居士祇見錐頭利。不見鑿頭方。居士曰。恁麼說話。某甲即得。外人聞之。要且不好。長髭曰。不好箇甚麼。居士曰。阿師祇見錐頭尖。不見鑿頭利。<span class='note-inline'>(應菴華云。風行草偃。水到渠成。覿面提持。斬釘截鐵。龐居士打開無盡寶藏。運出自<span class='corr'>己</span>家珍。要且只解自家富貴。安能富貴別人。長髭久經陣敵。慣戴作家。至險至危處。愈見八面玲瓏。歸宗大眾集定。其間設有一個半個。善能自撿。便與趕出。何故。家無白澤之圖。豈有如是妖恠)</span>大同普濟和尚。<span class='note-inline'>(法嗣石頭)</span>一日問居士曰。是箇言語。今古少人避得唇舌。只如翁避得麼。居士應喏。普濟再舉前話。居士曰。甚麼處去來。普濟又舉前話。居士曰。什麼處去來。普濟曰。非但如今。古人亦有此語句。居士作舞而去。普濟曰。這風顛漢。自過教誰點撿。一日普濟訪居士。居士曰。憶在母胎時。有一則語。舉似阿師。不得作道理主持。普濟曰。猶是隔生也。居士曰。向道不得作道理。普濟曰。驚人之句。爭得不怕。居士曰。如師見解。可謂驚人。普濟曰。不作道理。却成道理。居士曰。不但隔一生兩生。普濟曰。粥飯底僧。一任撿責。居士鳴指三下。普濟一日見居士來。便掩却門曰。多知老翁。莫與相見。居士曰。獨坐獨語。過在阿誰。普濟乃開門。居士把住曰。是師多知。是我多知。普濟曰。多知且置。閉門與開門。卷舒爭幾許。居士曰。祇此一問。氣急殺人。普濟默然。居士曰。弄巧成拙。一日見普濟。居士拈起手中笊籬曰。大同師。大同師。普濟不應。居士曰。石頭一宗。到師處氷消瓦解。普濟曰。不得龐翁舉灼然如此。居士拋下笊籬曰。寧知不直一文錢。普濟曰。雖不直一文錢。欠他又爭得。居士作舞而去。普濟提起笊籬曰。居士。居士回首。普濟作舞而去。居士撫掌曰。歸去來。歸去來。</p>
<p>大梅和尚。<span class='note-inline'>(法嗣馬祖)</span>居士聞之。欲驗師實。特去相訪。纔相見。居士便問。久嚮大梅。未審梅子熟也未。大梅曰。熟也。你向甚麼處下口。居士曰。百雜碎。大梅伸手曰。還我核子來。居士便去。</p>
<p>訪芙蓉太毓。<span class='note-inline'>(法嗣馬祖)</span>因行食。到居士前。居士擬接。毓乃縮手曰。生心受施。淨名蚤訶。去此一機。居士還甘否。居士曰。當時善現豈不作家。毓曰。非關他事。居士曰。食到口邊。被他奪却。毓乃下食。居士曰。不消一句子。<span class='note-inline'>(圓悟勤云。善現作家。芙蓉奇特。盡被龐居士一時領過了也。只如龐居士道不消一句子。且道是那一句。端坐受供養。施主蒙安樂。頌云。淨明呵善現。芙蓉勘龐老。彼此不相饒。峻機無處討。雲行雨施。雷奔電掃。殺虎陷虎。出草入草。毗婆尸佛早留心。直至如今不得妙)</span>又問。馬大師著實為人處。還分付吾師否。毓曰。某甲尚未見他。作麼生知他著實處。居士曰。祇此見知。也無討處。毓曰。居士也不得一向言說。居士曰。一向言說。師又失宗。若作兩向三向。師還開得口否。毓曰。直是開口不得。可謂實也。居士撫掌而出。</p>
<p>本谿和尚。<span class='note-inline'>(法嗣馬祖)</span>因居士問。丹霞打侍者意在何所。本谿曰。大老翁見人長短在。居士曰。為我與師同參。方敢借問。本谿曰。若恁麼。從頭舉來。共你商量。居士曰。老大翁不可共你說人是非。本谿曰。念翁年老。居士曰。罪過罪過。一日本谿見居士來。乃目示多時。居士廼將杖子。畫一圓相。本豁便近前。以脚踏。居士曰。是甚麼。是甚麼。却於居士前。畫一圓相。居士亦以脚踏却。本豁曰。來時有。去時無。居士抱杖子而立。本谿曰。來時有。去時無。居士曰。幸自圓成。徒勞目視。本谿拍手曰。奇時一無所得。居士拈杖子。點點而去。本谿曰。看路看路。居士曰。是甚麼。是甚麼。</p>
<p>石林和尚。<span class='note-inline'>(法嗣馬祖)</span>見居士來。乃竪起拂子曰。不落丹霞機。試道一句子。居士奪却拂子。却自竪起拳。石林曰。正是丹霞機。居士曰。與我不落看。石林曰。丹霞患瘂。龐公患聾。居士曰。恰是。石林無語。居士曰。向道偶爾。又一日問居士。某甲有箇借問。居士莫惜言語。居士曰。便請舉來。石林曰。元來惜言語。居士曰。這箇問訊。不覺落他便宜。石林乃掩耳。居士曰。作家作家。石林一日自下茶與居士。居士纔接茶。石林乃抽身退後曰。何似生。居士曰。有口道不得。石林曰。須是恁麼始得。居士拂袖而去曰。也大無端。石林曰。識得龐翁也。居士却回。石林曰。也大無端。居士無語。石林曰。也解無語去。</p>
<p>又訪齊峯和尚。<span class='note-inline'>(法嗣馬祖)</span>齊峯曰。俗人頻頻入僧院。討箇甚麼。居士廻顧兩邊曰。誰恁麼道。齊峯乃咄之。居士曰。在這裏。齊峯曰。莫是當陽道麼。居士曰。背後底聻。齊峯回首曰。看看。居士曰。草賊大敗。齊峯無語。一日齊峯與居士並行。居士廼前行一步曰。我強如師一步。齊峯曰。無背向。老翁要爭先在。居士曰。苦中苦。未是此一句。齊峯曰。怕翁不甘。居士曰。老翁若不堪。齊峰堪作箇甚麼。齊峯曰。若有棒在手。打不解倦。居士便行一摑曰。不多好。齊峯始拈棒。被居士把住曰。這賊今日一場敗闕。齊峯笑曰。是我拙。是公巧。居士乃撫掌出曰。平交平交。居士又問。此去峯頂有幾里。齊峯曰。甚麼處去來。居士曰。可謂峻硬。不得問著。齊峯曰。是多少。居士曰。一二三。齊峯曰。四五六。居士曰。何不道七。齊峯曰。纔道七。便有八。居士曰。住得也。齊峯曰。一任添取。居士喝便出去。齊峯隨後亦喝。居士曰。不得堂堂道。齊峯曰。還我恁麼時龐公主人翁來。居士曰。少神作麼。齊峯曰。好箇問訊。問不著人。居士曰。好來好來。<span class='note-inline'>(應菴華云。發大機。顯大用。且非電光石火。疾燄過風。要須平地上嶮崖。孤峻處平坦。看他二老深入虎穴。透徹淵源。至於結角羅紋。游刃磅礴。得大自在。因甚麼峰頂未曾到。只如齊峰云。還我恁麼時龐老主人公來。士云。少神作麼。歸宗向這裏。擬着箇眼。也要諸人瞥地。良久云。竹影掃堦塵不動。月穿潭底水無痕)</span>。</p>
<p>又訪百靈和尚。<span class='note-inline'>(法嗣馬祖)</span>路次相逢。百靈便問。南嶽得力句。還曾舉向人也無。居士曰。曾舉來。百靈曰。舉向甚麼人。居士以手自指曰。龐公。百靈曰。直是妙德空生。也讚歎不及。居士却問。阿師得力句。是誰得知。百靈戴笠子便行。居士曰。善為道路。百靈更不回首。<span class='note-inline'>(徑山杲云。這箇話端。若不是龐公。幾乎錯舉似人。雖然如是。百靈輸他龐老一着。何故。當時不得箇破笠頭。遮却髑髏。有甚面目。見他龐公。楚石琦云。百靈戴笠便去。得力句分明舉似來。因甚麼妙喜老人道。百靈有甚面目見他龐公。也是扶強不扶弱。有人與妙喜作主。要問作麼生是得力句。速道速道。擬議不來。劈脊便棒)</span>一日百靈問曰。道得道不得。俱未免。汝且道未免箇甚麼。居士以目瞬之。百靈曰。奇特更無此也。居士曰。師錯許人。百靈曰。誰不恁麼。誰不恁麼。居士珍重而去。一日百靈在方丈內坐。居士入來。百靈把住曰。今人道。古人道。居士作麼生道。居士打百靈一摑。百靈曰。不得不道。居士曰。道即有過。百靈曰。還我一摑來。居士近前曰。試下手看。百靈便珍重。一日居士問百靈曰。是這箇眼目。免得人口麼。百靈曰。作麼免得。居士曰。情知情知。百靈曰。棒不打無事人。居士轉身曰。打打。百靈方拈棒起。被居士把住曰。與我免看。百靈無語。</p>
<p>又訪松山和尚。<span class='note-inline'>(法嗣馬祖)</span>同居士喫茶。居士舉起橐子曰。人人盡有分。為甚麼道不得。松山曰。祇為人人盡有。所以道不得。居士曰。阿兄為甚麼却道得。松山曰。不可無言也。居士曰。灼然灼然。松山便喫茶。居士曰。阿兄喫茶。為甚麼不揖客。松山曰誰。居士曰龐公。松山曰。何須更揖。後丹霞聞。乃曰。若不是松山。幾被箇老翁惑亂一上。居士聞之。乃令人傳語丹霞曰。何不會取未舉橐子時。一日松山與居士看耕牛。居士指牛曰。是伊時中更安樂。只是未知有。松山曰。若非龐公。又爭識伊。居士曰。阿師道。渠未知有箇甚麼。松山曰。未見石頭。不妨道不得。居士曰。見後作麼生。松山撫掌三下。一日居士訪松山。見松山携箇杖子。便曰。手中是箇甚麼。松山曰。老僧年邁。闕伊一步不得。居士曰。雖然如是。壯力猶存。松山便打。居士曰。放却手中杖子。致將一問來。松山拋下杖子。居士曰。這老漢。前言不付後語。松山便喝。居士曰。蒼天中更有怨苦。一日松山與居士行次。見僧擇菜。松山曰。黃葉即去。青葉即留。居士曰。不落黃葉。又怎生。松山曰道取。居士曰。不為賓主大難。松山曰。只為強作主宰。居士曰。誰不恁麼。松山曰。不是不是。居士曰。青黃不留處。就中難道。松山曰。也解恁麼去。居士珍重大眾。松山曰。大眾放你落機處。居士便行。一日松山與居士話次。倐拈起案上尺子曰。還見這箇麼。居士曰見。松山曰。見箇甚麼。居士曰。松山松山。松山曰。不得不道。居士曰。爭得松山。乃拋下尺子。居士曰。有頭無尾得人憎。松山曰。不是公今日還道不及。居士曰。不及箇甚麼。松山曰。有頭無尾。居士曰。強中得弱即有。弱中得強即無。松山抱住居士曰。這箇老子。就中無話處。</p>
<p>又訪則川和尚。<span class='note-inline'>(法嗣馬祖)</span>則川曰。還記得見石頭時道理否。居士曰。猶得阿師重舉在。則川曰。情知久參事慢。居士曰。阿師老耄。不啻龐公。則川曰。二彼同時。又爭幾許。居士曰。龐公鮮徤。且勝阿師。則川曰。不是勝我。祇欠汝箇幞頭。居士拈卜幞頭曰。恰與師相似。川大笑而<span class='corr'>已</span>。川摘茶次。居士曰。法界不容身。師還見我否。則川曰。不是老僧。洎答公話。居士曰。有問有答。葢是尋常。則川乃摘茶不聽。居士曰。莫怪適來容易借問。川亦不顧。居士喝曰。這無禮儀老漢。待我一一舉向明眼人。則川乃拋却茶籃。便歸方丈。<span class='note-inline'>(雪竇云。則川只解把定封疆。不能同生同死。當時好與捋下幞頭。誰敢喚作龐居士)</span>一日則川在方丈內坐。居士見曰。只知端坐方丈。不覺僧到參時。則川垂下一足。居士便出三兩步却回。則川却收足。居士曰。可謂自由自在。則川曰。爭柰主人何。居士曰。阿師只知有主。不知有客。則川喚侍者點茶。居士乃作舞而出。</p>
<p>居士到仰山。<span class='note-inline'>(法嗣溈山)</span>問久嚮仰山。到來為甚麼却覆。仰山竪起拂子。居士曰恰是。仰山曰。是仰是覆。居士乃打露柱曰。雖然無人。也要露柱證明。仰山擲下拂子曰。若到諸方。一任舉似。<span class='note-inline'>(白雲端頌云。兩箇八文為十六。從頭數過猶不足。拿來亂撒向堦前。滿地團團春蘚綠)</span>。</p>
<p>又訪洛浦和尚。<span class='note-inline'>(法嗣夾山)</span>居士拜起曰。仲夏毒熱。孟冬薄寒。洛浦曰莫錯。居士曰。龐翁年老。洛浦曰。何不寒時道寒。熱時道熱。居士曰。患聾作麼。洛浦曰。放你二十棒。居士曰。瘂却我口。塞却你眼。<span class='note-inline'>(應菴華云龐居士雖是煅了底金。要且未經本分鉗鎚。洛浦雖輕放過歸宗。不免賊過後張弓。當時待他道。仲夏毒熱。孟冬薄寒。便與趕出。何故。車不橫推。理無曲斷)</span>。</p>
<p>居士一日訪谷隱道者。谷隱問曰。誰。居士竪起杖子。谷隱曰。莫是上上機麼。居士拋下杖子。谷隱無語。居士曰。只知上上機。不覺上上事。谷隱曰。作麼生是上上事。居士拈起杖子。谷隱曰。不得草草。居士曰。可憐強作主宰。谷隱曰。有一機人。不要拈搥竪拂。亦不用對答言辭。居士若逢。如何則是。居士曰。何處逢。谷隱把住居士。乃曰莫這便是否。居士驀面便唾。谷隱無語。居士與一頌曰。焰水無魚下底鈎。覔魚無處笑君愁。可憐谷隱孜禪伯。被唾如今見亦羞。</p>
<p>居士甞遊講肆。隨喜金剛經。至無我無人處。致問曰。座主既無我無人。是誰講誰聽。座主無對。居士曰。某甲雖是俗人。粗知信向。座主曰。祇如居士。意作麼生。居士以偈答曰。無我復無人。作麼有踈親。勸君休歷座。不似直求真。金剛般若性。外絕一纖塵。我聞并信受。總是假名陳。座主聞偈。欣然仰歎。</p>
<p>居士因在床上臥看經。有僧見云。居士看經。須具威儀。居士翹起一足。僧無語。</p>
<p>居士一日在洪州。市內賣笊籬。見一僧緣化。乃將一文錢問曰。不辜負信施道理。還道得麼。若道得即捨。僧無語。居士曰。你問。我與你道。便問。不辜負信施道理作麼生。居士曰。少人聽。又曰會麼。僧曰不會。居士曰。是誰不會。</p>
<p>居士一日見牧童。乃問。路從甚麼處去。童曰。路也不識。居士曰。這看牛兒。童曰。這畜生。居士曰。今日甚麼時也。童曰。插田時也。居士大笑。</p>
<p>居士所至之處。老宿多往復問醻。皆隨機應響。非格量軌轍之可拘也。元和中。北遊襄漢。隨處而居。有女名靈照。常鬻竹漉籬。以供朝夕。居士甞有偈曰。十方同聚會。箇箇學無為。此是選佛場。心空及第歸。</p>
<p>又曰。心如境亦如。無實亦無虗。有亦不管。無亦不拘。不是聖賢。了事凡夫。<span class='note-inline'>(妙喜拈云。白的的。清寥寥。水不能濡。火不能燒。是箇甚麼。切不得問着。問著則瞎却你眼。以拄杖擊香臺一下)</span>。</p>
<p><span class='note-inline'>(楚石琦拈云。要作了事凡夫。更須進前三步)</span>。</p>
<p>易復易。即此五蘊有真智。十方世界一乘同。無相法身豈有二。若捨煩惱入菩提。不知何方有佛地。</p>
<p>護生須是殺。殺盡始安居。會得箇中意。鐵船水上浮。<span class='note-inline'>(圜悟勤舉此偈云。且道殺箇甚麼。殺眾生物命。凡夫見解。殺六賊煩惱。座主見解。殺佛殺祖。大闡提人見解。衲僧分上。畢竟殺箇甚麼。試定當看。僧問。未審殺箇甚麼。師曰。大有人疑着。曰學人到這裡。直得步步絕行蹤時如何。悟曰。未有金剛王寶劒在。圜悟又云。只如護生須用殺。且道殺箇甚麼。便有禪和子道。不是殺物命。只是殺無明賊。殺煩惱賊。殺六根六塵賊。殺爭人爭我賊。雖然一期也似。要且未夢見衲僧脚跟頭。既是護生。須是明殺意。如何是殺意。嶮。若向箇裏辨得出。便可放一線道。浩浩之中。管取坐斷天下人舌頭。然後始殺得盡。然雖如是。釋迦老子也殺不盡。迦葉也殺不盡。西天。二十八祖也殺不盡。唐土六祖也殺不盡。要明不盡底。須是放却從前<span class='corr'>已</span>後見解。明暗玄妙理性。殊勝奇特。潔淨剗除。不留毫末。也不到極盡處。只如正盡處。合作麼生。還委悉麼。深山大澤無人到。聚頭正好共商量)</span>。</p>
<p><span class='note-inline'>(中峰本云。莫是殺生與護生。一念平等麼。恁麼商量。瞎人眼目)</span>。</p>
<p>居士與行婆靈照坐次。居士曰。難難難。十石油麻樹上攤。婆曰。易易易。百草頭上祖師意。靈照曰。也不難。也不易。饑來喫飯困來睡。<span class='note-inline'>(妙喜云。此三人同行不同步。同得不同失。若以心意識。<span class='corr'>摶</span>量卜度。非獨不見三人落著處。十二時中。亦自昧却本地風光。不見本來面目。未免被難易不難易牽挽。不得自在。欲得自在。將此三人道底。作一句看。妙喜<span class='corr'>已</span>是拖泥帶水。下注脚了也)</span>居士曰。祇如道明明百草頭。明明祖師意。如何會。靈照曰。老老大大。作這箇語話。居士曰。你作麼生。靈照曰。明明百草頭。明明祖師意。居士乃大笑。<span class='note-inline'>(徑山杲云。龐居士先行不到。靈照女末後太過。直饒齊行齊到。若到雲門。一坑埋却。且道過在甚麼處。明明百草頭。明明祖師意)</span>。</p>
<p><span class='note-inline'>(楚石琦云。明明百草頭。明明祖師意。龐公只解拋磚。靈照何曾瞥地。從教千古萬古黑漫漫。填溝塞壑沒人會)</span>偶同賣漉籬。下橋喫撲。靈照見亦倒地。居士曰。你作甚麼。靈照曰。見爺倒地。某甲相扶。居士將入滅。謂靈照曰。視日早晚。及午以報。照遽報日<span class='corr'>已</span>中矣。而有蝕也。居士出戶觀次。靈照即登父座。合掌坐亡。居士笑曰。我女鋒捷矣。於是更延七日。州牧于公頔問疾次。居士謂之曰。但願空諸所有。慎勿實諸所無。好住世間。皆如影響。言訖。枕于公膝而化。遺命焚棄。江湖緇白傷悼。謂禪門龐居士。即毗耶淨名。有詩偈三百餘篇。傳於世<span class='note-inline'>(鑒咦氏云。余覽居士臨終偈。有空華落影。陽焰翻波等語。大都居士一門。皆再來人也。特以慈悲示現。為在家標榜故。嘗抵襄過罐子灘。問狀聞居士。有感驢自言債<span class='corr'>商</span>債事。便謂布施本欲集福。翻以貽禍。因棄家財云。則<span class='corr'>已</span>入不住法門矣。乃居士遷化去。長子適徃田間。婆急以告其子。應聲未了。忽倚钁頭而逝。豈惟女㨗于機哉。及婆收諸靈骨<span class='corr'>已</span>。直向鹿門絕壁。震威一喝。谺然中開。遂投壁。與身俱隱。畢竟是所有空。為復是所無空。若也緇素得出。許伊把手龐公。其或不爾。且莫寐語)</span>。</p>
</div>
<p class='juan'>先覺宗乘卷一<p class="byline">雙髻釋頓讓訂閱</p></p>
</div><!-- end of div[@id='body'] -->
</body></html>