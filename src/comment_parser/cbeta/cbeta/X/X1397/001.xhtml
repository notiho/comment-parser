<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>雪巖祖欽禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1397-A</p><p>雪巖師。可謂鼻端眼正矣。以無準為之父。以高峯為之子。父作之。子述之。觀其所從來。又觀其所付授。則巖之道。可知矣。雖然。良馬不待驅筞。望見鞭影而馳。獅子無法教兒。直向懸崖一拶。諸人若能於文<span class='corr'>采</span>未彰。一字<span class='corr'>已</span>多之前。一刀兩段薦取。便見三老卓卓巍巍。長在諸人門面上。放大寶光。轉大法輪。一生參學事畢矣。不然。刻舟求劒。待兔守株。併一冊鉅編。都成鬼神茶飯去也。余不解禪。戲論如此。巖門人。持師語錄來。漫題編端。</p>
<p>大德貳年。三月上澣。性存真逸家之巽書。</p>
</div>
<div class='div-other'><a id='mulu2' />
<p class='h1'>雪巖和尚語錄目次</p>
<ul class="">
<li>卷第一
<ul class="">
<li>潭州龍興禪寺語錄</li>

<li>湘西道林禪寺語錄</li>

<li>處州南明佛日禪寺語錄</li>

<li>台州仙居護聖禪寺語錄</li>

<li>湖州光孝禪寺語錄</li>

<li>袁州仰山禪寺語錄</li>
</ul></li>

<li>卷第二
<ul class="">
<li>普說</li>
</ul></li>

<li>卷第三
<ul class="">
<li>舉古</li>
</ul></li>

<li>卷第四
<ul class="">
<li>法語</li>

<li>書</li>

<li>序</li>

<li>銘</li>

<li>偈頌</li>

<li>自讚</li>

<li>跋</li>

<li>補遺</li>
</ul></li>
</ul></div>No. 1397
<p class='juan'><a id='mulu3' />雪巖和尚語錄卷第一</p>
<div class='div-other'><a id='mulu4' />
<p class='h1'>雪巖和尚住潭州龍興禪寺語錄</p><p class="byline">嗣法門人　昭如　希陵　等編</p><p>師於寶祐元年。八月初一日。入院。</p>
<p>指三門。盡大地是箇院子。且道門從何入。八字打開。青天白日。</p>
<p>佛殿。碧玉盤中珠宛轉。琉璃殿上月徘徊。是什麼人境界。其或未辨端由。且看新長老。拈起坐具。大展三拜。</p>
<p>法座。百千佛祖。向這裏屙。潑天臭氣。徧滿娑婆。新龍興。未免傾湘江之水。洗教淨潔去也。狼籍轉多。</p>
<p>拈香祝聖罷。斂衣就座。<span class='note-inline'>(問答不錄)</span>乃云。少林一曲。五傳至于六祖。山深水寒。發太古之清音。調翻南嶽。九世至于慈明。唱高和峻。奏絕聽之希聲。所以佛法盛於江西湖南。恢恢然浩浩然。不可得而名焉。豈料三百年後。土曠人稀。道隨時變。黃鍾大呂。寂而不作。鄭音衛響。亦乃不聞。欽上座。固無長處。既在浙江那畔。被一陣業風吹。到潭州城裏。只得改聲換調。向十字街頭。重翻此曲去也。且道是何節拍。擊拂子云。萬年歡。</p>
<p>復舉。趙州和尚云。金佛不度爐。木佛不度火。泥佛不度水。真佛內裏坐。</p>
<p>師拈云。揭起如來正體。發明向上宗猷。趙州固是好手。只是不合強生節目。新龍興見處又且不然。金佛度爐。木佛度火。泥佛度水。真佛[吃-乙+小]。切忌話墮。忽有個漢。出來道。你恁麼說。正是強生節目。拍膝一下。將謂無人證明。</p>
<p>上堂。一見便見。一得永得。展手云。撒開兩手大家看。畢竟明明是何物。潭州內外。有一十八座城門。白日行人。千千萬萬。往往來來。一任東西南北。</p>
<p>上堂。純清絕點。正是真常流注。打破鏡來。未免一場狼籍。不若遇飯喫飯。遇茶喫茶。曉來獨立空庭外。閑對寒梅幾樹花。</p>
<p>冬至上堂。展虗空作紙。束虗空作筆。謾寫書雲二字。不分悔吝吉凶。然雖如是。龍興却要分似諸人去也。上一畫短。下一畫長。形名曾未兆。文彩<span class='corr'>已</span>全彰。</p>
<p>看經上堂。水綠山青。鵲噪鴉鳴。滿耳滿目。非色非聲。既非聲色。却作麼生安名。大方廣佛華嚴經。</p>
<p>上堂。昨夜日從西沒。舊年<span class='corr'>已</span>去。今朝日自東升。新歲又來。新歲既來。有何奇特。風前鐵樹花開。別是一般春色。</p>
<p>上堂。謝首座維那。人天眼目。佛祖綱維。千差萬別。一以貫之。如何見得。克賓法戰不勝。南泉斬却猫兒。</p>
<p>上堂。春日晴。燒痕青。布穀催耕處處鳴。雖然底事最分明。只是不得將眼看并耳聽。何故。纔有一絲頭。便有一絲頭。</p>
<p>解夏小參。無解無結。猶是空中釘橛。有修有證。何異捕風捉月。所以龍興。一夏百二十日。只與現前清眾。早眠晏起。淡飯麤茶。如三家村裏田舍翁。挈挈波波。只與麼過。不敢將一絲毫。叢林規矩。束縛諸人。是汝諸人。便與麼撒手撒脚。履踐得去。十二時中。不妨七穿八穴。東倒西攂。逆順卷舒。縱橫自在。擊拂子云。白雲更在青山外。</p>
<p>復舉。溈山問仰山。子一夏不上來。仰云。鋤得一片畬。種得一蘿粟。溈云。子可謂不虗過。仰云。和尚如何。溈云。日中一食。夜後一宿。仰云。和尚亦不虗過。道了乃吐舌。溈云。寂子何得自傷<span class='corr'>己</span>命。</p>
<p>師拈云。溈山與仰山。是則子傳父業。足可觀光。逗到下梢。又却遞相矛盾。可謂父不父。子不子矣。龍興今夏亦無所作。亦不空過。且道與古人是同是別。井底蟾蜍吞却月。</p>
</div>
<div class='div-other'><a id='mulu5' />
<p class='h1'>住湘西道林禪寺語錄</p><p>據室。此是老圓悟。斷佛祖命根去處。今日不肖兒孫。合作麼生。乃袖手云。有甚閑工夫。</p>
<p>拈香祝聖罷。斂衣就座云。老屋半千間。啟煅聖煅凡。潑天爐鞴。烏藤六七尺。振乃佛乃祖。墜地宗綱。風高月冷。海闊山遙。逆順卷舒。縱橫在我。有時恁麼。有時不恁麼。家家門首透長安。恁麼也得。不恁麼也得。處處綠楊堪繫馬。只如高超物表。不墮見知。畢竟如何是六國晏清一句。寺門高開洞庭野。殿脚插入赤沙湖。</p>
<p>復舉。保壽開堂。三聖推出一僧。壽便打。三聖云。與麼為人。非但瞎却這僧眼。瞎却鎮州一城人眼去在。壽便歸方丈。</p>
<p>師拈云。一收一放。有主有賓。蓋是尋常茶飯。就中保壽三聖。猶較一著。且如何見得。若無舉鼎拔山力。千里烏騅不易騎。</p>
<p>當晚小參。<span class='note-inline'>(問答不錄)</span>師云。濟北之道。出乎平常。語默動靜。脫體全彰。三玄三要。松直棘曲。四賓四主。鳧短鶴長。所以老圓悟。於諸佛出身處道。薰風自南來。殿閣生微凉。帶累妙喜。打失眼睛。鼻孔徧界難藏。山蒼蒼水茫茫。無眹迹。絕承當。竹籬茅舍江村外。遠浦歸帆掛夕陽。</p>
<p>復舉。麻谷訪臨濟。問大悲千手眼。阿那個是正眼。濟云。大悲千手眼。阿那箇是正眼。速道速道。谷拽濟下禪牀。却坐。濟起云不審。谷擬議。濟拽谷下禪床。却坐。谷便出。</p>
<p>師拈云。二大老。恁麼激揚。雖則百千手眼。一時俱露。又爭免得個二俱瞎漢。且道還有檢點得出底麼。瞎。</p>
<p>上堂。因事。并謝首座。</p>
<p>十五日以前。雷聲甚大。雨點全無。十五日以後。時清道泰。家國晏然。正當十五日。恭惟宿來。各各道體。起居萬福。畢竟如何。堂中首座。人天眼目。</p>
<p>上堂。三月安居。剋期取證。始自今日。且道今日。以何為始。下座與大眾。普同作禮。</p>
<p>上堂。栽田且博飯。隨分煑藜莧。一任少叢林。佛法不怕爛。更說甚麼喝下闡揚。棒頭取辨。又誰管你大乘井索。小乘錢貫。道林贏得日長無事。倚闌干。望見嶽麓山前文帝廟。後有一對。翹松雪鶴。元是烏髖老鸛。</p>
<p>端午上堂。天悠悠。雲悠悠。輥底浪花翻雪。競龍舟。當是時也。可笑三閭楚大夫。正在死水裡浸殺。浸不殺。千古萬古湘江闊。</p>
<p>上堂。乳燕飛華屋。梅子正香熟。連核和皮。一咬百雜碎。元來祖意教意。雪瀑挂層崖。月狖啼寒木。往往有般不知好惡漢。聞道林恁麼道。將謂以境示人。拍膝一下云。眼裏無筋一世貧。</p>
<p>上堂。佛佛授受。祖祖相傳。西天梵語。此土唐言。風蒲獵獵弄輕柔。欲立蜻蜓不自由。五月臨平山下路。藕花無數滿汀洲。且道是唐言是梵語。逢人不得錯舉。</p>
<p>上堂。吹毛劒。嚙鏃機。肘後符。頂門眼。潭州城裡。起五千間寨屋。道林寺裡借一百名夫。你輩後生晚進。茄子瓠子。喫現成飯。知什麼碗。</p>
<p>冬至上堂。謝橫舟相訪。</p>
<p>曉天月白。古岸舟橫。一陽來復。吾道大亨。直得千年晉栢樹。與千尺陶公井。起來叉手當胸。互相慶賀道。且喜寒氷發燄。枯榦花開。堂前露柱也懷胎。</p>
<p>臘八上堂。黃面老子。六載辛勤。尋得鼻孔。打失眼睛。且道落在什麼處。雪山午夜一天星。</p>
<p>上堂。舉僧問趙州和尚。如何是祖師西來意。州云。庭前栢樹子。</p>
<p>師頌云。撮土成金古趙州。據人來問直相詶。聲前有意今誰委。門外一江春水流。</p>
<p>佛涅槃上堂。若謂釋迦老子。古<span class='corr'>已</span>入滅。又道。佛身充滿於法界。而常處此菩提座。若謂釋迦老子。曾本不滅。面前觸目。無非山河大地。草木叢林。桃紅柳綠。燕語鶯吟。畢竟那個是釋迦老子。驀召大眾。眾回首。乃云。將謂瞌睡。</p>
<p>上堂。海水不可斗量。虗空不可尺度。淨地不可撒沙。爛泥不可著脚。這四轉語。轉轉有落處。且道落在什麼處。東京大相國寺裏。有樹蕉芭。風吹雨打。一似破袈裟。</p>
<p>解夏小參。九旬禁足。東廊上。西廊下。灼然寸步不移。休夏自恣。據此堂。坐此座。不妨走盡天下。恁麼見得。猶是露布葛藤。未具透關眼在。且作麼生是透關眼。莫有向天地未形以前。生佛既興以後。知得落處者麼。若有。道林三百六十骨節。從頂至踵。被伊一時覷透。其或未然。後五日。去到諸方。且居門外。</p>
<p>復舉。百丈和尚。每上堂。常有一老人聽法。一日眾散。老人留身不去。百丈問立者何人。老人曰。某甲於過去迦葉佛時。曾住此山。因學人問。大修行底人。還落因果也無。對云不落因果。墮野狐身。今請和尚。代一轉語。老人乃問。大修行底人。還落因果也無。百丈云。不昧因果。老人於言下大悟。遂脫野狐身化去。</p>
<p>師頌云。鐵牛對對黃金角。木馬雙雙白玉蹄。明舉似君如未會。江南三月鷓鴣啼。</p>
<p>上堂。打板坐禪。禪無可坐。聚頭喫飯。飯無可喫。只如每日鉢裏盛。口裡嚥。眼裏見。耳裡聞。畢竟是個甚麼。莫有向這裡。分分曉曉。道得一句子。坐斷主人翁。不落第二見者麼。如無。白日只陪人事過。青春那得再來時。</p>
<p>冬夜小參。群陰剝盡。一陽復來。萬頃清湘。寒氷發燄。千年古栢。枯榦花開。所以道。小人道消。君子道長。四絕堂前。地平如掌。就中一人半人。向這裡不移寸步。挨拶得入。便見主賓互換。是非杳忘。蒲團獨坐乾坤大。愛日新添一線長。</p>
<p>復舉。臺山路上。有一婆子。每遇僧問臺山路。向什麼處去。婆云驀直去。師云錯。僧纔行。婆云好個阿僧。又與麼去。師云錯。後有人舉至趙州和尚。州云。待我與你勘破。師云錯。州至彼亦如是問。婆亦如是答。州回舉似大眾。臺山路上婆子。為汝勘破了也。師云錯。婆子心肝。趙州五臟。一揑揑碎。撒在諸人懷裡了也。且道是有勘破。無勘破。錯會者多。</p>
<p>上堂。豆好合醬。鹽好煑羮。飯能療饑。茶可止渴。從上以來。的的相承。逗到理極情忘處。無越乎此。因甚楊岐老漢。却道弄蹄驢子三隻脚。開眼也著。合眼也著。</p>
<p>歲夜小參。一言道盡。萬法平沈。一句全提。千差合轍。即心即佛。非佛非心。麻三斤。乾屎橛。我且與麼。是汝諸人。畢竟作麼生領解。若能向未開口以前。退步就<span class='corr'>己</span>。一踏踏著。元來臘月三十日。便是歲除夜。更無奇特玄妙。者也之乎。乾坤一統清如鏡。那個男兒不丈夫。</p>
<p>復舉。僧問趙州和尚。萬法歸一。一歸何處。州云。我在青州。做一領布衫。重七斤。</p>
<p>師拈云。大小趙州。正是脚下紅線不斷。等閑問著。便見牽東補西。若是道林則不然。萬法歸一。一歸何處。劈脊便與三十。雖則太煞傷慈。要且一時慶快。只今莫有與麼問底麼。放過一著。</p>
</div>
<div class='div-other'><a id='mulu6' />
<p class='h1'>處州南明佛日禪寺語錄</p><p>入院小參。拈拄杖云。我為法王。於法自在。卓一下云。鞭起巖前石虎。咬殺無毛大蟲。直得威震乾坤。聲號萬籟。佛殿脊金鴟。[跳-兆+孛]跳上天。厨堂口木魚。走入滄海。正恁麼時。在諸人分上。如何說箇自在底道理。又喚那個作法。不惜覿面。當頭出來。對眾道看。其或口似磉盤。靠拄杖云。放過一著。</p>
<p>上堂。石門巘嶮。玉峽潺湲。未到此間。不妨疑著。到則到矣。平展一句。又作麼生。古路鐵蛇橫。</p>
<p>上堂。眾無多寡。道絕方隅。小中現大。塵包太虗。丁此末法荒凉之運。南明只得扶起森羅萬象。熾然常說。抑下從上佛祖。盡作參徒。參則固是。且道以誰為師。且請歸堂挂搭。</p>
<p>浴佛上堂。四月八生悉達。九龍吐水浴金軀。雲門一棒要打殺。是大神呪。是大明呪。是無上呪。汝等諸人。還見黃面老子麼。以拄杖一時打散。</p>
<p>結夏。以拂子打一圓相云。以大圓覺。為我伽藍。安居有學無學。萬象森羅。發明所得非得。平等性智。於九十日中。禁盡一切眾生之足。而無住相。斷盡一切眾生之命。而無殺相。乃至藏天地於一塵。融古今於一念。然後一塵塵。各有一天地。一念念各有一古今。非延非促。無自無他。擊拂子云。清茶淡飯衲僧家。</p>
<p>復舉。臨濟問洛浦。從上一人行棒。一人行喝。阿那個親。浦云。總不親。濟云。親處作麼生。浦便喝。濟便打。</p>
<p>師拈云。二大老。雖是啐啄同時。要且未會轉身句在。忽有人問。如何是轉身句。顧侍者云。牢記取。</p>
<p>上堂。刀不自割。鏡不自照。火不自熱。風不自凉。恁麼體理得去。見聞知覺。合作麼生。聲香味觸。復是阿誰。南明今日。<span class='corr'>已</span>是惡口小家。不懼諸方笑怪。莫有檢點得出者麼。若有。合喫三十拄杖。苟或不然。幸自無瘡。勿傷之也。</p>
<p>上堂。天不能葢。地不能載。即之本無。棄之則在。無本不無。在即不在。金剛與泥神揩背。一拶粉碎。</p>
<p>上堂。秋風蕭蕭。夜雨飄飄。孤峯絕頂。轉見寂寥。曠劫前頭時節。看來不異今朝。聞南明恁麼說話。連道兩個不是。却較些子。若要向這裡承當。打折你腰。</p>
<p>八月一日上堂。方便門。解脫門。毗盧樓閣門。以拄杖一擊。八字俱開。然雖如是。只許向這裡。蹔時止宿。一息一食而<span class='corr'>已</span>。若欲直趣大休大歇。大安樂田地。前頭大有活路在。</p>
<p>上堂。丁一卓二。見三下三。和盤掇轉。地覆天翻。如來禪祖師意則且置。逐日上山下嶺。喫飯著衣。如壯士屈伸。不借他力。何不瞥地。咄。賺殺你。</p>
<p>上堂。舉靈雲見桃花公案。</p>
<p>師頌云。兩岸夭桃花欲燃。一絲風動釣魚船。莫言世上無仙客。須信壺中別有天。</p>
<p>上堂。杜䳌啼血滿花枝。底事匇匇苦勸歸。歸到故鄉還似客。村村綠暗與紅稀。函葢乾坤句。隨波逐浪句。截斷眾流句。向這裡薦得。一串穿却。楊岐驢子三隻脚。</p>
<p>上堂。落花三月雨。殘夢五更鐘。聲色俱銷盡。玄關又一重。却不得道。更須直下盡底掀翻。何故。須彌山。</p>
<p>上堂。纔恁麼。不恁麼。有來由。沒來由。下里灘頭廖鬍子。釣得一雙紅鱗錦尾。放下却是條鰍。因甚如此。斷岸孤舟。</p>
<p>上堂。謝囦道講師。復岩藏主。</p>
<p>一心三觀。一句三玄。曾無彼此。休分教禪。迴途復妙也。枯木岩前差路。窮囦極流兮。海底紅塵亘天。只如一大藏教。是箇切脚。畢竟切什麼字。卓拄杖云。十卜干千。</p>
<p>上堂。竟日窓開坐寂寥。岩前笋稚欲齊腰。幽禽忽起藤花落。磵瀑吹聲度石橋。於此見得。南明三十年。只作境會。若是眼瞎耳聾。百尺竿頭。欠一步在。</p>
<p>上堂。聲色<span class='corr'>已</span>盡。有未盡者存焉。見聞<span class='corr'>已</span>脫。有未脫者存焉。直得如木頭照鏡。頑石聽鐘。猶有木頭頑石在。是汝諸人。曾到遮田地無。曾有遮時節無。若是今日參禪。明日辦道。善財手裡一莖草。</p>
<p>上堂。就理則失事。盡十方覓一絲毫不可得。就事則失理。窮三際積嶽堆山。眼觀東西。意在南北。則且置。你尋常喫飯喫粥。却作麼生。山粟雜粳。</p>
<p>中夏上堂。前四十五日。知進不知退。後四十五日。知退不知進。正當今日。進退兩忘。季夏極熱。薰風自凉。卓拄杖云。時聞一陣藕花香。</p>
<p>上堂。聞名不如見面。見面不如聞名。三十年不識箇一字。元來却是枚丁。忽有箇漢出來道。不是不是。是箇蜻蜓。也許你不枉到南明。</p>
</div>
<div class='div-other'><a id='mulu7' />
<p class='h1'>台州仙居護聖禪寺語錄</p><p>三門。跨通方閫域。示竭世樞機。以手加額云。是阿誰。</p>
<p>拈帖。握乾坤於掌內。運日月於胸中。雖用孫武商君不犯之令。與結繩之化元同。如何見得。半幅全封。</p>
<p>據室。斷臂立雪。負石踏碓。取人心肝。克由尀耐。護聖遮裡。使不得你露面作竊。以手約云。且退且退。</p>
<p>拈香祝聖罷。提綱云。皇圖更統。佛運亦新。四海八蠻。咸傾化日。窮巖絕壑。共舞陽春。竪起拂子云。直得拂子頭上。百億毫端。示現百億國土。莫不梯山入貢。率土來賓。擊拂子一下云。同轉如來正法輪。</p>
<p>復舉。法燈和尚云。本欲深藏巖竇。隱遁過時。奈緣先師有未了底公案。出來為他了却。時有僧出問。如何是先師未了底公案。燈拈起拄杖云。祖禰不了。殃及兒孫。僧云過在甚麼處。燈云。過在或殃及你。</p>
<p>師拈云。跨竈起家。法燈是則好手。其奈自身不了。殃及祖翁。若是新護聖。欲了先師公案。別有人在。且道是阿誰。乃噴啑一下。</p>
<p>上堂。謝一清叟。并藏主秉拂。</p>
<p>夜月透靈犀。寒光吞老蚌。如是轉法輪。平沉乎萬象。直得純清絕點。固是真常流注。打破相呈。又成什麼伎倆。拍膝一下云。山僧恁麼道。也是無風起浪。</p>
<p>冬夜小參。拜謝梅磵首座。冬至月頭。賣被買牛。冬至月尾。賣牛買被。全提古佛規猷。突出衲僧巴鼻。可中一箇半箇。不受人瞞。纔聞舉著。剔起眉毛。嗔斗吼地。笑道二祖甘不丈夫。斷臂求心。埋沒自<span class='corr'>己</span>。殊不知深雪堆中。自有磵底寒梅一樹。清香旖旎。卓拄杖云。嗅得著只遮是。</p>
<p>舉洞山道。有一物黑似漆。常在動用中。動用中収不得。師云可煞自由。過在什麼處。師云兩手分付。泰首座道。過在動用中。師云相隨來也。若是護聖門下則不然。有一物明似日。不在動用中。動用中無不得。且道還有過也無。若有箇漢。出來道無。山僧未免也拈出一顆斷江柑子。聊陳薄供。卓拄杖一下云。莫怪空踈。伏惟珍重。</p>
</div>
<div class='div-other'><a id='mulu8' />
<p class='h1'>湖州光孝禪寺語錄</p><p>佛殿。釋迦<span class='corr'>已</span>滅。彌勒未生。於此二千年內。有法誰說。有令誰行。雲門鼻直。德山眼橫。</p>
<p>據室。你有一丈。還你一丈。你有一尺。還你一尺。若只咬定。不肯回頭。白日青天霹靂。</p>
<p>拈香祝聖罷。提綱云。伏虎巖前。駱駝橋畔。有一句子。去來不以象。動靜不以心。直得囊藏大地。該抹古今。三世佛望風斂影。六代祖。却步沉吟。欽上座。固是向文彩未彰以前。和聲嚼碎。忍俊不禁。且聽拂子點頭。自許臨風對月。流出胸襟。擊拂子云。四海五湖歸至化。更看比屋是黃金。</p>
<p>復舉。興化和尚云。三聖道。逢人則不出。出則便為人。興化則不然。逢人則出。出則不為人。</p>
<p>師拈云。二大老。所謂一條拄杖兩人舁。被天寧拗作兩橛了也。以拄杖倚左邊云。且聽各自平分。</p>
<p>當晚小參。佛法本無多子。堂堂日用之間。只因自信不及。却於易處艱難。今夜不免作些方便。為諸人豁開戶牖。拶碎疑團。擊拂子云。星在秤兮不在盤。</p>
<p>復舉。雲門大師示眾云。聞聲悟道。見色明心。觀世音菩薩。將錢來買胡餅。放下手却是饅頭。</p>
<p>師拈云。跛脚師。撫憐愛子。動是倒腹傾腸。只是做造忽忙。帶些粘牙綴齒。欽上座則不然。聞聲悟道。見色明心。卓拄杖云。家家觀世音。</p>
<p>上堂。謝都倉副寺侍者拜秀才。叢林雖未整肅。更點却要分明。粒米須還粒飯。八兩定要半斤。折衡剖斗。移雲易俗。固是格外提持。為什麼却道。將謂汝孤負吾。元來却是吾孤負汝。逢人但恁麼舉。</p>
<p>二月十五日上堂。就謝月溪侍者。硯溪上人。束布毛為筆。借月溪為硯。磨無烟墨。向虗空中。大寫如來入般涅槃四字。正恁麼時。點畫既成。畢竟如何定當。卓拄杖云。將謂羲之楷法。元來張顛草書。</p>
<p>聖節提綱。萬化之源。萬物之母。德被河沙。量包海宇。聖中之聖。主中之主。慶會一時。壽崇千古。以坤自貴。月朗太虗。以乾為子。紅日卓午。正恁麼時。香藹金爐。簾垂玉殿。如何是蕩蕩無為之句。卓拄杖云。含弘光大。品物咸亨。</p>
<p>復舉。智度菩薩母。容受一切法。而無分別相。</p>
<p>師頌云。一切法離分別相。依前諸相自如如。春風影裡乾坤大。無限江山開畫圖。</p>
<p>追巖上堂。第一義諦。廓然本無對面者。山摧海枯。長憶江南啼鷓鴣。</p>
<p>上堂。急著手脚。寬著限期。提起斷命刀子。自然無事不辦。逗到用力不得處。忽然退步蹈著時如何。討什麼碗。</p>
<p>追巖上堂。雷聲斷梅。陰霧豁用。突出先佛未形之相。生住異滅難該。洞庭山子青崔嵬。</p>
<p>中夏上堂。前四十五日。過去<span class='corr'>已</span>過去。後四十五日。未來猶未來。卓拄杖云。正當今日。且道還有過去未來之相也無。更有一絲毫。不去不來之相也無。若向這裏定當得下。五更洗面。黃昏打睡。齋時有飯。晨朝有粥。朝朝相似。暮暮一般。其或未然。報恩昨日預做中夏。今朝擊鼓陞堂。使府迎奉觀音菩薩。在設廳供養。啟建祈晴道場。</p>
<p>上堂。是亦剗非亦剗。令下無私。棒頭有眼。因思黃蘗大師道。汝等諸人。與麼行脚。何處有今日。也是睦州擔板。</p>
<p>上堂。就謝天竺侍者肯頑石。省清夢。默翁西堂。</p>
<p>生公臺上。橫說竪說。直得空花亂墜。頑石點頭。要且不若淨名室內。一默全収。報恩恁麼說話。敢道更經三生六十劫。也未夢見在。何故。紅蓼岸白蘋洲。夕陽西去水東流。</p>
<p>開爐上堂。死柴頭上。有無烟火。水晶宮裡。烈焰燒空。舜若多神。眉鬚自墮。拈拄杖云。拄杖子聞與麼道。是信耶。是不信耶。卓拄杖云。雙破。</p>
<p>歲夜小參。年來年去。去來不動乾坤。歲舊歲新。新舊一般時節。蒼卞山風骨自露。太湖水徹底無波。冷冷落落。哆哆和和。門外雪消春水滑。庭前玉立桂婆娑。</p>
<p>復舉。北禪賢和尚。烹露地白牛分歲公案。</p>
<p>師拈云。活剝畊牛。北禪是則好手。其奈墻壍不牢。被箇販私鹽漢子。和贓捉敗。天寧則不然。今夜無可管顧諸人。不免烹箇獨角泥牛。炊無米飯。唱無聲曲。與諸人分歲。忽有箇漢出來道。有公人索和尚筋角。便與和聲一棒。何故有功者賞。</p>
</div>
<div class='div-other'><a id='mulu9' />
<p class='h1'>袁州仰山禪寺語錄</p><p>山門。我此潑天門戶。大地一網俱収。若是祥麟瑞鳳。從教戴角擎頭。然雖如是。總過這邊著。</p>
<p>佛殿。東土小釋迦。指佛云。看來即是你。敢問夢升兜率天宮說。離四句絕百非。明什麼道理。齊之以禮。</p>
<p>法座。寶鏡高懸。寶花散亂。固是人人知有。且道須彌燈王。畢竟說什麼法。趯七踏八。</p>
<p>拈香祝聖罷乃云。日中一食。夜後一息。只得其體。不得其用。鋤一片畬。下一籮種。只得其用。不得其體。假使掀翻大地。撥轉晨昏。體用雙全。人法雙泯。在我臨濟門下。正是萬里望崖州。大遠在。如何見得。皇風蕩蕩皇天闊。和煦發生晴晝長。</p>
<p>復舉。興化和尚云。三聖道。我逢人則不出。出則便為人。興化則不然。我逢人則出。出則不為人。</p>
<p>師頌云。弄晴微雨濕春風。柳自青青花自紅。寄語遊人急回首。歌樓不在畫橋東。</p>
<p>當晚小參。佛法徧在一切處。豈間七閩二浙。江東江西。無過只是一箇夜暗晝明。春寒秋熱而<span class='corr'>已</span>。就中忽有通方上士。在背地裏。拍手一下。咳嗽一聲道。長老將謂你來自冷泉亭上。必新言語。必異見聞。元來伎倆也只恁麼。拍頰一下云。仰山罪過。</p>
<p>復舉。僧問先仰山。法身還解說法也無。山云。我說不得。別有一人說得。僧云。說得底人。在什麼處。仰山推出枕子。溈山聞得云。寂子用劍刃上事。</p>
<p>師拈云。法身說法。<span class='corr'>已</span>於問處流通。推出枕子。也只是箇信受奉行。溈山老漢謂。寂子用劒刃上事。雖曰列段分科。若是正文。敢道不知落處。</p>
<p>佛涅槃上堂。岸柳搖金。溪桃吐玉。波旬無端起舞。阿難平地悲哭。因甚如此。親見如來面目。</p>
<p>上堂。春日遲遲。綠暗紅稀。尀耐深山百舌。也學江南杜宇。聲聲報道不如歸。仰山恁麼說話。畢竟是賓家語。主家語。逢人不得錯舉。</p>
<p>乾會節提綱。徤行不息之謂乾。萬法歸一之謂會。會萬法歸自<span class='corr'>己</span>者。其惟聖人乎。運乾德以位天者。其惟至理乎。理之至也。本乎無作。人之聖也。體乎無為。堯風蕩蕩兮舜日熙熈。</p>
<p>上堂。洗面摸著鼻孔。不知打破漆桶。園裏蓬頭道者。全無供養之心。爛却瓜秧瓠種。若也一向恁麼。未免道絕人荒。山僧只得與諸人。隨分整頓。卓拄杖云。天地玄黃。</p>
<p>上堂。只聞子聲。不見子形。忒煞分明。只得其體。不得其用。可煞現成。汝等諸人。聞山僧恁麼道。劈面便掌。<span class='corr'>已</span>是眼裏無筋。欲向這裏承當。賺儞平生。</p>
<p>上堂。<span class='note-inline'>(謝首座藏主秉拂)</span>大藏小藏。全提半提。挂眉間劒。鋒鋩不露。用聲前句。收放莫知。因甚如此。<span class='note-inline'>(卓拄杖云)</span>力囗希上堂。有體有用。無正無偏。一法忽爾。萬法亦然。麻三斤。乾屎撅。庭前栢樹子。<span class='note-inline'>(拍膝一下云)</span>這裏會得。不直半錢。</p>
<p>端午上堂。記得。文殊令善財童子。是藥採將來。善財拈一莖草。度與文殊。師云。拾得莫服。文殊云。此藥亦能殺人。亦能活人。師云。出門不換。大小文殊。是則為世醫王。其柰被善財換却眼睛。帶累天下醫人。至今盡賣假藥。</p>
<p>上堂。一見便見。蹉過了也。明眼衲僧。打失鼻孔。山僧未跨集雲峰。<span class='corr'>已</span>在冷泉亭上。與諸人眉毛[病-丙+斯]結了也。因甚逗到這裏。又却十箇五雙。面面不相識。<span class='note-inline'>(卓拄杖云)</span>鐵壁鐵壁上堂。轉求轉遠。不求更遠。豈不見。東野菴前。水磨轆轆。機輪自轉。正恁麼時。且道。水轉磨轉。須信中心樹子不轉。</p>
<p>上堂。絕意識參。離見聞學。至切要處。不離目前。因甚向鼻尖上蹉過。走盡天涯海角。然雖如是。仰山今日。為汝保任此事。終不虗也。</p>
<p>上堂。舉僧問夾山。如何是相似句。山云。荷葉團團團似鏡。菱角尖尖尖似錐。僧云。學人不會。山云。風吹柳絮毛毬走。雨打梨花蛺蝶飛。</p>
<p>師拈云。大小夾山。雖然不負來機。被遮僧勘破。仰山則不然。如何是相似句。荷葉團團團似鏡。菱角尖尖尖似錐。學人不會。風吹柳絮毛毬走。雨打梨花蛺蝶飛。終是別些子。</p>
<p>上堂。水不洗水。金不博金。青天白日。自古自今。山僧到此。直是插手不入。汝等諸人。還信自<span class='corr'>己</span>是仰山麼。曹溪波浪如相似。無限平人被陸沉。</p>
<p>上堂。舉臨濟大師道。赤肉團上。有一無位真人。在汝等諸人面門出入。未證據者看。有僧出問。如何是無位真人。濟下禪床。搊住云。道道。僧擬議。濟托開云。無位真人。是什麼乾屎橛。</p>
<p>師拈云。臨濟大師。如金翅擘滄海。直取龍吞。遮僧見義勇為。<span class='corr'>已</span>是當仁不讓。只如被臨濟大師搊住。畢竟是有語無語。見月休觀指。歸家罷問程。</p>
<p>上堂。舉僧問魯祖。如何是雙林樹。祖云有相身中無相身。僧云。如何是無相身。祖云。金香爐下鐵崑崙。</p>
<p>師拈云。魯祖恁麼答話。始終只是說道理。山僧則不然。若有人問。如何是雙林樹。秋來葉落。春到花開。如何是春到花開。那邊一片雲。今日定下雨。</p>
<p>上堂。事有萬殊。法無異說。寒但言寒。熱但言熱。忽若堂中露柱。與庫司燈籠。互相得失。所爭多少。卓拄杖一下云了。</p>
<p>上堂。千說萬說。不如親面一見。千討萬討。不知只在手頭。寒風蕭蕭。黃葉飄飄。鶴眠松頂。雲臥山腰。幾番今日又明朝。</p>
<p>上堂。道在日用。日用不知。饑只喫飯。寒只添衣。晴天愛日挂枯藜。點檢溪頭梅樹。向陽偷放南枝。</p>
<p>上堂。寒風凜冽。遙空下雪。非特紅爐焰上。莫覔蹤由。逗入蘆花深處。猶難辨別。往往到這裏。十箇有五雙。盡道明一色邊事。殊不知。正是空中花眼中屑。正恁麼時。且道是天寒人寒。下座巡堂喫茶。</p>
<p>冬至小參。群陰剝盡。天依舊是天。一陽復來。地依舊是地。因什麼又却道。石筍抽條。氷河燄起。冷灰豆爆。枯木花開。苟能於此見得徹去。許你會西來意。其或未然。世間相常住。是法住法位。</p>
<p>復舉。金峰問僧。甚處來。僧云。東國來。峰云。作麼生過得金峰關。僧云。行止分明。峰云。試呈似金峰看。僧展兩手。峰云。金峰關。從來無人過得。僧云。和尚過得麼。峰云。波斯喫胡椒。</p>
<p>師拈云。過關須是透關眼。守關須是把關人。金峰不覺瞌睡。致被遮僧衝突。雖然。蕩蕩一條官驛路。晨昏曾不禁人行。</p>
<p>上堂。松直棘曲。鳧短鶴長。日移山影轉。風送野花香。無非發越佛祖秘密寶藏於未彰聲色之先。是汝諸人。作麼生承當。切忌認奴作郎。</p>
<p>上堂。春雨溟濛。春雲靉靆。忽然杲日當空。天不能遮。地不能載。正恁麼時。如來禪且置。祖師禪未在。因甚如此。只許參不許會。</p>
<p>上堂。解語非干舌。能言不是聲。碧班班碧剝。當滴帝都丁。訛聞誤聽。認烏作焉。則且置。一真未具以前。如何辨明。鼠咬鐵釘。</p>
<p>上堂。進則撞頭磕額。退則墮坑落壍。動則犯手傷鋒。佛法何曾夢見。咄。莫道仰山今日無為人方便。</p>
<p>結夏上堂。護生須是殺。自傷<span class='corr'>己</span>命。殺盡始安居。難逃業鏡。會得箇中意。鐵船水上浮。莫也是虗空釘橛。鉢盂安柄。仰山今日不遵古規。且要別行條令。作麼生。一切尋常。只據現定。</p>
<p>上堂。如猫捕鼠。雙目瞪視而不瞬。蹉過了也。似鼠搬薑。咬著全無滋味。好箇消息。仰山一等不怕諸方笑怪。更為下箇注脚。作麼生。無風荷葉動。決定有魚行。</p>
<p>上堂。處處現成。頭頭成現。譬如關頭水急。茶磨不撥。終日自轉。正恁麼時。忽然歇水停輪。且道是轉不轉。薰風自南來殿閣生微凉。</p>
<p>入新僧堂上堂。插一莖草建梵剎。揑雙空手竪僧堂。古今相去知多少。七尺單前自較量。莫有道得底麼。如無。拄杖子代為諸人。通箇消息。卓拄杖云。天地玄黃。宇宙洪荒。</p>
<p>中秋上堂。暈入靈犀。胎含老蚌。正好修行。正好供養。有人於此拂袖便行。脚跟下<span class='corr'>已</span>喫三十拄杖。何以見得。禪歸海經歸藏。</p>
<p>上堂。秋風生夜凉。壞壁吟寒螿。的的祖師意。明明不覆藏。然雖如是。若以色見我。以音聲求我。非但不能見如來。猶恐善因招惡果。</p>
<p>上堂。父母未生前。畢竟是什麼。當體沒蹤由。求之即蹉過。不蹉過。南北東西豈非我。</p>
<p>上堂。秋氣凄清。秋光淡蕩。鷺鷥飛下遙天。明月蘆花一樣。古今多少人。踏這田地不著。又有多少人。出這田地不得。仰山今日破二裂三。與諸人平展去也。卓拄杖云。不直半文錢。</p>
<p>上堂。修造工夫<span class='corr'>已</span>辨。龍神土地亦安。因甚水雲來往。尚如月曉星殘。山僧以是不禁冷淡。未免總萬象於一堂。同時挂搭。與諸人朝暮同參。卓拄杖云。更添一單。</p>
<p>開爐上堂。不冷不熱爐鞴。半真半假金鍮。鑄作瓶盤釵釧。却成品字柴頭。且道與趙州無賓主話。相去多少。疑則別參。</p>
<p>上堂。是法非思量分別之所到。是義非見聞覺知之所造。三冬和氣煖烘烘。半夜日頭紅杲杲。搭著便回。點即不到。<span class='corr'>已</span>是無端入荒草。</p>
<p>上堂。火炙胸前煖。風吹背後寒。西來的的意。親切不相干。既是親切。因甚却不相干。德山見龍潭。</p>
<p>上堂。粥鍋新砌。從教翻鼎內波濤。法皷新鞔。且聽震空中霹靂。只如見聞未兆。聲色未彰。諸人在什麼處。與仰山相見。擡手云。三門對佛殿。</p>
<p>上堂。好雨知時節。當春乃發生。倒栽石上無根樹。枝葉通身一夜萌。竪拂子云。情塵未脫。有眼如盲。</p>
<p>上堂。心是根法是塵。兩種猶如鏡上痕。鏡<span class='corr'>已</span>破法不存。疎影橫斜水清淺。暗香浮動月黃昏。</p>
<p>上堂。南薰入奏。殿閣生凉。西來祖意。切忌商量。何故。向下文長。</p>
<p>上堂。去者有鈎鈎你。直饒向萬里無寸草處去。依前寸步不移。住者有錐錐你。雖曰不離當處常湛然。<span class='corr'>已</span>在三千里外。只如不去不住。如何相見。西風一陣來。落葉兩三片。</p>
<p>中秋上堂。非闕不知圓。非圓不知闕。圓闕本相因。本無圓與闕。既無圓闕。是汝諸人。向甚處見月。竪拂子云。團團離海嶠。漸漸出雲衢。打圓相。此夜一輪滿。清光何處無。</p>
<p>佛生上堂。一棒打不殺。千古阿剌剌。是阿誰兮名悉達。更問如何兮四月八。</p>
<p>上堂。禪禪碌磚。道道木頭。會得全無巴鼻。不會却有來由。何似雲門六不収。</p>
<p>上堂。久雨得晴。天清地寧。恰似迷雲忽散。皎若心月孤明。空洞生死照了諸相。是則慶快平生。只是不得在他光影裡轉。失却眼睛。何故。無一絲毫不現成上堂。坐本無拘。何必曰放。動靜<span class='corr'>但</span>見一如。日用自然虗曠。鵲噪鴉鳴。水綠山青。騰騰任運不知名。也是錯認定盤星。</p>
<p>上堂。卓拄杖。有權有實。有照有用。匇匇夏影將殘。颯颯凉飈又動。四時代謝。日月如流。萬法乘除。有無似夢。獨有老趙州。太惺惺復懞懂。却道蘿蔔三斤重。</p>
<p>上堂。連朝淹黑豆。黑豆<span class='corr'>已</span>萌芽。滿地天風起。吹開劫外花。涅槃經中。有三段義。且道與法華經。羊車鹿車牛車。是同是別。珊瑚枝枝撐著月。</p>
<p>上堂。油油。開口不在舌頭。莫莫。滋味看來太薄。細思量。休卜度。令人常憶老龍牙。手裡把柄木杓。</p>
<p>上堂。謝興化首座。人從興化來。接得劒州信。說道淩霄峰頂碁盤。元是錢王石鏡。二十年前一共看。今日重逢。有何照證。展手云。面目見在。</p>
<p>元宵上堂。雨中燈雲中月。最分明太皎潔。汝等諸人。聞恁麼道。將謂夢中說夢。殊不知。荊棘林中。一片田園迥別。且道與仰山。相去多少。異車同轍。</p>
<p>上堂。一塵入正受。諸塵三昧起。鉢裏飯桶裏水。身空萬法空。眾類悉皆同。柳自綠花自紅。眾中莫有胸藏日月。袖裹乾坤底麼。出來露箇消息。如無各自嘴盧都。</p>
<p>無準和尚忌拈香。巴陵三轉語。大仰一甌茶。有恩成怨恨。無事是讎家。杜䳌啼血染山花。</p>
<p>上堂。晨朝喫粥。齋時喫飯。人人盡知有。開單展鉢。拈匙放筯。一一不借他人手。因甚佛法二字。等閑問著便千生萬受。卓拄杖云。只為分明極。翻令所得遲。</p>
<p>上堂。有句無句。如藤倚樹。白鷺下田千點雪。樹倒藤枯。句歸何處。黃鸝上樹一枝花。三千里外。賣却布單。不遠而來。因甚放下泥盤。呵呵大笑。毗婆尸佛早留心。直至如今不得妙。</p>
<p>上堂。道無真體。亦離見聞。法無定相。全超聲色。所以道。名不得。狀不得。取不得。捨不得。只如黃蘗痛打六十拄杖。雪峰輥出三箇木毬。却是什麼道理。卓拄杖云。吾無隱乎爾。</p>
<p>結夏上堂。圓覺伽藍。天是天地是地。平等性智。山是山水是水。畢竟九十日內。十二時中。如何踐履。青絹扇子足風涼。</p>
<p>上堂。露地白牛黑黑。是處尋他不得。山青水綠。似有如無。眼見耳聞。依稀彷彿。全不顧時。蹄角却在。纔動著時。蹤由<span class='corr'>已</span>沒。月下閑將短笛吹。風前休把長繩勒。阿呵呵。也奇特。如今趂亦不去。自在東西南北。</p>
<p>冬夜小參。陽升陰伏。漢宮添一線之長。日愛霜明。魯史書五雲之瑞。直得飛雪谷發。寒氷光燄。集雲峯抽石筍枝條。君子道長。小人道消。鵬搏海運也。九萬里而扶搖。</p>
<p>復舉。僧問青原和尚。如何是佛法大意。原云。廬陵米作麼價。</p>
<p>師頌云。市行高下不須疑。問著平人自得知。紅豆啄殘鸚鵡粒。碧梧棲老鳳凰枝。</p>
<p>上堂。雲影重重。山色濛濛。天晴日出。柳綠花紅。雲門大師。颺下乾屎橛。直得清香遍地。散為萬物春風。汝等諸人。聞恁麼道。莫有掩鼻不甘底。乃擘開胸云。山僧有幾莖葢膽毛。</p>
<p>上堂。閏月月望。月即尋常。雲埋即闇。雲散即光。竪拂子云。且道是雲耶。是月耶。切忌眼花。</p>
<p>小釋迦祖師忌拈香。插鍬而立。去死十分。㧞鍬便去。弄鬼精魂。山鳥山花笑殺人。慚惶炷此一爐薰。</p>
<p>佛涅槃上堂。焚三昧火。自舉金棺。阿難悲惱。波旬喜讙。總是如來清淨。寂滅現前時節。若謂明日即無。今日即有。何必瞞人自瞞。直是令人大不甘。</p>
<p>上堂。集雲一關。似乎等閑。看時容易。透時即難。森羅萬象。從教側目。三世諸佛。迥絕躋攀。一徑古松苔蘚斑。</p>
<p>佛生日上堂。東行西行。指天指地。盡謂如來降生。我道魔王出世。一棒打殺。貴圖太平。時當孟夏。麥綠桑青。</p>
<p>上堂。呼六為五。破二作三。眼觀東北。意在西南。仰山門下。却不用遮般茶飯。何故。佛法不怕爛。</p>
<p>上堂。謝青原居士。眼空東魯。口吸西江。機鋒峻捷。不讓老龐。仰山遮裏。別無禪道佛法。只有一口吹毛利劒。凜凜如霜。要為人剪除毛病。換骨洗腸。長憶江南三月裡。鷓鴣啼處百花香。</p>
<p>上堂。高而無上。低而無下。上下三指。彼此七馬。臨濟大師。到此咬嚼不破。被黃蘗拄杖再三痛打。今日落在仰山手裡。莫有不負性命底麼。卓拄杖。幸自無瘡勿傷之也。</p>
<p>無準和尚忌拈香。成龍者升天。成蛇者攛草。將謂隨一切性。任其所適。誰知憤憤悱悱。却成煩惱。集雲峰高日杲杲。</p>
<p>上堂。我法妙難思。亦復離言說。百丈再參馬祖。一喝三日耳聾。直得黃蘗吐舌。竪拂子云。有甚交涉。</p>
<p>浴佛上堂。無憂樹下。右脇誕生。<span class='corr'>已</span>是造妖揑怪。那堪七步周行。雲門一棒打殺。未為勦絕。看來只好活葬。解脫無底深坑。依前日午打三更。</p>
<p>上堂。結却布袋口。拗折拄杖頭。直得森羅萬象。轉身無路。三世諸佛。吐氣無由。集雲到此。又却未免放開一線。何也。雨後青山翠欲流。</p>
<p>佛生上堂。九龍吐水。七步周行。雲門一棒打殺。正是摩頂授記。葛藤枝蔓重生。擲拂子云。從教徧地縱橫。</p>
<p>上堂。因看弄傀儡。</p>
<p>鬼面神頭。線索牽抽。神頭鬼面。牽抽索線。幾多觀底看底。將謂是紅粉佳人。當場妙舞。手裡把柄。輕羅白扇。山僧未免為諸人揭翻布幕去也。卓拄杖云。伶俐衲僧。一見便見。</p>
<p>上堂。鋪帳簟。青碧紗厨。涼簟氷鋪。三伏暑威不到。水晶宮闕不如。敢問諸人。畢竟與洞山道。向鑊湯爐炭裡回避。還有商量處也無。卓拄杖云。蚊子上鐵牛。</p>
<p>上堂。有物先天地。以拂子打圓相。無形本寂寥。道什麼。能為萬象主。不逐四時凋。話作兩橛。向遮裡領略得去。不用低頭思慮。三門走入佛殿。燈籠倒挂露柱。</p>
<p>上堂。天寒人寒。五蘊山頭仔細看。風動幡動。明眼人前休說夢。仰山今日。為汝保任此事。直得左右逢原。是非合轍。甕裡何曾走却鼈。</p>
<p>上堂。休擬議。莫商量。無朕兆。絕承當。君不見。江路野梅。無主自開自落。分外馨香。卓拄杖云。一枝橫亞清波上。引得遊蜂上下忙。</p>
<p>冬節小參。一線迎長。石女纖腰細舞。五雲書瑞。木人撫掌高歌。直得天旋地轉。陰伏陽升。鐵樹花開。氷河燄起。只如老洞山。掇退泰首座果卓。與集雲峯。面前各下一分。相去多少。冬不寒臘後看。</p>
<p>復舉。僧問洞山。寒暑到來。如何迴避。山云。何不向無寒暑處迴避。僧云。如何是無寒暑處。山云。寒時寒殺闍黎。熱時熱殺闍黎。</p>
<p>師拈云。洞山與麼答話。是則頭正尾正。只是鼻孔。落在遮僧手裡。明眼道流。試檢點看。</p>
<p>上堂。坐教直。猛著力。提箇狗子佛性無。萬緣俱屏息。似銀山如鐵壁。驀然一拶粉碎。天地空。人境忘。寤寐如。死生一。萬別千差盡空寂。</p>
<p>上堂。佛法世法。一彩兩賽。行住坐臥。折旋俯仰。著衣喫飯。坐禪打眠。總是現前三昧。還信得及麼。話在。</p>
<p>元宵上堂。元宵令節。且喜天晴。高燒銀燭。照佛光明。集雲峰無油不點。非常烜爀。迥出常情。何也。我見燈明佛。本光瑞如此。</p>
<p>無準和尚忌拈香。盡道先師今日死。誰知今日是生朝。不知却有何憑據。紫栢黃檀一處燒。</p>
<p>上堂。舉僧問趙州和尚。學人乍入叢林。乞師指示。州云。喫粥了也未。僧云喫粥了。州云洗鉢盂去。其僧有省。</p>
<p>師頌云。晝影當軒夏日長。只知喫粥著衣裳。光陰倐忽催人老。嫩綠駸駸<span class='corr'>已</span>過墻。</p>
<p>上堂。<span class='corr'>已</span>是葛藤陳爛。又況塺蒸生醭。風前提起反覆。看來未免零零星星。斷斷續續。如來禪祖師意。沒巴鼻。且作麼生是衲僧眼目。卓拄杖云。六六依前三十六。</p>
<p>上堂。薰風自南來。殿閣生微凉。諸佛出身處。切忌錯商量。縱使言前薦得。句外承當。仰山敢道未在。何故。嫩竹敲風鳴翡翠。芰荷翻雨潑鴛鴦。</p>
<p>上堂。天寒人寒。大寒小寒。熱則普天匝地熱。寒則普天匝地寒。熱不自熱。寒不自寒。紅日上三竿。當陽仔細看。</p>
<p>冬節小參。靈源湛寂。不知節序循環。大道冲虗。靜看陰陽消長。所以道。有物先天地。無形本寂寥。能為萬象主。不逐四時凋。竪拂子云。還見麼。擊拂子云。還聞麼。只此見聞非見聞。無餘聲色可呈君。嶺梅破雪偷開眼。一點清香欲斷魂。</p>
<p>復舉。洞山和尚。冬夜與泰首座。喫果子次。洞山云。有一物黑似漆。執之失度。必入邪路。常在動用中。動用中收不得。放之自然。體無去住。過在什麼處。喝一喝。過在動用中。相隨來也。洞山掇退果卓。酒逢知<span class='corr'>己</span>飲。詩向會人吟。只如末後一著。畢竟是什麼果子。洞庭千樹橘。新熟夜來霜。</p>
<p>元宵上堂。去歲元宵節。無油不點燈。今歲元宵節。有月照危層。藥師瑠璃光佛。示現端嚴妙相。一一在諸人眉毛眼睫上。放大光明。還見麼。見被見礙。不見被不見礙。去却見除却礙。三門與佛殿相對。</p>
<p>除夜小參。歲舊年新。夜暗晝明。未嘗移易。日遷月化。山青水綠。依舊尋常。小盡二十九。大盡三十日。也是鎮州蘿蔔。漢地生薑。休咬嚼。沒商量。梅花紙帳一爐香。衲被蒙頭春晝長。</p>
<p>復舉。僧問古德。年窮歲盡事如何。德云。東村王老夜燒錢。</p>
<p>師頌云。春風陌上郎。得錢隨手使。貨物忽相當。撞得恰好子。</p>
<p>佛涅槃上堂。不生不滅之性。溪桃映水而紅。岸柳和煙而綠。無去無來之相。雪瀑噴空而下。雲峰㧞地而高。我佛如來。正大法眼。無量秘密寶藏。盡底打開。一時分付了也。只是道。今日則有。明日則無。未可容易注破。何也。長憶江南春雨後。夕陽影裡鷓鴣啼。</p>
<p>上堂。湛湛澄澄。孤明歷歷。未是到家消息。直饒盡底掀翻。不留朕迹。其奈參天荊棘。仰山莫別有為人方便麼。擲下拄杖。臥龍纔奮迅。丹鳳便翱翔。</p>
<p>佛生上堂。指天指地。點胸點肋。將謂六識未具。初生孩兒。元來通身是膽。白拈正賊。雲門老師道。一棒打殺餵狗。不妨奇特。</p>
<p>祈晴上堂。久雨不晴。浸爛衲僧鼻孔。如何是衲僧鼻孔。浮雲散盡碧天寬。赫赫金盆海裏湧。</p>
<p>上堂。禪。樹上呌喧喧。道。門前風浩浩。冷地思量。真可笑。笑什麼。等閑拾得一顆蘇州梨。看來却是青州棗。</p>
<p>解夏小參。九旬禁足。三月護生。逗到功成行滿。依前日午三更。龍囦水風恬浪靜。獺逕橋霧鎖雲橫。去者自去。住者自住。坐者自坐。行者自行。因甚如此。杖頭縱有通霄路。且共扶持折脚鐺。</p>
<p>復舉。夾山和尚示眾云。閙市門頭。識取天子。百草頭上。薦取老僧。與麼說話。正是妄認前塵分別影事。若是端拱垂衣。孤峰獨宿。未夢見在。汝等諸人。要見夾山麼。還識仰山麼。竪拂子云。一狀領過。</p>
<p>上堂。動絃別曲。葉落知秋。大千沙界。一舉全收。竪拂子云。一毛頭上師子。示現百億毛頭。</p>
<p>中秋上堂。好供養。好修行。拂袖便去。也不多爭。何故。此夜一輪滿。清光何處無。</p>
<p>開爐上堂。火冷灰寒炭又無。大家[一/几]坐嘴盧都。冷灰堆裡忽豆爆。大地通紅火一爐。世界與麼闊。火爐與麼闊。則不問。且道。香匙火筯。大小長短。相去多少。不得動著。</p>
<p>上堂。覔起處不得。尋覔處無地。見色元來見心。見了元來不是。是不是。鏡不照鏡兮水不洗水。</p>
<p>上堂。法逐心生。心隨法變。心法雙忘。千化萬變。扇子[跳-兆+孛]跳。上三十三天。[祝/土]著帝釋鼻孔。盞子撲落地。楪子成七片。雖是一期方便。竪拂子云。聞名不如見面。</p>
<p>上堂。澄潭月影。靜夜鐘聲。不留而照。不待而鳴。而亦離聞絕見。非色非聲。畢竟是誰見誰聽。以拂子打圓相。擊一擊。下座。</p>
<p>上堂。昏沉散亂。莫非本地風光。絕點純清。正是真常流注。非不非。是不是。差之毫釐。失之千里。噴啑一聲。幸然無些子事。何須強說道理。</p>
<p>上堂。至理忘言。至言無說。無說與無言。總是鉢盂安柄。虗空釘橛。仰山與麼告報。莫別有長處。良久云。也是第二月。</p>
<p>佛成道上堂。道本無形。亦本無名。未聞其壞。安有其成。黃面漢。不合造妖揑怪。指出夜半一星。帶累後代兒孫。盡是哺糟啜醨。彷彷彿彿。至今醉夢不醒。山僧拄杖子。未免為諸人。別開一隻眼。作金雞報曉一聲。卓拄杖云。紅日升天萬國明。</p>
<p>冬至小參。隨例裝冬。雪白糍糕切玉。非常有果。錦紅龍茘生春。天外寒風凜冽。山中和氣氤氳。二三百衲子。挨肩並足。六七十老漢。鼓舌搖脣。一時運此食輪法輪如意輪。一陽來復。日新日新。日日新。然雖如是。金屑雖貴。落眼成塵。</p>
<p>復舉。疎山仁和尚。因僧問。如何是冬來事。山云。京師出大黃。</p>
<p>師頌云。晷影推移線日長。無言童子自商量。雖然不是神仙藥。海上傳來第一方。</p>
<p>上堂。箇事本成現。覔則不可見。白圭本無瑕。琢磨乃成玷。執之以實法。空中生閃電。視之以等閑。脚下添紅線。若是學道人。好好看方便。作麼生。莫看仙人手中扇。</p>
<p>上堂。集雲峰頭獨立。仰祝聖壽無極。百千甲子春秋。臣僧今日七十。乙酉正月初一。</p>
<p>上堂。春風蕩蕩。春日熈熈。花開笑面。柳展懽眉。處處呢喃紫燕。聲聲睍睆黃鸝。麻三斤。乾屎橛。庭前栢樹子。遮裡見得。全理全事。無是無非。坐斷集雲峰頂上。大家齊賀太平時。</p>
<p>上堂。一夜雨聲滴滴。元是簷前雪消。冷地令人憶著。相國寺裡芭蕉。何也。零零落落。一似宜春臺上。正月八日。趕齋和尚底七條。</p>
<p>上堂。時光荏苒。<span class='corr'>己</span>事朦朧。安得桶篐忽爆。連底俱空。內空外空內外空。從上佛祖言教。固是半字不留。山河大地。何處覔針鋒。擊拂云。馬祖一喝。百丈三日耳聾。</p>
<p>上堂。久雨忽晴。心光發明。團團紅日。寥寥太清。非特好曬㫰。亦乃好經營。下秧種粟。桑麻漸青。綠楊枝上曉鶯鳴。長連牀上。開單展鉢。可煞現成。卓拄杖一下。</p>
<p>上堂。至化無方。至德有光。遲日江山麗。春風花草香。玉壺影裡劫春長。乾坤獨露堂堂。</p>
<p>上堂。春山重重。夜雨濛濛。長連床上。閉眉合眼。睡到曉鐘。心也空法也空。不起第二念。坐斷主人翁。好安樂也兄弟。</p>
<p>上堂。進無前退無後。毫髮參差。便成窠臼。八月二十五。洞山離查渡。雲門道。放子三十棒。却做麼生。無端無端。生受生受。</p>
</div>
<p class='juan'>雪巖和尚語錄卷第一</p>
</div><!-- end of div[@id='body'] -->
</body></html>