<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>焭絕老人天奇直註天童覺和尚頌古</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1306
<p class='juan'><a id='mulu1' />焭絕老人天奇直註天童覺和尚頌古上</p><p class="byline">金臺慈仁沙門性福編集</p><p class="byline">菩曇後學沙門淨深重梓</p><p>世尊一日陞座<span class='note-inline'>(當央直示)</span>。文殊白槌云<span class='note-inline'>(大用驚眾)</span>。諦觀法王法。法王法如是<span class='note-inline'>(盡情註解)</span>。世尊下座<span class='note-inline'>(見殊漏泄。不免拂迹)</span>○<span class='note-inline'>(主意直示。旨明大用)</span>總結<span class='note-inline'>(師資唱和)</span>。</p>
<p style="margin-left:1em">一段真風見也麼<span class='note-inline'>(人人具足一段真風。世尊親呈。天童問你諸人。還見真風麼)</span>。綿綿化母理機梭。織成古錦含春象<span class='note-inline'>(世尊放出春風和氣。文殊便乃葉綻花開。二人又如經緯交羅織成一錦。此言一人作頭一人作尾方得完全而<span class='corr'>已</span>)</span>。無奈東君漏泄何<span class='note-inline'>(文殊白槌世尊下座。只知拂迹不知漏泄。故曰無奈)</span>。</p>
<p>梁武帝問達磨大師。如何是聖諦第一義<span class='note-inline'>(撥却真俗直問中道。呈解驗主)</span>。磨云廓然無聖<span class='note-inline'>(了無一法何安聖諦。一拈二截)</span>。帝云對朕者誰<span class='note-inline'>(不領其旨。逐句返追)</span>。磨云不識<span class='note-inline'>(當頭一截不容對待)</span>。帝不契<span class='note-inline'>(權實不投)</span>。渡江至魏○<span class='note-inline'>(主意拈情。旨明向上)</span>總結<span class='note-inline'>(不遇知音)</span>。</p>
<p style="margin-left:1em">廓然無聖。來機逕庭<span class='note-inline'>(言不相讓徑直而拈)</span>。得非犯鼻而揮斤<span class='note-inline'>(聖諦如鼻端之存泥。廓然似揮斤之削泥)</span>。失不回頭而墮甑<span class='note-inline'>(意不相契如甑之破。武帝復趕磨不回頭)</span>。寥寥冷坐。少林默默。全提正令<span class='note-inline'>(非是冷坐無言。乃是全提正令)</span>。秋清月轉。霜輪河淡。斗垂夜柄<span class='note-inline'>(秋清不犯今時。月轉不犯劫外。當央直示不存毫髮。故曰斗垂夜柄)</span>。繩繩衣鉢付兒孫。從此人天成藥病<span class='note-inline'>(祖乃覿面相呈尚不領旨。于今只去口傳心受衣鉢相傳。豈不慙惶。天童非言武帝。痛戒後來)</span>。</p>
<p>東印土國王請二十七祖般若多羅齋。王問云何不看經<span class='note-inline'>(尊者當央直示王疑。默坐不念)</span>。祖云貧道入息不居陰界<span class='note-inline'>(暗不坐正)</span>。出息不涉眾緣<span class='note-inline'>(明不坐偏。此註上機當央直示)</span>。常轉如是經百千萬意卷<span class='note-inline'>(出入無拘。正偏自在。不落有無。故曰常轉)</span>○<span class='note-inline'>(主意當央直示。旨明句裏呈機)</span>總結<span class='note-inline'>(明暗不落)</span>。</p>
<p style="margin-left:1em">雲犀玩月燦含暉<span class='note-inline'>(不居陰界。暗中獨露)</span>。木馬遊春駿不覉<span class='note-inline'>(不涉眾緣。明中絕相)</span>。眉底一雙寒碧眼<span class='note-inline'>(尊者雙眼圓明故曰含暉不覉)</span>。看經那到透牛皮<span class='note-inline'>(貶他大眾空鑽故紙。如皮裹眼何時得透)</span>明白心。超曠劫<span class='note-inline'>(五蘊空也。心之虗明空而獨顯)</span>。英雄力。破重圍<span class='note-inline'>(力之威嚴境中縱橫)</span>。妙圓樞口轉靈機<span class='note-inline'>(機轉靈樞左右無拘)</span>。寒山忘却來時路<span class='note-inline'>(十年忘却來時路。此言眾僧昧<span class='corr'>己</span>逐緣也)</span>。拾得相將携手歸<span class='note-inline'>(閭丘胤逢拾得把手入門。尊者於王於眾未歸令歸未出令出。忒殺婆心)</span>。</p>
<p>世尊於眾行手指地云。此處宜建梵剎<span class='note-inline'>(當央直示。恐失再試)</span>。帝釋將一莖草插於地上云建梵剎<span class='corr'>已</span>竟<span class='note-inline'>(對面親呈。亦塞來意)</span>。世尊微笑<span class='note-inline'>(大用深賞)</span>○<span class='note-inline'>(主意探竿在手。旨明大用親呈)</span>總結<span class='note-inline'>(作家相見)</span>。</p>
<p style="margin-left:1em">百草頭上無邊春。信手拈來用得親<span class='note-inline'>(帝釋信手拈來。如春遍地無揀)</span>。丈六金身功德。聚等閒携手入紅塵<span class='note-inline'>(世尊婆心。全身落草)</span>。塵中能作主<span class='note-inline'>(四心無量為十界主)</span>。化外自來賓<span class='note-inline'>(道彌寰宇。阿誰不來歸向)</span>。觸處生涯隨分足<span class='note-inline'>(世尊帝釋皆隨其分)</span>。未嫌伎倆不如人<span class='note-inline'>(未嫌我之德行。未有不如於天下)</span>。</p>
<p>僧問清源如何是佛法大意<span class='note-inline'>(請益)</span>。源云廬陵米作麼生價<span class='note-inline'>(隔身反點)</span>○<span class='note-inline'>(主意拈轉話頭。旨明當機一截)</span>總結<span class='note-inline'>(法窟爪牙)</span>。</p>
<p style="margin-left:1em">太平治業無象<span class='note-inline'>(四夷不侵萬民樂業。漠無功位何象之示)</span>。野老家風至淳。只管村歌社飲。那知舜德堯仁<span class='note-inline'>(堯舜之道至治無為。野老郊外之民。只知村歌社飲不知無為之化。此言清源饑飡渴飲不知佛法世法)</span>。</p>
<p>僧問馬祖。離四句。絕百非<span class='note-inline'>(有句無句非有非無句非非有非非無句。四句一離百非自絕)</span>。請師直指西來意<span class='note-inline'>(心倖驗主)</span>。祖云。我今日勞倦不能為汝說<span class='note-inline'>(全機直指不妨葢覆)</span>。問取智藏去<span class='note-inline'>(推惡去<span class='corr'>己</span>)</span>。僧問藏。藏云何不問和尚<span class='note-inline'>(照用同時)</span>。僧云和尚教來問<span class='note-inline'>(具供)</span>。藏云。我今日頭痛不能為汝說。問取海兄去<span class='note-inline'>(非父不生其子)</span>。僧問海。海云我到這裏不會<span class='note-inline'>(只知盡法不管無民)</span>。僧舉馬祖。祖云。藏頭白。海頭黑<span class='note-inline'>(當央直指)</span>○<span class='note-inline'>(主意直指。旨明絕待)</span>總結<span class='note-inline'>(權衡在手)</span>。</p>
<p style="margin-left:1em">藥之作病鑑乎前聖<span class='note-inline'>(離四天下之藥。此僧為病反驗)</span>。病之作醫必也其誰<span class='note-inline'>(勞倦頭痛。天下為病。父子為醫。藥之於病。且道是誰)</span>白頭黑頭兮克家之子<span class='note-inline'>(白頭智藏黑頭智海。二子克家善能荷負)</span>。有句無句兮截流之機<span class='note-inline'>(有句大師父子。無句維摩一默。用在當時俱皆截流)</span>。堂堂坐斷舌頭路<span class='note-inline'>(堂者明也。父子有言)</span>。應笑毗耶老古錐<span class='note-inline'>(笑他把住不如放行)</span>。</p>
<p>藥山久不陞座。院主白云。大眾久思示誨。請和尚為眾說法<span class='note-inline'>(仁義之心)</span>。山令打鐘<span class='note-inline'>(就事行令)</span>。眾方集<span class='note-inline'>(見二失一)</span>。山陞座<span class='note-inline'>(當央直示)</span>。良久便下座<span class='note-inline'>(只知拂跡不知獨露)</span>。歸方丈。主隨後問云。和尚適來許為眾說法。云何不垂一言<span class='note-inline'>(不知自失反怪不說)</span>。山云經有經師。論有論師。爭怪得老僧<span class='note-inline'>(一點二拈)</span>○<span class='note-inline'>(主意當央直示。旨明大用全提)</span>總結<span class='note-inline'>(向上)</span>。</p>
<p style="margin-left:1em">癡兒刻意止啼錢<span class='note-inline'>(出口入耳盡是止啼黃葉。癡子反為黃金)</span>。良駟追風顧影鞭<span class='note-inline'>(外道問佛不問有無。世尊良久。外道大悟。比言東土衲子不如西天外道)</span>。雲掃長空巢月鶴。寒清入骨不成眠<span class='note-inline'>(雲掃長空纖塵不立。月明鶴白十分明白。反怪不言。而豈成眠)</span>。</p>
<p>百丈上堂。常有一老人聽法。大眾散去一日不去。丈問立者何人。老云某甲於過去迦葉佛時曾住此山。有學人問大修行底人還落因果也無。對他道不落因果。墮野狐身五百生<span class='note-inline'>(見師越格逾常之手。所以捨<span class='corr'>己</span>從人。出前希後之請)</span>。今請和尚代一轉語。丈云不昧因果<span class='note-inline'>(前之撥無。後之拈轉。使他直下免滯空無)</span>。老人言下大悟<span class='note-inline'>(果爾英俊不負其旨)</span>○<span class='note-inline'>(主意拈轉話頭。旨明機見而作)</span>總結<span class='note-inline'>(隨緣得旨)</span>。</p>
<p style="margin-left:1em">一尺水。一丈波<span class='note-inline'>(虗詐不實)</span>。五百生前不奈何<span class='note-inline'>(因妄感報)</span>。不落不昧商量也。依前撞入葛藤窩<span class='note-inline'>(曾有二僧講曰。不落何墮。不昧何脫。如此葛藤。總未勦絕。意須超羣。未出言思。故曰依前撞入)</span>。阿呵呵。會也麼<span class='note-inline'>(天童出自胸襟。當央直示。問你諸人。這笑是不落是不昧。若向這裏會得。免去二邊奔競)</span>。若是你洒洒落落<span class='note-inline'>(若是你不逐二邊自然酒落)</span>。不妨我哆哆和和<span class='note-inline'>(此是嬰兒學語之貌。不落不昧總皆自在。先之雙奪二俱不存。後之雙縱二俱任意)</span>。神歌社舞自成曲。拍手其間唱哩囉<span class='note-inline'>(若然如此。這邊那邊無可不可。自然隨緣無擇)</span>。</p>
<p>南泉一日兩堂爭猫。泉提起猫云。道得即不斬<span class='note-inline'>(全機垂釣)</span>。眾無對<span class='note-inline'>(不妨截斷)</span>。泉斬猫為兩段<span class='note-inline'>(凡聖不存)</span>。南泉舉問趙州<span class='note-inline'>(疏通前旨)</span>。州脫鞋戴出<span class='note-inline'>(親呈大用)</span>。泉云子在救得猫兒<span class='note-inline'>(出身賞德)</span>○<span class='note-inline'>(主意垂釣。旨明大用)</span>總結<span class='note-inline'>(父子唱和)</span>。</p>
<p style="margin-left:1em">兩堂雲水盡分拏<span class='note-inline'>(胡爭亂講)</span>。王老師能騐正邪<span class='note-inline'>(王老提猫辨其凡聖)</span>。利刀斬斷俱忘像。千古令人愛作家<span class='note-inline'>(全提正令。今古咸尊)</span>。此道未喪。知音可嘉<span class='note-inline'>(既遇知音。便顯作家)</span>。鑿山透海兮唯遵大禹<span class='note-inline'>(前之眾僧閉塞此道。今之王老重復開通。如其大禹獨顯神用)</span>。鍊石補天兮獨賢女媧<span class='note-inline'>(見其先失。今之大補如乎女媧方得圓滿)</span>。趙州老。有生涯。草鞋頭戴較些些<span class='note-inline'>(這些妙處須是不多。獨顯趙州具有手眼)</span>。異中來也還明鑑。只個真金不混沙<span class='note-inline'>(金之異沙。州之異眾)</span>。</p>
<p>臺山路上有一婆子。凡有僧問臺山路向什麼處去<span class='note-inline'>(問本尋常)</span>。婆云驀直去<span class='note-inline'>(當央直指)</span>。僧纔行<span class='note-inline'>(知偏失正)</span>。婆云。好個阿師。又恁麼去<span class='note-inline'>(點失當央)</span>。僧舉似趙州<span class='note-inline'>(有疑故舉)</span>。州云待與勘過<span class='note-inline'>(須聞其事。未見其的)</span>。州云臺山路向什麼處去<span class='note-inline'>(探竿在手)</span>。婆云驀直去<span class='note-inline'>(對面親指)</span>。州便行<span class='note-inline'>(就計陷計)</span>。婆云好個阿師又恁麼去<span class='note-inline'>(只言點他。不知自失)</span>。州上堂。我與汝勘破婆子了也<span class='note-inline'>(一呈一釣)</span>○<span class='note-inline'>(主意方便為人。旨明以見陷見)</span>總結<span class='note-inline'>(心倖)</span>。</p>
<p style="margin-left:1em">年老成精不謬傳<span class='note-inline'>(婆子善能為人。賞他成精不謬)</span>。趙州古佛嗣南泉<span class='note-inline'>(南泉的子。天下明師)</span>。刳龜喪命因圖象<span class='note-inline'>(點婆子被趙州換却眼睛。如龜之刳腸)</span>。良駟追風累纏牽<span class='note-inline'>(點趙州被婆子之抽牽。如穆王追風之馬不免受繮)</span>。勘破了<span class='note-inline'>(點州休誇)</span>。老婆禪<span class='note-inline'>(點婆休逞)</span>。說向人前不直錢<span class='note-inline'>(二人不必誇俊。總被天童看破)</span>。</p>
<p>雲門大師云。光不透脫有兩般病<span class='note-inline'>(標題)</span>。一切處不明。面前有物。是一<span class='note-inline'>(靈光混物。光物不辨。故曰不明)</span>。透得一切法空。隱隱地似有個物相似。亦是光不透脫<span class='note-inline'>(靈光出有又混於無。似有覺知不能了無。故曰隱隱)</span>。又法身亦有兩般病<span class='note-inline'>(標題)</span>。得到法身。為法執不忘。<span class='corr'>己</span>見猶存。墮在法身邊。是一<span class='note-inline'>(出過前之有無。忽悟法身。執之不捨。所以<span class='corr'>己</span>見唯存)</span>。直饒透得。放過即不可<span class='note-inline'>(法身撒手不住大功。脫落無依又住無功)</span>。子細點檢將來。有甚氣息。亦是病<span class='note-inline'>(若住無功。無功亦病。更須檢點。忽然看破。一場笑具)</span>○<span class='note-inline'>(主意拈情破執。旨明不落堦級)</span>總結<span class='note-inline'>(老婆心切)</span>。</p>
<p style="margin-left:1em">森羅萬象許崢嶸。透脫無方礙眼睛<span class='note-inline'>(直下明宗。乾坤總是欲要了脫。反被境礙)</span>。掃彼門庭誰有力。隱人胸次自成情<span class='note-inline'>(誰能掃除萬物方得真空。只是隱人自生空見)</span>。船橫野渡涵秋碧<span class='note-inline'>(纜船死水永無那移。得到法身執法不捨)</span>。棹入蘆花照雪明<span class='note-inline'>(撥轉船頭又入蘆花。不住法身又坐明白)</span>。串錦老漁懷舊市。飄飄一葉浪頭行<span class='note-inline'>(錦破一色。漁破死水。市破孤峰。此明轉位就功。入廛垂手)</span>。</p>
<p>地藏問修山主甚處來<span class='note-inline'>(就事藏〔峰〕)</span>。修云南方來<span class='note-inline'>(直供)</span>。藏云南方近日佛法如何<span class='note-inline'>(藏鋒)</span>。修云商量浩浩地<span class='note-inline'>(直供)</span>。藏云爭如我這裏種田賻飯喫<span class='note-inline'>(若然如此。不如種田)</span>。修云爭奈三界何<span class='note-inline'>(只討飯喫。三界何出)</span>藏云你喚什麼作三界<span class='note-inline'>(見他外奔。就鼻一拽)</span>○<span class='note-inline'>(主意探竿在手。旨明句裏呈機)</span>總結<span class='note-inline'>(權衡在手)</span>。</p>
<p style="margin-left:1em">宗說般般盡強為。流傳耳口便支離<span class='note-inline'>(出口入耳之流。說甚宗通說通)</span>。種田賻飯家常事。不是飽參人不知<span class='note-inline'>(若是滿懷風月。方見平實一道)</span>。參飽明知無所求。子房終不貴封候<span class='note-inline'>(封侯者外紹也。子房不貴大功不宰。所以知不在他)</span>。忘機歸去同魚鳥<span class='note-inline'>(忘機絕慮不住偏方。同魚同鳥不坐正位。便見平懷常實之道)</span>。濯足滄浪烟水秋<span class='note-inline'>(然後却乃觀其時變隨<span class='corr'>緣</span>赴感。如乎漁父詞曰。清則濯纓。濁則濯足。地藏之才。猶如斯之用也)</span>。</p>
<p>臨濟將示滅。囑三聖云。吾遷化後不得滅却吾正法眼藏<span class='note-inline'>(一則日用中不得忘失。二要接續也)</span>。聖云爭敢滅却和尚正法眼藏<span class='note-inline'>(既為佛子豈不奉重)</span>。濟云忽有人問汝作麼生對<span class='note-inline'>(恐有未的。故又騐過)</span>聖便喝<span class='note-inline'>(當央直呈)</span>。濟云誰知吾正法眼藏向這瞎驢邊滅却<span class='note-inline'>(見其勦絕所以大賞)</span>○<span class='note-inline'>(主意探竿在手。旨明全提大用)</span>總結<span class='note-inline'>(老婆心切)</span>。</p>
<p style="margin-left:1em">信衣半夜付盧能。攪攪黃梅七百僧<span class='note-inline'>(黃梅七百未有明旨。暗傳六祖大小分爭)</span>。臨濟一枝正法眼。瞎驢滅却得人憎<span class='note-inline'>(三聖之俊。恨不有如)</span>。心心相印。祖祖傳燈<span class='note-inline'>(以心印心今古不絕)</span>。夷平海岳。變化鯤鯨<span class='note-inline'>(絕高低。轉聖凡。三聖一喝無不夷平變化)</span>。只個名言難比擬。大都手段解翻騰<span class='note-inline'>(正眼一絕。如何有比。愿其十方聖流。悉如三聖之用)</span>。</p>
<p>廓侍者問德山。從上諸聖向什麼處去<span class='note-inline'>(騐主)</span>。山云作麼作麼<span class='note-inline'>(全身擔荷。照用同時)</span>。廓云勑點飛龍馬。跛鼈出頭來<span class='note-inline'>(只言奉勑點過之馬。元來却是一個跛鼈)</span>。山便休去<span class='note-inline'>(跛鼈飛龍兩手回還。不妨德山一毫不受)</span>。來日山浴出。廓過茶<span class='note-inline'>(當央直示)</span>。山撫廓背一下<span class='note-inline'>(正令一截)</span>。廓云這老漢今日方始瞥地<span class='note-inline'>(今方穩當)</span>。山又休去<span class='note-inline'>(看他還得穩當也無。此名德山兩處陷虎)</span>○<span class='note-inline'>(主意探竿影草。旨明機鋒互換)</span>總結<span class='note-inline'>(心倖)</span>。</p>
<p style="margin-left:1em">覿面來時作者知<span class='note-inline'>(當央直問非英不達)</span>。可中石火電光遲<span class='note-inline'>(答處迅速非見可及)</span>。輸機謀主有深意<span class='note-inline'>(兩次之休大有作略)</span>。欺敵兵家無遠思<span class='note-inline'>(只知量作不妨遭陷)</span>。發必中<span class='note-inline'>(撫背如發箭。瞥地如受箭)</span>。更瞞誰<span class='note-inline'>(眾見難瞞)</span>。腦後見腮兮人難觸犯<span class='note-inline'>(侍者之機人難當堵)</span>。眉低着眼兮[仁-二+渠]得便宜<span class='note-inline'>(仔細觀看無出其師)</span>。</p>
<p>溈山問仰山甚處來<span class='note-inline'>(就事藏鋒)</span>。仰云田中來<span class='note-inline'>(就事呈機)</span>。山云田中多少人<span class='note-inline'>(恐落今時)</span>。仰插下鍬义手而立<span class='note-inline'>(大用親呈)</span>。山云南山大有人刈茆<span class='note-inline'>(恐落孤危當頭一點)</span>。仰拈鍬便行<span class='note-inline'>(截斷兩頭。逈然不立)</span>○<span class='note-inline'>(主意養子之緣。旨明不落二邊)</span>總結<span class='note-inline'>(老婆心切)</span>。</p>
<p style="margin-left:1em">老覺情多念子孫<span class='note-inline'>(恐落動靜故令得力)</span>。而今慚愧起家門<span class='note-inline'>(<span class='corr'>已</span>知羞恥不落羣方)</span>。是須記取南山語。鏤骨銘肌共報恩<span class='note-inline'>(此策後人將南山語記在心上。如鏤於骨使無忘也)</span>。</p>
<p>麻谷持錫到章敬。遶床三帀。振錫一下。卓然而立<span class='note-inline'>(呈機校勘)</span>。敬云是是<span class='note-inline'>(照用同時)</span>。師着語云錯<span class='note-inline'>(恐陷其是。故乃拈之)</span>。谷又到南泉。遶床三帀。振錫一下。卓然而立。泉云不是不是<span class='note-inline'>(照用同時)</span>。師着語云錯<span class='note-inline'>(恐陷不是。故乃拈之)</span>。谷云。章敬道是。和尚為甚道不是<span class='note-inline'>(逐句雙疑)</span>。泉云。章敬是。是汝不是。此是風力所轉。終成敗壞<span class='note-inline'>(過在於汝。非干師事。情逐於境。豈不喪真)</span>○<span class='note-inline'>(主意辨騐。旨明拈情)</span>總結<span class='note-inline'>(權衡在手)</span>。</p>
<p style="margin-left:1em">是與不是。好看裷䙡<span class='note-inline'>(二師之言總是套索)</span>。似抑似揚。難兄難弟<span class='note-inline'>(章敬放而有收。南泉奪而有縱。似有差殊。本無彼此)</span>。縱也彼既臨時。奪也我何特地<span class='note-inline'>(皆在臨時。明無安排)</span>。金錫一振太孤標<span class='note-inline'>(覿面相呈更無回互)</span>。繩床三帀閑遊戲<span class='note-inline'>(東西往返葢是尋常)</span>。叢林擾擾是非生。想像髑髏前見鬼<span class='note-inline'>(天下之人只在是非之上奔競。豈不眼前見鬼)</span>。</p>
<p>法眼問修山主。毫釐有差天地懸隔。汝作麼生會<span class='note-inline'>(向上之機以為探㧞)</span>。修云毫釐有差天地懸隔<span class='note-inline'>(須乃順言呈自情見。言須一般意有正偏)</span>。眼云恁麼又爭得<span class='note-inline'>(點他情見若恁何奇)</span>。修云。某只如此。和尚如何<span class='note-inline'>(屈<span class='corr'>己</span>從人)</span>。眼云毫釐有差天地懸隔<span class='note-inline'>(以見出見。當央直截)</span>。修便禮拜<span class='note-inline'>(方見自過<span class='corr'>已</span>謝錯認)</span>○<span class='note-inline'>(主意探竿。旨明拈情)</span>總結<span class='note-inline'>(權衡在手)</span>。</p>
<p style="margin-left:1em">秤頭蠅坐便欹傾<span class='note-inline'>(一毫之差如蠅在秤)</span>。萬世權衡照不平<span class='note-inline'>(進之必過。退之不及。直要具中。方為恰好。今古權衡只為不平)</span>。斤兩錙銖見端的<span class='note-inline'>(斤兩為建化。絲髮分明未出今時)</span>。終歸輸我定盤星<span class='note-inline'>(定盤為實際。故曰輸我)</span>。</p>
<p>僧問趙州。狗子還有佛性也無<span class='note-inline'>(借事請益)</span>。州云有<span class='note-inline'>(當央直指)</span>。僧云。既有。為甚撞入這皮袋<span class='note-inline'>(逐句反問)</span>。州云為他知而故犯<span class='note-inline'>(就見一點)</span>。又僧問。狗子還有佛性也無<span class='note-inline'>(逐事生疑)</span>。州云無<span class='note-inline'>(當央直指)</span>。僧云。一切眾生皆有佛性。狗子因甚却無<span class='note-inline'>(逐語迷情)</span>。州云為伊有業識在<span class='note-inline'>(就見一點)</span>○<span class='note-inline'>(主意直下明宗。旨明言思無路)</span>總結<span class='note-inline'>(權衡在手)</span>。</p>
<p style="margin-left:1em">狗子佛性有。狗子佛性無<span class='note-inline'>(拈上公案)</span>。直鈎元釣負命魚<span class='note-inline'>(直無委曲。情絕方領)</span>。逐氣尋香雲水客。嘈嘈雜雜作分疎<span class='note-inline'>(迷真逐妄如狗咽骨)</span>。平展演。大鋪舒。莫怪儂家不慎初<span class='note-inline'>(廣大平實。當央捧出。故曰不慎)</span>。指點瑕疵還奪璧。秦王不識藺相如<span class='note-inline'>(兩次捧出兩次點罰。又如相如獻璧於秦。末後還奪)</span>。</p>
<p>僧問雲門。不起一念還有過也無<span class='note-inline'>(呈功決擇)</span>。門云須彌山<span class='note-inline'>(當央直指)</span>○<span class='note-inline'>(主意拈轉話頭。旨明無有意路)</span>總結<span class='note-inline'>(轉位就功)</span>。</p>
<p style="margin-left:1em">不起一念須彌山<span class='note-inline'>(拈案)</span>。韶陽法施意非慳。肯來兩手相分付<span class='note-inline'>(直下領旨便是分付)</span>。擬去千尋不可攀<span class='note-inline'>(纔生異見。不勞相見)</span>。滄海濶。白雲閒<span class='note-inline'>(海濶雲閒。一昧平實)</span>。莫將毫髮着其間<span class='note-inline'>(雲門先破孤危。天童今破平實)</span>。假雞聲韻難瞞我。未肯糢糊放過關<span class='note-inline'>(孤危平實皆非本分。今<span class='corr'>已</span>說破。再犯不容)</span>。</p>
<p>地藏問法眼。上座何往<span class='note-inline'>(就事行事)</span>。眼云迤邐行脚<span class='note-inline'>(大事不明豈肯死住)</span>。藏云行脚事作麼生<span class='note-inline'>(就見一拶)</span>。眼云不知<span class='note-inline'>(直供)</span>。藏云不知最親切<span class='note-inline'>(這個不知更無別有)</span>。眼乃豁然大悟<span class='note-inline'>(方悟向上)</span>○<span class='note-inline'>(主意就見用見。旨明急處一提)</span>總結<span class='note-inline'>(老婆心切)</span>。</p>
<p style="margin-left:1em">而今參飽似當時<span class='note-inline'>(于今大悟之時。似舊卜度如何)</span>。脫盡廉纖到不知<span class='note-inline'>(絕毫絕釐方悟不知)</span>。任短任長休剪綴。隨高隨下自平持<span class='note-inline'>(一切諸法本來現成。不須穿鑿自然恰好)</span>。家門豐儉臨時用<span class='note-inline'>(應用皆在臨時。何必預先安排)</span>。田地優游信步移<span class='note-inline'>(家風穩密無不自然)</span>。三十年前行脚事。分明辜負一雙眉<span class='note-inline'>(方知從前一切錯用)</span>。</p>
<p>雲巖掃地。道吾云太區區生<span class='note-inline'>(點動失動)</span>。巖云須知有不區區者<span class='note-inline'>(在動無動)</span>。吾云恁麼則有第二月<span class='note-inline'>(點靜失靜)</span>。巖提起掃箒云這個是第幾月<span class='note-inline'>(在靜無靜)</span>。吾便休去<span class='note-inline'>(見他據令所以回互)</span>。玄沙云正是第二月<span class='note-inline'>(怪不行令。)</span>雲門云奴見婢慇懃<span class='note-inline'>(亦怪放過)</span>○<span class='note-inline'>(主意探竿在手。旨明不落二邊)</span>總結<span class='note-inline'>(作家相見)</span>。</p>
<p style="margin-left:1em">借來聊爾了門頭。得用隨宜即便休<span class='note-inline'>(雲巖提處坐斷兩頭。道吾知奇所乃不犯)</span>。象骨巖前弄蛇手。兒時做處老知羞<span class='note-inline'>(三人在象骨巖。豈不是奴兒婢子之見。今不知羞又來誇設)</span>。</p>
<p>巖頭到德山。跨門便問是凡是聖<span class='note-inline'>(藏鋒辨主)</span>。山便喝<span class='note-inline'>(正令一截)</span>。頭禮拜<span class='note-inline'>(一謝二點)</span>。洞山聞云。若不是奯公。大難承當<span class='note-inline'>(不是奯公必行其令)</span>。頭云。洞山老漢不識好惡。我當時一手擡一手搦<span class='note-inline'>(只知我放。不知我收。不妨供出)</span>○<span class='note-inline'>(主意探竿在手。旨明正令全提)</span>總結<span class='note-inline'>(心倖)</span>。</p>
<p style="margin-left:1em">挫來機總權柄<span class='note-inline'>(三人折挫皆有權柄)</span>。事有必行之威<span class='note-inline'>(山喝)</span>。國有不犯之令<span class='note-inline'>(頭拜)</span>。賓尚奉而主驕<span class='note-inline'>(洞山奉之。巖頭驕恣)</span>。君忌諫而臣佞<span class='note-inline'>(君忌德山。不容臣佞。岩頭多語)</span>底意巖頭問德山。一擡一搦看心倖<span class='note-inline'>(總結三人一並令看)</span>。</p>
<p>魯祖凡見僧來便面壁<span class='note-inline'>(當央直示)</span>。南泉聞云。我尋常向他道。空劫<span class='corr'>已</span>前承當。佛未出世時會取<span class='note-inline'>(隔身傍通)</span>。尚不得一個半個。他恁麼。驢年去<span class='note-inline'>(責他孤峻)</span>○<span class='note-inline'>(主意直示。旨明向上)</span>總結<span class='note-inline'>(作家唱和)</span>。</p>
<p style="margin-left:1em">淡中有味<span class='note-inline'>(淡是本味。用明本體)</span>。妙超情謂<span class='note-inline'>(出過言思。)</span>綿綿若存兮象先<span class='note-inline'>(空劫絕形故曰綿綿)</span>。兀兀如愚兮道貴<span class='note-inline'>(今時絕情故曰兀兀)</span>。玉琢文以喪淳<span class='note-inline'>(南泉無名立名。如玉無文琢文。)</span>珠在淵而自媚<span class='note-inline'>(魯祖無言十分深密。珠之在淵無人能見)</span>。十分爽氣兮清磨暑秋<span class='note-inline'>(具足幽清古今不改)</span>。一片閑雲兮遠分天水<span class='note-inline'>(本忘上下却被雲分)</span>。</p>
<p>雪峰示眾云。南山有條鱉鼻蛇。汝等諸人切須好看<span class='note-inline'>(禪者之病多困孤危。今之雪老故示平實)</span>。長慶云。今日堂中大有人喪身失命<span class='note-inline'>(點其眾僧。莫道究用連本<span class='corr'>已</span>失)</span>。僧舉似玄沙。沙云須是稜兄始得。然須如是。我即不與麼<span class='note-inline'>(搦人顯<span class='corr'>己</span>)</span>。僧云和尚作麼生<span class='note-inline'>(就見追見)</span>。沙云用南山作麼<span class='note-inline'>(以見一拈)</span>。雲門以拄杖攛向雪峰面前作怕勢<span class='note-inline'>(理事雙彰照用同時)</span>○<span class='note-inline'>(主意拈轉話頭。旨明全提大用)</span>總結<span class='note-inline'>(父子唱和)</span>。</p>
<p style="margin-left:1em">玄沙太剛<span class='note-inline'>(拈却南山)</span>。長慶少勇<span class='note-inline'>(隨風倒柁)</span>。南山鱉鼻死無用<span class='note-inline'>(本是死物有何用處)</span>。風雲際會頭角生<span class='note-inline'>(諸師聚會手眼各顯。)</span>果見韶陽下手弄。下手弄。激電光中看變動<span class='note-inline'>(大用隨宜韶陽果別)</span>。在我也能呼能遣。在彼也有擒有縱<span class='note-inline'>(呼遣擒縱彼我無拘)</span>。底事如今付阿誰。冷口傷人不知痛<span class='note-inline'>(天童先使月鈎雲餌。今乃當頭點罰)</span>。</p>
<p>鹽官一日喚侍者。與我過犀牛扇子來<span class='note-inline'>(言中有響)</span>。者云扇子破也<span class='note-inline'>(具供)</span>。官云。扇子既。破還我犀牛兒來<span class='note-inline'>(法空追人)</span>。者無對<span class='note-inline'>(忙然失所)</span>。資福畵一圓相。於中書一牛字<span class='note-inline'>(大用全彰)</span>○<span class='note-inline'>(主意就事明宗。旨明句裏呈機)</span>總結<span class='note-inline'>(作家唱和)</span>。</p>
<p style="margin-left:1em">扇子破。索犀牛<span class='note-inline'>(句活無滯)</span>。棬攣中字有來由<span class='note-inline'>(大用當央。豈同小小)</span>。誰知桂轂千年魄<span class='note-inline'>(天童甚巧。引其全虧之月不露圭角。用明不住偏方)</span>妙作通明一點秋<span class='note-inline'>(引其全圓之月飽體獨明。可門不坐正位。資福天童屈盡其妙)</span>。</p>
<p>仰山指雪獅子云。還有過此色者麼<span class='note-inline'>(一色者純一無雜。雪色至白還有過否)</span>。雲門云當時便與推倒<span class='note-inline'>(恐住一色)</span>。雪竇云只解推倒不解扶起<span class='note-inline'>(恐住無色)</span>○<span class='note-inline'>(主意鈎垂四海。旨明不住二邊)</span>總結<span class='note-inline'>(作家唱和)</span>。</p>
<p style="margin-left:1em">一倒<span class='note-inline'>(雲門)</span>一起<span class='note-inline'>(雪竇)</span>。雪庭獅子<span class='note-inline'>(仰山)</span>。慎於犯而懷仁。勇於為而見義<span class='note-inline'>(指雪忌白故令不犯。三人懷仁勇為見義)</span>。清光照眼似迷家<span class='note-inline'>(一色映眼迷其本位)</span>。明白轉身還墮位<span class='note-inline'>(不住一色又住正中)</span>。衲僧家。了無寄。同死同生。何彼何此<span class='note-inline'>(不居尊位平和一律)</span>。暖信破梅兮春到寒枝。凉飈脫葉兮秋澄潦水<span class='note-inline'>(天童慈悲恐成三段。使其圓融互顯。故言暖信破梅處凉飈脫葉。秋澄潦水處春到寒枝)</span>。</p>
<p>法眼一手指簾<span class='note-inline'>(當央直示)</span>。二僧同去捲簾<span class='note-inline'>(昧<span class='corr'>己</span>逐緣)</span>。眼云一得一失<span class='note-inline'>(當央一點)</span>○<span class='note-inline'>(主意直下明宗。旨明大用全提)</span>總結<span class='note-inline'>(空示無承)</span>。</p>
<p style="margin-left:1em">松直棘曲。鶴長鳧短<span class='note-inline'>(松棘鶴鳧因有天地。心境凡聖因有佛祖)</span>。羲皇世人。俱忘治亂<span class='note-inline'>(未有天地本無曲直長短。未有佛祖本無迷悟得失)</span>。其安也潛龍在淵。其逸也翔鳥脫絆<span class='note-inline'>(法眼天童道純德熟。處之如龍在淵。出之似鳥飛空)</span>。無何祖禰西來。裏許得失相半<span class='note-inline'>(得失者今時之取捨。無何者劫外之絕相。欲了今時之妄。須明劫外之真)</span>。蓬隨風而轉空<span class='note-inline'>(若看其簾如蓬逐風。)</span>船截流而到岸<span class='note-inline'>(倘達其指如船到岸)</span>。個中伶俐衲僧。看取清凉手段<span class='note-inline'>(告報諸方俱着眼看)</span>。</p>
<p>僧問護國。鶴立枯松時如何<span class='note-inline'>(借事呈解)</span>。國云地下底一場懡㦬<span class='note-inline'>(點執拈情)</span>。僧云滴水滴凍時如何<span class='note-inline'>(借事騐主)</span>。國云日出時一場懡㦬<span class='note-inline'>(點執拈情)</span>。僧云。會昌沙汰。護法善神向甚麼處去<span class='note-inline'>(武宗滅僧名為沙汰)</span>。國云三門頭兩個一場懡㦬<span class='note-inline'>(見外求護所以點罰)</span>○<span class='note-inline'>(主意破執。旨明拈情)</span>總結<span class='note-inline'>(法窟爪牙)</span>。</p>
<p style="margin-left:1em">壯士稜稜鬢未秋。男兒不憤不封侯<span class='note-inline'>(未得見性。須如班超取功封侯)</span>。翻思清白傳家客。洗耳溪邊不飲牛<span class='note-inline'>(既<span class='corr'>已</span>見性。須如楊震巢父許由清白不飲)</span>。</p>
<p>風穴郢州衙內上堂云。祖師心印狀似鐵牛之機<span class='note-inline'>(搖撼不動亦無縫罅)</span>。去即印住<span class='note-inline'>(不令逐境)</span>。住即印破<span class='note-inline'>(不令立玄)</span>。只如不去不住。印即是不印即是<span class='note-inline'>(不住二邊。正當恁麼又作麼生。)</span>盧陂長老出問。某有鐵牛之機。請師不搭印<span class='note-inline'>(識句拈情)</span>。穴云慣釣鯨鯢沉巨浸。却嗟蛙步[馬*展]泥沙<span class='note-inline'>(慣釣巨鯢豈怕青蛙)</span>。陂佇思<span class='note-inline'>(失情)</span>。穴喝云長老何不進語<span class='note-inline'>(你道不搭。因何無路)</span>。陂疑議<span class='note-inline'>(進退無門)</span>。穴打一拂子云。還記得話頭麼<span class='note-inline'>(提前逼後。)</span>陂擬開口<span class='note-inline'>(左右絕路)</span>。穴又打<span class='note-inline'>(當央直截)</span>。牧主云。佛法與王法一般<span class='note-inline'>(傍觀者哂)</span>。穴云見個甚麼<span class='note-inline'>(審他見處)</span>。主云當斷不斷反招其亂<span class='note-inline'>(合行不行。合止不止)</span>。穴下座<span class='note-inline'>(非只盧陂。亦有風穴。故就拂迹)</span>○<span class='note-inline'>(主意大用全提。旨意攙旗奪皷)</span>總結<span class='note-inline'>(權衡在手)</span>。</p>
<p style="margin-left:1em">鐵牛之機。印住印破<span class='note-inline'>(拈前公案)</span>。透出毗盧頂上行<span class='note-inline'>(透出頂上。住即印破)</span>。却來化佛舌頭坐<span class='note-inline'>(坐斷舌頭。去即印住。)</span>風穴當衡<span class='note-inline'>(權衡在手)</span>。盧陂負墮<span class='note-inline'>(不免受降)</span>。棒頭喝下。電光石火<span class='note-inline'>(正令全提聖凡不容)</span>。歷歷分明珠在盤<span class='note-inline'>(活脫如珠捉挐不住)</span>。眨起眉毛還蹉過<span class='note-inline'>(直饒眼似流星。依舊當面蹉過)</span>。</p>
<p>僧問大隋。劫火洞然大千俱壞。未審這個壞不壞。隋云壞。僧云恁麼則隨他去。隋云隨他去。僧問龍濟。劫火洞然大千俱壞。未審這個壞不壞。濟云不壞<span class='note-inline'>(呈機一截)</span>。僧云為什麼不壞<span class='note-inline'>(逐句生疑)</span>。濟云為同大千<span class='note-inline'>(於世無二。拈前發後)</span>○<span class='note-inline'>(主意不住二邊。旨明句裏呈機)</span>總結<span class='note-inline'>(作家拈提)</span>。</p>
<p style="margin-left:1em">壞不壞。隨他去也大千界<span class='note-inline'>(雙標問答。一例同行)</span>。句裏了無鈎鎻機<span class='note-inline'>(言言直指。何有崎嶇)</span>。脚頭多被葛藤礙<span class='note-inline'>(若逐言句。盡成鈎鎻)</span>。會不會<span class='note-inline'>(雙審前機)</span>。分明底事丁寧殺<span class='note-inline'>(現成之事何須苦苦)</span>。知心拈出勿商量。輸我當行相買賣<span class='note-inline'>(若是知心。如買賣當行。何用商量)</span>。</p>
<p>雲門垂語云。古佛與露柱相交是第幾機<span class='note-inline'>(佛喻性。柱喻形。性形相交且道是誰)</span>。自代云。南山起雲。北山下雨<span class='note-inline'>(當央直指)</span>○<span class='note-inline'>(主意垂釣。旨明絕待)</span>總結<span class='note-inline'>(不存玄解)</span>。</p>
<p style="margin-left:1em">一道神光。初不覆藏<span class='note-inline'>(此段靈光在空不混其空。在有不混其有。何藏之也)</span>。超見緣也。是而無是<span class='note-inline'>(外超其見。何有是非)</span>。出情量也。當而無當<span class='note-inline'>(內出其情。何有取捨)</span>。岩花之粉兮蜂房成蜜。野草之滋兮麝臍作香<span class='note-inline'>(偏中得正。何境不心。花自成蜜。草自成香)</span>。隨類三尺一丈六。明明觸處露堂堂<span class='note-inline'>(正中得偏。何心不境。三尺丈六。隨類何分)</span>。</p>
<p>仰山問僧甚處人<span class='note-inline'>(就事探㧞)</span>。僧云幽州人<span class='note-inline'>(就事呈見)</span>。山云汝還思彼中麼<span class='note-inline'>(以見騐見。了無空缺)</span>。僧云常思<span class='note-inline'>(豈可有忘)</span>。山云。能思是心。所思是境。彼中山河大地樓臺殿閣人畜等物。反思思底心還有許多般麼<span class='note-inline'>(情乃還心。物乃還境。心非是境。汝觀此心還有境否)</span>。某甲到這裏總不見有<span class='note-inline'>(外境不見。內心又存)</span>。山云。信位即是。人位未是<span class='note-inline'>(信即法泯存人。人即本來尊貴)</span>。僧云莫別有指示否<span class='note-inline'>(除此之外可更有否)</span>。山云。別有別無即不中。據汝見處只得一玄<span class='note-inline'>(道非有無故曰不中。只得一玄有體無用)</span>。得坐披衣向後自有<span class='note-inline'>(去功至位故曰得坐。去位入[厂@(邱-丘+(田/坴))]故曰披衣。不住二邊方知我說)</span>○<span class='note-inline'>(主意拈情。旨明絕待)</span>總結<span class='note-inline'>(〔□〕落堦級)</span>。</p>
<p style="margin-left:1em">無外而容<span class='note-inline'>(一切即一。何境不心)</span>。無礙而冲<span class='note-inline'>(一即一切。何心不境)</span>。門墻岸岸。關鎻重重<span class='note-inline'>(心境兩分。內外成隔)</span>。酒常酣而臥客。飯雖飽而頹農<span class='note-inline'>(貪食必傷。戀法必陷)</span>。突出虗空兮風摶妙翅。踏翻滄海兮雷送遊龍<span class='note-inline'>(脫出功位。龍離大海。鳥出高巢。豈不縱橫)</span>。</p>
<p>三聖問雪峰。透網金鱗未審以何為食<span class='note-inline'>(借事呈解。出過凡聖以何為道)</span>。峰云待汝出網來即向汝道<span class='note-inline'>(就見一陷。反追來趣)</span>。聖云一千五百人善知識。話頭也不識<span class='note-inline'>(法窟爪牙。當央一點)</span>。峰云老僧住持事繁<span class='note-inline'>(不辯賢愚。退已一陷)</span>○<span class='note-inline'>(主意回換。旨明心倖)</span>總結<span class='note-inline'>(作家相見)</span>。</p>
<p style="margin-left:1em">浪級初昇。雲雷相送<span class='note-inline'>(三聖浪裏翻身。雪峰雲中激電)</span>。騰躍稜稜看大用<span class='note-inline'>(令人着眼)</span>。燒尾分明度禹門。華鱗未肯淹虀瓮<span class='note-inline'>(既透禹門必弘大用。不受籠罩故曰未肯)</span>。老成人。不驚眾。慣臨大敵初無恐<span class='note-inline'>(慣便作家只當尋常)</span>。泛泛端如五兩輕。堆堆何啻千鈞重<span class='note-inline'>(輕如五兩恰似尋常。重若千鈞十分利害)</span>。高名四海復誰同<span class='note-inline'>(三聖之後。四海絕類)</span>。介立八風吹不動<span class='note-inline'>(雪峰之奇八風安動)</span>。</p>
<p>風穴垂語云。若立一塵家國興盛<span class='note-inline'>(纖塵不立。一性圓明)</span>。不立一塵家國喪亡<span class='note-inline'>(機盡情忘。杳無依倚)</span>。師拈拄杖云。還有同生同死底衲僧麼<span class='note-inline'>(未有得者我與你立)</span>○<span class='note-inline'>(主意垂釣。旨明無住)</span>總結<span class='note-inline'>(大功不宰)</span>。</p>
<p style="margin-left:1em">皤然渭水起垂綸<span class='note-inline'>(建立大功。如何子牙扶持周國)</span>。何似首陽清餓人<span class='note-inline'>(休息本位。如乎夷齊餓死首陽)</span>只在一塵分變態。高名勛業兩難泯<span class='note-inline'>(興如子牙立周。喪如夷齊去國。變態雙存。故曰難泯)</span>。</p>
<p>洛浦參夾山。山云。雞棲鳳巢。非同其類<span class='note-inline'>(雞占山坡。鳳飛高漢。形似行別。故曰非類。濟下只得轉功就位。不能轉位就功。故有如此之拈)</span>。浦云。自遠趨風。乞師一接<span class='note-inline'>(見示爪牙。不免軟計)</span>。山云。目前無闍黎。此間無老僧<span class='note-inline'>(接則主賓對待。名為今時。不接主賓絕待。獨明向上。一截二拈。三乃紅綿套索)</span>。浦便喝<span class='note-inline'>(洞下則要回互。濟下只明當央。所以不同)</span>。山云。住住。且莫草草怱怱<span class='note-inline'>(戒其倉卒不斟來言)</span>。須知雲月是同。溪山各異<span class='note-inline'>(雲月溪山皆同一空。因何雲暗月明溪流山止。臨濟曹洞本是一宗。濟下全提正令。洞下機貴回互。古云涅槃心易曉。差別智難明是也)</span>。截斷天下人舌頭即不無。爭教無舌人解語<span class='note-inline'>(此言只解把住。不解放行之過)</span>。浦無對<span class='note-inline'>(知過方伏)</span>。山便打<span class='note-inline'>(全提正令)</span>○<span class='note-inline'>(主意拈轉話頭。旨明轉位就功)</span>總結<span class='note-inline'>(權衡在手)</span>。</p>
<p style="margin-left:1em">搖頭擺尾赤稍鱗。徹底無依解轉身<span class='note-inline'>(一喝之活。如魚在水)</span>。截斷舌頭饒有術。拽回鼻孔妙通神<span class='note-inline'>(直饒轉功就位。更要轉位就功)</span>。夜明簾外兮風月如晝。枯木巖前兮花卉長春<span class='note-inline'>(夜明枯木皆是正位。風月花卉總是偏方。兩段雙示。故令撒手)</span>。無舌人。無舌人<span class='note-inline'>(前拈孤危。後拈平實。直下坐斷。方見向上)</span>。正令全提一句親<span class='note-inline'>(若會上句方是正令全提)</span>。獨步寰中明了了。任從天下樂忺忻<span class='note-inline'>(果到此地。非但寰中獨具。任行天下縱橫)</span>。</p>
<p>馬祖不安。院主問和尚。近日尊候如何<span class='note-inline'>(仁義之問)</span>。祖云日面佛。月面佛<span class='note-inline'>(養子之心)</span>○<span class='note-inline'>(主意直下明宗。旨明無有意路)</span>總結<span class='note-inline'>(問以人情。答以直指)</span>。</p>
<p style="margin-left:1em">日面月面。星流電卷<span class='note-inline'>(直下無私。不容擬議)</span>。鏡對象而無私<span class='note-inline'>(公正無拘)</span>。珠在盤而自轉<span class='note-inline'>(活脫無礙)</span>。君不見。鉗鎚前百鍊之金<span class='note-inline'>(金之百鍊。在乎作家)</span>。刀尺下一機之絹<span class='note-inline'>(絹之一機。在乎二巧)</span>。</p>
<p>溈山問仰山。忽有一人問一切眾生但有業識茫茫無本可據。子作麼生騐<span class='note-inline'>(養子之心)</span>。仰云。若有僧來即召云某甲<span class='note-inline'>(便示<span class='corr'>己</span>見)</span>。僧回首。乃云是什麼。待伊疑議。向他道非唯識業茫茫亦乃無本可據<span class='note-inline'>(擒縱殺活。呈師可證)</span>。山云。善哉善哉<span class='note-inline'>(符心印可)</span>○<span class='note-inline'>(主意探竿在手。旨明法窟爪牙)</span>總結<span class='note-inline'>(老婆心切)</span>。</p>
<p style="margin-left:1em">一喚回頭識我否。依稀蘿月又成鈎<span class='note-inline'>(一喚回頭你還識否。稍有疑議如乎認月為鈎。豈不顛倒也)</span>。千金之子纔流落。漠漠窮途有許愁<span class='note-inline'>(真如之理本來現成。纔失無門。千金之子本來尊貴。纔然流落。如阮藉窮途而哭回)</span>。</p>
<p>臨濟示眾云。有一無位真人。常在面門出入。初心未證據者看看<span class='note-inline'>(真人只在面門。未明急須着眼)</span>。僧問如何是無位真人<span class='note-inline'>(聞示故追)</span>。濟下禪床擒住<span class='note-inline'>(大用親提)</span>。僧疑議<span class='note-inline'>(空示不領)</span>。濟托開云無位真人是甚乾屎橛<span class='note-inline'>(恐生情見。故爾拂迹)</span>○<span class='note-inline'>(主意垂釣為人。旨明大用全提)</span>總結<span class='note-inline'>(權衡在手)</span>。</p>
<p style="margin-left:1em">迷悟相返。妙傳而簡<span class='note-inline'>(逐事曰迷。契理曰悟。迷悟直下。妙傳而簡)</span>。春拆百花兮一吹。力回九牛兮一挽<span class='note-inline'>(百花一吹便開。九牛一挽倒回。空示大用。嘆不領旨)</span>。無奈泥沙撥不開。分明塞斷甘泉眼<span class='note-inline'>(泉眼不開。泥沙之塞。道眼不開。情見所閉)</span>。忽然突出四橫流。復云險<span class='note-inline'>(天童出脫。此僧忽然大悟。誰敢當鋒曰險)</span>。</p>
<p>僧問趙州。學人乍入叢林。乞師指示<span class='note-inline'>(自稱大悟。徹細未决借事呈解)</span>。州云喫了粥也未<span class='note-inline'>(悟了也未)</span>。僧云喫粥了<span class='note-inline'>(<span class='corr'>已</span>悟了也)</span>。州云洗鉢去<span class='note-inline'>(令他除悟)</span>○<span class='note-inline'>(主意借事明宗。旨明句裏呈機)</span>總結<span class='note-inline'>(入就藏鋒)</span>。</p>
<p style="margin-left:1em">粥罷令教洗鉢盂。豁然心地自相符<span class='note-inline'>(聞此清訓。忽了前悟)</span>。而今參飽叢林客。且道其間有悟無<span class='note-inline'>(天童審你諸方。果是有悟無悟)</span>。</p>
<p>雲門問乾峰請師答話<span class='note-inline'>(探竿在手)</span>。峰云到老僧也未<span class='note-inline'>(影草隨身)</span>。門云恁麼則某甲在遲<span class='note-inline'>(輸<span class='corr'>己</span>陷人)</span>。峰云恁麼那恁麼那<span class='note-inline'>(一點二拈)</span>。門云。將謂侯白。更有侯黑<span class='note-inline'>(自稱為絕。不妨更勝)</span>○<span class='note-inline'>(主意探竿影草。旨明鋒機回互)</span>總結<span class='note-inline'>(作家相見)</span>。</p>
<p style="margin-left:1em">弦筈相㗸<span class='note-inline'>(雲門之見鋒不可觸)</span>。網珠相對<span class='note-inline'>(乾峰之用一多無礙)</span>。發百中而箭箭不虗<span class='note-inline'>(如箭不空)</span>。攝眾景而光光無礙<span class='note-inline'>(似珠交映)</span>。得言句之總持<span class='note-inline'>(舉一知諸)</span>。住遊戲之三昧<span class='note-inline'>(隨緣自在)</span>。妙其間也。宛轉偏圓<span class='note-inline'>(理事互用)</span>。必如是也。縱橫自在<span class='note-inline'>(出入無拘)</span>。</p>
<p>洛浦臨終示眾云。今有一事問你諸人。這個若是。即頭上安頭<span class='note-inline'>(誰敢立是)</span>。若道不是。斬頭覓活<span class='note-inline'>(誰敢立非)</span>。首座云。青山常舉足<span class='note-inline'>(有山則行不立非也)</span>。白日不挑燈<span class='note-inline'>(日不加燈不立是也)</span>。浦云是什麼時節作這個說話<span class='note-inline'>(點他逐句)</span>。彥從云。去此二途請師不問<span class='note-inline'>(拈師之見)</span>。浦云未在更道<span class='note-inline'>(撥前追後)</span>。從云某甲道不盡<span class='note-inline'>(向上非言)</span>。浦云我不管你道盡道不盡<span class='note-inline'>(不許技捂)</span>。從云某甲無侍者。祗對和尚<span class='note-inline'>(至微絕待。安有祗陪)</span>。浦休去<span class='note-inline'>(回互當頭)</span>。至晚喚從上座。今日祗對甚有來由。合體得先師道目前無法意在目前<span class='note-inline'>(目前無法。心境雙收。意在目前。心境雙放)</span>。他不是目前法。非耳目所到<span class='note-inline'>(本無心境。見之不到)</span>。且道那句是賓那句是主<span class='note-inline'>(本無賓主。以賓主騐)</span>。若揀得出。分付鉢袋子<span class='note-inline'>(合旨付宗)</span>。從云不會<span class='note-inline'>(直供)</span>。浦喝<span class='note-inline'>(正令當行)</span>云。苦哉苦哉<span class='note-inline'>(嘆不遇人)</span>。僧云和尚尊意如何<span class='note-inline'>(見不相投故乃請益)</span>。浦云慈舟不棹清波上。劍峽徒勞放木鵝<span class='note-inline'>(嘆滯死水故曰不棹。不遇知音故曰徒勞)</span>○<span class='note-inline'>(主意探竿。旨明垂釣)</span>總結<span class='note-inline'>(婆心空切)</span>。</p>
<p style="margin-left:1em">餌雲鈎月釣清津。年老心孤未得鱗<span class='note-inline'>(空垂其釣不獲錦鱗)</span>。一曲離騷歸去後。汨羅江上獨醒人<span class='note-inline'>(抱妙不活故不分付。如屈原[怡-台+(廿/?)]分至死而不草草)</span>。</p>
<p>僧問忠國師。如何是本身盧舍那<span class='note-inline'>(請益)</span>。師云與我過淨瓶來<span class='note-inline'>(句裏呈機)</span>。僧將淨瓶到<span class='note-inline'>(兀兀不知)</span>。師云却安舊處<span class='note-inline'>(忒殺婆心)</span>。僧復問如何是本身盧舍那。師云古佛過去久矣<span class='note-inline'>(點他蹉過)</span>○<span class='note-inline'>(主意急處一提。旨明句裏呈機)</span>總結<span class='note-inline'>(空示無知)</span>。</p>
<p style="margin-left:1em">鳥之行空。魚之在水。江湖相忘。雲大得志<span class='note-inline'>(鳥得志於空而不知空。魚得志於水而不知水。人之日承佛力而不知佛)</span>。擬心一絲。對面千里<span class='note-inline'>(一絲之差。千里之隔)</span>。知恩報恩。人間幾幾<span class='note-inline'>(背親向疎不知承順)</span>。</p>
<p>羅山問巖頭。起滅不停時如何<span class='note-inline'>(呈妄求除)</span>。頭咄<span class='note-inline'>(大用全提)</span>云。是誰起滅<span class='note-inline'>(一點一提)</span>○<span class='note-inline'>(主意當央一指。旨明大用全提)</span>總結<span class='note-inline'>(老婆心切)</span>。</p>
<p style="margin-left:1em">斫斷老葛藤。打破狐窩窟<span class='note-inline'>(一喝如刀如鎚。僧疑如藤如窟)</span>。豹披霧而變文。龍乘雷而喚骨<span class='note-inline'>(一喝如霧如雷。其僧如豹如龍。承此大機。變文換骨之比)</span>。咄<span class='note-inline'>(截前示後)</span>。起滅紛紛是何物<span class='note-inline'>(垂釣審奇)</span>。</p>
<p>僧問興陽剖和尚。娑竭出海乾坤震。覿面相呈事如何<span class='note-inline'>(借事明妙)</span>。陽云。妙翅鳥王當宇宙。個中誰是出頭人<span class='note-inline'>(其鳥食龍所以據令)</span>。僧云忽遇出頭時又作麼生<span class='note-inline'>(不解回互。抗拒反追)</span>。陽云似鶻提鳩<span class='note-inline'>(傍註上令)</span>君不覺。御樓前騐始知真<span class='note-inline'>(如乎不信。似趙勝懸美人頭於樓前始信)</span>。僧云恁麼則叉手當胸退身三步<span class='note-inline'>(須解回互亦不作家)</span>。陽云。須彌座下烏龜子。莫待重教點額回<span class='note-inline'>(一點二拈)</span>○<span class='note-inline'>(主意據令。旨明爪牙)</span>總結<span class='note-inline'>(權衡在手)</span>。</p>
<p style="margin-left:1em">絲綸降。號令分。寰中天子。塞外將軍<span class='note-inline'>(天子絲綸。將軍號令。兩段俱分。君臣定位)</span>。不待雷驚出蟄<span class='note-inline'>(點他強勉)</span>。那知風遏行雲<span class='note-inline'>(妙翅當頭不能回互)</span>。機底連綿兮自有金針玉線<span class='note-inline'>(若論今時。君臣之道分開結合。又如經緯交羅。織成一錦之文)</span>印前恢廓兮元無鳥篆蟲文<span class='note-inline'>(若論劫外。本無賓主。如玉未印。何有文章)</span>。</p>
<p>圓覺經云。居一切時不起妄念<span class='note-inline'>(於妄無妄。故曰不起)</span>。於諸妄心亦不息滅<span class='note-inline'>(於心無心。故曰不息)</span>。住妄想境。不加了知<span class='note-inline'>(於境無境。故曰不了)</span>。於無了知。不辯真實<span class='note-inline'>(於真無真。故曰不辯)</span>○<span class='note-inline'>(主意當體無分。旨明剎塵不二)</span>總結<span class='note-inline'>(一理渾然)</span>。</p>
<p style="margin-left:1em">巍巍堂堂。磊磊落落<span class='note-inline'>(大人之相。法法無覊)</span>。閙處<span class='corr'>刺</span>頭<span class='note-inline'>(境之於妄。混入無分)</span>。穩處下脚<span class='note-inline'>(心之於真。圓融無別)</span>。脚下線斷我自由<span class='note-inline'>(四法無分。乾坤一律)</span>。鼻端泥盡君休斵<span class='note-inline'>(四法情盡。佛生莫論)</span>。莫動著<span class='note-inline'>(恐有未悟。不許動着。倘肯直下。四法無餘)</span>。千年故紙中合藥<span class='note-inline'>(若然會得。經旨須舊。法令唯新。故曰中合)</span>。</p>
<p>德山上堂云。及盡去也。直得三世諸佛口挂壁上<span class='note-inline'>(聖凡一絕。言思無路)</span>。猶有一人。呵呵大笑。若識此人。參學事畢<span class='note-inline'>(且道笑他做個什麼。把定死蛇頭。何年得活脫。若解翻身。大千無不自在)</span>○<span class='note-inline'>(主意拈情破執。旨明大功不宰)</span>總結<span class='note-inline'>(不落二邊)</span>。</p>
<p style="margin-left:1em">收。把斷襟喉<span class='note-inline'>(凡聖情盡。性相見滅)</span>。風磨雲拭。水冷天秋<span class='note-inline'>(前存大功恐滯此地。壞劫之風吹盡世間。恐滯無功。更將風磨雲拭。方到水冷天秋)</span>。錦鱗莫謂無滋味。釣盡滄浪月一鈎<span class='note-inline'>(到此之時。方無佛法世法。忽然看破。不妨一場懡㦬)</span>。</p>
<p>僧問趙州。如何是祖師西來意。州云庭前栢樹子<span class='note-inline'>(當央直指)</span>○<span class='note-inline'>(主意直指。旨明絕待)</span>總結<span class='note-inline'>(直下明宗)</span>。</p>
<p style="margin-left:1em">岸眉橫雪<span class='note-inline'>(眉白老也)</span>。河目含秋<span class='note-inline'>(眼碧明也)</span>。海口鼓浪<span class='note-inline'>(能成能壞)</span>。航舌駕流<span class='note-inline'>(任徃任來)</span>。撥亂之手<span class='note-inline'>(令人生情)</span>。太平之籌<span class='note-inline'>(便人知歸)</span>。老趙州。老趙州。攪攪叢林卒未休<span class='note-inline'>(能迷能悟。至今不了)</span>。徒費工夫也造車合轍<span class='note-inline'>(諸方穿鑿。故曰徒勞)</span>。本無伎倆也塞壑填溝<span class='note-inline'>(如此行持。到他分上只中填溝)</span>。</p>
<p>維摩詰問文殊師利。何等是菩薩入不二法門<span class='note-inline'>(探竿)</span>。殊云。如我意者。於一切法無言無說<span class='note-inline'>(言語不通)</span>。無示無識<span class='note-inline'>(示識不及)</span>離諸問答<span class='note-inline'>(問答皆離)</span>。是為入不二法門<span class='note-inline'>(以無遣有。一切掃蕩)</span>。於是文殊問維摩。我等各自說<span class='corr'>已</span><span class='note-inline'>(三十二法各說法<span class='corr'>已</span>)</span>。仁者當說何等是菩薩入不二法門<span class='note-inline'>(返請其佳)</span>。維摩默然<span class='note-inline'>(當央直示)</span>○<span class='note-inline'>(主向探意。旨明向上)</span>總結<span class='note-inline'>(遞相演<span class='corr'>揚</span>)</span>。</p>
<p style="margin-left:1em">曼殊問疾老毗耶<span class='note-inline'>(廣嚴城也)</span>。不二門開看作家<span class='note-inline'>(三十二士必有英俏)</span>。珉表粹中誰賞鑑<span class='note-inline'>(維摩默然如石含玉)</span>。忘前失後莫咨嗟<span class='note-inline'>(前後斷續中處自孤)</span>。區區投璞兮楚庭臏士<span class='note-inline'>(文殊只言無示無識。不知滿口歌<span class='corr'>揚</span>。又如卞和獻玉。不知刖足)</span>。燦燦報珠兮隋城斷蛇<span class='note-inline'>(只知盡情吐出。不知反恩為讐。如蛇吐珠。反遭劍斬)</span>。休點破。絕疵瑕<span class='note-inline'>(維摩直示文殊漏泄。如玉無瑕反成其瑕)</span>。俗氣渾無却較些<span class='note-inline'>(須居塵全為俗)</span>。</p>
<p>洞山供養雲巖真。舉前邈真話。僧問雲巖。只這是意旨如何<span class='note-inline'>(借事請益)</span>。山云我當時幾錯會先師意<span class='note-inline'>(直供)</span>。僧云未審雲巖還知有也無<span class='note-inline'>(知有是偏。名為奉重。借事决疑)</span>。山云。若不知有爭解恁麼道<span class='note-inline'>(因其知有。故乃提持)</span>。若知有爭肯恁麼道<span class='note-inline'>(因其不知。故無回互)</span>○<span class='note-inline'>(主意宛轉回互。旨明兼帶叶通)</span>總結<span class='note-inline'>(敲唱並行)</span>。</p>
<p style="margin-left:1em">爭解恁麼道。五更雞唱家林曉<span class='note-inline'>(雞唱漏洩玄風。乃明正中之偏)</span>爭肯恁麼道。千年鶴宿雲松老<span class='note-inline'>(鶴宿得其位也。乃明偏中之正)</span>。寶鑑澄明騐正偏<span class='note-inline'>(鏡有背面。須分偏正)</span>。玉機轉側看兼到<span class='note-inline'>(經緯交羅。正偏通貫)</span>。門風大振兮規步綿綿。父子變通兮聲光浩浩<span class='note-inline'>(父子規矩大行天下。十方道者無不慕仰)</span>。</p>
<p>雪峰住菴。二僧來拜。峰見兩手托門放身出云是什麼<span class='note-inline'>(當央直示。恐蹉再提。)</span>僧云是什麼<span class='note-inline'>(失見悟問)</span>。峰低頭歸菴<span class='note-inline'>(全提向上)</span>。僧到巖頭。頭問什麼處來<span class='note-inline'>(就事藏鋒)</span>。僧云嶺南來<span class='note-inline'>(具實)</span>。頭云曾到雪峰麼<span class='note-inline'>(不見來歷所以再勘)</span>。僧云曾到<span class='note-inline'>(同前)</span>。頭云有何言句<span class='note-inline'>(細辯來源)</span>。僧舉前話<span class='note-inline'>(依舊不達)</span>。他道什麼<span class='note-inline'>(審其始終)</span>。僧云他無語低頭歸菴<span class='note-inline'>(只知供欵不知着賊)</span>。頭云。噫<span class='note-inline'>(嘆峰不遇知音。點僧當面蹉過)</span>。我當初悔不向他道末後句。若向他道。天下人不奈雪老何<span class='note-inline'>(隔身傍註)</span>。僧至夏末再舉前話請益<span class='note-inline'>(始終未决)</span>。頭云何不早問<span class='note-inline'>(賊打不防)</span>。僧云未敢容易<span class='note-inline'>(實供)</span>。頭云。雪峰與我同條生。不與我同條死<span class='note-inline'>(隔身點罰)</span>。要識末後句。只這是<span class='note-inline'>(竭力提持)</span>○<span class='note-inline'>(主意當央直示。旨明句裏藏機)</span>總結<span class='note-inline'>(不遇知音)</span>。</p>
<p style="margin-left:1em">切磋琢磨。變態誵訛<span class='note-inline'>(二師謀略。活脫無拘)</span>。葛陂化龍之杖<span class='note-inline'>(雪老如杖)</span>。陶家居蟄之梭<span class='note-inline'>(其僧如梭)</span>。同條生兮有數。同條死兮無多<span class='note-inline'>(生死明暗。且道是誰。不會有數。會得無多)</span>。末後句。只這是<span class='note-inline'>(和盤托出)</span>。風舟載月浮秋水<span class='note-inline'>(載月同生於天下。何偏不有。浮秋同死於空前。何正不具)</span>。</p>

<p class='juan'>焭絕老人天奇直註天童珏和尚頌古上</p>
</div><!-- end of div[@id='body'] -->
</body></html>