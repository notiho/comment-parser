<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>焭絕老人天奇直註天童覺和尚頌古</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu2' />焭絕老人天奇直註天童覺和尚頌古下</p><p class="byline">金臺仁慈沙門性福編集</p><p>法眼問覺上座。船來陸來<span class='note-inline'>(就事藏鋒)</span>。覺云船來<span class='note-inline'>(因事而行)</span>。眼云船在甚麼處<span class='note-inline'>(見無縫罅。難辯復追)</span>。覺云船在河裏<span class='note-inline'>(始終穩密。不露其踪)</span>。覺退。眼問傍僧云。你道適來這僧具眼不具眼<span class='note-inline'>(指彼騐此)</span>○<span class='note-inline'>(主意探竿在手。旨明平常無生)</span>總結<span class='note-inline'>(今時一色)</span>。</p>
<p style="margin-left:1em">水不洗水。金不愽金<span class='note-inline'>(各當本體。何洗何賻)</span>。昧毛色而得馬<span class='note-inline'>(道本在心。非可物求。駿本在力。非可相取)</span>靡絲絃而樂琴<span class='note-inline'>(既得琴趣。何用絃聲。若達妙旨。何必口<span class='corr'>揚</span>)</span>。結繩畫卦有許事。喪盡真淳盤古心<span class='note-inline'>(盤古之時未有八卦契書故曰真淳。今之佛法世法交布天下。人心轉乖。道德轉遠。故曰喪盡)</span>。</p>
<p>曹山問德上座。佛真法身猶若虗空。應物現形如水中月。作麼生說個應底道理<span class='note-inline'>(法身如空。本無其相。應物如水。無形不現。人之皆說。如何應現)</span>。德云如驢覰井<span class='note-inline'>(正合其旨)</span>。山云。道則太煞道。只道得八成<span class='note-inline'>(合問存見。一點二拈)</span>。德云和尚又如何<span class='note-inline'>(我<span class='corr'>已</span>八成。如何具足)</span>。山云如井覷驢<span class='note-inline'>(一截直領)</span>○<span class='note-inline'>(主意探竿在手。旨明以見遣見)</span>總結<span class='note-inline'>(權衡在手)</span>。</p>
<p style="margin-left:1em">驢覷井。井覷驢。智容無外<span class='note-inline'>(其僧偏中現正故曰智容)</span>。淨涵有餘<span class='note-inline'>(師乃正中現偏故曰淨涵)</span>。肘後誰分印<span class='note-inline'>(道本自道。何有相共。印乃自得。何人能分)</span>。家中不蓄書<span class='note-inline'>(天生現成何借詩書。)</span>機絲不挂梭頭事。文彩縱橫意自殊<span class='note-inline'>(機梭不挂經緯。方顯巧婦文彩。體用不干凡聖。方見本分家風)</span>。</p>
<p>黃檗示眾云。汝等諸人盡是噇酒糟漢。與麼行脚何處有今日<span class='note-inline'>(迷名滯相如酒所困。如此行持何年得醒)</span>。還知大唐國裏無禪師麼<span class='note-inline'>(人境俱奪。意要直領)</span>。僧云。只如諸方匡徒領眾。又作麼生<span class='note-inline'>(既無佛法。何用開堂)</span>。檗云。不道無禪。只是無師<span class='note-inline'>(既是無師。盡是杜撰)</span>○<span class='note-inline'>(主意搜短為長。旨明垂釣為人)</span>總結<span class='note-inline'>(權衡在手)</span>。</p>
<p style="margin-left:1em">岐分<span class='note-inline'>(三賢十聖如失羊人。岐路之中更有岐路)</span>絲染<span class='note-inline'>(人性本淨反習其餘。如絲受染豈不喪本)</span>太勞勞<span class='note-inline'>(失自從他豈非屈曲)</span>。葉綴花聯敗祖曹<span class='note-inline'>(不達本分外受必喪)</span>。妙握司南造化柄<span class='note-inline'>(黃檗直指如黃帝指定[山/虫]尤令其直捉)</span>。水雲器具在甄陶<span class='note-inline'>(道之未通今乃開通。如禹王之開河。業之未成今之令成。如紅爐之煉器)</span>。屏割繁碎。剪除氄毛<span class='note-inline'>(五宗三藏皆是繁氄。今之黃檗盡情剪割)</span>星衡<span class='note-inline'>(秤分輕重)</span>藻鑑<span class='note-inline'>(鏡辨妍媸)</span>。玉尺<span class='note-inline'>(度其長短)</span>金刀<span class='note-inline'>(剪其曲直。四事皆言其僧具眼一無錯謬)</span>。黃檗老。察秋毫<span class='note-inline'>(此僧善具其眼。黃檗亦不瞞盰。如離朱百步辨秋毫)</span>。坐斷春風不放高<span class='note-inline'>(黃檗末後不放這僧出頭。任爾眼目清明亦乃坐斷)</span>。</p>
<p>雲巖問道吾。大悲菩薩用許多手眼作麼<span class='note-inline'>(疑經之言)</span>。吾云如人夜間背手摸枕子<span class='note-inline'>(手上無眼深夜識枕)</span>。巖云我會也<span class='note-inline'>(悟理非根。)</span>吾云汝作麼生會<span class='note-inline'>(審他見處)</span>。巖云徧身是手眼<span class='note-inline'>(渾然一理更無有雜)</span>。吾云。道即太煞道。只道得八成<span class='note-inline'>(悟則甚的。又在大功)</span>巖云師兄作麼生<span class='note-inline'>(恐有不諦。故求深進)</span>。吾云通身是手眼<span class='note-inline'>(就機一拈。以見遣見)</span>○<span class='note-inline'>(主意隔身點註。旨明渾然不二)</span>總結<span class='note-inline'>(老婆心切)</span>。</p>
<p style="margin-left:1em">一竅虗通<span class='note-inline'>(一理虗通。十方廓然)</span>。八面玲瓏<span class='note-inline'>(剎塵沙界。無不通融)</span>。無象無私春入律<span class='note-inline'>(氣乃無形十虗充滿。理乃廓然十界彌綸)</span>。不留不礙月行空<span class='note-inline'>(月之行空往返無拘。道之應世放收自如)</span>。清淨寶目功德臂<span class='note-inline'>(目之清明無所不見。臂之功能有至皆擕)</span>。徧身何似通身是<span class='note-inline'>(悟於徧身有執其功。拈於通身直截至位)</span>。現前手眼顯全機<span class='note-inline'>(人人手眼俱全。何論通身遍身)</span>。大用縱橫何忌諱<span class='note-inline'>(倘肯直下何有彼此)</span>。</p>
<p>雪峰在德山作飯頭。一日飯遲。德山托鉢至法堂<span class='note-inline'>(大用為驗)</span>。峰云。這老漢。鐘未鳴。鼓未響。托鉢向什麼處去<span class='note-inline'>(就事一拶)</span>。山便歸方丈<span class='note-inline'>(截斷眾流。當央直示)</span>。峰舉似巖頭<span class='note-inline'>(自見未决。不免相窮)</span>。頭云。大小德山不會末後句<span class='note-inline'>(當頭一點)</span>。山聞令侍者喚巖頭問。汝不肯老僧那<span class='note-inline'>(鈎錐在手)</span>。巖密啟前意<span class='note-inline'>(敘其來情)</span>。山乃休去<span class='note-inline'>(陷虎出身)</span>。至明日陞堂。果與尋常不同<span class='note-inline'>(收放自由)</span>。巖撫掌笑云。且喜老漢會末後句。他後天下人不奈伊何<span class='note-inline'>(大用親呈。一出身。二葢覆)</span>○<span class='note-inline'>(主意全提大用。旨明隔身拈弄)</span>總結<span class='note-inline'>(父子唱和)</span>。</p>
<p style="margin-left:1em">末後句。會也無<span class='note-inline'>(天童先徵。你還會麼)</span>。德山父子太含糊<span class='note-inline'>(德山盡力不能顯示。巖頭盡力不能歌揚。此言末後句極是難說。故曰太煞含胡)</span>。座中亦有江南客。莫向人前唱鷓鴣<span class='note-inline'>(就鄭谷詩。點他父子。不須馳騁。盡被看破)</span>。</p>
<p>密師伯與洞山行。見白兔子面前走過<span class='note-inline'>(物)</span>。密云。俊哉<span class='note-inline'>(誇他無物不具其正)</span>。山云作麼生<span class='note-inline'>(審其來由)</span>。密云如白衣拜相<span class='note-inline'>(相有其位白衣無職。註上之機偏中得正)</span>山云。老老大大作這個語話<span class='note-inline'>(直饒偏中得正。也是外紹故拈)</span>。密云你作麼生<span class='note-inline'>(抑<span class='corr'>己</span>追他)</span>。山云。積代簪纓。暫時落薄<span class='note-inline'>(道本現成。昧之如失。聖本尊貴。失之如賤)</span>○<span class='note-inline'>(主意拈情。旨明不落)</span>總結<span class='note-inline'>(正偏互換)</span>。</p>
<p style="margin-left:1em">抗力雪霜<span class='note-inline'>(雪不變松。緣不變道)</span>。平步雲霄<span class='note-inline'>(因物有悟。如庶得職)</span>。下惠黜國<span class='note-inline'>(暫時落薄)</span>。相如過橋<span class='note-inline'>(白衣受職)</span>。蕭曹謀略能成漢<span class='note-inline'>(偏中立正)</span>。巢許身心欲避堯<span class='note-inline'>(平懷常實)</span>。寵辱若驚深自信。真情參跡混漁樵<span class='note-inline'>(密老之寵又如相如。洞山之辱又如下惠。有寵有辱總在謀略之中。無寵無辱平懷漁樵之內。天童拈他二家之情不如平懷)</span>。</p>
<p>嚴陽尊者問趙州。一物不將來時如何<span class='note-inline'>(誇功呈解)</span>。州云放下著<span class='note-inline'>(拈他執其無物之情)</span>。嚴云。一物不將來。放下個什麼<span class='note-inline'>(疑無無放。故乃復追)</span>。州云恁麼則擔取去<span class='note-inline'>(汝若不放。只故擔着)</span>○<span class='note-inline'>(主意拈情。旨明點罸)</span>總結<span class='note-inline'>(權衡在手)</span>。</p>
<p style="margin-left:1em">不妨行細輸先手<span class='note-inline'>(僧之粗心開口早失。趙老行細未舉先知)</span>。自覺心粗愧撞頭<span class='note-inline'>(如乎下棋早輸先着。再尋出路展轉無門)</span>。局破腰間斧柯爛<span class='note-inline'>(倘去大功猶存無功。如乎介甫衣袂隨風又迷其家)</span>洗清凡骨共仙遊<span class='note-inline'>(洗清凡骨可共仙遊。去却無功方見趙州)</span>。</p>
<p>金剛經云。若為人輕賤。是人先世罪業應墮惡道。以今世人輕賤故<span class='note-inline'>(迷<span class='corr'>己</span>從緣。十界皆為輕賤)</span>。先世罪業則為消滅<span class='note-inline'>(忽悟天真何事不畢)</span>○<span class='note-inline'>(主意舉權明實。旨明幻盡覺圓)</span>總結<span class='note-inline'>(直下明宗)</span>。</p>
<p style="margin-left:1em">綴綴功過<span class='note-inline'>(只求其功不知其過)</span>。膠膠因果<span class='note-inline'>(執因執果膠粘不捨)</span>。鏡外狂奔演若多<span class='note-inline'>(迷心逐法又如若多)</span>。杖頭擊著破竈墮。竈墮破。來相賀。却道從前辜負我<span class='note-inline'>(受業之苦如神困竈。業消竈墮不妨懡㦬)</span>。</p>
<p>僧問青林虔禪師。學人徑往時如何<span class='note-inline'>(誇功呈解)</span>。林云。死蛇當大路。勸子莫當頭<span class='note-inline'>(當頭犯功。死人知見)</span>。僧云當頭時如何<span class='note-inline'>(似疑更審)</span>。林云喪子性命<span class='note-inline'>(若住於此喪失大命)</span>。僧云不當頭時如何<span class='note-inline'>(欲出復追)</span>。林云亦無迴避<span class='note-inline'>(別尋不可)</span>。僧云正當恁麼時如何<span class='note-inline'>(不取二邊直下如何)</span>。林云失却了也<span class='note-inline'>(恐住於無。故點其失)</span>。僧云未審向甚麼處去<span class='note-inline'>(不住於無。更向何處)</span>。林云草深無覓處<span class='note-inline'>(總是葛藤。不可尋逐)</span>。僧云和尚也須隄防始得<span class='note-inline'>(悟非葛藤。方乃據令)</span>。林撫掌云一等是個毒氣<span class='note-inline'>(見他據令。就令一點)</span>○<span class='note-inline'>(主意回互二邊。旨明借事傍通)</span>總結<span class='note-inline'>(老婆心切)</span>。</p>
<p style="margin-left:1em">三老暗轉柁。孤舟夜回頭<span class='note-inline'>(死水不停。往來何礙)</span>。蘆花兩岸雪<span class='note-inline'>(標其一色)</span>。烟水一江秋<span class='note-inline'>(指其澄源)</span>。風力扶帆行不棹。笛聲喚月下滄洲<span class='note-inline'>(不住一色澄源。上下左右隨宜)</span>。</p>
<p>劉鐵磨到溈山。山云老牸牛汝來也<span class='note-inline'>(點他動落今時)</span>。磨云來日臺山大會齋。和尚還去麼<span class='note-inline'>(隔身反點。靜沉死水)</span>。山放身臥<span class='note-inline'>(截斷兩頭)</span>。磨便出<span class='note-inline'>(回互不犯)</span>○<span class='note-inline'>(主意見機而作。旨明作家相見)</span>總結<span class='note-inline'>(心倖)</span>。</p>
<p style="margin-left:1em">百戰功成老太平<span class='note-inline'>(二人作家。行止無殊)</span>。優柔誰肯苦爭衡<span class='note-inline'>(得和且和)</span>。玉鞭金馬閒終日。明月清風富一生<span class='note-inline'>(滿懷風月。無不具足)</span>。</p>
<p>僧問乾峰。十方婆伽梵。一路涅槃門。未審路頭在什麼處<span class='note-inline'>(疑經求决)</span>。峰以杖一畫云在這裏<span class='note-inline'>(大用一提)</span>。僧問雲門。門云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼<span class='note-inline'>(恐沉死水拈轉其見。法法全彰何定一旨)</span>○<span class='note-inline'>(主意互相提接。旨明不住二邊)</span>總結<span class='note-inline'>(體用互興)</span>。</p>
<p style="margin-left:1em">入手還將死馬醫<span class='note-inline'>(直饒峰處入手。亦是百尺竿頭。門乃拈轉其情。令悟剎塵為醫)</span>。反魂香欲起君危。一期拶出通身汗。方信儂家不惜眉<span class='note-inline'>(乾峰令絕。雲門令甦。忽然死中得活。便是百脉通和。方知乾峰雲門之慈)</span>。</p>
<p>米胡和尚令僧問仰山。今時人還假悟否<span class='note-inline'>(須悟此旨。更勘諸方)</span>。山云。悟即不無。爭奈落第二頭何<span class='note-inline'>(迷悟凡聖不出今時。一點二拈)</span>。胡深肯之<span class='note-inline'>(契證無差)</span>○<span class='note-inline'>(主意探竿在手。旨明勘同諸方)</span>總結<span class='note-inline'>(大功不宰)</span>。</p>
<p style="margin-left:1em">第二頭分悟破迷。快須撒手捨筌罤<span class='note-inline'>(迷悟之法皆是方便。得魚捨筌得兔捨罤)</span>。功兮未盡成胼拇<span class='note-inline'>(若存大功。如第六指有何用處。)</span>智也難智覺噬臍<span class='note-inline'>(向上之妙智覺不及。如口齧臍)</span>兔老氷盤秋露泣。鳥寒玉樹曉風棲<span class='note-inline'>(兔老月圓明功之圓。氷盤玉樹二明一色。秋露風棲明及盡今時。總名大功外紹)</span>。持來大仰辨真假。痕玷渾無貴白圭<span class='note-inline'>(持此大功而來較勘。如將白玉來辨高低。若無瑕玷方是本分。破權顯實)</span>。</p>
<p>趙州問投子。大死底人却活時如何<span class='note-inline'>(呈機騐主)</span>。子云不許夜行。投明須到<span class='note-inline'>(<span class='corr'>已</span>見來情故乃拈之)</span>○<span class='note-inline'>(主意探竿。旨明拈情)</span>總結<span class='note-inline'>(是精識精)</span>。</p>
<p style="margin-left:1em">芥城劫石妙窮初<span class='note-inline'>(芥城劫石皆四十里。芥石一盡方名一劫。盡是大功。更明未有之先。方見空劫之妙)</span>。活眼寰中照廓虗<span class='note-inline'>(此言趙州出功孤危平實。却來諸方辨驗孤危平實)</span>。不許夜行投曉到<span class='note-inline'>(孤危平實總是夜行。出過二邊始是大明)</span>。家音未肯付鴻魚<span class='note-inline'>(投子家音幸有分付。如文姬蘇武之書傳。趙州得見投子玄用。如得鴻魚方知的細)</span>。</p>
<p>子昭首座問法眼和尚。開堂承嗣何人<span class='note-inline'>(知而故問)</span>。眼云地藏<span class='note-inline'>(直供)</span>。昭云太辜負長慶老師<span class='note-inline'>(何背師恩)</span>。眼云某甲不會長慶一轉語<span class='note-inline'>(不通其旨豈肯糢糊)</span>。昭云何不問<span class='note-inline'>(還以舊情)</span>。眼云萬象之中獨露身。意作麼生<span class='note-inline'>(將舊騐舊)</span>。昭豎拂子<span class='note-inline'>(以舊呈舊)</span>。眼云此是長慶學得底。首座分上作麼生<span class='note-inline'>(撥舊追新)</span>。昭無對<span class='note-inline'>(忙然失所)</span>。眼云只如萬象之中獨露身。是撥萬象不撥萬象<span class='note-inline'>(撥則真妄兩分。不撥是非混然。故拈兩路看他來徑)</span>。昭云不撥<span class='note-inline'>(供他不分。不知逐句)</span>。眼云兩個<span class='note-inline'>(點逐其句。亦辨後見)</span>。參隨左右皆云撥萬象<span class='note-inline'>(一例逐句)</span>。眼云萬象之中獨露身[妳-女+口]<span class='note-inline'>(收前發後。當央直示)</span>○<span class='note-inline'>(主意直截根源。旨明大用全提)</span>總結<span class='note-inline'>(搜短為長)</span>。</p>
<p style="margin-left:1em">離念見佛。破塵出經<span class='note-inline'>(未得分明須撥萬象)</span>。現成家法。誰立門庭<span class='note-inline'>(<span class='corr'>已</span>得分明了然不撥)</span>。月逐舟行江練淨。春隨草上燒痕青<span class='note-inline'>(月之是一無水不現。春之是一無草不彰。此頌萬象獨露一身)</span>。撥不撥。聽叮嚀<span class='note-inline'>(囑之切忌逐其兩頭)</span>。三徑就荒歸便得。舊時松菊尚芳馨<span class='note-inline'>(首座閉塞道路。法眼與他開通。但肯回心舊情如故。似乎蔣詡仲求仲從之交遊)</span>。</p>
<p>僧問首山如何是佛。山云新婦騎驢阿家牽<span class='note-inline'>(當央直指)</span>○<span class='note-inline'>(主意直下明宗。旨明無有意路)</span>總結<span class='note-inline'>(信手拈來)</span>。</p>
<p style="margin-left:1em">新婦騎驢阿家牽<span class='note-inline'>(拈案)</span>。體段風流得自然<span class='note-inline'>(言他答得自然。更無些子造作)</span>。堪笑效顰隣舍女。向人添醜不成妍<span class='note-inline'>(耳口之徒也要從容中道。爭奈臨時取捨無路。如乎醜女去學美人之哭。只知笑人不知增醜)</span>。</p>
<p>僧問九峰如何是頭<span class='note-inline'>(頭即今時)</span>。峰云開眼不覺曉<span class='note-inline'>(偏不見偏)</span>。僧云如何是尾<span class='note-inline'>(末後一着)</span>。峰云不坐萬年床<span class='note-inline'>(正不住正)</span>。僧云有頭無尾是如何<span class='note-inline'>(一向今時)</span>。峰云終是不貴<span class='note-inline'>(奴兒婢子)</span>。僧云有尾無頭是如何<span class='note-inline'>(一向劫外)</span>。峰云雖飽無力<span class='note-inline'>(自尊自貴)</span>。僧云頭尾相稱是如何<span class='note-inline'>(體用俱備)</span>。峰云。兒孫得力。室內不知<span class='note-inline'>(高低普應故曰得力。本來尊貴故曰不知)</span>○<span class='note-inline'>(主意體用互興。旨明五位各顯)</span>總結<span class='note-inline'>(周遍含容)</span>。</p>
<p style="margin-left:1em">規圓<span class='note-inline'>(體之飽也)</span>矩方<span class='note-inline'>(用之全也)</span>。用行<span class='note-inline'>(不居正位隨緣赴感)</span>含藏<span class='note-inline'>(不住偏方謙[(白-日+田)/廾]自處)</span>。鈍置棲蘆之鳥<span class='note-inline'>(執功墮位戀小失大)</span>。進退觸藩之羊<span class='note-inline'>(執法迷宗喪本逐末)</span>。喫人家飯<span class='note-inline'>(徒誇句下精通)</span>。臥自家床<span class='note-inline'>(枉守言前薦得)</span>。雲騰致雨<span class='note-inline'>(須不守正出則乍興)</span>。露結為霜<span class='note-inline'>(須不戀偏入則乍廢)</span>。玉線相投透針鼻<span class='note-inline'>(金針玉線只明貫通。免其披離)</span>。錦絲不斷吐梭腸<span class='note-inline'>(玉機金梭打成一片。免其碎雜)</span>。石女機停兮夜色向午<span class='note-inline'>(機停向午不住偏方)</span>。木人路轉兮月影移央<span class='note-inline'>(路轉移央不居正位。欲得相應。停機處路轉。移央處向午。使其正偏交互出入縱橫。八面應赴無拘。十方歸行自在)</span>。</p>
<p>華嚴經云。我今普見一切眾生。具有如來智慧德相。<span class='note-inline'>(本來面目十界不二。福智有殊受用各別)</span>但以妄想<span class='note-inline'>(因妄有業。因業有報)</span>執著<span class='note-inline'>(着相執相各隨所見)</span>而不證得<span class='note-inline'>(一逐外境本相自迷。五十五位列列差殊。三十二相件件分離。世出世間妄執不了)</span>○<span class='note-inline'>(主意凡聖一源。旨明真妄各異)</span>總結<span class='note-inline'>(迷<span class='corr'>己</span>逐緣)</span>。</p>
<p style="margin-left:1em">天葢地載。成團作塊<span class='note-inline'>(會得上句一切渾然)</span>。周法界而無邊<span class='note-inline'>(於大無大何邊之有)</span>。柝鄰虗而無內<span class='note-inline'>(於小無小何內之有)</span>。及盡玄微。誰分向背<span class='note-inline'>(既無大小內外。何分你我向背)</span>。佛祖來償口業債<span class='note-inline'>(三藏五宗佛祖無端。故曰口債)</span>。問取南方王老師。人人只喫一莖菜<span class='note-inline'>(天童先言。一切具有又恐不證。故取王老杉山之示。須要親到此地方可)</span>。</p>
<p>僧問夾山。撥塵見佛時如何<span class='note-inline'>(脫妄明真。特來呈解)</span>。山云直須揮劍。若不揮劍。漁父棲巢<span class='note-inline'>(巢之在樹。樹去無依。恐住竿頭。故喻拈之)</span>。僧問石霜。撥塵見佛時如何。霜云。渠無國土。何處逢渠<span class='note-inline'>(佛本非他。何有其見。心本無所。何有其逢)</span>。僧回舉似夾山。山乃上堂舉了云。門庭施設不如老僧。入理深談猶較石霜百步<span class='note-inline'>(出身葢覆)</span>○<span class='note-inline'>(主意大功不宰。旨明不落堦級)</span>總結<span class='note-inline'>(向上)</span>。</p>
<p style="margin-left:1em">拂牛劍氣<span class='note-inline'>(夾山如武王伐紂)</span>洗兵威<span class='note-inline'>(石霜如雨洗武王兵)</span>。定<span class='note-inline'>(石霜安寧)</span>亂<span class='note-inline'>(夾山造作)</span>歸功更是誰<span class='note-inline'>(天童雙收二老之見。問你諸人更是其誰)</span>。一旦氛埃清四海。垂衣皇化自無為<span class='note-inline'>(須依夾山揮劍及盡今時。然後方見石霜垂衣皇化)</span>。</p>
<p>南泉示眾云。三世諸佛不知有<span class='note-inline'>(本來尊貴)</span>。黧奴白牯却知有<span class='note-inline'>(在偏忘偏。渴飲饑飡)</span>○<span class='note-inline'>(主意大忘人世。旨明如愚若啞)</span>總結<span class='note-inline'>(在凡不減在聖不增)</span>。</p>
<p style="margin-left:1em">跛跛<span class='note-inline'>(足瘸非行)</span>挈挈<span class='note-inline'>(手瘸非運)</span>。<span class='corr'>㲯㲯</span>毿毿<span class='note-inline'>(毛長絕威)</span>。百不可取。一無所堪<span class='note-inline'>(葢世無用)</span>。默默自知心地穩。騰騰誰謂肚皮憨。普周沙界渾成飯。鼻孔纍垂信飽參<span class='note-inline'>(既到平實廓周無二。只知飡飲更無別念)</span>。</p>
<p>進山主問修山主云。明知生不生性。為什麼為生之所留<span class='note-inline'>(生即是情。不生是性。情性兩明。因何昧性從情)</span>。修云。笋畢竟成竹。如今作篾使還得麼<span class='note-inline'>(笋力未充待時方用。道力未充養久方純)</span>。進云汝向後自悟去在<span class='note-inline'>(見他沉情大失本分)</span>。修云。某只如此。上座如何<span class='note-inline'>(不准反追)</span>。進云這個是監院房。那個是典座房<span class='note-inline'>(當央直指)</span>。修禮拜<span class='note-inline'>(知過故謝)</span>○<span class='note-inline'>(主意探竿。旨明直指)</span>總結<span class='note-inline'>(權衡在手)</span>。</p>
<p style="margin-left:1em">豁落忘依。高閑不覊<span class='note-inline'>(於法無情。在世無礙)</span>。家邦平貼到人稀。些些力量分堦級<span class='note-inline'>(須然乎帖幾人能到。本乎一理妄分情性)</span>。蕩蕩身心絕是非<span class='note-inline'>(法法無餘何有彼此)</span>。是非絕。介立大方無軌轍<span class='note-inline'>(此絕亦絕。大方絕待)</span>。</p>
<p>翠岩示眾云。一夏<span class='corr'>已</span>來為兄弟說話。看翠岩眉毛在麼<span class='note-inline'>(探竿在手)</span>。保福云作賊人心虗<span class='note-inline'>(就身打劫)</span>。長慶云生也<span class='note-inline'>(䶗粗齧細)</span>。雲門云關<span class='note-inline'>(一點一拈)</span>○<span class='note-inline'>(主意垂釣。旨明藏鋒)</span>總結<span class='note-inline'>(作家唱和)</span>。</p>
<p style="margin-left:1em">作賊心。過人膽<span class='note-inline'>(善有機謀。翠岩奪最)</span>。歷歷縱橫對機感<span class='note-inline'>(三子之才縱橫無礙)</span>。保福雲門也垂鼻欺唇<span class='note-inline'>(二人皆有衲僧鼻孔)</span>。翠岩長慶也修眉過眼<span class='note-inline'>(二人皆有衲僧眼目)</span>。杜禪和。有何限。剛道意句一齊剗<span class='note-inline'>(一夏妄生穿鑿。于今一切掃却)</span>。埋沒自<span class='corr'>己</span>也飲氣吞聲。帶累先宗也面墻擔板<span class='note-inline'>(若作此見。非唯埋沒自<span class='corr'>己</span>。亦乃帶累先宗)</span>。</p>
<p>仰山問中邑。如何是佛性義<span class='note-inline'>(辨主)</span>。邑云。我與你說個譬喻。如室有六窻。中安一獼猴。外有人喚狌狌。獼猴即應。如是六窓俱喚俱應<span class='note-inline'>(窻表六根。猴表六識。見山之幼故如此示)</span>。仰云。只如獼猴睡時又作麼生<span class='note-inline'>(見其[迡-匕+雨]逗一點一拶)</span>。邑下禪床把手云狌狌我與你相見<span class='note-inline'>(大用全提)</span>○<span class='note-inline'>(主意探竿。旨明大用)</span>總結<span class='note-inline'>(作家相見)</span>。</p>
<p style="margin-left:1em">凍眠雪屋歲摧頹。窈窕蘿門夜不開<span class='note-inline'>(中邑把住不放。如乎大雪封門至夜不開。故曰凍眠)</span>。寒稿園林看變態<span class='note-inline'>(中邑顯其大用。如死發活)</span>。春風吹起律筒灰<span class='note-inline'>(不妨仰山春風吹起)</span>。</p>
<p>僧問曹山。靈衣不挂時如何<span class='note-inline'>(得道不忘如喪考妣。今乃知非不執法見。故曰不挂。)</span>山云曹山今日孝滿<span class='note-inline'>(法執已盡如乎孝滿)</span>。僧云孝滿後如何<span class='note-inline'>(更追後用)</span>。山云曹山好顛酒<span class='note-inline'>(法執既盡無不風流)</span>○<span class='note-inline'>(主意以見遣見。旨明大功不宰)</span>總結<span class='note-inline'>(不落階級)</span>。</p>
<p style="margin-left:1em">清白門庭四絕隣。長年關掃不容塵<span class='note-inline'>(及盡今時把定不放)</span>。光明轉處傾殘月<span class='note-inline'>(不執幽寂萬物全彰)</span>。爻象分時却建寅<span class='note-inline'>(日至寅天之將明。月建寅時之逢春。二象爻分日明春暖。此明絕後再甦十方無礙)</span>。新孝滿便逢春<span class='note-inline'>(孝滿禮之無拘。逢春氣之融通。)</span>醉步狂歌任墮巾。散髮夷猶誰管係。太平無事酒顛人<span class='note-inline'>(君臣道合。理事俱忘。一律平符。了無忌諱)</span>。</p>
<p>僧問法眼。承教有言。從無住本立一切法。如何是無住本<span class='note-inline'>(本非諸法。能生諸法)</span>。眼云。形興未質。名起未名<span class='note-inline'>(形興名起。從體法用。未質未名。攝用歸體)</span>○<span class='note-inline'>(主意直註。旨明兼帶)</span>總結<span class='note-inline'>(體用交互)</span>。</p>
<p style="margin-left:1em">沒踪跡。斷消息<span class='note-inline'>(明無住本)</span>。白雲無根。清風何色<span class='note-inline'>(雲之絕迹。風之絕色。天童之巧比興相通)</span>。散乾葢而非心。持坤輿而有力<span class='note-inline'>(雲之能澤萬物生焉。風之能持萬物育焉。借明立法)</span>。洞千古之淵源。造萬象之模則<span class='note-inline'>(體用雙呈通貫前後)</span>。剎塵道會也處處普賢<span class='note-inline'>(會之一切即一。剎塵只在普賢)</span>樓閣門開也頭頭彌勒<span class='note-inline'>(開之一即一切。樓閣全彰彌勒)</span>。</p>
<p>瑞巖問巖頭。如何是本常理<span class='note-inline'>(尋常本理)</span>。頭云動也<span class='note-inline'>(一點二提)</span>。巖云動時如何<span class='note-inline'>(失見返追)</span>。頭云不見本常理<span class='note-inline'>(就中一指)</span>。岩佇思<span class='note-inline'>(迷宗失路)</span>。頭云。肯即未脫根塵<span class='note-inline'>(肯即是情。所言難脫)</span>。不肯永沉生死<span class='note-inline'>(既背妙明。生死安出)</span>○<span class='note-inline'>(主意急處一提。旨明句裏呈機)</span>總結<span class='note-inline'>(老婆心切)</span>。</p>
<p style="margin-left:1em">圓珠不穴。大璞不琢<span class='note-inline'>(本常之理如珠如璞)</span>。道人所貴無稜角<span class='note-inline'>(世法佛法如角崢嶸)</span>。拈却肯路根塵空<span class='note-inline'>(肯即是能。根塵是所。能之一絕。所自無安)</span>脫體無依活卓卓<span class='note-inline'>(十八界空一真孤顯)</span>。</p>
<p>首山示眾云。第一句薦得與佛祖為師<span class='note-inline'>(一是無極之本。何有凡聖之名)</span>。第二句薦得與人天為師<span class='note-inline'>(二是對待之機。主賓交參之用)</span>。第三句薦得自救不了<span class='note-inline'>(出口入耳有何用處)</span>。僧云和尚是第幾句薦得<span class='note-inline'>(□□□□)</span>。山云月落三更穿市過<span class='note-inline'>(當央直指)</span>○<span class='note-inline'>(主意垂釣。旨明絕待)</span>總結<span class='note-inline'>(破權顯實)</span>。</p>
<p style="margin-left:1em">佛祖髑髏穿一串。宮漏沉沉密傳箭<span class='note-inline'>(向上之人出過佛祖。可傳心印如乎宮漏密定時候)</span>。人天機要發千鈞。雲陣煇煇急飛電<span class='note-inline'>(第二門中示其大機。如乎電光不容<span class='corr'>眨</span>眼)</span>。個中人。看轉變。遇賤則貴貴則賤<span class='note-inline'>(賤則今時。貴則劫外。見機而作宛轉隨宜)</span>。得珠罔象兮至道綿綿<span class='note-inline'>(答處綿綿如乎罔象)</span>。游刃亡羊兮赤心片片<span class='note-inline'>(盡心吐出如牛剖腹)</span>。</p>
<p>僧問仰山。和尚還識字否<span class='note-inline'>(探竿在手)</span>。山云隨分<span class='note-inline'>(影草隨身)</span>。僧乃右旋一匝云是什麼字<span class='note-inline'>(大用為驗)</span>。山於地上書一十字<span class='note-inline'>(大用相酬)</span>。僧左旋一匝云是什麼字。山改十字為卍字。僧畫一圓相以兩手托如修羅掌日月勢。云是什麼字。山畫一圓相圍却卍字。僧作樓至勢。山云。如是如是。善自護持<span class='note-inline'>(賓主之機總明大用)</span>○<span class='note-inline'>(主意當央直示。旨明大用全提)</span>總結<span class='note-inline'>(作家相見)</span>。</p>
<p style="margin-left:1em">道環之虗靡盈<span class='note-inline'>(這僧道滿環虗。杳然無相可比)</span>。空印之字未形<span class='note-inline'>(仰山如印印空。文彩十分難辨)</span>。妙運天輪地軸<span class='note-inline'>(天左轉。地右轉。明僧左右兩匝)</span>。密羅武緯文經<span class='note-inline'>(文為經。武為緯。交織成錦。明山十字卍字了無空缺)</span>。放開揑聚<span class='note-inline'>(山之收放)</span>。獨立周行<span class='note-inline'>(僧之施為)</span>。機發玄樞兮青天激電。眼含紫光兮白日見星<span class='note-inline'>(二人之妙具乎不測。如空閃電。眼目清明。直教陪中看出)</span>。</p>
<p>僧問雲門。如何是超佛越祖之談<span class='note-inline'>(請益)</span>。門云餬餅<span class='note-inline'>(當央直指)</span>○<span class='note-inline'>(主意拈轉話頭。旨明無有意路)</span>總結<span class='note-inline'>(直下明宗)</span>。</p>
<p style="margin-left:1em">餬餅云超佛祖談<span class='note-inline'>(問處壁立萬仞。答處當央直指)</span>。句中無味若為參<span class='note-inline'>(句絕言思)</span>。衲僧一日如知飽。方見雲門面不慚<span class='note-inline'>(若會餬餅方見佛祖無超。非見雲門不羞。亦不辜負自<span class='corr'>己</span>)</span>。</p>
<p>長沙令僧問會和尚。未見南泉時如何<span class='note-inline'>(故去探㧞)</span>。會良久<span class='note-inline'>(當央直示)</span>。僧云見後如何<span class='note-inline'>(徹底相窮)</span>。會云不可別有<span class='note-inline'>(把定死蛇更無動轉)</span>。僧回舉似長沙。沙云。百尺竿頭坐底人。雖然得入未為真<span class='note-inline'>(法身為極故喻竿頭。執法成功失自尊貴)</span>。百尺竿頭須進步。十方沙界是全身<span class='note-inline'>(不執法身十界任緣)</span>。僧云百尺竿頭如何進步<span class='note-inline'>(聞訓故追)</span>。沙云。朗州山。澧州水<span class='note-inline'>(當央直指)</span>。僧云不會<span class='note-inline'>(直供)</span>。沙云四海五湖王化裏<span class='note-inline'>(註上之機一切渾然)</span>○<span class='note-inline'>(主意探竿在手。旨明大功不宰)</span>總結<span class='note-inline'>(不落二邊)</span>。</p>
<p style="margin-left:1em">玉人夢破一聲雞。轉盻生涯色色齊<span class='note-inline'>(玉人者一色也。即涅槃心。忽爾甦回。萬別千差無不全身)</span>。有信風雷催出蟄<span class='note-inline'>(如虫在穴。信乎春雷無有不出)</span>。無言桃李自成蹊<span class='note-inline'>(無情草木尚爾春甦。何況靈賢而不反覺)</span>。及時節。力耕犁。誰怕春疇沒脛泥<span class='note-inline'>(時窮三際處遍十方。事事物物無不當然)</span>。</p>
<p>龍牙問翠微。如何是祖師西來意<span class='note-inline'>(請益)</span>。微云與我過禪板來<span class='note-inline'>(句裏呈機)</span>。牙取禪板與微<span class='note-inline'>(半醉半醒不知蹉過)</span>。微接得便打<span class='note-inline'>(大用全提)</span>。牙云。打即任打。要且無祖師西來意<span class='note-inline'>(空受痛棒不領大旨。強作主宰反言無意)</span>。又問臨濟。如何是祖師西來意。濟云與我過蒲團來。牙取蒲團與濟。濟接得蒲團便打。牙云。打即任打。要且無祖師西來意<span class='note-inline'>(行德同前)</span>○<span class='note-inline'>(主意明宗。旨明大用)</span>總結<span class='note-inline'>(正令全提)</span>。</p>
<p style="margin-left:1em">蒲團禪板對龍牙<span class='note-inline'>(二師之用)</span>。何事當機不作家<span class='note-inline'>(一不領旨。二不能用)</span>。未意成褫明目下<span class='note-inline'>(成就結果盡在目下。貪向外求故失當央)</span>。恐將流落在天涯<span class='note-inline'>(現在不領又怕喪失)</span>。虗空那挂劍<span class='note-inline'>(點他妄作)</span>。星漢却浮槎<span class='note-inline'>(逢之不識。識之不逢。如乎張騫悞見牛斗)</span>。不萌草解藏香象<span class='note-inline'>(不存一法能含大用)</span>。無底藍能著活蛇<span class='note-inline'>(不受一塵故曰無底。能顯全機故曰活蛇)</span>。今日江湖何障礙。通方津渡有船車<span class='note-inline'>(見出羣機在世無礙。如乎江河自有船渡)</span>。</p>
<p>玄沙到蒲田縣。百戲迎之<span class='note-inline'>(敬之甚重)</span>。次日問小塘長老。昨日許多喧閙向甚麼處去<span class='note-inline'>(動中有失故乃探㧞)</span>。小塘提起袈裟角<span class='note-inline'>(當央直示)</span>。沙云料掉沒交涉<span class='note-inline'>(靜中有失。故點故拈)</span>○<span class='note-inline'>(主意探竿在手。旨明不落二邊)</span>總結<span class='note-inline'>(拈情)</span>。</p>
<p style="margin-left:1em">夜壑藏舟<span class='note-inline'>(小塘之住)</span>。澄源著棹<span class='note-inline'>(玄沙令起)</span>。龍魚未知水為命<span class='note-inline'>(動不覺動)</span>。折筯不妨聊一攪<span class='note-inline'>(一攪令知)</span>。玄沙師。小塘老。函葢箭鋒。探竿影草<span class='note-inline'>(二師之用甚有作略)</span>。潛縮也老龜巢蓮<span class='note-inline'>(小塘把住中放行。無跡處不藏)</span>。游戲也華鱗弄藻<span class='note-inline'>(玄沙放行中把住。藏身處無跡)</span>。</p>
<p>雲門云。聞聲悟道。見色明心<span class='note-inline'>(聲色和道。從緣悟旨)</span>。觀音菩薩將錢來買餬餅。放下却是饅頭<span class='note-inline'>(先示其功明體。後示無功明用)</span>○<span class='note-inline'>(主意不落二邊。旨明垂釣為人)</span>總結<span class='note-inline'>(拈情)</span>。</p>
<p style="margin-left:1em">出門躍馬掃攙搶<span class='note-inline'>(攙搶者乃妖星也。外絕六塵)</span>。萬國烟塵自肅清<span class='note-inline'>(六塵脫落。六根自淨)</span>。十二處忘閑影響<span class='note-inline'>(根塵脫落。六識自忘)</span>。三千界放淨光明<span class='note-inline'>(十八界空。神光塞宇)</span>。</p>
<p>溈山問道吾甚處來<span class='note-inline'>(平常一探)</span>。吾云看病來<span class='note-inline'>(就事一呈)</span>。山云有幾人病<span class='note-inline'>(就事一拶)</span>。吾云有病者不病者<span class='note-inline'>(不可一例)</span>。山云不病者莫是智頭陀麼<span class='note-inline'>(就許陷他)</span>。吾云。病與不病總不于他事。速道<span class='note-inline'>(正偏雙奪就見一拶)</span>。山云道得也與他沒交涉<span class='note-inline'>(以計截計)</span>○<span class='note-inline'>(主意探竿在手。旨明以見遣見)</span>總結<span class='note-inline'>(作家相見)</span>。</p>
<p style="margin-left:1em">妙藥何曾過口。神醫莫能捉手<span class='note-inline'>(藥不能治。手不能胗。病非世病)</span>。若存也[仁-二+渠]本非無<span class='note-inline'>(心之若存。不可言無)</span>。至虗也[仁-二+渠]本非有<span class='note-inline'>(心之至虛。不可言有)</span>。不滅而生。不亡而壽<span class='note-inline'>(滅之不滅故曰長生。生之不生故曰長壽)</span>。全超威音之前<span class='note-inline'>(未有先有)</span>。獨步劫空之後<span class='note-inline'>(<span class='corr'>已</span>壞不壞)</span>。成平也天葢地擎<span class='note-inline'>(在靜無靜)</span>。運轉也烏飛兔走<span class='note-inline'>(在動無動)</span>。</p>
<p>俱胝和尚凡有所問只豎一指<span class='note-inline'>(當央直示)</span>○<span class='note-inline'>(主意覿親呈。旨明大用現前)</span>總結<span class='note-inline'>(一切即一)</span>。</p>
<p style="margin-left:1em">俱胝老子指頭禪。三十年來用不殘<span class='note-inline'>(一生為人。更無更改)</span>。信有道人方外術<span class='note-inline'>(須是一指盡凡盡聖)</span>。了無欲物眼前看<span class='note-inline'>(盡今盡古絕毫絕釐)</span>。所得甚簡<span class='note-inline'>(得之甚少)</span>。施設彌寬<span class='note-inline'>(用之甚浩)</span>。大千剎海飲毫端<span class='note-inline'>(十界之廣無出一指)</span>。鱗龍無限落誰手。珍重任公把釣竿<span class='note-inline'>(四海龍魚盡在俱胝天童之手)</span>。師復豎起一指云看<span class='note-inline'>(且道是釣竿是示現)</span>。</p>
<p>肅宗帝問忠國師。百年後所須何物<span class='note-inline'>(仁義之問)</span>。師云與老僧作個無縫塔<span class='note-inline'>(有縫今時。無縫實際)</span>。帝曰請師塔樣<span class='note-inline'>(就機一拶)</span>。師良久<span class='note-inline'>(全身直示)</span>。會麼<span class='note-inline'>(恐失復追)</span>。帝曰不會<span class='note-inline'>(實供)</span>。師云。吾有付法弟子躭源却諳此事。請詔問之<span class='note-inline'>(一囑二薦)</span>。師遷化後。帝詔躭源問此意如何。源云。湘之南。譚之北<span class='note-inline'>(雖不存意。暗拈二邊)</span>。中有黃金充一國<span class='note-inline'>(盡力傍通)</span>。無影樹下合同船。琉璃殿上無知識<span class='note-inline'>(對上良久。不墮偏方不居正位)</span>○<span class='note-inline'>(主意當央直示。旨明不落階級)</span>總結<span class='note-inline'>(一呈一註)</span>。</p>
<p style="margin-left:1em">孤逈逈。圓陀陀<span class='note-inline'>(孤絕其倫。圓無縫罅)</span>。眼力盡處高峩峩<span class='note-inline'>(非見可及)</span>。月落潭空夜色重<span class='note-inline'>(心境雙絕)</span>。雲收山瘦秋容多<span class='note-inline'>(無遮獨露)</span>。八卦位正。五行氣和<span class='note-inline'>(十方無忌。隨緣任用)</span>。身先在裏見來麼<span class='note-inline'>(人皆在內你還見否)</span>。南陽父子兮恰似知有<span class='note-inline'>(父子之美不犯當頭)</span>。西竺佛祖兮無如奈何<span class='note-inline'>(本無巴鼻豈敢強言)</span>。</p>
<p>臨濟問黃檗。如何是佛法的的大意<span class='note-inline'>(請益)</span>。檗便打<span class='note-inline'>(全提大用)</span>。如是三度<span class='note-inline'>(為法忘軀)</span>。乃辭檗見大愚。愚問甚麼處來<span class='note-inline'>(探竿)</span>。濟云黃檗來<span class='note-inline'>(直供)</span>。愚云黃檗有何言句<span class='note-inline'>(指彼騐此)</span>。濟云。某三問佛法的的大意。三度喫棒。不知有過無過<span class='note-inline'>(逐句迷)</span>。愚云黃檗恁麼老婆為你得徹困在<span class='note-inline'>(盡心盡力無能分解。婆心尚困)</span>。更來問有過無過<span class='note-inline'>(責他背德)</span>。濟於言下大悟<span class='note-inline'>(因此之提忽悟師指)</span>○<span class='note-inline'>(主意直示。旨明大用)</span>總結<span class='note-inline'>(作家共示)</span>。</p>
<p style="margin-left:1em">九包之雛。千里之駒<span class='note-inline'>(大有神俊力之不充)</span>。真風度籥<span class='note-inline'>(三度之棒如風入籥)</span>。靈機發樞<span class='note-inline'>(忽悟大智如機發樞)</span>。劈面來時飛電急<span class='note-inline'>(掌擘拳愚神機不測)</span>。迷雲破處太陽孤<span class='note-inline'>(一念頓絕十分炳煥)</span>。捋虎鬚。見也無<span class='note-inline'>(纔然得悟便具全機)</span>。個是雄雄大丈夫<span class='note-inline'>(策其後昆成皆如濟)</span>。</p>
<p>疎山到溈山便問。承師有言。有句無句如藤倚樹。忽然樹倒藤枯句歸何處<span class='note-inline'>(樹比其心。藤比其法。心樹<span class='corr'>已</span>絕。法藤何立)</span>。山呵呵大笑<span class='note-inline'>(大用直示)</span>。疎云。某四千里賣布單來。和尚何得相弄<span class='note-inline'>(一日打鋪一遭。豈是我賣被葢千里來訪。何以為戲)</span>。溈喚侍者<span class='note-inline'>(隔身大用)</span>。取錢還這上座<span class='note-inline'>(既失當央不免點罰)</span>。囑云向後有獨眼龍為子點破去在<span class='note-inline'>(勿則且止。後有獨眼於子指明)</span>。後到明昭舉前話<span class='note-inline'>(今决前情)</span>。昭云。溈山可謂頭正尾正。只是不遇知音<span class='note-inline'>(分明問答無差。不遇良材空嘆)</span>。疎復問樹倒藤枯句歸何處<span class='note-inline'>(逐句反追)</span>。昭云更使溈山笑轉新<span class='note-inline'>(一點二拈以直指見)</span>。疎方有悟云。溈山元來笑裏有刀<span class='note-inline'>(承此悟彼。方知辜負)</span>○<span class='note-inline'>(主意當央直示。旨明大用全提)</span>總結<span class='note-inline'>(見機而用)</span>。</p>
<p style="margin-left:1em">藤枯樹倒問溈山。大笑呵呵豈等閒<span class='note-inline'>(問處絕相。答處絕情)</span>。笑裏有刀窺得破。言思無路絕機關<span class='note-inline'>(會得此笑。凡聖路窮)</span>。</p>
<p>楞嚴經云。吾不見時。何不見吾不見之處<span class='note-inline'>(我不見物。何不見我不見物處)</span>。若見不見。自然非彼不見之相<span class='note-inline'>(見我不見物處。此見非對物有。見非物有。離物存見)</span>。若不見吾不見之地。自然非物。云何非汝<span class='note-inline'>(見我不見之地自然無見。見尚無跡。不汝而誰)</span>○<span class='note-inline'>(主意直明向上。旨明雙離物見)</span>總結<span class='note-inline'>(人境俱奪)</span>。</p>
<p style="margin-left:1em">滄海瀝乾<span class='note-inline'>(絕之本無)</span>。太虗充滿<span class='note-inline'>(甦之本有)</span>。衲僧鼻孔長<span class='note-inline'>(只可自知)</span>。古佛舌頭短<span class='note-inline'>(非言可及)</span>。珠絲度九曲<span class='note-inline'>(屈曲於人貫通。如穿珠之絲蟻。)</span>玉機纔一轉<span class='note-inline'>(只明向上之玄。如有經而無緯)</span>。直下相逢誰識[仁-二+渠]。始信斯人不合伴<span class='note-inline'>(若肯直下承當。方知本無一物)</span>。</p>
<p>洞山价禪師解夏上堂云。初秋夏末。兄弟或東或西。直須向萬里無寸草處去<span class='note-inline'>(不涉今時高超十界。即藏身處無踪跡)</span>。良久<span class='note-inline'>(大眾不得粗心。利害全在此中)</span>云。祗如萬里無寸草處。又作麼生<span class='note-inline'>(不住真空。異中來徃。即無踪跡處不藏身)</span>。顧視左右<span class='note-inline'>(應須着眼不可辜負)</span>云。欲知此事。直須枯木上生花方與他合<span class='note-inline'>(枯則十界情絕。生則十界情甦。註上之用。敲唱並行)</span>。石霜云出門便是草<span class='note-inline'>(動落今時)</span>。明安云直得不出門亦是草漫漫<span class='note-inline'>(靜沉死水)</span>○<span class='note-inline'>(主意拈情。旨明絕待)</span>總結<span class='note-inline'>(作家唱和)</span>。</p>
<p style="margin-left:1em">草漫漫。門裏門外君自看<span class='note-inline'>(太陽點靜。石霜點動。天童雙舉令人自看)</span>。荊棘林中下脚易<span class='note-inline'>(今時易下脚易轉身)</span>。夜明簾外轉身難<span class='note-inline'>(劫外難轉身難下脚)</span>。看看幾何般<span class='note-inline'>(三人三樣各着眼〔着〕)</span>。且隨老木同寒瘠<span class='note-inline'>(未到休心。如木經寒)</span>。將逐春風入燒瘢<span class='note-inline'>(<span class='corr'>已</span>到須甦。如花綻春)</span>。</p>
<p>仰山夢往彌勒所居第二座<span class='note-inline'>(夙昔之緣)</span>。尊者白云。今日當第二座說法<span class='note-inline'>(遞相究竟)</span>。山起白椎云<span class='note-inline'>(大用警眾)</span>。摩訶衍法。離四句。絕百非。謹白<span class='note-inline'>(盡心直註)</span>○<span class='note-inline'>(主意拈情。旨明直截)</span>總結<span class='note-inline'>(不落堦級)</span>。</p>
<p style="margin-left:1em">夢中擁衲參耆舊。列聖森森坐其右<span class='note-inline'>(拈上公案)</span>。當仁不讓楗椎鳴<span class='note-inline'>(拈椎白眾)</span>。說法無畏師子吼<span class='note-inline'>(離句絕非如師全威)</span>。心安如海<span class='note-inline'>(無有傾動)</span>。膽量如斗<span class='note-inline'>(如姜維膽)</span>。鮫目淚流<span class='note-inline'>(淚出悲痛如鮫成珠。)</span>蚌膓珠剖<span class='note-inline'>(盡心吐出如蚌之剖)</span>。譫語誰知泄我機<span class='note-inline'>(夢泄玄微)</span>。龐眉應笑揚家醜<span class='note-inline'>(笑他[迡-匕+雨]逗)</span>。離四句。絕百非。馬師父子病休醫<span class='note-inline'>(天童恐落頑空。令看勞倦頭痛)</span>。</p>
<p>陸亘大<span class='corr'>夫</span>語南泉云。肇法師道。天地同根。萬物一體。也甚奇恠<span class='note-inline'>(只見句奇。不知自昧)</span>。泉指花云。大夫。時人見此一株花。如夢相似<span class='note-inline'>(當央直截點他錯認)</span>○<span class='note-inline'>(主意拈轉話頭。旨明直下明宗)</span>總結<span class='note-inline'>(法窟爪牙)</span>。</p>
<p style="margin-left:1em">照徹離微造化根<span class='note-inline'>(離微之根南泉看破)</span>。紛紛出沒見其門<span class='note-inline'>(如坐於門出人皆見)</span>。游神劫外問何有<span class='note-inline'>(劫外絕相。何有天地萬物之問)</span>。著眼身前知妙存<span class='note-inline'>(身前無識。唯一本分)</span>。虎嘯蕭蕭岩吹作。龍吟冉冉洞雲昏<span class='note-inline'>(先悟劫外身前之妙。然後却來今時路上。如龍吟霧起。似虎嘯風生。豈可執一失諸)</span>。南泉點破時人夢。要識堂堂補處尊<span class='note-inline'>(天童打草驚蛇。不可開眼作夢。直須領旨。切莫辜負)</span>。</p>
<p>雲門垂語云。乾坤之內。宇宙之間<span class='note-inline'>(明其依報)</span>。中有一寶。秘在形山<span class='note-inline'>(寶隱在身)</span>。拈燈籠來佛殿裏。將三門來燈籠上<span class='note-inline'>(恐乃情解。今故直指)</span>○<span class='note-inline'>(主意明宗。旨明拈情)</span>總結<span class='note-inline'>(破權顯實)</span>。</p>
<p style="margin-left:1em">收卷餘懷厭事華<span class='note-inline'>(寶藏之繁華。雲門之逕捷。故曰收卷)</span>。歸來何處是生涯<span class='note-inline'>(天童恐無下落。審問何處為歸)</span>。爛柯樵子疑無路<span class='note-inline'>(直饒絲毫不掛。也是樵子迷家)</span>。掛樹壺公妙有家<span class='note-inline'>(倘肯直下承當。方見雲門之妙。如長房直入壺中。方見壺公也)</span>。夜水金波浮桂影<span class='note-inline'>(金波桂影月之異名。用表其明)</span>。秋風雪陣擁蘆花<span class='note-inline'>(雪陣蘆花二者皆白)</span>。寒魚著底不吞餌。興盡清歌却轉槎<span class='note-inline'>(雲門拈處十分明白。幾人能曉。不遇知音。如其釣者空棹舟回)</span>。</p>
<p>魯祖問南泉。摩尼珠。人不識。如來藏裏親收得<span class='note-inline'>(引教請益)</span>。如何是藏。泉云王老師與汝往來者是<span class='note-inline'>(就問一提。)</span>祖云不往來者<span class='note-inline'>(未通再决)</span>。泉云亦是藏<span class='note-inline'>(指之無空)</span>。祖云如何是珠<span class='note-inline'>(疑而再决)</span>。泉召云師祖<span class='note-inline'>(急處一提)</span>。祖應喏<span class='note-inline'>(順情之回)</span>。泉云。去。汝不會我語<span class='note-inline'>(一拈二點)</span>○<span class='note-inline'>(主意急處一提。旨明句裏呈機)</span>總結<span class='note-inline'>(老婆心切)</span>。</p>
<p style="margin-left:1em">別是非。明得喪<span class='note-inline'>(此言諸方生情妄認機境之誡)</span>。應之心。指諸掌<span class='note-inline'>(人人有珠。人人自昧。王老就手方便一指)</span>。往來不往來。只這俱是藏<span class='note-inline'>(雙拈問答左右逢原)</span>。輪王賞之有功<span class='note-inline'>(無上之珠不妄與人)</span>。黃帝得之罔象<span class='note-inline'>(在於無心不可強取)</span>。轉樞機。能伎倆<span class='note-inline'>(此言先放後收。智用甚活)</span>。明眼衲僧莫鹵莾<span class='note-inline'>(天童戒後不可粗心)</span>。</p>
<p>洞山不安。僧問和尚病還有不病者麼<span class='note-inline'>(性相各顯。誰病不病)</span>。山云有<span class='note-inline'>(真妄不混。故言之有)</span>。僧云不病者還看和尚否<span class='note-inline'>(須言不病還有看否)</span>。山云老僧看他有分<span class='note-inline'>(在病忘病。故曰有分)</span>。僧云和尚看他是如何<span class='note-inline'>(細辯根源)</span>。山云則不見病<span class='note-inline'>(孤光獨照。諸有不混)</span>○<span class='note-inline'>(主意探竿在手。旨明靈光不混)</span>總結<span class='note-inline'>(性相無礙)</span>。</p>
<p style="margin-left:1em">卸却臭皮袋。拈轉赤肉團。當頭鼻孔正。直下髑髏乾<span class='note-inline'>(肉身如乎不掛。法身自然周正)</span>。老醫不見從來癖<span class='note-inline'>(洞山能治天下人病。今日病中皎然自在)</span>。少子相看向近難<span class='note-inline'>(這僧有言無實。點他非見可及)</span>。野水瘦時秋潦退<span class='note-inline'>(水澄無泥。心淨絕情)</span>。白雲斷處舊山寒<span class='note-inline'>(雲去山露。相脫性彰)</span>。須勦絕。莫瞞盰<span class='note-inline'>(我乃盡情分剖。你便一刀兩段)</span>。轉盡無功伊就位。孤標不與汝同盤<span class='note-inline'>(恐住其功。今就其位。若就本位。方知尊貴)</span>。</p>
<p>臨濟問院主甚處來<span class='note-inline'>(就事藏鋒)</span>。主云州中糶黃米來<span class='note-inline'>(只知具實而供。不知動落今時)</span>。濟云糶得盡麼<span class='note-inline'>(見他不覺故又去拶)</span>。主云糶得盡<span class='note-inline'>(依然不懂)</span>。濟以拄杖一畫云還糶得這箇麼<span class='note-inline'>(米則故然。這个如何)</span>。主方喝<span class='note-inline'>(只知大用現前。不知靜沉死水)</span>。濟便打<span class='note-inline'>(截斷動靜)</span>。次典座至。濟舉前話<span class='note-inline'>(指彼辯此)</span>。座云院主不會和尚意<span class='note-inline'>(只見他非。不見<span class='corr'>己</span>過)</span>。濟云你又作麼生<span class='note-inline'>(要見其的)</span>。座便禮拜<span class='note-inline'>(一模脫出)</span>。濟亦打<span class='note-inline'>(前後一截)</span>○<span class='note-inline'>(主意探竿在手。旨明大用全提)</span>總結<span class='note-inline'>(權衡在手)</span>。</p>
<p style="margin-left:1em">臨濟全機格調高<span class='note-inline'>(全提正令截斷動靜)</span>。棒頭有眼辯秋毫<span class='note-inline'>(眼前清明比於離婁)</span>。掃除狐兔家風峻<span class='note-inline'>(截斷二僧動靜之見)</span>。變化魚龍電火燒<span class='note-inline'>(變化諸方如魚成龍)</span>。活人劒。殺人刀。倚天照雪利吹毛<span class='note-inline'>(利劒當央能殺能活)</span>。一等令行滋味別<span class='note-inline'>(須同諸方不落階級)</span>。十分痛處是誰遭<span class='note-inline'>(問你諸人喫棒是誰)</span>。</p>
<p>石霜遷化。眾請堂中首座接續住持<span class='note-inline'>(大眾只見人材不見道業)</span>。九峰不肯乃云。待某問過。若會先師意。如先師侍奉<span class='note-inline'>(只論道業不論人材)</span>。問首座云。先師道。休去歇去<span class='note-inline'>(一物不為)</span>。一念萬年去<span class='note-inline'>(永遠無更)</span>。寒灰<span class='note-inline'>(更無執相)</span>枯木去<span class='note-inline'>(不生花葉)</span>。古廟香爐去<span class='note-inline'>(了無交涉)</span>。一條白練去<span class='note-inline'>(絕無垢染)</span>。且道明什麼邊事<span class='note-inline'>(皆是斷德法身之極。將此為驗)</span>。座云。明一色邊事<span class='note-inline'>(非為執其大功。亦乃迷名滯相)</span>。峰云恁麼則未會先師意在<span class='note-inline'>(如此沉機辜負先師故曰未會)</span>。座云。你不肯我那。裝香來<span class='note-inline'>(自不知過所以不伏)</span>。座乃燒香云。我若不會先師意。香烟起處脫去不得。言訖便坐脫<span class='note-inline'>(直饒坐脫立亡。也是把定死蛇)</span>。峰乃撫背云。坐脫立亡則不無。先師意未會在<span class='note-inline'>(若認大功。誠昧天真)</span>○<span class='note-inline'>(主意探竿在手。旨明執法墮功)</span>總結<span class='note-inline'>(沉空滯寂)</span>。</p>
<p style="margin-left:1em">石霜一宗。親傳九峰<span class='note-inline'>(九峰親悟先師之妙)</span>。香烟脫去。正脉難通<span class='note-inline'>(有體無用。過在執法)</span>。月巢鶴作千年夢。雪屋人迷一色功<span class='note-inline'>(自誇明白。執功不捨)</span>。坐斷十方猶點額<span class='note-inline'>(及盡今時抱妙不捨。如魚遭點死與句下)</span>。密移一步看飛龍<span class='note-inline'>(倘然撒手如龍飛空)</span>。</p>
<p>同光帝謂興化云。寡人收得中原一寶。只是無人酬價<span class='note-inline'>(因取大梁得勝。故乃借事呈奇)</span>。化云借陛下寶看<span class='note-inline'>(以計驗計)</span>。帝以兩手捧幞頭<span class='note-inline'>(大用親呈)</span>。化云君王之寶誰敢酬價<span class='note-inline'>(一奉天府。二截方隅。佛事人情一時周足)</span>○<span class='note-inline'>(主意探竿在手。經明大用全提)</span>總結<span class='note-inline'>(作家相見)</span>。</p>
<p style="margin-left:1em">君王底意語知音<span class='note-inline'>(二人相契)</span>。天下傾誠葵藿心<span class='note-inline'>(興化奉主如葵捧日)</span>。掇出中原無價寶。不同趙璧與燕金<span class='note-inline'>(賞其絕類)</span>。中原之寶呈興化。一段光明難定價<span class='note-inline'>(不落凡聖誠難言說)</span>。帝業堪為萬世師。金輪景耀四天下<span class='note-inline'>(君主當時。師垂萬古。四輪之中金輪第一)</span>。</p>
<p>僧問洞山。三身中那身不墮諸數<span class='note-inline'>(法身高超十界非比)</span>。山云吾常於此切<span class='note-inline'>(盡情指示)</span>○<span class='note-inline'>(主意就見呈見。旨明句裏呈機)</span>總結<span class='note-inline'>(一念無私)</span>。</p>
<p style="margin-left:1em">不入世。未循緣<span class='note-inline'>(不落凡聖)</span>。劫壺空處有家傳<span class='note-inline'>(執功住位)</span>。白蘋風細秋江暮。古岸船歸一帶烟<span class='note-inline'>(不守圓極之功。自然歸家穩坐)</span>。</p>
<p>僧問雲門。如何是塵塵三昧<span class='note-inline'>(請益)</span>。門云。鉢裏飯。桶裏水<span class='note-inline'>(函葢相應)</span>○<span class='note-inline'>(主意直下明宗。旨明無有意路)</span>總結<span class='note-inline'>(信手拈來)</span>。</p>
<p style="margin-left:1em">鉢裏飯。桶裏水。開口見膽求知<span class='corr'>己</span><span class='note-inline'>(其僧開口。雲門見膽。兩手分付。誰是知音)</span>。擬思便落二三機。對面忽成千萬里<span class='note-inline'>(疑議思量。千山萬水)</span>。韶陽師。較些子<span class='note-inline'>(當央直指。更無回互)</span>。斷金之義兮誰與相共<span class='note-inline'>(雲門把手相行。其利分金何比)</span>。匪石之心兮獨能如此<span class='note-inline'>(石之可移。席之可卷。雲門之見。不可輕動)</span>。</p>
<p>僧問瑯琊覺和尚。清淨本然。云何忽生山河大地<span class='note-inline'>(富樓那問佛之詞。僧將驗主)</span>。覺云。清淨本然。云何忽生山河大地<span class='note-inline'>(以見拈見。以句點句)</span>○<span class='note-inline'>(主意就事破事。旨明當央直截)</span>總結<span class='note-inline'>(劈筈奪窩)</span>。</p>
<p style="margin-left:1em">見有<span class='note-inline'>(僧之情也)</span>不有<span class='note-inline'>(覺之拈也)</span>。翻手覆手<span class='note-inline'>(不動來機。以機拈機。如不去手。只就一反)</span>。瑯琊山裏人。不落瞿曇後<span class='note-inline'>(瑯琊天童皆出佛祖之外。今日利生隨緣以楔出楔)</span>。</p>

<p class='juan'>焭絕老人天奇直註天童珏和尚頌古下<span class='note-inline'>(終)</span></p>
</div><!-- end of div[@id='body'] -->
</body></html>