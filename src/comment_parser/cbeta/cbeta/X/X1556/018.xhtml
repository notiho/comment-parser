<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu736' />建中靖國續燈錄卷第十八　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">廬陵清原山行思禪師第十三世</p>

<div class='div-other'><a id='mulu737' />
<p class='h3'>杭州佛日山智才禪師法嗣</p>
<div class='div-other'><a id='mulu738' />
<p class='h4'>澧州夾山靈泉自齡禪師</p><p>姓周氏。宜興人也。受業於本州福聖寺。十八具戒。志慕參遊。造佛日才禪師法席。悟明心要。乃為執侍。才既遷化。復歷諸方。潭州大溈山真如禪師請為座元。初住興化。出世闡揚。</p>
<p>問。金雞<span class='corr'>啄</span>破瑠璃殻。玉兔挨開碧海門。此是人間光影。如何是祖師機。</p>
<p>師云。針劄不入。</p>
<p>僧曰。<span class='corr'>秖</span>如朕兆未生<span class='corr'>已</span>前作麼生道。師舉起拂子。</p>
<p>僧曰。如何領會。</p>
<p>師云。斫額望扶桑。</p>
<p>問。混沌未分時如何。</p>
<p>師云。春風[颱-台+弗][颱-台+弗]。</p>
<p>僧曰。分後如何。</p>
<p>師云。春日遲遲。</p>
<p>僧曰。向上更有事也無。</p>
<p>師云。一年三百六十日。</p>
<p>問。佛未出世時如何。</p>
<p>師云。撥開天眼。按下雲頭。</p>
<p>僧曰。出世後如何。</p>
<p>師云。四海波濤靜。一輪天地寬。</p>
<p>問。如何是時節因緣。</p>
<p>師云。秋池月寫樓臺影。滿檻風傳皷角聲。</p>
<p>僧曰。恁麼則嶽麓峰前雲靉靆。澧陽江內浪滔天。</p>
<p>師云。一任鑽龜打瓦。</p>
<p>上堂。良久。云。不須辨妄求真。不用避喧取靜。人人杲日當空。處處玄機獨迴。瞿曇不守本分。獨坐妙峰孤頂。廣說海藏言詮。一如擔雪填井。更云法眼衣盂。分付頭陀守領。西天四七綿綿。東土二三永永。秀師拂拭塵埃。大似臨嫁醫癭。老盧半夜三更。著忙走過東嶺。至今子子孫孫。一半瞌睡未省。</p>
<p>上堂云。儼老當頭擊鼓。沙彌捧鉢作舞。南泉打破粥鍋。走了狸奴白牯。參。</p>
<p>上堂。良久。顧大眾云。日裏走金烏。誰云一物無。趙州東壁上。挂箇大葫蘆。參。</p>
<p>上堂。良久。畫一圓相云。大眾。五千餘卷詮不盡。三世諸佛讚不及。令人却憶賣油翁。即忙走下繩床立。參。</p>
<p>上堂云。列祖風規。毫釐靡虧。明明有據。落落無依。大眾。竿頭直須進步。盡餅不可充飢。豈不見香嚴擲礫。頓發真機。可笑今年貧更殺。失却舊年錐。參。</p>
<p>上堂云。便乃忘機守默。<span class='corr'>已</span>被金粟占先。擬欲展演詞鋒。落在瞿曇之後。離此二途。作麼生是衲僧透脫一路。良久。云。好笑南泉提起處。刈茆鎌子曲彎彎。參。</p>
<p>上堂。喝一喝。云。是什麼時節。日暖風和。三春二月。家家門戶大開。處處百花鬬發。王老擡眸。靈雲漏泄。</p>
<p>師復舉起拳云。大眾。儞把取西瞿耶尼。還我北鬱單越。拍禪床一下。</p>
</div></div>
<div class='div-other'><a id='mulu739' />
<p class='h3'>東京惠林禪院若沖覺海禪師法嗣</p>
<div class='div-other'><a id='mulu740' />
<p class='h4'>東京永興華嚴佛慧禪師</p><p>諱智明。姓史氏。常州人也。及冠為僧。即慕參遊。緣契慧林覺海禪師。眾請出世。　哲宗皇帝上仙百日入內。特賜佛慧禪號。</p>
<p>開堂日。問。知師久佩毗盧印。願開寶藏濟勞生。</p>
<p>師云。舉頭若具金剛眼。無限清輝盡屬君。</p>
<p>僧曰。今日小出大遇。</p>
<p>師云。未開口<span class='corr'>已</span>前作麼生。</p>
<p>僧曰。却請和尚道。</p>
<p>師云。鷂子過新羅。</p>
<p>問。如何是華嚴境。</p>
<p>師云。重重無盡。</p>
<p>僧曰。如何是境中人。</p>
<p>師云。覿面相呈。</p>
<p>僧曰。向上宗乘事若何。</p>
<p>師云。將謂是金毛師子。</p>
<p>問。魚龍難辨。玉石未分。祖意西來。如何指示。</p>
<p>師云。點。</p>
<p>僧曰。點鐵為金。一場富貴。</p>
<p>師云。莫將庭際栢。喚作路旁蒿。</p>
<p>僧曰。恁麼則迷來宛似蛾投火。悟去還如鶴出籠。</p>
<p>師云。莫將閑學解。埋沒祖師心。</p>
<p>問。彈指此心即不問。知音相見事若何。</p>
<p>師云。披蓑側笠千峯下。引水澆蔬五老前。</p>
<p>僧曰。恁麼則泥牛弄月波濤裏。石女吹笙火燄中。</p>
<p>師云。儞分上作麼生。</p>
<p>僧曰。學人若也通消息。秖恐難為碧眼胡。</p>
<p>師云。山僧今日失利。</p>
<p>問。相逢不擎出。舉意便知有。</p>
<p>僧提起坐具云。如今提起了也。和尚作麼生。</p>
<p>師云。謝儞布施。</p>
<p>僧曰。此是學人底。那箇是和尚底。</p>
<p>師云。將謂是衲僧。</p>
<p>僧曰。不<span class='corr'>但</span>宗眼分明。亦乃師承有據。</p>
<p>師云。縮却舌頭。</p>
<p>師云。此一大事因緣。非神通之所到。非智慧之所詮。三世諸佛<span class='corr'>秖</span>言自知。一大藏教譬喻不及。今人不了。妄涉塵勞。見惑由存。是非鋒起。殊不知法界融通。靈然不昧。包含萬有。髑處光輝。清風與明月交參。森羅共乾坤並秀。寒松古栢。不用思量。翠竹黃花。何須卜度。於斯薦得。上報佛恩。亦資　國祚。良久。云。竟日不干清世事。一爐香篆祝　堯年。珍重。</p>
<p>上堂云。春光爍爍。暖氣飄飄。萬木含烟。千花競秀。白雲散處。樓閣門開。碧霧收時。妙峰頂露。且道妙峰頂上一句作麼生道。良久云。共僧巖上坐。見客海邊行。</p>
<p>上堂云。若論此事。在天則列萬象而齊現。在地則運四時而發生。在人則出沒卷舒。六根互用。且道在山僧拄杖頭上又作麼生。良久。卓一下。云。高也著。低也著。</p>
</div>
<div class='div-other'><a id='mulu741' />
<p class='h4'>常州廣福曇章法照禪師</p><p>問。如何是祖師西來意。</p>
<p>師云。春來花自發。</p>
<p>僧曰。學人未曉。</p>
<p>師云。秋至葉先凋。</p>
<p>問。如何是露地白牛。</p>
<p>師云。頭角分明。</p>
<p>問。如何是和尚為人一句。</p>
<p>師云。一二三四五六七。</p>
<p>僧曰。意旨如何。</p>
<p>師云。萬物皆從遮裡出。</p>
</div>
<div class='div-other'><a id='mulu742' />
<p class='h4'>鎮府水泰智航禪師</p><p>問。靈山微咲即不問。天鉢親傳事若何。</p>
<p>師云。花不亂墜。石不點頭。</p>
<p>僧曰。休說永嘉宿覺。不若立雪神光。</p>
<p>師云。鐵牛耕破嶺頭雲。</p>
<p>上堂云。散為器者。乃道之漓。適於變者。為法之弊。靈機不昧。亘古亘今。大用現前。何得何失。雖然如是。忽遇無孔鐵槌。作麼生話會。拈拄杖云。穿過了也。</p>
<p>上堂云。干將在手。縱奪臨時。主令全提。群魔膽裂。烟雲路斷。凡聖絕蹤。樓閣門開。知音何在。乃召大眾云。高著眼。</p>
<p>上堂云。龍騰碧漢。變化無方。鳳翥青霄。誰知蹤跡。可行則行。不出百千三昧。可止則止。寧亡萬象森羅。所以道。取不得。捨不得。不可得中<span class='corr'>秖</span>麼得。且道得箇什麼。良久。云。莫妄想。</p>
</div>
<div class='div-other'><a id='mulu743' />
<p class='h4'>常州江陰壽聖子邦圓覺禪師</p><p>問。學人上來。請師說法。</p>
<p>師云。海底紅塵起。</p>
<p>僧曰。乞師方便。</p>
<p>師云。山頭白浪生。</p>
<p>問。祖意教意拈放一邊。如何得速成佛去。</p>
<p>師云。有成終不是。是佛亦非真。</p>
<p>僧擬議。師叱云。話頭道什麼。</p>
</div></div>
<div class='div-other'><a id='mulu744' />
<p class='h3'>真州長蘆崇福應夫廣昭禪師法嗣</p>
<div class='div-other'><a id='mulu745' />
<p class='h4'>滁州瑯瑘山宗初禪師</p><p>問。朝宰請師陞寶座。如何方便示西來。</p>
<p>師云。多少分明。</p>
<p>僧曰。恁麼則法雨高霑了了堂。</p>
<p>師云。貧無達士將金濟。病有閑人說藥方。</p>
<p>僧曰。雲散始知江月白。座間方見老盧機。</p>
<p>師云。別處人事。</p>
<p>問。如何是瑯瑘境。</p>
<p>師云。紅日照成金色界。秋烟染出碧瑠璃。</p>
<p>僧曰。如何是境中人。</p>
<p>師云。擡頭山萬朵。伴手一枝笻。</p>
<p>師云。若據祖宗門下。舉目則千山萬水。低頭乃十萬八千。更若展露言鋒。尋言究妙。譬若敲冰求火。緣木取魚。徒費精神。遠之遠矣。如斯語話。猶涉化門。且問諸人。不落化門一句作麼生道。良久。云。一句無私。應之萬里。</p>
</div>
<div class='div-other'><a id='mulu746' />
<p class='h4'>滁州龍蟠山道成禪師</p><p>問。鎮海明珠初出水。今日當場欲借看。</p>
<p>師云。白雲收海面。紅日上天心。</p>
<p>僧曰。恁麼則一輪光彩照無窮。</p>
<p>師云。爍破髑髏。</p>
<p>問。聞師<span class='corr'>已</span>得黃梅旨。一法如何指示人。</p>
<p>師云。花開千朵秀。風動一江寒。</p>
<p>僧曰。瘦竹有高節。雲閑無定蹤。</p>
<p>師云。一曲楚歌愁殺人。</p>
<p>問。陽春<span class='corr'>已</span>發。覺木初榮。寶座既登。請師說法。</p>
<p>師云。岸柳迎風舞。</p>
<p>僧曰。學人未曉。</p>
<p>師云。溪花向日開。</p>
<p>問。如何是龍蟠境。</p>
<p>師云。雲散千山翠。烟深隔兩鍾。</p>
<p>僧曰。如何是境中人。</p>
<p>師云。楖[木*栗]一條。衲衣三事。</p>
<p>僧曰。向上更有事也無。</p>
<p>師云。瞌睡漢。</p>
<p>師云。信手拈來。無非妙用。靈知自性。歷劫常如。動靜隨緣。猶谷答響。分身百億。曲徇群生。灑甘露。沃蕉芽。布慈雲。談實相。咸歸至道。今古湛然。更須打辨精神。分明看取。諸仁者。還見麼。良久。云。秋水一泓長見底。㵎松千尺不生枝。</p>
</div>
<div class='div-other'><a id='mulu747' />
<p class='h4'>真定府洪濟禪院宗賾禪師</p><p>姓孫氏。洛州永年人也。少習儒業。稟性超然。滿禪師勉令奉佛。投圓通禪師出家。未幾。祝髮披緇。參廣照禪師。屢扣宗猷。未有開發。足方躡堦。忽然悟道。投機頌曰。</p>
<p>舉足上甎堦。分明遮箇法。</p>
<p>黃楊木畔笑呵呵。萬里青天一輪月。</p>
<p>遂陳其所悟。照乃可之。待制楊公畏命師出世。曾魯公宅奏賜椹服。</p>
<p>問。台星臨寶座。祖意願宣揚。</p>
<p>師云。萬里不挂片雲。</p>
<p>僧曰。恩深轉無語。</p>
<p>師云。唯有好風來席上。更無閑語落人間。</p>
<p>僧曰。千古淳風特地清。</p>
<p>師云。真師子兒。善師子吼。</p>
<p>問。四眾臨筵。請師說法。</p>
<p>師云。須彌山。大海水。</p>
<p>僧曰。我聞一唱三疑息。青蓮啟目視頭陀。</p>
<p>師云。畢鉢巖中如何話會。</p>
<p>僧曰。杲日當空。清風滿座。</p>
<p>師云。祇道得一半。</p>
<p>問。如何是古佛家風。</p>
<p>師云。祇覺春風吹我寒。不知明月為誰白。</p>
<p>僧曰。學人特伸請益。</p>
<p>師云。相逢秋色裡。此意與誰同。</p>
<p>問。達磨面壁。此理如何。師良久。僧禮拜。</p>
<p>師云。今日被遮僧一問。直得口啞。</p>
<p>上堂云。冬去寒食。一百單五。活人路上。死人無數。頭鑽荊棘林。將謂眾生苦。拜掃事如何。骨堆上添土。唯有出家人。不踏無生路。大眾。且道向什麼處去。還會麼。南天台。北五臺。參。</p>
<p>上堂云。鎮府蘿蔔頭。聲名播天下。雖則諸方老宿盡力提撕。然而多口衲僧齩嚼不破。先住禪師放下。又分付山僧。如今劈㭊將來。奉為普通供養。良久。云。莫嫌冷澹無滋味。聊表禪家一片心。</p>
<p>上堂云。金風澹蕩。物景蕭條。葉落庭臯。雲飛嶺上。不逃暑而暑自退。無意凉而凉自來。正當恁麼時。若謂唯心境界。正是頭上安頭。若言一切平常。大似斬頭覓活。</p>
<p>上堂云。新羅別無妙訣。當言不避截舌。但能心口相應。一生受用不徹。且道如何是心口相應底句。良久云。焦甎打著連底凍。參。</p>
</div>
<div class='div-other'><a id='mulu748' />
<p class='h4'>歙州普滿明禪師</p><p>問。一佛出世。各坐一花。師今出世。為什麼却陞此座。</p>
<p>師云。一片紅雲起。千山地布金。</p>
<p>僧拈起坐具云。且道遮箇是什麼。</p>
<p>師云。不用皂絲麻線。</p>
<p>問。覿面相逢即不問。腦後神光略借看。</p>
<p>師云。不借看。</p>
<p>僧曰。為什麼不借看。</p>
<p>師云。賊是小人。</p>
<p>問。遠涉江山即不問。西來祖意事如何。</p>
<p>師云。摩㦬西歸辭震旦。至今猶自笑兒孫。</p>
<p>僧曰。恁麼則諸聖入廛。殊無利濟。</p>
<p>師云。面壁九年空費力。得皮得髓太無端。</p>
<p>上堂。顧視大眾云。牙齒一把骨。耳朵兩片皮。從始至于今。禪人猶未知。諸仁者。祇恁麼會得。便是出塵羅漢。英靈丈夫。若也未然。江北江西問王老。一狐疑了一狐疑。參。</p>
<p>上堂云。吾祖家風豈涉途。失宗隨照用心麤。一言為報知音者。近日南能不姓盧。</p>
<p>上堂。顧視云。鐵牛不喫欄邊草。丫角牧童互相報。放在高坡臥白雲。任渠七顛與八倒。阿呵呵。債有頭。冤有主。拾得要打寒山老。參。</p>
<p>上堂。顧視大眾云。一佛手。二驢脚。生緣各各自斟酌。日出東方夜落西。甎頭太厚瓦子薄。錯。錯。前三三與後三三。莫道文殊對無著。參。</p>
</div>
<div class='div-other'><a id='mulu749' />
<p class='h4'>和州褒禪溥禪師</p><p>問。幸遇今朝登祖位。師將何法示迷情。</p>
<p>師云。獨耀無私。對揚有準。</p>
<p>僧曰。曇花纔綻。徧界馨香。</p>
<p>師云。儞分上作麼生。</p>
<p>僧曰。巨靈擡手無多子。分破華山千萬重。</p>
<p>師云。且緩緩。</p>
<p>問。如何是祖師西來意。</p>
<p>師云。牡丹須是三春拆。</p>
<p>僧曰。學人未曉。</p>
<p>師云。黃菊還他九日開。</p>
<p>僧曰。恁麼則便是和尚為人處也。</p>
<p>師云。錯。</p>
<p>上堂云。洪機纔剖。大施門開。輝慧日於鋒前。啟驪珠於句後。全開寶藏。特決群疑。徑截千途。心隨萬化。現自在力。闡大威光。使一燈分照於十方。現片月流光於萬水。為凡聖之根本。作迷悟之源由。演唱一音。頓除疑網。包含萬有。密付群機。心眼既開。圓明自顯。智窮幽鑑。應用千差。舒卷現前。無非妙用。</p>
<p>諸仁者向遮裡薦得。吼師子之音。奮象王之勢。<span class='corr'>祛</span>差別之異見。了縛脫之殊途。為苦海之津梁。掌法王之寶印。權衡在手。明鏡當臺。可以摧邪輔正。可以去偽存真。現一道而清虗。僻群邪而體妙。圓光匪外。顯出一靈。豁開萬化之源。直示真空之理。諸仁者。還會麼。良久。云。皎然天地無私照。一道光明處處通。珍重。</p>
</div>
<div class='div-other'><a id='mulu750' />
<p class='h4'>滁州寶林禪院輝禪師</p><p>丹丘人也。幼歲從師。早登具戒。首依講肆。聽習台宗。續參長蘆廣照禪師。心眼通明。遂獲印證。</p>
<p>問。如何是祖師西來意。</p>
<p>師云。大海道底。</p>
<p>僧曰。為什麼燈燈相續。</p>
<p>師云。遞相鈍致。</p>
<p>問。水出高源。如何解會。</p>
<p>師云。古今流不竭。</p>
<p>僧曰。學人未曉。</p>
<p>師云。界破青山色。</p>
<p>僧曰。海底紅塵生。山頭白浪起。</p>
<p>師云。淹殺儞。</p>
<p>問。淺聞深悟尋常事。達磨迷逢意如何。</p>
<p>師云。頭戴天。脚踏地。</p>
<p>僧曰。忽遇三家村裏人。如何祇對。</p>
<p>師云。憂則共慼。樂則同歡。</p>
<p>僧曰。若不上來。焉知如是。</p>
<p>師云。不得草草。</p>
<p>問。牛頭未見四祖時如何。</p>
<p>師云。湯缾。</p>
<p>僧曰。見後如何。</p>
<p>師云。水罐。</p>
<p>僧曰。學人未會。</p>
<p>師云。世情看冷暖。人事逐高低。</p>
<p>問。和尚未見長蘆時如何。</p>
<p>師云。雲生古嶠。</p>
<p>僧曰。見後如何。</p>
<p>師云。水出高源。</p>
<p>僧曰。見與未見。相去多少。</p>
<p>師云。水流終到海。雲起必為霖。</p>
<p>問。刀山劍樹上成等正覺時如何。</p>
<p>師云。劈腹剜心。</p>
<p>僧曰。和尚何得如此。</p>
<p>師云。心不負人。</p>
<p>上堂云。步步登高。衲僧意氣。心心放下。達士忘懷。意氣不居佛祖之位。忘懷常遊悲智之門。有念盡成功。無知方大利。良久。云。瑞草生嘉運。林梅放早春。參。</p>
<p>上堂云。智水瑩清。心珠獨輝。萬象煥然。十方朗照。眼見無影樹子。耳聽沒絃琴調。若是本分衲僧。不覺低頭吟笑。且道笑箇什麼。無孔鐵鎚。</p>
</div>
<div class='div-other'><a id='mulu751' />
<p class='h4'>真州靈巖山志愿禪師</p><p>問。山間林下。頗稱道人家風。綠水庭邊。還他了事衲子。此猶是無風起浪。不涉波瀾。請師答話。</p>
<p>師云。雲橫遠岫。雨滴懸崖。</p>
<p>僧曰。數聲清磬是非外。一箇閑人天地間。</p>
<p>師云。石人拊掌。木女呵呵。</p>
<p>僧曰。高臥虗堂無別事。任他今日與明朝。</p>
<p>師云。四海晏清王道泰。何須更用苦忉忉。</p>
<p>問。六六三十六。春風動脩竹。新斵勿絃琴。請師彈一曲。</p>
<p>師云。不落宮商角徵羽。</p>
<p>僧曰。一聲鳴歷歷。十指起清風。</p>
<p>師云。若不鍾即鑒。還同野舍薪。</p>
<p>僧曰。恁麼則不聞聞底事。大眾皆聞。</p>
<p>師云。知音者少。</p>
<p>上堂云。看看。雲山疊疊。同萬卉以青蒼。烟渚依依。共孤舟而閴寂。樓臺聳峻。殿塔交光。法法無私。古今冥貫。正當恁麼時。還相委悉麼。良久。云。不在低頭。思量難得。參。</p>
<p>上堂云。山家活計無多事。直下分明不用猜。敷座豈容知與見。任他烏免去還來。諸人還委悉麼。若委悉得去。心猿罷跳。性海無波。白雲青嶂之內。任運翛然。紫陌紅塵之中。隨緣豁暢。其或未曉根源。切忌尋玄討妙。直饒討得倜儻分明。敢保斯人未徹。且道作麼生是未徹。良久。云。任教滄海變。應不對君通。參。</p>
<p>上堂云。霧卷雲收。日上月落。林間幽鳥語呢喃。嶺上樵夫歌間錯。東西南北本來人。咄。莫向外邊生卜度。參。</p>
</div>
<div class='div-other'><a id='mulu752' />
<p class='h4'>潭州等覺法思禪師</p><p>問。梵王請佛。蓋為群生。安撫請師。當為何事。</p>
<p>師云。月映千江白。雲開萬谷明。</p>
<p>僧曰。恁麼則一句無私。</p>
<p>師云。古今無異路。達者共同途。</p>
<p>問。如何是佛法大意。</p>
<p>師云。燈籠挂露柱。</p>
<p>僧曰。學人未會。</p>
<p>師云。佛殿對三門。</p>
<p>僧曰。向上更有事也無。</p>
<p>師云。大海若知足。百川應倒流。</p>
<p>師良久云。若也於斯薦得。上無攀仰。下絕<span class='corr'>己</span>躬。靈光現前。耀騰今古。遇知音而隨緣佛事。在山野而別搆清規。亦可竿木隨身。逢場作戲。然雖如是。且道最初一句作麼生道。顧大眾云。切忌當頭。</p>
</div>
<div class='div-other'><a id='mulu753' />
<p class='h4'>壽州壽春廣慧法岸禪師</p><p>問。為　國開堂於此日。師將何法報　君恩。</p>
<p>師云。香烟靄靄。瑞氣飄飄。</p>
<p>僧曰。恁麼則達磨舊時花葉。而今信手重拈。</p>
<p>師云。寒山拊掌。拾得呵呵。</p>
<p>僧曰。學人今日小出大遇也。</p>
<p>師云。乞兒見小利。</p>
<p>師云。若論法體。本絕言詮。應用無虧。威光<span class='corr'>炟</span>赫。英靈上士。相共證明。後學初機。徒勞佇思。雖然如是。事無一向。山僧今日不惜眉毛。與諸人說破。良久。云。人從陳州來。不得許州信。</p>
</div>
<div class='div-other'><a id='mulu754' />
<p class='h4'>真州定山真如文彥禪師</p><p>上堂云。堤邊柳綠。默演真空。嶺上猿吟。明談法要。若向遮裡薦得。頭頭圓覺。步步道場。其或未然。且待別時。分明說破。珍重。</p>
</div>
<div class='div-other'><a id='mulu755' />
<p class='h4'>荊南府護國紹通禪師</p><p>問。如何是和尚家風。</p>
<p>師云。一缾一鉢。</p>
<p>僧曰。向上更有事也無。</p>
<p>師云。有。</p>
<p>僧曰。如何則是。</p>
<p>師云。拄杖子。</p>
<p>僧曰。若不上來。爭知如是。師便打。</p>
<p>僧曰。錯。</p>
<p>師云。僧自口喃喃。</p>
</div>
<div class='div-other'><a id='mulu756' />
<p class='h4'>南京法寶德一禪師</p><p>問。大眾雲臻。請師說法。</p>
<p>師云。諦聽。諦聽。</p>
<p>僧曰。一回聞得一回新。</p>
<p>師云。儞作麼生會。</p>
<p>僧曰。諦聽。諦聽。</p>
<p>師云。也是殘羹餿飯。</p>
<p>問。如何是睢陽境。</p>
<p>師云。車馬門前有。塵埃堂上無。</p>
<p>僧曰。如何是境中人。</p>
<p>師云。時延三島客。長接五湖僧。</p>
</div>
<div class='div-other'><a id='mulu757' />
<p class='h4'>池州乾明禪院寶慧禪師</p><p>上堂。拈起袈裟角示眾云。此乃佛佛授手。祖祖相傳。今日更不覆藏。普示諸人。還會麼。良久。云。若也未然。且待別時重新說破。</p>
</div></div>
<div class='div-other'><a id='mulu758' />
<p class='h3'>北京天鉢重元文惠禪師法嗣</p>
<div class='div-other'><a id='mulu759' />
<p class='h4'>衛州元豐院清滿禪師</p><p>姓田氏。滄州鹽山人也。幼而不戲。長以孝聞。母喪出家。剃落稟戒。詣青州元禪師叢席。入室咨參。一日山行。取葉淨手。豁然契悟。投機頌曰。</p>
<p>大奇大奇。動用還迷。</p>
<p>更問如何。驀口便槌。</p>
<p>山居苦行。絕粒七年。太守錢公請師出世。團練李公崇師道行。奏賜命服。遷化將臨。一日辭眾。弟子請頌。師乃瞬之。趺坐而逝。</p>
<p>問。禪關創闢。祖道重興。千聖靈機。願師舉唱。</p>
<p>師云。秋觀黃葉落。</p>
<p>僧曰。千聖靈機蒙舉唱。我師關捩意如何。</p>
<p>師云。冬見萬林枯。</p>
<p>僧曰。恁麼則木馬嘶時花徧地。泥牛行海雲凝。</p>
<p>師云。也須會始得。</p>
<p>問。如何是祖師印。</p>
<p>師云。地靜天寧。</p>
<p>僧曰。如何是心印。師拍膝一下。</p>
<p>僧曰。佛祖心印相去幾何。</p>
<p>師云。言淺理深。</p>
<p>問。如何是衲僧得力處。</p>
<p>師云。月上青天。</p>
<p>僧曰。未審有何憑驗。</p>
<p>師云。莫瞌睡。</p>
<p>師喝云。徒言五位．三要三玄．九帶唯心．韶陽數句。誠謂無途轍中勒成途轍。無名言中強立名言。如是教壞兒孫。發於宗旨。據遮幾箇漢。若教山僧見伊。先與敲了牙齒。然後斬為三段。拈起拄杖云。山僧過患更是彌天。卓一下。</p>
<p>上堂。橫按拂子云。要扣玄關。須是有節操。極慷慨。斬得釘。截得鐵。剝剝地漢始得。若是隈刀避箭。碌碌之徒。看即有分。擊禪床。下座。</p>
<p>上堂。召大眾云。無異思惟。諦聽。諦聽。昨日寒。今日寒。抖擻精神著力看。著力看。看來看去轉顢頇。要得不顢預。看。參。</p>
<p>上堂云。千家門。萬家戶。貧底貧。富者富。其或未瞥地。三塗不是苦。擊拂一下。</p>
<p>上堂云。人人獨耀。箇箇極則。祖印如斯。說話非常。有損有益。乃拊掌一下。云。噫。又復引人入荊棘。喝一喝。下座。</p>
<p>上堂云。潭中皓月。嶺上白雲。達磨西來。莫如此說。拈拄杖云。也大奇。拄杖解說不思議。擊香臺。下座。</p>
<p>上堂云。堪作梁者作梁。堪作柱底作柱。刢利衲僧便知落處。驀拈拄杖云。還知遮箇堪作什麼。打香臺一下。云。莫道無用處。復打一下。參。</p>
<p>上堂云。看看。堂裏木師伯被聖僧打一摑。走去見維那。被維那打兩摑。露柱呵呵笑。打著遮師伯。祖印路見不平。與儞雪正。拈拄杖云。來。來。然是聖僧。也須喫棒。擊香臺。下座。</p>
</div>
<div class='div-other'><a id='mulu760' />
<p class='h4'>西京善勝真悟禪師</p><p>問。進一步則太過。退一步則不及。祇如不進不退時如何。</p>
<p>師云。謝闍梨供養。</p>
<p>僧曰。恁麼則萬般施設不如常。</p>
<p>師云。千鄉萬里。</p>
<p>僧曰。未明佛法千般境。悟了心中萬事無。</p>
<p>師云。勿交涉。</p>
<p>上堂云。揚聲止響。不知聲是響根。弄影逃形。不知形為影本。以法問法。不知法本非法。以心傳心。不知心本無心。心本無心。知心如幻。了法非法。知法如夢。心法不實。莫謾追求。夢幻空花。無煩地捉。若到遮裏。三世諸佛．一大藏教．祖師言句．天下老和尚路布葛藤。盡使不著。何故。太平本是將軍致。不許將軍見太平。</p>
</div>
<div class='div-other'><a id='mulu761' />
<p class='h4'>恩州祖印善丕禪師</p><p>問。如何是佛。</p>
<p>師云。通上徹下。</p>
<p>僧曰。如何是法。</p>
<p>師云。徹下通上。</p>
<p>師乃云。通上徹下。徹下通上。迷有千差。悟無兩樣。咄。</p>
</div></div>
<div class='div-other'><a id='mulu762' />
<p class='h3'>廬山賢棲遷禪師法嗣</p>
<div class='div-other'><a id='mulu763' />
<p class='h4'>杭州南山法雨惟鎮禪師</p><p>問。如何是法雨境。</p>
<p>師云。竹寺門相並。湖山路接連。</p>
<p>僧曰。如何是境中人。</p>
<p>師云。芳草和花種。修篁帶雨移。</p>
<p>師顧大眾云。還知麼。南山嶺頭。白雲丹丹。西湖岸上。綠柳依依。一時驗取。不用針錐。喝一喝。下座。</p>
</div>
<div class='div-other'><a id='mulu764' />
<p class='h4'>舒州王屋山崇福燈禪師</p><p>上堂云。天不能蓋。地不能載。一室無私。何處不在。大眾。直饒恁麼會去。也是鬼弄精魂。怎生說箇常在底道理。良久。云。金風昨夜起。徧地是黃花。</p>
<p>上堂。良久。云。一也不成。二也不是。張三作群。李四成隊。上下混成。俱為一塊。直饒龍舒把斷要津。爭柰有傍不肯底。任是釘觜鐵舌。也須惱裂粉碎。喝一喝。</p>
</div>
<div class='div-other'><a id='mulu765' />
<p class='h4'>潭州東明惠遷禪師</p><p>初住南源。問。如何是南源境。</p>
<p>師云。五嶺侵霄漢。三株鎻碧烟。</p>
<p>僧曰。如何是境中人。</p>
<p>師云。焚香開卷霞生砌。卷箔冥心月在池。</p>
<p>上堂云。不可以智知。不可以識識。大眾。且道識箇什麼。良久。云。露柱是木頭作。珍重。</p>
</div></div>
<div class='div-other'><a id='mulu766' />
<p class='h3'>和州褒禪沖會圓智禪師法嗣</p>
<div class='div-other'><a id='mulu767' />
<p class='h4'>杭州臨安居潤禪師</p><p>問。為國開堂於此日。師將何法利人天。</p>
<p>師云。將謂伶利。</p>
<p>僧曰。一炷名香祝　聖恩。</p>
<p>師云。今日事作麼生。僧無語。</p>
<p>師云。氣急殺人。</p>
<p>問。清淨本然。偏周沙界。庵內人為什麼不見庵外事。</p>
<p>師云。合恁麼。</p>
<p>僧曰。特伸請益。</p>
<p>師云。有甚相孤。</p>
<p>上堂云。大眾但看。從上古聖挑囊負鉢。出一叢林。入一保社。若不得箇入處。晝夜不捨。參問知識。築著磕著。忽然瞽地。始知刀是鐵作。一時放下。便乃天台普請。南嶽遊山。左之右之。不居惑地。諸仁者。古人既恁麼會。今人欠少箇什麼。良久云。多虗不如少實。</p>
</div></div>
<div class='div-other'><a id='mulu768' />
<p class='h3'>台州瑞巖子鴻禪師法嗣</p>
<div class='div-other'><a id='mulu769' />
<p class='h4'>台州佛窟昌國可英禪師</p><p>問。如何是佛法大意。</p>
<p>師云。一輪纔出海。萬彚盡霑恩。</p>
<p>僧曰。學人不會。</p>
<p>師云。祇為分明極。翻令所得遲。</p>
<p>問。如何是佛窟境。</p>
<p>師云。春歸一徑巖前秀。雪盡數峰雲外寒。</p>
<p>僧曰。如何是境中人。</p>
<p>師云。錫杖夜敲霜嶠月。銅缾晨漱碧潭煙。</p>
<p>師乃云。春風澹蕩。萬物含芳。林間野老謳歌。江上漁人舉棹。岩花列秀。岸柳垂陰。鶯囀喬林。獸鳴幽谷。白雲綻處。千峰而疊疊崔嵬。萬派朝宗。浩渺而波瀾涵月。森羅普現。萬象齊觀。南北東西。交橫互映。重重帝網。百億垂形。海印發光。大千普赴。如斯語話。無不盡知。且道迷身一句作麼生道。良久。云。天上忽雷驚宇宙。井底蝦<span class='corr'>䗫</span>不舉頭。參。</p>
</div>
<div class='div-other'><a id='mulu770' />
<p class='h4'>明州岳林寺曇振禪師</p><p>上堂。<span class='corr'>斂</span>衣坐定。云。今日布袋頭開。還有買賣者麼。</p>
<p>僧出曰。有。</p>
<p>師云。不作貴。不作賤。作麼生醻價。僧無語。</p>
<p>師云。山僧今日失利。</p>
<p>問。寶座既登於此日。箇中消息請宣揚。</p>
<p>師云。颯颯和風。飄飄細雨。</p>
<p>僧曰。言前超有路。句下越毗盧。</p>
<p>師云。也不消得。</p>
<p>問。知師解接無根樹。妙手能挑海底燈。學人上來。請師一接。</p>
<p>師云。堤柳乍開金眼細。嶺梅初綻玉苞香。</p>
<p>僧曰。圓音纔剖。大眾霑恩。</p>
<p>師云。刢利人難得。</p>
<p>上堂云。若論此事。不在僧之與俗。男之與女。賢之與愚。貴之與賤。悉皆具足。曾無欠少。良由根有利鈍。見有差殊。向聲色裏轉却。何以知之。豈不見道。名言滯於心首。恒為緣慮之場。實際居於目前。翻成名相之境。且作麼生是目前事。還知麼。良久云。眼裡無筋一世貧。</p>
</div></div>
<div class='div-other'><a id='mulu771' />
<p class='h3'>汀州開元智潭禪師法嗣</p>
<div class='div-other'><a id='mulu772' />
<p class='h4'>汀州開元宗祐禪師</p><p>問。如何是祖師西來意。</p>
<p>師云。扁舟衝雪浪。</p>
<p>僧曰。未審意旨如何。</p>
<p>師云。一葦渡金陵。</p>
<p>師乃云。祖師庭下。水泄不通。佛事門中。風行草偃。於斯見得。暢快平生。擬議思量。千山萬水。</p>
</div></div>
<div class='div-other'><a id='mulu773' />
<p class='h3'>虔州慈雲慶璫禪師法嗣</p>
<div class='div-other'><a id='mulu774' />
<p class='h4'>虔州廣慈道傳禪師</p><p>問。如何是梅川境。</p>
<p>師云。金精嶷嶷凌霄漢。梅水滔滔貫巨洋。</p>
<p>僧曰。如何是境中人。</p>
<p>師云。閑庭子賤鳴琴化。百里生民歌復謠。</p>
<p>僧曰。向上宗乘。如何指示。</p>
<p>師云。南斗七。北斗八。</p>
</div></div>
<div class='div-other'><a id='mulu775' />
<p class='h3'>金陵蔣山法泉佛慧禪師法嗣</p>
<div class='div-other'><a id='mulu776' />
<p class='h4'>滁州幽谷壽聖寺祐禪師</p><p>問。如何是和尚為人處。</p>
<p>師云。未免拖泥帶水。</p>
<p>僧曰。如何得不拖泥帶水去。</p>
<p>師云。好喫棒。</p>
<p>僧曰。學人有什麼過。師便打。</p>
</div>
<div class='div-other'><a id='mulu777' />
<p class='h4'>郢州太平興國法雲禪師</p><p>問。如何是祖師西來意。</p>
<p>師云。踏破草鞋。</p>
<p>僧曰。學人未曉。</p>
<p>師云。直下承當。</p>
</div>
<div class='div-other'><a id='mulu778' />
<p class='h4'>衢州九峰殊甫禪師</p><p>問。靈蛇在手。一任卷舒。寶鑑當軒。是何光境。</p>
<p>師云。一輪皎皎。萬里霑恩。</p>
<p>僧曰。萬丈白雲藏不得。</p>
<p>師云。於儞分上得箇什麼。</p>
<p>僧曰。休將三寸舌。調弄五湖僧。</p>
<p>師云。山僧罪過。</p>
</div></div>
<div class='div-other'><a id='mulu779' />
<p class='h3'>善果懷演庵主法嗣</p>
<div class='div-other'><a id='mulu780' />
<p class='h4'>潭州玉池光教寺沖儼禪師</p><p>問。以心傳心。無說可說。無說即不問。如何是可說。</p>
<p>師云。石笋逢時長。</p>
<p>僧曰。未審意旨如何。</p>
<p>師云。葵花向日開。</p>
<p>問。如何是祖師的的意。</p>
<p>師云。泥牛不喫欄邊草。</p>
<p>僧曰。和尚向何處安身立命。</p>
<p>師云。直向孤峰頂上眠。</p>
</div></div>
<div class='div-other'><a id='mulu781' />
<p class='h3'>廬山歸宗通禪師法嗣</p>
<div class='div-other'><a id='mulu782' />
<p class='h4'>襄州資福廣照素月禪師</p><p>問。如何是古佛心。</p>
<p>師云。不著中間。去却兩頭。</p>
<p>僧曰。如何是和尚的的為人處。</p>
<p>師云。張公喫酒張公醉。</p>
<p>問。如何是佛。</p>
<p>師云。頂後無圓相。</p>
<p>僧曰。未審意旨如何。</p>
<p>師云。和風發嫰蘃。</p>
<p>問。如何是真常道。</p>
<p>師云。著衣喫飯。</p>
<p>僧曰。學人不會。</p>
<p>師云。真常道。</p>
<p>僧曰。莫謾學人。</p>
<p>師云。想若不識朝官體。祇識皮鞋不識鞾。</p>
</div>
<div class='div-other'><a id='mulu783' />
<p class='h4'>郢州子陵辯禪師</p><p>問。四眾雲臻。願聞法要。</p>
<p>師云。夜雨日晴。</p>
<p>僧曰。意旨如何。</p>
<p>師云。曬。</p>
<p>僧曰。一言纔了悟。千古為流通。</p>
<p>師云。也不消得。</p>
</div>
<div class='div-other'><a id='mulu784' />
<p class='h4'>廬山同安崇勝禪院慶通禪師</p><p>問。師唱誰家曲。宗風嗣阿誰。</p>
<p>師云。燕子不離舊窠。</p>
<p>問。世尊未成佛時如何。</p>
<p>師云。佛。</p>
<p>僧曰。成佛後如何。</p>
<p>師云。佛。</p>
<p>僧曰。畢竟如何。</p>
<p>師云。佛。</p>
</div></div>
<div class='div-other'><a id='mulu785' />
<p class='h3'>江陵福昌禪院信禪師法嗣</p>
<div class='div-other'><a id='mulu786' />
<p class='h4'>安州法興期禪師</p><p>問。學人無問。請師不答。</p>
<p>師云。鯨有吞舟騰巨浪。人無消息過滄溟。</p>
<p>僧曰。恁麼則落二落三。</p>
<p>師云。饒君解致千般問。空自言多道轉賖。</p>
</div></div></div>
<p class='juan'><span class='corr'>建中靖國續燈錄卷第十八</span></p></div>
</div><!-- end of div[@id='body'] -->
</body></html>