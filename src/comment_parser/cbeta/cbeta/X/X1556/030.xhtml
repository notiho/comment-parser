<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1266' />建中靖國續燈錄卷第三十　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">偈頌門</p>

<div class='div-other'><a id='mulu1267' />
<p class='h2'>明州雪竇山重顯明覺禪師<span class='note-inline'>(十首)</span></p>
<div class='div-other'><a id='mulu1268' />
<p class='h3'>讚佛</p><p>甘蔗流苗應剎塵。覺場高發利生因。紫金蓮捧千輪足。白玉毫飛萬德身。</p>
<p>孤立大方資定慧。等觀含類捨怨親。挨星相好中天主。帀地名聞出世人。</p>
<p>螺髮右旋仙島碧。眉月斜印海門新。鸞翔鳳舞非殊品。象轉龍蟠絕比倫。</p>
<p>瓔珞聚中騰瑞色。華鬘影裡奪芳春。慈儀戀望知何極。梵德言辭莫可陳。胸字杳分無量義。頂珠常照百由旬。雙林孰謂歸圓寂。坐斷乾坤日見真。</p>
</div>
<div class='div-other'><a id='mulu1269' />
<p class='h3'>讚法</p><p>後得智生功德聚。大悲留演潤禽魚。貫華雖自科千品。標月遷歸理一如。</p>
<p>過量劫應期廣布。剎那心合未忘書。四衢道內拋紅燄。五欲波中綻白蕖。</p>
<p>排斥眾魔登壽域。引携諸子上安車。義天星象熒熒也。辭海波瀾浩浩歟。</p>
<p>違背此恩難拯拔。遭逢末世豈躊躇。聞來半偈須相斆。惜去金身莫共居。</p>
<p>飛辯恨曾虧激問。賾幽欣且免長噓。生生頂奉輝心鏡。廓照塵勞信有餘。</p>
</div>
<div class='div-other'><a id='mulu1270' />
<p class='h3'>讚僧</p><p>方袍圓頂義何宣。續燄千燈豈小緣。華雨座前猶滯相。虎馴庵畔尚稽詮。</p>
<p>岩栖冢宿難依望。鶴貌雲心迴灑然。寶杖夜鳴寒嶠月。銅瓶秋漱碧潭烟。</p>
<p>名標練若澄諠猾。迹念昏衢警睡眠。林下雅為方外客。人間堪作火中蓮。</p>
<p>情高不是超三際。道在非同入四禪。浮世勉誰知逝水。深峯甘自聽飛泉。苾蒭草馥僧祇後。玳瑁盂傳古佛先。珍重覺皇有真子。坤維高步列金田。</p>
</div>
<div class='div-other'><a id='mulu1271' />
<p class='h3'>兔角拄杖</p><p>少室傳來兔角杖。千聖護持為頂相。虎踞龍蟠勢未休。雲影山形冷相向。</p>
<p>有時閑倚在虗堂。寥寥帀地凝秋霜。有時大作師子吼。德嶠臨濟何茫茫。</p>
<p>今日提來還不惜。分明普示諸知識。解拈天下任橫行。高振風規有何極。</p>
</div>
<div class='div-other'><a id='mulu1272' />
<p class='h3'>名實無當</p><p>玉轉珠迴祖佛言。精通猶是污心田。老盧祇解長舂米。何得黃梅萬古傳。</p>
</div>
<div class='div-other'><a id='mulu1273' />
<p class='h3'>問緣生義</p><p>義列緣生笑未聞。孰呈布鼓向當門。金剛鐵券諸方問。報道三千海岳昏。</p>
</div>
<div class='div-other'><a id='mulu1274' />
<p class='h3'>道貴如愚</p><p>雨過雲凝曉半開。數峯如畫碧崔嵬。空生不解岩中坐。惹得天花動地來。</p>
</div>
<div class='div-other'><a id='mulu1275' />
<p class='h3'>大功不宰</p><p>牛頭峯頂鎻重雲。獨座寥寥寄此身。百鳥不來春又過。不知誰是到庵人。</p>
</div>
<div class='div-other'><a id='mulu1276' />
<p class='h3'>至人不器</p><p>誰當機。舉不賺。亦還稀。</p>
<p>摧殘峭峻。銷爍玄微。重關曾巨闢。作者未同歸。</p>
<p>玉兔乍圓乍缺。金烏似飛不飛。盧老不知何處去。白雲流水共依依。</p>
</div>
<div class='div-other'><a id='mulu1277' />
<p class='h3'>為道日損</p><p>三分光陰二早過。靈臺一點不揩磨。貪生逐日區區去。喚不迴頭爭奈何。</p>
</div></div>
<div class='div-other'><a id='mulu1278' />
<p class='h2'>廬山東林常總照覺禪師<span class='note-inline'>(八首)</span></p>
<div class='div-other'><a id='mulu1279' />
<p class='h3'>文殊妙智門</p><p>文殊何處不文殊。豈止清凉山頂居。今古未甞時隱顯。聖凡何必論親疎。</p>
<p>非言七佛為師祖。是與群生作楷模。直下若能明妙得。般柴運水現毗盧。</p>
</div>
<div class='div-other'><a id='mulu1280' />
<p class='h3'>普賢妙德門</p><p>普賢亞聖實稱賢。銀色光中照大千。法法現成何過惡。塵塵具足或方圓。</p>
<p>善財一念全軀露。普眼慇懃歒體偏。好行本來無處所。峨嵋權且示人天。</p>
</div>
<div class='div-other'><a id='mulu1281' />
<p class='h3'>觀音妙力門</p><p>觀音妙力處煩籠。動靜融融法界中。萬籟未鳴甞演暢。一聲纔剖理何窮。</p>
<p>陳那有聽翻成礙。賢喜無聞遠近通。好是文殊能妙揀。圓通從此勿西東。</p>
</div>
<div class='div-other'><a id='mulu1282' />
<p class='h3'>都頌</p><p>妙智妙行與圓音。共顯毗盧古佛心。一旨得來無異趣。三門從此見幽深。</p>
<p>清涼海岸休佗覔。華藏峨嵋莫外尋。彈指圓成猶特地。那堪擬議隔千峰。</p>
</div>
<div class='div-other'><a id='mulu1283' />
<p class='h3'>理真事妄</p><p>理無動轉。事有去來。一念二種。永劫輪迴。</p>
<p>輪迴既息。理事平懷。法爾何爾。途轍安排。</p>
</div>
<div class='div-other'><a id='mulu1284' />
<p class='h3'>違佗認<span class='corr'>己</span></p><p>實悟無心。有心有以。叱古存今。非佗是<span class='corr'>己</span>。</p>
<p>法本圓明。道何彼此。更若雕鐫。遠之遠矣。</p>
</div>
<div class='div-other'><a id='mulu1285' />
<p class='h3'>內心外境</p><p>內心外境。迷頭認影。摘果空華。充飢畫餅。</p>
<p>三界茫茫。四生衮衮。心境頓忘。萬法根本。</p>
</div>
<div class='div-other'><a id='mulu1286' />
<p class='h3'>心生滅見</p><p>祖道東流。枝分派列。要旨千途。群機萬轍。</p>
<p>萬轍本虛。千途由設。不統宗源。紛紜生滅。</p>
</div></div>
<div class='div-other'><a id='mulu1287' />
<p class='h2'>東京惠林德遜佛陀禪師<span class='note-inline'>(七首)</span></p>
<div class='div-other'><a id='mulu1288' />
<p class='h3'>物不遷旨</p><p>物物本無遷。年來復一年。人從山北去。鷰到還南邊。</p>
<p>春樹生還謝。銀蟾缺復圓。未明肇公意。對北盡忙然。</p>
</div>
<div class='div-other'><a id='mulu1289' />
<p class='h3'>不真空觀</p><p>不真方謂真。年年二月春。桃花開綠野。柳絮送行人。</p>
<p>物物殊非物。塵塵不是塵。了然亡所得。迢遞隔西秦。</p>
</div>
<div class='div-other'><a id='mulu1290' />
<p class='h3'>般若無知</p><p>船若號無知。相逢話所之。去年初夏月。今日暮春時。</p>
<p>臨水精神健。登山氣力衰。慇懃話消息。眉上更生眉。</p>
</div>
<div class='div-other'><a id='mulu1291' />
<p class='h3'>涅槃無名</p><p>涅槃絕名稱。如來悲願深。何甞生覺樹。豈是滅雙林。</p>
<p>慧澤無高下。曇華亘古今。岩間宴坐者。終日漫沉吟。</p>
</div>
<div class='div-other'><a id='mulu1292' />
<p class='h3'>真空妙境</p><p>真空本不空。日日日生東。流水隨方異。青山到處同。</p>
<p>雨滋芳草秀。烟淡野華紅。觸目毗盧境。門門道路通。</p>
</div>
<div class='div-other'><a id='mulu1293' />
<p class='h3'>理事無礙</p><p>理事各無礙。南州又北州。蹄輪非紫陌。歌筦動青樓。</p>
<p>行客忙應甚。遊人醉未休。牧童笑歸去。吹笛倒騎牛。</p>
</div>
<div class='div-other'><a id='mulu1294' />
<p class='h3'>周徧含容</p><p>周徧曰含容。頭頭法界重。誰言德雲老。不下妙高峰。</p>
<p>靜坐嵩陽石。閑聽岳寺鐘。善財迴首處。塵外絕行蹤。</p>
</div></div>
<div class='div-other'><a id='mulu1295' />
<p class='h2'>泉州資壽捷禪師<span class='note-inline'>(十首)</span></p>
<div class='div-other'><a id='mulu1296' />
<p class='h3'>華嚴頌</p><p>華嚴真境統三千。香社隨方種白蓮。松徑雪消泉韵遠。石樓風靜磬聲圓。</p>
<p>雲凝古殿爐烟澹。日轉幽庭樹影偏。翻憶五臺多秀麗。異華鋪地軟如綿。</p>
<p>華嚴真境極寰區。雲散長空雨點無。千器碧淵雖等降。一輪明月豈差殊。</p>
<p>青山綠竹輪僧舍。瓊苑瑤華屬帝都。劫劫波波迷<span class='corr'>己</span>士。漂沉六趣即須臾。</p>
<p>華嚴真境豈勞尋。萬彚紛紛孰不任。彩鳳夜寒歸畫閣。黃鶯春暖轉芳林。</p>
<p>須知古佛唯心造。自是當人本性沉。盡日倚欄細思審。等閑持論亦幽深。</p>
<p>華嚴真境廣通津。萬戶千門處處親。一坐化城彌勒閣。四方瞻仰善財身。</p>
<p>雲收日現誰無分。虎嘯風生自有因。轉大法輪人罔測。區區屈<span class='corr'>己</span>坐微塵。</p>
<p>華嚴真境顯群機。雨漲江湖浪渺瀰。匪進匪修超十地。無聞無得越三祇。</p>
<p>中秋玉兔團團盛。半夜圭桐旋旋虧。入海波斯貪不<span class='corr'>已</span>。擬將瓷器換摩尼。</p>
<p>華嚴真境絕枯榮。觸處堂堂耀眼睛。紅燄爛中秋藕折。碧波潭底夜燈明。鴈飛寥廓雙排直。雪布長空一樣平。可笑世間迷路者。墮坑落壍祇橫行。</p>
<p>華嚴真境海雲開。船子何因戀釣臺。上接下流偏屈曲。東遊西岸轉迃迴。漸離有相雖憑教。頓悟無生豈用媒。不得毗盧真旨趣。枉參知識去空來。</p>
<p>華嚴真境普形彰。識得西來路不長。合進趣時宜進趣。非思量處勿思量。</p>
<p>默然未必降金粟。微笑何須讚飲光。為報五湖諸上德。休馳言句錯傳揚。</p>
<p>華嚴真境祇雷同。擬道無功却有功。八聖道支雖易顯。萬波羅蜜即難窮。</p>
<p>危簷冷拂微微雨。幽室凉生凜凜風。深欲善財投猛燄。妙哉猶且樂其中。</p>
<p>華嚴真境四時周。殘臘氷河凍不流。石虎有牙非可懼。鐵牛無鼻豈能収。</p>
<p>金園柳暗春將暮。玉井桐疎景乍秋。遶座奇峰觀不足。徘徊猶止水邊樓。</p>
</div></div>
<div class='div-other'><a id='mulu1297' />
<p class='h2'>潤州金山曇頴達觀禪師<span class='note-inline'>(四首)</span></p>
<div class='div-other'><a id='mulu1298' />
<p class='h3'>佛教</p><p>始從鹿苑亦拘尸。四十九年垂軌儀。迦葉撞鐘招結集。阿難陞座示傳持。</p>
<p>金言<span class='corr'>已</span>是煎殘藥。藏教空排著了碁。若論諦當一句子。三更打鼓弄波斯。</p>
</div>
<div class='div-other'><a id='mulu1299' />
<p class='h3'>經</p><p>西天貝葉貫華編。梵語傳來此土翻。十二部中非易演。五千卷裏固難言。</p>
<p>說三未免行斜道。第一何曾契上根。信受奉行如了得。生生不墮葛藤村。</p>
</div>
<div class='div-other'><a id='mulu1300' />
<p class='h3'>律</p><p>世尊律藏付波離。滅向尸羅慎所譏。身口意根須善護。貪瞋痴亦在防微。祇容朝夕唯持鉢。不許經遊暫失衣。未達導師方便旨。猶如鳥欲避空飛。</p>
</div>
<div class='div-other'><a id='mulu1301' />
<p class='h3'>論</p><p>迦旃延以論標空。經意論量盡得通。冀引千龍歸大海。不留百鳥滯虗空。</p>
<p>依佗作解非為上。本自圓成未得中。起信瑜伽唯識外。曹溪誰有馬鳴功。</p>
</div></div>
<div class='div-other'><a id='mulu1302' />
<p class='h2'>黃龍山祖心寶覺禪師<span class='note-inline'>(三首)</span></p>
<div class='div-other'><a id='mulu1303' />
<p class='h3'>大藏經</p><p>一毫穿眾穴。眾穴一毫收。雲自帝鄉去。水歸江漢流。</p>
</div>
<div class='div-other'><a id='mulu1304' />
<p class='h3'>傳燈錄</p><p>九十芳春日。遊蜂競採華。香歸蜜房盡。殘葉落誰家。</p>
</div>
<div class='div-other'><a id='mulu1305' />
<p class='h3'>信心銘</p><p>縱饒窮到底。還是涉風波。自古貧堪笑。一身猶恨多。</p>
</div></div>
<div class='div-other'><a id='mulu1306' />
<p class='h2'>蘄州四祖山演禪師<span class='note-inline'>(四首)</span></p>
<div class='div-other'><a id='mulu1307' />
<p class='h3'>四時<span class='corr'>般</span>若</p><p>三月花開笑暖天。浮雲飄颺自牽連。無端下取經旬雨。引得青苔到座前。</p>
<p>夏日輝輝爍太虗。當斯誰敢上擡眸。凉風偏善時人意。襲襲輕飄出玉壺。</p>
<p>秋來何事得人憐。海月騰騰上碧天。無限清光耀心目。與誰相共話團圓。</p>
<p>朔風和雪振溪林。萬物潛藏恨不深。唯有嶺梅多意氣。臘前吐出歲寒心。</p>
</div></div>
<div class='div-other'><a id='mulu1308' />
<p class='h2'>蘇州崑山元禪師<span class='note-inline'>(四首)</span></p>
<div class='div-other'><a id='mulu1309' />
<p class='h3'>般若四題</p><p>般若劒。不露鋒釯何所驗。太平天子坐寰中。邊方永息狼烟燄。</p>
<p>般若山。遊人終日競躋攀。須超絕頂通玄處。切莫栖蹤半壑間。</p>
<p>般若體。恢廓十方須見底。却於觸處現全身。免使伊人遙頂禮。</p>
<p>般若用。閑把勿絃琴品弄。擬操一曲達知音。清淨自有松風送。</p>
</div></div>
<div class='div-other'><a id='mulu1310' />
<p class='h2'>東京智海清佛印禪師<span class='note-inline'>(五首)</span></p>
<div class='div-other'><a id='mulu1311' />
<p class='h3'>華嚴合論</p><p>金色分明世界寬。箇中誰謂始心安。園林秋晚葉爭墜。雨雪夜深天帶寒。</p>
<p>佛剎不須論遠近。行花何處有彫殘。欲知無限重重境。但向毛頭國土看。</p>
<p>覺城東際起初因。南去詢求五十人。行海幽深雖徧涉。義天空闊不容塵。</p>
<p>寒松帶雪影長在。脩竹含風韵轉新。若向此中能擺脫。也應閑却主城神。</p>
<p>華嚴真境本來周。譬比滄溟納眾流。六道四生纖芥攝。十方三世剎塵収。</p>
<p>頭頭盡是妙峯頂。步步無非慈氏樓。堪笑善財多費力。區區南去更何求。</p>
<p>剎海滔滔莫問津。十方何處有纖塵。曾經塞北三冬雪。却憶江南二月春。</p>
<p>河渚到來成底事。刀山投去謾勞神。如今老向千峯下。誰是當年主稼神。</p>
<p>華嚴真境絕纖埃。老去那能學善財。鳥外烟霞長自在。海邊樓閣為誰開。</p>
<p>等閑坐石看流水。無事携笻遶綠苔。寄與寒岩舊知<span class='corr'>己</span>。相逢休作象王迴。</p>
</div></div>
<div class='div-other'><a id='mulu1312' />
<p class='h2'>益州甘露舒禪師<span class='note-inline'>(八首)</span></p>
<div class='div-other'><a id='mulu1313' />
<p class='h3'>覺樹</p><p>雲根不植凡間玉。秀實全資真界風。秋雨秋颷零萬物。森森獨茂法王宮。</p>
</div>
<div class='div-other'><a id='mulu1314' />
<p class='h3'>覺花</p><p>惠澤真颷習習回。春生覺樹覺花開。芬芬性地誰能識。郁郁香飄徧九垓。</p>
</div>
<div class='div-other'><a id='mulu1315' />
<p class='h3'>法皷</p><p>一擊隆隆徧九垓。雲奔雨驟盡趨來。須知不是尋常韵。惺得人天醉眼開。</p>
</div>
<div class='div-other'><a id='mulu1316' />
<p class='h3'>法幢</p><p>真界巍然匠莫窮。指佗迷者出樊籠。幾多邪黨思殘毀。爭那金人不朽功。</p>
</div>
<div class='div-other'><a id='mulu1317' />
<p class='h3'>忍草</p><p>真颷惠澤沃情田。和氣融融忍草鮮。雪壓霜凌終不變。青青莫問植何年。</p>
</div>
<div class='div-other'><a id='mulu1318' />
<p class='h3'>心珠</p><p>無象無思無物同。圓明廓照不空空。離婁喫詬無因得。如信徒云耳目聰。</p>
</div>
<div class='div-other'><a id='mulu1319' />
<p class='h3'>定沼</p><p>無象非因疏鑿成。境風不起自澄清。虗涵皎皎覺天月。照破群迷大夜明。</p>
</div>
<div class='div-other'><a id='mulu1320' />
<p class='h3'>慈航</p><p>愛水堤邊盡日橫。帆開忽喜惠風生。滔滔無限迷津者。渡去寧辭浩渺程。</p>
</div></div>
<div class='div-other'><a id='mulu1321' />
<p class='h2'>雲居山了元佛印禪師<span class='note-inline'>(四首)</span></p>
<div class='div-other'><a id='mulu1322' />
<p class='h3'>牧牛</p><p>初學看牛日。人牛盡力爭。愛從荒草去。不向坦途行。</p>
<p>轉鼻繩難拽。加鞭眼轉生。勿教犯苗稼。猶貴及時耕。</p>
<p>驀地轉頭來。胸腰黑漸開。出欄羗笛引。歸晚野歌催。</p>
<p>見鬥情猶憤。逢羣目尚擡。良由鞭索在。心地漸成灰。且喜全軀白。安眠露地中。身心如土木。聞見似盲聾。</p>
<p>一朵雲生谷。成團雪墮空。皎然無異色。翻與眾牛同。</p>
<p><span class='corr'>已</span>白仍迴黑。還君自在牛。亂山閑放去。千古更無憂。</p>
<p>赫赫當中日。騰騰不繫舟。超然凡聖外。誰敢向前收。</p>
</div></div>
<div class='div-other'><a id='mulu1323' />
<p class='h2'>安州圓明寺著禪師<span class='note-inline'>(四首)</span></p>
<div class='div-other'><a id='mulu1324' />
<p class='h3'>廣照空有</p><p>廣照雙非妙體融。百千沙界一心中。有情有取真還滯。無念無求事未通。</p>
<p>遠嶠青松音歷歷。長天白日印空空。分明獨露如何說。春至桃花依舊紅。</p>
</div>
<div class='div-other'><a id='mulu1325' />
<p class='h3'>離微體淨</p><p>離微體淨妙心宗。此體凝然窅莫窮。絕相絕名三界外。同塵同境四生中。</p>
<p>堂堂真有元非有。蕩蕩玄空本不空。一點靈源何所示。夜來夜檜起清風。</p>
</div>
<div class='div-other'><a id='mulu1326' />
<p class='h3'>本際虗玄</p><p>本際虗玄妙絕倫。無方應用體全真。圓明似日周沙界。清淨如空徧色塵。</p>
<p>鶴唳岩松迎暖日。鶯鳴谷口送殘春。遊人到此堪回首。休更尋源去問津。</p>
</div>
<div class='div-other'><a id='mulu1327' />
<p class='h3'>宗本義旨</p><p>宗本兼條玄義賖。朔風吹斷暮烟霞。祇因五性窮無異。致使三乘見有差。</p>
<p>迷去盡同雲裡月。悟來方信眼中花。雖然語路分迷悟。法界明明共一家。</p>
</div></div>
<div class='div-other'><a id='mulu1328' />
<p class='h2'>潤州金山瑞新禪師<span class='note-inline'>(四首)</span></p>
<div class='div-other'><a id='mulu1329' />
<p class='h3'>從真起妄</p><p>法身三際不留蹤。三際還將實相同。一念忽生真性內。片雲來點太虗中。</p>
</div>
<div class='div-other'><a id='mulu1330' />
<p class='h3'>滅妄歸真</p><p>從真起妄有三緣。緣境門門本寂然。雲滅推尋無內外。豈言風雨暗山川。</p>
</div>
<div class='div-other'><a id='mulu1331' />
<p class='h3'>真妄不二</p><p>大千國土一漚中。漚體觀來與水同。水若真空無萬法。須知萬法是真空。</p>
</div>
<div class='div-other'><a id='mulu1332' />
<p class='h3'>真妄不存</p><p>病在咸希藥有靈。病消休詫藥如神。德天黑暗同魔佛。真妄寧存有智人。</p>
</div></div>
<div class='div-other'><a id='mulu1333' />
<p class='h2'>劒門關慈雲重謚禪師<span class='note-inline'>(一首)</span></p>
<div class='div-other'><a id='mulu1334' />
<p class='h3'>衣中寶</p><p>衣中寶。衣中寶。歷劫隨我是處到。今日輝光出衣中。<span class='corr'>炟</span>焃分明當古道。</p>
<p>真空藏。光杲杲。此寶居中絕世好。三賢十聖盡同途。拊掌齊聲相告報。</p>
<p>窮子曉珠在醉衣。龍女成佛年不老。</p>
<p>應受用。得自在。大千沙界常不昧。十字街頭婆子家。光明迸出破布袋。</p>
</div></div>
<div class='div-other'><a id='mulu1335' />
<p class='h2'>福州法海明慧禪師<span class='note-inline'>(十首)</span></p>
<div class='div-other'><a id='mulu1336' />
<p class='h3'>迷</p><p>底事朝朝宛似癡。鏡中眉面却生疑。長衢走徧狂初歇。門掩春風不語時。</p>
</div>
<div class='div-other'><a id='mulu1337' />
<p class='h3'>妄</p><p>勞生擾擾汩天真。終日忙忙趣妄因。流浪此時遮海水。更疑東海起紅塵。</p>
</div>
<div class='div-other'><a id='mulu1338' />
<p class='h3'>意</p><p>意存諸見理還迷。滿眼空花不露枝。空果未成心未息。一狐疑了一狐疑。</p>
</div>
<div class='div-other'><a id='mulu1339' />
<p class='h3'>識</p><p>根根分別眾塵蒙。暗逐光陰去莫同。好箇頂門無入處。青山流水謾相通。</p>
</div>
<div class='div-other'><a id='mulu1340' />
<p class='h3'>情</p><p>去去來來渾未知。幾番迴首忍分離。長橋野店猨啼後。一過秋風一雨時。</p>
</div>
<div class='div-other'><a id='mulu1341' />
<p class='h3'>想</p><p>日夜猜疑暗動時。百年行處爾甞知。春花未折香猶在。蝴蝶雙雙遶舊枝。</p>
</div>
<div class='div-other'><a id='mulu1342' />
<p class='h3'>智</p><p>智明千古號靈通。日日都忘決斷功。天地水雲俱是眼。四園松竹起清風。</p>
</div>
<div class='div-other'><a id='mulu1343' />
<p class='h3'>慧</p><p>慧光臨照勿高低。向此都無一法迷。多謝東君漏消息。滿園春色鷓鴣啼。</p>
</div>
<div class='div-other'><a id='mulu1344' />
<p class='h3'>覺</p><p>根境識三都了了。了空空外亦無非。滄江萬里山重疊。一片孤雲自在飛。</p>
</div>
<div class='div-other'><a id='mulu1345' />
<p class='h3'>悟</p><p>悟盡凡心截眾疑。此心能有幾人知。當時祇道花拈去。今日依前紅滿枝。</p>
</div></div>
<div class='div-other'><a id='mulu1346' />
<p class='h2'>隨州大洪山恩禪師<span class='note-inline'>(四首)</span></p>
<div class='div-other'><a id='mulu1347' />
<p class='h3'>聲</p><p>枯木龍吟大地秋。最初一句謾輕詶。少林山叟笑無語。靜聽松風暗點頭。</p>
</div>
<div class='div-other'><a id='mulu1348' />
<p class='h3'>色</p><p>極目寥寥絕謂情。十方塵剎共澄明。石城山下無根草。一度春來一度青。</p>
</div>
<div class='div-other'><a id='mulu1349' />
<p class='h3'>無價香歌</p><p>我祖無價香。調和匪今日。萬種同收薝蔔林。九煉須是波羅蜜。</p>
<p>名兮實兮絕真妄。知兮見兮何得失。</p>
<p>說牛頭。言象藏。優曇末利多般狀。天人善應獲圓通。鬼神正受成無上。</p>
<p>奇哉戒定燒塗丸。利樂群生法界寬。為雲為臺相可覩。應根應器誰能觀。</p>
<p>此歌妙通香積國。端的開熏須斷惑。德藏門開慧炬然。清風散去有何極。</p>
</div>
<div class='div-other'><a id='mulu1350' />
<p class='h3'>還鄉謠</p><p>任落魄。任落魄。生老病死<span class='corr'>已</span>是錯。五常三寶使精魄。一性六根弄輕薄。</p>
<p>遇緣生。欲若縛。盡是無名不著度。祗知烟帶繫虗空。不覺光明出樓閣。</p>
<p>休<span class='corr'>已</span>休。作無作。祗麼隨緣心<span class='corr'>已</span>樂。還鄉一路報人知。獨駕白牛離繩索。</p>
<p>廓然無限清風生。不勞天地為棺槨。</p>
</div></div></div>
<p class='juan'>建中靖國續燈錄卷第三十<span class='note-inline'>(終)</span></p>
<div class='div-xu'><a id='mulu1351' />
<p class='h1'>No. 1556-B 上書。劄子。付受節次。附于卷後</p><p class="byline">參學賜紫僧　　希式　錄</p>
<div class='div-other'><a id='mulu1352' />
<p class='h2'>上皇帝書</p><p>七月十五日。法雲寺住持傳法佛國禪師。<span class='note-inline'>(臣)</span>惟白謹昧死上書　皇帝陛下。<span class='note-inline'>(臣)</span>聞　天地崇高愽厚。所以覆載萬物也。　日月麗明而騰照。所以輝華萬方也。孔孟本仁而祖義。所以教養万俗也。　佛祖運智而含悲。所以開覺萬有也。若此四者。古今罕有齊其功者也。</p>
<p>恭惟　皇帝陛下。德普天地。　明逾日月。道超孔孟。　性侔佛祖。自　丕承大業。一日而天下歸仁。儒釋道俗。草木禽魚。霈然霑其大恩大澤。㳂古抵今。未有如　陛下能齊其功也。<span class='note-inline'>(臣)</span>緇林一草芥耳。兩歲中三遇陛下詔闡宗風。實千載一時之幸會。<span class='note-inline'>(臣)</span>所以捫膺忖心。將何以報。<span class='note-inline'>(臣)</span>定外竊觀　真宗皇帝踐祚。改元景德。吳中僧道原集禪門宗師心要語句三十卷進上。蒙　詔翰林學士楊億為序。是曰景德傳燈錄。　仁宗皇帝踐祚。改元天聖。駙馬都尉李遵勗亦集禪門宗師心要語句三十卷　進上。蒙御製序文。是曰天聖廣燈錄。皆　勅隨大藏。傳布天下。開悟機器者。數如河沙。然妙道雖不以言。須假言而顯於妙道也。自天聖至今。將八十年。未有集錄者。<span class='note-inline'>(臣)</span>今遇陛下踐祚改元。謹集禪門宗師心要語句三十卷。目為　建中靖國續燈錄。昧死上進。伏望　陛下特降　朝廷。依傳燈．廣燈錄例。　賜序文。下印經院。編入大藏目錄。隨藏流行。使佛燄祖燄光明而無盡。則　陛下聖祚國祚綿遠而何窮也。</p>
<p><span class='note-inline'>(臣)</span>甞思元豐五年。歲在壬戌。　朝廷無事。瑞應有感。海宇肅清。邊陲靜息。是時。　神宗皇帝宴然無為。　留神禪悅。建法雲禪宇。　詔圓通禪師法秀開闡宗風。招延禪眾。實　陛下誕　聖之年。若此興崇。良有以也。<span class='note-inline'>(臣)</span>今所以區區集斯語要。少贊　陛下金輪垂裳。　佛行仁慈之化。而報神宗皇帝創禪林莫大之　恩也。<span class='note-inline'>(臣)</span>竊原　國朝祖宗<span class='corr'>已</span>來。以　聖繼　聖。未甞不以佛祖妙道資以周孔仁義而化成天下也。所以聖人之事。必待　聖人而後可行。無上法印。今日正賴　陛下不忘佛囑。以永傳布。則<span class='note-inline'>(臣)</span>死生之大幸。天下禪門之大幸。所有建中靖國續燈錄三十卷．目錄三卷。隨書昧死上進。干黷　冕旒。<span class='note-inline'>(臣)</span>無任瞻　天望　聖。激切屏營之至。<span class='note-inline'>(臣)</span>惟白誠惶誠恐。昧死謹言。</p>
</div>
<div class='div-other'><a id='mulu1353' />
<p class='h2'>上皇帝劄子</p><p><span class='note-inline'>(臣)</span>今有法雲寺住持傳法佛國禪師惟白投書於臣。乞臣繳　進所集建中靖國續燈錄三十卷并上　皇帝書一封。<span class='note-inline'>(臣)</span>竊考惟白所集。其例甚著。其名甚美。其利甚博。其報尤深。例之著。引真宗踐祚改元而有景德傳燈錄。仁宗踐祚改元而有天聖廣燈錄。皆熙朝盛典。例之著也。名之美者。夫燈續則傳。燈續則廣。傳之與廣。具在續燈。相續無盡。名之美也。利之博者。凡四十八世。千七百餘人。使悟機器者。當數如河沙。天下受其賜。利之博也。報之深者。其大意卛以密嚴　睿筭。幽贊　皇圖。追報　先帝為本。潛心為　國。報之深也。</p>
<p><span class='note-inline'>(臣)</span>亦自念。元豐初年。寢被　先帝道德之澤。祈創禪林于　輦下。時歲在壬戌。適丁　上聖挺生之期。　先帝留神曲成。　賜法雲之名。有請皆　從。至於　詔選傳法名僧。來學者常逾數百。上資　寶祚。代不乏人。今惟白之住持。次當第三。而際會　風雲。翱翔　宮禁。獨陛猊座。三對龍顏。海潮之音。師子之吼。人天響震。佛祖光生。且謂知　恩報　恩。莫如佛法。佛法之要。其在祖燈。佛燄祖燈。既光明而無盡。則　帝齡國祚。將綿遠而何窮。欲報之心。大卛類此。</p>
<p><span class='note-inline'>(臣)</span>又恭覩　仁宗皇帝御製廣燈錄序有云。法雲滋蔭。又云。續千燈而罔窮。豈非先有所開。囑有所在。乃至以　神功而暢真諦。　真宗皇帝以稽古而繹宗風。神宗皇帝閱意最深。儲精益專。以大明而研性理。此蓋　國家以　聖繼　聖。兼資妙道。化成天下之遺則也。恭惟陞下。道自生知。　性由天縱。　聰文日益。　聖學淵深。孝述　祖宗。必留宸念。<span class='note-inline'>(臣)</span>儒術之暇。粗探禪詮。惟最上乘。乃第一義。不立文字。豈踐階梯。直拄箭鋒。旁加鞭影。投針非妙。掣電猶遲。道固無言。因言顯道。道既顯矣。悟之者多。</p>
<p>今惟白所集之文。蓋教外別傳之旨。近標契理之句。廣引發光之機。詳其筆削之公。審其論譔之密。包舉八十年之知識。緝熙千萬偈之因緣。苟非其人。孰能與此。何但有大功　闕典。誠為豈小補於　明時。其所集錄。并所　上書。臣今未敢便行繳　進。欲望　聖慈。特賜　宣取。恭願　陛下。時忘　萬機。游意法樂。暫垂　聖覧。如有　可釆。乞降朝廷。依傳燈錄等例。　賜序入藏。流布天下。取進止。</p>
<p style="margin-left:1em">七月十五日集慶軍節度觀察留後駙馬都尉臣張敦禮劄子。</p>
</div>
<div class='div-other'><a id='mulu1354' />
<p class='h2'>付受次第</p><p>七月十五日。通進司投　進劄子。當日蒙差閣子下楊太保日言傳　聖旨。就寺　宣取建中靖國續燈錄并上　皇帝書。佛國禪師望　闕跪　進。續蒙差閣子下黃太保勉傳聖旨。承受入內。上進　御前。至八月二十六日。蒙　聖恩差降中使閣子下李太保敏奉聖旨。就張敦禮宅。　詔法雲寺住持佛國禪師惟白。賜建中靖國續燈錄三十卷．目錄三卷。仍賜　御製御書序一軸。銷金複帕等。公主望關受賜。仍與闔寺大眾等。迎引入寺。就法堂供養奉安訖。即時陞座。舉揚般若。稱謝聖恩。祀嚴　　聖壽。尋具語續并　　謝恩表。附中使李太保賷入　內。進呈　是日佛國禪師陞堂語錄。　師登座。拈香云。佛祖相傳。經無量劫。龍天護祐。遂有今時。若也聖賢嗅著。品類聞知。三十四心斷結。五分法身頓圓。如今拈出。焚向鑪中。伏願皇帝陛下。道高堯舜。德邁羲軒。七十二峯聳為壽嶽。百千巨海流貫福河。次拈香云。伏願　中宮皇后．　皇太妃．　兩宮皇后．　皇太子．諸王天眷。懋肅宮闈。聲高啟頌。崇顯三寶。永贊萬機。便敷坐。　問　帝澤霶流　御製文。顯揚祖道賜禪門。續燈從此傳千古。師將何法報　皇恩。</p>
<p>師云。高提法印歸　皇化。大續真燈助　帝明。</p>
<p>僧曰。若然者。今佛一言光古佛。開發九州禪悅心也。</p>
<p>師云。祇將一滴曹溪水。四海為霖報我皇。</p>
<p>僧曰。可謂是字字燕金滿目。言言趙璧盈山。</p>
<p>師云。祇道得一半。</p>
<p>僧曰。遮一半請禪師道。</p>
<p>師云。龍章并鳳藻。玉畫與金鈎。</p>
<p>僧曰。箭鋒相拄禪家用。鞭影齊施又若何。</p>
<p>師云。　皇帝道了。</p>
<p>僧曰。恁麼則少室因茲增道價。法雲堂上轉光輝。</p>
<p>師云。知恩報恩。</p>
<p>問。承師有言。唯憑一滴曹溪水。四海為霖報我皇。祇如　帝恩<span class='corr'>已</span>降。祖道重彰。如何即是。</p>
<p>師云。三十年來。罕逢此問。</p>
<p>僧曰。過去燈明佛。本光瑞如此。</p>
<p>師云。龍出洞時雲片片。鳳栖梧處葉青青。</p>
<p>問。承　皇帝序云。直指性宗。單傳心印。可得於眉睫。可薦於言前。如何是直指性宗底句。</p>
<p>作家　君王方恁麼道。</p>
<p>僧曰。廓然全露真消息。恭覧　今朝御製文。</p>
<p>師云。一言妙契寰中旨。千古淳風特地清。</p>
<p>問。四海禪宗。今朝光顯。學人上來。請師舉唱。</p>
<p>師云。靜為天地本。動合聖賢心。</p>
<p>僧曰。雷音一剖乾坤肅。御筆纔揮萬象明。</p>
<p>師云。五雲生嶽頂。一氣鎮寰中。</p>
<p>僧曰。寒松露滴澄潭月。秋菊新開萬蘃香。</p>
<p>師云。知時別宜。</p>
<p>問　御書新降。　帝澤初霑。正當此時。請師說法。</p>
<p>師云。　聖文輕世寶。　宸筆帶天香。</p>
<p>僧曰。祖燄續時光燦燦。覺花開處葉重重。</p>
<p>師云。不妨道著。</p>
<p>問。清焚一炷玉鑪烟。上祝　吾皇壽萬千。佛燄祖燈從此盛。請師高唱太平年。</p>
<p>師云。禪林生瑞氣。梵剎起祥雲。</p>
<p>僧曰。祝　聖一句又作麼生。</p>
<p>師云。近聞南岳僧來說。融頂萬年松倍高。</p>
<p>師乃云。佛心量廓。明明洞照於十方。祖意淵沖。杳杳冥通於三際。少室而花開萬朵。鷲峰而燄列千燈。芬馥滿於寰區。光華徹於沙界。或調根而授法。或疏派以鑿源。聳榦垂枝。騰光潛耀。統歸於一致。分立於五宗。所以天台智者。指以一心。通乎三觀。蓮華談於一妙。薰風盡於九旬。文句交羅。法性澄湛。作兩朝之師表。為千古之規模。　賢首國師趣舉一毫。七處九會齊彰。剖折一塵。百門萬行備足。圓融具德相包容。啟頓初心。便成正覺。慈恩法主。寶劒垂袖。悟徹於一心。援筆臨文。疏成於百本。六釋義而廣明。三無性以澄辯。橐籥人天。笙簧宗教。　南山律師具三千威儀。持八萬細行。演十誦妙旨。唱五分律文。洞曉開遮。深明軌範。布三番之羯磨。作四果之初因。王臣瞻依。天人侍衛。達磨祖師單傳佛印。直指人心。自悟自明。自通自證。潛光資於實行。密旨契於宗風。十聖那知。三賢罔測。</p>
<p>若臨機而大用。固不拘於小慈。擡眸則青嶂千重。擬思則白雲萬頃。全體分付。覿面相呈。德山一棒。則血濺星飛。臨濟一喝。則風生霞散。雲門顧鑒。分明函蓋乾坤。雪嶺提撕。便見光輝日月。趙州栢翠。靈雲桃花。拂握龜毛。頭頭指示。杖橫兔角。物物全提。輪動般若神鋒。八萬寧靜。磨礱智慧寶劒。四海宴清。迥超心識之端。透出語言之表。由斯性海明珠。光光而滿目。形山大寶。涌涌而現前。放去全機。拈來受用。然雖如是。正當今日。如是話會。竊思佛法付授　國王。囑以威悳護持。使之流布沙界。</p>
<p>恭惟　皇帝陛下。聰明文思。為三千大千之尊。　睿哲英諆。作百億四洲之主。是真菩薩。現為　明君。故能頓悟佛心。頓明祖意。頓圓知見。頓徹性源。運大等慈。不忘授記。降　聖文於覺苑。灑　宸翰於禪河。　詔行續燈。助明　國祚。非謂釋門一時之幸。實為禪宗萬古之光。瞻望　天庭。不勝感荷。以此舉揚。上延　睿筭。伏願　皇帝陛下。智若日月燈佛。洞照大千。壽如山海慧王。永延長劫。</p>
<p>師復云。恭承　聖序云。箭鋒相拄。鞭影齊施。直指性宗。單傳心印。可得於眉睫。可薦於言前。諸禪德。若此消息出在威音王佛<span class='corr'>已</span>前。超過釋迦老子一著。明眼高人。同為　證明。伏惟珍重。</p>
</div>
<div class='div-other'><a id='mulu1355' />
<p class='h2'>恭發願文</p><p>越國大長公主妾．集慶軍節度觀察留後上柱國駙馬都尉臣張敦禮。偕發虔誠。嚴備<span class='corr'>己</span>俸。謹就杭州選工。鏤板摹印建中靖國續燈錄三十卷．目錄三卷。以御製序冠其首。以臣惟白上皇帝書．臣敦禮上　皇帝劄子并蒙恩付受節次錄附于後。流布天下。所集勝利。並為上贊　皇圖。祝嚴　聖壽。永永萬年。無窮無盡。法界有情。同霑般若正因。共獲金剛種智。</p>
<p style="margin-left:1em">建中靖國元年十月　天寧節日臣張敦禮恭題</p>
<p style="margin-left:3em">都勾當藏主沙門　靈肇</p>
<p style="margin-left:3em">同勾當住聖泉寺傳法沙門　紹登</p>
<p style="margin-left:3em">都勸首住持傳法沙門　普明</p>
<p style="margin-left:3em">前都勸首住持傳法惠空大師　沖真</p>
<p style="margin-left:3em">勸首應賢食方正能直言極諫科陳賜</p>
<p style="margin-left:3em">朝請大夫知福州軍州兼管內勸農事</p>
<p style="margin-left:4em">充福建路兵馬鈴轄柱國借　　紫</p>
<p style="margin-left:3em">請主參知政事元絳</p>
<p style="margin-left:3em">證會　靈應侯王</p>
</div></div>
</div><!-- end of div[@id='body'] -->
</body></html>