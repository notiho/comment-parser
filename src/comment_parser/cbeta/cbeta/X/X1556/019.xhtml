<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu787' />建中靖國續燈錄卷第十九　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu788' />
<p class='h2'>南嶽懷讓禪師第十四世</p>
<div class='div-other'><a id='mulu789' />
<p class='h3'>廬山東林興龍寺常總照覺禪師法嗣</p>
<div class='div-other'><a id='mulu790' />
<p class='h4'>洪州泐潭山寶峯禪院應乾禪師</p><p>姓彭氏。袁州萍鄉人也。受具之後。徧歷諸方。晚到照覺禪師法席。屢陳所見。覺未可之。乃示鳥窠吹毛因緣。初不曉解。一日。因事感激。豁然大悟。乃成頌云。</p>
<p>潦倒忘機是鳥窠。西湖湖上控煙蘿。</p>
<p>布毛吹去無多子。鐵眼銅睛不奈何。</p>
<p>覺乃可之。自此推為上首。道行大播。照覺受命東林。師繼法席。</p>
<p>開堂日。上首白槌罷。師直上覰。又直下覰。云。啞。好箇消息。其柰話墮了也。若有人知落處。寶峯出世事畢。其或未然。第二義中通箇消息。</p>
<p>問。一佛出世一花開。如何是一佛出世。</p>
<p>師云。分明看取。</p>
<p>僧曰。如何是一花開。</p>
<p>師云。何處不光輝。</p>
<p>僧曰。牧童歌嶺上。林下道人懽。</p>
<p>師云。禮拜著。</p>
<p>問。向上一路。千聖不傳。和尚從何而得。</p>
<p>師云。碧眼胡僧笑點頭。</p>
<p>僧曰。不從人得去也。</p>
<p>師云。具眼者道。</p>
<p>問。大義開田千萬頃。子孫從此得耕耡。香嚴五立卓錐地。鍬钁功勞甚處施。</p>
<p>師云。全承渠力。</p>
<p>僧曰。牧童撒手青霄外。水牯無繩得自由。</p>
<p>師云。拽脫儞鼻孔。擊碎儞髑髏。僧便喝。</p>
<p>師云。未有眼在。僧又喝。師便打。</p>
<p>問。十方薄伽梵。一路涅槃門。未審路頭在什麼處。</p>
<p>師云。蹈著石頭硬似鐵。</p>
<p>僧曰。還許學人進也無。</p>
<p>師云。點鏑依前落二三。</p>
<p>問。得旨忘言。歸家穩坐。未審到家一句作麼生道。</p>
<p>師云。閑看白雲生碧落。靜聽流水過青山。</p>
<p>僧曰。玉見火時光轉潤。蓮華在水葉長乾。</p>
<p>師云。更須高著眼。</p>
<p>問。孤貧赫赤。一物俱無。還識渠麼。</p>
<p>師云。不識。</p>
<p>僧曰。每日上來下去。為甚不識。</p>
<p>師云。渠無面目。</p>
<p>僧曰。與和尚同參去也。</p>
<p>師云。同參事怎生。</p>
<p>僧曰。學人到遮裏却不會。</p>
<p>師云。直須與麼。</p>
<p>問。佛身無為。不墮諸數。那箇是真佛。</p>
<p>師云。殺好一問。</p>
<p>僧曰。銅鐵之像且致。今日浴那箇佛。</p>
<p>師云。煑煠不爛。</p>
<p>問。金毛踞地。百獸潛蹤。學人上來。乞師指示。</p>
<p>師云。腦裂。</p>
<p>僧曰。學人未曉。</p>
<p>師云。猶自不知休。</p>
<p>僧曰。謝師指示。</p>
<p>師云。大眾笑儞。</p>
<p>問。春風[颱-台+弗][颱-台+弗]。春鳥關關。香嚴竹方翠。靈雲花未殘。正當恁麼時如何。</p>
<p>師云。千峯競秀。萬壑爭流。</p>
<p>僧曰。時節既彰。祖意教意如何顯異。</p>
<p>師云。基法師鼻孔。</p>
<p>僧曰。馬駒蹈殺天下人。居士吸盡西江水。</p>
<p>師云。須是具眼。</p>
<p>上堂云。寶峰左源。迥是一天。山長帶雪。路亘漫煙。黃石高峙。雲峯擁前。狸奴白牯。清水良田。遠車馬喧雜。任歲月推遷。信知本色住山人。所得幽棲息世緣。</p>
<p>上堂云。天上月圓。地下月半。吞兮吐兮。知君錯筭。昨夜清風落太虗。珠璣迸灑蒼崖面。霰雪交飛竟若為。少林從此露風規。咄。</p>
<p>上堂云。金風振野。古佛嘉猷。玉露垂珠。道人活計。溪邊漁父。盡唱無生。嶺上石人。時敲布鼓。殊不知月裏麒麟看北斗。楚王城畔水東流。住。住。是什麼。二三四。七八九。拈得鼻孔失却口。參。</p>
<p>師紹聖三年九月庚子示疾。沐浴淨髮。寫偈云。</p>
<p>鋒鋩點的休相許。目病空花徒指注。</p>
<p>六十三年浮世人。蹈翻海嶽重歸去。</p>
<p>言畢而逝。</p>
</div>
<div class='div-other'><a id='mulu791' />
<p class='h4'>廬山開先華藏禪院廣鑑禪師</p><p>諱行瑛。桂州永福縣人。姓毛氏。本州菩提寺受業。懷橘之年。投師出家。採李之年。<span class='corr'>策</span>試圓具。賦性明敏。學問精到。壯齒遊方。愈益超卓。所至法席。諮道有儀。心契閑師。燈續照覺。一住開先。十更年月。德風既振。緇素欽承。官保李侯特奏章服．師號。</p>
<p>開堂日。上首白槌罷。師顧視云。會麼。八臂那吒鑄鐵券。須彌頂上運金槌。若也不會。華藏世界久萃驪龍。幸遇風雷。何妨奮躍。</p>
<p>時有僧問。法筵大啟。使斾光臨。祖意西來。請師舉唱。</p>
<p>師云。擁扇仁風蘇萬物。隨車甘雨灑千山。</p>
<p>僧曰。瀑流生瑞氣。漱玉起清風。</p>
<p>師云。最好書為清浮國。更堪畫作太平圖。</p>
<p>問。香煙起處。大眾雲臻。向上宗乘。請師指示。</p>
<p>師云。南山雲。北山雨。</p>
<p>僧曰。一句無私。</p>
<p>師云。堪笑亭前紅莧菜。年年生葉不生花。</p>
<p>僧曰。煙雲出幽谷。日月耀乾坤。</p>
<p>師云。多遮兩句。</p>
<p>僧曰。和尚又作麼生。</p>
<p>師云。退身有分。</p>
<p>僧曰。何得龍頭蛇尾。</p>
<p>師云。饒人非弱。</p>
<p>問。如何是道。</p>
<p>師云。良田萬頃。</p>
<p>僧曰。不會。</p>
<p>師云。春不耕。秋無望。</p>
<p>問。如何是祖師西來意。</p>
<p>師云。君山點破洞庭心。</p>
<p>僧曰。意旨如何。</p>
<p>師云。白浪四邊繞。紅塵何處來。</p>
<p>問。少林面壁。意旨如何。</p>
<p>師云。入定。</p>
<p>僧曰。孤負古人。</p>
<p>師云。罕遇知音。</p>
<p>問。古鏡未磨時如何。</p>
<p>師云。古鏡。</p>
<p>僧曰。磨後如何。</p>
<p>師云。古鏡。</p>
<p>僧曰。謝師指示。</p>
<p>師云。三十年後。</p>
<p>問。法輪工<span class='corr'>已</span>畢。推轉意如何。</p>
<p>師云。活鱍鱍地。</p>
<p>僧曰。法不孤起。仗境方生。</p>
<p>師云。有意氣時添意氣。不風流處也風流。僧畫一圓相。</p>
<p>師云。爭柰諸聖眼何。</p>
<p>問。有人問我解何宗。拈起拂子劈口打。意旨如何。</p>
<p>師云。糊猻入布袋。鐵筯擊烏龜。</p>
<p>僧曰。不覩雲中鴈。爭知沙塞寒。</p>
<p>師云。千眼大悲觀不得。無言童子暗嗟噓。</p>
<p>僧曰。為什麼如此。</p>
<p>師云。<span class='corr'>秖</span>為如此。</p>
<p>師云。談玄說妙。譬如畫餅充飢。入聖超凡。大似飛蛾赴火。一向無事。敗種蕉芽。更若馳求。水中捉月。乃以拂子拂一拂。云。適來許多見解。拂却了也。作麼生是諸人透脫一句。良久。云。鐵牛不喫欄邊草。直上須彌頂上眠。擊禪床。下座。</p>
<p>上堂云。和風習習。白日遲遲。山花灼灼。磵草離離。紫鷰雙飛大野。黃鸎對語高枝。衲僧到此如凝滯。無限春光付與誰。咄。</p>
<p>上堂。喝一喝。云。三月春過強半。溪山雨散雲飛。庭花自開自落。梁燕雙飛雙歸。復云。木中有火。不鑽不出。砂中有金。不淘不得。心中有道。不學不悟。遊方行脚。喚作道人。還曾悟道麼。良久。云。白日莫空過。青春不再來。</p>
<p>上堂云。彎石鞏弓。架興化箭。運那羅延力。定爍迦羅眼。不射大雄虎。不射藥山鹿。不射雲巖師子。不射象骨獼猴。且道射箇什麼。良久。云。放過一著。</p>
<p>上堂云。水不洗水。金不博金。獨露一心。撥開萬象。大教幾張拭不淨故紙。從上古佛一隊多知解阿師。自茲截斷眾流。更不百城遊歷。還有與麼衲僧麼。良久。云。點即不到。</p>
<p>上堂云。有人說得一丈。一寸也行不得。有一人行得一丈。一寸也說不得。有一人說得行得。有一人說不得行不得。此四人中。華藏欲覓一人為師。明眼衲僧試請揀看。</p>
<p>上堂云。登山須到頂。入海須到底。學道須到佛祖道不得處。若不如是。盡是依草附木底精靈。喫野狐㖒唾底鬼子。華藏恁麼道。譬如良藥。然則苦口。且要治疾。阿㖿㖿。</p>
<p>上堂云。一鎚便成。猶為鈍鐵。千割不斷。豈是神鋒。良馬尚不待鞭影而行。上士又何假言詮而曉悟。靈龜<span class='corr'>已</span>涉周遮。問答一場狼藉。擊禪床一下。</p>
</div>
<div class='div-other'><a id='mulu792' />
<p class='h4'>廬山萬杉禪院紹慈禪師</p><p>俗姓趙氏。桂州人也。十八受具。十九遊方。參總禪師。因侍立次。問。世尊付金襴外。別傳何物。總舉起拂子。</p>
<p>師云。畢竟作麼生。總以拂子驀口打。師擬開口。總又打。師自此有省。遂奪拂子便禮拜。</p>
<p>總云。汝見何道理便禮拜。</p>
<p>師云。拂子屬某甲了。</p>
<p>總云。三十年老將。今日被小卒折倒。自此玄風大振。惟為東林上首。</p>
<p>開堂日。上首白槌罷。師顧視左右云。若向遮裏明得去。麗水一星金。流沙混不得。其或未然。向沙水不分處置將問來。</p>
<p>問。明主恩光重。賢侯惠澤深。既登師子座。願振海潮音。</p>
<p>師云。木馬<span class='corr'>已</span>嘶秋草露。鐵牛還吼暮山雲。</p>
<p>僧曰。恁麼則袖裏神鎚光燦爛。八方擊處響如雷。</p>
<p>師云。神鎚在什麼處。</p>
<p>僧舉拳云。分明在目前。</p>
<p>師云。秖恐不是玉。是玉也大奇。</p>
<p>問。然香祝　聖人皆委。擊鼓談玄意若何。</p>
<p>師云。一音纔剖露。萬法自齊彰。</p>
<p>僧曰。若然者。山河并大地。寶印在其中。</p>
<p>師云。打開戶牖通千界。百億毗盧處處分。</p>
<p>僧曰。箇中千聖眼。特地好乾坤。</p>
<p>師云。到頭通一路。始見本來人。</p>
<p>問。解接無根樹。能挑海底燈。意旨如何。</p>
<p>師云。特地光輝。</p>
<p>僧曰。兔角點開千聖眼。龜毛拂盡九衢塵。</p>
<p>師云。寒山拊掌。</p>
<p>僧曰。好手手中呈好手。紅心心裏射紅心。</p>
<p>師云。闍梨還接得也未。</p>
<p>僧曰。蓮社老師親得旨。人間天上盡蒙恩。</p>
<p>師云。蹉却話頭。</p>
<p>問。朱明方啟候。衲子又安居。未審九旬之內如何履踐。</p>
<p>師云。松筠有高節。</p>
<p>僧曰。恁麼則清音長不盡。洗却眼中塵。</p>
<p>師云。還因霜雪後。始見歲寒姿。</p>
<p>僧曰。靈苗有地人皆委。鐵眼無私莫點玄。</p>
<p>師云。須知向上路。不許夜行人。</p>
<p>僧曰。忽遇傾湫倒嶽底又作麼生。</p>
<p>師云。鞔空鐵網。誰敢出頭。</p>
<p>問。千聖共傳無底鉢。曹溪路上許誰同。如何是無底鉢。</p>
<p>師云。千人趒不出。</p>
<p>僧曰。萬里遊滄海。忻逢倒嶽波。</p>
<p>師云。不是弄潮人。</p>
<p>問。祖師心印。狀似鐵牛之機。正當恁麼時。印即是。不印即是。</p>
<p>師云。看取爐中鐵彈子。</p>
<p>僧曰。忽然打破又作麼生。</p>
<p>師云。須知痛痒。</p>
<p>僧曰。今日得遇和尚。</p>
<p>師云。語脉裡轉却。</p>
<p>上堂云。先行不到。若順彌立乎巨川。末後太過。猶猛士發乎狂矢。或高或下。未有準繩。以是還非。遭人點撿。且道如何得相應去。良久云。紅爐燄裡重添火。<span class='corr'>炟</span>赫金剛眼自開。咄。</p>
<p>上堂云。陽鳥啼春。觀音戶啟。清泉照月。毗盧界彰。鶴鳴峯頭。聲聲不別。散珠亭上。顆顆圓成。乍隱乍彰。不撥自轉。還有収得者麼。試呈似看。良久。云。可笑猨猴探水月。不知真箇有蟾蜍。下座。</p>
<p>上堂云。我祖別行最上機。縱橫生殺絕猜疑。雖然塞斷群狐路。返躑順還師子兒。眾中還有金毛<span class='corr'>炟</span>赫。牙爪生獰者麼。試出哮吼一聲看。良久。云。直饒有。也不免玉溪寨主撩鈎搭索。參。</p>
<p>上堂云。赤水之珠。清江之月。猨猴競探。徒爾迷蹤。罔象無心。超然自得。所謂視之有餘光。攬之不盈手。世沒無窮。去來無際。然雖如是。下坡不走。快便難逢。乃喝一喝。拍一拍。云。赤水之珠。清江之月。瓦解氷消。眾中還有英靈變豹者麼。出來救取一半。良久。云。可憐此意無人會。却使陶潛更皺眉。</p>
<p>上堂云。玉溪不會禪。<span class='corr'>秖</span>識諸方病。驀下霹靂散。轉殺也不定。</p>
<p>左丞蔡公卞讚師真。靈光頭頭顯現。獼猴亦背一面。若人欲識師真。打破鏡來相見。</p>
</div>
<div class='div-other'><a id='mulu793' />
<p class='h4'>東京褒親旌德禪院佛海禪師</p><p>諱有瑞。姓陳氏。興化軍仙遊縣人也。幼異塵俗。默坐終日。父母奇之。即許出家。依東京景德寺重全上人為師。比試圓具。首造黃龍南禪師法席。南曰。汝為人事來。為佛法來。</p>
<p>師云。為佛法來。</p>
<p>南云。若為佛法來。即今便分付。遂打一拂子。</p>
<p>師云。和尚也不得惱亂人。南即器之。</p>
<p>後依泐潭山總禪師。深悟玄奧。巾侍久之。眾推道首。初住安州太平。觀察李侯先奏章服。</p>
<p>哲宗皇帝五七入　內。賜大覺師名。百日入　內。又賜佛海禪號。</p>
<p>開堂日。問。不越百城之遠。肯飛一錫而來。寶座既登。竚聽法要。</p>
<p>師云。鳥窠吹起布毛心。</p>
<p>僧曰。謝師方便。</p>
<p>師云。從苗辨地。因語識人。</p>
<p>問。朝賢旌斾來筵上。師將何法報　君恩。</p>
<p>師云。玉磬乍敲金殿響。紫檀煙鎻玉樓春。</p>
<p>僧曰。帀地風生。</p>
<p>師云。特地使人觀。</p>
<p>僧提起坐具曰。爭柰遮箇何。</p>
<p>師云。指南為北。識得遮賊。</p>
<p>問。驗人端的處。下口便知音。<span class='corr'>秖</span>如維摩一默。以何為驗。</p>
<p>師云。不勞再勘。</p>
<p>僧曰。打麫還他州土麥。唱謌須是帝鄉人。</p>
<p>師云。同道者方知。</p>
<p>問。祥煙起處。杲日當空。一句無私。請師全道。</p>
<p>師云。拄杖橫穿日面佛。衲衣斜褡少林風。</p>
<p>僧曰。一言勘破威音佛。千聖須教立下風。</p>
<p>師云。玉殿光含千界月。</p>
<p>僧曰。黃金雖至寶。點著是空花。</p>
<p>師云。方便多門戶。心通一道歸。</p>
<p>師云。問得亦好。不問亦強。一問若不達。翻成戲論法。問若有旨。答亦隨機。為什麼。宗乘道著。千聖退步。寶杖敲時。三乘失轍。蓋為此事。似秦鏡當臺。千里邪心自怖。如鏌鎁在袖。百億魔軍膽碎。</p>
<p>直得大聖不說說。迦葉絕聞聞。大底祇要諸人回光返本。斂念收心。善惡都莫思量。自然得入。心體湛寂。妙用恒沙混同。直饒有人便於此承當得。又屬抱橋柱澡洗。及乎捨之。似萬里望鄉關。執之。墮在魔王境界。喚作迷時人逐法。悟後法隨人。蓋無私法要。千古同規。一句當機。唯人自鑒。到遮裡若會得。便見終始一如。古今齊致。至於趙州庭栢。清風長在。若不會得。便見雲門凳子。天地懸殊。</p>
<p>於是不得<span class='corr'>已</span>。便乃琉璃殿上日午打更。無影林間秋行春令。何也。妙體雖然無異。妙用蓋有多門。是故釋主能仁應迹迦維。弘悲沙界。神通妙力不可思議。所以蓋為群生。日用三昧而不覺。業識茫然而莫返。遂致前境紛紜。本源錯雜。繇是金僊久默斯要。於不二境作大佛事。入寂光土經營三界。道洽大千。化均百億。言滿法界。撈籠群生。敷玄籍以曉果因。垂天真以育情性。無何機有大小。乘分頓漸。故使資粮者。可以推微達著。尋端見緒。然後為散亂者。誡之以定慧。著諸樂者。示之以無常。樂小法者。導之以大方。計諸見者。諭之以無動。泥名相者。開不二門。此豈不以因言入道。藉教明真。一心既皎。萬德咸著。良為於此。末後却曰。如標月指。空拳喻實。</p>
<p>噫。如此興慈。大似有過無功。未如我金色頭陀隨身活計。瑠璃鉢盂傳來無底。任是千眼大士。莫窺其狀。達磨所有生涯。大庾嶺頭擲下。設有萬夫之勇。提之不動。後來風幡事起。捲簟義彰。佛手難藏。驢脚自露。</p>
<p>所以兒孫固不得<span class='corr'>已</span>。曲順人情。放一線路。便有紹續門風。聯輝祖燄。然後佩無我印。開不二門。致有向上金雞。銜米一粒。徧濟十方。真如廐內。良駒獨出。踏殺群魔。所以人人盡道。摩竭令嚴。承當者少。支那玄響。應之者稀。大眾。若據如斯見識。一何少哉。<span class='corr'>秖</span>如知滋味。識痛痒。豈無一二。聆至音。決勝負。寧無一箇半箇。且道能如此者。是什麼人。良久云。禪關<span class='corr'>已</span>得裴公達。祖意寧無謝守評。參。</p>
<p>上堂云。有佛世界。以一塵一毛而作佛事。令見一法者而具足一切法。故權為架閣。有佛化內。以忘言寂默為大佛事。使其學者離一切相。即名諸佛。故好與三下火抄。有佛土中。以黃花翠竹而為佛事。令覩相者見色即空。故且付與彌勒。有佛寶剎。以法空為座而示佛事。俾其行人不著佛求。故勘破了勾下。有佛道場。以四事供養而成佛事。使知足者斷異念。故可與下載。有佛妙域。以一切語言三昧作其佛事。令隨機入者不捨動靜。故為渠裝載。大眾。且道於中還有優劣也無。良久。云。到者須知是作家。參。</p>
</div>
<div class='div-other'><a id='mulu794' />
<p class='h4'>南嶽福嚴寺惟鳳禪師</p><p>問。如何是福嚴境。</p>
<p>師云。千里一堆青。</p>
<p>僧曰。如何是境中人。</p>
<p>師云。坐斷祝融峯。</p>
<p>師乃云。般若臺前聊舉目。周回八百里方圓。高低層級渾無縫。出自當時磨底甎。復云。靈源一派。亘古緜今。曾無間斷。所以朝宗有據。潤物無虧。精通者。善別波瀾。泛濫者。難窮彼岸。直饒窮得別得。了了無差。敢問諸人。還有衲僧巴鼻也無。若有。不免和泥合水。若無。不可斬頭覓活。向上一路。作者共知。其或未明。逢人但恁麼舉。</p>
</div>
<div class='div-other'><a id='mulu795' />
<p class='h4'>南嶽衡嶽寺道辨禪師</p><p>問。拈槌舉拂即且致。和尚如何為人。</p>
<p>師云。客來須接。</p>
<p>僧曰。便是為人處也。</p>
<p>師云。麤茶淡飯。僧禮拜。</p>
<p>師云。須知滋味始得。</p>
</div>
<div class='div-other'><a id='mulu796' />
<p class='h4'>廬山圓通可僊禪師</p><p>問。如何是佛。</p>
<p>師云。騎牛覓牛。</p>
<p>僧曰。爭柰學人不會。</p>
<p>師云。參取不會底。</p>
<p>問。如何是祖師西來意。</p>
<p>師云。寸釘牛力。</p>
<p>僧曰。向上更有事也無。</p>
<p>師云。有。</p>
<p>僧曰。如何則是。</p>
<p>師云。向下會取。</p>
<p>上堂。良久。云。恁麼散去。早是不著便。那堪長老皷兩片皮。搖三寸舌。說東道西。指南言北。轉勿交涉。何故如此。說則乾坤大地。該括微塵。収則纖芥無差。絲毫不露。苟或獨超象外。量等太虗。便乃終日說事。不為事所礙。古今三世。儼爾目前。曲直條然。是非有辨。便能和光同塵。隨邪逐惡。恁麼說話。也大無端。忽有箇傑出叢林<span class='corr'>炟</span>赫禪者。為眾竭力。出來掀倒禪牀。喝散大眾。將長老推向階下。也許他有些氣息。有麼。既無。老僧倒行此令。拄杖打禪牀。下座。</p>
</div>
<div class='div-other'><a id='mulu797' />
<p class='h4'>臨江軍慧力院可昌禪師</p><p>問。佛力法力即不問。如何是慧力。</p>
<p>師云。踏倒人我山。扶起菩提樹。</p>
<p>僧曰。菩提本無樹。向什麼處下手。</p>
<p>師云。無下手處。正好著力。</p>
<p>僧曰。今日得聞於未聞。</p>
<p>師云。莫把真金喚作鍮。</p>
<p>問。一念萬年。十方坐斷。學人特伸請益。</p>
<p>師云。先付德山。後與臨濟。</p>
<p>僧曰。悔伸一問。師便打。</p>
<p>問。祖意西來。請師舉唱。</p>
<p>師云。達磨當年無如是事。</p>
<p>僧曰。和尚莫教話墮。</p>
<p>師云。却被上人勘破。</p>
<p>僧曰。爭柰文彩<span class='corr'>已</span>彰。</p>
<p>師云。向儞道。</p>
<p>問。祖意教意。是同是別。</p>
<p>師云。一點水墨。兩處成龍。</p>
<p>僧曰。恁麼則寒潭浪靜蒼龍宿。玉葉婆娑彩鳳棲。</p>
<p>師云。先記摩騰。後思盧老。</p>
<p>問。摩竭正令。此日全提。如何是摩竭正令。</p>
<p>師云。喝散白雲。擊破虗空。</p>
<p>僧曰。恁麼則衝開法王陣。打破祖師關。</p>
<p>師云。更須著力。</p>
<p>僧曰。若然者。讓老馬駒初出廐。存師聖箭乍離絃。</p>
<p>師云。也不消得。</p>
<p>僧曰。酌然水灑不著。</p>
<p>師云。誰肯便回首。</p>
<p>師云。法王行處。草木生輝。大海騰波。須彌岌峇。玄機未發。祇恐眠雲不深。大用纔彰。便出白蓮社裏。所謂隨方作主。寧類守株。把住放行。自由自在。縱有連天瀑布。不來耳畔生喧。任他雙劒峯高。免向眼前為礙。時行則行。時止則止。動靜不失其時。其道光明大矣。大眾且道那箇是光明底事。良久。云。禾山打鼓聲猶在。自此廬陵米價低。以拂子擊禪牀。</p>
<p>上堂云。菩提無相。相覆大千。法性無言。言滿天下。所以觀音從聞得道。彌勒因見悟心。祖師門下有何境界。便得動止無疑。良久。云。國師不見客。侍者出山門。</p>
</div>
<div class='div-other'><a id='mulu798' />
<p class='h4'>廬陵禾山甘露志傳禪師</p><p>問。一等無絃琴。請師彈一曲。</p>
<p>師云。山僧耳聾。</p>
<p>僧曰。學人請益。</p>
<p>師云。去。</p>
<p>僧曰。慈悲何在。</p>
<p>師云。自有諸方眼。</p>
<p>問。禾山嘉境即不問。自牧庵前事若何。</p>
<p>師云。豈不曾避。</p>
<p>僧曰。恁麼則山連三峽秀。水出五峯前。</p>
<p>師云。隨流得妙。</p>
<p>問。師子窟中豈藏頭角。</p>
<p>師云。特地尖新。</p>
<p>僧曰。<span class='corr'>已</span>泄真機。</p>
<p>師云。傍觀者哂。</p>
<p>問。師唱誰家曲。宗風嗣阿誰。</p>
<p>師云。天上月輪非一二。水中光影任東西。</p>
<p>僧曰。子孫盡究生緣處。祖父元來不出門。</p>
<p>師云。何不過遮邊。</p>
<p>師云。牛頭沒。馬頭回。劒輪飛處絕纖埃。南北東西無異路。休言南嶽與天台。所以未離廬阜。祇見五峯勢嶮。三峽聲雄。自牧庵中。隨緣度日。便道涅槃城裏坐致太平。解脫坑中未可安身立命。乃到禾山。也見凌霄峯上。雲自卷舒。羅漢洞前。溪聲浩渺。三門佛殿。無異諸方。厨庫僧堂。仍皆舊轍。便好拗折拄杖。高挂鉢囊。與諸禪德跨露地白牛。遊壺中天地。物外山川。唱村田樂。且恁過時。假使諸佛出興於世。地搖六震。天雨四花。終不能管得。也不疑著渠。且道山僧有何長處便恁麼道。良久。云。白雲乍可來青嶂。明月那教下碧天。</p>
<p>上堂云　聖人出興。允膺嘉運。所以祥光燭地。紫霧盈庭。萬國歡呼。百靈叶慶。巍巍大寶。端拱無為。四海肅清。八紘奉化。堯年舜日。可樂太平。野老謳歌。昆蟲受賜。載天覆地。咸沐君恩。故我沙門仰遵佛勑。精持貝字。毗贊　宸嚴。祇如古人道。人人盡有一卷經。文須我英靈禪客。豹變衲僧。不落三科。非關吾故。若以報恩。無恩不及。若以利物。無物不利。若是尋文究墨之流。非唯不能報思。亦乃不能自利。然雖如是。畢竟是何義理。良久。云。石人拖梵夾。一字不成行。</p>
</div>
<div class='div-other'><a id='mulu799' />
<p class='h4'>黃州栢子山棲真院德嵩禪師</p><p>問。如何是顯露底法。</p>
<p>師云。高著眼。</p>
<p>僧曰。法不孤起。</p>
<p>師云。露柱上薦取。</p>
<p>僧曰。若不得流水。還應過別山。</p>
<p>師云。知心有幾人。</p>
<p>上堂云。天地一指。絕諍競之心。萬物一馬。無是非之論。由是魔羅潛迹。佛祖興隆。寒山拊掌欣欣。拾得呵呵大笑。大眾。二古聖笑箇什麼。良久。呵呵大笑云。曇花一朵再逢春。</p>
</div>
<div class='div-other'><a id='mulu800' />
<p class='h4'>廬山東林思度禪師</p><p>上堂云。東西不辨。南北不分。瓊樓玉殿。照耀乾坤。普賢作伴。文殊作賓。不徒打草。<span class='corr'>秖</span>要蛇驚。古聖尚乃如此。豈況今時衲僧。諸禪。諸禪。休要擬議著眼聽。聽什麼。雨來山色暗。雲出洞中明。若向遮裏會得。便是一切現成。參。</p>
</div>
<div class='div-other'><a id='mulu801' />
<p class='h4'>蘄州白雲山廣教德方禪師</p><p>問。和風乍扇。選佛場開。架起紅爐。要分玉石。</p>
<p>師云。且饒廣教。</p>
<p>僧曰。早是瑕生。</p>
<p>師云。雪峯道底。</p>
</div>
<div class='div-other'><a id='mulu802' />
<p class='h4'>泉州同安雙林道基禪師</p><p>問。覺花綻處。正遇明時。學人上來。請師速道。</p>
<p>師云。雲生嶺上。</p>
<p>僧曰。學人未曉。</p>
<p>師云。水出高源。</p>
<p>僧曰。嘉音<span class='corr'>已</span>播寰中去。一輪明月照同安。</p>
<p>師云。好事不出門。</p>
<p>問。欲明今日事。識取本來人。如何是本來人。</p>
<p>師云。乾坤収不得。歲月豈能遷。</p>
<p>僧曰。未審此人即今在什麼處。</p>
<p>師云。渠無國土。處處逢渠。</p>
</div>
<div class='div-other'><a id='mulu803' />
<p class='h4'>江州德安無相繼才禪師</p><p>問。欲離無垢丈室。將屆無相道場。兩種是無。如何是有。</p>
<p>師云。孤明宇宙。</p>
<p>僧曰。未審意旨如何。</p>
<p>師云。獨露乾坤。</p>
<p>上堂云。禪無私授。有相皆真。諸人還見無相寶塔吞却佛殿三門麼。良久。嗄。是何言歟。以拂子擊禪牀。下座。</p>
</div>
<div class='div-other'><a id='mulu804' />
<p class='h4'>東京襃親旌德禪院諭禪師</p><p>問。泥多佛大。水長船高。不犯清波。請師別道。</p>
<p>師云。靈龜<span class='corr'>已</span>透青霄。</p>
<p>僧曰。恁麼則不居本位。別透波瀾。</p>
<p>師云。四海盡為雨。</p>
<p>僧曰。踏破澄潭月。穿開碧落天。</p>
<p>師云。底事更由誰。</p>
<p>問。劫火洞然起。大千非究竟。所有作業人。如何安性命。</p>
<p>師云。佛手遮不得。人心似等閑。</p>
<p>僧曰。恁麼則脚手忙然。如落湯鼈。</p>
<p>師云。喚不回頭爭奈何。</p>
<p>僧曰。不唯一身塗炭。亦乃萬劫塵勞。</p>
<p>師云。自是時人不肯休。</p>
<p>僧曰。衲僧分上又作麼生。</p>
<p>師云。高揖釋迦。不拜彌勒。</p>
<p>上堂云。新羅打鼓。大宋上堂。庭前栢子問話。燈籠露柱著忙。香臺拄杖起作舞。臥病維摩猶在牀。遮老漢。我也識得儞病。休訝郎當。咄。</p>
<p>上堂云。駕鐵牛。耕巨海。探驪頷之珠。獲珊瑚之寶。枝枝撑月。光射斗牛。神鬼知貴而不知價。謂得之於心。應之於手。家榮國富。受用無窮。且道是誰。良久。云。將軍自有嘉聲在。</p>
</div>
<div class='div-other'><a id='mulu805' />
<p class='h4'>潭州鹿苑景深禪師</p><p>上堂云。和風初扇。柳眼分眉。嶽展如屏。山花似錦。簷頭鵲噪。鶴宿喬松。㵎水清冷。魚龍游泳。居林下者。足可歡娛。雖無絲管之音。亦有山家之態。諸仁者。且道畢竟作麼生。良久。云。一任流通。咄。</p>
</div>
<div class='div-other'><a id='mulu806' />
<p class='h4'>饒州妙果院法喜禪師</p><p>問。如何是佛。</p>
<p>師云。一字兩頭垂。</p>
<p>僧曰。學人未曉。</p>
<p>師云。丁字橫挑脚。</p>
<p>僧曰。如何是向上事。師云。萬里無片雲。</p>
<p>問。如何是祖師西來意。</p>
<p>師云。風清底際栢。</p>
<p>上堂。示眾云。休。休。得抽頭處且抽頭。莫。莫。底事難教閑處著。白日常催快活人。黃金難買神仙藥。參。</p>
<p>上堂云。執之失度。必入邪路。放之自然。體無去住。且道是什麼。良久。云。人平不語。水平不流。下座。</p>
</div>
<div class='div-other'><a id='mulu807' />
<p class='h4'>安州壽寧院成則禪師</p><p>問。西來密旨真消息。今日當筵願舉揚。</p>
<p>師云。牛頭沒。馬頭回。</p>
<p>僧曰。一句超三界。萬彚盡霑恩。</p>
<p>師云。赫日光中斗柄垂。</p>
<p>僧曰。一輪明月照。萬里遠山青。</p>
<p>師云。且得領話。</p>
<p>師云。二千年前公案。今日<span class='corr'>已</span>為重提。八萬四千法門。與渠一時畫斷。若向威音王<span class='corr'>已</span>前薦得。丈夫自有衝天志。七佛<span class='corr'>已</span>後明宗。幾箇男兒氣宇豪。若據祖師西來。真箇壓良為賤。而今到此。有理難伸。事不獲<span class='corr'>已</span>。<span class='corr'>秖</span>得土上如泥。隨風倒垛。把定放開。臨機生殺。若也把定。祖佛出來。性命不存。若也放開。便與諸人大家拍和。舉起胡家曲。共唱木人歌。清風明月生遙夜。玉笛關山吹薜蘿。迦葉作舞鍾馗拍。潮海齊生咂咂波。龍王怒劍誰敢顧。遏定鰕魚不敢過。</p>
</div>
<div class='div-other'><a id='mulu808' />
<p class='h4'>明州岳林崇福院圓明禪師</p><p>問。為　國開堂於此日。先將何法報　君恩。</p>
<p>師云。千山頂上一輪月。萬里江波徹底明。</p>
<p>僧曰。恁麼則群生皆舉目。箇箇謝無私。</p>
<p>師云。　吾皇自有千生化。何必勞君賀太平。</p>
<p>僧曰。若然者。堯舜清風萬古新。</p>
<p>師云。皇天無親。唯德是輔。</p>
<p>問。利人一句。請師速道。</p>
<p>師云。走馬入長安。報道太平年。</p>
<p>僧曰。此猶在金峯窠裏。和尚如何指南。</p>
<p>師云。鐵牛吼處千江月。木馬嘶時徧地春。</p>
<p>問。如何是不動尊。</p>
<p>師云。走馬趁不及。</p>
<p>僧曰。此猶是動底事。如何是不動底事。</p>
<p>師云。清風拂雲飛。白日不曾移。</p>
<p>上堂云。惠日騰空。輝光<span class='corr'>炟</span>赫。摩尼在掌。燦爛圓明。應現臨機。纖毫難隱。眾中莫有抝麒麟角。坐祖師頭者麼。出來相見。良久。云。若無。山僧今日縮却舌頭。</p>
</div>
<div class='div-other'><a id='mulu809' />
<p class='h4'>真州資福懷寶禪師</p><p>問。如何是向上事。</p>
<p>師云。問取向下事。</p>
<p>僧曰。向下事如何。</p>
<p>師云。隨語漢。</p>
<p>問。如何是佛。</p>
<p>師云。猶自不識。</p>
<p>僧曰。<span class='corr'>秖</span>遮便是。</p>
<p>師云。錯。</p>
<p>問。路逢猛獸時如何。</p>
<p>師云。似他逢儞。</p>
<p>問。孤峯獨宿時如何。</p>
<p>師云。高枕無憂。</p>
<p>上堂云。鴈呌長空氣象清。園林草木盡彫零。庭前唯有趙州栢。枝葉婆娑特地榮。大眾。遮栢樹子。在天則同天。處人則同人。在城郭與花柳渾居。在山林與煙雲作伴。<span class='corr'>秖</span>如在資福門中。又作麼生。良久。云。一朝權在手。看取令行時。下座。</p>
</div>
<div class='div-other'><a id='mulu810' />
<p class='h4'>洪州興化院以弼禪師</p><p>問。近離興龍。將屆歸宗。龍即不問。如何是珠。</p>
<p>師云。鸞溪劈箭急。</p>
<p>僧曰。莫便是珠否。</p>
<p>師云。曉夜響潺潺。</p>
<p>僧曰。不入洪波裏。爭見弄潮人。</p>
<p>師云。珠在什麼處。僧提起坐具。</p>
<p>師云。閑家具。</p>
</div>
<div class='div-other'><a id='mulu811' />
<p class='h4'>泉州清化院從璉禪師</p><p>問。知師久蘊囊中寶。今日當筵略借看。</p>
<p>師云。燕金趙璧。</p>
<p>僧曰。是何宗旨。</p>
<p>師云。賣金須遇買金人。</p>
<p>僧曰。恁麼則釋主瞬眸呈妙用。飲光微笑露真機。</p>
<p>師云。依俙越國。髣髴楊州。</p>
<p>上堂云。千峰積翠。萬壑含煙。㵎柳迎風。山花嘯日。可以陶情滌慮。可以送目遣懷。如是則高謝人寰。氣衝霄漢。真所謂臥雲深處。鼻孔遼天。名利不干壞。財帛不為念。恁麼過時。且道有佛法道理也無。良久。云。時挑野菜和根煑。旋斫生柴帶葉燒。</p>
</div>
<div class='div-other'><a id='mulu812' />
<p class='h4'>洪州西山龍泉<span class='corr'>夔</span>禪師</p><p>問。如何是向上事。</p>
<p>師云。須彌頂上擊金鍾。</p>
<p>僧曰。洪音一振。韻出青霄。</p>
<p>師云。作麼生聞。</p>
<p>僧曰。聲聲無欠少。不見打鍾人。</p>
<p>師云。大眾笑儞。</p>
<p>上堂。眾集定。師乃云。祇恁麼便散去。不妨要妙。雖然如是。早是無風起浪。釘橛空中。豈況牽枝引蔓。說妙談玄。正是金屑眼中翳。衣珠法上塵。且道拂塵出屑是什麼人。卓拄杖一下。</p>
</div>
<div class='div-other'><a id='mulu813' />
<p class='h4'>襄州西禪萬壽院智圓禪師</p><p>問。因緣遇會。試舞一場。</p>
<p>師云。賺却多少人。</p>
<p>僧曰。恁麼則龍吟隨處祥雲起也。</p>
<p>師云。見箇什麼。</p>
<p>僧曰。春色惹開群木秀。清風吹綻祖花新。</p>
<p>師云。大眾一時看。</p>
<p>師云。飲光門下。妙旨奚宣。毗耶杜辭。<span class='corr'>已</span>成多事。摩竭掩室。不令而行。西天四七高僧燈燈續燄。東土二三諸祖印印聯芳。自古及今。祖宗傳授。所以得於無得。證於無證。應無所住而住。了無所了而了。其有達者。便能方寸之池。流出無窮之寶。潤澤生靈。　皇恩佛恩一時報足。雖然如是。莫有報不得者麼。良久。云。粉骨碎身未足酬。一句了然超百億。喝一喝。</p>
</div>
<div class='div-other'><a id='mulu814' />
<p class='h4'>建州護國禪院康禪師</p><p>問。梵剎纔興。十方有分。學人還有分也無。</p>
<p>師云。誰敢道無。</p>
<p>僧曰。學人今日有賴。</p>
<p>師云。登門如掛褡。入室許燒香。</p>
<p>僧曰。功不浪施。</p>
<p>師云。事不厭細。</p>
<p>上堂云。護國門下。豹變英靈。握驪頷之明珠。秉金剛之寶劒。九旬禁足。三月安居。外息諸緣。內弘高見。所謂十方同聚會。箇箇學無為。此是選佛場。心空及第歸。敢問諸仁者。未審緣何道理。便乃心空及第歸。還有人道得麼。良久。云。化龍三級浪。震地一聲雷。</p>
</div>
<div class='div-other'><a id='mulu815' />
<p class='h4'>建州景福院惟潔禪師</p><p>師於紹聖丁丑正月二十七日請諸寺長老僧眾。遂上堂。有翠微長老問。四山相逼。和尚從什麼處去。</p>
<p>師云。渠儂得自由。</p>
<p>微云。竹密不妨流水過。山高豈礙白雲飛。</p>
<p>師云。刢利衲僧。</p>
<p>微云。畢竟事作麼生。師良久。微便喝。</p>
<p>師云。臨行之際。休更忉忉。復云。惟潔<span class='corr'>忝</span>住當山。首尾三年。若論住持。都無所補。其間好惡。口議紛紛。是亦何是。非亦何非。四十二年。一場妄想。近日<span class='corr'>已</span>來。風火相違。四大分散。大丈夫漢。有何顧惜。要行便行。伏惟珍重。言畢而逝。</p>
</div>
<div class='div-other'><a id='mulu816' />
<p class='h4'>南康軍兜率院志恩禪師</p><p>上堂云。落落魄魄。居村居郭。莽莾鹵鹵。何今何古。不重<span class='corr'>己</span>靈。休話佛祖。扭定釋迦鼻孔。揭却觀音耳朵。任他雪嶺輥毬。休管禾山打鼓。若是本色衲僧。終不守株待兔。參。</p>
</div>
<div class='div-other'><a id='mulu817' />
<p class='h4'>福州興福院康源禪師</p><p>問。如何是學人底事。</p>
<p>師云。自家驗取。</p>
<p>問。久負勿絃琴。請師彈一曲。師拍一下。</p>
<p>僧曰。還許學人和也無。</p>
<p>師云。不是知音者。徒勞話歲寒。</p>
<p>師云。山僧有一訣。尋常不漏泄。今日不囊藏。分明為君說。良久。云。寒時寒。熱時熱。</p>
</div>
<div class='div-other'><a id='mulu818' />
<p class='h4'>泉州崇福德徽禪師</p><p>問。如何是新年頭佛法。</p>
<p>師云。元正啟祚。萬物咸新。</p>
<p>僧曰。謝指示。</p>
<p>師云。老僧失利。</p>
<p>上堂云。煙飛澹澹。柳色依依。莫將庭柏作真機。若問靈雲不疑事。桃花滿樹正芳菲。</p>
</div>
<div class='div-other'><a id='mulu819' />
<p class='h4'>泉州開元寺真覺大師</p><p>諱志添。姓陳氏。本州人也。幼住庵巖。依師圓具。徧參祖席。尋訪東林總禪師之堂。一日。室中示吹布毛因緣。師於言下豁然開悟。乃呈頌曰。</p>
<p>老師曾把布毛吹。舉處分明第一機。</p>
<p>欲識箇中端的趣。嶺頭遙指白雲飛。</p>
<p>至元祐初。游於京師　徐國大王未契禪宗。聞師道風。一日。遣使召師入宮。小參。示眾云。毗盧遮那實性。與汝等諸人本性無別。從曠劫來。輪轉法界。於受生中。無本無末。無去無來。無性無相。無古無今。纖塵不立。毫髮難存。無正法而可分。何像末之為間。故知法界眾生無成無壞。等性本源是佛。然雖如是。若據衲僧門下。天地懸殊。何也。既有生而有滅。復有去而有來。正像末法既無差。性相照然而可覩。於其中間。無有成佛。無不成佛。於般若藏。無所間然。直饒三世諸佛．六大祖師．天下老和尚。神通過於鶖子。辯智勝於滿慈。到這裏也須結舌亡鋒。良久云。國令<span class='corr'>已</span>傳清宇宙。人人各賀太平年。</p>
<p>王續問。如何是佛法底事。</p>
<p>師云。見性即是。</p>
<p>王曰。如何得見性去。</p>
<p>師云。不離十二時中。行住坐臥皆是古佛道場　王遂悟玄旨。密契宗風。即命四禪入宮陞座。復求印可。飯千僧。閱大藏。以為慶讚。及奏　　太皇。賜磨衲袈裟。時遇　今上皇帝御寶題金鐶絛[金*匊]云。賜真覺道者。當來同成佛果。</p>
<p>復奏　佛印禪號。堅辭不受。諸宮屢賜紫衣。四十餘道迴奏諸方禪律　神宗皇帝上仙。於福寧殿賜真覺大師。</p>
</div></div>
<p class='juan'>建中靖國續燈錄卷第十九</p></div></div>
</div><!-- end of div[@id='body'] -->
</body></html>