<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu258' />建中靖國續燈錄卷第六　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">盧陵清原山行思禪師第十一世</p>

<div class='div-other'><a id='mulu259' />
<p class='h3'>洪州泐潭山寶峰院懷澄禪師法嗣</p>
<div class='div-other'><a id='mulu260' />
<p class='h4'>東京十方淨因禪院大覺禪師</p><p>諱懷璉。姓陳氏。漳州龍溪縣人也。誕生之夕。夢僧伽降室。因小字泗州。既有異兆。僉知祥應。齠齓出家。丱角圓頂。督志道學。寢食無廢。一日洗面。潑水于地。微有省發。即慕參尋。遠造泐潭澄禪師法席。投機印可。</p>
<p>次歷叢林。眾嚮道譽。年過不惑。名動　仁御。奉　詔住淨因禪院。三　宣內苑。對　聖敷揚。開悅　宸衷。賜號大覺。并製讚頌。須許賡詶。　天眷日深。頗若師友。其磨衲．金鉢．寶珠。皆　上旨批賜。晚以高年。乞身林下。　勑從所請。隨意住持。因止育王山。雲徒復湊。道合　聖心。名重當世。本朝宗匠。未如榮幸。</p>
<p>師皇祐二年十二月十九日。仁宗皇帝宣入後苑化成殿。令一依開堂時儀範。陞座說法。宣左街副僧錄慈雲大師清滿啟白。清滿謝　恩罷。乃曰。　帝苑春光。皇家啟會。萬乘既登於　舜殿。兩街獲奉於堯眉。爰當和育之辰。正是闡揚之日。宜談祖道。上副　宸衷。謹白。</p>
<p>師遂陞座。拈香祝　聖畢。敷坐。華嚴禪師白槌云。法筵龍象眾。當觀第一義。</p>
<p>師云。適來白槌。甚好消息。還有證據者麼。出來對聖人前試通吐看。</p>
<p>時有宣教大師問。滿目盡觀銀世界。未審普賢在什麼處。</p>
<p>師云。猶似對面不識。</p>
<p>僧曰。六牙白象空中立。　萬乘君王坐寶臺。</p>
<p>師云。帝網重重向此開。</p>
<p>師復云。古佛堂中。曾無異說。流通句內。誠有多談。得之。妙用無虧。失之。觸途成滯。所以溪山雲月。且處處以同風。水鳥樹林。亦頭頭而顯道。若於迦葉門下。直得堯風蕩蕩。舜日明明。野老謳謌。漁人鼓舞。當此時節。純樂無為。久瀆　聖聦。伏惟珍重。</p>
<p>問。諸佛出世。利濟群生。猊座師登。將何拯濟。</p>
<p>師云。山高海闊。</p>
<p>僧曰。花發無根樹。魚跳萬仞峰。</p>
<p>師云。新羅國裏。</p>
<p>僧曰。慈舟不棹清波上。劒峽徒勞放木鵝。</p>
<p>師曰。脫却衣裳臥荊棘。</p>
<p>僧曰。人將語試。</p>
<p>師云。慣得其便。僧拊掌。</p>
<p>師云。更[跳-兆+孛]跳。</p>
<p>問。艣棹不停時如何。</p>
<p>師云。清波箭急。</p>
<p>僧曰。恁麼則移舟諳水勢。舉棹別波瀾。</p>
<p>師云。濟水過新羅。</p>
<p>僧曰。古佛位中留不住。夜來依舊宿蘆花。</p>
<p>師云。兒童不識十字街。</p>
<p>問。聖君御頌親頒賜。和尚將何報此恩。</p>
<p>師云。兩手托地。</p>
<p>僧曰。恁麼則一人有慶。兆民賴之。</p>
<p>師云。半尋拄杖攪黃河。</p>
<p>問。坐斷毗盧頂。不稟釋迦文。猶未是學人行業。如何是學人行業。</p>
<p>師云。斫額望明月。僧以手便拂。</p>
<p>師曰。作什麼。僧忙然。</p>
<p>師云。賺却一船人。</p>
<p>師云。若論佛法兩字。是加增之辭。廉纖之說。諸人向遮裏承當得。盡是二頭三手。譬如金屑雖貴。眼中著一點不得。若是本分衲僧。纔聞舉著此事。便一擺擺斷。不受纖塵。獨脫自在。最為親的。然後便能在天同天。在人同人。在僧同僧。在俗同俗。在凡同凡。在聖同聖。一切處出沒自在。並拘檢佗不得。名邈佗不得。何也。為渠能建立一切法故。一切法要且不是渠。渠既無背面。第一不用妄與安排。但知十二時中。平常飲啄。快樂無憂。<span class='corr'>秖</span>此相期。更無別事。所以古人云。放曠長如癡兀人。佗家自有通人愛。</p>
<p>上堂云。文殊寶劒。得者為尊。乃拈拄杖云。淨因今日恁麼。直得千聖路絕。雖然如是。猶是矛楯相攻。不犯鋒鋩。如何運用。良久。云。野蒿自發空臨水。江鷰初歸不見人。參。</p>
<p>上堂云。太陽東昇。爍破大千之暗。諸人若向明中立。猶是影響相馳。若向暗中立。也是藏頭露影漢。到遮裏。作麼生吐露。良久云。逢人<span class='corr'>秖</span>可三分語。未可全拋一片心。參。</p>
<p>上堂云。世法裏面迷却多少人。佛法裏面醉却多少人。<span class='corr'>秖</span>如不迷不醉。是什麼人分上事。</p>
<p>上堂云。言鋒纔擊。義海交深。若要徑截一路。各請歸堂。</p>
<p>上堂云。應物現形。如水中月。遂拈起拄杖云。遮箇不是物。即今現形也。且道月在甚麼處。良久。云。長空有路還須透。潭底無蹤不用尋。擊香臺一下。</p>
<p>上堂云。白日東上。白日西落。急如投壺閃寥廓。神龍一舉透無邊。纖鱗猶向泥中躍。靈燄中。休湊泊。三歲孩童髽四角。參。</p>
<p>上堂。良久。舉起拳頭云。握拳則五嶽倒卓。展手則五指參差。有時把定佛祖關。有時托開千聖宅。今日遮裏相呈。且道作何使用。拍禪牀一下。云。向下文長。付在來日。</p>
</div>
<div class='div-other'><a id='mulu261' />
<p class='h4'>天台赤城山用良禪師</p><p>問。三門與自<span class='corr'>己</span>。是同是別。</p>
<p>師云。八兩移作半斤。</p>
<p>僧曰。恁麼則秋水泛漁舟。</p>
<p>師云。東家點燈。西家覓油。</p>
<p>僧曰。山高月上遲。</p>
<p>師云。道什麼。</p>
<p>僧曰。莫瞌睡。</p>
<p>師云。入水見長人。</p>
</div>
<div class='div-other'><a id='mulu262' />
<p class='h4'>臨江軍有文禪師</p><p>上堂云。建山寂寞。坐倚城郭。無味之談。七零八落。以拄杖敲香臺。下座。</p>
</div>
<div class='div-other'><a id='mulu263' />
<p class='h4'>福州雪峯象敦禪師</p><p>問。如何是佛。</p>
<p>師云。火照魚行。</p>
<p>僧曰。如何是法。</p>
<p>師云。唐人譯不出。</p>
<p>僧曰。佛法<span class='corr'>已</span>蒙師指示。未審畢竟又如何。</p>
<p>師云。臘月三十日。</p>
</div>
<div class='div-other'><a id='mulu264' />
<p class='h4'>杭州靈隱山雲知慈覺禪師</p><p>問。一佛出世。各坐一華。和尚出世。有何祥瑞。</p>
<p>師云。白雲橫谷口。</p>
<p>僧曰。光前絕後。</p>
<p>師云。錯。</p>
<p>僧曰。大眾證明。</p>
<p>師云。點。</p>
<p>問。如何是道。</p>
<p>師云。什麼道。</p>
<p>僧曰。大道。</p>
<p>師云。欲行千里。一步為初。</p>
<p>僧曰。如何是道中人。</p>
<p>師云。西天駐泊。此土都監。僧禮拜。</p>
<p>師云。吽。吽。</p>
<p>問。如何是佛。</p>
<p>師云。笻州九節杖。</p>
<p>僧曰。如何是向上事。</p>
<p>師云。向上即且致。佛話作麼生會。僧擬議。</p>
<p>師云。幾合放過。</p>
<p>上堂云。日月雲霞為天標。山川草木為地標。招賢納士為德標。閑居趣寂為道標。乃拈拄杖云。且道遮箇是什麼標。會麼。拈起則有文有彩。放下則糲糲磕磕。直得不拈不放。又作麼生。良久。云。扶過斷橋水。伴歸明月村。</p>
<p>上堂云。秋風起。庭梧墜。衲子紛紛看祥瑞。張三李四賣囂虗。拾得寒山爭賤貴。覿面相詶。更無難易。四衢道中。棚欄瓦市。畐塞虗空。普天帀地。任是臨濟赤肉團上。雪老南山鼈鼻。玄沙見虎。俱胝舉指。一時拈來。當面布施。更若擬議。千山萬水。復云。過。</p>
</div>
<div class='div-other'><a id='mulu265' />
<p class='h4'>明州金鵝山靖旻禪師</p><p>問。禪客相逢。合談何事。</p>
<p>師云。德山令行。</p>
<p>僧曰。早知今日事。悔不慎當初。</p>
<p>師云。人無遠慮。</p>
</div>
<div class='div-other'><a id='mulu266' />
<p class='h4'>雲居山守億禪師</p><p>上堂云。馬祖纔陞堂。雄峰便卷席。春風一陣來。滿地花狼藉。</p>
</div>
<div class='div-other'><a id='mulu267' />
<p class='h4'>婺州西塔殊禪師</p><p>問。知師<span class='corr'>已</span>受請。家風略借看。</p>
<p>師云。風搖寒木。</p>
<p>僧曰。恁麼則石上橫笻坐。茶餘看日低。</p>
<p>師云。葉落秋江。</p>
</div>
<div class='div-other'><a id='mulu268' />
<p class='h4'>婺州承天惟簡禪師</p><p>問。佛與眾生。是一是二。</p>
<p>師云。花開滿木紅。花落萬枝空。</p>
<p>僧曰。畢竟是一是二。</p>
<p>師云。唯餘一朵在。明日恐隨風。</p>
<p>問。如何是吹毛劒。</p>
<p>師云。星多不當月。</p>
<p>僧曰。用者如何。</p>
<p>師云。落。</p>
<p>僧云。落後如何。</p>
<p>師云。觀世音菩薩。</p>
<p>問。如何是和尚家風。</p>
<p>師云。理長即就。</p>
<p>僧曰。如何領會。</p>
<p>師云。繪雉不成鷄。</p>
<p>問。開口即失。閉口即喪。未審如何說。</p>
<p>師云。舌頭無骨。</p>
<p>僧曰。不會。</p>
<p>師云。對牛彈琴。</p>
<p>問。山河大地與自<span class='corr'>己</span>。同。別。</p>
<p>師云。灸病不得穴。</p>
<p>僧曰。畢竟是同是別。</p>
<p>師云。買帽相頭。</p>
<p>師云。夫遮那之境界。眾妙之玄門。知識說之而莫窮。善財酌之而不竭。文殊體之而寂寂。普賢證之以重重。若也隨其法性。如雲收碧漢。本無一物。若也隨其知用。似花開春谷。應用無邊。雖說徧恒沙。乃同遵一道。且問諸人。作麼生是一道。良久。云。白雲斷處見明月。黃葉落時聞擣衣。參。</p>
<p>上堂云。頭不戴天。足不履地。鼻不齅香。舌不了味。塞却咽喉。何處出氣。良久。云。寒來向火困來眠。誰言總別兼同異。參。</p>
<p>上堂云。莫離蓋纏。莫求佛祖。去此二途。以何依怙。江淹夢筆。天龍見虎。古老相傳。月不跨五。參。</p>
<p>上堂云。一刀兩段。埋沒宗風。師子飜身。拖泥帶水。直饒坐斷十方。不通凡聖。脚跟下好與二十拄杖。</p>
<p>上堂云。拈一放一。妙用縱橫。去解除玄。收凡破聖。若望本分草料。大似磨甎作鏡。衲僧家合作麼生。良久云。寔。</p>
<p>上堂云。順也是。逆也是。逆順交參真至理。若人於此擬休功。猶指化城為寶地。參。</p>
</div>
<div class='div-other'><a id='mulu269' />
<p class='h4'>杭州臨安九峰淨土鑒韶禪師</p><p>問。承聞和尚是泐潭嫡子。是否。</p>
<p>師云。是。</p>
<p>僧云。還記得當時得力句麼。</p>
<p>師云。記得。</p>
<p>僧曰。請舉看。</p>
<p>師云。左手握拳。右手把筆。</p>
<p>問。承師有言。君子可八。意旨如何。</p>
<p>師云。披衣入市去。剃髮上山來。</p>
<p>問。羚羊未挂角時如何。</p>
<p>師云。雄喚雌鳴。</p>
<p>僧曰。挂角後如何。</p>
<p>師云。一文兩箇。</p>
<p>僧曰。此莫是和尚見處也無。</p>
<p>師云。不用禮拜。</p>
<p>問。藥山不許看經。意旨如何。</p>
<p>師云。夜半點燈毬。</p>
<p>上堂云。山僧說禪。恰似蚝蜢吐油。揑著便出。若不揑著。一滴也無。何以故。<span class='corr'>秖</span>為不曾看讀得古今因緣。及預先排疊勝妙見知。等候陞堂。便磨脣縮觜。將粥飯氣熏炙諸人。凡有一問一答。蓋不得<span class='corr'>已</span>。豈獨山僧。看佗大通智勝如來。默坐十劫。無開口處。後因諸天梵天及十六王子再三勤請。方始說之。却不是秘惜。秖為不敢埋沒諸人。山僧既不埋沒諸人。不得道山僧會陞座。參。</p>
</div>
<div class='div-other'><a id='mulu270' />
<p class='h4'>洪州壽聖普誗禪師</p><p>問。朝蓋<span class='corr'>已</span>臨於法會。還有西來意也無。</p>
<p>師云。上士由山水。</p>
<p>問。說佛說法。殃及兒孫。演妙談玄。野狐群隊。離此二途。如何為人。</p>
<p>師云。一箇不得。兩箇又多。</p>
<p>僧曰。一葉落。天下秋。</p>
<p>師云。谷秀花鋪錦。</p>
<p>僧曰。不因舉棹。爭見漁人。</p>
<p>師云。將謂胡鬚赤。</p>
</div>
<div class='div-other'><a id='mulu271' />
<p class='h4'>筠州洞山永孚禪師</p><p>上堂云。棒頭挑日月。木馬夜嘶鳴。拈拄杖云。雲門大師來也。卓一下。云。炊砂作飯。看井作袴。</p>
</div>
<div class='div-other'><a id='mulu272' />
<p class='h4'>金陵廣慧遇新禪師</p><p>問。師是誰家嫡子。甚處兒孫。</p>
<p>師云。將謂是仙陀。</p>
<p>僧曰。親見泐潭來。</p>
<p>師云。更請問傍人。</p>
<p>問。如何是道者家風。</p>
<p>師云。看樓打樓。</p>
<p>僧曰。為什麼東行不見西行利。</p>
<p>師云。拈頭作尾。拈尾作頭。還我第三段來。僧禮拜。</p>
<p>師云。吽。吽。</p>
<p>問。佛未出世時如何。</p>
<p>師云。脚前脚後。</p>
<p>僧曰。出世後如何。</p>
<p>師云。恰似不齊。</p>
</div>
<div class='div-other'><a id='mulu273' />
<p class='h4'>令滔首座</p><p>參泐潭懷澄禪師。澄一日問。祖師西來。單傳心印。直指人心。見性成佛。子作麼生會。</p>
<p>滔云。某甲不會。</p>
<p>澄却問。子未出家時作箇什麼。</p>
<p>滔曰。牧牛。</p>
<p>澄曰。作麼生牧。</p>
<p>滔曰。早朝騎出去。晚後復騎歸。</p>
<p>澄曰。子大好不會。</p>
<p>滔於言下忽然大悟。遂成頌云。</p>
<p>放却牛繩便出家。剃除鬚髮著袈裟。</p>
<p>有人問我西來意。拄杖頭挑蘇哩囉。</p>
</div></div>
<div class='div-other'><a id='mulu274' />
<p class='h3'>筠州洞山自寶妙圓禪師法嗣</p>
<div class='div-other'><a id='mulu275' />
<p class='h4'>筠州洞山鑒遷禪師</p><p>問。如何是新<span class='corr'>豐</span>一曲。</p>
<p>師云。自歌自詠深雲裏。</p>
<p>僧曰。誰是知音。</p>
<p>師云。閑坐閑行古洞中。</p>
<p>問。王侯請而不去。和尚去時如何。</p>
<p>師云。官差不自由。</p>
<p>僧曰。終是涉廉纖。</p>
<p>師云。棒頭有眼。</p>
<p>僧曰。便請。</p>
<p>師云。慣釣長鯨。耻看跛氅。</p>
</div>
<div class='div-other'><a id='mulu276' />
<p class='h4'>筠州洞山清辯禪師</p><p>問。百丈得大機。黃蘗得大用。未審和尚得箇什麼。師便喝。僧亦喝。師便打。</p>
<p>僧曰。爭奈大眾眼何。便歸眾。師噓噓。</p>
</div></div>
<div class='div-other'><a id='mulu277' />
<p class='h3'>舒州海會通禪師法嗣</p>
<div class='div-other'><a id='mulu278' />
<p class='h4'>隨州水南太平興國文秀禪師</p><p>問。如何是祖師西來意。</p>
<p>師云。拄杖子。</p>
<p>問。如何是水南境。</p>
<p>師云。隨峯山色秀。遍地百花開。</p>
<p>僧曰。如何是境中人。</p>
<p>師云。迦葉擎拳。阿難合掌。</p>
</div></div>
<div class='div-other'><a id='mulu279' />
<p class='h3'>復州北塔思廣禪師法嗣</p>
<div class='div-other'><a id='mulu280' />
<p class='h4'>荊門軍當陽縣玉泉景德禪院承皓禪師</p><p>姓王氏。眉州丹稜人也。依大力院出家登具。遊方。參復州北塔廣禪師。發明心要。得大自在三昧。製赤犢鼻。書歷代祖師名而服之曰。唯有文殊．普賢猶較些子。且書於帶上。自是諸方曰皓布裩。</p>
<p>初住郢州大陽。師在谷隱。受大陽請。上堂云。山僧在谷隱十年。不曾飲谷隱一滴水。嚼谷隱一粒米。汝若不會來。大陽與汝說。攜拄杖下座。</p>
<p>僧入室次。狗子在室中。師叱一聲。狗子出去。師云。狗却會。爾不會。</p>
<p>問。如何是佛。</p>
<p>師云。截斷脚跟。</p>
<p>僧曰。如何是法。</p>
<p>師云。掀爾腦蓋。</p>
<p>師云。晷運推移。布裩赫赤。莫怪不洗。無來替換。下座。</p>
<p>上堂云。粥稀後坐。牀窄先臥。耳聵愛聲高。眼昏宜字大。珍重。</p>
<p>師於元祐六年十二月二十八日示寂。門人圍遶。師笑曰。吾年八十一。老死舁屍出。兒郎齊著力。一年三百六十日。言畢而逝。</p>
</div></div>
<div class='div-other'><a id='mulu281' />
<p class='h3'>蘇州翠峯慧顒禪師法嗣</p>
<div class='div-other'><a id='mulu282' />
<p class='h4'>杭州廣果擇能禪師</p><p>問。師是誰家嫡子。甚處兒孫。</p>
<p>師云。適來拈香了也。</p>
<p>僧曰。恁麼則親見翠峯來。</p>
<p>師云。相悉人難得。</p>
</div></div>
<div class='div-other'><a id='mulu283' />
<p class='h3'>蘄州四祖山端禪師法嗣</p>
<div class='div-other'><a id='mulu284' />
<p class='h4'>福州廣明常委禪師</p><p>問。知師久蘊囊中寶。今日當場略借看。</p>
<p>師云。看。</p>
<p>僧曰。恁麼則謝師指示。</p>
<p>師云。等閑垂一釣。容易上鈎來。</p>
</div></div>
<div class='div-other'><a id='mulu285' />
<p class='h3'>潭州雲蓋山志顒禪師法嗣</p>
<div class='div-other'><a id='mulu286' />
<p class='h4'>雲居山文慶海印禪師</p><p>問。雲門一曲師親唱。北斗藏身事若何。</p>
<p>師云。險。</p>
<p>僧曰。學人未曉。請師再指。</p>
<p>師云。仰面看青天。</p>
<p>問。如何是祖師西來意。</p>
<p>師云。少林一隻履。</p>
<p>問。如何是函蓋乾坤句。</p>
<p>師云。合。</p>
<p>僧曰。如何是隨波逐浪句。</p>
<p>師云。闊。</p>
<p>僧曰。如何是截斷眾流句。</p>
<p>師云。窄。</p>
<p>問。佛意祖意即不問。如何是和尚家風。</p>
<p>師云。上拄天。下拄地。</p>
<p>僧曰。莫<span class='corr'>秖</span>遮便是麼。</p>
<p>師云。錯。</p>
<p>上堂云。隨波逐浪。舉世皆是知音。截斷眾流。天下罕逢作者。遂拈拄杖。擊香臺一下。云。大眾還會麼。若向遮裏透得。石壁山河不相隔礙。十方剎土廓爾皆通。舉目則覰破三十三天。颯然粉碎。動步則踏飜金剛水際。涓滴不留。向葛藤窠裏橫身。且無繫絆。於荊棘林中擺手。不挂鋒鋩。叱起<span class='corr'>陝</span>府鐵牛。耕破坤維大地。喚取嘉州大像。把住日月星辰。輥轉太虗。橫鋪世界。以東為西。將南作北。釋迦性命尚自不存。祖師眼睛那堪更用。如今忽有箇衲僧出來。驀口一摑。掀倒禪牀。儞道雲居還肯佗也無。肯與不肯。一切分付德山．臨濟。遂喝一喝。以拄杖卓一下。</p>
<p>上堂云。道本無為。法非延促。一念萬年。千古在目。月白風恬。山青水淥。法法現前。頭頭具足。祖意教意。非直非曲。要識廬陵米價。會取山前麥熟。以拂子擊禪牀。下座。</p>
<p>上堂云。馬師即心即佛。大似埋樁釘橛。牛頭橫說竪說。宛如枝上生節。欲識佛祖性義。會取春寒秋熱。拍繩牀。下座。</p>
</div></div>
<div class='div-other'><a id='mulu287' />
<p class='h3'>明州上方齊岳禪師法嗣</p>
<div class='div-other'><a id='mulu288' />
<p class='h4'>越州東山國慶順宗禪師</p><p>問。師唱誰家曲。宗風嗣阿誰。</p>
<p>師云。一人傳虗。萬人傳實。</p>
<p>僧曰。恁麼則大梅嫡子也。</p>
<p>師云。重言不當吃。</p>
<p>師云。心生則種種法生。心滅則種種法滅。拈起拄杖云。此箇是法。那箇是滅底心。若人道得。許儞頂門上具眼。其或不然。雲暗不知天早晚。雪深難辨路高低。參。</p>
</div></div>
<div class='div-other'><a id='mulu289' />
<p class='h3'>潤州金山瑞新禪師法嗣</p>
<div class='div-other'><a id='mulu290' />
<p class='h4'>湖州天聖楚祥禪師</p><p>問。芙蓉堂上。<span class='corr'>已</span>焚海岸之香。師子座前。願聽胡家之曲。</p>
<p>師云。風來金殿冷。</p>
<p>僧曰。今日得聞於未聞。</p>
<p>師云。雪覆玉堦寒。</p>
<p>僧曰。恁麼則淵明空負勿絃琴。宋玉徒勞誇白雪。</p>
<p>師云。休言千歲竹。將比萬年松。</p>
<p>師云。天地為槖籥。動而有應。故春則和融。夏則煩熱。秋則微凉。冬則凝結。以至群類人倫。各徇其性。蓋一氣之所致。然雖如此。賢者太賢愚者愚。</p>
</div>
<div class='div-other'><a id='mulu291' />
<p class='h4'>溫州極樂用基禪師</p><p>問。如何是太平境。</p>
<p>師云。幾竿翠竹侵雲漢。一派清流入慎江。</p>
<p>僧曰。如何是境中人。</p>
<p>師云。左眼半斤。右眼八兩。</p>
</div>
<div class='div-other'><a id='mulu292' />
<p class='h4'>湖州天聖守道禪師</p><p>問。騎虎頭。把虎尾。中間事作麼生。</p>
<p>師云。喫棒。</p>
<p>僧曰。三十年後有人舉著在。</p>
<p>師云。鈍致殺人。</p>
<p>師云。日月繞須彌。人間分晝夜。南閻浮提人<span class='corr'>秖</span>被明暗色空留礙。且道不落明暗一句作麼生道。良久。云。柳色黃金嫰。棃花白雪香。參。</p>
</div></div>
<div class='div-other'><a id='mulu293' />
<p class='h3'>衡州北禪智賢禪師法嗣</p>
<div class='div-other'><a id='mulu294' />
<p class='h4'>潭州興化崇辯禪師</p><p>諱紹銑。泉州人也。生有奇相。遂捨出家。受具。遊方。徧趨禪室。罷歷江表。遠入湘川。參北禪賢禪師。深蒙印決。一住興化。四十餘年。提唱祖道。建立佛事。海量包納。大度規模。福慧兼濟。近世希有。大丞相章公惇。昔安撫荊湖。見師器重。特奏　神宗皇帝。賜椹服．師名及隨身度牒。其旌異如此。</p>
<p>問。如何是瀟湘境。</p>
<p>師云。會春園裏遊春會。明月池邊玩月明。</p>
<p>僧曰。如何是境中人。</p>
<p>師云。錦袍公子猶嫌冷。更有樵夫跣足行。</p>
<p>僧曰。人境<span class='corr'>已</span>蒙師指示。向上宗乘事若何。</p>
<p>師云。勸君不用鐫頑石。路上行人口似碑。</p>
<p>師拈拄杖云。一大藏教。是拭不淨故紙。超佛越祖之談。是誑諕閭閻漢。若論衲僧門下。一點也用不得。作麼生是衲僧門下事。良久云。多虗不如少實。擊香臺一下。</p>
</div>
<div class='div-other'><a id='mulu295' />
<p class='h4'>江州法昌倚遇禪師</p><p>黃龍南禪師經過。師上堂。拈拄杖示眾云。若向遮裏會去。是頭上安頭。若也不會。又是斬頭覓活。汝等諸人且作麼生承當。雖然如是。法昌今日恁麼舉唱。也是看人祇揖。覰馬提鞭。本分宗匠面前。是何言歟。且道本分宗匠具何高見。良久。云。雲開山色秀。雨過㵎流清。</p>
</div></div>
<div class='div-other'><a id='mulu296' />
<p class='h3'>廬山開先善暹禪師法嗣</p>
<div class='div-other'><a id='mulu297' />
<p class='h4'>雲居山佛印禪師</p><p>諱了元。姓林氏。饒州浮梁人也。至道壬申六月六日誕生。祥光上燭。鬚髮爪齒。宛然具體。風骨爽拔。孩孺異常。發言成章。語合經史。閭里先生稱曰神童。年將頂角。愽覧典墳。卷不再舒。洞明今古。才思俊邁。風韻飄然。志慕空宗。投師出家。試經圓具。感悟夙習。</p>
<p>即徧參尋。遠造廬山開先暹禪師法席。投機印可。叢林拔萃。出為宗匠。三十餘年。九坐道場。四眾傾向。搢紳碩儒咸欽道望。名動朝野　神宗皇帝宣賜高麗磨衲．金鉢。以旌師德。</p>
<p>元符元年元正七日。寫偈坐滅本山。餘如知院大尉蔣公之奇塔記。</p>
<p>問。祖意教意即不問。靈山微笑意如何。</p>
<p>師云。知時別宜。</p>
<p>僧曰。恁麼則國清才子貴。家富小兒嬌。</p>
<p>師云。因逢桃李樹。憶著故園春。</p>
<p>僧曰。不因漁父引。爭得見波濤。</p>
<p>師云。且莫錯會。</p>
<p>問。如何是諸佛說不到底法。</p>
<p>師云。蟻子解尋腥處走。蒼蠅偏向臰邊飛。</p>
<p>僧曰。學人未曉。請師再指。</p>
<p>師云。九萬里鵬從海出。一千年鶴遼天歸。</p>
<p>問。如何是佛。</p>
<p>師云。木頭雕不就。</p>
<p>僧曰。恁麼則皆是虗妄也。</p>
<p>師云。梵音深遠。令人樂聞。</p>
<p>問。如何是城裏佛。</p>
<p>師云。倚門倚戶。</p>
<p>僧曰。如何是村裏佛。</p>
<p>師云。食麻食麥。</p>
<p>僧曰。如何是山裏佛。</p>
<p>師云。依草附木。</p>
<p>問。如何是祖師的的意。</p>
<p>師云。不出此問。</p>
<p>問。如何是不方不圓底句。</p>
<p>師云。上不到天。下不到地。</p>
<p>僧曰。如何是句中玄。</p>
<p>師云。村人弄駱駝。</p>
<p>僧曰。如何是意中玄。</p>
<p>師云。唯佛與佛乃能知之。</p>
<p>僧曰。如何是用中玄。師便打。</p>
<p>問。達磨九年面壁。意旨如何。</p>
<p>師云。閉口深藏舌。</p>
<p>僧曰。學人未曉。</p>
<p>師云。一言<span class='corr'>已</span>出。駟馬難追。</p>
<p>無畏居士問師借楞伽經。師云。經涉文字。不如一棒一喝便了去好。</p>
<p>士云。雖然棒喝。猶是第二月。</p>
<p>師云。今日遭人點檢。</p>
<p>問。大修行人還入地獄也無。</p>
<p>師云。在裏許。</p>
<p>僧曰。大作業人還上天堂也無。</p>
<p>師云。鰕跳不出斗。</p>
<p>僧曰。恁麼則鑊湯爐炭吹教滅。劒樹刀山喝使摧。</p>
<p>師云。自作自受。</p>
<p>師云。適來禪客出眾禮拜。各以無量珍寶布施大眾。又於面門上放大光明。照耀乾坤。令諸人普得相見。於此明得。可謂十方諸佛各坐其前。常為勞生演說大法。豈假山僧重重注破。如或未然。不免橫身徇物。乃按拄杖云。萬般草木根苗異。一得春風盡放花。</p>
<p>上堂云。徧十方。周法界。無相光中常自在。更無絲髮可商量。彌勒文殊閑買賣。釋迦慳。迦葉富。黃金白玉如泥土。善財不識樓閣門。忽拈拄杖云。撞著燈籠兼露柱。擊禪牀。下座。</p>
<p>上堂云。人間寒食。洞裏花開。遊蜂與胡蝶爭飛。鷰子共黃鸝對語。玄沙老漢却道深談實相。善說法要。好熱杜撰。雲居則不然。一翳在目。空花亂墜。久立。</p>
<p>上堂云。時當孟夏。節屆朱明。山花結子似垂珠。巖樹成陰張翠幄。鸎狂陌上。斷送殘春。鷰語梁間。留連過客。是田父移苗之日。乃禪流禁足之辰。休將拄杖向肩挑。盡把鉢囊高挂起。而況閻浮路上。須知生死劫長。天宮快樂易輪迴。地獄煎熬多苦楚。筭來萬事。<span class='corr'>秖</span>在寸心。今日與諸人一時休歇。作麼生是上座休歇處。良久。云。雲滿諸峯雨未収。牧童吹笛倒騎牛。曲中便是昇平樂。世上千般逐水流。</p>
<p>上堂云。江湖本靜。因風而波浪俄生。日月長存。觸霧而光明遂昧。諸人欲得風恬水湛。霧卷天空。各請歸堂。不用久立。</p>
<p>上堂云。寒。寒。風撼竹聲乾。水凍魚行澁。林疎鳥宿難。早是嚴霜威重。那堪行客衣單。休思紫陌山千朵。且擁紅爐火一攢。放下茱萸空中竹橛。倒却迦葉門前剎竿。直下更云不會。筭來也大無端。參。</p>
</div>
<div class='div-other'><a id='mulu298' />
<p class='h4'>東京大相國寺智海正覺禪師</p><p>諱本逸。姓彭氏。福州人也。九歲出家。遇普度不受。後比試為僧。</p>
<p>志慕游方。即造開先暹禪師法席。入室。暹舉達磨傳法偈。因而開悟。初住饒州薦福。雲徒臻集　神宗皇帝詔住智海。賜號正覺。朝中搢紳益欽道望。</p>
<p>開堂日。神宗皇帝遣　中使降香。師謝　恩畢。登座拈香。祝延　聖壽罷。乃敷坐。淨因淨照禪師白槌竟。師普視大眾云。龍樓與鳳闕巍峨。瑞氣同祥雲靉靆。於是觀得十方佛土不行而至。百千三昧無作而成。苟不然也。有疑請問。</p>
<p>問。慧林纔盛。帀地垂陰。智海既通。將何接引。</p>
<p>師云。言猶在耳。</p>
<p>僧曰。爭奈學人未曉。</p>
<p>師云。不妨刢利。</p>
<p>問。入門問諱即且致。入國觀光事若何。</p>
<p>師云。一逢　天子聖。總是太平年。</p>
<p>僧曰。太平後如何。</p>
<p>師云。梯山航海。納壁獻琛。</p>
<p>僧曰。皇風蕩蕩。帝道平平。</p>
<p>師云。老僧不如上座。</p>
<p>問。三千里外蒙　丹詔。未審將何報　國恩。</p>
<p>師云。作驢作馬。</p>
<p>僧曰。粉骨碎身未足酬。一句了然超百億。</p>
<p>師云。牽犂拽杷。</p>
<p>僧曰。石人嶺上呵呵笑。木女谿邊屢點頭。</p>
<p>師云。不知是不是。若是也大奇。</p>
<p>師云。諸菩薩子。欲識佛性義。當觀時節因緣。何也。和風習習。揭開細柳之眉。春日遲遲。烘囀黃鸝之舌。庭花似錦。汀草如茵。蝶舞蜂吟。漁歌樵唱。鐘梵與管絃合雜。儒流同釋子相參。古今一致。左右逢原。如是則窺一塵而十方俱現。聆一音而沙界齊聞。談玄演妙而靡異凡倫。千變萬化而不離真際。頭頭有據。物物無私。不假躊躇。炳然自著。直饒於斯見得倜儻分明。如晝見日。若向衲僧門下。天地懸殊。所以道。不要三乘要祖宗。三乘不要為君通。君今要出三乘學。後夜猨啼在眾峯。臣僧奉　勅開堂。舉揚宗旨。伏願　皇帝陛下位齊北極。壽比南山。邦歌有道之君。民賀無私之化。久立眾慈。伏惟珍重。</p>
<p>問。如何是佛。</p>
<p>師云。東涌西沒。</p>
<p>僧曰。如何是道。</p>
<p>師云。七顛八倒。</p>
<p>僧曰。如何是法。</p>
<p>師云。儞問我答。</p>
<p>僧曰。如何是禪。</p>
<p>師云。不方不圓。</p>
<p>僧曰。便恁麼會時如何。</p>
<p>師云。刢利人難得。</p>
<p>問。祖意西來。如何舉唱。</p>
<p>師云。風吹黃葉落。片片覆庭莎。</p>
<p>僧曰。竹密不妨流水過。山高豈礙白雲飛。</p>
<p>師云。反蟻難尋穴。歸禽易見窠。</p>
<p>僧曰。便恁麼會時如何。</p>
<p>師云。鷂子過新羅。</p>
<p>問。十方同聚會。箇箇學無為。如何是無為。</p>
<p>師云。飢嗔飽喜。</p>
<p>僧曰。遮箇是有為。</p>
<p>師云。山僧年邁。</p>
<p>僧曰。也有些子。</p>
<p>師云。喏。喏。</p>
<p>問。如何是佛法大意。</p>
<p>師云。鹿野苑中談四諦。</p>
<p>僧曰。未審意旨如何。</p>
<p>師云。末頭先度五俱輪。</p>
<p>問。古鏡未磨時如何。</p>
<p>師云。青青河畔草。</p>
<p>僧曰。磨後如何。</p>
<p>師云。鬱鬱園中柳。</p>
<p>僧曰。磨與未磨。是同是別。</p>
<p>師云。同別且致。還我鏡來。僧擬議。師便喝。</p>
<p>師云。開口是。合口是。眼下無妨更著鼻。開口錯。合口錯。眼與鼻孔都拈却。佛也打。祖也打。真人面前不說假。佛也安。祖也安。衲僧肚皮似海寬。此乃一出一入。半合半開。是山僧尋常用底。敢問諸禪德。剎竿因甚頭指天。力士何故揎起拳。良久云。參上堂云。我有遮一著。人人口裏嚼。嚼得破者。速須吐却。嚼不破者。翻成毒藥。乃召。諸禪德。作甚滋味。試請道看。良久。云。醫王不是無方義。千里酥香象不回。</p>
<p>上堂云。春雨微微。繼日以時。庭花欲發未發。原草將披未披。嶺上泥牛頻吼。林間木馬長嘶。堪笑老盧無志氣。貪佗衣鉢夜奔馳。自從龍朔星霜後。殃及兒孫知不知。喝一喝。下座。</p>
<p>上堂云。翻手為文。覆手為武。且執單刀。堦墀伏事。不翻不覆。文武雙全。坐籌帷幄之間。決勝千里之外。無明羅剎活捉生擒。生死魔軍冰消瓦解。直得　皇風蕩蕩。　帝道平平。統三界以為家。作四生之恃怙。正當此時。且道功歸何處。良久云。大勳不立賞。柴扉草自深。</p>
<p>上堂。拈拄杖云。遮拄杖。在天也。與日月並明。在地也。與山河同固。在王侯也。以代蒲鞭。在百姓也。防身禦惡。在衲僧也。晝橫肩上。度水穿雲。夜宿旅亭。撑門拄戶。且道在山僧手裏用作何為。要會麼。有時放步東湖上。與僧遙指遠山青。擊繩牀。下座。</p>
</div>
<div class='div-other'><a id='mulu299' />
<p class='h4'>廬山萬杉善爽禪師</p><p>問。如何是萬杉境。</p>
<p>師云。萬株杉下千尋竹。</p>
<p>僧曰。如何是境中人。</p>
<p>師云。老僧叉手對闍棃。</p>
<p>問。佛法大意。請師指示。</p>
<p>師云。崑崙頭戴華山尖。</p>
<p>師云。古即今。今即古。家家窻下有諸祖。文殊示現滿山川。自是時人不能悟。大眾。且道悟箇什麼。咄。</p>
<p>晚參。侍者度拂子與師。師云。百丈昔因拈起悟。始覺蒸餬是麫做。禪人到此莫商量。向道僧堂對厨庫。復云。經有經師。論有論師。律有律師。教老僧說箇什麼。良久。云。春因歸堂打睡。</p>
</div>
<div class='div-other'><a id='mulu300' />
<p class='h4'>越州天章寺元楚寶月禪師</p><p>問。如何是佛。</p>
<p>師云。番人不著袴。</p>
<p>僧曰。學人未曉。</p>
<p>師云。道士却簪冠。</p>
<p>僧曰。向上更有事也無。</p>
<p>師云。有。</p>
<p>僧曰。如何是向上事。</p>
<p>師云。月似彎弓。少雨多風。</p>
<p>問。如何是祖師西來意。</p>
<p>師云。南人性獠。</p>
<p>僧曰。意旨如何。</p>
<p>師云。北海浪麤。</p>
<p>問。如何是佛法大意。</p>
<p>師云。一年三百六十日。</p>
<p>僧曰。便恁麼會時如何。</p>
<p>師云。迢迢十萬不足遠。</p>
<p>僧曰。畢竟如何。</p>
<p>師云。飯來開口困展脚。</p>
<p>問。祖師西來即不問。蠟人輕重事如何。</p>
<p>師云。八兩依前是半斤。</p>
<p>僧曰。學人未審以何為驗。</p>
<p>師云。瞎。</p>
<p>師云。煥然善法堂。巍然師子座。或問天章。具什麼眼便踞此位。天章答曰。無佗也。三十年前向無寸草處逢箇無舌底漢。授得一無生寶丹。大包天地。細入無間。雖有离婁之明。視之不能見其形。雖有師曠之聰聽之。不能聞其聲。嗅之莫辨其香。䑛之莫識其味。半合半開。成團成塊。一吞于腹。亦三十年。不歷漸次。不由地位。直坐毗盧之頂。下視十方國土。若菴摩勒果。指于掌中。更說什麼善法之堂．師子之座可不可乎。然雖如此。猶是建化門庭。若據衲僧門下。一點也用不著。且道衲僧有什麼長處。良久。云。臘雪消未盡。春風依舊來。</p>
<p>上堂云。鼓聲錯落。山色崔嵬。本既不有。甚處得來。良久。云。高著眼。</p>
</div>
<div class='div-other'><a id='mulu301' />
<p class='h4'>洪州壽聖元舜禪師</p><p>問。魚未成龍時如何。</p>
<p>師云。生風起浪。</p>
<p>僧曰。成龍後如何。</p>
<p>師云。興雲致雨。</p>
<p>僧曰。般若無根。如何掘鑿。</p>
<p>師云。鐵樹生花。</p>
</div>
<div class='div-other'><a id='mulu302' />
<p class='h4'>筠州洞山慧圓禪師</p><p>問。遠離廬阜。將屆新豐。不涉程途。請師便道。</p>
<p>師云。山僧今日倦。</p>
<p>僧曰。知識方便在什麼處。</p>
<p>師云。瞎。僧便喝。</p>
<p>師云。猶未省在。</p>
<p>師云。學非稽古。道媿當時。俛仰無門。乃隨眾意。古人道。無事上山行一轉。借問時人會也無。<span class='corr'>秖</span>如老僧與諸人從廬阜來。遇夜便宿。逢曉便行。直至此間。一脚在前。一脚在後。如今各各高挂鉢囊。閣却拄杖。更有什麼事可會。然雖如是。若不登樓望。焉知滄海深。</p>
</div></div>
<div class='div-other'><a id='mulu303' />
<p class='h3'>廬陵禾山楚才禪師法嗣</p>
<div class='div-other'><a id='mulu304' />
<p class='h4'>衡州北禪慧雲禪院昇禪師</p><p>問。四眾<span class='corr'>已</span>臨伸請命。願師為眾便敷揚。</p>
<p>師云。道什麼。</p>
<p>僧曰。得遇作家。</p>
<p>師云。山僧未曾答話。僧噓噓。</p>
<p>師云。龍蛇易辨。衲子難瞞。</p>
<p>問。師離顯親蘭若。來居北禪道場。如何是不動尊。</p>
<p>師云。今日行十五里。</p>
<p>僧曰。恁麼則三轉法輪。</p>
<p>師云。有什麼交涉。</p>
<p>僧曰。畢竟如何。</p>
<p>師云。緊帩草鞋。僧禮拜。</p>
<p>師云。真師子兒。</p>
<p>師云。三伏炎炎杲日輝。少林密意露囊錐。於茲未曉重提掇。鷰雀梁間語細微。此意知音同道契。㳂流禪客若為知。山僧如此葛藤語。碧眼胡僧笑皺眉。參。</p>
<p>上堂云。猨啼碧嶂。雀噪簷間。秋風乍扇於長天。暑氣漸消於郊野。庭莎露滴。溪草含煙。堯年而禾稼豐登。野老而相逢共唱。諸高德。既然如是。山僧更不可重說偈言。</p>
<p>上堂。咄。超佛祖。拈禪牀一下。云。聖凡絕。與麼會。猶未徹。大眾畢竟如何。三冬將欲盡。未若有霜雪。參。</p>
</div>
<div class='div-other'><a id='mulu305' />
<p class='h4'>澧州報恩禪院紹端禪師</p><p>問。如何是禪。</p>
<p>師云。一。</p>
<p>僧曰。百丈巖前還有路也無。</p>
<p>師云。有。</p>
<p>僧曰。蒙師指示。</p>
<p>師云。雲生嶺上。</p>
<p>師云。若論祖師玄旨。可謂平地起堆。更問如何。箭過新羅。久立。</p>
</div>
<div class='div-other'><a id='mulu306' />
<p class='h4'>撫州曹山寶積院雄禪師</p><p>問。如何是佛。</p>
<p>師云。寒猫不捉鼠。</p>
<p>問。一塵一佛國。一葉一釋迦。學人如何下足。</p>
<p>師云。大地草漫漫。</p>
<p>僧曰。謝師答話。</p>
<p>師云。明眼人難瞞。</p>
<p>僧曰。大眾一時記取。</p>
<p>師云。曹山今日失利。</p>
<p>問。法雷一震。龍象四來。如何行令。</p>
<p>師云。清風不會儂家意。吹散白雲撩亂飛。</p>
<p>僧曰。學人還有安身立命處也無。</p>
<p>師云。脚踏實地。</p>
<p>上堂云。善應群方。萬機叢湊。相逢相見即不問儞。拈匙把筯為什麼道不得。良久。云。曹山今日失利。</p>
<p>上堂云。山不青。水不淥。南北東西無下足。白雲片片嶺頭飛。夜來却入蘆花宿。參。</p>
<p>上堂云。千江競湊。萬派同源。寶月騰輝。光分沙界。山河大地。明暗自殊。坐臥經行。何人分上。其中莫有言語道斷。函蓋相應底衲僧麼。出來與曹山相見。</p>
<p>時有僧出。方禮拜次。師云。大眾分明記取話頭。</p>
</div></div>
<div class='div-other'><a id='mulu307' />
<p class='h3'>澧州欽山悟勤禪師法嗣</p>
<div class='div-other'><a id='mulu308' />
<p class='h4'>鼎州梁山應圓禪師</p><p>問。如何是佛。</p>
<p>師云。寸步千里。</p>
<p>僧曰。便與麼時如何。</p>
<p>師云。江山重疊。</p>
<p>問。如何是超佛越祖之談。</p>
<p>師云。喫粥喫飯。</p>
</div></div></div>
<p class='juan'>建中靖國續燈錄卷第六</p></div>
</div><!-- end of div[@id='body'] -->
</body></html>