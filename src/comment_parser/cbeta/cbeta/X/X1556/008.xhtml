<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu357' />建中靖國續燈錄卷第八　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南嶽懷讓禪師第十二世</p>

<div class='div-other'><a id='mulu358' />
<p class='h3'>舒州浮山法遠圓鑑禪師法嗣</p>
<div class='div-other'><a id='mulu359' />
<p class='h4'>東京十方淨因禪院淨照禪師</p><p>諱道臻。福州古田人也。俗姓載氏。父夢偉冠裳者導從至舍。母黃氏遂姙。復夢幢幡梵唄引厖眉碧眼僧至。乃誕生也。十四歲。投上生院出家。持頭陀行。十九落髮。粗習經論。後遂遊方。參諸知識。道契圓鑑禪師。</p>
<p>出世開堂　英宗皇帝遣使降香。繼而苗貴妃奏賜椹袍。都知蘭元振又奏賜覺照師名。周國大主表乞禪號。　神宗皇帝宣諭執政曰。道臻素有名德。宜擇一美號進呈。乃賜淨照禪師。京城創諸禪剎。選請宗匠。皆出師舉。悉稱　詔旨。</p>
<p>元祐八年八月十七日。陞堂辭眾。寫偈坐滅。</p>
<p>元豐三年春　慈聖光獻皇后上仙。百日建齋于慶壽殿。會千法師。是日　神宗皇帝賜坐　宣問。長老將何追薦　太皇。</p>
<p>師對曰。臣僧得面　天顏。即　詔陞座。</p>
<p>時有僧問　太皇仙遊。今在何處。</p>
<p>師云。月落不離天。</p>
<p>問。飇駕既遠。仁孝何追。祖意西來。乞師方便。</p>
<p>師云。軒輝雖掩北。風教自存南。</p>
<p>僧曰　聖君詞句宣傳去。寰海烝民捧誦來。</p>
<p>師曰。刢利衲僧。</p>
<p>問　勑宣千法師入　內。並賜椹袍。未審得何福報。</p>
<p>師云。水長船高。</p>
<p>僧曰　皇圖永固。長興不二之門。</p>
<p>師云。淨因道處。不及闍梨。</p>
<p>僧曰。三邊肅靜民安泰。五糓豐登賀太平。</p>
<p>師云。不妨道著。</p>
<p>僧曰。聖人當殿。對答分明。三十年後。此話盛行。</p>
<p>師云。恰是。</p>
<p>問　天賜六銖師<span class='corr'>已</span>掛。將何報答　我皇恩。</p>
<p>師云。雪峯道底。</p>
<p>僧曰。睿澤<span class='corr'>已</span>蒙師指示。　太皇仙馭往何方。</p>
<p>師曰。天濶地濶。</p>
<p>僧曰。一旦功成去。三祇果<span class='corr'>已</span>圓。</p>
<p>師云。真師子兒。</p>
<p>僧云。恁麼則可謂師子窟中師子。</p>
<p>師曰。不得鈍致山僧。</p>
<p>師云。至道本無言說。何須問答去來。蓋為　太皇太后。感一人之至德。集萬善之鴻因。式薦　仙遊。證無生理。敢問諸人。今日種種佛事。時人道得。更有末後一句。還有人道得也無。良久。云。一人有慶。兆民賴之。切念臣山野常僧。行業無取。此日伏蒙　聖慈。特賜舉揚宗旨。言詞荒拙。冐犯　天威。但臣仰荷　宸恩。無任驚悚。久瀆　聖聰。伏惟珍重。</p>
<p>問。師唱誰家曲。宗風嗣阿誰。</p>
<p>師云。有錢使錢。無錢守貧。</p>
<p>僧曰。月華嫡子。臨濟兒孫。</p>
<p>師曰。放儞三十棒。</p>
<p>問。如何是淨因境。</p>
<p>師云。法廣殿牌。　仁宗親寫。</p>
<p>僧曰。如何是境中人。</p>
<p>師云。六代祖師天下聞。</p>
<p>問。如何是道。</p>
<p>師云。古今行不盡。</p>
<p>僧曰。如何是道中人。</p>
<p>師云。萬家烟火外。一枕水雲間。</p>
<p>問。如何是佛。</p>
<p>師云。朝粧香。暮換水。</p>
<p>問。如何是觀音妙智力。</p>
<p>師云。河南犬吠。河北驢鳴。</p>
<p>問。如何是祖師西來意。</p>
<p>師云。拄杖橫擔不到肩。</p>
<p>僧曰。謝師答話。</p>
<p>師云。錯認定盤星。</p>
<p>師云。一問一答。無有盡時。古人呼作無盡藏海。亦呼為方便門。於衲僧面前。遠之遠矣。何故。權柄在手。縱奪自由。坐斷毗盧。壁立千仞。善財樓閣。孰肯優遊。華藏琅函。未之足拾。丈夫猛利。本合如然。過後思量。成第二月。除茲投機徇器。止宿草庵。就下平高。曲成萬物。周流無滯。觸處皆通。苟不盡毫毛。自取其咎。如斯談說。笑殺衲僧。且道誰是解笑者。良久云。看。</p>
<p>上堂。拈拄杖云。楖[木*栗]木杖子。善能談佛祖。聾人既得聞。啞人亦解語。指白石為玉。點黃金為土。便恁麼會去。他家未相許。不相許。莫莽鹵。南街打皷北街舞。</p>
</div>
<div class='div-other'><a id='mulu360' />
<p class='h4'>廬州興化仁岳禪師</p><p>泉南人也。挺秀江淮禪林。㧞萃圓鑒宗席。首演說法於龍舒。後傳燈於淝水。熈寧十年秋。一日。書頌云。</p>
<p>金雞抱玉卯。玉兔長鳳兒。</p>
<p>舉頭南瞻部。飛過西耶尼。</p>
<p>遂趺坐而逝。茶毗。獲舍利千餘。建塔于郡西。</p>
<p>問。如何是祖師西來意。</p>
<p>師云。河裡木頭船。</p>
<p>問。皷聲纔罷。猊座高登。朝蓋臨筵。合談何事。</p>
<p>師云。天清地寧。</p>
<p>僧曰。大眾證明。</p>
<p>師云。寒山拊掌。拾得呵呵。</p>
<p>問。和尚如何為人。師舉拂子。</p>
<p>問。如何是和尚家風。</p>
<p>師云。曲[彔*頁]禪床。</p>
<p>僧曰。客來如何祗待。</p>
<p>師云。拄杖子。</p>
<p>問。如何是佛。</p>
<p>師云。頂上螺紋。</p>
<p>問。昔日祖師伸三拜。歸位端然事如何。</p>
<p>師云。金剛朝合掌。泥人夜點頭。</p>
<p>僧曰。未審意旨如何。</p>
<p>師云。十五十六。日月相逐。</p>
<p>僧曰。更深方見把針人。</p>
<p>師云。且莫錯認。</p>
<p>問。如何是大道之原。</p>
<p>師云。黃河輥底流。</p>
<p>僧曰。學人未曉。</p>
<p>師云。貫注新羅國。</p>
<p>問。不看澄潭月。不守枯木巖。是什麼人。</p>
<p>師云。潦倒漁翁。躘踵樵子。</p>
<p>僧曰。究竟如何。</p>
<p>師云。相逢皷腹。拍手謳謌。</p>
<p>問。如何是佛法大意。</p>
<p>師云。臨濟問黃蘗。</p>
<p>僧曰。學人不會。</p>
<p>師云。三回喫棒來。</p>
<p>問。一花開五葉。結果自然成。如何是那一花。</p>
<p>師云。不堪供養佛。</p>
<p>僧曰。摘向什麼處。</p>
<p>師云。十字糞堆頭。</p>
<p>問。一大藏教。盡是名言。離此名言。如何指示。</p>
<p>師云。癩馬揩枯柳。</p>
<p>僧曰。學人不會。</p>
<p>師云。駱[馬*色]好喫鹽。</p>
<p>僧曰。畢竟如何。</p>
<p>師云。鐵鞭指處馬空嘶。</p>
<p>問。佛處深宮時如何。</p>
<p>師云。著珍御服。</p>
<p>僧曰。踰城出家時如何。</p>
<p>師云。掛弊垢衣。</p>
<p>僧曰。不出不處時如何。</p>
<p>師云。一刀兩段。</p>
<p>上堂云。當今一句。<span class='corr'>已</span>在言前。未舉先聞。早彰醜陋。更待捼腰捺膝。跬步向前。擬動舌端。紛然失緒。若據衲僧分上。豈落今時。建立宗乘。隨機應副。所以拈鎚舉拂。瞬目揚眉。談古陳今。一斯方便。更乃看風辨的。照冉當懷。棒喝全提。豈同容易。蓋是事不獲<span class='corr'>已</span>。曲為今時。到遮裡。若是久曾淘汰。回首高流。歷涉長波。自知冷暖。若遇初機禪客。緇素未分。權展機鋒。豁明大智。要伊回光自照。直於指外明機。返本歸源。莫向途中受用。變通衲子。不用踟蹰。關捩動時。新羅㴾海。久立。珍重。</p>
</div>
<div class='div-other'><a id='mulu361' />
<p class='h4'>蘄州白雲山廣教景雲禪師</p><p><span class='corr'>陝</span>府夏縣人也。姓李氏。生不葷茹。親族異之。投西京靈山院臻上人出家。二十五落髮。遊方參問。得法於圓鑑禪師。後蘄守喬矦聞師道譽。命住是山。</p>
<p>問。如何是佛法的的大意。</p>
<p>師云。棒打石人開鉄眼。</p>
<p>僧曰。即此便是也。</p>
<p>師云。有甚交涉。</p>
<p>問。師唱誰家曲。宗風嗣阿誰。</p>
<p>師云。須彌頂上撞金鐘。</p>
<p>問。如何是無縫塔。</p>
<p>師云。任是僧繇誇好手。教君圖繪也無門。</p>
<p>僧曰。如何是塔中人。</p>
<p>師云。揚眉招手喚。對面少人逢。</p>
<p>許內翰問。如何是廣教境。</p>
<p>師云。一片白雲橫嶽頂。</p>
<p>翰曰。如何是境中人。</p>
<p>師云。今日尊官入院。</p>
<p>上堂云。雲籠玉殿。風掃金沙。靈苗得地。徧野開花。遊人賞玩。禪子嘆嗟。咄。不悟少林真端的。背却彌陀討釋迦。</p>
<p>上堂云。紅爐焰上。金雪花開。白雲堂中。木人拊掌。直得天垂甘露。地涌珊瑚。無情日夜談真諦。不知誰是契如如。擊禪牀一下。</p>
<p>上堂云。道。道。箇中無紫皂。禪。禪。門與白雲連。向上一路。千聖不傳。胡家曲子如何唱。會麼。清風明月夜。浪打釣魚船。咄。</p>
<p>上堂云。了。了。人人道好。妙。妙。馨香誰曉。曉兮獲圓通。好兮談妙道。無限清風座下生。身中悟得無生老。無生老。報君知。一片無瑕萬古輝。咄。</p>
</div>
<div class='div-other'><a id='mulu362' />
<p class='h4'>無為軍廬江西禪繼禪師</p><p>師。問。如何是祖師西來意。</p>
<p>師云。枯木巖前。</p>
<p>僧云。意旨如何。</p>
<p>師云。抽條石筍。</p>
<p>上堂云。青山青鬱鬱。淥水淥依依。物物尚如此。禪人作麼知。若乃知得。觸目而真。更無別事。一一法上一如來。一一塵中一彌勒。若也不知。且向三條椽下六尺單前。快須究取。良久。云。自是心源不調伏。祖師元是世間人。喝一喝。</p>
</div>
<div class='div-other'><a id='mulu363' />
<p class='h4'>宿州定林惠琛禪師</p><p>問。千百億化身。未審那箇是如來身。</p>
<p>師云。應物現形。</p>
<p>僧曰。恁麼則普現群生前。</p>
<p>師云。倒退三千。</p>
<p>問。如何是道。</p>
<p>師云。祗在目前。</p>
<p>僧曰。為什麼不見。</p>
<p>師云。瞎。</p>
</div>
<div class='div-other'><a id='mulu364' />
<p class='h4'>秀州本覺若珠禪師</p><p>福州人也。姓卓氏。母懷妊時。常感異夢。及生。祥光照室。七歲出家。恩度受具。後慕遊方。到蘇州天平圓鑑禪師法席。鑒問。父母未生時。那箇是汝本來面目。師於言下忽然有省。遂執侍巾瓶。</p>
<p>至舒州浮山。每入室時。運石一轉。自後遁迹。日誦蓮經三帙。常坐不臥。後住[橘-矛+隹]城。法道大播。</p>
<p>元祐元年十月十日。命元照律師結大界相畢。翌日。沐浴淨髮。召眾曰。吾世緣將謝。汝善護持。言畢。趺坐而逝。七日身不傾側。茶毗。得五色舍利。塔葬本山。</p>
<p>問。如何是道。師舉起拳。</p>
<p>僧曰。不會。</p>
<p>師云。拳頭也不識。</p>
<p>問。師唱誰家曲。宗風嗣阿誰。</p>
<p>師云。一音剖出塵沙界。豁達靈通副萬機。</p>
<p>僧曰。恁麼則葉縣親孫。浮山嫡子。</p>
<p>師云。何不領話。</p>
<p>僧曰。話道什麼。</p>
<p>師云。十萬八千。</p>
<p>上堂云。說佛說祖。埋沒宗乘。舉古談今。淹留衲子。撥開上路。誰敢當頭。齊立下風。不勞拈出。無星稱子。如何辨得斤兩。若也辨得。須彌<span class='corr'>秖</span>重半銖。若辨不得。拗折秤衡。向日本國裡與諸人相見。</p>
</div>
<div class='div-other'><a id='mulu365' />
<p class='h4'>荊門軍玉泉山景德謂芳禪師</p><p>問。從上諸聖。以何示人。師拈起拄杖。</p>
<p>僧曰。學人不會。</p>
<p>師云。兩手分付。僧擬議。師便打。</p>
<p>問。如何是和尚家風。</p>
<p>師云。針鋒頭上飜筋斗。</p>
<p>僧曰。意旨如何。</p>
<p>師云。紅爐焰上碧瑠璃。</p>
<p>問。如何是一乘法。</p>
<p>師云。的當塵毛現。</p>
<p>上堂云。天駒未運。賓主照用齊行。毒皷一鳴。瞎祖盲賢失宗旨。或高提神杖。或副類千端。影草竿頭火炬輝。寶劍刃中金毛吼。在主。則离南坎北。據賓。乃卯東酉西。風雲合會。交光八面全收。應用同時。函葢陣圖齊剪。雙開雙掩。令在當人。正按正提。藏鋒出袖。他亡此滅。猶懷組繡香囊。獲印回戈。始見文班武列。須分勝敗。豈許東西。火燄七星光射。須知百花競發。金針未舉。鋒露山河。玉印未開。光舒大野。曉色纖毫不犯。暗中眉目須分。白牛巖下非藏。金鳳幽庭豈鎻。君臣合會。舞蹈無門。浩意融懷。蜜移一步。頭角未現。布異類以周流。玉線關開。盡屬利生遮畔。大地都盧無的止。萬古澄潭月耀騰。荒田野戰眉不開。午夜陣圓宜豹變。正則龍銜異寶。偏乃鶴宿銀籠。正偏巨意若支離。失曉手中珠落地。異中見異。猶尺璧而胡分。出語不曉。似空中而赴倒。敲則大夜消忘。唱乃長天免運。放曠淋漓雨不傷。猶是夜明簾外客。</p>
<p>師一日沐浴淨髮。書頌云。</p>
<p>三更打破無巴鼻。午夜敲開大道機。</p>
<p>二千年前石人髓。不以露布報人知。</p>
<p>乃擲筆。安坐而逝。</p>
</div>
<div class='div-other'><a id='mulu366' />
<p class='h4'>廬山歸宗承天鴻式禪師</p><p>問。如何是歸宗境。</p>
<p>師云。右軍墨池。</p>
<p>僧曰。若不張帆。焉知海濶。</p>
<p>師云。想汝不知落處。</p>
<p>師於熈寧二年七月十九日上堂辭眾。云。須彌倒卓。海水逆流。石人破浪棹孤舟。拍手呵呵誰是侶。大千沙界任遨遊。咄。言畢。趺坐而逝。</p>
</div>
<div class='div-other'><a id='mulu367' />
<p class='h4'>東京華嚴普孜禪師</p><p>建州建陽謝氏子也。幼習儒老。復看佛經。至識自心源。夙根啟發。遂投太平興國西律院僧可崇出家得度。具戒。遊方參道。詣龍舒浮山圓鑑禪師法席。入室扣請。頓悟祖意。舒人請居甘露．太平二剎。道譽大播。</p>
<p>後退居淨因。元豐五年。左右街僧錄定居華嚴。再整禪規。京城內外。翕然歸向。八年四月十日　詔入　禁中說法　天子錫賚甚厚。是月十四日。辭眾坐逝。茶毗<span class='corr'>斂</span>骨。塔于開封林家村。</p>
<p>師性澄止水。語灑寒冰。解達宗乘。見超情識。繼唱臨濟三玄九帶。深造曹洞五位十玄。故湊泊者望其津涯而<span class='corr'>已</span>。</p>
<p>問。如何是賓中賓。</p>
<p>師云。客路似天遠。</p>
<p>僧曰。如何是賓中主。</p>
<p>師云。侯門似海深。</p>
<p>僧曰。如何是主中主。</p>
<p>師云。寰中天子勅。</p>
<p>僧曰。如何是主中賓。</p>
<p>師云。塞外將軍令。</p>
<p>師云。賓中問主。互換機鋒。主中問賓。同生同死。主中辨主。飲氣吞聲。賓中覔賓。白雲萬里。故句中無意。意在句中。於斯明得。一雙孤鴈撲地高飛。於斯未明。一對鴛鴦溪邊獨立。知音禪客。相共證明。彰響異流。切須子細。良久。云。若是陶淵明。攢眉却歸去。</p>
</div>
<div class='div-other'><a id='mulu368' />
<p class='h4'>舒州甘露法眼禪師</p><p>諱慶餘。姓黃氏。建州建安人也。本州大中寺出家。試經得度。遊歷江淮宗席。參圓鑑禪師。投機印可。出世甘露。人天瞻仰。退居京師華嚴。王公貴人皆來諮道。都尉曹公見謂。此真吾師也。朝夕扣請。奏賜章服．師名。</p>
<p>元豐六年八月五日。示眾云。浮世幻身。安能久寄。索筆書頌。投毫而逝。</p>
<p>問。如何是意中玄。</p>
<p>師云。千思萬想。</p>
<p>僧曰。如何是句中玄。</p>
<p>師云。七步成章。</p>
<p>僧曰。如何是玄中玄。</p>
<p>師云。百發百中。</p>
<p>師云。三玄三要。大道直衝。活捉生擒。奪人奪境。直得把斷要津。聖凡路絕。一似倚天長劍。誰敢當頭。擬議之間。喪身失命。正當恁麼時。何人出來定當。良久。云。須是王索仙陀婆始得。</p>
</div>
<div class='div-other'><a id='mulu369' />
<p class='h4'>廬山歸宗承天普安禪師</p><p>問。學人上來。請師一接。</p>
<p>師云。陽氣發時無硬地。</p>
<p>僧曰。莫便是為人處也。</p>
<p>師云。卞和之璧。難遇良工。</p>
<p>僧曰。不因一事。不長一智。</p>
<p>師云。賣金難遇買金人。</p>
<p>上堂云。金風乍扇。黃菊初開。泉鳴山谷。月照樓臺。門門顯煥。物物全彰。還有薦得者麼。良久。云。令人轉憶龐居士。天上人間不可陪。</p>
<p>上堂云。桃花紅。李花白。堪羨靈雲最高格。覿面相逢頃刻間。鷂子<span class='corr'>已</span>過新羅國。</p>
</div>
<div class='div-other'><a id='mulu370' />
<p class='h4'>南康軍南山清隱院惟湜禪師</p><p>問。達磨未來時如何。</p>
<p>師云。三更月到窓。</p>
<p>僧曰。來後如何。</p>
<p>師云。平旦日頭出。</p>
<p>僧曰。還有西來意也無。</p>
<p>師云。一片海雲遮不得。舒光直透水晶宮。</p>
<p>問。如何是佛。</p>
<p>師云。罵著不嗔。</p>
<p>僧曰。如何是法。</p>
<p>師云。喚著不應。</p>
<p>僧曰。佛法兩字。如何理論。</p>
<p>師云。我不喜聞。</p>
<p>問。諸聖說不及處。請師說。</p>
<p>師云。暗裡皺眉。</p>
<p>僧曰。大眾側聆也。</p>
<p>師云。天明合掌。僧呵呵大笑。</p>
<p>師云。切忌。切忌。</p>
<p>問。如何是道。</p>
<p>師云。斜街曲巷。</p>
<p>僧曰。如何是道中人。</p>
<p>師云。百藝百窮。</p>
<p>上堂云。南山峭峻。登者還稀。後靠萬丈洪涯。猿鳥不絕。前臨千尺洪波。舟檝難渡。中流渺漠。休駐蘭舸。彼此岸頭。不須繫纜。且道向什麼處安泊。良久。云。有時因好月。特地過滄洲。</p>
<p>上堂云。一念不生。伎倆俱盡。一法未有。計較不成。便請高掛鉢囊。橫擔拄杖。出一叢林。入一法席。踏著稱槌硬似鐵。豈是古佛心。青絹扇子足風凉。不是西來意。一任驢鳴狗吠。風吹日炙。</p>
</div>
<div class='div-other'><a id='mulu371' />
<p class='h4'>舒州浮山太平洪璉禪師</p><p>問。楞伽四卷從何得。莫是當初錯下言。</p>
<p>師云。蔣白元來是秀才。</p>
<p>問。達磨西來。教外別傳。為什麼將往隨後。</p>
<p>師云。錦上添花。</p>
<p>師云。教外別傳。直指人心。見性成佛。敢問諸人。作麼生說箇見性底道理。良久。云。遠觀山有色。近聽水無聲。</p>
</div>
<div class='div-other'><a id='mulu372' />
<p class='h4'>潭州南嶽衡嶽寺奉能禪師</p><p>上堂云。宗風纔舉。萬里雲収。法令若行。千峯寒色。須彌頂上。白浪滔天。大海波中。紅塵滿地。應思黃梅昔日。少室當年。不能退<span class='corr'>己</span>讓人。遂使樁糠答志。斷臂酬心。何以衡嶽這裡。山畬粟米飯。一桶勿鹽羹。苦樂共住。隨高就低。且不是南頭買貴。北頭賣賤。直教文殊稽首。迦葉攢眉。龍樹．馬鳴吞聲飲氣。目連．鶖子且不能為。為什麼如此。諦觀法王法。法王法如是。</p>
</div></div>
<div class='div-other'><a id='mulu373' />
<p class='h3'>筠州大愚山興教守芝禪師法嗣</p>
<div class='div-other'><a id='mulu374' />
<p class='h4'>潭州開福守義禪師</p><p>問。如何是佛。</p>
<p>師云。撲不破。</p>
<p>僧曰。秋來黃葉落。</p>
<p>師云。速禮三拜。</p>
<p>上堂云。瀟湘岸上。總似今日風恬浪靜。是人過得。不妨奇特。忽遇蓮花潭內洪波浩渺。白浪滔天。又作麼生過。良久。云。行船由在把梢人。</p>
</div>
<div class='div-other'><a id='mulu375' />
<p class='h4'>南嶽雲峯文悅禪師</p><p>洪州人也。少出家圓具。參大愚芝禪師。頓悟心印。遂徧歷禪室。到泐潭澄禪師法席。遇南禪師。遂為道契。</p>
<p>一日。謂南曰。觀吾師法器異常。何滯於此。南不喜師語。</p>
<p>師從容曰。吾師若去參慈明。他日必為臨濟下宗主也。</p>
<p>南遂諾之。遙往慈明。果然發悟。南師出世同安。師即領眾助揚宗風。後洪帥請居西山翠巖。次移南嶽法輪雲峯。治平中。坐滅龕中。常涌舍利。</p>
<p>問。如何是道。</p>
<p>師云。路不拾遺。</p>
<p>僧曰。如何是道中人。</p>
<p>師云。草賊大敗。僧禮拜。師噓一聲。</p>
<p>問。萬法歸一。一歸何處。</p>
<p>師云。黃河九曲。</p>
<p>僧曰。如何是第一句。</p>
<p>師云。垂手過膝。</p>
<p>僧曰。如何是第二句。</p>
<p>師云。萬里崖州。</p>
<p>僧曰。如何是第三句。</p>
<p>師云。糞箕掃箒。</p>
<p>問。如何是深山巖崖佛法。</p>
<p>師云。猢獼倒上樹。</p>
<p>問。如何是無縫塔。</p>
<p>師云。四楞著地。</p>
<p>僧曰。如何是塔中人。</p>
<p>師云。香風吹萎花。更雨新好者。</p>
<p>問。如何是衲衣下事。</p>
<p>師云。皮裹骨。</p>
<p>問。不涉廉纖。請師速道。</p>
<p>師云。須彌山。</p>
<p>問。如何是般若體。</p>
<p>師云。箭穿楊葉。</p>
<p>僧曰。如何是般若用。</p>
<p>師云。蛇穿鼠穴。</p>
<p>問。如何是清淨法身。</p>
<p>師云。柴場荻草。</p>
<p>上堂云。諸佛出世。平地陷人。祖師西來。承虗接響。一大藏教。誑譃閭閻。明眼衲僧。自救不了。諸人到遮裡。憑何話會。良久。云。為眾竭力。禍出私門。擊禪牀一下。</p>
<p>上堂云。聲色不到處。病在見聞。言詮不及處。過在唇吻。離却咽喉一句作麼生道。若道得。坐斷天下人舌頭。若道不得。法輪門下有粥有飯。</p>
<p>上堂云。語不離窠窟。焉能出蓋纏。片雲橫谷口。迷却幾人源。所以道。言無展事。語不投機。承言者喪。滯句者迷。汝等諸人到這裡。憑何話會。良久。云。欲得不招無間業。莫謗如來正法輪。</p>
</div>
<div class='div-other'><a id='mulu376' />
<p class='h4'>饒州承天應禪師</p><p>問。如何是芝山境。</p>
<p>師云。三月野花遊不猒。更深猶插滿頭歸。</p>
<p>僧曰。如何是境中人。</p>
<p>師云。五湖雲水客。到此罷追尋。</p>
</div>
<div class='div-other'><a id='mulu377' />
<p class='h4'>越州大禹山簡南禪師</p><p>上堂云。湖邊山邊太平道。馬公賀公前後意。青山屹屹變洪波。洪波渺渺成平地。不是邀君傲名利。盡為蒼生垂巨庇。萬頃良田千古中。兒孫不識法王記。其中有剎崇來久。雪庭籌室誰知有。翠竹黃花歲<span class='corr'>已</span>深。陶令遠師空執手。昨夜南星回北斗。良久。云。看。</p>
</div>
<div class='div-other'><a id='mulu378' />
<p class='h4'>郢州興陽山啟珊禪師</p><p>問。祖意教意。是同是別。</p>
<p>師云。百尺竿頭開口笑。</p>
<p>僧曰。風高月冷乾坤靜。直下無私暢殺人。</p>
<p>師云。謌謠滿路。僧禮拜。師便打。</p>
<p>上堂云。霧籠山色。雨灑長空。日月雖昇。遊人不見。這箇葛藤且致。泥水不分一句作麼生道。良久云。為儞諸人注破。以拄杖擊一下。</p>
</div>
<div class='div-other'><a id='mulu379' />
<p class='h4'>郢州興陽山慧光院啟舟禪師</p><p>上堂云。遠山岌岌。春夏如然。涓水滔滔。四時無間。平川眺望。廓落乾坤。坐對孤峯。咫尺日月。覩此時景。便合歇去。說箇什麼天台．南嶽．峩眉．五臺盡是塵。是未妄向他人口中作則。既不如此。又作麼生商量。良久。云。睫在目前長不見。道非物外更何求。</p>
</div>
<div class='div-other'><a id='mulu380' />
<p class='h4'>筠州洞山子圓禪師</p><p>上堂。有僧出。拋下坐具。師云。一釣便上。僧拈起坐具。</p>
<p>師云。弄巧成拙。</p>
<p>僧曰。自古無生曲。須是遇知音。</p>
<p>師云。波斯入唐土。上僧大笑。歸眾。</p>
</div></div>
<div class='div-other'><a id='mulu381' />
<p class='h3'>潭州石霜山法永禪師法嗣</p>
<div class='div-other'><a id='mulu382' />
<p class='h4'>金陵保寧承泰禪師</p><p>問。師唱誰家曲。宗風嗣阿誰。</p>
<p>師云。無角鐵牛生意氣。</p>
<p>僧曰。未審的嗣何人。</p>
<p>師云。瀟湘月上碧天明。</p>
</div>
<div class='div-other'><a id='mulu383' />
<p class='h4'>南嶽福嚴保宗禪師</p><p>上堂云。世尊周行七步。舉足全乖。目顧四方。觸途成滯。全襴授去。殃及兒孫。玉偈傳來。掛人唇吻。風幡悟性。未離色塵。鉢水投針。全成管見。祖師九年面壁。不見纖毫。盧公六代傳衣。圖他小利。江西一喝。不解護初。德嶠全施。未知護末。南山鼈鼻。謾指蹤由。北院枯松。徒彰風彩。雲門顧鑒。落二落三。臨濟全提。錯七錯八。若說君臣五位。直如紙馬過江。更推賓主交參。恰似泥人澡洗。獨超象外。且非捉兔之鷹。混跡塵中。未是齩猪之狗。何異趒坑墮壍。正是避溺投宜。如斯之解。正在常途。出格道人如何話會。豈不見陶潛俗子。尚自覩事見機。而今祖室子孫。不可皮下無血。喝一喝。</p>
</div>
<div class='div-other'><a id='mulu384' />
<p class='h4'>南嶽勝業智增禪師</p><p>問。如何是南嶽境。</p>
<p>師云。音聲鳥。娑羅花。</p>
<p>僧曰。如何是境中人。</p>
<p>師云。山間坐。林下行。</p>
<p>僧曰。向上事又作麼生。</p>
<p>師云。萬年松色拂雲高。</p>
</div>
<div class='div-other'><a id='mulu385' />
<p class='h4'>郢州大陽山長慶如漢禪師</p><p>問。如何是佛。</p>
<p>師云。未離兜率天。波旬眼滴血。</p>
<p>僧曰。畢竟成得什麼邊事。</p>
<p>師云。後生雖可畏。年老得人嫌。</p>
<p>問。如何是敲磕底句。</p>
<p>師云。檻外竹搖風。驚起幽人睡。</p>
<p>僧曰。觀音門大啟也。</p>
<p>師云。師子齩人。</p>
<p>上堂云。聞聲悟道。失却觀音眼睛。見色明心。昧了文殊巴鼻。一出一入。半開半合。泥牛昨夜遊滄海。直至如今不見回。咄。</p>
</div></div>
<div class='div-other'><a id='mulu386' />
<p class='h3'>湖州天聖皓太禪師法嗣</p>
<div class='div-other'><a id='mulu387' />
<p class='h4'>湖州西余山寶實禪師</p><p>問。世尊道。我四十九年不曾說一字法。和尚因何列眾陞堂。</p>
<p>師云。不容我<span class='corr'>秖</span>對。僧擬進語。</p>
<p>師云。十萬八千。</p>
<p>上堂云。無風起浪。井底烟生。刢利衲僧。切忌蹉過。參。</p>
</div></div>
<div class='div-other'><a id='mulu388' />
<p class='h3'>汝州寶應法昭禪師法嗣</p>
<div class='div-other'><a id='mulu389' />
<p class='h4'>滁州瑯瑘山方銳禪師</p><p>問。一佛出世。各坐一花。和尚出世。有何祥瑞。</p>
<p>師云。月中仙桂生林野。海底珊瑚秀碧峯。</p>
<p>僧曰。恁麼則紫金剛座重新出。優鉢羅花依舊開。</p>
<p>師云。玉鳳夜銜花。不許時人得。</p>
<p>僧曰。不因水漲。不見船高。</p>
<p>師云。放過一著。</p>
<p>上堂云。造化無生物之心。而物物自成。雨露非潤物之意。而靈苗自榮。所以藥劑不食。而病自損。良師不親。而心自明。故知妙慧靈光。不從緣得。到這裡。方許儞進步。瑯瑘與儞別作箇相見。還有麼。若無。不可厭良為賤。</p>
</div>
<div class='div-other'><a id='mulu390' />
<p class='h4'>郢州興陽山希隱禪師</p><p>問。如何是懸崖撒手底句。</p>
<p>師云。明月照幽谷。</p>
<p>僧曰。如何是末後再蘇底句。</p>
<p>師云。白雲生太虗。</p>
<p>僧曰。恁麼則樵夫出林丘。處處歌春色。</p>
<p>師云。是人道得。</p>
<p>上堂云。了見不見。見了未了。路上行人。林間宿鳥。月裡塔高十二層。天外星纏五百杪。要會麼。手執夜明符。幾箇知天曉。參。</p>
</div></div>
<div class='div-other'><a id='mulu391' />
<p class='h3'>潤州金山曇頴達觀禪師法嗣</p>
<div class='div-other'><a id='mulu392' />
<p class='h4'>湖州上方希元禪師</p><p>問。牛頭未見四祖時如何。</p>
<p>師云。富嫌千口少。</p>
<p>僧曰。見後如何。</p>
<p>師云。貧恨一身多。</p>
</div>
<div class='div-other'><a id='mulu393' />
<p class='h4'>潤州普慈院崇珍禪師</p><p>問。如何是普慈境。</p>
<p>師云。出門便見鶴林山。</p>
<p>僧曰。如何是境中人。</p>
<p>師云。入門便見珍長老。</p>
</div>
<div class='div-other'><a id='mulu394' />
<p class='h4'>太平州瑞竹仲和禪師</p><p>問。得坐披衣人盡委。向上宗乘事如何。</p>
<p>師云。<span class='corr'>但</span>知冰是水。</p>
<p>僧曰。更有事也無。</p>
<p>師云。休問水成冰。</p>
<p>僧曰。弄潮須是弄潮人。</p>
<p>師云。這僧從浙中來。</p>
</div>
<div class='div-other'><a id='mulu395' />
<p class='h4'>潤州金山懷賢圓通禪師</p><p>問。師揚宗旨。得法何人。師拈起拂子。</p>
<p>僧曰。鐵甕城頭曾印證。碧溪崖畔祖燈輝。</p>
<p>師拂一拂云。聽事不真。喚鐘作甕。</p>
</div>
<div class='div-other'><a id='mulu396' />
<p class='h4'>太平州隱靜山慧觀禪師</p><p>問。如何是隱靜境。</p>
<p>師云。千尺長松臨古路。一條寒㵎截中峰。</p>
<p>僧曰。如何是境中人。</p>
<p>師云。巖前枯木啼黃鳥。林下僧居半白頭。</p>
<p>僧曰。祖意西來又作麼生。</p>
<p>師云。五峯高不下。萬木幾回秋。</p>
</div>
<div class='div-other'><a id='mulu397' />
<p class='h4'>常州南禪福聖自聰禪師</p><p>問。諸佛出世。天雨四花。和尚出世。有何祥瑞。</p>
<p>師云。清風滿地。</p>
<p>僧曰。恁麼則法界霑恩。</p>
<p>師云。杲日當空。</p>
<p>僧曰。向上更有事也無。</p>
<p>師云。有僧曰。如何是向上事。</p>
<p>師云。水因有月方知淨。天為無雲始見高。</p>
</div>
<div class='div-other'><a id='mulu398' />
<p class='h4'>越州新昌石佛顯忠祖印禪師</p><p>問。如何是不動尊。</p>
<p>師云。熱鏊上猢猻。</p>
<p>僧曰。如何是千百億化身。</p>
<p>師云。添香換水。點燈掃地。</p>
<p>僧曰。如何是毗盧師．法身主。</p>
<p>師云。繫馬柱。</p>
<p>僧曰。有什麼交涉。</p>
<p>師云。縛殺這漢。</p>
<p>問。會殺佛祖底。始是作家。如何是殺佛祖底劍。</p>
<p>師云。不斬死漢。</p>
<p>僧曰。如何是和尚劍。</p>
<p>師云。令不重行。</p>
<p>問。古人道。一大藏教盡是魔說。作麼生是佛說。</p>
<p>師云。是佛則不說。</p>
<p>僧曰。爭奈五千卷何。</p>
<p>師云。不是汝分上事。</p>
<p>僧曰。未審是誰分上事。</p>
<p>師云。止止不須說。我法妙難思。</p>
<p>問。如何是相生。</p>
<p>師云。山河大地。</p>
<p>僧曰。如何是想生。</p>
<p>師云。兔子望月。</p>
<p>僧曰。如何是流注生。</p>
<p>師云。無間斷。</p>
<p>僧曰。如何是色空。</p>
<p>師云。五彩屏風。</p>
<p>上堂云。咄。咄。咄。海底魚龍盡枯渴。三脚蝦<span class='corr'>䗫</span>飛上天。脫殻烏龜火中活。</p>
<p>上堂云。點時不到。皂白未分。到時不點。和泥合水。露柱[跳-兆+孛]跳入燈籠裡即且從他。汝眉毛因什麼却拖在脚跟下。直饒於此明得。也是猢猻戴席帽。於此未明。何異蛐[(乏-之+虫)*善]穿靴。然雖如此。笑我者多。哂我者少。</p>
</div>
<div class='div-other'><a id='mulu399' />
<p class='h4'>杭州淨住院居說真淨禪師</p><p>師參達觀。遂問云。某甲經論粗明。禪直不信。願師決疑。</p>
<p>觀云。既不信禪。豈可明經。禪是經綱。經為禪網。提綱正網。了禪見經。</p>
<p>師云。為某甲說禪看。</p>
<p>觀云。向下文長。</p>
<p>師云。若恁麼。經與禪乃一體。</p>
<p>觀云。佛及祖非二心。如手搦拳。如拳搦手。</p>
<p>師因而有省。乃成頌云。</p>
<p>二十餘年用意猜。幾番曾把此心灰。</p>
<p>而今潦倒逢知<span class='corr'>己</span>。蔣白元來最秀才。</p>
</div>
<div class='div-other'><a id='mulu400' />
<p class='h4'>宣州廣教院繼真文鑑禪師</p><p>師參達觀。遂問云。某甲自講說外。究尋諸佛所說廣大。如何得見邊際去。</p>
<p>觀云。子尋常憑何講說。</p>
<p>師云。依教解義。</p>
<p>觀云。依教解義。三世佛怨。</p>
<p>師云。離教一字。如同魔說。</p>
<p>觀云。不問子教義。講說者何人。</p>
<p>師云。但見動靜語言。不可覩其形相。</p>
<p>觀云。祇此無形相。便是廣大。若悟此心。便見邊際。師自此有省。</p>
<p>上堂云。夫欲為宗師。須了明暗句。半夜裏貼眼。渾成空路布。多事釋迦文。生時強四顧。點胸獨稱尊。又周行七步。明復阿誰知。暗使何人悟。自後百千年。屈指河沙數。一盲引眾盲。眾盲相扶舉。他日見閻老。努目空相覰。是時休呌道。鑊湯無冷處。休空腹高心。但回盤轉筯。寄語後世人。莫被徐六語。</p>
</div>
<div class='div-other'><a id='mulu401' />
<p class='h4'>湖州西余山拱辰禪師</p><p>問。四眾雲臻於此日。請師方便展家風。</p>
<p>師云。語不虗發。</p>
<p>僧曰。全因此日。</p>
<p>師云。功不浪施。</p>
<p>問。如何是向上事。</p>
<p>師云。赫日高懸。僧展兩手。</p>
<p>師云。作麼生。僧禮拜。</p>
<p>師云。猶較三十棒。</p>
<p>上堂云。靈雲見花。眼中著翳。玄沙蹙指。體上遭迍。不如且恁麼過時。自然身心安樂。</p>
<p>上堂云。理因事有。心逐境生。事境俱忘。千山萬水。作麼生得恰好去。良久。云。且莫剜肉成瘡。</p>
<p>上堂云。登高萬丈。先以一步為初。窮海千尋。實乃一滴為本。若也如此。從微至著。以淺涉深。超越門風。斷定可便起。</p>
</div>
<div class='div-other'><a id='mulu402' />
<p class='h4'>常州承天了素禪師</p><p>問。師唱誰家曲。宗風嗣阿誰。</p>
<p>師云。語言鶖子怕。動靜馬鳴驚。</p>
<p>僧曰。達觀之道。從此盛行。</p>
<p>師云。說箇什麼無著與天親。</p>
<p>師舉拂子云。諸仁者。且道這箇還有法嗣也無。眾無對。</p>
<p>師云。披衣過孟津。擊禪床。下座。</p>
</div>
<div class='div-other'><a id='mulu403' />
<p class='h4'>越州法性院用章禪師</p><p>問。師唱誰家曲。宗風嗣阿誰。</p>
<p>師云。金烏出海人皆仰。</p>
<p>僧曰。達觀嫡子。慈照兒孫。</p>
<p>師云。<span class='corr'>已</span>是昇天際。流光散百川。</p>
<p>僧曰。浩瀚法才驚四眾。群賢皆羨震雷音。</p>
<p>師云。歡君休舉目。射汝髑髏乾。</p>
</div>
<div class='div-other'><a id='mulu404' />
<p class='h4'>越州法性紹明禪師</p><p>問。如何是法性境。</p>
<p>師云。海潮生戶外。寶塔聳雲中。</p>
<p>僧曰。如何是境中人。</p>
<p>師云。半凡半聖。</p>
<p>僧曰。向上宗乘事若何。</p>
<p>師云。六六三十六。</p>
</div>
<div class='div-other'><a id='mulu405' />
<p class='h4'>蘇州崑山般若善端禪師</p><p>問。有生有滅。盡是常儀。無生無滅時如何。</p>
<p>師云。崑崙著靴空中立。</p>
<p>僧云。莫便是為人處也無。</p>
<p>師云。石女簪花火裡眠。</p>
<p>僧曰。大眾證明。</p>
<p>師云。更看泥牛鬥入海。</p>
</div></div>
<div class='div-other'><a id='mulu406' />
<p class='h3'>蘇州洞庭惠月禪師法嗣</p>
<div class='div-other'><a id='mulu407' />
<p class='h4'>蘇州薦福亮禪師</p><p>問。不假言詮。請師示誨。</p>
<p>師云。大眾總見汝恁麼問。</p>
<p>僧曰。莫祇這便是也無。</p>
<p>師云。罕逢穿耳客。</p>
<p>上堂云。雲収天際。日到階前。景色如斯。禪流著眼。參。</p>
</div>
<div class='div-other'><a id='mulu408' />
<p class='h4'>蘇州瑞元嵩禪師</p><p>問。明月當天。為什麼不臨暗室。</p>
<p>師云。爭奈何。</p>
<p>僧曰。慈悲何在。</p>
<p>師云。用不得。</p>
<p>上堂云。三度喫棒。卒無一言。累他子孫分疎不下。直道過在什麼處。試請辨看。參。</p>
</div>
<div class='div-other'><a id='mulu409' />
<p class='h4'>常州承天世珍禪師</p><p>問。師唱誰家曲。宗風嗣阿誰。</p>
<p>師云。一輪皎潔輝沙界。萬仞青山壓太湖。</p>
<p>僧曰。恁麼則洞庭嫡子。</p>
<p>師云。一任杓卜。</p>
<p>問。如何是佛。</p>
<p>師云。印手分明。</p>
<p>僧曰。言顯理幽。乞師方便。</p>
<p>師云。人人合掌。</p>
</div></div>
<div class='div-other'><a id='mulu410' />
<p class='h3'>明州杖錫修巳禪師法嗣</p>
<div class='div-other'><a id='mulu411' />
<p class='h4'>台州黃巖保軒禪師</p><p>問。佛如何是佛法大意。</p>
<p>師云。千日斫柴一夜燒。</p>
<p>問。不欲無言。略憑施設時如何。</p>
<p>師云。知而故犯。僧禮拜。師便打。</p>
</div>
<div class='div-other'><a id='mulu412' />
<p class='h4'>明州雲巖志禪師</p><p>問。有問有答。蓋是尋常。無問無答時如何。</p>
<p>師云。貪觀白浪。失却手橈。</p>
<p>僧曰。未審意旨如何。</p>
<p>師云。前頭猶自可。</p>
</div></div>
<div class='div-other'><a id='mulu413' />
<p class='h3'>明州石門山進禪師法嗣</p>
<div class='div-other'><a id='mulu414' />
<p class='h4'>明州瑞巖山智才禪師</p><p>問。如何是截斷眾流句。</p>
<p>師云。好。</p>
<p>僧曰。如何是隨波逐浪句。</p>
<p>師云。隨。</p>
<p>僧曰。如何是函蓋乾坤句。</p>
<p>師云。合。</p>
<p>僧曰。三句蒙師指。如何辨古今。</p>
<p>師云。向後不得錯舉。</p>
<p>師云。適來遮僧所問因緣。也須是箇荷負重擔底漢始得。不可鬪如花似錦言句以當宗乘。若如是者。直饒學到拂石劫盡。也未有了日。何故。豈不見古人道。兩口一無舌。即是吾宗旨。諸禪者。還會麼。不是詩人莫献詩。</p>
<p>上堂云。天平等故常覆。地平等故常載。日月平等故四時常明。涅槃平等故凡聖不二。人心平等故高低無諍。拈拄杖。卓一下。云。諸禪者。這拄杖子晝夜為諸人說平等法門。還聞麼。若聞去。敢保諸人行脚事畢。若言不聞。亦許諸人頂門上眼正。何故。是法平等。無有高下。是名阿耨多羅三藐三菩提。良久。笑云。向下文長。</p>
</div></div>
<div class='div-other'><a id='mulu415' />
<p class='h3'>杭州龍華齊岳禪師法嗣</p>
<div class='div-other'><a id='mulu416' />
<p class='h4'>湖州吳山淨端禪師</p><p>本州人也。一參宗匠。頓悟全機。解不存玄。見量頴脫。三遷法席。眾少投機。退隱本山。</p>
<p>上堂云。吳山山裡師子。却來雲間哮吼。別無佛法商量。不如打箇筋斗。便趒下法座。</p>
</div></div></div>
<p class='juan'>建中靖國續燈錄卷第八</p></div>
</div><!-- end of div[@id='body'] -->
</body></html>