<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu534' />建中靖國續燈錄卷第十二　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu535' />
<p class='h2'>南嶽懷讓禪師十三世</p>
<div class='div-other'><a id='mulu536' />
<p class='h3'>洪州黃龍山慧南禪師法嗣</p>
<div class='div-other'><a id='mulu537' />
<p class='h4'>江州東林興龍禪寺照覺禪師</p><p>諱常總。姓施氏。延平人也。母夢梵僧授白蓮華。因而誕生。長依寶雲寺出家受具。遊方造南師法席。三扣其室。南師乃問。是何宗旨。豁然大悟。服勤數載。推為導首。</p>
<p>初住泐潭。次遷東林。應遠公懸記。眾盈五百。</p>
<p>神宗皇帝詔住大相國寺智海禪院。堅讓不赴。得請林下。徐國大王特奏賜照覺禪號。緣盡坐滅。全身<span class='corr'>瘞</span>于鴈門塔左。</p>
<p>開堂日。上首白槌罷。師左各顧視。良久。云。槌聲未落。祖令<span class='corr'>已</span>行。何況擊動犍椎。告眾云觀。早落第二。上根之者。如目晴虗。中下之流。有疑請問。</p>
<p>問。為　國開堂於此日。師將何法報　君恩。</p>
<p>師云。白雲封嶽頂。明月映天心。</p>
<p>僧曰　帝王之恩師<span class='corr'>已</span>報。祖意西來事若何。</p>
<p>師云。休於言下覓。莫向意中求。</p>
<p>僧曰。方信如來曾有語。黃梅今日始知心。</p>
<p>師云。誰不承恩力。</p>
<p>問。移風易俗即不問。祖宗門下以何為極則。</p>
<p>師云。橫按鏌鎁全體露。</p>
<p>僧曰。此猶是倜儻之詞。當頭一句。請師速道。</p>
<p>師云。箇中誰是出頭人。</p>
<p>僧曰。真善知識。</p>
<p>師云。別處即不放過。</p>
<p>僧曰。是何言歟。</p>
<p>師云。正令<span class='corr'>已</span>行。</p>
<p>問。祖意西來即不問。改律為禪事若何。</p>
<p>師云。壺中日月。物外山川。</p>
<p>僧曰。遠師不虗授記。</p>
<p>師云。若是陶淵明。攢眉却歸去。</p>
<p>僧曰。洎不問過。</p>
<p>師云。齋後鐘。</p>
<p>問。寶堂擊動承天鼓。請師為唱太平謌。</p>
<p>師云。香煙起處清風引。</p>
<p>僧曰。四眾盡聞於高韻。不知誰是和歌人。</p>
<p>師云。飜使胡人笑更新。</p>
<p>僧曰。猶是第二機。</p>
<p>師云。那箇是第一機。</p>
<p>僧曰。錯。</p>
<p>師云。大眾有眼。</p>
<p>僧出眾。便提起坐具曰。請師話答。</p>
<p>師云。放下著。僧又作展勢。</p>
<p>師云。収。</p>
<p>僧曰。昔年尋劒客。今朝遇作家。</p>
<p>師云。遮裏是什麼所在。僧便喝。</p>
<p>師云。喝老僧那。僧又喝。</p>
<p>師云。放過又爭得。便打。</p>
<p>問。不於句後明玄旨。休向言前定祖宗。少室九年端的處。神光三拜若為通。</p>
<p>師云。大地載不起。</p>
<p>僧曰。<span class='corr'>秖</span>如細泉通海脉。高檜入雲層又作麼生。</p>
<p>師云。別是一家春。</p>
<p>問。如何是不動尊。</p>
<p>師云。下坡不走。快便難逢。</p>
<p>問。無生曲調即不問。勿絃琴韻請師彈。</p>
<p>師云。指閑湘水遠。孤月夜堂深。</p>
<p>僧曰。一堂風冷淡。千古意分明。</p>
<p>師云。又被風吹別調中。</p>
<p>問。乾坤之內。宇宙之間。中有一寶。秘在形山。如何是寶。</p>
<p>師云。白月現。黑月隱。</p>
<p>僧曰。非但聞名。今日親見。</p>
<p>師云。且道寶在什麼處。</p>
<p>僧曰。古殿戶開光燦爛。白蓮池畔社中人。</p>
<p>師云。別寶還他碧眼胡。</p>
<p>問。如何是祖師西來意。</p>
<p>師云。風吹日炙。</p>
<p>僧曰。且禮三拜。</p>
<p>師云。莫動著。</p>
<p>師云。問得亦妙。不問更奇。直饒問極西旨之源。答盡南宗之要。猶是化門。未為臻極。何謂至道淵曠。大法沖虗。非言象之所詮。非文墨之能解。彌綸三有。囊括大千。性一切心。印諸法相。蓋眾生迷不自覺。至人愍此。出興于世。張皇教網。四十九年。三藏圓修。五乘頓備。功成果滿。欲致言詮。乃告人天大眾云。吾有正法眼藏。涅槃妙心。付囑摩訶迦葉。後五百歲。西天二十八祖．唐土六祖。佛佛授手。祖祖傳燈。曹溪老盧法道盛行天下。遂有五宗之說。若乃統宗會元。飲光悟拈花而微笑。慶喜倒剎竿以忘言。神光斷臂傳心。盧老舂糠為道。蓋投機自得。遇緣即宗。殃及子孫。迄今扶持不<span class='corr'>已</span>。便謂道無南北。法非古今。正令全提。殊忘凡聖。如李相國遇藥山。明佛祖向上事。裴左丞逢斷際。見父母未生前。始得方忘<span class='corr'>己</span>解。然妙則妙<span class='corr'>已</span>。未免挂人齒牙。殊不知向上一路。千聖不傳。學者勞形。如猨捉影。且道向上一路是什麼人行履。若也見得。今日人天一會不異靈山。若也未明。玄關從此更重遊。</p>
<p>復顧大眾云。古今禪律一兼該。豈謂伊予應讖來。先覺權輿真佛祖。後賢更始必劉雷。皇書<span class='corr'>已</span>降輝千嶂。法令當行振九垓。欲識此時香社意。昔年池藕白蓮開。</p>
<p>上堂云。乾坤大地。常演圓音。日月星辰。每談實相。飜憶先黃龍道。秋雨霖灕。連宵徹曙。點點無私。不落別處。復云。滴穿汝眼睛。浸爛汝鼻孔。東林老漢即不然。終歸大海作波濤。擊禪牀一下。</p>
<p>上堂云。高高山上雲。豈為閑極。悠悠㵎下水。未是清流。豈不見雪山衲子．祖室禪人。用則毗盧頂上高揖釋迦。不拜彌勒。不用則德山．臨濟是什麼閑家具。且道畢竟成得什麼邊事。良久云。一鉢千家飯。孤身萬里遊。</p>
<p>上堂云。老盧不識字。頓明佛意。佛意離文墨故。白兆不識書。圓悟宗乘。宗乘非言詮故。如此老婆心。分明入泥水。今時人猶尚抱橋柱澡洗。把纜放船。良久。云。爭怪得老僧。</p>
<p>上堂云。太平　聖世。有道明時。蕩蕩　皇風。遲遲春日。可謂香嚴竹綠。靈雲花紅。甚是親切。何曾蓋覆。誰不分明。誰不曉了。若也如是。方信雪嶺泥牛夜夜吼月。雲門木馬日日嘶風。且道德山．臨濟又作麼生。咄。</p>
<p>上堂云。天啟　聖嗣。祥開慶時。紫蓋盈庭。神光照室。見感真人之應運。爰丁　大聖以臨民。數越堯年。道光舜日。萬邦樂業。四海謌謠。此乃十地滿心大乘菩薩之所應現。為　人王帝王之寶位。且道有何表證。良久。云。是處山呼萬歲聲。</p>
<p>上堂云。劄。德山臨濟何敲磕。咦。文殊普賢弄土泥。佛祖病。急須醫。無情解說不思議。咄。是什麼識見。</p>
<p>師於元祐六年九月晦日鳴鼓集眾。趺坐。說偈曰。</p>
<p>北斗藏身未是真。泥牛入海何奇特。箇中消息報君知。撲落虗空收不得。</p>
<p>言畢而逝。</p>
</div>
<div class='div-other'><a id='mulu538' />
<p class='h4'>洪州黃龍山寶覺禪師</p><p>諱祖心。俗姓鄔氏。南雄州人。受具後。遍歷諸方。參尋知識。末後到黃蘗。扣南禪師法席。乃屢陳<span class='corr'>己</span>見。南皆不諾。云。子且去。將來須會。</p>
<p>一日傾湯。誤滴于手。忽然驚省。求其印證。南纔見入門。便云。汝會也。南後示滅。令續住持。道化普洽。都尉王詵敬以師禮。</p>
<p>開堂日。大眾集定。良久。微笑云。便恁麼休去。<span class='corr'>已</span>是欺謾。還相委悉麼。有則便好乘時。如無。且莫錯向水中拈月。遂趺坐。拈起拂子云。若喚作拂子。達磨一宗拂土而盡。不喚作拂子。平地生波瀾。到遮裏。一似倚天長劒。誰敢當鋒。擬議即喪身失命。而今還有擊不碎底漢麼。</p>
<p>時有僧出禮拜。師云。不知是不是。</p>
<p>僧曰。也不得放過。</p>
<p>師云。不信道。</p>
<p>問。草偃風行即不問。法身向上事如何。</p>
<p>師云。鳥啼無淚濕。花笑不聞聲。</p>
<p>僧曰。一句逈起千古外。</p>
<p>師云。須是眼中聞。</p>
<p>僧曰。文殊不坐金臺殿。自有逍遙九萬程。</p>
<p>師云。言多道遠。</p>
<p>問。達磨九年面壁。意旨如何。</p>
<p>師云。身貧無被蓋。</p>
<p>僧曰。莫孤負他先聖也無。</p>
<p>師云。闍梨見處又作麼生。僧打一圓相。</p>
<p>師云。鷰雀不離窠。僧禮拜。</p>
<p>師云。更深猶自可。午後始愁人。</p>
<p>問。言詮不到處。請師垂示。</p>
<p>師云。雲盡日月正。雪晴天地春。</p>
<p>僧曰。便恁麼去時如何。</p>
<p>師云。落在什麼處。僧提起袈裟角。</p>
<p>師云。放過一著。</p>
<p>問。但得本。莫愁末。如何是本。</p>
<p>師云。但識琴中趣。不勞絃上尋。</p>
<p>僧曰。如何是末。</p>
<p>師云。青山不礙白雲飛。</p>
<p>僧曰。本末<span class='corr'>秖</span>如是。宗乘事若何。</p>
<p>師云。夜深方見把針人。</p>
<p>上堂云。虎頭生角人難措。石火電光須密布。假饒烈士也應難。矇底那能善回互。手擎日月。背負須彌。擲向他方。其中眾生不覺不知。其中眾生騎驢入諸人眼裏。諸人亦不覺不知。會麼。良久。云。鐵牛吼處三冬暖。木馬嘶時九夏寒。</p>
<p>上堂云。愚人除境不除心。智者忘心不忘境。不知心境本如如。觸目遇緣無障礙。遂舉拂子云。看拂子走過西天。却來新羅國裏。知我者。為我拖泥帶水。不知我者。贏得一場怪誕。</p>
<p>上堂云。敲空作響。誰是知音。擊物無聲。徒勞側耳。不是目前法。莫生種種心。起滅不相知。箇中無背面。象王行處。狐兔絕蹤。水月現時。風雲自異。到遮裏。乾坤收不得。宇宙不知名。千聖立下風。誰敢當頭道。諸仁者。應是從前活計。所作施為。會與不會。一時掃却。不如䇿杖歸山去。長嘯一聲煙霧深。</p>
</div>
<div class='div-other'><a id='mulu539' />
<p class='h4'>筠州黃蘗真覺禪師</p><p>諱惟勝。俗姓羅氏。梓州中江人也。十五歲落髮。即趨講席。推為翹楚。一日。因將扇子戲歷牕櫺。砉然作聲。遂即省悟。頓捨舊習。即慕參尋。到南禪師法席。呈昔所見。即為印之。推為上首。後繼住黃蘗。道行大播。因遊輦下。駙馬都尉王詵咨問法要。敬以師禮。遂還蜀中。坐滅于雲頂山。</p>
<p>問。明鏡高懸於此日。願灑醍醐壯祖宗。師據坐。</p>
<p>僧曰。八方謌道泰。一國賀無私。</p>
<p>師云。重言不當吃。</p>
<p>問。大眾盡臨於座側。真乘一句請師宣。</p>
<p>師云。白雲橫谷口。</p>
<p>僧曰。如何趣向。</p>
<p>師云。淥水迸清流。</p>
<p>僧曰。若不上來伸此問。焉知明月掌中觀。</p>
<p>師云。我早入荒草。子又踏蒺蔾。</p>
<p>問。一塵纔起。大地全收。未是衲僧極則。如何是衲僧極則事。</p>
<p>師云。老僧到遮裏却不會。</p>
<p>僧曰。學人更不會。</p>
<p>師云。儞不妨會得好。</p>
<p>問。不用拈槌舉拂。瞬目<span class='corr'>揚</span>眉。離却咽喉脣吻。請師速道。</p>
<p>師云。道不得。</p>
<p>僧曰。恁麼則截斷千古路。無人敢出頭。</p>
<p>師云。是。</p>
<p>僧曰。劒閣路巇嶮。夜行人更多。</p>
<p>師云。轉遠也。</p>
<p>問。久嚮黃蘗事作麼生。</p>
<p>師云。㟮屼地。</p>
<p>僧曰。露柱證明。</p>
<p>師云。大眾笑儞。</p>
<p>問。如何是祖師西來意。</p>
<p>師云。高臺無古鏡。糞裏有真珠。</p>
<p>問。文殊即不問。觀音在什麼處。</p>
<p>師云。聞鼓聲麼。僧禮拜。</p>
<p>師云。遮聾漢。</p>
<p>上堂云。羅漢書字。仰山白槌。禾山打鼓。清平蹈泥。四老人<span class='corr'>秖</span>管一向婆母。不知泄漏真機。然雖泄漏真機。要且後人不知。良久。云。選佛須是英靈漢。敵祖還他師子兒。</p>
<p>上堂云。臨濟喝．德山棒。留與禪作人模範。歸宗磨．雪峯毬。此箇門庭接上流。若是黃蘗即不然。也無喝。也無棒。亦不推磨。亦不輥毬。前面是案山。背後是主山。塞却儞眼睛。拶破儞面門。於此見得。得不退轉地。盡未來際。不向他求。若見不得。醍醐上味翻成毒藥。</p>
<p>上堂云。寂兮寥兮。蟾蜍皎皎下空谷。寬兮廓兮。曦光赫赫流四海。曹溪路上。勦絕人行。多子塔前。駢闐如市。直饒遮裏薦得倜儻分明。未是衲僧活計。大丈夫漢須是向黑闇獄中敲枷打銷。餓鬼隊裏放火奪漿。推倒慈氏樓。折却空王殿。靈苗瑞草和根拔。任他滿地生荊棘。</p>
</div>
<div class='div-other'><a id='mulu540' />
<p class='h4'>袁州仰山行偉禪師</p><p>河朔人也。東京大佛寺受具。聽習圓覺。微有所疑。挈囊遊方。專扣祖意。至南禪師法席。六遷星序。一日扣請。尋蒙喝出。足擬跨門。頓省玄旨。出世仰山。道風大著。</p>
<p>問。如何是密密意。</p>
<p>師云。儞問不密。</p>
<p>僧曰。如何是出現身。</p>
<p>師云。更添一重。</p>
<p>問。毗盧藏中有大教典。如何是教典。</p>
<p>師云。在儞面前。</p>
<p>僧曰。莫<span class='corr'>秖</span>遮便是也無。</p>
<p>師云。錯。</p>
<p>僧曰。如何得不錯。</p>
<p>師云。重言不當吃。</p>
<p>問。釋迦掩室。淨名默然。未審和尚如何說。</p>
<p>師云。少人聽。</p>
<p>僧曰。唯佛與佛乃能知之。師便喝。</p>
<p>上堂云。大眾會麼。古今事掩不得。日用事藏不得。既藏掩不得。則日月現前。且問諸人。現前事作麼生。參。</p>
<p>上堂云。大眾見麼。開眼則普觀十方。合眼則包含萬有。不開不合是何模樣。還見模樣麼。久參高德。舉處便曉。後進初機。識取模樣。莫<span class='corr'>秖</span>管貪睡。睡時眼見箇什麼。若道不見。與死人何別。直饒丹青處士筆頭上畫出青山綠水．夾竹桃花。<span class='corr'>秖</span>是相似模樣。設使石匠錐頭鑽出群羊走獸。也<span class='corr'>秖</span>是似模樣。若是真模樣。任儞處士石匠。無儞下手處。諸人要見。須是著眼始得。良久。云。廣則一線道。狹則一寸半。以拂子擊禪牀。</p>
<p>上堂云。鼓聲纔動。大眾雲臻。諸人上觀。山僧下覻。上觀觀箇什麼。下覷覷箇什麼。良久。云。對面不相識。</p>
</div>
<div class='div-other'><a id='mulu541' />
<p class='h4'>洪州泐潭山寶峯禪院洪英禪師</p><p>俗姓陳氏。邵武人也。頂角自誓出家。父母不能奪志。圓具後。遊歷宗席。至南禪師會中。累入室。未契其旨。一日。因取經函。忽失手響聲。遂有發悟。逕造方丈。陳其所解。南曰。汝乃我家英雄。具正眼者。由是禪眾奔湊。</p>
<p>問。逢場作戲時如何。</p>
<p>師云。紅爐爆出鐵烏龜。</p>
<p>僧曰。當軒布皷師親擊。百丈竿頭事如何。</p>
<p>師云。山僧不信遮活計。僧擬議。</p>
<p>師云。不唧[口*留]漢。</p>
<p>僧禮拜起。便垂下袈裟角曰。脫衣卸甲時如何。</p>
<p>師云。喜得狼煙息。弓弰壁上懸。</p>
<p>僧却攬上袈裟云。重整衣甲時如何。</p>
<p>師云。不到烏江畔。知君未肯休。僧便喝。</p>
<p>師云。驚殺我。僧拍一拍。</p>
<p>師云。也是死中得活。</p>
<p>問。黃龍一曲師親唱。佛寺驢脚略借看。</p>
<p>師云。腦後三斤鐵。僧便喝。</p>
<p>師云。驚殺老僧。僧拍一拍。</p>
<p>師云。老僧打退鼓。僧禮拜。</p>
<p>師云。龍頭蛇尾。</p>
<p>問。臨濟栽松即不問。百丈開田事若何。</p>
<p>師云。深著鋤頭。</p>
<p>僧曰。古人猶在。</p>
<p>師云。更添鋤頭。僧禮拜。師扣禪床一下。</p>
<p>師顧視大眾云。青山重疊疊。淥水響潺潺。遂拈拄杖云。未到懸崖處。擡頭子細看。卓一下。</p>
<p>上堂云。寶峯高。士罕到。巖前雪厭枯松倒。嶺前嶺後野猨啼。一條古路清風掃。禪德。雖然如是。且道山僧拄杖子長多少。遂拈起云。長者隨長使。短者隨短用。卓一下。</p>
<p>上堂。良久。顧視大眾云。石門巇嶮鐵關牢。舉目重重萬仞高。無角鐵牛衝得破。毗盧海內作波濤。且道不涉波濤一句作麼生道。良久。云。一句不遑無著問。迄今猶作野盤僧。</p>
</div>
<div class='div-other'><a id='mulu542' />
<p class='h4'>潭州大溈山懷秀禪師</p><p>信州貴溪人。姓應氏。仕儒族也。聦明頴悟。出世弘揚。</p>
<p>問。昔日溈山水牯牛。自從放去絕蹤由。今朝幸遇師登座。未審時人何處求。</p>
<p>師云。不得犯人苗稼。</p>
<p>僧曰。頭角<span class='corr'>已</span>分。</p>
<p>師云。空把山童贈鐵鞭。</p>
<p>問。莫將佛法以當人情。人情即不問。佛法請師舉唱。</p>
<p>師云。不可更作人情。</p>
<p>僧曰。大哉宗匠。宛爾不同。</p>
<p>師云。徒勞讚歎。</p>
<p>問。如何是溈山境。</p>
<p>師云。鳳凰展翅煙霄外。</p>
<p>僧曰。如何是境中人。</p>
<p>師云。大底大。小底小。</p>
<p>師云。佛祖心印。唯證乃知。靈山嘉會。聖眾雲臻。法付王臣護持。心傳最上根輩。直至如今。二千餘載。真風不墜。祖道聯綿。幸遇　聖朝。遭逢　明世。正是王臣護法。溈山出世敷揚。且道敷揚什麼法。遂拈袈裟角示眾云。即此薦得。慶快平生。　皇恩佛恩一時報足。輒莫依他作解。終是塵緣。絲髮未忘。結成生死。勞他河沙佛祖出來東道西說。搖脣鼓舌。今朝山僧與諸人決破。還信得及麼。休去得麼。如今休去便休去。若覓了時無了時。是什麼說話。喝一喝。下座。</p>
</div>
<div class='div-other'><a id='mulu543' />
<p class='h4'>南嶽福嚴慈感禪師</p><p>梓州杜氏子。乃讓禪師宗裔也。儀相挺特。意氣高閑。人所見者。莫不驚異。得法黃龍南禪師。出世于江州承天。德風大扇。勵節遠聞。潭帥請居嶽頂大寺。潛韜密行。殊應頗多。</p>
<p>問。師唱誰家曲。宗風嗣阿誰。</p>
<p>師云。鷲峯山畔。㵎水東流。</p>
<p>僧曰。畢竟黃龍之子。汾陽之孫。</p>
<p>師云。看取令行時。</p>
<p>問。人天高座說法。當途如何遊戲。</p>
<p>師云。逢人舉似。</p>
<p>僧曰。未審如何為人。</p>
<p>師云。買帽相頭。</p>
<p>僧曰。恁麼則天上有星皆拱北。人間無水不朝東。</p>
<p>師云。且莫錯認。</p>
<p>僧曰。真善知識。</p>
<p>師云。遮賊。</p>
<p>上堂云。擲鉢峯前。春風浩浩。湘江水裏。白浪滔滔。是法無私顯露。動著不然而然。邂逅指南不遇。<span class='corr'>秖</span>管鼻孔遼天。南泉頭頭垂示。大顛默爾無言。毗耶長啟一室。誰人敢共齊眉。咄。以拂子擊禪床云。參。</p>
<p>上堂云。古佛心。<span class='corr'>秖</span>如今。若不會。苦沈吟。秋雨微微。秋風颯颯。乍此乍彼。若為詶答。沙岸蘆花。青黃交雜。禪者何依。良久。云。劄。</p>
</div>
<div class='div-other'><a id='mulu544' />
<p class='h4'>湖州報本慧元禪師</p><p>潮州倪氏子。比試得度。遊方參道。至南禪師法席。一言相契。侍奉七年。出世于蘇臺吳江聖壽。次遷崑山惠嚴城中萬壽。後移報本。</p>
<p>元豐中。一日。沐浴畢。陞堂。告眾云。五十五年夢幻身。東西南北孰相親。白雲散盡千山外。萬里秋空片月新。言畢而逝。肉身不壞。見存本院。</p>
<p>問。未離兜率。<span class='corr'>已</span>降王宮。未出母胎。度人<span class='corr'>已</span>畢。今日意作麼生。</p>
<p>師云。守株待兔。枉用心神。</p>
<p>僧曰。向上之機蒙師指。中下之流又如何。</p>
<p>師云。<span class='corr'>秖</span>聞人作鬼。不見鶴成仙。</p>
<p>僧曰。不因入水。爭見長人。</p>
<p>師云。未問<span class='corr'>已</span>前猶較些子。</p>
<p>問。如何是西來意。</p>
<p>師云。天輪左轉。地軸右旋。</p>
<p>問。文殊請不二之門。維摩默然而對。此理如何。</p>
<p>師云。昔年座主。今日禪人。</p>
<p>問。黑白未分時如何。</p>
<p>師云。天高地厚。</p>
<p>僧曰。分後如何。</p>
<p>師云。日暖月涼。</p>
<p>僧曰。便恁麼會。還得也無。</p>
<p>師云。須彌山倒卓。</p>
<p>問。如何是佛法大意。</p>
<p>師云。昨日立春今日暖。百花未綻柳先開。</p>
<p>僧曰。如何是教意。</p>
<p>師云。自家飛絮猶無定。休把長條絆別人。</p>
<p>問。諸佛不出世。達磨不西來。正當恁麼時。未審來不來。</p>
<p>師云。撞著儞鼻孔。</p>
<p>僧出禮拜。曰。學人有一問。和尚還答否。</p>
<p>師云。昨日答汝了也。</p>
<p>僧曰。今日作麼生。</p>
<p>師云。明日來。</p>
<p>又僧出禮拜。起曰。請和尚答話。</p>
<p>師云。答話了也。</p>
<p>僧曰。再請。</p>
<p>師云。記取話頭。</p>
<p>僧曰。話頭道什麼。</p>
<p>師云。念汝是初機。</p>
<p>師云。白雲消散。紅日東昇。仰面看天。低頭覷地。東西南北。一任觀光。達磨眼睛。斗量不盡。演若何曾認影。善財不往南方。衲僧鼻孔遼天。到此一時穿却。</p>
<p>上堂云。擊大法鼓。演大法義。未打鼓<span class='corr'>已</span>前。文殊大士向諸人眉毛眼睫上出沒卷舒。作大佛事。及至擊動法鼓。觀音菩薩又向諸人耳上轉妙法輪。諸人還聞麼。直饒見得聞得。早是不著便。若也真箇不知。自是無枝葉。莫怨太陽春。咄。</p>
<p>上堂云。般若無知。無所不知。作麼生說箇無知道理。若謂杜絕視聽。何異斷見外道。其或忘知遺照。正是背境凡夫。諸人還知麼。釋迦老子終日向燈籠露柱隨有道有。隨無道無。雖不即於有無。亦不離於有無。如斯話會。鈍致祖師。明眼衲僧輙他冷笑。且問儞笑箇什麼。喝一喝。</p>
</div>
<div class='div-other'><a id='mulu545' />
<p class='h4'>蘄州四祖山法演禪師</p><p>桂州人也。受業本州永寧寺。少年受具。壯歲遊方。湘楚叢林。江淮禪席。所至知識。無不異待。道契南師。他遊遂息。一住四祖三十餘年。行解堅密。人天景仰。</p>
<p>開堂日。上首白槌罷。師云。吽。誰敢措口。更談何事。諸人還知麼。</p>
<p>問。如何是第一義。</p>
<p>師云。雙峯粗識好惡。</p>
<p>僧曰。和尚豈無方便。</p>
<p>師云。幸自可憐生。</p>
<p>僧曰。當陽一句蒙師指。謝家人本在漁船。</p>
<p>師云。放過即不可。</p>
<p>問。如何是祖師西來意。</p>
<p>師云。飢嗔飽喜。</p>
<p>問。如何是心相。</p>
<p>師云。山河大地。</p>
<p>僧曰。如何是心體。</p>
<p>師云。汝喚什麼作山河大地。</p>
<p>上堂云。雲颺颺。雨瀝瀝。盡是諸人日用力。直饒於此便明得。二十拄杖教誰喫。</p>
<p>上堂云。葉辭柯。秋<span class='corr'>已</span>暮。參玄人。須警悟。莫謂來年更有春。等閑蹉了巖前路。且道作麼生是巖前路。良久。云。嶮。</p>
<p>上堂云。主山吞却案山。尋常言論。拄杖子普該塵剎。未足為奇。光景兩亡。復是何物。良久。云。劫火洞然毫末盡。青山依舊白雲中。</p>
<p>上堂云。佛祖之道。壁立千仞。擬議馳求。還同點額。識不能識。智不能知。古聖到遮裏。垂一言半句。要儞諸人有箇入處。所以道。低頭不見地。仰面不見天。欲識白牛處。但看髑髏前。如今頭上是屋。脚下是地。面前是佛殿。且道白牛在什麼處。乃召大眾。眾舉頭。師叱之。</p>
</div>
<div class='div-other'><a id='mulu546' />
<p class='h4'>潭州石霜山崇勝禪院琳禪師</p><p>問。拈槌舉拂拈放一邊。請師答話。</p>
<p>師云。高著眼。</p>
<p>僧曰。作家宗師。</p>
<p>師云。脚下蹉過。僧以坐具畫一畫。</p>
<p>師云。自領出去。</p>
<p>問。法王出世。請施法令。</p>
<p>師云。一二三四五。</p>
<p>僧曰。法令施行。</p>
<p>師云。瀟湘船子。</p>
<p>問。慈雲靄靄。惠日輝輝。大眾欣然。乞師一接。</p>
<p>師云。好。</p>
<p>僧曰。不言含有象。何處謝無私。</p>
<p>師云。石女溪邊笑點頭。</p>
<p>問。石霜枯木重生時如何。</p>
<p>師云。海底金龜走。天邊玉兔明。</p>
<p>僧曰。恁麼則覺花開有地。果熟自然香。</p>
<p>師云。須彌頂上面南行。</p>
<p>上堂云。霜花一境。極目蕭然。枯木堂前。風行草偃。淥水滔滔無盡。白雲合而還開。往來禪客飽足觀光。林下相逢呵呵大笑。且道笑箇什麼。良久。云。煙村三四月。別是一家春。</p>
<p>上堂云。或談玄。或說妙。德山臨濟把手笑。更言無說是菩提。多年梁上生芝草。咦。</p>
<p>師元豐七年三月初八日淨髮沐浴。至夜。小參云。平生行脚。方始見人。平生參禪。始終得力。成佛作祖。不離方寸。鑊湯爐炭。<span class='corr'>秖</span>在而今。遮箇消息。如人飲水。冷暖自知。聽吾一頌。大幻一段。見明燦爛。苦惱眾生。早晚分散。夜半。端然示寂。闍維。得舍利。葬于本山。</p>
</div>
<div class='div-other'><a id='mulu547' />
<p class='h4'>蘄州開元琦禪師</p><p>問。芥子納須彌即不問。微塵裏轉大法輪時如何。</p>
<p>師云。一步進一步。</p>
<p>僧曰。恁麼則朝到西天。暮歸唐土。</p>
<p>師云。作客不如歸家。</p>
<p>僧曰。懷州牛喫禾。益州馬腹脹又作麼生。</p>
<p>師云。人心似等閑。</p>
<p>問。有佛處不得住。無佛處急走過。離此二途。請師直道。</p>
<p>師云。但得雪消去。自然春到來。</p>
<p>僧曰。恁麼則截斷兩頭。歸家穩坐。</p>
<p>師云。不動一句又作麼生。</p>
<p>僧曰。大羅山頂依青嶂。挂月峯前看白雲。</p>
<p>師云。心不負人。面無慚色。</p>
<p>問。久嚮道風。請師相見。</p>
<p>師云。雲月是同。溪山各異。</p>
<p>上堂云。文彩未生。一物也無。文彩既生。萬事縱橫。明來暗謝。暗去明來。樓閣門開。誰覩善財。喝一喝。拍一拍。下座。</p>
<p>上堂云。虗空無內外。事理有短長。順則成菩提。逆則成煩惱。燈籠常瞌睡。露柱亦懊惱。大道在目前。更去何處討。擊禪床一下。</p>
<p>上堂云。四面亦無門。十方無壁落。頭髼䯳。耳卓朔。箇箇男兒大丈夫。何得無繩而自縛。且道透脫一句作麼生道。良久。云。蹈破草鞋赤脚走。</p>
<p>上堂。以拂子擊禪床一下。云。作什麼。良久。云。因風吹火。用力不多。</p>
</div>
<div class='div-other'><a id='mulu548' />
<p class='h4'>福州玄沙明惠合文禪師</p><p>問。如何是佛。</p>
<p>師云。舌不從口出。</p>
<p>僧曰。從什麼處出。</p>
<p>師云。切忌耳根尋。</p>
<p>僧曰。[口*佗]。</p>
<p>師云。鈍致殺人。</p>
<p>問。如何是正眼。</p>
<p>師云。銀盤著火煑。</p>
<p>問。如何是道。</p>
<p>師云。私通車馬。</p>
<p>僧進一步。師云。官不容針。</p>
<p>問。如何是佛法大意。</p>
<p>師云。九峯藏夏雪。</p>
<p>僧曰。乞師方便。</p>
<p>師云。一洞起清風。</p>
<p>問。如何是祖師西來意。</p>
<p>師云。五里三歇。</p>
<p>僧曰。意旨如何。</p>
<p>師云。飲雪吞霜。</p>
<p>問。驪珠未見時如何。</p>
<p>師云。泥缾藏水馬。</p>
<p>僧曰。見後如何。</p>
<p>師云。菜飯祭狸奴。</p>
<p>問。十里松聲。如何浪響。</p>
<p>師云。耳裏遭釘。</p>
<p>僧曰。乞師答話。</p>
<p>師云。眼中添屑。</p>
<p>問。從上諸聖以心傳心。未審和尚如何為人。</p>
<p>師云。泉聲含太古。</p>
<p>問。頂門無照。心外有心。如何是心外心。</p>
<p>師云。問取路行人。</p>
<p>僧曰。如何是心內心。</p>
<p>師云。金剛提不起。</p>
<p>上堂云。滄海闊。青山高。兔無角。龜無毛。向此薦得。鷂子過新羅。若有方便門路。一任來來去去。石門難掩通南北。一路樵歌兩岸山。咄。</p>
<p>上堂云。恁麼恁麼。脚跟難蹈。萬寺千僧。三山七塔。玉露草頭垂。金風天下帀。更上一層樓。朝雲開未合。向此不明。飜成搕[打-丁+(天/韭)]<span class='note-inline'>(上音罨下音鞁)</span>。</p>
<p>上堂云。春山春水。春雨春風。蝶舞花紅。鶯啼柳綠。又道魚蹤鳥跡。兔角龜毛。火裏蝍蟟。竿頭進步。當恁麼時。應現法門。宣無盡意。咄。是底物撿點得來。鰕為子屈。</p>
<p>上堂云。三五十五。溈山水牯。二六十二。雪峰鼈鼻。雖是向上關棙。誰到恁麼田地。更有絕品醍醐。誰識舌頭滋味。智不到處。切忌切忌。為報南閩諸大士。鼻孔近來多失利。咄。</p>
<p>上堂云。雲橫天際。雨出龍心。草木承恩。山川得主。樵者唱兮汝打鼓。漁者謌兮汝作舞。夜來天地動春風。笑問春風一無語。擊禪床一下。</p>
</div>
<div class='div-other'><a id='mulu549' />
<p class='h4'>潭州雲蓋山海會寺守智禪師</p><p>問。實際理地。不受一塵。佛事門中。不捨一法。如何是一法。</p>
<p>師云。拈三放一。</p>
<p>僧曰。某甲鼻孔在什麼處。</p>
<p>師云。雲蓋無鼻孔。</p>
<p>問。法爾不爾。如何契得。</p>
<p>師云。露柱挂燈籠。</p>
<p>僧曰。少遇知音。</p>
<p>師云。三門頭合掌。</p>
<p>問。鼓聲纔罷。大眾臨筵。祖意西來。請師舉唱。</p>
<p>師云。雨過路頭乾。</p>
<p>僧曰。祖意既如是。家風事若何。</p>
<p>師云。腦後合掌。</p>
<p>僧曰。全因今日。</p>
<p>師云。謝汝到來。</p>
<p>問。大海有珠。如何取得。</p>
<p>師云。無心者得。</p>
<p>僧曰。到處有明月。在處有清風。</p>
<p>師云。<span class='corr'>秖</span>為儞有心。</p>
<p>僧曰。別寶須還碧眼胡。</p>
<p>師云。少賣弄。</p>
<p>問。遠別五峯即不問。近居靈蓋事如何。</p>
<p>師云。門外三虵井。孤峯五色雲。</p>
<p>僧曰。恁麼則千星中一月。</p>
<p>師云。鈍致殺人。</p>
<p>上堂云。雲蓋並無長處。二時粥飯。略以相待。同時喫粥。同時喫飯。同坐喫茶。是事相隨。更覓什麼奇特事。若要奇特事。除是西來達磨。伏惟珍重。</p>
<p>上堂云。昨日高山看釣魚。步行騎馬失却驢。有人拾得駱[駋-口+巴]去。重賞千金一也無。乃云。若向遮裏薦得不著。還草鞋錢。吽。參。</p>
<p>上堂云。把斷命根。拽脫舌頭。飜身倒坐。走馬騎牛。若也不會。隨流入流。喝一喝。</p>
</div>
<div class='div-other'><a id='mulu550' />
<p class='h4'>潭州寶蓋山子勤禪師</p><p>問。師今<span class='corr'>已</span>唱胡家曲。更將何法示來徒。</p>
<p>師云。一字兩頭垂。</p>
<p>僧曰。威光分此夜。照用出何門。</p>
<p>師云。頭上光明<span class='corr'>炟</span>赫。脚下黑漆顢頇。</p>
<p>僧曰。入水見長人。</p>
<p>師云。傍觀者醜。</p>
<p>上堂云。溪山雖異。雲月是同。順應方圓。任自西東。大眾。法不離色。響不離聲。到遮裏。明明聲色顯露。如何透得。還有透得底麼。良久。云。鐘鳴鼓響相交應。青山不礙白雲飛。咄。</p>
</div>
<div class='div-other'><a id='mulu551' />
<p class='h4'>廬山圓通圓璣禪師</p><p>問。更深夜靜。正好商量。且道商量箇什麼。</p>
<p>師云。達磨西來底。</p>
<p>僧曰。的有商量底道理也無。</p>
<p>師云。千江有水千江月。萬里孤舟萬里身。</p>
<p>問。生死到來。如何迴避。</p>
<p>師云。堂中瞌睡。寮裏抽解。</p>
<p>僧曰。便恁麼時如何。</p>
<p>師云。須知有轉身一路。</p>
<p>僧曰。如何是轉身一路。</p>
<p>師云。傾出儞腦髓。拽脫儞鼻孔。</p>
<p>僧曰。便從今日無疑去也。</p>
<p>師云。作麼生會。</p>
<p>僧曰。<span class='corr'>但</span>知行好事。不用問前程。</p>
<p>師云。須是恁麼。</p>
<p>問。一問一答。盡落言詮。不涉言詮。請師速道。</p>
<p>師云。縮却舌頭。</p>
<p>僧曰。幾合一生疑著。</p>
<p>師云。碧眼胡僧。</p>
<p>上堂云。春雨微微。百事皆宜。禾苗發秀。蔬菜得時。阿難如合掌。迦葉亦攢眉。直饒靈山會上拈花微笑。筭來猶涉離微。爭似三家村裏老翁深耕淺種。各知其時。有事當面便說。誰管瞬目揚眉。更有一般奇特事。末後一著更須知。擊拂子。下座。</p>
<p>上堂云。雲生嶺上。為瑞為祥。月落寒潭。有明有暗。千丈瀑布。舉世皆知。華藏玄關。何人會得。良久。云。善財不彈指。彌勒自門開。參。</p>
</div>
<div class='div-other'><a id='mulu552' />
<p class='h4'>安州九嵕山圓明院法明禪師</p><p>問。寶座既登於此日。請師一句露尖新。</p>
<p>師云。言中有響。</p>
<p>僧曰。臯鶴連天呌。金烏遶木飛。</p>
<p>師云。識取話頭。</p>
<p>問。得到寶山空手回時如何。</p>
<p>師云。用力者失。</p>
<p>僧曰。途中用盡意。懡㦬却回歸。</p>
<p>師云。切忌道著。</p>
<p>上堂云。心本絕塵。眾生自昧。猶如澄清大海。浪起風生。亦如皎潔太虗。雲興雨作。諸仁者。風未興。雲未起。寒山拾得賀太平。九峻山嶺松高翠。寺前流水古今清。明眼衲僧須子細。乃笑云。久立。珍重。</p>
</div>
<div class='div-other'><a id='mulu553' />
<p class='h4'>桂州登雲山超及禪師</p><p>問。未審雲如何登。</p>
<p>師云。楖[木*栗]橫擔不顧人。</p>
<p>僧曰。山高巇嶮如何上。</p>
<p>師云。直往千峯萬峯去。</p>
<p>僧曰。便是為人處也。</p>
<p>師云。看脚下。</p>
<p>僧曰。謝師指示。</p>
<p>師云。嶮。</p>
<p>師云。登雲山巇嶮。良久。云。山僧今日平地上喫交。下座。</p>
</div>
<div class='div-other'><a id='mulu554' />
<p class='h4'>福州昇山紹南正覺禪師</p><p>上堂。拈拄杖云。荷擔如來。盛作吾宗。嫡裔捻著。攪大海兮魚龍奔騰。指長天兮星辰交錯。履昏衢兮為炬為明。治疾苦兮為良為藥。於父子兮如龍如鳳。處昆仲兮如棣如蕚。思少林兮徹皮徹髓。憶黃梅兮胡穿亂鑿。不見進人以禮。退人以禮。春風和暢。巖泉清泚。鄉雲澹蕩。幽蘭旖旎。花開花合。龍眠龍起。金毛出林。靈龜曳尾。隱顯齊彰。各得其旨。琴不張絃。曲調高流。入千人萬人耳。大眾。更有一著。還知落處麼。以拄杖卓一下。云。穿開幽鳥道。敲遍野僧門。</p>
</div>
<div class='div-other'><a id='mulu555' />
<p class='h4'>隨州水南太平興國智秘禪師</p><p>問。如何是水南境。</p>
<p>師云。檜栢與翠竹交參。山色共野花鬬彩。</p>
<p>僧曰。如何是境中人。</p>
<p>師云。對面不相識。</p>
<p>上堂云。朝朝相似。日日一般。上來下去。應用無虧。洎乎說著佛法。又却特地多端。諸人到遮裏。如何說得箇平常底道理。良久。云。任從滄海變。終不為君通。參。</p>
</div>
<div class='div-other'><a id='mulu556' />
<p class='h4'>南嶽勝業寺惟亨禪師</p><p>問。學人乍入叢林。乞師指示。</p>
<p>師云。欲行千里。一步為初。</p>
<p>僧曰。十二時中如何履踐。</p>
<p>師云。白雲無心。青天有日。</p>
<p>上堂云。有利無利。莫離行市。王老師賣身即不問。且道廬陵米有人酬價麼。若無人。老僧自買自賣去。良久。云。東行不見西行利。以拄枝卓一下。</p>
</div>
<div class='div-other'><a id='mulu557' />
<p class='h4'>遠州清泉崇雅禪師</p><p>問。如何是清泉。</p>
<p>師云。一滴也無。</p>
<p>僧曰。還有龍也無。</p>
<p>師云。有。</p>
<p>僧曰。忽有金翅鳥時如何。</p>
<p>師云。無下觜處。僧擬議。</p>
<p>師云。酌然。</p>
</div>
<div class='div-other'><a id='mulu558' />
<p class='h4'>廬山清隱源禪師</p><p>問。向上宗乘。請師指示。</p>
<p>師云。僧是僧。俗是俗。</p>
<p>僧曰。如何趣向。</p>
<p>師云。遇茶喫茶。遇飯喫飯。</p>
<p>僧曰。便是為人處也無。</p>
<p>師云。是。</p>
<p>上堂云。寒風激水成冰。杲日照冰成水。冰水本自無情。各各應時而至。世間萬猶如然。不用強生擬議。以拂子擊禪床。</p>
</div>
<div class='div-other'><a id='mulu559' />
<p class='h4'>鼎州彰法禪寺覺言禪師</p><p>上堂。譙居士問。長老年多少。</p>
<p>師云。與太虗同壽。</p>
<p>居士云。好好借問。</p>
<p>師云。來風深辨。居士呵呵大笑。</p>
<p>師云。知。</p>
<p>上堂云。無弦有韻孰知音。朗月虗堂一片心。太古莫言非祖意。正聲寥廓至而今。且道是何曲調。咄。</p>
</div>
<div class='div-other'><a id='mulu560' />
<p class='h4'>安州興國禪院契雅禪師</p><p>問。請師不於語默裏答話。師以拄杖卓一下。</p>
<p>僧曰。和尚莫草草怱怱。</p>
<p>師云。西天斬頭截臂。僧禮拜。</p>
<p>師云。墮也。墮也。</p>
<p>上堂云。心如朗月連天靜。遂打一圓相。云。寒山子。儞性似寒潭徹底清。是何境界。良久。云。無價夜光人不識。識得又堪作什麼。凡夫虗度幾千春。乃呵呵大笑云。爭如獨坐明窓下。花落花開自有時。下座。</p>
</div>
<p class='juan'>建中靖國續燈錄卷第十二</p></div></div></div>
</div><!-- end of div[@id='body'] -->
</body></html>