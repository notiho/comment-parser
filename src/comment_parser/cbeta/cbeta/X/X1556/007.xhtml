<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu309' />建中靖國續燈錄卷第七　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu310' />
<p class='h2'>南嶽懷讓禪師第十二世</p>
<div class='div-other'><a id='mulu311' />
<p class='h3'>潭州興化禪院慈明禪師法嗣</p>
<div class='div-other'><a id='mulu312' />
<p class='h4'>洪州黃龍山崇恩惠南禪師</p><p>姓章氏。信州玉山縣人也。生而神異。童稚不群。道蘊夙機。發言駭眾。長依懷玉寺出家受具。徧歷叢林。皆推上首。雲徒仰慕。領眾遊方。晚造慈明禪師法席。投誠入室。明拒之三四。方諾咨參。遂問。十二時中喫粥喫飯即不問汝。拈匙把筯一句作麼生道。師即語對。不契其旨。明遂喝出。師擬跨門。豁然大悟。尋以趙州勘婆子因緣成頌呈明。明為印證。益契玄旨。請住同安．歸宗．黃蘗．黃龍。臨濟宗枝大盛。</p>
<p>開堂日。上首白槌罷。師云。噫。好箇第一義。幸自完金剛。被維那打作兩橛。有人接得麼。顧視大眾云。若接不得。山僧拈頭作尾。切須著眼。</p>
<p>問。寶座<span class='corr'>已</span>登於鳳嶺。宗風演唱嗣何人。師畫一圓相。</p>
<p>僧曰。石霜一派。流入江西。</p>
<p>師云。杲日當天。盲人摸地。</p>
<p>問。如何是同安境。</p>
<p>師云。看不得。</p>
<p>僧曰。如何是境中人。</p>
<p>師云。無面目。</p>
<p>問。作家不啐啄。啐啄不作家。大眾臨筵。請師作家相見。師垂一足。</p>
<p>僧曰。燄裏尋冰雪。水下火燒天。師乃收足。</p>
<p>僧曰。大眾證明。真善知識。</p>
<p>師云。同安不著便。闍梨不著便。</p>
<p>僧曰。此猶是兩家共用。掣鼓奪旗事作麼生。師擲下拂子。</p>
<p>僧曰。同安今日瓦解冰消。</p>
<p>師呵呵大笑云。有輸有贏。</p>
<p>問。如何是佛。</p>
<p>師云。向汝道。汝不信。</p>
<p>僧曰。請師指示。</p>
<p>師云。合取狗口。</p>
<p>問。不求諸聖。不重<span class='corr'>己</span>靈。未是衲僧分上事。如何是衲僧分上事。</p>
<p>師云。三十年來罕逢此問。</p>
<p>僧曰。孤負諸聖去也。</p>
<p>師云。話也未答。何言孤負。僧拊掌一下。</p>
<p>師吽。放過即不可。</p>
<p>問。儂家自有同風事。如何是同風事。師良久。</p>
<p>僧曰。恁麼則起動和尚去也。</p>
<p>師云。刢利人難得。</p>
<p>有僧纔出禮拜。師云。未得問話。其僧乃退。</p>
<p>師云。將謂是打陳將軍。元來是行間小卒。不見儞過。好好問來。</p>
<p>問。無為無事人。猶是金鎻難。未審有什麼過。</p>
<p>師云。一字入公門。九牛拔不出。</p>
<p>僧曰。學人未曉。乞師方便。</p>
<p>師云。大庾嶺頭。笑却成哭。</p>
<p>問。滴水滴凍時如何。</p>
<p>師云。未是衲僧分上事。</p>
<p>僧曰。如何是衲僧分上事。</p>
<p>師云。滴水滴凍。</p>
<p>問。牛頭未見四祖時。為甚百鳥銜花献。</p>
<p>師云。釘根桑樹。闊角水牛。</p>
<p>僧曰。見後為甚麼不銜花。</p>
<p>師云。裩無襠。袴無口。</p>
<p>師云。未登此座。一事也無。纔登此座。便有許多問答。敢問大眾。一問一答。還當宗乘也無。答言當去。一大藏教豈無問答。為什麼教外別行。傳上根輩。若言不當。適來許多問答。圖箇什麼。行脚人當自開眼。勿使後悔。若論此事。非神通修證之能到。非多聞智慧之所談。三世諸佛秖言自知。一大藏教詮註不及。是故靈山百千萬眾。獨許迦葉親聞。黃梅七百高僧。衣鉢分付行者。豈是汝等貪淫愚執勝負為能。夫出家者。須秉丈夫決烈之志。截斷兩頭。歸家穩坐。大開門戶。運出自<span class='corr'>己</span>家財。接待往來。賑濟孤露。方有少分報佛恩德。若不然者。無有是處。以拂子擊禪牀。下座。</p>
<p>上堂云。橫吞巨海。倒卓須彌。衲僧面前也是尋常茶飯。行脚人須是荊棘林內坐大道場。向和泥合水處認取本來面目。且作麼生見得。遂拈拄杖云。直饒見得。未免山僧拄杖。</p>
<p>上堂云。擬心即差。動念即乖。不擬不動。土木無殊。行脚人須得轉身一路。遂拈拂子云。遮箇是山僧拂子。汝等諸人作麼生轉。若也轉得。一為無量。無量為一。若轉不得。布袋裏老鴉。雖活如死。</p>
<p>上堂云。未到鷲峯。一事全無。洎到鷲峯。便有進前捋虎鬚之客。退後把虎尾之人。殊不曉未行<span class='corr'>已</span>行之令。故大覺禪師唯得徧行一著。臨濟．德山<span class='corr'>秖</span>是互用二機。便云法道周流。大似拗曲作直。所謂棒喝截斷。猶若以金愽鍮。直饒東注要流。南唱北和。亘古亘今。且未有當頭道著。作麼生是當頭一句。良久。云。劄。</p>
<p>上堂云。山僧有時正路行。或時草裏走。汝等諸人莫見錐頭利。失却鑿頭方。不見古者道。開不能遮。勾賊破家。當斷不斷。返遭其亂。</p>
<p>上堂云。聖凡情盡。體露真常。拈起拂子云。拂子[跳-兆+孛]跳上三十三天。扭脫帝釋鼻孔。驢脣先生拊掌大笑道。盡十方世界覓箇識好惡底人。萬中無一。擊禪牀一下。</p>
<p>上堂云。山僧今日在汝諸人眉毛上坐。轉大法輪。還有人見麼。見與不見。是什麼說話。好好參堂去。莫築著露柱。</p>
<p>上堂。拈拄杖云。橫拈倒用。撥開彌勒眼睛。明去暗來。敲落祖師鼻孔。當是時也。目連．鶖子飲氣吞聲。臨濟．德山呵呵大笑。且道笑箇什麼。咄。</p>
<p>上堂云。洪波浩渺。白浪滔天。截流到岸之人。端然忘慮。短棹孤舟之客。進退攢眉。且道風恬浪靜一句作麼生道。還有人道得麼。若無人道得。山僧布施儞諸人。良久。云。漁人閑自唱。樵者獨高歌。</p>
<p>上堂。眾集。乃喝一喝。良久。云。一事也無。喝箇什麼。又喝一喝。云。一喝兩喝後作麼生。以拂子向空書一畫。云。百丈耳聾猶自可。三聖瞎驢愁殺人。擊拂子一下師室中常問僧出家所以．鄉關來歷。復扣云。人人盡有生緣處。那箇是上座生緣處。又復當機問答。正馳鋒辯。却復伸手云。我手何似佛手。又問諸方參請宗師所得。却復垂脚云。我脚何似驢脚。三十餘年示此三問。往往學者多不湊機。叢林共目為三關。</p>
<p>師於熙寧二年<span class='corr'>己</span>酉二月十六日上堂辭眾。云。山僧才輕德薄。豈堪人師。蓋不昧本心。不欺諸聖。未免生死。今免生死。未出輪回。今出輪回。未得解脫。今得解脫。未得自在。今得自在。所以大覺世尊於然燈佛所無一法可得。六祖夜半於黃梅又傳箇什麼。乃示偈曰。</p>
<p>得不得。傳不傳。歸根得旨復何言。</p>
<p>憶得首山曾漏泄。新婦騎驢阿家牽。</p>
<p>至十七日午時。端坐示寂。闍維。得五色舍利。以石塔窆之。</p>
</div>
<div class='div-other'><a id='mulu313' />
<p class='h4'>洪州翠巖廣化可真禪師</p><p>在歸宗南禪師堂中為座元。南問。首座常將女子出定話為人。是否。</p>
<p>真云。無。</p>
<p>南云。奢而不儉。儉而不奢。為甚道無。</p>
<p>真云。若是本分衲僧。也少鹽醬不得。</p>
<p>南喚侍者。報典座。來日祗煑白粥。</p>
<p>問。我寧不說法。疾入於涅槃。朝宰臨筵。師說何法。</p>
<p>師云。雲卷長空千里靜。日輪當午八方明。</p>
<p>僧曰。大眾霑恩也。</p>
<p>師云。知心能幾人。</p>
<p>問。學人上來。請師一接。</p>
<p>師云。花甎藥草。</p>
<p>僧曰。若不上來伸此問。焉知明月照乾坤。</p>
<p>師云。不謾道。僧擬議。師便喝。</p>
<p>問。如何是佛。</p>
<p>師云。同坑無異土。</p>
<p>問。如何是祖師西來意。</p>
<p>師云。深耕淺種。</p>
<p>問。如何是佛法大意。</p>
<p>師云。五通賢聖。</p>
<p>僧曰。學人不會。</p>
<p>師云。舌至梵天。</p>
<p>問。如何是學人轉身處。</p>
<p>師云。一堵牆。百堵調。</p>
<p>僧曰。如何是學人著力處。</p>
<p>師云。千日斫柴一日燒。</p>
<p>僧曰。如何是學人親切處。</p>
<p>師云。渾家送上渡頭船。</p>
<p>問。機鋒纔展。四海來投。向上宗乘。請師舉唱。</p>
<p>師曰。西天此土。</p>
<p>僧曰。學人未曉。</p>
<p>師云。儞著甚來由。</p>
<p>僧曰。花發山前路。鳥過北巖棲。</p>
<p>師云。脚跟下看。</p>
<p>問。利人一句。請師垂示。</p>
<p>師云。兩脚蝦<span class='corr'>䗫</span>飛上天。</p>
<p>僧曰。前村深雪裏。昨夜一枝開。</p>
<p>師云。飢逢王饍不能餐。</p>
<p>問。如何是道。</p>
<p>師云。出門便見。</p>
<p>僧曰。如何是道中人。</p>
<p>師云。擔枷過狀。</p>
<p>師云。先德道。此事如爆龜文。爆即成兆。不爆成鈍。爆與不爆。直下便揑。上藍即不然。無固無必。虗空走馬。旱地行船。南山起雲。北山下雨。遂拈拄杖云。拄杖子變作天大將軍。巡歷四天下。有守節不守節。有戒行無戒行。一時奏與天帝釋。乃喝一喝。云。丈夫自有衝天氣。莫向如來行處行。卓一下。</p>
<p>上堂云。捫空無迹。追響無聞。釋迦．達磨謫向他方。文殊．普賢權為小使。汝等諸人向甚麼處安身立命。所以道。也有權。也有要。也有明。也有暗。也有照。也有用。也有賓。也有主。放過一著。何不道取。乃喝一喝。卓拄杖一下。</p>
<p>上堂云。臨陣抗敵。不懼生死者。將軍之勇也。入山不懼兕虎者。獵人之勇也。入水不懼蛟龍者。漁人之勇也。作麼生是衲僧勇。拈拄杖云。遮箇是拄杖子。拈得．把得．動得。觀音．勢至一時搖動。若拈不得．把不得．動不得。文殊自文殊。解脫自解脫。參。</p>
</div>
<div class='div-other'><a id='mulu314' />
<p class='h4'>袁州楊岐山普通禪院方會禪師</p><p>袁州宜春人。姓冷氏。落髮於潭州瀏陽道吾山。參慈明禪師。頓悟祖意。出世楊岐。次遷雲蓋。大振臨濟宗風。</p>
<p>切授法衣。乃拈起示眾云。會麼。若也未會。今日無端走入水牯牛隊裏去也。還知麼。筠陽九岫。萍實楊岐。便陞座。</p>
<p>時有僧出。師云。漁翁未擲釣。錦鱗衝浪來。僧便喝。</p>
<p>師云。不信道。僧拊掌歸眾。</p>
<p>師云。消得龍王多少風。</p>
<p>開堂日。上首白槌罷。師云。大眾落二落三了也。諸人何不負丈夫志氣。若不然者。有疑請問。</p>
<p>問。如何是佛。</p>
<p>師云。三脚驢子弄蹄行。</p>
<p>僧曰。莫祇遮便是。</p>
<p>師云。湖南長老。</p>
<p>問。師唱誰家曲。宗風嗣阿誰。</p>
<p>師云。隔江打皷不曾聞。</p>
<p>僧曰。興化嫡子。臨濟兒孫。</p>
<p>師云。因齋慶讚。</p>
<p>問。欲免心中閙。應須看古教。如何是古教。</p>
<p>師云。乾坤月明。碧海波澄。</p>
<p>僧曰。未審作麼生看。</p>
<p>師云。脚跟下。</p>
<p>僧曰。忽遇洪波浩渺時如何。</p>
<p>師云。十字縱橫。僧便喝。拊掌一下。</p>
<p>師云。看遮一員禪客。</p>
<p>僧曰。打草蛇驚。</p>
<p>師云。也要大家知。</p>
<p>問。人法俱遣。未是衲僧極則。佛祖雙亡。猶是學人疑處。未審和尚如何為人。</p>
<p>師云。<span class='corr'>秖</span>要勘破新長老。</p>
<p>僧曰。恁麼則旋斫生柴帶葉燒。</p>
<p>師云。七九六十三。</p>
<p>問。古人面壁。意旨如何。</p>
<p>師云。西天人不會唐言。</p>
<p>問。如何是祖師西來意。</p>
<p>師云。人心隔肚。鉢口向天。</p>
<p>上堂云。霧罩長空。風生大野。百草枯木作師子吼。演說摩訶大般若。三世諸佛在儞諸人脚跟下轉大法輪。若也會得。功不浪施。若也不會。莫道楊岐山勢險。前頭更有最高峯。</p>
<p>上堂云。春雨普潤。滴滴不落別處。拈拄杖。卓一下。云。會麼。九年空面壁。年老轉心孤。</p>
<p>上堂云。不見一法是大過患。遂拈拄杖云。穿却釋迦老子鼻孔。作麼生道得脫身一句。良久。云。向道莫行山下路。果聞猿呌斷膓聲。</p>
<p>上堂云。舉古人一轉公案布施大眾。良久云。口<span class='corr'>秖</span>堪喫飯。</p>
<p>上堂云。拍禪牀一下。云。<span class='corr'>秖</span>箇心心是佛。十方世界最靈物。釋迦老子說夢。三世諸佛說夢。天下老和尚說夢。且問諸人還曾作夢麼。若也作夢。向半夜裏道將一句來。良久。云。人間縱有真消息。偷向楊岐說夢看。</p>
<p>上堂云。阿呵呵。是甚麼。僧堂裏喫茶去。</p>
<p>上堂云。踏著稱鎚硬似鐵。啞子得夢向誰說。須彌頂上浪滔天。大洋海裏遭火爇。參。</p>
<p>上堂云。楊岐一要。千聖同妙。布施大眾。拍禪牀一下。云。果然失照。參。</p>
<p>上堂云。楊岐一言。隨方就圓。若也擬議。十萬八千。</p>
<p>上堂云。楊岐一語。呵佛叱祖。明眼人前。不得錯舉。</p>
<p>上堂云。楊岐一句。急著眼覷。長連牀上。拈匙把筯。</p>
<p>上堂云。楊岐無旨的。種田愽飯喫。說夢老瞿曇。何處覓蹤跡。喝一喝。拍禪牀一下。</p>
</div>
<div class='div-other'><a id='mulu315' />
<p class='h4'>潭州道吾山興化悟真禪師</p><p>問。如何是佛。</p>
<p>師云。洞庭無蓋。</p>
<p>問。如何是祖師西來意。</p>
<p>師云。夜行人更多。</p>
<p>僧曰。未審意旨如何。</p>
<p>師云。天曉路旁邊。</p>
<p>師云。山前麥熟。廬陵米價。鎮州蘿蔔。更有一般。良久。云。時挑野菜和根煑。旋斫生柴帶葉燒。</p>
</div>
<div class='div-other'><a id='mulu316' />
<p class='h4'>明州天童山清遂禪師</p><p>問。叢林振譽。久仰師名。祖裔西來。何人門下。</p>
<p>師云。霜花披石秀。</p>
<p>僧曰。昔日霜峯。今朝鳳嶺。</p>
<p>師云。別是一家春。</p>
<p>僧曰。謝師指示。</p>
<p>師云。一言<span class='corr'>已</span>出。</p>
</div>
<div class='div-other'><a id='mulu317' />
<p class='h4'>金陵蔣山太平興國寺保心禪師</p><p>問。月未圓時如何。</p>
<p>師云。順數將去。</p>
<p>僧曰。圓後如何。</p>
<p>師云。倒數將來。</p>
<p>問。如何是吹毛劒。</p>
<p>師云。黑漆露柱。</p>
<p>問。聲色兩字如何透得。</p>
<p>師云。一手吹。一手拍。</p>
<p>問。如何是道。</p>
<p>師云。穿山驀嶺。</p>
<p>問。如何是密室。</p>
<p>師云。四通八達。</p>
<p>僧曰。如何是密室中人。</p>
<p>師云。南來北往。</p>
<p>上堂云。夫鐘阜名墟。龍蟠勝槩。平川一帶。游客尚迷。絕壑千尋。時人罕到。若也到得去。坐斷毗盧頂。不稟釋迦文。若也未到。一任儞天台．南嶽。空腹高心。喝一喝。下座。</p>
<p>上堂云。火裏蓮生。海中塵起。維摩默然。文殊歡喜。惹得天花徧地來。空生淨虗彈指。卓拄杖一下。</p>
</div>
<div class='div-other'><a id='mulu318' />
<p class='h4'>金陵蔣山覺海禪師</p><p>諱贊元。婺州義烏縣傅氏子。乃傅大士之裔也。夙修種智。隨願示生。父母感祥。閭里稱異。頂角受具。冠歲遊方。遠造石霜。陞於丈室。慈明一見。云。好好著槽廠。師遂作驢鳴。</p>
<p>慈明曰。真法器耳。</p>
<p>俾為侍者。二十年中。運水般柴。不憚寒暑。悉<span class='corr'>己</span>躬親。求道事師。少有如此。</p>
<p>後出世蘇臺．天峯．龍華．白雲。府帥請居志公道場。提綱宗要。機鋒迅敏。解行相應。諸方推伏。大丞相王公安石重師德望。特奏章服．師名。及有俸餘。悉置物產。供給禪眾。公又堅辭鼎席。樂遊鍾山。約師蕭散林下。清談終日。此亦明世希有事也。坐滅本山。</p>
<p>問。大事顯揚於此日。師將何物報　君恩。</p>
<p>師云。玉樹果香千載端。金輪光燭萬年輝。</p>
<p>僧曰。不虗出世也。</p>
<p>師云。青山饒得白雲多。</p>
<p>問。如何是道。</p>
<p>師云。南通州。北入縣。</p>
<p>僧曰。如何是道中人。</p>
<p>師云。驢前馬後。</p>
<p>問。如何是佛。</p>
<p>師云。眼皮拖地。</p>
<p>僧曰。如何是諸佛出身處。</p>
<p>師云。驢胎馬腹。</p>
<p>問。離却咽喉脣吻。請師道。</p>
<p>師云。波斯鼻孔不通風。</p>
<p>問。魯祖面壁。意旨如何。</p>
<p>師云。住持事繁。</p>
<p>問。路逢達道人。不將語默對。未審將什麼對。</p>
<p>師云。前三後四。</p>
<p>問。如何是大善知識。</p>
<p>師云。屠牛剝羊。</p>
<p>僧曰。為甚麼如此。</p>
<p>師云。業在其中。</p>
<p>問。如何是和尚家風。</p>
<p>師云。東壁打西壁。</p>
<p>僧曰。客來如何祗待。</p>
<p>師云。山上樵。井中水。</p>
<p>問。摩騰西來即不問。少林面壁意如何。</p>
<p>師云。火中巢翡翠。水上畫丹青。</p>
<p>僧曰。還有向上事也無。</p>
<p>師云。萬年松色轉宜霜。</p>
<p>上堂云。雲鎻千岑。樵子迷出身之路。風颺四海。漁人尋回棹之津。鴈過昊天。遠人來信。猿啼巴峽。遊侶何傷。而今勿謂行路難。雪上加霜君好看。咄。</p>
<p>上堂云。久默斯要。不務速說。釋迦老子不惜手脚。山僧擬欲說破。筭來家配不可外揚。</p>
<p>上堂云。般若玄妙。本自無生。大用現前。不論時節。昨夜露柱現三頭六臂。拈了須彌。踏翻大海。四天門王走向諸人眼睫裏藏身。還知麼。若也知去。正是瞌睡知解。若也不知。拄杖子平生熱肺腸。為儞點開不睡底眼。卓一下。</p>
<p>上堂云。瑠璃殿上。唱出彌高。碼碯堦前。和來彌寡。豈免舟橫野水。棹發孤煙。雲月古今共同。溪山南北各異。是知雲門．臨濟．法眼．洞山。放去。疆界皎然。收來。絕無矛楯。頂門之眼。切莫遲遲。差之毫釐。龍華會裏。喝一喝。</p>
<p>上堂云。遮箇若是。如虎戴角。遮箇若不是。喚作什麼。良久。云。餧驢餧馬。珍重。</p>
<p>上堂云。風息浪平。雨餘山翠。樵歌越嶺。漁唱湘灣。聲聲互答韻清閑。一曲中含千古意。拍手一下。</p>
<p>大丞相荊國公讚師真。賢哉人也。行厲而容寂。知言而能默。譽榮弗喜。辱毀弗戚。弗矜弗克。人自稱德。有緇有白。來自南北。弗勾弗逆。弗抗弗抑。弗觀汝華。唯食<span class='corr'>己</span>實。孰其嗣之。我有遺則。</p>
</div>
<div class='div-other'><a id='mulu319' />
<p class='h4'>婺州大平興國禪寺載休禪師</p><p>問。師唱誰家曲。宗風嗣阿誰。</p>
<p>師云。理長即就。</p>
<p>僧曰。恁麼則石霜嫡子。</p>
<p>師云。且低聲。</p>
<p>問。如何是祖師西來意。</p>
<p>師云。一人傳虗。萬人傳實。</p>
<p>問。如何是道。</p>
<p>師云。朝看東南。暮看西北。</p>
<p>僧曰。如何是道中人。</p>
<p>師云。兩兩三三。</p>
</div>
<div class='div-other'><a id='mulu320' />
<p class='h4'>筠州武泉山政禪師</p><p>問。如何是佛。</p>
<p>師云。槍刺不入。</p>
<p>僧曰。如何是佛法大意。</p>
<p>師云。衣成人。水成田。</p>
<p>問。如何是前照後用。師便喝。</p>
<p>僧曰。如何是前用後照。師亦喝。</p>
<p>僧曰。如何是照用同時。師又喝。</p>
<p>僧曰。如何是照用不同時。師隨後便打。</p>
<p>師云。黃梅席上。海眾千人。付法傳衣。碓坊行者。是則紅日西昇。非則月輪東上。參。</p>
</div>
<div class='div-other'><a id='mulu321' />
<p class='h4'>明州香山蘊良禪師</p><p>問。馬祖陞堂。百丈捲席。意旨如何。</p>
<p>師云。蚊子上鉄牛。</p>
<p>僧曰。畢竟如何。</p>
<p>師云。烏龜倒上樹。</p>
<p>僧曰。古之。今之。</p>
<p>師云。放儞三十棒。</p>
<p>問。如何是佛。</p>
<p>師云。面赤不如語直。</p>
<p>問。如何是透法身句。</p>
<p>師云。剎竿頭上舞三臺。</p>
<p>僧曰。如何是接初機句。</p>
<p>師云。上大人。</p>
<p>僧曰。如何是末後句。</p>
<p>師云。雙林樹下。</p>
<p>問。垂絲千尺。意在深潭。離鈎三寸。請師速道。</p>
<p>師云。我道不得。</p>
<p>僧曰。為甚麼道不得。</p>
<p>師云。謝子證明。</p>
<p>僧曰。早知今日事。悔不慎當初。</p>
<p>師云。龍生龍子。</p>
<p>問。百年暗室。一燈能破時如何。</p>
<p>師云。撞牆撞壁。</p>
<p>僧曰。豈無方便。</p>
<p>師云。透七透八。</p>
<p>問。兩陣交鋒時如何。</p>
<p>師云。一得一失。</p>
<p>問。如何是學人轉身處。</p>
<p>師云。磨坊裏。</p>
<p>師云。曹溪浩渺。魚龍無處優游。多子峰高。鳥獸不能棲泊。且向江西路上兩兩三三。韶石門前出口入耳。不免分張遐邇。適莫親疎。可其旨者。麟角猶稀。乖其事者。稻麻非眾。到遮裏。便是氣衝牛斗。眼放電光。也是秦時[車*度]轢鑽。咄。</p>
<p>上堂。良久。呵呵大笑云。笑箇甚麼。笑佗鴻鵠沖天飛。烏龜水底逐魚兒。三箇老婆六隻嬭。金剛背上爛如泥。阿呵呵。知不知。東村陳大耆。參。</p>
<p>上堂云。清淨法身無定度。走入蘆花深處去。箇中遇著王老師。無問無答亦無據。參。</p>
</div>
<div class='div-other'><a id='mulu322' />
<p class='h4'>蘇州南峰惟廣禪師</p><p>問。如何是南峰境。</p>
<p>師云。嵯峨出群嶽。</p>
<p>僧曰。如何是境中人。</p>
<p>師云。分明領話。</p>
<p>僧曰。便是為人處也無。</p>
<p>師云。弄潮須是弄潮人。</p>
<p>師云。一問一答。如鐘含響。似谷應聲。蓋為事不獲<span class='corr'>已</span>。且於建化門中放一線道。若據衲僧門下。天地懸殊。且道衲僧有甚麼長處。良久。云。盡日覓不得。有時還自來。咄。</p>
</div>
<div class='div-other'><a id='mulu323' />
<p class='h4'>湖州報本澄說禪師</p><p>問。師唱誰家曲。宗風嗣阿誰。</p>
<p>師云。石鼓振時天地響。</p>
<p>僧曰。英靈之者。<span class='corr'>已</span>曉師機。昧識之流。如何領會。</p>
<p>師云。玉峰危聳碧霄間。</p>
<p>僧曰。恁麼則霜溪嫡子。汾陽玄孫。</p>
<p>師云。人無遠慮。必有近憂。</p>
<p>問。如何是佛。</p>
<p>師云。寶殿豁開全體現。</p>
<p>僧曰。如何領會。</p>
<p>師云。玉爐香起大家看。</p>
</div>
<div class='div-other'><a id='mulu324' />
<p class='h4'>杭州淨慈志堅禪師</p><p>問。如何是佛。</p>
<p>師云。慧日峯高。</p>
<p>問。向上一路。千聖不傳。達磨西來。當為何事。</p>
<p>師云。為不會者。</p>
<p>僧曰。恁麼則今日小出大遇。</p>
<p>師云。果然。</p>
</div>
<div class='div-other'><a id='mulu325' />
<p class='h4'>潭州南嶽雙峯寺省回禪師</p><p>問。如何是和尚家風。</p>
<p>師云。鳥道人歸後。雲生雨過時。</p>
<p>僧曰。今日親見雙峰。</p>
<p>師云。特地一場愁。僧退身。拍一拍。</p>
<p>師云。記取話頭。</p>
<p>師云。青山疊疊。綠水滔滔。入理深談。如何話會。良久。云。伯牙雖會彈。須是子期聽。拍一拍。</p>
<p>上堂云。寒山把糞箕。拾得拈掃箒。寺主不知機。豐干笑破口。大眾還會麼。見月休觀指。歸家罷問程。拍禪牀。下座。</p>
<p>上堂云。南番人泛船。塞北人搖艣。波斯入大唐。須彌山作舞。是甚麼說話。</p>
<p>師元豐六年九月十七日。沐浴淨髮。辭眾寫偈云。</p>
<p>九十二光陰。分明對眾說。</p>
<p>遠洞散寒雲。幽窻度殘月。</p>
<p>言訖坐逝。焚化。齒．頂皆不壞。上有五色異光。</p>
</div>
<div class='div-other'><a id='mulu326' />
<p class='h4'>洪州兜率道寬禪師</p><p>問。平常心是道。如何是平常心師云。左出右入。</p>
<p>僧曰。為什麼人人不曉。</p>
<p>師云。旋風千帀。尚有不周。</p>
<p>僧曰。周遍本然。為什麼不周。</p>
<p>師云。日月雖明。不照覆盆之下。</p>
<p>問。如何是前三三。後三三。</p>
<p>師云。數九不到九。</p>
<p>問。如何是佛法大意。</p>
<p>師云。點茶須是百沸湯。</p>
<p>僧曰。意旨如何。</p>
<p>師云。喫盡莫留滓。</p>
<p>問。一塵纔起。大地全收。如何是一塵。</p>
<p>師云。水不洗水。</p>
<p>問。眾生本來成佛。為什麼有煩惱菩提。</p>
<p>師云。甘草甜。黃連苦。</p>
<p>僧曰。却成兩段。</p>
<p>師云。不妨會得好。</p>
<p>問。既是一真法界。為什麼有千差萬別。</p>
<p>師云。根深葉盛。</p>
<p>僧打圓相。云。出得遮箇也無。</p>
<p>師云。弄巧成拙。</p>
<p>問。有相身中無相身。如何是無相身。</p>
<p>師云。舌不出口。</p>
<p>問。如何是無明路上無生路。</p>
<p>師云。閙市裏打磬。</p>
<p>僧曰。教中為什麼道永斷無明。方成佛道。</p>
<p>師云。方入圓。圓入方。</p>
<p>師云。向上提綱。盡轉無盡。向下舉唱。事屬多端。覿面相呈。何人知有。若向遮裏透得。七通八達。自在遨遊。若透不得。滿目青山。自生障礙。喝一喝。</p>
<p>上堂云。少林妙訣。古佛家風。應用隨機。卷舒自在。如拳作掌。開合有時。似水成漚。起滅無定。動靜俱顯。語默全彰。萬用自然。不勞心力。到遮裏。喚作順水放船。且道逆風舉棹。誰是好手。良久。云。弄潮須是弄潮人。喝一喝。云。珍重。</p>
<p>上堂云。法不可說。言語道斷。有念乖真。用心失本。倚天神劒。光爍四方。日月讓明。雲霞散彩。正當與麼時。祖佛出來。也須乞命。良久。喝一喝。</p>
<p>上堂云。山高水冷。松老雲閑。枕石漱流。隈巖養性。塵機自盡。佛事長新。彌勒釋迦。時時出現。大眾且道什麼處出現。良久云。石頭大底大。小底小。喝一喝。</p>
</div>
<div class='div-other'><a id='mulu327' />
<p class='h4'>福州古田資福善禪師</p><p>問。如何是佛。</p>
<p>師云。脚踏實地。</p>
<p>僧曰。意旨如何。</p>
<p>師云。仰面看天。</p>
</div>
<div class='div-other'><a id='mulu328' />
<p class='h4'>潭州大溈山密印寺德乾禪師</p><p>問。如何是祖師西來意。</p>
<p>師云。水從山上出。</p>
<p>僧曰。意旨如何。</p>
<p>師云。溪㵎豈能留。</p>
<p>問。如何是佛。</p>
<p>師云。身長丈六。</p>
<p>僧曰。意旨如何。</p>
<p>師云。足襯雙蓮。</p>
<p>師云。山花似錦。文殊撞著眼睛。幽鳥綿蠻。觀音塞却耳際。諸仁者。更思量箇甚麼。昨夜三更睡不著。翻身捉得普賢。貶向無生國裏。一覺直至天明。今朝又得與諸人相見說夢。噫。是甚麼說話。以拄杖卓一下。</p>
</div>
<div class='div-other'><a id='mulu329' />
<p class='h4'>全州靈山本言禪師</p><p>問。如何是佛。</p>
<p>師云。誰教儞恁麼問。</p>
<p>僧曰。今日起動和尚也。</p>
<p>師云。謝訪及。</p>
<p>師云。不用愛聖。聖是虗名。不用厭凡。凡是妄立。若得聖凡情盡。便乃大智現前。即如如佛。還信得及麼。若信得及去。與釋迦不別。若信不及。且止宿草庵。三十年後。鼻孔遼天。不得錯怪人。拂子擊禪牀一下。</p>
</div>
<div class='div-other'><a id='mulu330' />
<p class='h4'>湖州羅漢居奉禪師</p><p>問。如何是最初一句。</p>
<p>師云。未問<span class='corr'>已</span>前。</p>
<p>僧曰。如何是末後一句。</p>
<p>師云。一言<span class='corr'>已</span>出。</p>
<p>師云。最初末後句。衲僧皆罔措。更擬問如何。嚴冬發和氣。卓拄杖。</p>
</div>
<div class='div-other'><a id='mulu331' />
<p class='h4'>澧州壽聖院景韶禪師</p><p>問。師登丈室。如何指南。</p>
<p>師云。上來下去。</p>
<p>僧曰。流通於世也。師喝一喝。僧禮拜。</p>
<p>師云。靜處薩婆訶。</p>
<p>上堂云。法本無涯際。毫端現十方。直饒玄會得。未免雪加霜。喝一喝。</p>
</div>
<div class='div-other'><a id='mulu332' />
<p class='h4'>澧州藥山義銑禪師</p><p>問。擬心即差。動念即乖。如何即是。</p>
<p>師云。兵隨印轉。將逐符行。</p>
<p>問。文殊問疾。維摩默然。意旨如何。</p>
<p>師云。鼻孔遼天。</p>
<p>問。八風吹不動底人是何境界。</p>
<p>師云。須彌山。</p>
<p>上堂云。山僧活計。日日一般。雲橫碧岫。松柏崢嶸。清風滿戶。明月盈堂。有眼者辨取。無眼者顢頇。且道不落見聞一句作麼生道。良久。云。木人夜半穿鞾去。石女天明戴帽歸。咄。</p>
</div>
<div class='div-other'><a id='mulu333' />
<p class='h4'>湖州廣法禪院源禪師</p><p>問。如何是祖師西來意。</p>
<p>師云。甎頭瓦片。</p>
<p>問。如何是佛。</p>
<p>師云。火燄裏出頭。</p>
<p>僧曰。意旨如何。</p>
<p>師云。頭紅面赤。</p>
<p>問。行脚不逢人時如何。</p>
<p>師云。千年桃核。</p>
<p>僧曰。逢人時如何。</p>
<p>師云。根生土長。</p>
<p>問。如何是無縫塔。</p>
<p>師云。掘不得。</p>
<p>僧曰。如何是塔中人。</p>
<p>師云。無面目。</p>
<p>問。閙市取靜時如何。</p>
<p>師云。冤不可結。</p>
<p>僧曰。如何是吹毛劒。</p>
<p>師云。竹片。</p>
<p>問。師子未出窟時如何。</p>
<p>師云。事持牙爪。</p>
<p>僧曰。出後如何。</p>
<p>師云。抖擻衣毛。</p>
<p>僧曰。謝師答話。</p>
<p>師云。撥不轉。</p>
<p>問。塵中如何辨主。</p>
<p>師云。短簷帽子。長脚幞頭。</p>
<p>問。如何是正法眼。</p>
<p>師云。眉毛下。</p>
<p>僧曰。便與麼會時如何。</p>
<p>師云。瞳兒笑點頭。</p>
<p>問。如何是向上事。</p>
<p>師云。日月星辰。</p>
<p>僧曰。如何是向下事。</p>
<p>師云。地獄鑊湯。</p>
<p>問。如何是究竟事。</p>
<p>師云。秋風黃葉落。</p>
<p>僧曰。莫便是和尚見處。</p>
<p>師云。春來依舊生。</p>
<p>問。萬里無雲時如何。</p>
<p>師云。猢猻忍餓。</p>
<p>僧曰。乞師拯濟。</p>
<p>師云。什麼火色。</p>
<p>問。古人拈槌舉拂。意旨如何。</p>
<p>師云。白日無閑人。</p>
<p>僧曰。如何承當。</p>
<p>師云。如風過耳。</p>
<p>問。握劒當胷時如何。</p>
<p>師云。老鴉成隊。</p>
<p>僧曰。正是和尚見處。</p>
<p>師云。蛇穿鼻孔。僧拂袖便出。</p>
<p>師云。大眾相送。</p>
<p>問。從上諸聖向什麼處行履。</p>
<p>師云。十字街頭。</p>
<p>僧曰。與麼則敗闕也。</p>
<p>師云。知儞不到遮田地。</p>
<p>僧曰。到後如何。</p>
<p>師云。家常茶飲。</p>
<p>問。祖意教意。是同是別。</p>
<p>師云。乾薑附子。</p>
<p>僧曰。與麼則不同也。</p>
<p>師云。冰片雲團。</p>
<p>上堂云。春雨微微。簷頭水滴。聞聲不悟。歸堂面壁。</p>
<p>上堂云。若論大道。直教杼山無開口處。儞諸人試開口看。</p>
<p>僧便問。如何是大道。</p>
<p>師云。擔不起。</p>
<p>僧曰。為什麼擔不起。</p>
<p>師云。大道。</p>
<p>師云。若論此事。切莫道著。道著即頭角生。</p>
<p>有僧出眾云。頭角生也。</p>
<p>師云。禍事。</p>
<p>僧曰。某甲罪過。</p>
<p>師云。龍頭蛇尾。伏惟珍重。</p>
<p>師壽八十一歲。元豐八年十月十二日晚。無疾。淨髮沐浴。書偈云。</p>
<p>雪鬢霜髭九九年。半肩毳衲書諸緣。</p>
<p>廓然笑指浮雲散。玉兔流光照大千。</p>
<p>擲筆。趺坐而逝。</p>
</div>
<div class='div-other'><a id='mulu334' />
<p class='h4'>洪州百文惟政禪師</p><p>開堂日。陞座拈香云。大眾會麼。南源嶺上石筍抽條。枯木堂前霜花吐蘂。非常之事。豈敢囊藏。學無常師。理長即就。遂趺坐。</p>
<p>問。師唱誰家曲。宗風嗣阿誰。</p>
<p>師云。<span class='corr'>已</span>在言前。</p>
<p>僧曰。恁麼則臨濟兒孫。石霜嫡子。</p>
<p>師云。莫亂卜度。</p>
<p>僧曰。爭柰石筍抽條。霜花吐蘃。</p>
<p>師云。一任流通。</p>
</div>
<div class='div-other'><a id='mulu335' />
<p class='h4'>南嶽谷泉大道</p><p>師參慈明。纔至寢堂。慈明問曰。白雲橫谷口。遊人何處來。</p>
<p>師顧視左右云。夜來何處火。燒出古人墳。</p>
<p>慈明曰。未在。更道。師作虎聲。慈明打一坐具。師接住。推向禪牀上。慈明却作虎聲。師呵呵大笑。</p>
<p>慈明揖云。且坐喫茶。</p>
<p>師乃云。吾參七十一員善知識。唯師有巴鼻。臨濟一宗。在師行矣。</p>
</div></div>
<div class='div-other'><a id='mulu336' />
<p class='h3'>滁州瑯瑘山惠覺廣照禪師法嗣</p>
<div class='div-other'><a id='mulu337' />
<p class='h4'>洪州泐潭山曉月禪師</p><p>豫章人也。性若天資。聰如神授。六經百子．三藏五乘。凡一舒卷。洞明淵奧。參瑯瑘廣照。密傳心印。五百雲眾。推為上首。後出世四十餘年。每日三時發揮宗教。略無少怠。其訓學徒若此。坐滅道濟庵。</p>
<p>問。師唱誰家曲。宗風嗣阿誰。</p>
<p>師云。望月臺前雲羃羃。白龍泉畔水潺潺。</p>
<p>僧曰。與麼則瑯瑘嫡子。臨濟兒孫。</p>
<p>師云。聽事不真。喚鍾作甕。</p>
<p>問。修多羅教如標月指。未審指箇什麼。</p>
<p>師云。請高著眼。</p>
<p>僧曰。曙色未分人盡望。及乎天曉也尋常。</p>
<p>師云。年衰鬼弄人。</p>
</div>
<div class='div-other'><a id='mulu338' />
<p class='h4'>蘇州永安定慧院起信海印禪師</p><p>問。如何是佛法的的大意。</p>
<p>師云。湘源斑竹杖。</p>
<p>僧曰。不會。</p>
<p>師云。枝枝帶淚痕。</p>
<p>問。如何是平常句。</p>
<p>師云。三脚蝦<span class='corr'>䗫</span>背巨鼇。</p>
<p>僧曰。如何是玄妙無私句。</p>
<p>師云。白雲覆青山。</p>
<p>僧曰。如何是體明無盡句。</p>
<p>師云。須彌頂上浪滔天。</p>
<p>僧曰。三句外。還有向上事也無。</p>
<p>師云。天台．南嶽。</p>
<p>問。覿面相呈時如何。</p>
<p>師云。好箇問頭。</p>
<p>僧曰。何不領話。</p>
<p>師云。我不識儞話頭。</p>
<p>問。如何是第一句。</p>
<p>師云。那吒忿怒。</p>
<p>僧曰。如何是第二句。</p>
<p>師云。衲僧罔措。</p>
<p>僧曰。如何是第三句。</p>
<p>師云。西天此土。</p>
<p>上堂云。摩竭掩室。計校未成。毗耶杜詞。伎倆俱盡。一棒一喝。未稱衲僧。舉拂揚眉。殘羹餿飯。諸仁者。山僧與麼說話。為佗閑事長無明。且道不傷物義句作麼生道。良久。云。常愛嶺南深臘裏。雪中初綻一枝梅。</p>
<p>上堂云。春風乍回。春景相催。枯夢欲發未發。柳眼似開不開。堪羨漁家江上景。數峯如畫碧崔嵬。諸仁者。且道於佛法中是何時節。良久。云。欲得不招無間業。莫謗如來正法輪。</p>
<p>上堂云。泥蛇齩石鼇。露柱啾啾呌。須彌打一棒。閻老呵呵笑。參。</p>
<p>上堂云。若識般若。即被般若縛。若不識般若。亦是般若縛。識與不識。拈放一邊。却問諸人。如何是般若體。參堂去。</p>
<p>上堂云。有時一喝。壁立千仞。有時一喝。四楞搭地。遂喝一喝。云。且道落在什麼處。儞若辨得。也好與一喝。拍禪牀一下。</p>
<p>上堂云。鶯聲闌。蟬聲急。入水烏龜頭不濕。鷺鷀飛入蘆花叢。雪月交輝俱不及。咄。</p>
</div>
<div class='div-other'><a id='mulu339' />
<p class='h4'>福州白鹿山顯端禪師</p><p>姓周氏。本州閩清縣人也。受具之後。遊歷江淮。始到廬山祖印林禪師法席。迨餘一紀。未息疑情。晚扣滁陽廣照禪師之室。一見動容。即悟其旨。後歸止甌閩。命住地藏。道行大播。知府密學蔡侯聞師德譽。遷居白鹿。兩住大剎四十六年。壽八十四。</p>
<p>元豐七載七月十二日。集眾說偈云。</p>
<p>來說生兮去說滅。二人證龜成一鼈。</p>
<p>悟心禪客若為論。水裏銀蟾天上月。</p>
<p>言畢而逝。</p>
<p>問。佛佛授手。祖祖相傳。傳得底事。請師指示。</p>
<p>師云。家有千金之箒。不自知非。</p>
<p>僧曰。也知師得親承旨。還許學人授也無。</p>
<p>師云。車無一尺之輪。焉能到遠。</p>
<p>問。如何是教意。</p>
<p>師云。楞伽會上。</p>
<p>僧曰。如何是祖意。</p>
<p>師云。熊耳山前。</p>
<p>僧曰。祖意教意。相去幾何。</p>
<p>師云。寒松連翠竹。秋水對紅蓮。</p>
<p>問。如何是不動尊。</p>
<p>師云。長安路上。來往憧憧。</p>
<p>僧曰。猶是動底。</p>
<p>師云。徒消人食。浪費人衣。</p>
<p>問。魯祖面壁。意旨如何。</p>
<p>師云。睡不著。</p>
<p>問。如何是道。</p>
<p>師云。九州百越。</p>
<p>僧曰。如何是道中人。</p>
<p>師云。乘肥衣錦。</p>
<p>問。如何是大善知識。</p>
<p>師云。持刀按劒。</p>
<p>僧曰。為什麼如此。</p>
<p>師云。禮防君子。</p>
<p>問。如何是異類。</p>
<p>師云。鴉巢生鳳。</p>
<p>問。寒暑到來。如何回避。</p>
<p>師云。千株松下。</p>
<p>僧曰。意旨何如。</p>
<p>師云。倒臥橫眠。</p>
<p>問。如何是佛。</p>
<p>師云。商州客。</p>
<p>問。如何是祖。</p>
<p>師云。嶺南僧。</p>
<p>僧曰。如何是法。</p>
<p>師云。村歌社舞。</p>
<p>僧曰。如何是學人行履處。</p>
<p>師云。左脚踏衡山。右脚踏北海。</p>
<p>上堂云。摩騰入漢。肉上剜瘡。僧會來吳。眼中添屑。達磨九年面壁。鬼魅之由。二祖立雪求心。翻成不肖。汝等諸人到遮裏。如何吐露。若也道得。海上橫行。若道不得。林間獨臥。以拄杖擊禪牀一下。</p>
</div>
<div class='div-other'><a id='mulu340' />
<p class='h4'>越州姜山方禪師</p><p>問。師唱誰家曲。宗風嗣阿誰。</p>
<p>師云。鐵牛背上書千字。</p>
<p>僧曰。瑯瑘嫡子也。</p>
<p>師云。彌勒堂中畫普賢。</p>
<p>僧曰。三十年後此話盛行。</p>
<p>師云。馬到江邊。船行千里。</p>
<p>問。如何是佛。</p>
<p>師云。留髭表丈夫。</p>
<p>上堂云。金苞乍吐籬邊菊。玉露初垂葉上珠。<span class='corr'>秖</span>此明明箇消息。不須南北問真虗。良久云。好。</p>
</div>
<div class='div-other'><a id='mulu341' />
<p class='h4'>杭州天竺智月禪師</p><p>問。摩竭陀國。水泄不通。鹿野苑中。如何垂示。</p>
<p>師云。棒打石人開鐵眼。</p>
<p>僧曰。一句流通也。</p>
<p>師云。劒揮牛斗動金星。</p>
<p>僧曰。謝師方便。</p>
<p>師云。晴乾不肯去。</p>
</div>
<div class='div-other'><a id='mulu342' />
<p class='h4'>證聖禪院良禪師</p><p>問。寶座既登。將何指示。</p>
<p>師云。嶺上梅方拆。</p>
<p>僧曰。恁麼則徧天徧地。</p>
<p>師云。堤邊柳漸榮。</p>
<p>上堂云。若論此事。如鴻鍾待扣。聲應長空。若寶鑑當臺。影臨萬象。天不能蓋。地不能載。賢愚共處。聖凡同之。不得與麼道。大有人笑去在。佗笑我笑。誰知此竅。三十年後。更笑一笑。</p>
</div>
<div class='div-other'><a id='mulu343' />
<p class='h4'>滁州瑯瑘山開化智遷禪師</p><p>問。如何是瑯瑘境。</p>
<p>師云。松因有限蕭疎老。花為無情取次開。</p>
<p>僧曰。如何是境中人。</p>
<p>師云。髮長僧貌醜。</p>
<p>問。如何是和尚為人句。</p>
<p>師云。眼前三尺雪。</p>
<p>僧曰。莫便是也無。</p>
<p>師云。腦後一枝花。</p>
<p>上堂云。慧山屹屹高。則有頂難量。法海滔滔深。則無涯莫測。故我祖師西邁。禪祖東流。一燈始耀於曹溪。六葉徧芳於蘭若。撮其樞要。直了心源。出沒卷舒。縱橫妙用。備均奧旨。頓見如來。達境智以雙亡。了是非而俱泯。所以前不接後。後不別前。前後續斷。中間自孤。當體湛然。應時消滅。既如是矣。亦有何事。隨時應用。野老謳歌。四海晏清。八方無事　堯風遠扇。舜日高明。且道恁時上將軍在什麼處。良久。云。不許將軍見太平。</p>
</div>
<div class='div-other'><a id='mulu344' />
<p class='h4'>廬山圓通崇勝志珂禪師</p><p>問。德山棒．臨濟喝。未審崇勝如何。</p>
<p>師云。五老雲開。千峯聳翠。</p>
<p>僧曰。還許學人通一線道也無。</p>
<p>師云。作麼生。僧便喝。</p>
<p>師云。作家。僧擬議。師却喝。</p>
<p>上堂云。上不在天。下不在地。中不在人。不在外。不在中間。二邊俱不立。中道不須安。三箇合頭語。聞者自家看。山僧今日和泥合水。且恁麼。三十年後莫顢頇。喝一喝。</p>
</div>
<div class='div-other'><a id='mulu345' />
<p class='h4'>滁州瑯瑘山開化院繼詮海月禪師</p><p>問。知師久蘊囊中寶。今日當筵略借看。</p>
<p>師云。志公剪刀。</p>
<p>僧曰。巖花爭競發。㵎水淥如藍。</p>
<p>師云。黃蘗拂子。</p>
<p>問。拈槌舉拂即不問。瞬目揚眉事若何。</p>
<p>師云。海枯終見底。人死不知心。</p>
<p>僧曰。學人不會。</p>
<p>師云。大海雖然闊。不宿死人屍。</p>
<p>僧曰。畢竟如何。</p>
<p>師云。禮拜了去。</p>
<p>上堂云。瑯瑘峯上。嵯峨山色如藍。庶子泉中。㶑灔水澄如鏡。遂使汾陽慧炬<span class='corr'>炟</span>赫而橫徧十方。臨濟玄風壁立而上窮三際。泥中哮吼。木馬嘶鳴。大用現前。徒勞佇思。箭穿黃葉。誰敢當鋒。有不惜身命者。試出來看。良久。云。三十年弄馬騎。今日却被驢子撲。</p>
</div>
<div class='div-other'><a id='mulu346' />
<p class='h4'>荊門軍玉泉山務本悟空禪師</p><p>問。如何是玉泉境。</p>
<p>師云。前臨紫蓋。後枕清溪。</p>
<p>僧曰。如何是境中人。</p>
<p>師云。脚踏海眼。身坐覆船。</p>
<p>僧曰。學人今日得遇於師。</p>
<p>師云。去。</p>
</div>
<div class='div-other'><a id='mulu347' />
<p class='h4'>袁州崇勝文捷禪師</p><p>問。如何是諸佛出身處。</p>
<p>師云。長連牀上。</p>
<p>僧曰。未審如何履踐。</p>
<p>師云。飢餐渴飲。</p>
<p>問。和尚見瑯瑘時得箇甚麼。</p>
<p>師云。不欠少。</p>
<p>僧曰。不藉師承去也。</p>
<p>師云。老僧今年七十。</p>
<p>上堂云。因來即睡飯來餐。貴賤賢愚總一般。要會祖師端的旨。寒山拾得禮豐干。諸仁者。千般求法。莫若求心。萬種多知。不知禁口。百不知。百不會。誰知自得真三昧。一任傍人笑道癡。却笑傍人無見解。山僧今日漏泄。拖泥帶水。總為說了也。還委悉麼。良久。喝一喝。</p>
</div>
<div class='div-other'><a id='mulu348' />
<p class='h4'>江陵公安萬壽子和禪師</p><p>問。如何是佛。</p>
<p>師云。燒香瞻仰。</p>
<p>上堂云。將領雄兵出塞行。匣中寶劒迴光生。有人若問家風事。荊水滔滔<span class='corr'>已</span>太平。</p>
<p>師忽一日召眾喫茶。眾未散。端然示化。茶毗。獲五色舍利千餘粒。</p>
</div>
<div class='div-other'><a id='mulu349' />
<p class='h4'>安州九嵕山圓明仁益禪師</p><p>問。如何是佛。</p>
<p>師云。<span class='corr'>秖</span>儞是。</p>
<p>僧曰。不會。</p>
<p>師云。會取不會底。</p>
<p>上堂云。若論此事。如鍾含響。扣即發聲。似谷藏音。呼之必應。向微塵裏坐大道場。於一毛頭演無量義。十二時中無一絲毫間隔。言談戲論。行住坐臥。於此會得。不妨省力。然雖如是。未免為蛇畫足。且作麼生得脫灑去。良久。云。前村深雪裏。昨夜一枝開。</p>
</div>
<div class='div-other'><a id='mulu350' />
<p class='h4'>泉州涼峯山洞淵禪師</p><p>問。如何是涅槃。</p>
<p>師云。刀斫斧劈。</p>
<p>僧曰。如何是解脫。</p>
<p>師云。衫長袴短。</p>
<p>問。諸聖不到處。師還知也無。</p>
<p>師云。老來無力下禪牀。</p>
<p>問。離四句。絕百非時如何。</p>
<p>師云。柴門草自深。</p>
<p>問。狗子還有佛性也無。</p>
<p>師云。松直棘曲。</p>
<p>問。如何是佛。</p>
<p>師云。金沙照影。</p>
<p>問。如何是道。</p>
<p>師云。玉女拋梭。</p>
<p>僧曰。佛與道相去幾何。</p>
<p>師云。龜毛長一丈。兔角長八尺。</p>
<p>問。如何是露地白牛。</p>
<p>師云。水草不曾虧。</p>
<p>僧曰。還守護也無。</p>
<p>師咄云。阿誰守護汝。</p>
<p>問。如何是真實相。</p>
<p>師云。石不藏玉。</p>
<p>僧曰。如何是方便門。</p>
<p>師云。泥裏洗土。</p>
<p>僧曰。謝師方便。</p>
<p>師云。迴頭看不見。</p>
<p>問。心生種種法生。心滅種種法滅。如何是心。</p>
<p>師云。古渡無人過。孤舟終日橫。</p>
<p>僧曰。如何是種種法。</p>
<p>師云。汝適來問箇什麼。</p>
<p>上堂云。幸自非言。何須劄[口*質]。若是鑽天鷂子。身帶網羅。若是透網金鱗。眼看波浪。裁長補短。未稱衲僧。平高就低。未是好手。到遮裏。作麼生。涼峯今日不可壓良為賤。以拄杖卓一下。</p>
</div>
<div class='div-other'><a id='mulu351' />
<p class='h4'>真州定山方禪師</p><p>參瑯瑘廣照禪師。唯看栢樹子話。每入室陳其所見。不容措詞。常被喝出。忽一日大悟。直入方丈云。我會也。</p>
<p>廣照曰。汝作麼生會。</p>
<p>云。夜來牀薦暖。一覺到天明。廣照可之。由是道望傳播諸方。</p>
<p>上堂云。今日與眾評章。共立叢林保社。入門須辨主賓。起坐常存高下。寮舍語笑低聲。佗家筆硯莫把。點茶喫了添湯。田地污須掃灑。萬事一切尋常。不用彊生苟且。吾門無種不有。切莫傳歸俗舍。是非長短誰無。信士聞以為差。如來大藏教言。好向人前說打。待伊懽喜上心。萬種千般肯捨。得了修造供僧。福利全歸施者。輒莫別作閑緣。果報牽犂拽把。三塗地獄辛酸。莫待臨時懼怕。此乃略說大綱。看者莫生驚訝。不信但看古伽藍。堂堂粉壁分明畫。</p>
</div></div>
<div class='div-other'><a id='mulu352' />
<p class='h3'>湖州景清院居素明照禪師法嗣</p>
<div class='div-other'><a id='mulu353' />
<p class='h4'>湖州何山日儉禪師</p><p>問。達磨西來人盡委。未審向上事如何。</p>
<p>師云。空中種竹猶自可。石上栽蓮物外鮮。</p>
<p>僧曰。恁麼則謝師指示。</p>
<p>師云。汝道我意如何。</p>
<p>僧曰。白雲綻處瑞花開。</p>
<p>師云。靜處薩婆訶。</p>
</div>
<div class='div-other'><a id='mulu354' />
<p class='h4'>杭州承天辯岑禪師</p><p>問。鳳凰山逈秀。摘出一枝新。不問三玄旨。得法嗣何人。</p>
<p>師云。雲藏巖竇窄。水闊玉峯低。</p>
<p>僧曰。恁麼則鎮府宗枝。</p>
<p>師云。一任鑽龜打瓦。</p>
<p>問。如何是道。</p>
<p>師云。稱尺斗量。</p>
<p>僧曰。如何是道中人。</p>
<p>師云。蘆葦花邊。蓼叢岸下。</p>
</div>
<div class='div-other'><a id='mulu355' />
<p class='h4'>興化軍翠峯子淵禪師</p><p>問。師唱誰家曲。宗風嗣阿誰。</p>
<p>師云。海雲生嶽面。山月落堦前。</p>
<p>僧曰。恁麼則承天嫡子。</p>
<p>師云。孫賓恰在市。</p>
</div>
<div class='div-other'><a id='mulu356' />
<p class='h4'>杭州承天自能禪師</p><p>問。倚天長劒即不問。袖裏藏鋒事若何。</p>
<p>師云。看。</p>
<p>僧以手畫一畫云。遮裏作麼生。</p>
<p>師云。收。僧拊掌。師彈指一下。</p>
</div></div>
<p class='juan'>建中靖國續燈錄卷第七</p></div></div>
</div><!-- end of div[@id='body'] -->
</body></html>