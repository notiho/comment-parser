<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu586' />建中靖國續燈錄卷第十四　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南岳懷讓禪師第十三世</p>

<div class='div-other'><a id='mulu587' />
<p class='h3'>洪州翠巖山可真禪師法嗣</p>
<div class='div-other'><a id='mulu588' />
<p class='h4'>東京大相國寺智海禪院真如禪師</p><p>諱慕喆。姓聞氏。撫州臨川人也。齠齓依建昌軍永安院圓覺大師出家受具。後弊衣糲食。介然不群。勵志遊方。遍參宗匠。晚造翠巖真禪師法席。投機去契。推為上首。始住岳麓大溈。晚奉詔旨住智海禪院。</p>
<p>開堂日　　哲宗皇帝遣中使降香。師謝　恩畢。登座。拈香祝延　聖壽罷。乃敷坐。法雲大通禪師白槌竟。師召大眾云。龍樓鳳閣。瑞氣凝空。五路三街。和風習習。如未相悉。流布去也。祖師西來。直指人心。見性成佛。況在會四眾盡是祖師指出底人。還信得及麼。若信得及。天上天下隨處建立。隨處利生。出沒卷舒。縱橫應用。其或未然。何妨致問。</p>
<p>問。香煙馥郁。海眾雲致。為　國開堂。如何舉唱。</p>
<p>師云。　皇風蕩蕩。</p>
<p>僧曰。青山藏不得。明月却相容。</p>
<p>師云。　帝道平平。</p>
<p>僧曰。憑師一滴曹溪水。四海為霖報　我皇。</p>
<p>師云。真箇。</p>
<p>問。大法從來倚　聖明。此日遭逢有道君。如何是有道君。</p>
<p>師云。坐致太平。</p>
<p>僧曰。八方無一事。四海有謌謠。</p>
<p>師云。不妨道著。</p>
<p>問。太平一曲。四海咸聞。不落宮商。如何舉唱。</p>
<p>師云。一二三四五。</p>
<p>僧曰。木人嶺上輕吹處。石女溪邊暗點頭。</p>
<p>師云。罕遇知音。</p>
<p>僧曰。爭柰瑞氣流沙界。和風滿　帝城。</p>
<p>師云。刢利衲僧。</p>
<p>師云。若論此事。豈在如斯一問一答以順機器。諸祖妙道即不然也。何故。輝騰世界。逈絕見知。函蓋相應。絲毫不漏。當人分上。各自圓成。亘古亘今。無增無減。有佛無佛。性相常如。以此舉揚。上答　皇恩。久立眾慈。伏惟珍重。</p>
<p>問。趙州庭栢。意旨如何。</p>
<p>師云。夜來風色緊。孤客<span class='corr'>已</span>先寒。</p>
<p>僧曰。先師無此語。又作麼生。</p>
<p>師云。行人始知苦。</p>
<p>僧曰。十載走紅塵。今朝獨露身。</p>
<p>師云。雪上加霜。</p>
<p>問。如何是城裏佛。</p>
<p>師云。萬人叢裏不插標。</p>
<p>僧曰。如何是村裏佛。</p>
<p>師云。泥猪疥狗。</p>
<p>僧曰。如何是山裏佛。</p>
<p>師云。絕人往還。</p>
<p>僧曰。如何是教外別傳。</p>
<p>師云。翻譯不出。</p>
<p>問。牛頭未見四祖時如何。</p>
<p>師云。寒毛卓竪。</p>
<p>僧曰。見後如何。</p>
<p>師云。額頭汗出。</p>
<p>上堂。拈拄杖云。智海拄杖。或作金剛王寶劒。或作踞地師子。或作探竿影草。或不作拄杖用。諸人還相委悉麼。若也悉去。如龍得水。似虎靠山。出沒卷舒。縱橫應用。如未相悉。大似日中逃影。</p>
<p>上堂云。捫空追響。勞汝心神。夢覺覺非。竟有何事。德山老人在儞諸人眉毛眼睫上。諸人還覺麼。若也覺去。夢覺覺非。若也未覺。捫空追響。終無了日。直饒向遮裏倜儻分明。猶是梯山入貢。還有獨遊方外者麼。良久。云。且莫詐明頭。參。</p>
<p>上堂云。山僧本無積畜。且得粥足飯足。困來即便打睡。一任東卜西卜。</p>
<p>上堂云。看風使帆。諸人盡知。斬釘截鐵。要在當機。且道不傷物義一句作麼生道。良久。云。舉頭天外看。誰是箇中人。參。</p>
<p>師於紹聖二年十月初八日寫偈云。</p>
<p>昨夜三更。風雷忽作。</p>
<p>雲散長空。前溪月落。</p>
<p>偈畢。坐逝。茶毗燼餘。睛目爪齒堅然如故。分葬于京譚二塔。餘如大丞相曾公布塔銘。</p>
</div>
<div class='div-other'><a id='mulu589' />
<p class='h4'>南岳西林崇奧禪師</p><p>問。一問一答。賓主歷然。不問不答。如何辨別。</p>
<p>師云。坐底坐。立底立。</p>
<p>僧曰。便恁麼會時如何。</p>
<p>師云。舌拄齶。僧禮拜。</p>
<p>師云。不得諱却。</p>
<p>師云。南斗六。北斗七。波斯眼睛黑似漆。堪笑峰前檜與松。被風吹動鳴飋飋。更有一灣流水清。接竹引來閙啾唧。閙啾唧。觀音普賢共相揖。共相揖。日日日從東畔出。㘞。是什麼說話。良久。云。波斯鼻孔長三尺。</p>
</div></div>
<div class='div-other'><a id='mulu590' />
<p class='h3'>袁州楊岐山方會禪師法嗣</p>
<div class='div-other'><a id='mulu591' />
<p class='h4'>舒州白雲山海會院守端禪師</p><p>衡陽周氏子也。生而異相。遂捨出家。篤志參玄。勤詢學問。法悟楊岐。名播宗席。語要頌古。諸方盛傳。今也雖亡。道風益扇。</p>
<p>開堂日。上首白槌竟。師顧視左右云。便恁麼散去。自古自今如麻似粟。若言更有如何若何。曹溪一路平沉。從上諸聖皆向火焰裏垂手。<span class='corr'>秖</span>要諸人眼橫鼻直。眾中莫有垂手者麼。出來辨看。</p>
<p>問。欲行千里。一步為初。如何是最初一步。</p>
<p>師云。過遮邊來。</p>
<p>僧曰。謂言侵早起。更有夜行人。</p>
<p>師云。未敢相許。僧便喝。</p>
<p>師云。咦。</p>
<p>問。二師相見。合談何事。</p>
<p>師云。六耳不同謀。</p>
<p>僧曰。謝師答話。</p>
<p>師云。聽事不真。</p>
<p>上堂云。入林不動草。入水不動波。遮箇是把纜放船手脚。且道衲僧分上又作麼生。良久。云。掀翻大海求知<span class='corr'>己</span>。道合乾坤見太平。</p>
<p>上堂云。運用與去來。何曾有間隔。山僧數日出山行履。每日折旋俯仰。瞞諸人一點不得。諸人在院折旋俯仰。瞞山僧一點不得。山僧為什麼見似不見。要會麼。是處有芳草。何山無白雲。咄。</p>
</div>
<div class='div-other'><a id='mulu592' />
<p class='h4'>金陵保寧仁勇禪師</p><p>俗姓竺氏。明州人也。受具遊方。始參泐潭。迨逾一紀。疑情未息。次扣雲蓋會禪師。發明心印。出世保寧。二十餘年唱揚祖道。</p>
<p>問。如何是佛。</p>
<p>師云。鐵鎚無孔。</p>
<p>問。如何是道。</p>
<p>師云。泥裏有<span class='corr'>刺</span>。</p>
<p>僧曰。如何是道中人。</p>
<p>師云。切忌蹈著。</p>
<p>問。如何是祖師西來意。</p>
<p>師云。雪上加霜。</p>
<p>問。知師解把無星稱。無角鐵牛重幾多。</p>
<p>師云。頭輕尾重。</p>
<p>僧曰。此猶是對面相瞞。</p>
<p>師云。與天下人作牓樣。</p>
<p>僧曰。恁麼則人平不語。水平不流。</p>
<p>師云。猶較些子。</p>
<p>問。靈山如指月。曹溪如話月。未審保寧門下如何。</p>
<p>師云。嗄。</p>
<p>僧曰。有花當面貼。師便喝。</p>
<p>問。摘葉尋枝即不問。如何是直截根源。</p>
<p>師云。蚊子上鐵牛。</p>
<p>僧曰。直截根源人<span class='corr'>已</span>曉。中下之流如何指示。</p>
<p>師云。石人脊。汗通流。</p>
<p>問。如何是塵中自在底人。</p>
<p>師云。因行不妨掉臂。</p>
<p>僧曰。如何是佛法大意。</p>
<p>師云。鑊湯無冷處。</p>
<p>上堂云。釋迦出世。弄假像真。達磨西來。將長就短。德山棒．臨濟喝。陽燄充飢。梅林止渴。清平世界不妨夜行。如今莫有吞却佛祖。打破化城者麼。良久。云。今日被大眾勘破。</p>
<p>上堂云。來也。來也。良久云。去也。去也。</p>
<p>上堂云。滿口是舌。都不能說。碧眼老胡。當門齒缺。</p>
<p>上堂云。看看。山僧入㧞舌地獄去也。以手拽舌云。阿㖿。阿㖿。</p>
<p>上堂云。相罵無好言。相打無好拳。大眾。直須恁麼。始得一句句切害。一拳拳著實。忽然打著箇無面目漢。也不妨暢快殺人。</p>
<p>上堂。侍者燒香罷。師指侍者云。侍者<span class='corr'>已</span>為諸人說法了也。</p>
<p>上堂云。百川異流。同歸於海。萬途差別。皆入此宗。卓拄杖云。醫得眼下瘡。剜却心頭肉。</p>
<p>上堂云。曹溪路上。野老謳謌。古佛堂前。行人舞袖。脚踏實地。天下人知。鼻孔遼天。作麼生辨。乃云。無孔笛吹玄外曲。五湖何處覓知音。乃拍一下。</p>
<p>上堂云。山僧二十餘年挑囊負鉢。向寰海之內參善知識十數餘人。自家並無箇見處。有若頑石相似。參底尊宿亦無長處可相利益。自此。一生祇作箇百無所解底人。幸自可憐生。忽然被業風吹到江寧府。無端被人上當推向十字路頭。住箇破院子。作粥飯主人。接待南北。事不獲<span class='corr'>已</span>。隨分有鹽有醋。粥足飯足。且與麼過時。若是佛法。不曾夢見。</p>
</div>
<div class='div-other'><a id='mulu593' />
<p class='h4'>岳州幕阜山長慶顯瓊禪師</p><p>問。如何是佛。</p>
<p>師云。泥龕塑像。</p>
<p>僧曰。如何是法。</p>
<p>師云。黃卷赤軸。</p>
<p>僧曰。如何是僧。</p>
<p>師云。更問阿誰。</p>
<p>僧曰。如何是向上事。</p>
<p>師云。幕阜山高。</p>
<p>僧曰。畢竟如何。</p>
<p>師云。高繫布裙。</p>
</div>
<div class='div-other'><a id='mulu594' />
<p class='h4'>岳州君山守巽禪師</p><p>問。山高水深即不問。如何是君山境。</p>
<p>師云。山高水深。</p>
<p>僧曰。如何是境中人。</p>
<p>師云。漁翁鼓棹。</p>
<p>僧曰。宗乘事若何。</p>
<p>師云。岳陽樓望洞庭湖。</p>
</div>
<div class='div-other'><a id='mulu595' />
<p class='h4'>澧州欽山乾明智因禪師</p><p>問。如何是道。</p>
<p>師云。步步踏著。</p>
<p>僧曰。如何是道中人。</p>
<p>師云。眼眼相覰。</p>
<p>問。如何是和尚家風。</p>
<p>師云。錦繡銀香囊。</p>
<p>僧曰。客來如何祗待。</p>
<p>師云。硬餬餅。爛䬪飥。</p>
<p>僧曰。佛法事如何。</p>
<p>師云。人情濃厚道情微。</p>
</div>
<div class='div-other'><a id='mulu596' />
<p class='h4'>潭州石霜山守孫禪師</p><p>問。生也不道。死也不道。為什麼不道。</p>
<p>師云。一言<span class='corr'>已</span>出。</p>
<p>僧曰。從東過西又作麼生。</p>
<p>師云。駟馬難追。</p>
<p>僧曰。學人總不與麼。</p>
<p>師云。易開終始口。難保歲寒心。</p>
<p>師云。秋風颯颯。秋雨微微。敗葉紛飛。嶺雲繚繞。於此明得。善財入彌勒樓閣。帝網重重。互相涉入。於此未明。且莫迷頭認影。止宿草庵。如斯話會。曲為初機。明眼高流。共相證據。噫。什麼說話。良久。云。雲在嶺頭閑不徹。水流㵎下太忙生。參。</p>
</div></div>
<div class='div-other'><a id='mulu597' />
<p class='h3'>明州天童山清遂禪師法嗣</p>
<div class='div-other'><a id='mulu598' />
<p class='h4'>福州乾元寺了覺禪師</p><p>開堂日。上首白槌竟。師良久云。直饒阿那律天眼。未解諦觀。便是千手大悲。焉能提掇。眾中莫有不甘者麼。出來掀倒禪床。約散大眾。然雖如是。未是作家。且於第二門中與衲僧出氣。</p>
<p>問。少林九年垂一語。直至如今賺舉。欲得不賺。便請師舉。</p>
<p>師云。唵。</p>
<p>僧曰。摩噠哩伽。摩噠哩智又作麼生。</p>
<p>師云。放儞三十棒。</p>
<p>問。尊者證果。超越聖流。不涉重修。請師速道。</p>
<p>師云。落花簷外朵。青柳檻前梢。</p>
<p>僧曰。一雨周沙界。群心永夜穌。</p>
<p>師云。水不洗水一句作麼生道。</p>
<p>僧曰。應知松栢操。不改歲寒心。</p>
<p>師云。且信一半。</p>
<p>問。未離兜率。<span class='corr'>已</span>降王宮。未審是什麼人。</p>
<p>師云。牛頭出。馬頭回。</p>
<p>僧曰。未審是法身。報身。</p>
<p>師云。牽犁拽杷。</p>
<p>師顧視大眾云。還相委悉麼。若不相悉。山僧今日指鹿為馬。唱九作十。瞞諸人去也。摩竭正令。水泄不通。少室真規。風吹不入。聖凡情盡。體露真常。逈絕見知。輝騰今古。良由情存聖量。隨在見知。所以聽不出聲。見不超色。縱滅一切見聞覺知。內守幽閑。猶為法塵分別影事。造種種業。輪回異趣。往而不返。真可悲哉。若能回光返照。有何佛道可成。眾生可度。便能向火燄裏藏身。東涌西沒。於微塵上走馬。同死同生。若向遮裡見得徹。參得透。切忌認驢鞍橋作阿爺下頷。</p>
</div>
<div class='div-other'><a id='mulu599' />
<p class='h4'>南岳應天萬壽應珹禪師</p><p>師初參淨慈遂禪師。遂問。上人從何而來。</p>
<p>師云。毗陵來。</p>
<p>遂云。我聞毗陵出好草蟲扇子。帶得來否。師作一圓相。</p>
<p>師云。大善知識又要遮箇作什麼。</p>
<p>遂云。祇遮箇。此間亦要得。師於言下大悟。</p>
<p>上堂云。山花狼藉。孤負空生。山草離披。拈起室利。驚得岳神稽首。土地和南。<span class='corr'>陝</span>府鐵牛無放處。嘉州石像露全身。如斯說話。錯會者多。敢問諸人。不涉春緣一句作麼生道。良久。云。不得春風花不開。花開又被風吹落。咄。</p>
</div>
<div class='div-other'><a id='mulu600' />
<p class='h4'>福州大中立誌禪師</p><p>問。握驪珠於掌上。鑒十方於目前。學人上來。請一師鑒。</p>
<p>師云。草賊大敗。</p>
<p>僧云。學人今日失利。</p>
<p>師云。自知較一半。僧便喝。</p>
<p>師云。彊惺惺。</p>
<p>問。遠趨丈室。仰慕宗風。學人上來。請師一接。</p>
<p>師云。高挂鉢囊。</p>
<p>僧曰。便是為人處也無。</p>
<p>師云。盲人摸地。</p>
<p>僧曰。莫厭良為賤。</p>
<p>師云。短販樵人。徒誇書劒。</p>
<p>問。馬祖陞堂。百丈捲席。未審古人意旨如何。</p>
<p>師云。官馬相踏。</p>
<p>僧云。學人今日小出大遇。</p>
<p>師云。拄杖未曾拈著。</p>
<p>上堂云。猨嘯烏山之畔。眾獸潛藏。雲生螺渚之間。群峰失色。太阿寶劒。耀日爭輝。樵父船柴。醫王辨價。還有不顧賓主者。出來道看。良久。云。水凍魚難躍。天寒草發遲。以拄杖打香臺一下。</p>
<p>上堂云。法不見法。法不行法。法不知法。大眾。遮箇是香爐子。如何是不見．不行．不知。百億恒沙世界諸佛盡在香爐上放光動地。說法度人。諸人還見麼。直饒見得。也涉踟蹰。咄。</p>
<p>師於紹聖元年三月十一日集眾。沐浴淨髮。寫偈云。</p>
<p>麒麟掣斷黃金鎻。玉兔衝開白玉關。</p>
<p>好是無雲中夜後。一輪明月照踵山。</p>
<p>偈畢。趺坐而逝。茶毗。獲舍利。塔葬本山。</p>
</div></div>
<div class='div-other'><a id='mulu601' />
<p class='h3'>金陵蔣山贊元覺海禪師法嗣</p>
<div class='div-other'><a id='mulu602' />
<p class='h4'>衢州江山縣石門羅漢禪院雅禪師</p><p>問。雷音一震。龍象咸臻。學人上來。請師舉喝。</p>
<p>師云。蓮目瞬時千界靜。金顏笑處一花新。</p>
<p>僧曰。人天盡入羅峰境。今日親聞端的音。</p>
<p>師云。百萬茫茫人不知。</p>
<p>問。佛未出世時如何。</p>
<p>師云。東宮玉殿無遺影。</p>
<p>僧曰。出世後如何。</p>
<p>師云。毗藍園畔雨天花。</p>
<p>僧曰。與麼則逾春城於八夜。棲雪嶺於六年。</p>
<p>師云。威音王<span class='corr'>已</span>前作麼生。</p>
<p>僧曰。且待別時。師便打。</p>
<p>問。如何是祖師西來意。</p>
<p>師云。熊耳塔開空寂寂。唯留隻履冐輕埃。</p>
<p>問。如何是和尚家風。</p>
<p>師云。一條笻竹杖。三事衲鬘衣。</p>
<p>僧曰。客來將何祗待。</p>
<p>師云。酌泉釅點祖師茶。</p>
<p>上堂云。茱萸鮮嬾菊花香。暢殺陶家醉酒郎。我輩泛觴雖絕分。東籬閑翫也無妨。大眾。閑翫即不無。且道眼在什麼處。知有底。眉毛眼上橫。未諳者。紅黃裏亂走。阿呵呵。今日元來九月九。咄。下座。</p>
</div>
<div class='div-other'><a id='mulu603' />
<p class='h4'>信州龜峰瑞相子瓊禪師</p><p>問。如何是慱山境。</p>
<p>師云。㵎流淥水。路出松門。</p>
<p>僧曰。如何是境中人。</p>
<p>師云。身著紅綃衣。肚中黑如漆。</p>
<p>僧曰。向上宗乘事若何。</p>
<p>師云。剎竿頭指天。</p>
<p>問。青春<span class='corr'>已</span>過。夏景暄繁。時節因緣。請師為說師云。臘月二十五。未是拜年時。</p>
<p>僧曰。學人未曉。乞師再指。</p>
<p>師云。石人身上不生毛。</p>
</div>
<div class='div-other'><a id='mulu604' />
<p class='h4'>金陵蔣山可政禪師</p><p>問。如何是道。</p>
<p>師云。不許夜行。</p>
<p>僧曰。如何是道中人。</p>
<p>師云。投明須到。</p>
<p>問。如何是向上事。</p>
<p>師云。一人泉在最高峰。</p>
</div></div>
<div class='div-other'><a id='mulu605' />
<p class='h3'>潭州開福守義禪師法嗣</p>
<div class='div-other'><a id='mulu606' />
<p class='h4'>廬州澄慧惟昞禪師</p><p>問。向上宗乘。請師舉唱。</p>
<p>師云。有問有答。</p>
<p>僧曰。如同昔日空生問。一似當初善逝詶。</p>
<p>師云。無問無答。</p>
<p>僧曰。一句蒙師指。三拜謝師恩。</p>
<p>師云。靜處薩婆訶。</p>
<p>問。蹈破澄潭月。穿開碧落天。不顧危亡。乞師指示。</p>
<p>師云。齋後鐘。</p>
<p>僧曰。青山無異路。智辨在當人。</p>
<p>師云。直須子細。僧應喏。</p>
<p>師云。[跳-兆+孛]跳。</p>
</div></div>
<div class='div-other'><a id='mulu607' />
<p class='h3'>南岳雲峰文悅禪師法嗣</p>
<div class='div-other'><a id='mulu608' />
<p class='h4'>桂州壽寧齊曉禪師</p><p>問。大眾雲臻。合談何事。</p>
<p>師云。波斯入閙市。</p>
<p>僧曰。恁麼則草偃風行。</p>
<p>師云。萬里望鄉關。</p>
<p>問。如何是佛。</p>
<p>師云。著衣喫飯。</p>
<p>僧曰。叉手當胸。退身三步。</p>
<p>師曰。醉後漆盃。</p>
<p>上堂云。觸目不會道。猶較些子。運足焉知路。錯下名言。諸仁者。山僧今日將錯就錯。汝等諸人見有眼。聞有耳。齅有鼻。味有舌。因什麼却不會。良久。云。武帝求仙不得仙。王喬端坐却昇天。咄。</p>
</div>
<div class='div-other'><a id='mulu609' />
<p class='h4'>廬州澄惠咸詡禪師</p><p>問。德山入門便棒。萬古宗風。臨濟入門便喝。古今牓樣。去此二途。請師拈掇。</p>
<p>師云。我總不與麼。</p>
<p>僧曰。一言啟口。別是家風。</p>
<p>師云。賴遇拄杖不在手。</p>
<p>問。有問有答。善巧分張。向上宗乘。請師別道。</p>
<p>師云。闍梨問得最親。</p>
<p>僧曰。學人會也。</p>
<p>師云。會箇什麼。僧舉起坐具。</p>
<p>師云。畢竟作麼生。僧便喝。</p>
<p>師云。作家。僧禮拜。師便喝。</p>
<p>師云。如來秘旨。豈涉辭鋒。祖師心印。徒勞穿鑿。若舉宗乘一字。海水逆流。須彌倒卓。若說佛說祖。三界平沉。四生何有。若向下商量。枯木生花。寒灰發燄。然雖如是。若向衲僧門下。白雲千里萬里。且道衲僧有什麼長處。良久。云。更有一般堪羨處。長連牀上帶刀眠。</p>
</div></div>
<div class='div-other'><a id='mulu610' />
<p class='h3'>南岳福嚴保宗禪師法嗣</p>
<div class='div-other'><a id='mulu611' />
<p class='h4'>衡州花藥山崇勝義然禪師</p><p>問。臨濟血脉。請師直道。</p>
<p>師云。虗空裏揚眉。默地裏點頭。</p>
<p>僧曰。莫祇遮便是。</p>
<p>師云。是即是。作麼生會。僧却點頭。</p>
<p>師云。遮賊好喫棒。</p>
<p>僧連聲道。賊。賊。歸眾。</p>
<p>師云。三十棒也較不得。</p>
<p>上堂云。心心心。青山綠水深。若人識得遮山水。相對事法總平沉。是儞諸人總識得。為什麼七十二峯儼然依舊。試為說看。若說不出。大似不曾行脚。參。</p>
</div>
<div class='div-other'><a id='mulu612' />
<p class='h4'>南嶽承天智昱禪師</p><p>問。如何是佛。</p>
<p>師云。髮長僧貌醜。</p>
<p>僧曰。意旨如何。</p>
<p>師云。腦門後合掌。</p>
<p>問。如何是祖師西來意。</p>
<p>師云。石廩峰高。</p>
<p>僧曰。意旨如何。</p>
<p>師云。遊人罕到。</p>
<p>問。如何是和尚家風。</p>
<p>師云。紙帳禪林。</p>
<p>僧曰。客來如何祗待。</p>
<p>師云。山中石耳。</p>
<p>師於元豐八年四月內沐浴淨髮。趺坐而逝。茶毗。齒舌眼睛不壞。</p>
</div></div>
<div class='div-other'><a id='mulu613' />
<p class='h3'>東京十方淨因道臻淨照禪師法嗣</p>
<div class='div-other'><a id='mulu614' />
<p class='h4'>福州長慶寺慧暹文慧禪師</p><p>問。離上生之寶剎。登延聖之道場。如何是不動尊。</p>
<p>師云。孤舟載明月。</p>
<p>僧曰。忽遇艣棹俱停又作麼生。</p>
<p>師云。漁人偏愛宿蘆花。</p>
<p>問。長期進道。西天以臘人為驗。未審此間以何為驗。</p>
<p>師云。鐵彈子。</p>
<p>僧曰。未審意旨如何。</p>
<p>師云。大底大。小底小。</p>
<p>問。德山臨濟即不問。傳衣付法事如何。</p>
<p>師云。儞向什麼處見德山臨濟。僧便喝。</p>
<p>師云。還曾夢見也未。僧拊掌入眾。</p>
<p>師云。果然。果然。</p>
<p>師云。坐斷要津時。見處黑如漆。放開一線道。處處見彌勒。而今放則放了也。且道彌勒在什麼處。眾中還有見得者麼。便請出來。對眾道看。良久云。有麼。有麼。善財不知何處去。樓閣門開獨往還。喝云。各請歸堂。</p>
</div>
<div class='div-other'><a id='mulu615' />
<p class='h4'>福州棲勝繼超禪師</p><p>上堂。拈拄杖。良久。云。三世諸佛盡在遮裏[跳-兆+孛]跳。大眾還會麼。過去諸佛說了。未來諸佛未說。現在諸佛今說。敢問諸人。作麼生是說底事。卓一下。云。蘇嚧。蘇嚧。</p>
</div>
<div class='div-other'><a id='mulu616' />
<p class='h4'>鄧州香嚴山慧照禪師洞敷</p><p>本福州人。生於范氏。幼而氣韻清敏。長慕空宗。依東京景悳寺圓明大師為師。試經落髮。愛具後。遍參江淮叢席。迨見淨因淨照臻禪師。一言頓契。如箭鋒直。加以學談今古。名動京師。遂膺　　朝旨。住鄧之香嚴幾十載。次旋故里。受請龜山．壽山．神光。凡更三剎。皆閩中上游。厥後又未可量也。</p>
<p>師初開堂日。僧問。師唱誰家曲。宗風嗣阿誰。</p>
<p>師云。海底泥牛吼。雲中木馬嘶。</p>
<p>僧曰。學人未曉。乞師再指。</p>
<p>師云。一聲聲徹九重天。</p>
<p>問。朝命既臨於此日。師將何法報　君恩。</p>
<p>師云。皇天無親。唯德是輔。</p>
<p>僧曰。如何是德。</p>
<p>師云。一人歌有道。萬姓樂無私。</p>
<p>問。祖意與教意。是同是別。</p>
<p>師云。鳳闕摩空。汴河瀉碧。</p>
<p>師復云。西乾四七。道絕語言。東土二三。法無文字。唯傳一印。直指人心。心了則天地全該。印定則絲毫不漏。塵塵絕待。法法融虗。方乃契聖根源。始曰入佛知見。如斯薦得。落二落三。本色衲僧如何話會。還道得麼。箇中消息若為傳。鳳闕龍樓峭倚天。要會覺城東際事。寥寥千古尚依然。</p>
<p>僧問。遠辭香嚴丈室。近屆龜山道場。如何是不動尊。</p>
<p>師云。千手大悲提不起。</p>
<p>僧曰。如何是動尊。</p>
<p>師云。玉殿曾遊歷。金門屢往還。</p>
<p>問。如何是龜山境。</p>
<p>師云。千峰來有路。八極淨無塵。</p>
<p>僧曰。如何是境中人。</p>
<p>師云。有時開眼有時合。</p>
<p>問。如何是佛法的的大意。</p>
<p>師云。山寒露骨。水淺見沙。</p>
<p>師云。窮經窮論。正如入海筭沙。覓法覓心。大似捫空求響。故我佛出世。為一大事因緣。洎諸祖傳衣。亦乃廣開方便。發揮教外之正法。指示涅槃之妙心。作筏度人。應病與藥。故善說法者。說無所說。而善傳心者。傳無所傳。縱饒一棒一條痕。一摑一手血。未見拖泥帶水。豈能點瓦成金。大眾。祗如今日為國開堂。還有奇特底事也無。良久。云。疊疊青山與流水。舊時顏色舊時聲。</p>
<p>上堂云。春無三日晴。風雨時時作。巖下見蟠桃。自開還自落。飜憶靈雲得處親。迄今底事何蕭索。非蕭索。春山春水四寥廓。鷓鴣啼處百花香。好薦聲前這一著。咄。</p>
<p>上堂云。炎風帀地。畏日流空。奇雲當戶任長舒。白藕飄香來不斷。林間達士。了無寒暑之變遷。塵裏游人。但見光陰之迅速。直得燈籠合掌。露柱攢眉。一年又將半。幾箇知音知。知不知。路上行人口是碑。</p>
</div>
<div class='div-other'><a id='mulu617' />
<p class='h4'>西京少林禪院元訓禪師</p><p>問。囊錐<span class='corr'>已</span>露。至寶難藏。海眾臨筵。請師一接。</p>
<p>師云。嵯峨疊萬仞。</p>
<p>僧曰。學人不會。</p>
<p>師云。水出鳳嶺關。</p>
<p>問。達磨西來。為接群迷。和尚出世。當為何事。</p>
<p>師云。祗有照壁月。</p>
<p>僧曰。學人便恁麼時如何。</p>
<p>師云。更無更吹葉風。</p>
<p>上堂云。隨機設教。應病與藥。百千妙門。不離方寸。有病無病。病瘥即除。州南州北月團圓。廣教一眾都無分。咄。趙州石橋。思量好笑。近來學得筭子法。兩箇九百是千八。以拂子擊禪牀一下。</p>
</div></div>
<div class='div-other'><a id='mulu618' />
<p class='h3'>廬州興化院仁岳禪師法嗣</p>
<div class='div-other'><a id='mulu619' />
<p class='h4'>潭州智度山定林景芳禪師</p><p>問。師唱誰家曲。宗風嗣阿誰。</p>
<p>師云。初出紅爐金彈子。</p>
<p>僧曰。還許學人接也無。</p>
<p>師云。簉破闍梨鐵面皮。</p>
<p>問。七十二峰即不問。如何是法輪境。</p>
<p>師云。[山/句]㟺峰尖神禹碑。</p>
<p>僧曰。還許學人識也。無。</p>
<p>師云。石青字赤形模奇。</p>
<p>僧曰。今日得遇去也。</p>
<p>師云。吏部當時尚莫窺。</p>
<p>僧曰。端的在什麼處。</p>
<p>師云。何時得汝不狐疑。</p>
</div>
<div class='div-other'><a id='mulu620' />
<p class='h4'>潭州興化紹清禪師</p><p>問。不觸波瀾。如何趣向。</p>
<p>師云。得宜須舉棹。莫待打頭風。</p>
<p>僧曰。猶是湛水之波。忽遇拏雲<span class='corr'>㸕</span>霧又且如何。</p>
<p>師云。道泰不傳天子令。</p>
<p>師云。問來答去。祇益繁詞。於道則遠之遠矣。祖令既行。要津坐斷。十方諸佛。瓦解氷消。三藏教乘。掃土而盡。到遮裡。誰敢正眼覰著。所以釋迦有竭世之樞機。尚掩室於摩竭。淨名騁窮天之詞辯。猶杜口於毗耶。豈況小根小智者哉。何也。龍象蹴踏。非驢騾所堪。</p>
<p>上堂云。祖師門下。佛法不存。善法堂前。仁義休說。然雖如是。事無一向。竊聞哀哀父母。生我劬勞。欲報深恩。昊天罔極。髮膚身體。弗敢毀傷。此曾仲尼之孝也。輪轉三界中。恩愛不能脫。棄恩入無為。真實報恩者。故我大覺世尊。雪山苦行。摩竭成道。往忉利天為母說法。此釋迦之孝也。得大解脫。運大神通。手擎金錫。掌托龍盂詣地獄門。卓然尋省。見其慈母。悲泣無量。此目連之孝也。作麼生是興化之孝。良久。云。興化今日不上天堂。不入地獄。於善法堂中登王座上。為母說法。以答劬勞。且道我母祇今在什麼處。</p>
<p>乃云。我母生前足善緣。無勞問佛定生天。人間上壽古今少。九十春秋減一年。下座敢煩大眾燒一炷香。以助山僧報孝。既是山僧之母。為什麼却煩諸人燒香。不見道。東家人死。西家助哀。以手槌胸云。蒼天。蒼天。</p>
</div>
<div class='div-other'><a id='mulu621' />
<p class='h4'>汝州首山乾明處珪禪師</p><p>問。如何是首山境。</p>
<p>師云。白雲片片時來往。汝水潺潺流向東。</p>
<p>僧曰。如何是境中人。</p>
<p>師云。寒山逢拾得。拍手笑呵呵。</p>
<p>僧曰。向上宗乘事若何。</p>
<p>師云。虗空藏鳥迹。風過樹頭鳴。</p>
<p>僧曰。便是為人處也。</p>
<p>師云。曹溪水急。</p>
</div></div>
<div class='div-other'><a id='mulu622' />
<p class='h3'>荊門軍玉泉謂芳禪師法嗣</p>
<div class='div-other'><a id='mulu623' />
<p class='h4'>安州延福禪院智興禪師</p><p>西川人。出家受具。後即造玉泉芳禪師法席。豁然大悟。初住漸源。次遷黃梅龍華。晚住延福。師語不談玄。行不修潔。身不稟儀。眾不喜見。逝後應報有徵。緇素追仰。遺體塑飾。祈禱尤盛。</p>
</div>
<div class='div-other'><a id='mulu624' />
<p class='h4'>臨江軍惠力善周禪師</p><p>上堂云。遼天鶻。萬重雲。祇一突。是什麼。咄。</p>
<p>師於元祐元年十二月望日沐浴淨髮。說偈云。</p>
<p>山僧住瑞筠。未甞形言句。</p>
<p>七十三年來。七十三年去。</p>
<p>言畢。趺坐而逝。三日後。鬢髮再生。</p>
</div>
<div class='div-other'><a id='mulu625' />
<p class='h4'>韶州六祖南華重辨禪師</p><p>問。祖意西來即不問。最初一句請師宣。</p>
<p>師云。龍㗸黑寶離滄海。鶴側霜領下玉堦。</p>
<p>僧曰。一輪明月照。四海盡分明。</p>
<p>師云。夜半拆開無縫塔。天明智積抱頭回。</p>
<p>師云。會麼。五大未明。二儀無跡。威音王覰不見。大悲手摸無蹤。且道為復神通妙用。為復法爾如然。於斯明得。便乃高步毗盧頂上。坐斷報化佛頭。於斯未明。祇知事逐眼前過。不覺老從頭上來。咦。</p>
</div>
<div class='div-other'><a id='mulu626' />
<p class='h4'>福州聖泉寺紹登禪師</p><p>本郡古田縣臨水人也。俗姓陳。母李氏。一夕。夢神僧入奧。授以明珠。覺而有娠。降誕之辰。異香滿室。紫帽覆首。幼不葷茹。乃七歲。資性英敏。自厭塵坌。喜觀佛事。好聽佛書。十歲辭親出家。往禮潭州開福寺璡長老為師。精通法華。試經應度。受具之後。瓶錫遊方。造于謂芳禪師法席。一見。針水相投。筌蹄頓忘。水月孤瑩。遂還鄉。晦迹林泉。郡牧丁公嚮師道德。請住陀嶺塔院。緇素皈敬。</p>
<p>忽一日。索浴更衣。鳴皷昇座。四方檀信。湊集如市。師廼舉頌云。</p>
<p>吾年五十三。去住本無貪。</p>
<p>臨行事若何。不用口喃喃。</p>
<p>冥目兩宵。儼然如示寂。偶聞鐘聲。忽然而醒。四大輕安。續後舍利。身常頻現。</p>
<p>元豐中。本郡大旱。府主孫公嚮師道德。請而祈雨。次日甘澤大霈。孫公欽仰。遷住文殊。前後郡邑亢旱。府主許公．察院王公．左司葉公累請祈雨。有應。察院王公遷住聖泉。師住三道場。隨剎革故而新矣。</p>
<p>上堂。僧問。如何是聖泉境。</p>
<p>師云。目前無異草。</p>
<p>僧曰。如何是境中人。</p>
<p>師云。往來無罣礙。</p>
<p>僧曰。人境<span class='corr'>已</span>蒙師指示。向上宗乘事若何。</p>
<p>師云。驢事未去。馬事到來。</p>
<p>師復云。般若門中。縱說百千妙義。不增一毫。直饒結舌鋩鋒。豈減少分。若論玄中又玄。終非妙門。鳥道魚蹤。早傷途轍。何也。蓋為出此入彼。去者不至其方。來者不到其所。舉一明三。莫窮幽趣。更不用續鳧截鶴。夷岳盈壑。霄壤相望。去道轉遠。正當與麼時。衲僧門下作麼生商量。良久。云。昨夜三更月到窓。參。</p>
</div></div>
<div class='div-other'><a id='mulu627' />
<p class='h3'>南岳雙峯省回禪師法嗣</p>
<div class='div-other'><a id='mulu628' />
<p class='h4'>金州靈山彥文禪師</p><p>問。如何是祖師西來意。</p>
<p>師云。缺齒胡僧笑不言。</p>
<p>僧曰。學人不會。</p>
<p>師云。隻履返西天。</p>
<p>問。如何是佛。</p>
<p>師云。問得最親。</p>
<p>上堂云。山青青。水綠綠。風吹南嶺雲。露滴東籬菊。更添松竹歲寒聲。盡是無絃琴上曲。琴上曲。碧眼胡僧拍不足。拍不足。一二三四五六。咦。拍一拍。下座。</p>
</div>
<div class='div-other'><a id='mulu629' />
<p class='h4'>閬州光國文贊禪師</p><p>問。如何是佛法大意。</p>
<p>師云。禍不單行。</p>
<p>問。諸法寂滅相。不可以言宣。猊座既登。師如何說。</p>
<p>師云。因風吹火。用力不多。</p>
<p>僧曰。恁麼則佛佛道同。</p>
<p>師云。猫兒戴紙帽。</p>
<p>問。不二之法。請師速道。</p>
<p>師云。領。</p>
<p>僧曰。恁麼則人人有分也。</p>
<p>師云。了。</p>
<p>僧曰。錦屏天下少。光國世間稀。</p>
<p>師云。退。</p>
</div></div>
<div class='div-other'><a id='mulu630' />
<p class='h3'>杭州鹽官菩提用禪師法嗣</p>
<div class='div-other'><a id='mulu631' />
<p class='h4'>杭州臨安淨土善思禪師</p><p>上堂云。咄。咄。咄。臨濟德山盡該抹。棒頭薦得不作家。喝下承當未奇絕。野僧宗旨不恁麼。覿面相呈辨賢哲。聲前一句早遲疑。語後持來底時節。勸禪人。休饒舌。神龍尚自不知源。豈況盲龜敵跛鼈。不看神光傳祖位。纔見老胡心便歇。真妙訣。堂堂自<span class='corr'>己</span>可憐生。直下承當第二月。大丈夫。須勦絕。見成公案早多端。莫學癡人被摩捋。傷嗟末法有多途。邪黨成群安可遏。初機入門并道眼。佛手生緣徒施設。禪流學得遍狂遊。問著元來打不迭。古人開口便知音。尚言弄巧翻成拙。那堪看話得心通。正是虗空裏釘橛。自慚道薄整頹綱。飲氣吞聲共誰說。特將鄙句報同風。本分禪人能辨別。大地山河盡放光。南無觀世音菩薩。</p>
</div></div>
<div class='div-other'><a id='mulu632' />
<p class='h3'>蘇州定惠超信海印禪師法嗣</p>
<div class='div-other'><a id='mulu633' />
<p class='h4'>杭州南陽山慶善智圓禪師</p><p>問。如何是玄中玄。</p>
<p>師云。兩箇圈攣一串穿。</p>
<p>僧曰。如何是玅中妙。</p>
<p>師云。鷹生三子一名鷂。</p>
<p>僧曰。如何是要中要。</p>
<p>師云。寒山逢拾得。拊掌呵呵笑。</p>
<p>僧曰。謝師答話。</p>
<p>師云。今日失利。</p>
</div></div>
<div class='div-other'><a id='mulu634' />
<p class='h3'>荊門軍玉泉悟空禪師法嗣</p>
<div class='div-other'><a id='mulu635' />
<p class='h4'>江陵護國齊月禪師</p><p>問。壁立千仞。水泄不通。還許學人請益也無。</p>
<p>師云。汝待問什麼。</p>
<p>僧曰。向上事。</p>
<p>師云。維那不在。</p>
<p>僧曰。觸忤和尚。</p>
<p>師云。正令<span class='corr'>已</span>行。</p>
<p>上堂云。窮外無方。究內非裏。應用萬般。無可比擬。分明向汝諸人道。佛性精魂總不是。</p>
</div></div>
<div class='div-other'><a id='mulu636' />
<p class='h3'>洪州泐潭寶峯曉月禪師法嗣</p>
<div class='div-other'><a id='mulu637' />
<p class='h4'>洪州上藍居晉禪師</p><p>上堂。有二僧出禮拜。一僧拜起。問。奪人不奪境。即今事如何。</p>
<p>師云。金燈當面照。須在敏手者。</p>
<p>僧曰。不因一事。不長一智。</p>
<p>師云。君子三思。再斯可矣。一僧禮拜了。便歸眾。</p>
<p>師云。是則也大奇。</p>
</div></div>
<div class='div-other'><a id='mulu638' />
<p class='h3'>汾州太子院同廣禪師法嗣</p>
<div class='div-other'><a id='mulu639' />
<p class='h4'>西京龍門山勝善清照禪師</p><p>問。變凡作聖即不問。點鐵成金事若何。</p>
<p>師云。直下無私處。觸目盡光輝。</p>
<p>僧曰。清光生掌上。喜氣發眉間。</p>
<p>師云。既能知此理。何用苦忉忉。</p>
<p>問。天高地厚。萬物皆從。未審和尚從與不從。</p>
<p>師云。春來爛熳。</p>
<p>僧曰。金鷄逈立。兔走長空。</p>
<p>師云。同道方知。</p>
<p>僧曰。學人今日承恩。</p>
<p>師云。且莫錯認。</p>
</div></div>
<div class='div-other'><a id='mulu640' />
<p class='h3'>襄州谷隱山德遵禪師法嗣</p>
<div class='div-other'><a id='mulu641' />
<p class='h4'>新州龍山國恩景淨禪師</p><p>問。臥龍山上千花秀。師子巖前萬里燈時如何。</p>
<p>師云。靈鷲昔年親得旨。臥龍今日遇知音。</p>
<p>僧曰。四百餘年選佛場。金毛師子又當揚。</p>
<p>師云。不妨道著。</p>
<p>僧曰。一炷清香資大國。優鉢羅花物外春。</p>
<p>師云。雪堦立久心無倦。籌室內茲道轉光。</p>
<p>問。師唱誰家曲。宗風嗣阿誰。</p>
<p>師云。黃蘗山中心未惺。大愚肋下築三拳。</p>
<p>僧曰。與麼則臨濟重興。</p>
<p>師云。也須子細。</p>
<p>師云。新開爐冶世應知。烹鍊身心絕是非。幸有法財堪取採。禪人到此莫空歸。直是敲空作響。扣寂知音。知其妙理。何勞作十地之因。悟此玄門。不假證三身之果。超聖要路。成佛頓門。總慈悲心。攝顛倒想。如斯話會。正落教乘。且道教外別傳一句又作麼生。良久。云。一氣不言含有象。萬靈何處謝無私。</p>
</div></div>
<div class='div-other'><a id='mulu642' />
<p class='h3'>筠州武泉政禪師法嗣</p>
<div class='div-other'><a id='mulu643' />
<p class='h4'>杭州慶善震禪師</p><p>師於熈寧五年八月十一日集眾云。我佛世尊。示化將終。有正法眼藏。涅槃妙心。付摩訶迦葉。自茲祖祖相傳。分枝列派。至于今日。吾今世緣將謝。聽吾偈曰。諸法本無生。皆隨信心起。千聖密相傳。展轉無終始。</p>
<p>言畢。趺坐而逝。壽八十七。茶毗。収舍利。舌根不壞。</p>
</div></div></div>
<p class='juan'>建中靖國續燈錄卷第十四</p></div>
</div><!-- end of div[@id='body'] -->
</body></html>