<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1119' />建中靖國續燈錄卷第二十八　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p>
<div class='div-other'><a id='mulu1120' />
<p class='h1'>頌古門</p>
<div class='div-other'><a id='mulu1121' />
<p class='h2'>明州雪竇山重顯明覺禪師<span class='note-inline'>(二十則)</span></p><p style="margin-left:1em">舉。梁武帝問達磨大師。如何是聖諦第一義。達磨云。廓然無聖。帝曰。對朕者誰。達磨云。不識。帝不契。遂渡江至魏。武帝舉問志公。志公云。陛下還識此人否。帝曰。不識。志公云。此是觀音大士傳佛心印帝悔。遂遣使取。志公云。莫道陛下發使去取。闔國人去。他亦不回。</p>
<p>聖諦廓然。何當辨的。對朕者誰。還云不識。因茲暗渡江。豈免生深棘。</p>
<p>闔國人追不再來。千古萬古空相憶。休相憶。清風帀地有何極。</p>
<p>師顧視左右云。遮裏還有祖師麼。自云。有。喚來與老僧洗脚。</p>
<p style="margin-left:1em">舉。趙州示眾云。至道無難。唯嫌揀擇。纔有語言。是揀擇。是明白。老僧不在明白裏。是汝諸人還護惜也無。時有僧問云。既不在明白裏。護惜箇什麼。州云。我亦不知。僧云。和尚既不知。為什麼道不在明白裏。州云。問事即得。禮拜了退。</p>
<p>至道無難。言端語端。一有多種。二無兩般。</p>
<p>天際日上月下。檻前山深水寒。</p>
<p>髑髏識盡喜何立。枯木龍吟消未乾。</p>
<p>難。難。揀擇明白君自看。</p>
<p style="margin-left:1em">舉。雲門大師垂語云。十五日<span class='corr'>已</span>前不問汝。十五日<span class='corr'>已</span>後道將一句來。自代云。日日是好日。</p>
<p>去却一。拈得七。上下四維無等匹。</p>
<p>徐行踏斷流水聲。縱觀寫出飛禽跡。</p>
<p>草茸茸。煙冪冪。空生巖畔花狼籍。彈指堪悲舜若多。</p>
<p>莫動著。動著三十棒。</p>
<p style="margin-left:1em">舉。肅宗帝問忠國師。百年後所須何物。國師云。與老僧作箇無縫塔。帝曰。請師墖樣。國師良久云。會麼。帝曰。不會。國師云。吾有付法弟子耽源却諳此事。請詔問之。國師遷化後。肅宗帝詔耽源問此意如何。源云。湘之南。潭之北。<span class='note-inline'>(師云獨掌不浪鳴)</span>中有黃金充一國<span class='note-inline'>(山形拄杖子)</span>無影樹下合同船。<span class='note-inline'>(海晏河清)</span>琉璃殿上無知識。<span class='note-inline'>(拈了也)</span>。</p>
<p>無縫塔。見還難。澄潭不許蒼龍蟠。</p>
<p>層落落。影團團。千古萬古與人看。</p>
<p style="margin-left:1em">舉。龍牙問翠微。如何是祖師西來意。微云。與我過禪板來。牙取禪板與翠微。微接得便打。牙云。打即任打。要且無祖師意。又問臨濟。如何是祖師西來意。濟云。與我過蒲團來。牙取蒲團與臨濟。濟接得便打。牙云。打即任打。要且無祖師意。</p>
<p>龍牙山裏龍無眼。死水何曾振古風。</p>
<p>禪板蒲團不能用。祇應分付與盧公。</p>
<p>復云。遮老漢亦未勦絕在。</p>
<p>盧公付了亦何憑。坐倚休將繼祖燈。</p>
<p>堪對暮雲歸未合。遠山無限碧層層。</p>
<p style="margin-left:1em">舉。雪峯示眾云。南山有一條鼈鼻蛇。汝等諸人切須好看。長慶出云。今日堂中大有人喪身失命。</p>
<p style="margin-left:1em">僧舉似玄沙。沙云。須是稜兄始得。然雖如此。我即不與麼。僧曰。和尚作麼生。沙云。用南山作麼。雲門以拄杖攛<span class='note-inline'>(倉巒切)</span>向雪峯面前。作怕勢。</p>
<p>象骨岩高人不到。到者須是弄蛇手。</p>
<p>稜師備師不奈何。喪身失命有多少。</p>
<p>韶陽知。重撥草。南北東西無處討。</p>
<p>忽然突出拄杖頭。拋向雪峯大張口。</p>
<p>大張口兮同閃電。剔起眉毛還不見。</p>
<p>如今藏在乳峯前。來者一一看方便。</p>
<p>師高聲喝云。看脚下。</p>
<p style="margin-left:1em">舉。僧問雲門。樹凋葉落時如何。門云。體露金風。</p>
<p>問既有宗。答亦攸同。三句可辨。一鏃遼空。</p>
<p>大野兮涼飇颯颯。長天兮疎雨濛濛。</p>
<p>君不見少林久坐未歸客。靜依熊耳一叢叢。</p>
<p style="margin-left:1em">舉。南泉參百丈涅槃和尚。丈問。從上諸聖還有不為人說底法麼。泉云。有。丈云。作麼生是不為人說底法。泉云。不是心。不是佛。不是物。丈云。說了也。泉云。某甲祗與麼。和尚作麼生。丈云。我又不是善知識。爭知有說不說。泉云。某甲不會。丈云。我大殺為汝說也。</p>
<p>古佛從來不為人。衲僧今古競頭走。</p>
<p>明鏡當臺列象殊。一一面南看北斗。</p>
<p>斗柄垂。無處討。拈得鼻孔失却口。</p>
<p style="margin-left:1em">舉。定上座問臨濟。如何是佛法大意。濟下繩床擒住。與一掌便托開。定佇立。傍僧云。定上座。何不禮拜。定方禮拜。忽然大悟。</p>
<p>斷濟全機繼後蹤。持來何必在從容。</p>
<p>巨靈擡手無多子。分破華山千萬重。</p>
<p style="margin-left:1em">舉。槃山垂語云。三界無法。何處求心。</p>
<p>三界無法。何處求心。白雲為蓋。流泉作琴。</p>
<p>一曲兩曲無人會。雨過夜塘秋水深。</p>
<p style="margin-left:1em">舉。僧問雲門。如何是清淨法身。門云。花藥欄。僧云。便與麼去時如何。門云。金毛師子。</p>
<p>華藥欄。莫顢頇。星在稱兮不在盤。</p>
<p>便與麼。太無端。金毛師子大家看。</p>
<p style="margin-left:1em">舉。陸亘大夫與南泉話次。云。肇法師道。天地同根。萬物一體。也甚奇怪。南泉指庭前華召大夫云。時人見此一株華。如夢相似。</p>
<p>聞見覺知非一一。山河不在鏡中觀。</p>
<p>霜天月落夜將半。誰共澄潭照影寒。</p>
<p style="margin-left:1em">舉。僧問洞山和尚。寒暑到來。如何回避。山云。何不向無寒暑處去。僧云。如何是無寒暑處。山云。寒時寒殺闍梨。熱時熱殺闍梨。</p>
<p>垂手還同萬仞崖。正偏何必在安排。</p>
<p>琉璃古殿照明月。忍俊韓獹空上階。</p>
<p style="margin-left:1em">舉。鏡清問僧。門外什麼聲。僧云。雨滴聲。清云。眾生顛倒。迷<span class='corr'>己</span>逐物。僧云。和尚作麼生。清云。洎不迷<span class='corr'>己</span>。僧云。洎不迷<span class='corr'>己</span>。意旨如何。清云。出身猶可易。脫體道應難。</p>
<p>虗堂雨滴聲。作者難詶對。</p>
<p>若謂曾入流。依前還不會。</p>
<p>會不會。南山北山轉霶霈。</p>
<p style="margin-left:1em">舉。馬大師與百丈行次。見野鴨子飛過。大師云。是什麼。丈云。野鴨子。大師云。什麼處去也。丈云。飛過去也。大師遂扭百丈鼻頭。丈作忍痛聲。大飛云。何曾飛去。</p>
<p>野鴨子。知何許。馬祖見來相共語。</p>
<p>話盡山雲海月情。依前不會還飛去。</p>
<p>欲飛去。却把住。道。道。</p>
<p style="margin-left:1em">舉。外道問佛。不問有言。不問無言。世尊良久。外道讚歎云。世尊大慈大悲。開我迷雲。令我得入。外道去後。阿難問佛云。外道有何所證而言得入。佛云。如世良馬。見鞭影而行。</p>
<p>機輪曾未轉。轉必兩頭走。</p>
<p>明鏡忽臨臺。當下分妍醜。</p>
<p>妍醜分兮迷雲開。慈門何所生塵埃。</p>
<p>因思良馬窺鞭影。千里追風喚得回。喚得回。鳴指三下。</p>
<p style="margin-left:1em">舉。鹽官一日喚侍者。與我將犀牛扇子來。侍者云。扇子破也。官云。扇子既破。還我犀牛兒來。侍者無對。投子云。不辭將出。恐頭角不全。</p>
<p style="margin-left:1em">師拈云。我要不全底頭角。</p>
<p style="margin-left:1em">石霜云。若還和尚即無也。</p>
<p style="margin-left:1em">師拈云。犀牛兒猶在。</p>
<p style="margin-left:1em">資福畫一圓相。於中書一牛字。</p>
<p style="margin-left:1em">師拈云。適來為什麼不將出。</p>
<p style="margin-left:1em">保福云。和尚年尊。別請人好。</p>
<p style="margin-left:1em">師拈云。可惜勞而無功。</p>
<p>犀牛扇子用多時。問著元來總不知。</p>
<p>無限清風與頭角。盡同雲雨去難追。</p>
<p>師復云。若要清風再覆。頭角重生。請禪客下一轉語。</p>
<p>問云。扇子既破。我還我犀牛兒來。</p>
<p>時有僧出云。大眾。參堂去。</p>
<p>師云。拋鈎釣鯤鯨。釣得箇蝦<span class='corr'>䗫</span>。</p>
<p style="margin-left:1em">舉。世尊一日陞座。文殊白槌云。諦觀法王法。法王法如是。世尊便下座。</p>
<p>列眾叢中作者知。法王法令不如斯。</p>
<p>會中若有仙陀客。何必文殊下一槌。</p>
<p style="margin-left:1em">舉趙州示眾三轉語。</p>
<p>泥佛不度水。神光照天地。立雪如未休。何人不雕偽。</p>
<p>金佛不度爐。人來訪紫胡。牌中數箇子。清風何處無。</p>
<p>木佛不度火。常思破竈墮。杖子忽擊著。方知孤負我。</p>
<p style="margin-left:1em">舉。肅宗帝問忠國師。如何是十身調御。師云。檀越踏毗盧頂上行。帝云。寡人不會。師云。莫認自<span class='corr'>己</span>作清淨法身。</p>
<p>一國之師亦彊名。南陽獨許振嘉聲。</p>
<p>大唐扶得真天子。曾踏毗盧頂上行。</p>
<p>鐵鎚擊碎黃金骨。天地之間更何物。</p>
<p>三千剎海夜澄澄。不知誰入蒼龍窟。</p>
</div>
<div class='div-other'><a id='mulu1122' />
<p class='h2'>潭州石霜楚圓慈明禪師<span class='note-inline'>(三則)</span></p><p style="margin-left:1em">舉。僧問雲門。如何是超佛越祖之談。門云。餬餅。</p>
<p>超佛越祖若何宣。充齋餬餅恣情飡。</p>
<p>湖南展鉢新羅齩。大食波斯索渡船。</p>
<p style="margin-left:1em">舉。僧問。如何是佛。明云。水出高源。</p>
<p>水出高源也大奇。禪人不會眼麻彌。</p>
<p>若也未明泥水句。燈籠露柱笑怡怡。</p>
<p style="margin-left:1em">舉。僧問趙州。如何是祖師西來意。州云。庭前栢樹子。</p>
<p>趙州庭前栢。天下走禪客。</p>
<p>養子莫教大。大了作家賊。</p>
</div>
<div class='div-other'><a id='mulu1123' />
<p class='h2'>洪州黃龍慧南禪師三則</p><p style="margin-left:1em">舉。臺山路上有一婆子。凡有遊僧問。臺山路什麼處去。婆以手指云。驀直去。僧方去。又云。好箇師僧。又恁麼去。趙州聞舉。云。來日上堂。我<span class='corr'>已</span>勘破遮婆子。</p>
<p>傑出叢林是趙州。老婆勘破有來由。</p>
<p>而今四海清如鏡。行人莫與路為讎。</p>
<p style="margin-left:1em">舉。忠國師三喚侍者。侍者三應。師云。將為吾孤負汝。元來汝孤負吾。</p>
<p>國師三喚侍者。打草<span class='corr'>秖</span>要蛇驚。</p>
<p>誰知㵎底青松。下有千年茯苓。</p>
<p>國師有語不虗施。侍者三喚無消息。</p>
<p>平生心膽向人傾。相識不如不相識。</p>
<p style="margin-left:1em">舉。趙州問僧。曾到此間麼。僧云。曾到。州云。喫茶去。又問僧。曾到此間麼。僧云。不曾到。州云。喫茶去。</p>
<p>趙州驗人端的處。等閑開口便知音。</p>
<p>覿面若無青白眼。宗風爭得到如今。</p>
<p>相逢相問知來歷。不揀親疎便與茶。</p>
<p>翻憶憧憧往來者。忙忙誰辨滿甌華。</p>
</div>
<div class='div-other'><a id='mulu1124' />
<p class='h2'>東京智海慕喆真如禪師<span class='note-inline'>(二則)</span></p><p style="margin-left:1em">舉。溈山和尚示眾云。老僧百年後向山下作一頭水牯牛。左脇書五字云。溈山僧某甲。此時喚作溈山僧。又是水牯牛。喚作水牯牛。又云溈山僧。喚作什麼即得。</p>
<p>蹄角分明觸處周。不勞管帶不勞收。</p>
<p>但知不犯佗苗稼。水草隨時得自由。</p>
<p style="margin-left:1em">舉。岩頭漢陽作渡子。江南江北各懸木板。索渡者扣板一下。一日。婆子抱一孩兒扣板索渡。岩頭於草舍中舞棹而出。婆便問。呈橈舞棹即不問。婆婆手中一子甚處得來。岩頭以棹便打。婆云。婆生七子。六箇不遇知音。祇遮一箇。也不消得。遂拋向水中。</p>
<p>親兒棄了更無親。撒手歸家罷問津。</p>
<p>呈橈舉棹波中客。休向江頭覓渡人。</p>
</div>
<div class='div-other'><a id='mulu1125' />
<p class='h2'>筠州洞山真淨文禪師<span class='note-inline'>(一則)</span></p><p style="margin-left:1em">舉雲門大師抽顧。</p>
<p>雲門抽顧。自有來由。</p>
<p>不點不到。休休休休。</p>
</div>
<div class='div-other'><a id='mulu1126' />
<p class='h2'>舒州海會守端禪師<span class='note-inline'>(二則)</span></p><p style="margin-left:1em">舉。僧問洞山。如何是佛。山云。麻三斤。</p>
<p>斤兩分明不負君。眼中瞳子莫生嗔。</p>
<p>百年三萬六千日。得欣欣處且欣欣。</p>
<p style="margin-left:1em">舉。僧問楊岐。少林面壁。意旨如何。岐云。西天人不會唐言。</p>
<p>天高地迥人離見。水闊山重不易論。</p>
<p>萬古八風吹不入。西天人不會唐言。</p>
</div>
<div class='div-other'><a id='mulu1127' />
<p class='h2'>廬山東林常總照覺禪師<span class='note-inline'>(一則)</span></p><p style="margin-left:1em">舉船子和尚接夾山後。踏覆船。</p>
<p>夾山橈下悟心休。何患身名踏覆舟。</p>
<p>今古華亭垂釣者。烟波江上使人愁。</p>
</div>
<div class='div-other'><a id='mulu1128' />
<p class='h2'>江寧府保寧仁勇禪師<span class='note-inline'>(五則)</span></p><p style="margin-left:1em">舉。六祖問讓和尚。甚處來。讓云。嵩山安和尚處來。六祖云。什麼物恁麼來。讓云。說似一物即不中。六祖云。還假修證否。讓云。修證即不無。污染即不得。六祖云。即此不污染。是諸佛之護念。吾亦如是。汝亦如是。西天二十七祖般若多羅讖佛法從汝邊去。<span class='corr'>已</span>後出一馬駒。蹈殺天下人去在。</p>
<p>戴角披毛恁麼來。鐵圍山嶽盡衝開。</p>
<p>閻浮踏殺人無數。驀鼻深穿拽不回。</p>
<p style="margin-left:1em">舉。龐居士問馬祖。不昧本來身。請師高著眼。馬祖直上覰。居士云。一種勿絃琴。唯師彈得妙。馬祖直下覰。居士禮拜。馬祖歸方丈。居士隨後云。弄巧得拙。</p>
<p>浩浩擎山戴岳來。撑天拄地勢崔嵬。</p>
<p>從教弄巧翻成拙。撒手前行更不回。</p>
<p style="margin-left:1em">舉。南泉示眾云。道非物外。物外非道。趙州出問。如何是物外道。南泉便打。趙州接住云。和尚莫打某甲。<span class='corr'>已</span>後錯打人去在。南泉擲下拄杖云。龍蛇易辨。衲子難瞞。</p>
<p>輭纏藏鋒入陣來。畫時擒下眼瞠開。</p>
<p>死生一決英雄士。文武雙行將相才。</p>
<p style="margin-left:1em">舉。石頭問長髭。甚處來。長髭云。嶺南來。石頭云。大庾嶺頭一鋪功德。成就也未。長髭云。成就久矣。祇欠點眼。石頭云。莫要點眼否。長髭云。便請。石頭垂下一足。長髭便禮拜。頭云。見箇什麼。長髭云。如紅爐上一點雪。</p>
<p>一鋪大悲千手眼。十分圓就未開光。</p>
<p>君看筆下神通現。更有靈蹤在上方。</p>
<p style="margin-left:1em">舉。芭蕉示眾云。儞有拄杖子。我即與儞拄杖子。儞無拄杖子。我即奪儞拄杖子。</p>
<p>儞有面前拈取去。儞無背后奪將來。可憐黑漆光生底。擊著千門萬戶開。</p>
</div>
<div class='div-other'><a id='mulu1129' />
<p class='h2'>蘇州定慧超信海印禪師<span class='note-inline'>(七則)</span></p><p style="margin-left:1em">舉。石霜普會遷化。眾定首座住持。虔侍者曰。首座若會先師意。方可住此。先師道。休去．歇去．一念萬年去．古廟裏香爐去．如一條白練去。且道先師意作麼生。座曰。祇是明一色邊事。侍者曰。首座不會先師意。座曰。裝香來。香烟斷處。我若不脫去。即不會先師意。香烟纔絕。首座便脫去。侍者於背上拊一下。曰。去即不無。要且不會先師意。</p>
<p>張家養得數箇兒。大者斆爺冶家業。</p>
<p>中有一男藝最精。氣宇如王威猛烈。</p>
<p>別。別。踏翻海底。不顧驪龍珠。</p>
<p>喝散白雲。豈羨長天月。</p>
<p style="margin-left:1em">舉。太原孚上座參雪峯。至方丈前。顧視雪峯。便下看知事。來日。入方丈云。昨日觸忤和尚。峯云。知是般事便休。</p>
<p>李廣將軍。古今無對。深入虜庭。全身遠害。</p>
<p>不動<span class='corr'>干</span>戈贏小捷。到今邊塞嘉聲在。</p>
<p style="margin-left:1em">舉。臨濟辭黃蘗。蘗問。什麼處去。濟曰。不是河南。便是河北。蘗便打。濟約住棒。遂打一掌。蘗大笑。喚侍者。將先師禪板．拂子來。濟云。侍者將火來。蘗云。雖然如此。汝但將去。<span class='corr'>已</span>后坐却天下舌頭去在。</p>
<p>師資敘別意非遙。禪板持來命火燒。</p>
<p>佛祖<span class='corr'>己</span>靈猶不重。信行餘長孰擎挑。</p>
<p style="margin-left:1em">舉。瑯瑘廣照問舉和尚。近離甚處。舉云。兩浙。照云。船來。陸來。舉云。船來。照云。船在甚處。舉云。胡步。照云。且坐喫茶。舉云。喏。喏。</p>
<p>漁翁蕭灑任東西。蘆管橫吹和不齊。</p>
<p>夜靜月明魚不食。扁舟臥入武陵溪。</p>
<p style="margin-left:1em">舉。溈山示眾云。有句無句。如藤倚樹。後疎山問云。樹倒藤枯時如何。山呵呵大笑。歸方丈。</p>
<p>樹倒藤枯伸一問。呵呵大笑有來由。羚羊掛角無尋處。直到如今笑未休。</p>
<p style="margin-left:1em">舉。僧問舉和尚。如何是佛。舉云。蘆芽穿膝。</p>
<p>信手拈來如掣電。全機大用疾如風。</p>
<p>放行一句通消息。後夜猿啼在亂峯。</p>
<p style="margin-left:1em">舉。耽源辭國師曰。某甲往南方。忽有人問極則事。如何祇對。師云。幸自可憐生。須要箇護身符子作什麼。</p>
<p>不重<span class='corr'>己</span>靈猶未可。護身符子更那堪。</p>
<p>為君旨外通消息。秋月無雲落碧潭。</p>
</div>
<div class='div-other'><a id='mulu1130' />
<p class='h2'>東京慧林德遜佛陀禪師<span class='note-inline'>(二則)</span></p><p style="margin-left:1em">舉。趙州問僧。喫粥了也未。僧云。了也。州云。洗鉢盂去。</p>
<p>粥了令教洗鉢盂。初心往往更心麤。</p>
<p>直饒到此分明了。<span class='corr'>已</span>是平生不丈夫。</p>
<p style="margin-left:1em">舉。僧問雲門。不起一念。還有過也無。門云。須彌山。</p>
<p>問答隨機或淺深。雲門終是飽叢林。</p>
<p>如今競逐須彌走。無限平人被陸沉。</p>
</div>
<div class='div-other'><a id='mulu1131' />
<p class='h2'>舒州投子山義青禪師<span class='note-inline'>(四則)</span></p><p style="margin-left:1em">舉。僧問洞山。如何是祖師西來意。山云。待洞水逆。即向汝道。</p>
<p>古源無水有何聲。滿岸西風一派新。葱嶺罷詢熊耳夢。雪庭休說少林春。</p>
<p style="margin-left:1em">舉。僧問石霜。如何是石霜深深所。霜云。無鑐銷子兩頭搖。</p>
<p>三更月落兩山明。古道程遙苔蘚生。</p>
<p>金鎻搖時無手把。碧波心月兔常行。</p>
<p style="margin-left:1em">舉。僧問夾山。如何是夾山境。山云。猨抱子歸青嶂後。鳥銜華落碧岩前。</p>
<p>月皎青松鶴夢長。碧雲丹柱挂羚羊。</p>
<p>高岩壁仞千峯雪。石笋生條半夜霜。</p>
<p style="margin-left:1em">舉。僧問曹山。佛未出世時如何。山云。曹山不如。僧曰。出世後如何。山云。不如曹山。</p>
<p>月隱青山瑞氣高。梧藏丹鳳覰無遼。</p>
<p>無端石馬潭中過。驚怒泥龍翻海潮。</p>
</div>
<div class='div-other'><a id='mulu1132' />
<p class='h2'>東京智海本逸正覺禪師<span class='note-inline'>(六則)</span></p><p style="margin-left:1em">舉。雲門一日僧堂前見直歲喫餬餅次。乃問。喫得幾箇餬餅。歲云。五箇。門云。露柱喫得幾箇。歲云。請和尚茶堂裏喫茶。門便歸方丈。</p>
<p>韶陽門下足英明。直歲之才又哲英。</p>
<p>雲華堂前凹凸處。不勞心力一齊平。</p>
<p style="margin-left:1em">舉。外道問佛。今日說何法。佛云。說定法。來日又問。今日說何法。佛云。說不定法。外道云。昨日定。今日為什麼不定。佛云。昨日定。今日不定。</p>
<p>靈山會上如來禪。問答何曾別是玄。</p>
<p>今日不定昨日定。借婆裙子拜婆年。</p>
<p style="margin-left:1em">舉。昔日有老宿經夏不為師僧說話。有一僧歎云。我<span class='corr'>秖</span>麼空過一夏。不敢望和尚說佛法。得聞正因兩字也得。老宿聊聞。告云。闍梨莫[斯/言]速。若論正因一字也無。漝麼道了。自扣齒云。適來無端漝麼道。隣壁老宿聞之。云。好一釜羹。被兩顆鼠糞污却也。</p>
<p>一夏調和一釜羹。傅巖猶未許爭衡。</p>
<p>莫言污了無人見。鄰壁禪翁隻眼明。</p>
<p style="margin-left:1em">舉。二祖于少林立雪斷臂而問。諸佛法印。可得聞乎。林云。諸佛法印。匪從人得。祖云。我心未寧。乞師與安。林云。將心來。與汝安。祖云。覓心了不可得。林云。為汝安心竟。</p>
<p>斷臂難於立雪難。覓心無處始心安。</p>
<p>誰知萬頃蘆華境。一一漁翁把釣竿。</p>
<p style="margin-left:1em">舉。僧問香林。如何是衲衣下事。林云。臘月火燒山。</p>
<p>僧問衣下事。師云。火燒山。</p>
<p>佛手遮不得。人心似等閑。</p>
<p style="margin-left:1em">舉。僧問佛岩。如何佛向上事。岩云。螺是髻子。如何是佛向下事。岩云。蓮華座。</p>
<p>螺紋頂髻蓮華座。香象嚬呻師子吼。</p>
<p>流落人間三百年。塞斷天下衲僧口。</p>
</div>
<div class='div-other'><a id='mulu1133' />
<p class='h2'>太平州隱靜山守儼禪師<span class='note-inline'>(二則)</span></p><p style="margin-left:1em">舉。藥山和尚初參石頭。密領玄旨。一日座次。石頭見。汝在遮裏作什麼。山云。一切不為。頭云。恁麼則閑座也。山云。閑座即為。頭云。汝道不為。不為箇什麼。山云。千聖亦不識。</p>
<p>石頭打草要蛇驚。密護玄機絕彚情。</p>
<p>迅句追風須辨的。報云千聖不知名。</p>
<p style="margin-left:1em">舉。溈山一日坐次。仰山與香嚴侍立。溈山云。如今總恁麼者少。不恁麼者多。香嚴從東過西。仰山從西過東。溈山云。遮箇因緣。三十年後如金擲地相似。仰云。也須和尚提唱始得。香嚴云。即今亦不少。溈山云。合取口。</p>
<p>溈山垂語辨龍蛇。一對驪珠絕點瑕。</p>
<p>師子窟中無異獸。嘉聲動地徧天涯。</p>
</div>
<div class='div-other'><a id='mulu1134' />
<p class='h2'>雲居山了元佛印禪師<span class='note-inline'>(四則)</span></p><p style="margin-left:1em">舉。僧問六祖。黃梅意旨什麼人得。祖云。會佛法人得。僧云。師還得也無。祖云。我不得。僧云。和尚為甚不得。祖云。我不會佛法。</p>
<p>當日黃梅傳意旨。會佛法人如竹葦。</p>
<p>麟龍頭角盡成空。盧老無能較些子。</p>
<p style="margin-left:1em">舉。思禪師問六祖。當何所務得不落階級。祖云。曾作什麼。思云。聖諦亦不為。祖云。落何階級。思云。聖諦尚不為。何處有階級。祖云。如是。如是。汝善護持。</p>
<p>聖諦從來尚不為。更無階級可修持。</p>
<p>至今盧大猶舂米。和穀和穅付與誰。</p>
<p style="margin-left:1em">舉。僧問南泉和尚。百年后遷化向什麼處去。泉云。山前檀越家作一頭水牯牛去。僧曰。學人隨去得也無。泉云。儞若來。㘅一枝草來。</p>
<p>行履從來異類中。不知頭角與誰同。</p>
<p>若㘅水草來相見。擺尾搖頭四野風。</p>
<p style="margin-left:1em">舉。僧問龍牙和尚。十二時中如何著力。牙云。如無手人行拳始得。</p>
<p>無手人拳力最多。龍牙曾打杜禪和。</p>
<p>直饒用得工夫盡。不似陶家壁上梭。</p>
</div>
<div class='div-other'><a id='mulu1135' />
<p class='h2'>䖍州慈雲圓照禪師<span class='note-inline'>(二則)</span></p><p style="margin-left:1em">舉。白馬和尚尋常呌快活。臨終時呌苦苦。院主問。和尚尋常呌快活。如今何得如此。和尚拈起枕頭云。汝道當時是。如今是。院主無語。</p>
<p>甜甜徹帶甜。苦苦連根苦。</p>
<p>拈起枕頭時。新羅夜打鼓。</p>
<p style="margin-left:1em">舉。僧問趙州。如何是祖師西來意。州云。欄中失却牛。</p>
<p>欄中失却牛。有問即有詶。</p>
<p>更若求玄妙。猢猻築氣毬。</p>
</div>
<div class='div-other'><a id='mulu1136' />
<p class='h2'>東京淨因惟岳佛日禪師<span class='note-inline'>(二則)</span></p><p style="margin-left:1em">舉。僧問投子。如何是第一月。子云。孟春猶寒。如何是第二月。子云。仲春漸暄。</p>
<p>孟春猶寒第一月。仲春漸暄第二月。</p>
<p>若無閑事掛心頭。便是人間好時節。</p>
<p>好時節。江南并兩浙。春寒又秋熱。</p>
<p style="margin-left:1em">舉。僧問雲門。如何是祖師西來意。門云。日裏看山。</p>
<p>日裏看山好。清風掃白雲。</p>
<p>夜來何處火。燒出古人墳。</p>
</div>
<div class='div-other'><a id='mulu1137' />
<p class='h2'>福州大中智德禪師<span class='note-inline'>(四則)</span></p><p style="margin-left:1em">舉。僧問岩頭。孤帆不掛時如何。頭云。後園驢喫草。</p>
<p>孤帆不掛事如何。後圃驢兒喫草多。</p>
<p>直至如今閑放下。誰知平地有殽訛。</p>
<p style="margin-left:1em">舉。僧問雲門。如何是大修行底人。門云。一榼在手。</p>
<p>手中一榼絕痕瑕。道聽途傳轉見賖。</p>
<p>作者至今拈不起。依前獨自挈歸家。</p>
<p style="margin-left:1em">舉。僧問報慈。情生智隔。想變體殊。情未生時如何。慈云。隔。僧曰。祇如情未生。隔箇什麼。慈云。梢子。儞未遇人在。</p>
<p>隔。青天無雲轟霹靂。叢林衲子如稻麻。不知幾箇仙陀客。</p>
<p style="margin-left:1em">舉。僧問玄沙。如何是學人自<span class='corr'>己</span>。沙云。是汝自<span class='corr'>己</span>。</p>
<p>是汝自<span class='corr'>己</span>。莫相鈍置。衲子兩兩三三。祇道早眠晏起。</p>
</div>
<div class='div-other'><a id='mulu1138' />
<p class='h2'>岳陽乾明慧覺禪師<span class='note-inline'>(二則)</span></p><p style="margin-left:1em">舉。僧問。鴈過長空。影沉寒水。水無沈影之心。鴈無遺蹤之意。意旨如何。師云。事向無心得。</p>
<p>鴈過長空豈遺影。影沉寒水水無心。</p>
<p>但能體得無心處。不用無心自道深。</p>
<p style="margin-left:1em">舉。僧問投子。如何是露地白牛。子云。叱。叱。僧曰。飲噉何物。子云。喫喫。</p>
<p>露地白牛起問端。隨機叱叱齒牙寒。</p>
<p>不知飲噉是何物。喫喫直教滄海乾。</p>
</div>
<div class='div-other'><a id='mulu1139' />
<p class='h2'>越州天章元善禪師<span class='note-inline'>(一則)</span></p><p style="margin-left:1em">舉。雲居和尚聞僧誦維摩經。問云。念什麼經。僧曰。維摩經。師云。不問儞維摩經。念底是什麼。其僧有省。</p>
<p>問經不問念維摩。念底分明見也麼。欲入塵沙法門海。一言演出不須多。</p>
</div>
<div class='div-other'><a id='mulu1140' />
<p class='h2'>湖州上方日益禪師<span class='note-inline'>(三則)</span></p><p style="margin-left:1em">舉。楊岐在九峯受請。陞座罷。九峯勤和尚把住云。今日喜得箇同參。岐云。同參底事作麼生。峯云。九峰牽犁。楊岐拽把。岐云。正當恁麼時。揚岐在前。九峯在前峯。擬議。岐拓開云。將謂同參。元來不是。</p>
<p>一拽杷。一牽犁。平田淺地且相隨。</p>
<p>恰到飢時無草料。放開頭角便東西。</p>
<p>老楊岐。老楊岐。盡道從來解弄蹄。</p>
<p style="margin-left:1em">舉。大隨菴前有一龜。僧指問。一切眾生皮褁骨。遮箇眾生為什麼骨褁皮。大隨脫一隻鞋安龜背上。</p>
<p>骨在外。皮在裏。靈於人兮不靈<span class='corr'>己</span>。</p>
<p>直饒背上卦分明。九九翻成八十二。</p>
<p style="margin-left:1em">舉。僧問忠國師。如何是本身盧舍那。國師云。與老僧過淨缾來。僧將缾來。國師云。安舊處著。僧復問。如何是本身盧舍那。國師云。古佛過去久矣。</p>
<p>兩手分明過淨瓶。不知身<span class='corr'>已</span>在隍城。</p>
<p>直饒便具金剛眼。也較溈山半月程。</p>
</div></div>
<p class='juan'>建中靖國續燈錄卷第二十八</p>
</div><!-- end of div[@id='body'] -->
</body></html>