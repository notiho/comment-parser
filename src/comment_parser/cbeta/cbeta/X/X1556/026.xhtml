<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu1034' />建中靖國續燈錄卷第二十六　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu1035' />
<p class='h2'>廬陵清原山行思禪師第九世</p>
<div class='div-other'><a id='mulu1036' />
<p class='h3'>郢州大陽山警延明安禪師法嗣</p>
<div class='div-other'><a id='mulu1037' />
<p class='h4'>舒州投子山義青禪師</p><p>姓王氏。青州人也。師始誕生。父喪母病。無以育養。遂遺之道左䕺莾間。有異人過。聞其聲。乃驚歎曰。此兒他日當得道果。遂收養之。八歲。依本州妙相寺文秀上人出家。比試圓具。首聽百法諸論。次習大經。不俟終軸。洞曉其旨。緇素命講。法侶雲臻。</p>
<p>後聞南宗。棄席參問。抵浮山圓鑑禪師法席。鑑知其法器。即許入室。示外道問佛因緣。一日。巖間坐次。因舉前話。忽聞板聲。豁然開悟。歸求印證。鑑印可之。乃曰。吾昔受明安禪師真像并直裰皮履。令求法器。以繼其宗。觀汝所解。無墜前芳。乃示讖偈。題其首曰。代吾續大陽宗風。</p>
<p>偈云。</p>
<p>羊廣山頭草。憑若待價純。異苗飜茂處。深密固靈根。</p>
<p>以海會虗席。堅命主之。出揚大事。次遷投子。復應慈濟禪師塔紅再來之記。</p>
<p>開堂日。問。和尚適來拈香祝　聖。且道當今年多少。</p>
<p>師云。月籠丹桂遠。星拱北辰高。</p>
<p>僧曰。南山直聳齊天壽。東海洪波比福源。</p>
<p>師云。雙鳳朝金闕。丹松古韻高。</p>
<p>僧曰。　聖壽<span class='corr'>已</span>蒙師指示。治化乾坤事若何。</p>
<p>師云。不如緘口退。却是報　皇家。</p>
<p>問。多子塔前。預聞記莂。白雲峰下。願聽雷音。</p>
<p>師曰。紫鳳階前舞。金鷄對日啼。</p>
<p>僧曰。若然者。五山高鎮地。百谷遠朝宗。</p>
<p>師云。雲外千峰翠。溪聲一樣寒。</p>
<p>僧曰。一片白雲舒世界。普天無處不垂陰。</p>
<p>師云。龍吟碧㵎。霧起霜華。</p>
<p>問。昨離舒郡太平。今到白雲海會。如何是不動尊。</p>
<p>師云。白雲來往青山外。嶺上寒松帶月高。</p>
<p>僧曰。恁麼則不離此處。徧至他方。</p>
<p>師云。休問山前路。孤猿啼處深。</p>
<p>師乃云。若論此事。豈在高陞法座。下列明賢。問答主賓。以為出世。況千賢塞口。萬聖絕言。古今佛祖分雪無門。三藏五乘指諭不及。然雖如是。不可一向弓折箭盡去也。所以道。千峯鎻色。萬木凝條。古巖月照風生。幽洞雲開四面。龍吟枯木。鳳轉青霄。石牛吼斷長空。木馬嘶開金戶。靈苗競發。瑞草爭春。日月同明。千江共澍。直得如斯。猶是出世邊事。落在今時。諸仁者。如何得不落今時去。良久。云。萬年石逕千雲鎻。一帶青煙半夜封。</p>
<p>上堂云。魚遁深淵。必招釣客。玉埋荊谷。何逆求人。所以刖足楚城。烟波渭水。蓋不守平常。致其如是。白雲滿谷。綠水浮烟。瑞鳥驚晨。山光眩目。觸事無私。有何不可。然雖如是。更須無手能遮日。釣魚不犯竿。</p>
<p>上堂。見大眾集定。以拄杖卓一下。良久。云。一陽生也。所以道。古佛路外。千聖不遊。今祖流芳。傳衣表信。自曹溪之後。列派分枝承師。各就於一宗轉換。共揚於斯事。此日一陽屆候。萬物含靈。嚴風吹綻於雞巖。玉兔挨開於碧落。龍生鳳子。虎抱麒麟。靈苗帶雪生暉。瑞草和雲徧地。然雖如是。且道妙在體前一句作麼生道。良久云。一氣纔生天地後。萬靈何處謝無私。</p>
<p>上堂云。天垂彩露。地涌祥雲。千江澄萬頃煙波。四塞賀堯風舜化。山連碧漢。木起清風。瓊林花綻於瑤池。御柳鶯啼於玉苑。星分紫閣。辰拱天輪。千邦賀誕聖之辰。萬國祝南山之壽。直得山川擁秀。海嶽呈輝。金雞報天外之聲。玉扆受千春之貴。諸仁者。正當恁麼時。且道君臣道合一句作麼生道。良久。云。道泰君臣清宇宙。時豐齊賀　舜堯年。</p>
<p>上堂云。紅爐燄裡。共守寒氷。水石聲中。寂寥宴坐。霜凝月色。松鎻青烟。鴈回半夜過長空。星轉天輪正一色。諸仁者。作麼生是一色邊事。良久。云。半夜雲橫嶺。天明霜滿溪。</p>
<p>上堂云。宗乘若舉。凡聖絕蹤。樓閣門開。別戶相見。設使捲簾悟道。豈免傍觀。春遇桃花。重增眼病。所以古人道。向上一路。千聖不傳。諸仁者。既是不傳。因甚<span class='corr'>陝</span>府鐵牛走過新羅國裏。乃喝一喝。云。達者須知暗裡驚。</p>
<p>上堂。以拄杖卓一下。良久云。大眾還委悉麼。春殘景暮。氣序漸暄。高低花綻於千峰。遠近煙蒙於四野。鶯啼谷響。鶴舞鸞翔。耕人賀　堯舜之豐。漁父樂昇平之道。月生雲際。日照長空。金雞㗸鳳子歸巢。玉兔渡星河起浪。靈苗競發。枯木迎春。白雲綻一帶青山。流水貫千江合派。直得如是。猶是遮邊事。落在今時。諸仁者。作麼生是那邊事。良久。云。萬年松徑雪深處。一帶峯巒雲更遮。　元豐五年五月初一日夜。索袈裟自覆。援筆留偈云。</p>
<p>兩處住持。無可助道。</p>
<p>珍重諸人。不須尋討。</p>
<p>闍維。獲舍利。鳥獸悲鳴。靈應非一。</p>
</div>
<div class='div-other'><a id='mulu1038' />
<p class='h4'>西川雲頂山鵬禪師</p><p>問。教意與祖意。是同是別。</p>
<p>師云。達磨逢梁武。摩騰遇漢明。</p>
<p>問。如何是疑底人。</p>
<p>師云。畢鉢羅巖中面面相覰。</p>
<p>僧曰。如何是不疑底人。</p>
<p>師云。如是我聞。須彌粉碎。</p>
</div></div></div>
<div class='div-other'><a id='mulu1039' />
<p class='h2'>廬陵清原山行思禪師第十世</p>
<div class='div-other'><a id='mulu1040' />
<p class='h3'>舒州投子山義青禪師法嗣</p>
<div class='div-other'><a id='mulu1041' />
<p class='h4'>郢州大陽山楷禪師</p><p>問。師唱誰家曲。宗風嗣阿誰。</p>
<p>師云。金鳳夜棲無影樹。峯巖纔露海雲遮。</p>
<p>問。寂柱峯頭一朵秀。優鉢羅花火裡開時如何。</p>
<p>師云。言無展事意。人迷語路中。</p>
<p>僧曰。莫便是為人處也無。</p>
<p>師云。文彩未彰全體現。太陽輝後却迷人。</p>
<p>僧曰。喏。喏。</p>
<p>師云。且禮拜著。</p>
<p>問。胡家曲子。不墮五音。韵出青霄。請師吹唱。</p>
<p>師云。木雞啼夜半。鐵鳳呌天明。</p>
<p>僧曰。恁麼則一句曲含千古韻。滿堂雲水盡知音。</p>
<p>師云。無舌童子能斷和。</p>
<p>僧曰。作家宗師。人天眼目。</p>
<p>師云。禁取兩片皮。</p>
<p>問。夜半正明。天曉不露。如何是不露底事。</p>
<p>師云。滿船空載月。漁父宿蘆花。</p>
<p>問。如何是曹洞家風。</p>
<p>師云。繩牀風雨爛。方丈草萊侵。</p>
<p>問。如何是直截根源。</p>
<p>師云。足下<span class='corr'>已</span>生草。舉步落危坡。</p>
<p>問。如何是無縫塔。</p>
<p>師云。白雲籠嶽頂。終不露崔嵬。</p>
<p>問。如何是默時說。</p>
<p>師云。幻人看月色。</p>
<p>僧曰。如何是說時默。</p>
<p>師云。鐵狗吠石牛。</p>
<p>僧曰。不默不說時如何。</p>
<p>師云。相逢不相識。君東我向西。</p>
<p>問。如何是透法身句。</p>
<p>師云。龍門無宿客。龜鶴自成仙。</p>
<p>問。一色難分明。如何。</p>
<p>師云。易分雪裏粉。難辨墨中煤。</p>
<p>問。如何是大紅爛底人。</p>
<p>師云。通身近不得。</p>
<p>問。如何是兼帶之語。</p>
<p>師云。妙用全施該世界。木人閑步火中來。</p>
<p>問。如何是正位。</p>
<p>師云。言前不布彩。一句是非前。</p>
<p>僧曰。如何是偏位。</p>
<p>師云。萬仞峯前卓五彩。</p>
<p>僧曰。如何是正中偏。</p>
<p>師云。夜半不須開戶牖。暗中誰辨往來源。</p>
<p>僧曰。如何是偏中正。</p>
<p>師云。天曉便藏無影木。依俙兆象霧雲遮。</p>
<p>僧曰。如何是兼中到。</p>
<p>師云。他家自有通心在。曲新終不落今時。</p>
<p>問。如何是大闡提底人。</p>
<p>師云。佛祖盡攢眉。</p>
<p>問。如何是無底鉢。師云。漏盡無遺香積飯。塵塵剎剎盡無餘。</p>
<p>問。如何是退步就<span class='corr'>己</span>。</p>
<p>師云。從來不出戶。折屋覓應難。</p>
<p>問。如何是無影樹。</p>
<p>師云。天然無相子。不挂出塵衣。</p>
<p>問。黑白未分時如何。</p>
<p>師云。夜半不須敲玉戶。</p>
<p>問。如何是道。</p>
<p>師云。勿角泥牛犇夜欄。</p>
<p>問。如何是古鏡。</p>
<p>師云。醜婦從來耻見明。</p>
<p>上堂云。晝入祇陀之苑。皓月當天。夜登靈鷲之山。太陽溢目。烏鵶似雪。孤鴈成群。鐵狗吠而凌霄。牛泥牛鬪而入海。正當恁麼時。十方共聚。彼我何分。古佛場中。祖師門下。大家出一隻手。接待往來知識。諸仁者。且道成得箇什麼事。良久。云。剩栽無影木。留與後人看。</p>
<p>上堂云。諸禪德。直饒儞肚裡蹈破脚。亦且向遮裏休去好。古殿風清。回廊人靜。青青庭柏。善說真如。隱隱石魚。能談法要。燈籠側耳。露拄點頭。若也於斯薦得。慶快平生。若也未明。山僧不免說破。還會麼。口似鼻孔。</p>
<p>上堂云。月白風清。水遙山遠。樓臺聳翠。殿閣生凉。大地山河。森羅萬象。盡與諸人說了也。切莫自生退屈。更去問佛問祖。說道說禪。却恐埋沒諸人去。還相委悉麼。良久。云。<span class='corr'>已</span>落第二月也。</p>
<p>上堂云。臘月三十日<span class='corr'>已</span>前即不問。臘月三十日事作麼生。諸仁者。到遮裡。佛也為儞不得。法也為儞不得。祖師也為儞不得。天下老和尚也為儞不得。山僧也為儞不得。閻羅老子也為儞不得。直須盡却今時去。若也盡却今時。佛也不奈他何。法也不奈他何。祖師也不奈他何。天下老和尚也不奈他何。山僧也不奈他何。閻羅老師也不奈他何。諸人且道如何是盡却今時底道理。還會麼。明年更有新條在。惱亂春風卒未休。</p>
</div>
<div class='div-other'><a id='mulu1042' />
<p class='h4'>西京少林恩禪師</p><p>問。九鼎澄波即不問。為祥為瑞事如何。</p>
<p>師云。古今不墜。</p>
<p>僧曰。遮箇且拈放一邊。向上還有事也無。</p>
<p>師云。太無厭生。</p>
<p>僧曰。作家宗師。</p>
<p>師云。也不消得。</p>
<p>問。達磨九年不敢正眼觀瞻。未審和尚出世如何舉唱。</p>
<p>師云。遮邊是僧。那邊是俗。</p>
<p>問。天不寒不暖。日不長不短。和尚出世。當為何事。</p>
<p>師云。知時別宣。</p>
<p>僧曰。若不上來伸此問。焉能得見法王機。</p>
<p>師云。龍頭虵尾。</p>
<p>僧曰。恁麼則木人夜半穿鞾去。石女天明戴帽歸。</p>
<p>師云。真師子兒。</p>
<p>問。久飄客路。罕遇知音。今日上來。請師一接。</p>
<p>師云。有眼無耳朵。六月火邊坐。</p>
<p>僧曰。頂門不具金剛眼。幾逐流鸎過短墻。</p>
<p>師云。白雲千里萬里。</p>
<p>問。一箭一群即不問。一箭一箇事如何。</p>
<p>師云。中也。</p>
<p>僧曰。還端的也無。</p>
<p>師云。同聲相應。同氣相求。</p>
<p>僧曰。恁麼則石鞏猶在。</p>
<p>師云。非但一箇兩箇。</p>
<p>僧曰。好事不如無。</p>
<p>師云。穿却了也。</p>
<p>問。三玄三要即不問。五位君臣事若何。</p>
<p>師云。非公境界。</p>
<p>僧曰。恁麼則石人拊掌。木女呵呵。</p>
<p>師云。杓卜聽虗聲。熟睡饒嚪語。</p>
<p>僧曰。若不上來伸此問。焉能得見少林機。</p>
<p>師云。放過即不可。隨後便打。</p>
<p>問。祖師西來。九年面壁。最初一句。請師舉唱。</p>
<p>師云。面黑眼睛白。</p>
<p>僧曰。三十年後專為流通。</p>
<p>師云。山僧未有語在。</p>
<p>上堂。良久。云。若向遮裏說即心即佛。大似頭上安頭。若說非心非佛。何異迷頭認影。賞箇名。安箇是。立箇非。向甚麼處見達磨祖師。然雖如此。放一線道。別有商量。諸仁者。是復誰是。非復誰非。是非杳絕。分明萬機。還會麼。前是官不容針。後是私通車馬。於斯明得。晝見日。夜見星。於斯不明。有寒暑兮促君壽。有鬼神兮蠧君福。</p>
<p>上堂云。如斯話會。誰是知音。直饒向一句下千眼頓開。端的有幾箇是迷逢達磨。諸人要識達磨祖師麼。乃舉手作揑勢云。達磨祖師鼻孔在少林手裏。若放開去也。從教此土西天說黃道黑。欺胡謾漢。若不放過。不消一揑。有人要與祖師作主。便請出來與少林相見。還有麼。良久云。果然。果然。</p>
<p>上堂。拈超拄杖云。昔日德山．臨濟信手拈來。便能坐斷十方。壁立千仞。直得氷河燄起。枯木花芳。諸人若也善能橫擔竪夯。徧問諸方。苟或不然。少林倒此令去也。擊禪床一下。</p>
<p>上堂。橫按拄杖云。便與麼休去。<span class='corr'>已</span>落二三。更若忉忉。終成異見。既到遮裏。又不可弓折箭盡去也。且衲僧家遠則能照。近則能明。乃拈起拄杖云。穿却德山鼻孔。換了臨濟眼睛。掀翻大海。撥轉虗空。且道三千里外誰是知音。於是明得。大似杲日照天。苟或未明。不免雲騰致雨。卓一下。</p>
<p>上堂。良久。云。直下明得。更不用如何若何。便請休去歇去。其或未然。三十年後忽然於糞掃堆上斬新拾得舊時物。方知少林今日<span class='corr'>已</span>為諸人打破畫瓶。還信得及麼。人人鼻孔頭。豈是無消息。</p>
<p>上堂云。十方共聚。同此安居。既在少林。還委少林家風也未。若委悉得去。石城山下。今古同風。若未相委。但見雲生碧嶂。焉知月落寒潭。君不見古人道。行路難。行路難。時上眉毛若自看。</p>
</div>
<div class='div-other'><a id='mulu1043' />
<p class='h4'>滁州龍蟠山壽聖寺廣禪師</p><p>問。師唱誰家曲。宗風嗣阿誰。</p>
<p>師云。陽廣山頭雲靄靄。月華菴畔栢青青。</p>
<p>僧曰。恁麼則投子嫡子。大陽兒孫也。</p>
<p>師云。未跨鐵牛。棒如雨點。</p>
<p>僧曰。今日<span class='corr'>已</span>知端的。</p>
<p>師云。一任敲甎打瓦。</p>
</div></div></div>
<div class='div-other'><a id='mulu1044' />
<p class='h2'>廬陵清原山行思禪師第十一世</p>
<div class='div-other'><a id='mulu1045' />
<p class='h3'>郢州大陽山楷禪師法嗣</p>
<div class='div-other'><a id='mulu1046' />
<p class='h4'>西京龍門乾元寺南禪師</p><p>問。蓮華未出水時如何。</p>
<p>師云。覰不見。</p>
<p>僧曰。出水後如何。</p>
<p>師云。清香徧界。</p>
<p>僧曰。真善知識。</p>
<p>師云。何必如此。</p>
</div></div>
<div class='div-other'><a id='mulu1047' />
<p class='h3'>雲居山道齊禪師法嗣</p>
<div class='div-other'><a id='mulu1048' />
<p class='h4'>蘇州翠峰山洪禪師</p><p>問。如何是翠峰境。</p>
<p>師云。祇聞鸎鳥語。不見報春來。</p>
<p>問。如何是祖師西來意。</p>
<p>師云。堪嗟立雪僧。</p>
</div>
<div class='div-other'><a id='mulu1049' />
<p class='h4'>明州金鵝山虗白禪師</p><p>問。如何是直截一路。</p>
<p>師云。鳥道羊腸。</p>
<p>問。如何是一體師子。</p>
<p>師云。駝驢猪狗。</p>
<p>僧曰。恁麼則四生六道去也。</p>
<p>師云。啞。</p>
</div>
<div class='div-other'><a id='mulu1050' />
<p class='h4'>洪州上藍普禪師</p><p>相國夏公靖問。百骸俱潰散。那箇是長老主人公。</p>
<p>師云。前月二十日離蘄陽口。</p>
</div>
<div class='div-other'><a id='mulu1051' />
<p class='h4'>杭州承天義海禪師</p><p>問。法同法性。入諸法故。此理如何。</p>
<p>師云。汝還見香爐麼。</p>
<p>僧曰。還有不入者無。</p>
<p>師云。賺殺人。</p>
<p>問。如何是正法眼。</p>
<p>師云。覰破一切。</p>
</div>
<div class='div-other'><a id='mulu1052' />
<p class='h4'>廬山萬杉院太超廣知禪師</p><p>問。如何是和尚家風。</p>
<p>師云。山家<span class='corr'>秖</span>如此。</p>
<p>問。如何是西來的的意。</p>
<p>師云。大眾總聞。</p>
<p>問。寂默為宗時如何。</p>
<p>師云。謾語。</p>
<p>問。如何是徑截一路。</p>
<p>師云。迂迴多少。</p>
<p>問。如何是最先一句。</p>
<p>師云。此問在後。</p>
<p>問。世尊拈華。意旨如何。</p>
<p>師云。儞還薦得麼。</p>
<p>僧曰。學人不會。</p>
<p>師云。多少分明。</p>
<p>問。世尊三昧。迦葉不知。如何是世尊三昧。</p>
<p>師云。何處得遮消息。</p>
<p>問。瑞雲滿庭。從何而降。</p>
<p>師云。莫泄真機。</p>
<p>問。如何是無價寶。</p>
<p>師云。甚處得來。</p>
<p>問。如何是祖師西來意。</p>
<p>師云。盡言隻履歸西去。</p>
<p>問。古人捲席。意旨如何。</p>
<p>師云。何不禮拜歸堂。</p>
<p>問。如何是文殊門。</p>
<p>師云。千聖皆從此入。</p>
<p>僧曰。入後如何。</p>
<p>師云。想儞不識。僧禮拜。</p>
<p>師云。酌然。</p>
<p>師乃云。世尊良久。迦葉起來白槌。馬師纔陞座。百丈便出來捲席。可謂摩竭陀令<span class='corr'>已</span>行。不可更教山僧重下注脚。然雖如此。久參高士莫訝周遮。後學上座也須著些精彩。更若繁詞恐不及。珍重。</p>
</div></div>
<div class='div-other'><a id='mulu1053' />
<p class='h3'>南康軍羅漢行林祖印禪師法嗣</p>
<div class='div-other'><a id='mulu1054' />
<p class='h4'>福州古田靈峰道誠禪師</p><p>問。祖祖相傳傳祖印。師今得法嗣何人。</p>
<p>師云。那箇古人恁麼道。</p>
<p>僧曰。祇如道吾有正法眼藏付囑迦葉。又作麼生。</p>
<p>師云。不妨具眼。</p>
<p>僧曰。千聖不傳方是的。一言合道未為真。</p>
<p>師云。早是不合也。</p>
</div>
<div class='div-other'><a id='mulu1055' />
<p class='h4'>真州長蘆贊禪師</p><p>問。拈槌舉拂即不問。如何是喝散白雲底意氣。</p>
<p>師云。喫棒。</p>
<p>僧曰。爭奈人天大眾何。</p>
<p>師云。罪不重科。</p>
<p>問。如何是佛法大意。</p>
<p>師云。老僧奉　　聖旨開堂。</p>
<p>僧曰。恁麼則天人群生類。皆承此恩力。</p>
<p>師云。知恩方解報恩。</p>
<p>問。一棒打破虗空時如何。</p>
<p>師云。費力。</p>
<p>僧曰。恁麼則百雜碎。</p>
<p>師云。莫費力。</p>
<p>問。終日驅驅。如何得入。</p>
<p>師云。祗為終日驅驅。</p>
<p>師乃云。起動大眾。若於佛法中。也無可得伸剖。諸人盡是久參先德。達佛知見。不可更教遮裏談禪說道。實為舉足動步。不離道場。乃至林間宴坐經行。無非佛事。良久云。參。</p>
</div>
<div class='div-other'><a id='mulu1056' />
<p class='h4'>袁州崇勝道珍禪師</p><p>問。如何是佛。</p>
<p>師云。更向什麼處覓。</p>
<p>僧曰。莫祇遮是。</p>
<p>師云。勿交涉。</p>
</div>
<div class='div-other'><a id='mulu1057' />
<p class='h4'>綿州富樂山智靜禪師</p><p>問。如何是佛法大意。</p>
<p>師云。六耳不同謀。</p>
<p>僧曰。意旨如何。</p>
<p>師云。逢人但恁麼舉。</p>
</div>
<div class='div-other'><a id='mulu1058' />
<p class='h4'>越州天衣山昭愛禪師</p><p>問。如何是佛。</p>
<p>師云。牛兒不識虎。</p>
<p>問。如何是和尚家風。</p>
<p>師云。臂長衫袖短。</p>
<p>僧曰。忽遇客來。如何。</p>
<p>師云。離中虗。坎中滿。</p>
</div>
<div class='div-other'><a id='mulu1059' />
<p class='h4'>袁州仰山太平興國寺擇和禪師</p><p>問。如何是祖師西來意。</p>
<p>師云。君子不發游言。</p>
<p>問。如來藏中以何為佛事。</p>
<p>師云。香風吹萎花。</p>
<p>僧曰。皆因今日也。</p>
<p>師云。更雨新好者。</p>
<p>問。如何是佛。</p>
<p>師云。真書梵字。</p>
<p>師示眾云。法本不生。今則無滅。無滅無生。眼中金屑。古佛家風。青天明月。</p>
</div></div>
<div class='div-other'><a id='mulu1060' />
<p class='h3'>廬州棲賢澄諟禪師法嗣</p>
<div class='div-other'><a id='mulu1061' />
<p class='h4'>湖州西余山寧化體榮禪師</p><p>問。如何是祖師西來意。</p>
<p>師云。神光曾斷臂。</p>
<p>僧曰。來審還當得也無。</p>
<p>師云。粉骨碎身未足酬。</p>
<p>上堂云。一人把火。自燼其身。一人把冰。橫死於路。進前。觸途成滯。退後。噎填胸。不進不退。直得上天無路。入地無門。而今不奈何也。良久。云。待得雪消去。自然春到來。</p>
</div>
<div class='div-other'><a id='mulu1062' />
<p class='h4'>南嶽福嚴省賢惠照禪師</p><p>問。如何是福嚴境。</p>
<p>師云。畫也畫不及。</p>
<p>僧曰。如何是境中人。</p>
<p>師云。且子細。</p>
<p>問。師唱誰家曲。宗風嗣阿誰。</p>
<p>師云。不因汝問。我也不說。</p>
<p>僧曰。恁麼則寶覺分枝去也。</p>
<p>師云。莫亂道。</p>
</div>
<div class='div-other'><a id='mulu1063' />
<p class='h4'>袁州仰山智齊禪師</p><p>師參諟禪師。諟問。汝是甚處人。</p>
<p>對曰。安州人。</p>
<p>諟曰。汝為什麼却不安。</p>
<p>對曰。今日轉見病源。</p>
<p>諟曰。且莫強惺惺。</p>
<p>師遂禮拜。有頌云。</p>
<p>有口不能言。無舌能解語。</p>
<p>惺惺猶是夢。何處有佛祖。</p>
</div></div></div>
<div class='div-other'><a id='mulu1064' />
<p class='h2'>廬陵清原山行思禪師第十二世</p>
<div class='div-other'><a id='mulu1065' />
<p class='h3'>杭州靈隱文勝禪師法嗣</p>
<div class='div-other'><a id='mulu1066' />
<p class='h4'>杭州靈隱山蘊聦惠照禪師</p><p>問。如何是和尚家風。</p>
<p>師云。索喚即有。</p>
<p>僧曰。未審有箇什麼。</p>
<p>師云。天台楖<span class='corr'>[木*栗]</span>。</p>
<p>問。古路重修時如何。</p>
<p>師云。平高就下。</p>
</div>
<div class='div-other'><a id='mulu1067' />
<p class='h4'>杭州南院清禪師</p><p>問。西祖傳來。請師通信。</p>
<p>師云。汝道傳什麼來。</p>
<p>僧曰。恁麼則不通信去也。</p>
<p>師云。不妨刢利。</p>
</div>
<div class='div-other'><a id='mulu1068' />
<p class='h4'>江寧府保寧宗禪師</p><p>問。如何是佛。</p>
<p>師云。更問什麼。</p>
<p>僧曰。莫<span class='corr'>秖</span>遮便是也無。</p>
<p>師云。且莫虗頭。</p>
</div>
<div class='div-other'><a id='mulu1069' />
<p class='h4'>江寧府清凉舉內慈化禪師</p><p>問。一法本無。萬法何有。未審和尚說箇什麼。</p>
<p>師云。汝說得分明。</p>
<p>僧曰。恁麼則一切不存去也。</p>
<p>師云。也不信汝。</p>
</div>
<div class='div-other'><a id='mulu1070' />
<p class='h4'>越州新昌石佛有邦禪師</p><p>問。祖祖相傳傳祖印。師今得法嗣何人。</p>
<p>師云。布髮掩泥人盡委。</p>
<p>僧曰。恁麼則靈隱一枝。南明獨秀也。</p>
<p>師云。杓卜聽虗聲。</p>
</div></div>
<div class='div-other'><a id='mulu1071' />
<p class='h3'>杭州龍華悟乘禪師法嗣</p>
<div class='div-other'><a id='mulu1072' />
<p class='h4'>溫州鴈蕩山靈巖惠瑞宣密禪師</p><p>問。優鉢華拆人皆委。祖令親行事若何。</p>
<p>師云。識法者懼。</p>
<p>僧曰。施行有據去也。</p>
<p>師云。人小膽大。</p>
</div></div>
<div class='div-other'><a id='mulu1073' />
<p class='h3'>明州瑞巖山義海禪師法嗣</p>
<div class='div-other'><a id='mulu1074' />
<p class='h4'>明州大梅文慧禪師</p><p>問。祖祖相傳傳祖印。師今得法嗣何人。</p>
<p>師云。少人定當得。</p>
<p>僧曰。報本嫡子也。</p>
<p>師云。適來向汝道什麼。</p>
<p>問。如何是大梅境。</p>
<p>師云。看。</p>
<p>僧曰。如何是境中人。</p>
<p>師云。喫茶去。</p>
</div>
<div class='div-other'><a id='mulu1075' />
<p class='h4'>明州翠巖嗣元禪師</p><p>問。如何是祖師西來意。</p>
<p>師云。見錢賣買不曾賖。</p>
<p>僧曰。向上更有事也無。</p>
<p>師云。好不信人直。</p>
</div></div>
<div class='div-other'><a id='mulu1076' />
<p class='h3'>明州大梅保福居照禪師法嗣</p>
<div class='div-other'><a id='mulu1077' />
<p class='h4'>婺州智者嗣如禪師</p><p>問。如何是佛。</p>
<p>師云。量才補職。</p>
<p>僧曰。補職後如何。</p>
<p>師云。天台杖子。</p>
<p>問。如何是真實之體。</p>
<p>師云。今日好寒。</p>
<p>僧曰。意旨如何。</p>
<p>師云。千山萬山雪。</p>
</div></div>
<div class='div-other'><a id='mulu1078' />
<p class='h3'>洪州章口昭達禪師法嗣</p>
<div class='div-other'><a id='mulu1079' />
<p class='h4'>蘇州萬壽守堅法印禪師</p><p>問。如何是道。</p>
<p>師云。誰不履踐。</p>
<p>僧曰。如何是道中人。</p>
<p>師云。來千去萬。</p>
</div></div></div>
<div class='div-other'><a id='mulu1080' />
<p class='h2'>廬陵清原山行思禪師第十三世</p>
<div class='div-other'><a id='mulu1081' />
<p class='h3'>婺州智者山嗣如禪師法嗣</p>
<div class='div-other'><a id='mulu1082' />
<p class='h4'>婺州浦江華藏虗外禪師</p><p>問。知師久蘊囊中寶。今日臨筵欲借看。</p>
<p>師云。剔起眉毛。</p>
<p>僧曰。見後如何。</p>
<p>師云。多少分明。</p>
<p>辭世云。少年石女握金環。獨角犀牛入華山。波旬撫掌呵呵笑。碧眼胡兒渡鐵關。言畢。趺坐而逝。</p>
</div>
<div class='div-other'><a id='mulu1083' />
<p class='h4'>婺州淨土可嵩禪師</p><p>辭世頌云。</p>
<p>靈木無根。北斗有柄。</p>
<p>大海波瀾。是余壽命。</p>
<p>八尺丈六。誰凡誰聖。</p>
<p>若問去處。春行秋令。</p>
<p>珍重諸賢。形端表正。</p>
<p>言畢。趺坐而逝。</p>
</div>
<div class='div-other'><a id='mulu1084' />
<p class='h4'>婺州承天澄月禪師</p><p>問。如何是道。</p>
<p>師云。殘陽戀幽草。</p>
<p>問。如何是佛法大意。</p>
<p>師云。今年柴米貴。辭世頌云。</p>
<p>去也何之。住兮何所。</p>
<p>去住何從。超然絕侶。</p>
<p>臨歧一句向誰舉。銀漢夜白孤蟾吐。</p>
</div></div></div>
<div class='div-other'><a id='mulu1085' />
<p class='h2'>廬陵青原山行思禪師第十四世</p>
<div class='div-other'><a id='mulu1086' />
<p class='h3'>婺州承天澄月禪師法嗣</p>
<div class='div-other'><a id='mulu1087' />
<p class='h4'>婺州承天仲顏禪師</p><p>問。梵王請佛。蓋為群生。今日史君請師。當為何事。</p>
<p>師云。大眾知恩。</p>
<p>僧曰。恁麼則人天交接去也。</p>
<p>師云。不妨具眼。</p>
</div></div></div></div>
<p class='juan'>建中靖國續燈錄卷第二十六</p>
</div><!-- end of div[@id='body'] -->
</body></html>