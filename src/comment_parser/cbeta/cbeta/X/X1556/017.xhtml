<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu706' />建中靖國續燈錄卷第十七　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">廬陵清原山行思禪師第十三世</p>

<div class='div-other'><a id='mulu707' />
<p class='h3'>東京法雲圓通禪師法嗣</p>
<div class='div-other'><a id='mulu708' />
<p class='h4'>江寧府蔣山太平興國寺惠炬禪師</p><p>諱良䇿。福州人也。比試圓頂。遊方參尋。首見六合孜禪師。微有發明。詣圓通禪師席下。頓釋疑滯。既蒙印證。為眾領袖。出世華藏。大揚祖意。次遷鍾山。左丞蔡公卞奏以章服．師名。</p>
<p>問。諸佛出世。普為群生。和尚出世。又且如何。</p>
<p>師云。拄杖未曾拈著。</p>
<p>僧曰。與麼則人天獲利。</p>
<p>師云。好領前話。</p>
<p>僧曰。喏。喏。</p>
<p>師云。遮箇衲僧猶較些子。</p>
<p>上堂云。秋風索寞。秋景蕭條。鴈過長空。燕離大廈。遊方禪客。卜處安居。腰束輕囊。手攜短錫。水邊松際。去住無拘。雖然如是。忽有人問。作麼生是行脚底事。明眼人前如何祇對。若是所得之者。萬一無疑。後學初心亦須子細。還會麼。要知江上路。須問渡頭人。參。</p>
<p>上堂云。雪將殘。分外寒。向火容易。涉道艱難。好是和衣打睡。任佗日上欄干。祖師沒腰斷臂。吾徒莫作等閑。光陰荏苒。人事多端。遮邊淥水。那裡青山。難。難。百年三萬六千日。看看便見鬢毛斑。山僧與麼說話。拖泥滯水不少。然雖如是。養子方知父慈。</p>
</div>
<div class='div-other'><a id='mulu709' />
<p class='h4'>廬山開先心印禪師</p><p>諱智珣。饒州人也。䇿試得度。便慕宗風。參圓通禪師。發悟心要。頓息佗遊。推為師表。請居合肥延昌。次遷開先。佛國禪師回奏簾賜章服。都尉張侯敦禮奏以心印師名。</p>
<p>問。和尚出世。將何為人。</p>
<p>師云。山形拄杖子。</p>
<p>僧曰。刁刀相似。魚魯參差。</p>
<p>師云。朝三千。暮八百。</p>
<p>問。趙州三等接人。未審和尚幾等接人。</p>
<p>師云。隨家豐儉。</p>
<p>僧曰。向上之機雖<span class='corr'>已</span><span class='corr'>曉</span>。中下之根又若何。</p>
<p>師云。領取鈎頭意。莫認定盤星。</p>
<p>問。須菩提唱無說而顯道。未審和尚以何顯道。</p>
<p>師云。山僧口似鐵。</p>
<p>上堂云。擊鼓上來。大家覷見。法法現前。不勞鍛鍊。諸禪德。為什麼如此。彼彼大丈夫。為君通一線。</p>
<p>上堂云。動靜不禪。去來常定。萬派同源。海雲自異。可謂心境一如。有何不可。然雖如是。且道衲僧分上還得也無。良久云。天台楖[木*栗]木。南嶽萬歲藤。</p>
<p>上堂云。極目青天無片雲。萬象森羅全體露。若也擬議更商量。終是翻成箇路布。不煩久立。歸堂喫茶去。</p>
<p>上堂云。握須彌於掌內。鑑十方於目前。且道是什麼人分上事。所以雲門大師云。三藏聖教在汝舌頭上。微塵諸佛在汝脚跟下。不如悟去好。忽若築著磕著。東西不辨。南北不分底。又作麼生。良久。云。存得五湖明月在。不愁無處下金鈎。</p>
<p>上堂云。平旦寅。扶桑日出照何人。箇中未了奔南北。孰知大地一微塵。雖然如是。會得甚奇特。不會亦最親。</p>
<p>上堂云。一法不通。萬緣方透。山河無隔礙。靈光觸處明。且道眼為甚麼不見眉毛。<span class='corr'>秖</span>為住處大近。未免衲僧取笑。既不恁麼。又作麼生。鉢盂無底尋常事。面無鼻孔笑殺人。</p>
</div>
<div class='div-other'><a id='mulu710' />
<p class='h4'>潭州道林廣慧寺寶琳禪師</p><p>蘇州人也。東禪院受具。少習經論。妙通精義。遂扣禪室。發明祖意。圓通禪師常所印可。大丞相王公安石亦深器重。出世廣德興教。次移池陽景德．廬山萬杉。潭師請居道林。學者歸仰。都尉張侯敦禮奏以章服。</p>
<p>問。德山棒．臨濟喝。未審和尚如何為人。</p>
<p>師云。總不恁麼。</p>
<p>僧曰。又作麼生。</p>
<p>師云。自領出去。僧便喝。</p>
<p>師云。遮聾漢。僧無語。</p>
<p>師云。非但患聾。亦乃患啞。</p>
<p>問。淺聞深悟。深聞不悟。雲門道了。和尚作麼生。</p>
<p>師云。頭戴天。脚踏地。</p>
<p>僧曰。學人未曉。</p>
<p>師云。有口不可閑却。</p>
<p>僧曰。若然者。飢來喫飯困來眠。</p>
<p>師云。不妨會得好。</p>
<p>師云。揚眉瞬目。不當宗乘。舉古提今。殘羹餿飯。一棒一喝。未稱衲僧。踞坐思量。傍觀者醜。且道作麼生是衲僧本分事。常憶江南三月裏。鷓鴣啼處百花香。</p>
<p>上堂云。近日稍春寒。寥寥宇宙寬。山河無隔礙。世界掌中觀。無口盧行者。饒舌是豐<span class='corr'>干</span>。三日不相見。莫作舊時看。拈拄杖云。會麼。棒頭有眼明如日。要識真金火裏看。</p>
<p>上堂云。今朝五月五。百草靈苗誰不覩。善財採藥與文殊。殺活臨機互為主。禪家流。莫莽鹵。眨上眉毛好看取。信手拈來知不知。甜者甜兮苦者苦。</p>
<p>上堂云。雲收嶽面。日上扶桑。颯颯寒風。紛紛敗葉。瀟湘江內。白浪滔天。廣惠門前。地平如掌。若也知有底衲僧。穩坐太平。其或未然。不免撈天摸地。</p>
</div>
<div class='div-other'><a id='mulu711' />
<p class='h4'>江寧府保寧寺子英禪師</p><p>錢唐人也。稟性介潔。儀範清肅。撥草瞻風。尋師擇友。詣圓通禪師法席。師資緣契。針水相投。遂歷湘．沅．荊．楚。所至叢林。雲徒蟻慕。請居夾山。次移二聖．廬山羅漢．太平隱靜．金陵鳳臺。都尉張侯敦禮聞師道風。奏賜章服。</p>
<p>問。如何是夾山境。</p>
<p>師云。疊疊好山來不盡。滔滔泉水濟無窮。</p>
<p>僧曰。如何是境中人。</p>
<p>師云。楖[木*栗]慣將衝鳥道。衲衣常挂五雲濃。</p>
<p>僧曰。<span class='corr'>秖</span>如宗乘。若何指示。</p>
<p>師云。鐵牛耕大地。</p>
<p>問。如何是第一句。</p>
<p>師云。俊鶻趂不及。</p>
<p>僧曰。如何是第二句。</p>
<p>師云。橫身該宇宙。</p>
<p>僧曰。如何是第三句。</p>
<p>師云。撈天摸地。</p>
<p>僧曰。三句<span class='corr'>已</span>蒙師指示。目前一句又如何。</p>
<p>師云。孟夏漸熱。</p>
<p>問。山河大地不作眼見耳聞時如何。</p>
<p>師云。祇恐不與麼。</p>
<p>僧曰。便與麼時如何。</p>
<p>師云。山高水深。僧無語。</p>
<p>師云。幸自可憐生。剛被佗謾却。</p>
<p>師云。有大曠宅。不居門戶。靈靈常在。今古無虧。不問路頭。誰人得入。善於中止。受用無窮。獲大安隱。周遊無際。雖然如是。更須知有水不洗水一句。參。</p>
<p>上堂云。有一人攪長河為酥酪。變大地作黃金。握驪珠於掌中。縱遊戲於目際。此人堪受四事供養。有一人奪飢人之食。驅耕夫之牛。然後見山是山。見水是水。此人亦堪瞻之仰之。有一人片帆不挂。棹艣俱停。獨宿沙洲。月明四海。此人亦堪頂戴奉行。一人在前。一人在後。一人居中。透關者。試請辨看。</p>
<p>上堂。拈拄杖云。日月不能並明。河海不能競深。須彌不能同高。乾坤不能同固。聖凡智慧不及。且道遮箇有什麼長處。良久。云。節目分明。生來條直。冰雪敲開片片分。白雪點處承伊力。擊禪牀。下座。</p>
</div>
<div class='div-other'><a id='mulu712' />
<p class='h4'>撫州明水法遜禪師</p><p>問。向上宗乘即不問。明水波濤事若何。</p>
<p>師云。探珠宜浪靜。</p>
<p>僧曰。未審如何趣向。</p>
<p>師云。一任摸[打-丁+索]。</p>
<p>問。如何是明水境。</p>
<p>師云。石門路嶮。</p>
<p>僧曰。如何是境中人。</p>
<p>師云。口方四字。</p>
<p>僧曰。未審更有事也無。</p>
<p>師云。遊子不知春<span class='corr'>已</span>去。誤聽黃鸝作杜䳌。</p>
<p>師云。萬法萬形。皆逐心成。孤光一照。萬慮俱清。隨方任器。逐晦隨明。芥納須彌無寬窄。毛吞巨海不虧盈。參。</p>
<p>上堂云。妙覺非遙。能仁不遠。出入不離。相隨動轉。若於今日識渠。不在當時鹿苑。參。</p>
<p>上堂云。沙門上士。道眼為先。窮本明心。方為究竟。森羅萬象。本有同源。廓落太虗。誰云有滯。塵劫來事。祇在如今。蓋是心迹不通。識情所礙。所以三世諸佛盡在目前。諸人還見麼。良久。云。一二三四五。各各面相覩。參。</p>
</div>
<div class='div-other'><a id='mulu713' />
<p class='h4'>興元府慈濟聦禪師</p><p>問。騎牛覓牛即不問。天然脫灑意如何。</p>
<p>師云。卸却[(虺-兀+元)-虫+骨]臭布衫。</p>
<p>僧曰。布衫<span class='corr'>已</span>卸了也。</p>
<p>師云。脫灑事即不問。牛在什麼處。</p>
<p>僧曰。吽。吽。</p>
<p>師云。幾乎放過。</p>
<p>問。如何是道。</p>
<p>師云。此去長安三十七程。</p>
<p>僧曰。如何是道中人。</p>
<p>師云。撞頭磕額。</p>
<p>問。不是風動。不是幡動。未審是什麼動。</p>
<p>師云。低聲。低聲。</p>
<p>問。如何是隨色摩尼珠。</p>
<p>師云。青青翠竹。鬱鬱黃花。</p>
<p>僧曰。如何是正色。</p>
<p>師云。退後。退後。</p>
<p>問。釋迦<span class='corr'>已</span>滅。彌勒未生。未審誰為導首。</p>
<p>師云。鐵牛也須汗出。</p>
<p>僧曰。莫便是為人處也無。</p>
<p>師云。細看前話。</p>
<p>問。如何是超佛越祖之談。</p>
<p>師云。<span class='corr'>陝</span>府鐵牛。</p>
<p>師云。三乘教典。不是真詮。直指本心。未為極則。若遇通心上士。脫灑高流。出來相見。乃顧視大眾云。休。</p>
<p>上堂云。終日孜孜相為。恰似牽牛上壁。大眾。何故如此。貪生逐日驅驅去。喚不迴頭爭奈何。</p>
<p>上堂云。一即一。二即二。把定要津。何處出氣。乃拈拄杖云。彼自無瘡。勿傷之也。卓一下。</p>
</div>
<div class='div-other'><a id='mulu714' />
<p class='h4'>安州白兆山通慧珪禪師</p><p>問。諸佛出世。建立法門。和尚出世。以何垂示。</p>
<p>師云。雲收千嶂碧。雲霽八方明。</p>
<p>僧曰。朝遊羅浮。暮歸檀特。</p>
<p>師云。脚跟下事作麼生。僧拊掌一下。</p>
<p>師云。作家禪客。</p>
<p>僧曰。也不消得。</p>
<p>師云。山僧失利。</p>
<p>問。收來放去即不問。古佛家風事若何。</p>
<p>師云。一回舉著一回新。</p>
<p>僧曰。和尚豈無方便。</p>
<p>師云。自是蒲繩短。休嫌古井深。</p>
<p>師云。幸逢嘉會。須採異聞。既遇寶山。莫令空手。不可佗時後日。門扇後壁角頭。自說大話。也無利益。然則此事。問與不問。亦無得失。何也。窮天地。亘古今。即是當人一箇自性。於是中間更無佗物。</p>
<p>諸人每日行時行著。臥時臥著。坐時坐著。祇對語言時。滿口道著。以至揚眉瞬目。瞋喜愛憎。寂默遊戲。朱甞間斷。因甚麼不肯承當。自家歇去。良由無量劫來。愛欲情重。生死路長。背覺合塵。自生疑惑。譬如空中飛鳥。不知空是家鄉。水裏遊魚。忘却水為性命。何得自抑。却問傍人。大似捧飯稱飢。臨河叫渴。</p>
<p>諸人要得休去麼。各請立地。定著精神。一念回光。豁然自照。何異空中紅日。獨運無私。盤裏明珠。不撥自轉。然雖如是。<span class='corr'>秖</span>為初機。向上機關未曾踏著。且道作麼生是向上機關。良久。云。仰面看天不見天。</p>
</div>
<div class='div-other'><a id='mulu715' />
<p class='h4'>壽州霍丘歸才禪師</p><p>問。如何是祖師密密意。</p>
<p>師云。佛眼覰不見。</p>
<p>僧曰。為什麼覰不見。</p>
<p>師云。密密意。</p>
<p>問。一言相契時如何。</p>
<p>師云。丹霄顯露。</p>
<p>僧曰。不假一言時如何。</p>
<p>師云。帶水拖泥。</p>
<p>問。撥塵見佛時如何。</p>
<p>師云。眉長三尺。</p>
<p>師云。若於遮裏悟去。迥脫根塵。不拘文字。便乃坐機報化佛頭。高步毗盧頂上。頓超三界物類。無拘妙用也。變作金毛師子。向須彌山頂哮吼一聲。群魔膽裂。驀拈拄杖云。休向清涼山裏埵根。且在霍丘城下拈出。還見麼。若也以見見之。為常見。若也無見見之。為斷見。前來葛藤一時畫斷。見即不見。還見麼。良久。云。前村深雪裏。昨夜一枝開。</p>
</div>
<div class='div-other'><a id='mulu716' />
<p class='h4'>廬州長安淨名法因禪師</p><p>問。祖意西來即不問。法令當行事若何。</p>
<p>師云。拄杖點頭。</p>
<p>僧曰。要用即用。</p>
<p>師云。非公境界。</p>
<p>師云。天上月圓。人間月半。七八是數。事却難筭。隱顯不辨即且致。黑白未分一句作麼生道。良久。云。相逢秋色裡。共語月明中。參。</p>
<p>上堂云。祖師妙訣。別無可說。直饒釘觜鐵舌。未免弄巧成拙。淨名<span class='corr'>已</span>把天機泄。珍重。</p>
</div>
<div class='div-other'><a id='mulu717' />
<p class='h4'>太平州蕪湖縣吉祥訥禪師</p><p>問。昔日鳳凰臺畔。<span class='corr'>已</span>得圓通之機。今朝坐斷要津。願唱西來之曲。</p>
<p>師云。日出卯。用處不須生善巧。</p>
<p>僧曰。學人今日得聞於未聞去也。</p>
<p>師云。心不負人。面無慙色。</p>
<p>僧曰。可謂清音通碧漢。古曲盡咸聞。</p>
<p>師云。逢人但恁麼流通。</p>
<p>師云。諸佛不出世。亦無有涅槃。祖師不西來。亦無所傳授。若一向恁麼去。釋迦老子飲氣吞聲。放一線道。過遮邊來。便見有佛有祖。有師有承。山僧到遮裡。進前不得。退後無門。不免露箇消息。也要大家知委。還相悉麼。良久。云。霹靂一聲驚宇宙。幾人猶在夢魂中。</p>
<p>師到隱淨。上堂云。五峯影裏。雙㵎聲中。草木青葱。烟雲澹泞。風光溢目。觸處可觀。然雖如是。<span class='corr'>秖</span>如撞著道伴一句作麼生道。還知落處麼。良久。云。玲瓏八面自回合。峭峻一方誰敢窺。復云。嘯月呤風水石間。忘機贏得此心閑。無端打破空狼籍。羞對白雲歸舊山。</p>
</div>
<div class='div-other'><a id='mulu718' />
<p class='h4'>廬州廣惠沖雲禪師</p><p>問。如何是廣惠境。</p>
<p>師云。古栢含烟翠。喬松帶雪寒。</p>
<p>僧曰。如何是境中人。</p>
<p>師云。一瓶淨水一籠燭。童子念經僧坐禪。</p>
<p>師云。法界性海。非三界可觀。解脫法門。絕一塵可示。蓋由性靈不等。根器差殊。故諸佛出興。隨緣設教。或茶坊酒肆。徇器投機。或柳巷長街。優游自在。種種施為。盡入薩婆若海。恁麼說話。耻佗先聖。不見古人道。赤肉團上。壁立千仞。百尺竿頭。如何進步。良久。云。摋手到家人不識。更無一物獻尊堂。珍重。</p>
</div>
<div class='div-other'><a id='mulu719' />
<p class='h4'>浮槎山福嚴守初禪師</p><p>問。如何是受用三昧。</p>
<p>師云。拈匙放筯。</p>
<p>問。如何是正直一路。</p>
<p>師云。踏不著。</p>
<p>僧曰。踏著後如何。</p>
<p>師云。四方八面。</p>
<p>問。學人便恁麼會時如何。</p>
<p>師云。錯。</p>
<p>僧曰。如何得不錯。</p>
<p>師云。且看前話。</p>
<p>師云。若論此事。放行。則曹溪路上月白風清。把定。則少室峯前雲收霧卷。如斯語論。<span class='corr'>已</span>涉多途。但由一念相應。方信不從人得。大眾。且道從什麼處得。良久。云。水流元在海。月落不離天。</p>
<p>上堂云。即性之相。一片晴空。即相之性。千波競起。若徹來源。清流無阻。所以舉一念而塵沙法門頓顯。拈一毫而無邊剎境齊彰。且道文殊．普賢即今在什麼處。下坡不走。快便難逢。便下座。</p>
</div>
<div class='div-other'><a id='mulu720' />
<p class='h4'>鼎州德山仁繪禪師</p><p>問。如何是不動尊。</p>
<p>師云。來千去萬。</p>
<p>僧曰。恁麼則脚跟不點地。</p>
<p>師云。却是汝會。</p>
<p>師云。至道無難。唯嫌棟擇。但莫憎愛。洞然明白。山僧即不然。至道最難。須是揀擇。若無憎愛。爭見明白。</p>
</div>
<div class='div-other'><a id='mulu721' />
<p class='h4'>澧州聖壽香積用旻禪師</p><p>上堂云。木馬衝開千騎路。鐵牛透過萬重關。木馬鐵牛即今在什麼處。良久。云。驚起暮天沙上鴈。海門斜去兩三行。</p>
</div>
<div class='div-other'><a id='mulu722' />
<p class='h4'>筠州瑞相子來禪師</p><p>師顧視云。夫為宗匠。隨處提綱。應機問答。殺活臨時。心眼精明。那容妖怪。若也棒頭取正。喝下承當。埋沒宗風。耻佗先作。轉身一路。不在遲疑。一息不來。還同死漢。大眾。直饒到遮田地。猶是句語埋藏。未有透脫一路。敢問諸人。作麼生是透脫一路。還有人道得麼。若無人道得。山僧不免與諸人說破。良久。云。玉離荊岫寒光動。劍出豐城紫氣橫。</p>
</div>
<div class='div-other'><a id='mulu723' />
<p class='h4'>廬州真空從一禪師</p><p>問。一請便來時如何。</p>
<p>師云。快便難逢。</p>
<p>僧曰。昨朝衲子。今日禪師。</p>
<p>師云。兩彩一賽。</p>
<p>僧曰。雲門道。南山起雲。北山下雨。意旨如何。</p>
<p>師云。非公境界。僧擬議。師便喝。</p>
<p>師云。心鏡明鑒無礙。遂拈起拄杖云。喚遮箇作拄杖。即是礙。不喚作拄杖。亦是礙。離此之外。畢竟如何。要會麼。礙不礙。誰為對。大地山河。廓然粉碎。</p>
</div>
<div class='div-other'><a id='mulu724' />
<p class='h4'>廬州承天資福月禪師</p><p>問。如何是廬州境。</p>
<p>師云。千里風威肅。重城角韵清。</p>
<p>僧曰。如何是境中人。</p>
<p>師云。歌廉雖起袴襦詠。借劍難留柱石材。</p>
<p>師云。信知此事。西竺首傳迦葉。域中祖令剛行。東土後付盧公。教外真風不墜。分燈列派。徇器投機。自古及今。聖賢間出。豈可以小根小智而能紹續祖宗。發顯真猷。稱揚斯事。然雖如是。事無一向。豈不見先德道。最初說法者。不知有末後句。末後說法者。不知有最初一句。最初一句即且致。作麼生是末後一句。還有人道得麼。良久。云。珍重。</p>
</div>
<div class='div-other'><a id='mulu725' />
<p class='h4'>南京寧陵安福子勝禪師</p><p>問。妙峯頂上即不問。半山相見事如何。</p>
<p>師云。草裡漢。</p>
<p>問。若立一塵。家國興盛。不立一塵時如何。</p>
<p>師云。有眼無耳朵。六月火邊坐。僧便歸眾。</p>
<p>師云。三十六計。走為上計。隨後便打。</p>
<p>師云。問處風馳電卷。答處海納眾流。撿點將來。有甚用處。何也。且大道虗曠。孰以言宣。法無去來。本非出沒。自古自今。何曾有異。靈光不昧。體露真常。心本空寂。境自不生。境既不生。性本常住。可謂一切諸法皆悉圓成。是故先覺有言。法本法無法。無法法亦法。今付無法時。法法何曾法。</p>
<p>諸仁者。佗既恁麼告報。諸人何不直下承當。若也承當得去。能於般若光中遊華藏世界。縱橫自在。妙用無邊。擬議思量。翻成路布。毫釐情念。事相不忘。往復輪迴。何有休息。殊不知凡之與聖皆是虗名。異相種形。本來幻色。若能自信。曠劫塵勞。冰消瓦解。如是則十方世界一口吞盡。何處更有一[糸*系]毫為隔為礙。雖然如是。敢問諸人。<span class='corr'>秖</span>如達磨西來。九年冷坐。徒箇什麼。良久。云。不要疑著。</p>
<p>上堂云。萬木蕭踈。群峯葉落。巖松古栢。四季長青。林下相逢。更說什麼。若也揚眉瞬目。又是鬼弄精魂。更或拈拂敲牀。大似隔鞾抓痒。築著磕著。頭漲面赤。到遮裏。如何得恰好。良久。云。借居一片閑田地。獨對高峯為舉揚。參。</p>
</div>
<div class='div-other'><a id='mulu726' />
<p class='h4'>舒州甘露德顒禪師</p><p>問。知師<span class='corr'>已</span>得圓通旨。未番如何指示人。</p>
<p>師云。晝見日。</p>
<p>僧曰。學人不會。</p>
<p>師云。夜見星。</p>
<p>問。如何是佛法大意。</p>
<p>師云。謌須搖頭。哭須皺眉。</p>
<p>問。如何是最初一句。</p>
<p>師云。梁王不識。</p>
<p>僧曰。未審意旨如何。</p>
<p>師云。獨自悽悽。</p>
<p>師云。栴檀林中更非佗木。並是根生土長。出現世間。花果枝條。悉皆茂盛。優鉢羅花。時一現耳。直得聖凡聚首。遠近同觀。觀則不無。且道承誰覆蔭。良久。云。南山起雲。北山下雨。</p>
<p>上堂云。早朝擊鼓。勞動諸人。古佛叢林。事不獲<span class='corr'>已</span>。直饒德山一棒。似倚天長劒。臨濟一喝。如旱地爆雷。盡是倚勢欺人。無風起浪。山僧今日過犯彌天。留與諸方撿點。</p>
</div>
<div class='div-other'><a id='mulu727' />
<p class='h4'>金陵正覺道清禪師</p><p>問。如何是佛法大意。</p>
<p>師云。倉陳米飯淡黃<span class='corr'>齏</span>。</p>
<p>問。如何是切急處。</p>
<p>師云。庫宇半成。方丈基足。</p>
</div>
<div class='div-other'><a id='mulu728' />
<p class='h4'>金陵天禧宗永慧嚴禪師</p><p>問。九年面壁。圖箇什麼。</p>
<p>師云。天蓋地載。</p>
<p>僧曰。昔時達磨。今日天禧。</p>
<p>師云。多年曆日。</p>
<p>問。正當恁麼時。佛法在什麼處。</p>
<p>師云。儞鼻孔裏。</p>
<p>僧曰。恁麼則氣急殺人。</p>
<p>師云。也有些子。</p>
</div>
<div class='div-other'><a id='mulu729' />
<p class='h4'>襄州鳳凰山乾明廣禪師</p><p>上堂云。日頭東畔出。月向西邊沒。來去急如梭。催人成白骨。山僧有一法。堪為保命術。生死不相干。打破精靈窟。咄。咄。是何物。不是眾生不是佛。參。</p>
<p>上堂云。今日中秋夜月。不是衲僧時節。雖然十分圓明。來朝依舊還闕。人人有面古鏡。照天照地無別。從來一向圓明。且道是誰家風月。禪人若暫回頭。演惹達多心自歇。參。</p>
</div>
<div class='div-other'><a id='mulu730' />
<p class='h4'>饒州安國自方禪師</p><p>上堂。普視大眾云。還會麼。一切見成。不用絲毫心力。<span class='corr'>但</span>盡凡心。別無聖解。所以道。觀身實相。觀佛亦然。前際不來。後際不去。今則無住。無住之本。流出萬端。萬象森羅。一時驗取。</p>
</div>
<div class='div-other'><a id='mulu731' />
<p class='h4'>廬州澄慧義端禪師</p><p>問。如何是佛。</p>
<p>師云。泥揑金裝。</p>
<p>僧曰。如何是法。</p>
<p>師云。海口難宣。</p>
<p>僧曰。如何是僧。</p>
<p>師云。剃頭洗鉢。</p>
<p>僧曰。向上更有事也無。</p>
<p>師云。不妨惺惺。</p>
<p>師云。春山青。春水碧。隨波逐浪成虗擲。若能返究本來源。萬派分流聲瀝瀝。問儞諸人識不識。忽若識。免效當年空面壁。</p>
</div>
<div class='div-other'><a id='mulu732' />
<p class='h4'>廬州北天王崇勝益禪師</p><p>上堂云。宗門祖令。徒自緘言。坐斷妙峯。一口吞盡。黃河倒瀉。崑崙鐵牛。橫身宇宙。到遮裏。却須有出身一路。良久。云。玉馬嘶時金斗轉。金雞啼處日光生。參。</p>
<p>上堂云。靈源湛寂。動靜一如。萬法本空。隨緣而照。方圓任器。應用無私。亘古亘今。了然自在。所以在天旋之不動。在江注之不流。寂而不凝。動而不亂。運用千般。隱無滯礙。然雖如是。爭柰祖宗門下總不用著。敢問諸人。且道衲僧家有什麼奇特處。乃拈拄杖橫按膝上。云。會麼。七星光燦爛。舉動耀乾坤。卓一下。</p>
</div>
<div class='div-other'><a id='mulu733' />
<p class='h4'>衛州元豐院宗燈禪師</p><p>開堂日。問。梵王請佛。蓋為群生。府主請師。當為何事。</p>
<p>師云。知恩方解報恩。</p>
<p>僧曰。金粟不知何處去。裴公今日入山來。</p>
<p>師舉拂子云。還見麼。</p>
<p>問。選佛場開。如何顯道。</p>
<p>師云。雲離山勢聳。</p>
<p>僧曰。學人未曉。</p>
<p>師云。雷出地聲高。</p>
<p>僧曰。更有奇特事也無。</p>
<p>師云。有。</p>
<p>僧曰。如何則是。</p>
<p>師云。三尺冷光輝夜月。一條流水迸人寒。</p>
</div>
<div class='div-other'><a id='mulu734' />
<p class='h4'>廬山棲賢智柔庵主</p><p>投機頌曰。</p>
<p>二十年來行脚。走盡東京西洛。</p>
<p>如今却到棲賢。一步不曾移著。</p>
</div>
<div class='div-other'><a id='mulu735' />
<p class='h4'>東京法雲禪寺惟白佛國禪師<span class='note-inline'>(向下語句<span class='corr'>已</span>曾　進上)</span></p><p>元符三年二月十六日　哲宗皇帝五七。奉　聖旨就　福寧殿陞座。拈香罷。問　大行皇帝上仙。未審即今居何報土。</p>
<p>師云。不居兜率陀天上。便在蓮花世界中。</p>
<p>僧曰。恁則麼靈然一句超群象。逈出三乘不假修。</p>
<p>師云。須是恁麼人。方能恁麼去。</p>
<p>僧曰。還許學人露箇消息也無。</p>
<p>師云。　聖明天子畔。一任展宗風。</p>
<p>僧曰。九品蓮<span class='corr'>開</span>親見佛。百千菩薩共遨遊。</p>
<p>師云。不妨道著。</p>
<p>問。奉　勅陞堂於此日。師將何法報　君恩。</p>
<p>師云。雪嶺泥牛吼。雲門木馬嘶。</p>
<p>僧曰。恁麼則龍樓生瑞氣。鳳閣鎖祥雲。</p>
<p>師云。昨宵南斗上。<span class='corr'>已</span>現老人星。</p>
<p>僧曰。可謂萬邦謌有道。四海賀昇平。</p>
<p>師云。人祝千年壽。山呼萬歲聲。</p>
<p>僧曰。若然者。非但黎民陶聖化。釋門從此轉光輝。</p>
<p>師云。皇天無親。惟德是輔。</p>
<p>問　仙遊忽遠。鸞駕難追。未審祖意西來。如何舉唱。</p>
<p>師云。到頭霜夜月。任運落西山。</p>
<p>僧曰。祖意<span class='corr'>已</span>蒙扶往駕　大行神御化何方。</p>
<p>師云。將此身心奉塵剎。是則名為報　國恩。</p>
<p>僧云。諸佛出世。天雨寶花　吾皇即位。有何祥瑞。</p>
<p>師云。上苑百花發　皇家萬事新。</p>
<p>僧曰。若然者　帝日與佛日增暉。　皇風並祖風永扇。</p>
<p>師云。萬國<span class='corr'>已</span>歡心。</p>
<p>師云。人天正眼。處處分明。佛祖妙心。堂堂顯露。玉池春水。澄湛法身。金殿香氳。含容妙體。龍樓聳峻。普賢家風。鳳閣穹崇。文殊寶界。御溝柳綠。盡顯真如。上苑花紅。全彰般若。重重交映。杳杳難思。瑞氣凝空。祥烟遍界。毗盧花藏。與此無殊。慈氏園林。何曾有異。到斯境致。各請觀瞻。頓悟自心。同登佛剎。還委悉麼。　前佛<span class='corr'>已</span>滅　今佛出現。放無量光。照無量國。遇斯光者。悉獲清涼。所以對　御闡揚。報　皇恩德。使舜日佛日明徹乾坤。堯風祖風均和法界。敢問　皇恩佛恩如何即是。遂顧視大眾云。如天普覆。似地普擎。有如是威權。有如是覆載。既然如是。作麼生報。</p>
<p>良久。云。泥牛吼處山河靜。木馬嘶時日月明。臣僧惟白伏奉　勑旨。就　大行皇帝靈御前陞座。舉揚般若。上資　仙駕。恭想　大行皇帝出為　聖主。十有六年。垂衣九重。恩霑四海。崇際三教。子育萬方。一旦　上仙。闔國悲慟。時光迅速。五七俄臨。今日廣集緇徒。興揚佛事。伏願　　大行皇帝睿性圓明。千光顯著。聖身自在。萬德莊嚴。快樂土中。蓮華捧足。率陀天上。銖衣遶身。復振神威。保祐邦國。恭惟　我皇帝陛下。受如來記。現如來身。得如來智。作如來事。一登　寶位。萬國歡心。天下生民。忻逢瑞世。域中禪律。獲際　昌時。伏願　統七聖靈基。千千億歲。踐百王功業。萬萬　餘春。玉葉騰芳。金枝挺秀。　皇太后力扶　聖嗣。同理政機。伏願萬年松壽。千歲鶴齡。道贊　明君。功資帝業。</p>
<p>皇太妃　皇后。昔日靈山授記。今朝同贊　皇家。伏願各悟本心。即如如佛。</p>
<p>親王國族．宮禁嬪妃。一聞般若正因。同圓金剛種智。久瀆　聖聦。伏惟珍重。</p>
<p>四月二十二日。百日入內。再奉　　聖旨。就　福寧殿　大行皇帝靈御前陞座。　聖旨令五院長老問話。師拈香云。此香從　天降下。因地所生。非因象藏龍宮。宛勝雪山牛首。今遇　國家興隆佛事。焚向爐中。普熏法界。遍為祥瑞。伏願　大行皇帝。巍巍佛相。隨諸佛下生。落落　天姿。同天人自在。遂敷座。</p>
<p>華嚴長老出眾云。　福寧殿上。選佛場開。幸對　聖人前。不免通箇消息。</p>
<p>師云。來風深辨。</p>
<p>問。世尊三轉法輪於大千。其輪本來常清淨。今日追薦　大行皇帝。請師當轉法輪。</p>
<p>師云。萬里浮雲消散盡。一輪紅日正當軒。</p>
<p>老曰。金輪與法輪齊轉。　帝道與祖道光輝。</p>
<p>師云。三宮有道安盤石。萬國歸心用老臣。</p>
<p>老曰。言言斬釘截鐵。句句玉轉珠回。</p>
<p>師云。山河王國土。水月佛家風。</p>
<p>老曰。恁麼則觸目對揚真般若。山河共顯法王機。</p>
<p>師云。且領前話。</p>
<p>老曰。馮師一句語。千古作流通。</p>
<p>師云。天下<span class='corr'>已</span>知。</p>
<p>襃親長老問。不省遮箇意。修行徒苦辛。如何是遮箇意。</p>
<p>師云。言中須辨的。</p>
<p>老曰。遮箇<span class='corr'>已</span>蒙師指示。未審那箇又如何。</p>
<p>師云。句下自明機。</p>
<p>老曰。恁麼則却於言外薦。不向意中求。</p>
<p>師云。何不當機問。</p>
<p>老曰。未審　大行皇帝<span class='corr'>秖</span>今向什麼處去。</p>
<p>師云。金烏<span class='corr'>已</span>是明當午。玉兔還須照別天。</p>
<p>老曰。若然者。翠栢風搖心地印。日華光映舍那身。</p>
<p>師云。直往鷲峯陪聖眾。不來人世逐浮華。</p>
<p>淨因長老問。雲從龍。風從虎。未審虗空從箇什麼。</p>
<p>師云。目前驗取。</p>
<p>老曰。莫將名利垢。染污祖師心。</p>
<p>師云。驗人端的處。下口便知音。</p>
<p>老曰。不唯上達　君王耳。四海如今<span class='corr'>已</span>盡知。</p>
<p>師云。一任流通。</p>
<p>慧林長老問。相逢不拈出。舉意便知有。作麼生是知有底事。</p>
<p>師云。動容揚古路。不墮悄然機。</p>
<p>老曰。遮箇猶是古人底。</p>
<p>師云。長老作麼生。長老擬議。</p>
<p>師喝云。掣電之機。徒勞佇思。</p>
<p>智海長老問。香煙起處。大施門開。正令當行。如何舉唱。</p>
<p>師云。臨濟當機用。雲門向上關。</p>
<p>老曰。<span class='corr'>秖</span>如今日一會又且如何。</p>
<p>師云。用賢彰　帝業。崇佛見天心。</p>
<p>老曰。未審　大行皇帝生何報土。</p>
<p>師云。去去西天路。迢迢十萬餘。</p>
<p>老曰。萬字光中同帝釋。千花座上禮牟尼。</p>
<p>師云。大家讚歎。</p>
<p>左街首座妙覺大師纔出云。劒逢劒客須呈劒。禪遇　君王好問禪。</p>
<p>師云。正好施設。</p>
<p>問。帝里禪居。昔日　神宗之所建。佛祖禪機。今朝　二聖之親聞。向上宗乘。分明舉唱。</p>
<p>師云。三乘教法秋天迥。一片禪心月色高。</p>
<p>座曰。莫便是向上宗乘也無。</p>
<p>師云。領取當機語。不用別追求。</p>
<p>座曰。若然者。頭頭是道。句句明心。</p>
<p>師云。現成法爾。普請承當。</p>
<p>座曰。古者道。天得一以清。地得一以寧。萬物得一以生。　二聖得一為天下正。如何是得一之道。</p>
<p>師云。梧桐枝上看。<span class='corr'>已</span>產鳳凰兒。</p>
<p>座曰。离明繼照三邊肅。聖得重光四海清。</p>
<p>師云。<span class='corr'>已</span>傳　天子令。萬國賀昇平。</p>
<p>師乃云。佛佛授手。祖祖相傳。且道傳箇什麼。還相委悉麼。蓮眸一顧。正法眼藏流通。寶鉢親持。少室宗風大扇。遂有竺乾四七。震旦二三。續燄聯芳。分枝列派。不由異轍。直指當人。言下明心。句中見性。稱機稱理。亘古亘今。獨運靈光。潛符密證。棒頭薦得。明月千溪。喝下承當。白雲萬里。金鷄唱曉。芻犬吠明。石女投梭。木人舞袖。象王驟步。師子奮威。虎嘯風生。龍吟霧起。卷舒自在。超越聖凡。本無去來。何有生滅。既然如是。且道　大行皇帝祇今在什麼處。</p>
<p>良久。云。此去西天路。迢迢十萬餘。臣僧惟白恭想　大行皇帝二十五歲　現帝王身。一十六年富有華夏。忽棄四海。頓捨萬民。追仰　聖容。杳然何在。向當五七。<span class='corr'>已</span>集僧徒。今辰百日。又興佛事。臣僧惟白兩荷　　聖恩。勑令演法。此蓋　今上皇帝陛下。寶月智光如來示身為金輪聖王。　登大寶位。布大恩庥。率土歡呼。普天稱慶。　聦文睿武。頓掩百王。　恭儉仁慈。繼揚七聖。蒸蒸大孝。統御華夷。翼翼小心。撫安民俗。</p>
<p>復遇　　皇太后四十年間。母儀天下。　四朝萬世。　德冠宮中。道合無疆。　功資有截。保祐　　聖嗣。同理萬機。追念　先皇。崇斯法會。　　皇太妃．皇后共展孝心。用資報土。遂使禪流則舉唱宗乘。法師則闡揚教義。集其殊利。上助　仙遊。伏願　大行皇帝聖心明徹。　神鑒照然。　天表如生。諦聞舉唱。觀音前引。勢至後隨。　坐寶蓮華。遍登佛剎。放白毫瑞。現金相身。運大慈悲。又安宗廟。不忘願力。普利生民。久瀆　聖聦。伏惟珍重。</p>
<p>師於建中靖國元年二月十七日。　大行皇太后五七。奉　聖旨就　慈德殿陞座。師拈香云。雞林貢到。枉涉於鯨波。鷲嶺馳來。徒經於沙勒。蛇婆入進。未足於清芬。燕水遠投。不全於旖旎。爭如此香是　炎宋大國。現在佛心地中生。滿天馥郁。諸菩薩性海內出。遍界氤氳。今日對斯　玉陛。焚向金爐。不唯助薦　大行皇太后　仙游。亦乃上祝　皇圖永固。便焚香。敷座。</p>
<p>問。慈德參天。想　仁風而猶在。　聖心至孝。念親愛以何之。茲日薦嚴。憑何妙旨。</p>
<p>師云。龍樓新燕語。御柳野鶯啼。</p>
<p>僧曰。恁麼則不動步而登夜摩天。不動步而昇彌勒樓閣。</p>
<p>師云。祖燄續時光燦燦。覺花開處葉重重。</p>
<p>僧曰。一人有慶。萬古歡心。</p>
<p>師云。九重　城裏千花秀。五鳳樓前萬姓歌。</p>
<p>僧曰。若不伸此問。爭顯我師機。</p>
<p>師云。更進一句。方得話圓。</p>
<p>問。少室峯前。壁立千仞。曹溪路上。水泄不通。未審法雲門下又且如何。</p>
<p>師云。芻犬吠時天地合。木鷄啼處祖燈輝。</p>
<p>僧曰。可謂一句了然超百億。句句分明在目前。</p>
<p>師云。龍吟春霧起。虎嘯暖風生。</p>
<p>僧曰。圓音一剖周沙界。佛國光中轉更新。</p>
<p>師云。讚歎又爭得。</p>
<p>僧曰。分去直教沙界廣。收來應是不容針。</p>
<p>師云。何可當機問。</p>
<p>僧曰。請師當機答。</p>
<p>師云。且領前話。</p>
<p>問。堯風遐布。舜日當天。道被萬方。德崇三教。敢問教外別傳一句作麼生道。</p>
<p>師云。龜毛長萬丈。兔角聳千尋。</p>
<p>僧曰。一句直超三教外。廓然全露祖師心。</p>
<p>師云。萬里浮雲盡。九衢春色多。</p>
<p>僧曰。五七薦嚴　皇太後。未知　仙馭往何方。</p>
<p>師云。六宮遺訓在。一月下遙天。</p>
<p>僧曰。步步金蓮生極樂。時時寶界禮彌陀。</p>
<p>師云。三朝為聖后。千古作規模。</p>
<p>僧曰。西祖之道蒙師指。南山祝壽又如何。</p>
<p>師云。曾到祝融峰頂上。萬年松帶雪霜青。</p>
<p>僧曰。七十二峰連碧漢。堪祝　　吾皇萬萬春。</p>
<p>師云。山僧即不恁麼。</p>
<p>僧曰。和尚又作麼生。</p>
<p>師云。　七聖崇基歸有道。百王功業合無為。</p>
<p>僧曰。學人則無計上酬　天子德。唯憑朝夕一爐香。</p>
<p>師云。普請報　皇恩。</p>
<p>僧曰。㧞萃優曇唯佛國。馨香別是一家春。</p>
<p>師云。不須人事。</p>
<p>問。三世諸佛說不到處。六代祖師搆不著底。　君王面前。請師施設。</p>
<p>師云。祖月凌空圓聖智。佛燈光照　宋山河。</p>
<p>僧曰。飲光得處曾微笑。少室騰芳直至今。</p>
<p>師云。但能踏得曹溪路。了知生死不相干。</p>
<p>僧曰。一念不生全體現。歸源無處不通津。</p>
<p>師云。今日當機又且如何。</p>
<p>僧曰。祖意<span class='corr'>已</span>蒙師指示。祝　堯一句望稱揚。</p>
<p>師云。但看庭外栢。便是萬年枝。</p>
<p>師乃云。觀大海者難為水。登　聖人門者難為言。且道今日登　聖人門。說箇什麼即得。還委悉麼。適來惠林舉臨濟風規。淨因唱雲門機要。法雲到遮裏。試說見在佛家風。且作麼生是見在　佛家風。恭以　國朝以聖繼聖。安民養民。　含育萬方。崇闡三教。</p>
<p>所以窮孔子要道。則本仁祖義。潔行修身。於　國於家。盡忠盡孝。俯仰高堅之冥象。顧瞻前後之樞機。學老君之道。則收視旋聽。養氣怡神。閉智塞聰。解紛挫銳。跳壺中之日月。藏瓢裏之乾坤。究如來至道。則大智發明。真源澄湛。修因契果。悟法了人。入七覺之茂林。行八正之徑路。</p>
<p>參祖師妙道。則頓悟自心。頓證本性。融和根境。透脫死生。即於一念之中。超越千聖之表。是以登孔子之門者。文場選官。遊老君之門者。神府求仙。入如來之門者。覺場選佛。升祖師之門者。雪庭悟心。而龍象蹴踏。人天開覺。六通自在。三德圓明。且道今日六院禪師。百餘雲眾。登　聖人之門。作箇什麼。</p>
<p>良久。云。共將西祖傳來印。同助仙遊上寶方。此日　大行皇太后五七之辰。臣僧惟白伏奉　聖旨。舉揚宗風。憑此禪機。上薦　仙馭。恭惟國家百五十年。建立太平。三千國土。齊心克順。　八聖繼統。　四后臨朝。坤德相高。母儀各勝。</p>
<p>且　章獻明肅皇太后輔政　仁宗皇帝四十餘年。萬方寧肅。休牛歸馬。偃武修文。三代未可比擬。兩漢何足所論。　仁君仁心。盡善盡美。　慈聖光獻皇太后輔政　神宗皇帝。一登寶位。百度皆新。啟聖道之淵源。揚經術之旨義。　聖明超於五帝。　睿智掩於三皇。大振禪宗。廣崇佛剎。有家有國。未見未聞。　宣仁聖烈皇太后輔政　哲宗皇帝。十年保佑。一物不私。示天下以公正之明。訓宮庭唯儉素之節。撫綏萬姓。鎮靜四夷。天成地平。遐安邇肅。　大行皇太后輔政　今上皇帝陛下。切掩百王。德隆七聖。一言定冊。萬國歡心。生民胥戴於　明君。夷夏喜逢於　聖主。含和坤道。俾助乾儀。雖周時三母。未足比其勳謀。漢朝二后。詎可方其輔翼。又能勇退宮中。忽歸天上。自古希有。在今即無。恭想此德此恩。何思何報。　我皇帝陛下堯仁自得。舜孝天資。自　皇太后去冬服藥。至於元正。不出宮闈。躬瞻侍奉。<span class='corr'>旰</span>食而春鶯<span class='corr'>已</span>囀。宵衣而更漏愈長。藥餌親甞。晝夜忘寢。凱風扇於區宇。琴韻洽於普天。昔聞有　天子之大孝。今見　陛下如斯之能行。所謂佛言得未曾有。奈何　皇太后壽年<span class='corr'>已</span>定。數不可移。掩質浮華。真歸佛土。　皇帝陛下哀情篤厚。聖孝始終。深思定冊之功。欲報生成之重。度僧尼道。精崇法會。　勅選禪眾。舉揚禪宗。集斯勝緣。上資　仙馭。</p>
<p>昔摩耶夫人。生我佛如來。升金剛之寶座。踞菩提之道場。作三界之人師。為四生之慈父。摩耶夫人却還天宮。與天自在。今　大行皇太后。立　今上皇帝陛下登金輪之寶位。居重屋之明堂。為千界之獨尊。作萬民之元首。　皇太后亦還天宮。與天自在。若也如是。今古同途。相續無間。如斯舉唱。還相委悉麼。其或未然。臣僧不免重說偈言。法筵龍象眾徘徊。遠想仙游不可陪。長樂宮中云逝去。率陀天上見歸來。七重欄楯隨雲步。九品蓮花蔟寶臺。至竟要知何處是。裕靈山色起崔嵬。久瀆　聖聦。伏惟珍重。</p>
<p>開堂日。問。為　國宣揚闢祖闈。九重城裏顯光輝。人人聳聽真消息。未審如何贊萬機。</p>
<p>師云。千歲鶴鳴華表柱。萬年松在祝融峯。</p>
<p>僧曰。恁麼則不忘昔日靈山記。祖道重興出　帝心。</p>
<p>師云。一爐香火僧家事。此日將醻　　聖主恩。</p>
<p>問。梵王請佛。蓋為群生。大主請師。合談何事。</p>
<p>師云。昨日長空雨。今朝天地清。</p>
<p>僧曰。喜氣遠將和氣合。爐煙分作瑞煙浮。</p>
<p>師云。須彌橫海上。卓爾壽山高。</p>
<p>僧曰。願將此日興隆事。為潤為霖報　主恩。</p>
<p>師云。恩深轉無語。懷抱自分明。</p>
<p>師乃云。鷲峯山頂。燄續千燈。熊耳巖前。花開五葉。燈燈互照。葉葉騰芳。明徹古今。馨香遍界。所以闡揚宗旨。各稟師承。談經者。克明因果。詮顯真乘。秉律者。洞達開遮。堅持軌則。演論者。研窮妙理。剖判淵微。習禪者。頓悟本心。提佛祖印。即證解脫。透出根塵。然雖如是。本分衲僧總不恁麼。還會麼。雲門木馬。日日嘶風。雪嶺泥牛。時時吼地。吹無孔笛。韻出青霄。彈勿絃琴。音聞碧落。綿綿不漏。杳杳彌綸。妙性靈機。言思路絕。若能如是。真大丈夫。轉妙法輪。助　聖明化。如斯舉唱。誰為證明。</p>
<p>良久。云。將此深心奉塵剎。今日分明報　國恩。惟白生逢瑞世。出際昌時。遭逢　皇帝陛下垂衣寶位。統御金輪。啟佛大智。日應萬機。運佛大慈。澤及萬物。證佛妙心。含容萬法。明佛知見。統攝萬方。</p>
<p>故禪林講肆。繼祖傳宗。緬思自古。無如今日。天下禪門。孰不欣幸。即將此日開堂。舉揚般若勝利。上延　皇帝聖筭無窮。玉葉含春。金枝挺秀。越國大長公主．大尉留後。發菩薩心。修菩薩行。淨菩薩慧。起菩薩願。</p>
<p>奏聞　神宗皇帝建此梵宇。十五餘年。三招宗匠。舉揚大事。誠非小緣。授佛摩頂。遂致如斯。伏願　道性純明。真機濬徹。壽山增峻。福海汪洋。　諸王天眷．內外宰僚。各各運　　聖人籌<span class='corr'>策</span>。佐天地權衡。永護祖風。不忘佛記。在會檀那。隨喜法眾。一聞舉唱。永悟心宗。不待龍華。便成佛果。久立眾慈。伏惟珍重。</p>
</div></div>
<p class='juan'>建中靖國續燈錄卷第十七</p></div></div>
</div><!-- end of div[@id='body'] -->
</body></html>