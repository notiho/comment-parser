<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu849' />建中靖國續燈錄卷第二十一　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南岳懷讓禪師第十四世</p>

<div class='div-other'><a id='mulu850' />
<p class='h3'>雲居山元祐禪師法嗣</p>
<div class='div-other'><a id='mulu851' />
<p class='h4'>東京大相國寺智海禪院佛印禪師</p><p>諱智清。姓葉氏。泉州同安人也。賦性明敏。博學典雅。年未及冠。依鹿苑寺慧儒上人出家。一侍巾缾。五載圓具。夙機啟發。徧參知識。祐師一見。深印可之。初住五祖。名動四方。朝野欽聞。奉詔住持。</p>
<p>哲宗皇帝百日入內。特賜佛印禪號。</p>
<p>師於建中靖國元年二月十七日。　　大行皇太后五七。奉　聖旨就　慈德殿陞座。師拈香云。此一瓣香。奉為　大行皇太后。爇向金爐。大興佛事。伏願香雲芬馥。導塗山之仗而來入道場。法雨清涼。沃　文母之心而頓登佛地。乃<span class='corr'>斂</span>衣陞座。云。古佛堂前。隨時施設。　慈德殿上。今日舉揚。諸人且道是同是別。還有道得底麼。試出來道看。</p>
<p>問。萬派殊途。同歸巨海。無邊妙德。咸出此宗。未審如何是此宗。</p>
<p>師云。傳來佛佛垂洪範。悟去心心徹太虗。</p>
<p>僧曰。憑師一味清凉雨。四海為霖報國恩。</p>
<p>師云。只消一滴曹溪水。洗盡群生萬古塵。</p>
<p>僧曰。堯風舜日增祥瑞。樵唱漁歌賀太平。</p>
<p>師云。一言該至化。千聖自同歸。</p>
<p>僧曰。若不登樓。爭知海闊。便禮拜。</p>
<p>師云。更須前進。</p>
<p>問。曹源問。大智海中必有鎮海明珠。今日當場。請師拈出。</p>
<p>師展兩手云。看看。</p>
<p>僧曰。昔日仰山。今朝和尚。</p>
<p>師云。罔象到時光燦爛。离婁行處浪滔天。</p>
<p>僧曰。與麼則釋迦頂上天然別。龍女持來更不殊。</p>
<p>師云。團團透徹三千。皎皎含容萬有。</p>
<p>僧曰。　太後承恩超淨土。　我皇聖壽萬年春。</p>
<p>師云。唯此甚分明。曾無有移動。</p>
<p>問。佛地三千金世界。仙家十二玉樓臺。未審摩耶夫人即今在什麼處。</p>
<p>師云。妙體本來無處所。通身何更有蹤由。</p>
<p>僧曰。與麼則紫金蓮捧千輪足。白玉毫迎萬德身。</p>
<p>師云。須知佛國三千界。祇在　吾皇一化中。</p>
<p>僧曰。祇如　吾皇化內。還許學人露箇消息也無。</p>
<p>師云。皇天不礙閑雲點。杲日何妨爝火光。</p>
<p>僧曰。九衢百萬人煙裏。祇見燒香賀太平。</p>
<p>師云。一氣無私。群生有賴。</p>
<p>問。法具隨身。逢場佛事。不施三拜。不唱一喏。置問得也無。</p>
<p>師云。禮可興。不可廢。</p>
<p>僧曰。諸法寂滅相。不可以言宣。選佛場開。如何舉唱。</p>
<p>師云。覺花綻處千林秀。佛日圓時萬像融。</p>
<p>僧曰。金鷄啼子夜。芻狗吠天明。</p>
<p>師云。儞道什麼人知音。僧合掌白看。</p>
<p>師云。不妨惺惺。</p>
<p>僧曰。力扶聖嗣傳洪業。本望千秋慶太平。限盡難留今五七。請師說法悼　仙靈。</p>
<p>師云。始隨玉兔光中去。又逐金烏影裏來。</p>
<p>僧曰。至理一言資　素識。未知　仙馭在何方。</p>
<p>師云。王舍城中日。祇桓會上時。</p>
<p>僧曰。水流元在海。月落不離天。</p>
<p>師云。<span class='corr'>已</span>是第二月。</p>
<p>問。華嚴教云。菩薩現身作國王。於世位中最無等。福德威光勝一切。普為群萌興利益。且道　當今皇帝是什麼菩薩。</p>
<p>師云。蕩蕩莫能名。</p>
<p>僧曰。大悲願力為　人主。日用佛心治萬民。</p>
<p>師云。知恩始解報恩。</p>
<p>問。三乘十二分教則不問。如何是聖諦第一義。</p>
<p>師云。雲盡日月正。風和天地春。</p>
<p>僧曰。與麼則功流萬世而長存。道通百劫而彌固。</p>
<p>師云。含容巨細堯天闊。照燭高低舜日長。</p>
<p>僧曰。若然者。蕩蕩無為。元元自化。</p>
<p>師云。威光振大千。巍巍主中主。</p>
<p>僧曰。可謂梵天一會。今日重新。</p>
<p>師云。摩尼寶殿中。千古無私照。</p>
<p>僧曰。千載一時。謝師答話。</p>
<p>師云。謝子問話。</p>
<p>師云。適來淨因禪師云。最初說法者。不知末後句。末後說法者。不知最初句。臣僧今當末後說法。却奉為　大行太後演最初句。還知麼。靈源湛寂。物我皆如。佛性精真。聖凡同體。明妙彌綸。千古圓澄。廓徹十虗。本絕去來。何甞生滅。<span class='corr'>秖</span>為昧之者。情存知解。見有我人。認十界為家鄉。執一身為自<span class='corr'>己</span>。所以妄生憎愛。強起貪嗔。恣業識而造苦因。徇報緣而依輪轉。</p>
<p>從此纏綿積劫。不知思返本之方。淪溺諸流。未省發還源之念。既背違真際。當困踣昏途。縱憶光明。莫能捨離。諸仁者。如斯弱喪。誰可哀憐。還知麼。唯吾佛釋迦如來。為此因緣故出現。所以四十九年住世。度群生而轉根本法輪。雙林樹下真歸。命高第而付毗盧密印。</p>
<p>由是佛祖相承之後。古今授手而來。雖廣設方便化門。唯指此一心妙法。大矣哉。妙法也。非智慧辯才所能議。非神通修證所能為。不可以有心知。不可以無心得。悟之。祇消一言洞達。當處便脫死生。儻迷之。縱爾歷位進修。到底不離虗妄。祇如今日。人天交接。幽顯普臨。　皇風習習以和春。帝日遲遲而育物。萬乘正登於舜殿。六禪齊仰於堯天。奉為　大行太后建此法筵。須明指古佛妙心。要其開悟。</p>
<p>乃舉起袈裟角云。還見麼。三世如來在遮裏。坐寶蓮臺。放光現瑞。諸大祖師盡在遮裏。據師子座。入定安禪　大行太后若於斯見得。則不離當處。頓悟自<span class='corr'>己</span>本心。不動道場。坐登自<span class='corr'>己</span>佛地。便見生者滅者。未甞有滅有生。即此說人聽人。未甞有聽有說。所以適來適去。宛爾全真。在昔在今。更無別體。</p>
<p>以至朱樓玉殿。重重現清淨法身。金闕瑤池。處處露本來面目。縱有塵剎神通三昧。無作而自成。河沙微妙法門。不行而自到。　大行太后若如是了達得。始笑他娑竭龍少女。待往南方而成佛。未是作家。韋提希夫人願向西土而受生。徒為妄想。諸人且道　大行太后悟處。如何便得恁麼猛利。要會麼。唯佛與佛同證同知。非彼常情所能測度。</p>
<p>臣僧智清以此舉揚般若功德。無邊妙利。謹進莊嚴。惟為　　大行太后上資　仙馭。恭惟　太后內政齊家。厚德載物。勤儉著於中外。明哲邁於古今。方　聖政之惟新。繄　母儀而是託。夫何閻浮報盡。安養果成。拋　慈德之故宮。遊光嚴之淨土。歎二輪迅速。丁五七斯臨。　聖心敬竭於孝誠。佛事欽修於永日。命諸禪而陞座。大敷闡於宗猷。冀憑佛法之殊勳。上薦　神仙之化路。伏願　大行太后諦聞般若。解脫塵緣。深悟本心。入佛知見。更冀錫茲福祉。佑　宗社於靈長。使　我國家躋民於仁壽。</p>
<p>臣道行無取。名實全虗。今辰遭遇　聖恩。賜此舉揚祖令。自惟蹇淺。益負震驚。此蓋伏遇　今上皇帝陛下。神智淵深。天慈溥博。嗣　登寶位。不變時雍。潛通三寶之妙心。密運萬機之神政。但是昆蟲草木悉沐　恩波。乃至蠻貊戎夷咸歸德化。實千載昌運。乃一遇　聖時。</p>
<p>臣傾茲方外之誠。効彼封人之祝。恭願　皇帝陛下南山比壽。增聖壽以無疆。北海為年。資卜年而更遠。金枝騰茂。玉葉彌芳。　覆育群生。興隆正法。</p>
<p>皇太妃　皇后　皇子。伏願　德合天地。上扶　君父之明。壽等山河。下慰黎元之望。</p>
<p>伏念臣本山林槁木。巖谷微僧。忝領智海禪徒。奉事　國家香火。自量山野。累受　聖恩。斯日伏遇　　皇帝陛下撫念禪林。特回　天睠。令臣等於　慈德殿陞座。舉揚般若。禪門從此萬載光輝。念荷　聖恩。無以為報。臣不揆萬死。敢陳　佛法數言。願補　陛下萬機一二。所以道。三界愛河浪闊。四生苦海波深。要得解脫出離。須是悟明佛法。然而佛法非由心外而得。亦不從他傳。全是　陛下清淨聖心。本來佛性。圓明洞徹。日用全彰。但一念相應。則無時不現。</p>
<p>昔西竺波羅提尊者。常開示一國王佛性云。王若作用。八處出現。何謂八處。在胎曰身。處世曰人。在眼曰見。在耳曰聞。在鼻齅香。在舌談論。在手執捉。在足運奔。遍現俱該沙界。收攝在一微塵。悟之者。謂之真如佛性。迷之者。謂之妄想精魂。彼國王聞之。即時開悟。</p>
<p>今　我皇帝陛下。但自<span class='corr'>己</span>回光。即便同本得。所以日應萬機。而無非是　陛下佛性三昧。云為千變。而無非是　陛下佛性光明。以至動容周旋。見聞覺知。頭頭顯現。一一圓明。無不具足。如昔　仁宗皇帝。在宥四十餘年。深窮禪理。洞了淵源。每萬機之暇。常召大覺禪師懷璉．圓明禪師道隆於後苑陞堂。交相問難。唱和偈頌。敷演宗乘。流布迨今。禪林取則。又元豐初年。　神宗皇帝為求　聖嗣。乃革相藍律院。分為兩禪。一曰惠林。一曰智海。召南方圓照禪師宗本．正覺禪師本逸領徒住持。開堂說法。甞從容召對。問佛法宗猷。而禪考聖心益深有悟達。</p>
<p>自祖師到中國而來。亦未有如本朝崇重之盛遇。　仁宗皇帝　神宗皇帝皆肯迴　聖心研機顧問。建立禪林。則知佛法至尊至貴。至妙至神。所以教云。若在帝釋梵王。帝釋梵王中尊。而為說法此法。若在國王大臣。國王大臣中尊。而說此法。若在皇后嬪妃。皇后嬪妃中尊。而說此法。若在皇親太子。皇親太子中尊。而說此法。若在內臣宰官。內臣宰官中尊。而說此法。乃至在僧在俗。在物在人。悉皆等平。而說此法。</p>
<p>佛法既有如是勝妙。有如是尊嚴。願　陛下萬機之餘。能留　聖意。一念開悟。觸處現前。方知本自圓成。不從外得。所謂一言了　萬化。堯舜誠無為。臣輙課山頌一章。普告人天大眾。使其知　我皇帝陛下是現在諸佛。以大悲願力。順天應人。覆育蒼生。護持佛法。臣無任瞻　天荷聖。激切屏營之至。頌曰。佛有多身是處分。人間天上化凡倫。要知昔日靈山老。現作中華　聖宋君。臣舉揚荒鄙。塵瀆　天聦。伏惟珍重。</p>
<p>開堂日。　哲宗皇帝遣中使降香。師謝　恩畢。登座拈香。祝延　聖壽罷。乃敷坐。法雲大通禪師白槌竟。師左右顧視云。乾坤廓落。日月暉華。四民子來。群芳輻輳。比比法門宏啟。欲視之。則眼病花浮。重重心印炳彰。擬執之。則形枯臂斷。諸人到此。合作麼生觀。還知麼。除是超方上士。不向眉上畫眉。其如晚路初機。且就水中洗水。</p>
<p>問。名香天賜爇金爐。為瑞為祥舉世無。如是　君恩恩最重。師將何法贊　皇圖。</p>
<p>師云。日月光天德。山河壯　帝居。</p>
<p>僧曰。恁麼則金枝長自秀。玉葉永彌芳。</p>
<p>師云。一句既流通。群生皆稽首。</p>
<p>僧曰。若然者。堯風與祖風並扇。舜日與佛日齊明。</p>
<p>師云。寒山拊掌。拾得謳謌。</p>
<p>問。先帝首更禪苑。　今皇紹聖。重扇宗風。莫大之恩。將何補報。</p>
<p>師云。爐上檀煙起。空中瑞氣浮。</p>
<p>僧曰。恁麼則　君恩師<span class='corr'>已</span>報。祖意又如何。</p>
<p>師云。長記在蓮岳。多年看白雲。</p>
<p>僧曰。今日得聞於未聞。</p>
<p>師云。聞箇什麼。</p>
<p>僧曰。九重城畔祥雲起。五鳳樓前瑞氣生。</p>
<p>師云。好箇真消息。宜須子細看。</p>
<p>僧曰。從此平分霄漢月。冷然相照若團圓。</p>
<p>師云。瞻仰有分。</p>
<p>問　帝業興隆。　睿潭潤無邊之境。宗風普扇。優曇開上國之春。直截根源。請師速道。</p>
<p>師云。石渠清夢嶽。金殿冷吟霜。</p>
<p>僧云。一言<span class='corr'>已</span>祝　南山壽。八表無私賀太平。</p>
<p>師云。祝壽一言從爾曉。太平底句又如何。</p>
<p>僧曰。天上有星皆拱北。人間無水不朝東。</p>
<p>師云。思量塵世人。幾箇知恩德。</p>
<p>僧曰。若不上來。焉知如是。</p>
<p>師云。早回頭看。</p>
<p>師拈拂子。召云。大眾還見麼。手中拂子層層為諸人放百種寶光。</p>
<p>復擊禪牀云。還聞麼。坐下猊臺句句為諸人演一乘了義。諸人若向遮裏悟得。則曠大劫來我人業識。當體煙滅灰飛。現前身世根境塵勞。徹底冰融雪冸。便見靈山正法眼藏。昭昭溢目全彰。少室涅槃妙心。晃晃通身獨露。譬演若悟鑑中面目。元來只是<span class='corr'>己</span>頭。猶力士獲額上圓珠。到了不從他得。如斯則無量神通三昧。塵塵本爾圓成。恒沙諸佛法門。念念一時具足。諸仁者。有能恁麼搆去。便謂立證無生。不待僧祇即登正覺。如今要見無生麼。</p>
<p>良久。云。一氣不言含有象。萬靈何處謝無私。臣僧道無兼濟。行不遠聞。灰木身心。分守塞巖之下。鹿麋疎跡。何堪輦轂之游。遠承　明詔下臨。固欲竊逃寧敢。但念食　國王之水乳。佩至德難任。受天地之生成。荷大恩曷報。故雲趨波涌。而赴海從龍。此蓋伏遇　皇帝陛下。以等妙覺心。現為人主。揚佛祖正道。丕紹先基。</p>
<p>故茲苾草之微芳。叨被蓼蕭之寵渥。臣敢不<span class='corr'>策</span>勤香火。警肅緇流。力傳真寂之風。仰贊無為之化。謹將茲辰開堂介善。上祝　皇帝陛下。伏願　德光堯舜。道邁羲軒。資景運於萬年。保瑤圖於百世。風調雨順。物阜民康。臣請祝誠深。言詮靡罄。久立眾慈。伏惟珍重。</p>
</div>
<div class='div-other'><a id='mulu852' />
<p class='h4'>廬山羅漢禪院系南禪師</p><p>本汀州人。俗姓張氏。少依城下金泉寺出家。識性純淡。志節高遠。披緇受具。徧歷叢林。參道林祐禪師。密契心地。後歸廬山。出世住持。道譽遠播。四方學者皆謂小南。</p>
<p>開堂日。問。師唱誰家曲。宗風嗣阿誰。</p>
<p>師云。後五日看。</p>
<p>僧曰。恁麼則黃龍兒孫。羅漢嫡子。</p>
<p>師云。錯下名言。</p>
<p>問。世尊出世。地涌金蓮。師今出世。有何祥瑞。</p>
<p>師云。鯨吞海水盡。露出珊瑚枝。</p>
<p>僧曰。昔日世尊。今朝和尚。</p>
<p>師云。氣衝牛斗。</p>
<p>問。聲色不到。病在見聞。言詮不及。過在脣吻。此一理二義。請師直指。</p>
<p>師云。一字不著畫。</p>
<p>僧曰。古溪澄水迎新月。舊嶺寒松再遇春。</p>
<p>師云。二字不成雙。</p>
<p>僧曰。半夜彩霞籠玉像。天明峰頂五雲遮。</p>
<p>師云。好箇真消息。</p>
<p>問。師子兒。眾隨後。三年便能大哮吼。未出林一句作麼生道。</p>
<p>師云。頭破額裂。</p>
<p>僧曰。出林後一句作麼生。</p>
<p>師云。腦門著地。</p>
<p>僧曰。不出入時如何。</p>
<p>師云。進前退後。</p>
<p>僧曰。且道落在什麼處。</p>
<p>師云。大眾有眼。</p>
<p>上堂云。道應無私。力不可敵。如風行草偃。似春至花開。佛手不能遮。人心寧可遏。順之則物物光輝。逆之則頭頭失色。不逆不順。任方任圓。呼召隨聲。高低自爾。臨鏡而像。彼此情忘。現如幻神通。成如幻正覺。直得廬山萬疊共轉法輪。鄱水千尋同宣密義。便與麼金雞<span class='corr'>啄</span>破琉璃殻。玉兔挨開碧海門。擊禪牀一下。</p>
<p>上堂云。畫角紅樓報曉春。萬家齊賀物咸新。誰知庭際青青栢。便是當時問法人。無身可身。無歲可歲。始終不變。往復常存。四時遷而不遷。一氣動而非動。百年生死若浮雲。十世古今如電影。情超象外。道契寰中。不有絲毫。虗空同壽。但向見聞覺知識取本來面目。良久云。玉兔沉西嶺。金烏出海東。</p>
<p>上堂云。日輪離海。月魄沉空。騰輝古今。盤礴西東。不覺紅顏客。飜為白頭翁。靈然無改變。只在語言中。咄。設使大虗爛壞。此喝長存。若知落處。一任橫行。咄。</p>
<p>上堂云。不假一鎚成大寶。太阿出匣冷光寒。為君截斷羚羊角。釘就虗空碧玉盤。好拈掇。更須看。飜來覆去黑漫漫。擊禪床一下。</p>
<p>上堂云。山堂今日<span class='corr'>已</span>開爐。黯澹寒雲雪未鋪。撥火任若譚冷煖。不知誰解喚司徒。古聖求人向熱灰裏。諸佛行道在猛燄中。便見剎剎塵塵皆同自<span class='corr'>己</span>。心心念念盡合他宗。便與麼會。轉不相當。何以故。一句合頭語。萬劫繫驢橛。</p>
<p>上堂云。暗而忽明。迸曦光於海上。斷而復續。奏天樂於空中。師曠聽之不聞。離婁視之不見。唯有無神通菩薩。拍拍相高。願得東風齊著力。一時吹入我門來。擊禪床。下座。</p>
<p>上堂云。天地為爐鞴。日月作鉗鎚。烹清風兮成佛成祖。鍊白雲兮有法有儀。圓光頂佩。萬字胸題。阿呵呵。知不知。倒騎師子座。[跳-兆+孛]跳上須彌。</p>
<p>上堂云。一夏九十日。日日無差。一日十二時。時時不異。猶如黃金之黃。碧天之碧。其色其高。不變不壞。安一名。著一字。與吾靈覺何相似。便乃修習空花萬行。宴坐水月道場。降伏鏡裏魔軍。證得夢中佛果。今朝法歲<span class='corr'>已</span>圓。勘破了。良久。云。移身搖太華。掬汗灑醍醐。</p>
<p>上堂云。物我兩如。是非一氣。雲無心而解聽龍吟。充天塞地。風無迹而能聞虎嘯。㧞木鳴條。道無根而善應諸緣。分緇列素。忽然一念合風雲。不知誰是我。行無所行。住本無住。大笑呵呵。希逢罕遇。</p>
<p>上堂云。禪不禪。道不道。三寸舌頭胡亂掃。昨夜日輪飄桂花。今朝月窟生芝草。阿呵呵。萬兩黃金無處討。一句絕思量。諸法不相到。</p>
<p>上堂云。欲<span class='corr'>揚</span>大法。須藉其人。借與便風。便好揚帆舉棹。昔日僧問趙州。學人乍入叢林。乞師指示。州云。喫粥了未。僧曰。喫粥了。州云。洗鉢盂去。其僧豁然大悟。</p>
<p>師云。今朝鳴鐘之後。陞堂<span class='corr'>已</span>前。人人喫粥。飽即便休。若也嚼得破。礙塞人。若也嚼不破。却許伊。羅漢今日倒騎鐵馬。逆上須彌。踏破虗空。不留蹤迹。諸人還見麼。夜來風起滿庭香。吹落桃花三五樹。師歸<span class='corr'>方</span>丈。趺坐示寂。</p>
</div>
<div class='div-other'><a id='mulu853' />
<p class='h4'>潭州慈雲彥隆禪師</p><p>上堂。舉。玄沙示眾云。盡大地都來是一顆明珠。時有僧便問曰。既是一顆明珠。學人為什麼不識。沙云。全體是珠。更教誰識。僧曰。雖然全體是。爭奈學人不識。沙云。問取儞眼。</p>
<p>師云。諸禪德。遮箇公案喚作嚼飯餧小兒。把手更與杖。還會麼。若未會。須是扣<span class='corr'>己</span>而參。直要真實。不得信口掠虗。徒自虗生浪死。參。</p>
</div>
<div class='div-other'><a id='mulu854' />
<p class='h4'>郢州子陵山自瑜禪師</p><p>問。師唱誰家曲。宗風嗣阿誰。</p>
<p>師云。中九下七。</p>
<p>僧曰。乞師慈悲。</p>
<p>師云。百歲翁翁學順朱。</p>
<p>僧曰。未審意旨如何。</p>
<p>師云。老作少難。</p>
<p>問。如何是佛法大意。</p>
<p>師云。好事不如無。</p>
<p>問。如何是金峰境。</p>
<p>師云。一重山一重雲。</p>
<p>僧曰。如何是境中人。</p>
<p>師云。鐵骨羅漢。</p>
<p>問。如何是古佛心。</p>
<p>師云。赤脚䟕泥冷似氷。</p>
<p>僧曰。未審意旨如何。</p>
<p>師云。休要拖泥帶水。</p>
<p>問。泗州大聖為什麼楊州出現。</p>
<p>師云。業在其中。</p>
<p>僧曰。意旨如何。</p>
<p>師云。降尊就卑。</p>
<p>僧曰。謝和尚答話。</p>
<p>師云。賊是小人。智過君子。</p>
<p>上堂云。大眾還會麼。祖師關捩子。都不在言詮。若更重宣說。特地隔西天。</p>
</div>
<div class='div-other'><a id='mulu855' />
<p class='h4'>舒州白雲山海會守從禪師</p><p>問。藥山一句人皆委。白雲今日事如何。</p>
<p>師云。逼塞虗空。</p>
<p>僧曰。誰知今日裏。明月鎻舒城。</p>
<p>師云。斫額望扶桑。</p>
<p>問。曹溪一滴。普洽大千。白雲出山。如何利物。</p>
<p>師云。橫鋪洞口。歸鳥迷巢。</p>
<p>僧曰。指南一路又且如何。</p>
<p>師云。䥫虵當大道。通身黑如煙。</p>
<p>上堂云。指呼四聖。號令六凡。統三界作大伽藍。以十虗為解脫門戶。山河大地是古佛之心源。爐炭鑊湯乃眾生之覺地。於一微塵上現恒沙諸佛之全身。於一佛心現無邊眾生之世界。若能如是。即心心無知。全心即佛。全佛即人。人佛無異。始為道矣。然雖如是。不落化門一句作麼道。良久云。九年喫菜粥。此事少人知。</p>
</div>
<div class='div-other'><a id='mulu856' />
<p class='h4'>洪州東山景福省悅禪師</p><p>上堂云。十二時中跛跛挈掣。且與麼過。大眾。利害在什麼處。良久。云。聽諸方斷看。擊禪床一下。下座。</p>
</div>
<div class='div-other'><a id='mulu857' />
<p class='h4'>台州天台山寶相元禪師</p><p>問。如何是寶相境。</p>
<p>師云。石上無根樹。</p>
<p>僧曰。如何是境中人。</p>
<p>師云。心藏無價珍。</p>
<p>僧曰。向上宗乘。若何指示。</p>
<p>師云。文殊笑點頭。</p>
<p>問。祖意西來即不問。楞嚴意旨事如何。</p>
<p>師云。七處徵心心不有。八還求見見還無。</p>
<p>僧曰。如何領解。</p>
<p>師云。千手大悲徒著力。却慚舜若眼眉麤。</p>
<p>僧曰。圓覺意旨又且如何。</p>
<p>師云。桂輪孤朗於碧天。</p>
<p>僧曰。只如三世諸佛皆從此經中出。如何是此經。</p>
<p>師云。長時誦不停。非義亦非聲。</p>
<p>僧曰。如何受持。</p>
<p>師云。若欲受持者。應順用眼聽。</p>
<p>問。今日月圓。請師速道。</p>
<p>師云。碧琉璃月。</p>
<p>僧曰。畢竟如何。</p>
<p>師云。光照娑婆。僧禮拜。</p>
<p>師云。咦。</p>
</div>
<div class='div-other'><a id='mulu858' />
<p class='h4'>泉州長興德寶禪師</p><p>上堂云。天無私覆。地無私載。四時無私行。日月無私照。且道衲僧無私。還得與麼也無。若無與麼。十二時中在甚處安身立命。若有與麼。又秖是常徒。汝諸人到遮裏。作麼生明辨。若明辨得。許汝通一線道。若明辨不得。盡被老僧勘破。</p>
</div>
<div class='div-other'><a id='mulu859' />
<p class='h4'>泉州南峯永程禪師</p><p>上堂云。始自雞峯繼燄。少室流芳。大布慈雲。宏開佛日。教分三藏。直指一心。或全提而棒喝齊施。或縱奪而主賓互設。或金剛按劒。或師子飜身。或照用雲奔。或機鋒掣電。無非翦除邪妄。開廓玄微。直下明宗。到真實地。諸仁者。到此方可許一線道與儞商量。苟或未然。盡是依師作解。無有是處。</p>
</div></div>
<div class='div-other'><a id='mulu860' />
<p class='h3'>福州賢沙明惠文禪師法嗣</p>
<div class='div-other'><a id='mulu861' />
<p class='h4'>福州廣慧果禪師</p><p>住賢沙院日。示眾云。佛為無心悟。心因有佛迷。佛心清淨處。雲外野猿啼。</p>
<p>問。如何是佛。</p>
<p>師云。毛頭雙尺八。</p>
<p>僧曰。如何是心。</p>
<p>師云。錐尾兩尋三。</p>
<p>僧曰。佛心兩無痕也。</p>
<p>師云。逼塞宇宙。</p>
<p>僧曰。為什麼如此。</p>
<p>師云。把耳扣磬。</p>
</div></div>
<div class='div-other'><a id='mulu862' />
<p class='h3'>湖州報本元禪師法嗣</p>
<div class='div-other'><a id='mulu863' />
<p class='h4'>蘇州承天永安院傳燈禪師</p><p>諱元正。鄲州平陰縣人。姓鄭氏。受業本州太平興國寺。禮藏智為師。比試得度圓具。後聽習教論。徧參諸方。晚到蘇州萬壽元禪師法席。因看庭前栢話。發明心地。有偈曰。</p>
<p>趙州柏樹子。去處勿人知。</p>
<p>拋却甜桃樹。尋山摘醋梨。</p>
<p>元禪師印可。命住此寺。德行孤高。眾所欽仰。都尉張侯敦禮奏賜師名。</p>
<p>問。我師再集人天會。願示西來掣電機。</p>
<p>師云。煙雲霧鎻。</p>
<p>僧曰。還有西來意也無。</p>
<p>師云。空生懊惱。</p>
<p>僧曰。臨濟宗風一枝獨秀。</p>
<p>師云。不可有兩箇也。</p>
<p>僧曰。是處是慈氏。無門無善財。</p>
<p>師云。都來七八年。遊遍百餘城。</p>
<p>問。桃花楊柳共談真如。如何是談真。</p>
<p>師云。嶺上梅花白。溪邊柳眼青。</p>
<p>僧曰。未審是什麼人境界。</p>
<p>師云。非汝境界。</p>
<p>問。實除理地。不受一塵。佛事門中。不捨一法。如何是一法。師拈拄杖一擊。</p>
<p>僧曰。一衲橫披高座上。爐煙起處太分明。</p>
<p>師云。不是遮一法。</p>
<p>僧曰。賣金順遇買金人。</p>
<p>師云。遮箇是鍮石。</p>
<p>上堂云。天人群生類。皆承此恩力。大眾。有一人道。我不承佛恩力。不居三界。不屬五行。祖師不敢定當。先佛不敢安名。儞且道是箇什麼人。良久。云。倚石巖前燒䥫鉢。就松枝上掛銅跰。</p>
<p>問。安撫台光得得臨。請師為鼓勿絃琴。</p>
<p>師云。囉囉哩。</p>
<p>僧曰。遮般格調。須遇知音。</p>
<p>師云。曲終人不見。江上數峯青。</p>
<p>僧曰。江月照時琴影現。松風吹處語聲清。</p>
<p>師云。一夜寒溪雪到明。梅花漏泄春消息。</p>
<p>僧曰。木人聞作舞。石女聽高歌。</p>
<p>師云。且道是何曲調。</p>
<p>僧曰。伯牙若在。恥見永安。</p>
<p>師云。難遇知音。</p>
<p>僧曰。只如盡乾坤大地是一面琴。和尚如何下手。</p>
<p>師云。拍拍是令。</p>
<p>僧曰。而今台斾光臨。還許露箇消息也無。</p>
<p>師云。許。</p>
<p>僧曰。莫言只有庭前栢。又得甘棠壯祖宗。</p>
<p>師云。千里同風。</p>
<p>師乃云。若於棒下論其得失。德山是明教底罪人。更去喝裏分其主賓。臨濟是法門中魔王。永安恁麼說話。若無明眼人證據。盡大地墮坑落壍。大眾。且道那箇是明眼人。行則如昴如斗。坐如蹲龍。詩正有周南召南。論道乃莊子老子。恁麼說話。也未是明眼人。還識明眼人麼。永安與諸人指出。良久云。巨鼇莫負三山去。留取蓬萊頂上眠。</p>
</div>
<div class='div-other'><a id='mulu864' />
<p class='h4'>湖州鳳凰山仁王院得亨禪師</p><p>上堂。僧出眾曰。還委悉麼。</p>
<p>師云。何用論心事。相呈即便知。</p>
<p>僧曰。既開鋪席。買賣無妨。</p>
<p>師云。一任索喚。</p>
<p>問。鐘鳴鐸響。錦銹交加。文殊．普賢在什麼處。</p>
<p>師云。貶上眉毛。</p>
<p>僧曰。便與麼去時如何。</p>
<p>師云。見箇什麼。</p>
<p>僧曰。滿目香煙真瑞氣。此時消息共誰論。</p>
<p>師云。朗月當空掛。乾坤勢自分。</p>
<p>問。學人上來。請師垂示。</p>
<p>師云。紅霞飛碧漢。白日遶須彌。</p>
<p>僧曰。學人未曉。</p>
<p>師云。頭上漫漫。</p>
<p>僧曰。脚下漫漫又作麼生。</p>
<p>師云。切忌蹈著。</p>
<p>問。向上宗乘。願聞舉唱。</p>
<p>師云。金雞抱子歸霄漢。</p>
<p>僧曰。學人不會。</p>
<p>師云。玉兔懷胎入紫微。</p>
</div></div>
<div class='div-other'><a id='mulu865' />
<p class='h3'>楊州建隆寺昭慶禪師法嗣</p>
<div class='div-other'><a id='mulu866' />
<p class='h4'>荊門軍玉泉山善超禪師</p><p>問。去却拄杖子．語默動靜。未審如何為人。師畫一圓相。</p>
<p>僧曰。此猶是葛藤。</p>
<p>師云。了。師良久。召大眾云。妙性圓明。絕諸名相。縱使恒沙諸佛逞七辯。無以談其名。今古宗師具五眼。無以窺其相。心如瓦礫牆壁。方有少分相應。諸仁者。若能回光返照。照本靈源。常光現前。塵勞頓歇。歇即菩提。聖淨明心。本周沙界。不從人得。敢問諸人。且道從什麼處得。良久。云。年年春柳年年綠。二月桃花二月紅。</p>
</div>
<div class='div-other'><a id='mulu867' />
<p class='h4'>蘇州報恩泗州院用元禪師</p><p>師於慶禪師會下。一日。請益。臨濟在黃蘗。三回問佛法大意。三回被打。意旨如何。語猶未了。被打一拂子。頓領宗旨。</p>
<p>問。祖佛撈籠不得底人。和尚如何收拾。</p>
<p>師云。試呈伎倆看。僧便喝。</p>
<p>師云。驚殺人。</p>
<p>問。不用如何若何。請師直指心源。</p>
<p>師云。縮却舌頭。</p>
<p>僧曰。一言<span class='corr'>已</span>出。駟馬難追。</p>
<p>師云。兩重公案。</p>
<p>僧曰。恁麼則都不許商量也。</p>
<p>師云。猶嫌少在。</p>
<p>問。剪斷聖凡。為什麼落在無事甲裏。</p>
<p>師云。誰不如此。</p>
<p>僧曰。如何得免。</p>
<p>師云。把將無事甲來。</p>
<p>僧曰。却無覓處。</p>
<p>師云。即此無覓處。</p>
<p>問。四眾雲臻。請師說法。</p>
<p>師云。有眼無耳朵。六月火邊坐。</p>
<p>僧曰。一句截流。萬機頓息。</p>
<p>師云。聽事不真。喚鐘作瓮。</p>
<p>問。朝參暮請。成得什麼邊事。</p>
<p>師云。祇要儞歇去。</p>
<p>僧曰。早知燈是火。飯熟也多時。</p>
<p>師云。儞鼻孔因甚著拄杖子穿却。</p>
<p>僧曰。拗曲作直又爭得。</p>
<p>師云。且教出氣。</p>
<p>上堂云。一二三四五。火裏蝍蟟吞却虎。六七八九十。水底泥牛波上立。一日一夜雨霖霖。無孔鐵鎚灑不入。灑不入。著底急。百川汹涌須彌岌。八臂那吒撞出來。稽首讚歎道難及。咦。</p>
<p>上堂。橫按拄杖。顧視大眾云。今日平地上喫交。</p>
</div></div>
<div class='div-other'><a id='mulu868' />
<p class='h3'>洪州黃龍山元肅禪師法嗣</p>
<div class='div-other'><a id='mulu869' />
<p class='h4'>袁州仰山清簡禪師</p><p>問。優鉢羅花今日現。願將花蘂接迷情。</p>
<p>師云。<span class='corr'>但</span>得雪消去。自然春到來。</p>
<p>僧曰。一聞千悟。立證圓通也。</p>
<p>師云。心不負人。面無慚色。</p>
<p>問。二十年來方外客。今朝出世事如何。</p>
<p>師云。雲從龍。風從虎。</p>
<p>僧曰。萬丈白雲藏不得。一輪明月耀青天。</p>
<p>師云。行到水窮處。坐看雲起時。</p>
<p>問。集雲峰下分明事。請師分付四藤條。</p>
<p>師云。趙州八十方行脚。</p>
<p>僧曰。得恁不知時節。</p>
<p>師云。行到南泉即便休。</p>
<p>問。風雲會合時如何。</p>
<p>師云。好日多同。</p>
<p>僧曰。若然者。不離當處常湛然。</p>
<p>師云。賺會了也。</p>
<p>上堂云。乍臨勝席。實慰靈靈。昔日聞說千端。不如一日得到。僧歸山舍。人返郡城。事有遷移。理無改易。何也。湘水直連秀水。出山還入一山。動靜去來。豈妨湛寂。群峯列岫。常露自<span class='corr'>己</span>家風。夾道青松。直透長安大路。煙雲橫野。殿閣凌空。不移跬步之間。頓入華嚴世界。入則不無。還見善財麼。遂垂下一足云。久棲上士。<span class='corr'>已</span>自知歸。乍到禪人。立地一時搆取。</p>
<p>上堂云。新律纔分。霞光報曉。天色欲暖還冷。氣候似冬忽春。蓋鴻蒙之象初升。乃嚴凝之寒未退。時雖頃刻。<span class='corr'>已</span>屬東君。物此為榮。共稱得歲。剛有一人不在斯限。天地無由蓋載。寒暑豈得推遷。日月莫諧照臨。陰陽卒難變易。若教此人受歲。終是不甘。時節到來。又爭諱得。且道受歲人與不受歲人兩家相見。如何作賀。良久。云。寒隨一夜去。春逐五更來。</p>
</div>
<div class='div-other'><a id='mulu870' />
<p class='h4'>筠州百丈山維古禪師</p><p>問。如何是佛。師垂一足。</p>
<p>僧曰。如何是佛向上事。師乃收足。</p>
<p>僧曰。真善知識。</p>
<p>師云。儞作麼生會。僧禮拜。師便打。</p>
<p>問。佛未出世時如何。</p>
<p>師云。杳無消息。</p>
<p>僧曰。出世後如何。</p>
<p>師云。頭戴天。脚蹈地。</p>
<p>問。覿面相呈。猶是鈍漢。和尚如何為人。</p>
<p>師云。蹉過也不知。</p>
<p>僧曰。那裡是蹉過處。</p>
<p>師云。瞌睡漢。</p>
<p>上堂。大眾集定。拈拄杖。示眾云。多虗不如少實。卓一下。便起。</p>
<p>上堂云。普天帀地。綿綿密密。若是道中人。步步知端的。然雖如是。也不得詐明頭。三十年後一場懡㦬。</p>
<p>上堂云。祖令當行。十方坐斷。聖凡路絕。水洩不通。放一線道。有箇商量。良久。云。不得相孤。</p>
</div></div>
<div class='div-other'><a id='mulu871' />
<p class='h3'>衢州石門山雅禪師法嗣</p>
<div class='div-other'><a id='mulu872' />
<p class='h4'>衢州璩源山善政禪院普印禪師</p><p>問。學人進步向前。願聞師子一吼。</p>
<p>師云。木人夜半穿鞾去。石女天明戴帽歸。</p>
<p>僧曰。今日得聞於未聞。</p>
<p>師云。雖曰未聞事。聞來也是閑。</p>
<p>僧曰。若然者。伯牙與子期豈是閑相識。</p>
<p>師云。藍田射石虎。悞殺李將軍。</p>
<p>問。昔日須達請佛。地布黃金。分日尊官請師。有何祥瑞。</p>
<p>師云。香煙起處。日月齊明。</p>
<p>僧曰。恁麼則天人群生類。皆承此恩力。</p>
<p>師云。口中雖道得。心裏黑漫漫。</p>
<p>僧曰。今日小出大遇。</p>
<p>師云。笑殺傍觀。</p>
<p>師乃云。奔流度刃。不是作家。石火電光。皆為鈍漢。撥著七穿八宂。貶向二鐵圍山。點著十字縱橫。合入無間地獄。何故。此事猶崖頹石裂相似。無提掇處。無湊泊處。良由非語默而可窮。豈計挍而能及。智惠超越鶖子。甚處思量。神通勝過目連。何妨用得。應須自家看取。莫向他人所求。</p>
<p>不見道。如人上山。各自努力。如人飲水。冷暖自知。然雖如是。其柰渡河三獸。根器不同。摸象眾盲。見解差別。故不免曲施方便。廣演門庭。籠古罩今。該天括地。一切生靈。無始至今。一大事緣何曾欠少。神通妙用不假修成。智慧光明本來具足。</p>
<p>蓋由妄興一念。喚作無明。障翳靈臺。如雲蔽日。諸法唯心所現。無法從外而來。本性皆空。妄執為實。違順不作而作。憎愛無生強生。交結虗妄業因。輪回五道生死。諸佛慈悲廣大。為此出現世間。巧說種種法門。令其各各開悟。</p>
<p>諸仁者。若也回光返照。直下忘懷。五道停輪。如利劒斫於枯木。四生絕迹。如猛火燎於荒山。如此則念念當處圓成。法法現前具足。如斯言話。路布教乘。出格道人。如何趣向。良久。云。不如緘口過殘春。</p>
</div></div>
<p class='juan'>建中靖國續燈錄卷第二十一</p></div></div>
</div><!-- end of div[@id='body'] -->
</body></html>