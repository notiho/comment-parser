<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu417' />建中靖國續燈錄卷第九　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu418' />
<p class='h2'>廬陵清原山行思禪師第十二世</p>
<div class='div-other'><a id='mulu419' />
<p class='h3'>越州天衣義懷禪師法嗣</p>
<div class='div-other'><a id='mulu420' />
<p class='h4'>東京大相國寺慧林禪院圓照禪師</p><p>諱宗本。姓管氏。常州無錫人也。依蘇州永安禪院昇上人出家。披剃具戒。即慕參遊。詣池州景德懷禪師法席。入室扣請。示以。彌勒內宮說什麼法。云。說遮箇法。曉夕心無間念。體究未明。偶於境中見高木上有一黃梅。而智士原曰。五月梅子熟時。當有發明如斯。忽然頓悟心印。洞入微奧。服勤十餘載。日探玄旨。</p>
<p>後出世蘇州瑞光。次遷淨慈。學眾常盈半千。尋奉　詔住慧林　　神宗皇帝召對。賜圓照禪號。未幾。乞歸靈巖。</p>
<p>元符二年十二月二十八日。沐浴更衣。召門人付囑歸逝。門人曰。既不住世。何不留偈。</p>
<p>師曰。吾四十年。無時不說。何必今日重說偈言。遂端坐委化。</p>
<p>次年正月盡日。全身塔于本山。世壽八十。僧臘五十有三。四十年垂手。三住大剎。嗣法傳道者。不可窮數。名揚一時者。百有餘人。</p>
<p>開堂日　神宗皇帝遣中使降香。師謝恩畢。登座拈香。祝延　聖壽罷。乃敷坐。淨因淨照禪師白槌竟。師云。還有五湖上士。達法高流。出眾當前。共揚佛事。</p>
<p>問。昔日靈山勝集。隨機大轉法輪。今朝選佛場開。垂手願揚佛事。</p>
<p>師云。爐煙起處。大眾同觀。</p>
<p>僧云。法雨普霑沙界潤。群生皆賴一人恩。</p>
<p>師云。向後不得錯舉。</p>
<p>僧曰。可謂得聞於未聞也。</p>
<p>師云。聞底事作麼生。</p>
<p>僧曰。憑師一滴曹溪水。四海為霖報　我皇。</p>
<p>師云。伶利衲僧。</p>
<p>問。聖皇垂拱巖廊上。憶得靈山佛囑時。今日　詔師揚般若。願開方便釋群疑。</p>
<p>師云。截流之句。祗麼分付。</p>
<p>僧曰。一言迥出威音外。翹足徒勞贊底沙。</p>
<p>師云。三十年後不得錯會。</p>
<p>問。昔為林下客。今作帝都人。未審是同是別。</p>
<p>師云。一月在天。影含眾水。</p>
<p>僧曰。未離兜率。<span class='corr'>已</span>降王宮。未出母胎。度人<span class='corr'>已</span>畢。</p>
<p>師云。真不掩偽。曲不藏直問。九重城裏。無非觸處菩提。明月堂前。<span class='corr'>已</span>現龍華之相。不昧當時。請師一接。</p>
<p>師云。六街鐘鼓韻鼕鼕。即處鋪金世界中。</p>
<p>僧曰。更不覺城東畔始發初心。</p>
<p>師云。爐煙透處。帀地風生。</p>
<p>僧曰。可謂　聖恩霑萬里。喜氣動千門。</p>
<p>師云。禮拜了退。</p>
<p>僧曰。也知上苑花難採。不得馨香未肯休。</p>
<p>師云。道了也。</p>
<p>問。葱葱嘉氣黃金闕。拂拂霜風玉露秋。正當恁麼時。禪客相逢如何話會。</p>
<p>師云。師子嚬呻。象王哮吼。</p>
<p>僧曰。龍樓鳳閣。觸目光輝。寶鐸金鍾。咸歌　帝德。</p>
<p>師云。大施門開。一時參取。</p>
<p>僧曰。恩大不知何以報。一爐香篆祝　堯年。</p>
<p>師云。且聽說看。</p>
<p>師云。濫承聖旨。來踞慧林。遠涉長途。三千餘里。既到　皇都。精神豁爾。何也。樓臺聳翠。殿塔交光。廣陌通衢。朱門華宇。不異善財登慈氏閣。滿目殊勝。徧處莊嚴。華藏圓明。交羅主伴。塵沙法門。一毫頓證。無邊剎境。驗在目前。敢問諸禪德。目前事作麼生。乃顧大眾云。還會麼。若也於此明得。相共證明。若也未知涯際。正法眼藏覿面分付。良久。云。雞足峯前路不遙。飲光得底在今朝。</p>
<p>開堂演法。上祝　皇帝陛下聖躬萬歲。伏願　堯天永覆。舜日崇明。福海等於滄溟。壽山高於嵩華。護持三寶。安御萬方。彌增玉葉之昌。益廣蘿圖之茂。久立眾慈。伏惟珍重。</p>
<p>問。牛頭未見四祖時。為什麼百鳥銜花献。</p>
<p>師云。六六三十六。</p>
<p>僧曰。見後為什麼不銜花。</p>
<p>師云。六六三十六。</p>
<p>僧曰。非師不委。</p>
<p>師云。西天此土。</p>
<p>問。古人道。捲簾除却障。閉戶生得礙。未審意旨如何。</p>
<p>師云。蹈著稱鎚硬似鐵。</p>
<p>僧曰。便與麼去時如何。</p>
<p>師云。錯。僧便喝。師便打。</p>
<p>問。古者道。言無展事。語不投機。承言者喪。滯句者迷。和尚如何為人。</p>
<p>師云。金烏急。玉兔速。</p>
<p>僧曰。便與麼去時如何。</p>
<p>師云。後五日看。</p>
<p>師云。言無展事。語不投機。承言者喪。滯句者迷。衲僧到此。又且奚為。何如戴箬笠．披蓑衣．垂直釣．泛輕舟。訪尋知識未能休。自從猨子皈青嶂。拋却釣。覆却舟。從教湘水幾清秋。咄。</p>
<p>上堂云。洪音一剖。該羅八紘。一令施行。清風萬里。豁開宗要。廣演門風。撤向目前。光流大海。威擁三界。德被四方。高聳人天。虗懷應物。無內無外。洞徹十方。圓通現前。縱橫佛事。簷頭水滴。觀音妙門。雨灑長空。文殊境界。休問補陀近遠。覺城東際。樓閣門開。請高著眼。咄。</p>
<p>上堂云。好諸禪德。一問一答。俊哉。快哉。問處如石裏迸出。答處似青天霹靂。忽然而有。瞥爾而亡。若非頂門具爍迦羅眼底衲僧。到遮裡。不免拈頭作尾。所以道。汝生我亦生。汝殺我亦殺。生殺輪王機。交馳如電掣。</p>
<p>上堂云。頭圓象天。足方似地。古貌稜層。丈夫意氣。趯倒須彌。蹈飜海水。帝釋與龍王無著身處。乃拈拄杖云。却來拄杖上回避。咄。任汝神通變化。究竟須遮裏。以拄杖卓一下。</p>
<p>上堂云。姑蘇臺畔。不話春秋。衲僧面前。豈論玄妙。祇可著衣喫飯。翫水看山。夜見星。晝見日。兩手扶犁水過膝。靈山授記祗如斯。塵劫何曾異今日。</p>
<p>上堂云。一句截流。萬機頓削。得失是非。一時放却。與麼會得。便請歸堂。</p>
<p>上堂云。看看。爍爍瑞光。照大千界百億微塵國土．百億大海．百億須彌山．百億日月．百億四天下。乃至微塵剎土。皆於光中一時發現。諸仁者。還見麼。若也見得。許汝親在瑞光。若也不見。莫道瑞光不照好。參。</p>
<p>上堂云。於一毫端現寶王剎。坐微塵裏轉大法輪。拈起拄杖云。拄杖子是塵。作麼生說箇轉法輪底道理。山僧今日不惜眉毛。與汝諸人說破。拈起也。海水騰波。須彌岌峇。放下也。四海晏清。乾坤肅靜。敢問諸人。且道拈起即是。放下即是。當斷不斷。兩重公案。以拄杖擊禪床一下。</p>
<p>上堂云。千般樣都來。祇在絲頭上。乃拈起拄杖云。還會麼。一為無量。無量為一。十方如來。同此超出。若也會得。參學事畢。若更不會。何必自抑。擊禪床。</p>
<p>上堂云。涼風吹。紅日照。一境蕭然誰不要。觀音大士為宣揚。九衢賣買爭頭呌。脚不住。手不停。毗盧界內用分明。千聖從來祗遮是。莫生退屈自相輕。參。</p>
<p>上堂云。季冬寒節。去來無別。千山萬山。唯積殘雪。禪客相逢。將何演說。各請歸堂。隨緣憩歇。若作迷逢達磨。大似眼中添屑。</p>
</div>
<div class='div-other'><a id='mulu421' />
<p class='h4'>東京大相國寺惠林禪院覺海禪師</p><p>諱若沖。姓鍾氏。江寧府句容人也。母初娠師。屢夢一僧端坐于寢。遂不葷茹。其父固問。即告以夢。父曰。若果生男。當捨為僧。</p>
<p>及丱歲。母擕至鍾山。禮志公像。師即涕泣。不肯歸去。母悟前事。乃許就寺僧懷義上人出家。後依保心禪師圓具。即造池陽懷禪師法席。令看情未生時因緣。乃獲開悟。巾侍數年。深達玄旨。</p>
<p>初住常州薦福。次住宜興善權。又還薦福。後住北京福勝．西京法王。相國韓公絳．太師文公彥愽。甞加師仰。晚奉　詔住慧林。</p>
<p>開堂日　哲宗皇帝遣中使降香。師謝恩畢。登座拈香。祝延　聖壽罷。乃敷坐。法雲圓通禪師白槌竟。師云。一人人面面相對。大似少林看壁。一箇箇眼眼相顧。何異靈山囑付。諸仁者。實為密密堂堂。昭然獨露。會中莫有證據底衲僧麼。</p>
<p>時有僧出問。為　國開堂。願聞法要。</p>
<p>師云。三乘光佛祖。一句定乾坤。</p>
<p>僧曰。麗天杲日當軒。帀地清風滿座。</p>
<p>師云。目前無異草。不礙往來觀。</p>
<p>僧曰。若非頂門眼開。誰知此恩難報。</p>
<p>師云。酌然。</p>
<p>問。鷲嶺傳芳東震。雲門列派　皇都。今朝大啟覺場。請師再垂方便。</p>
<p>師云。上機言下悟。大道目前觀。</p>
<p>僧曰。與麼則圓照始離金色界。相藍又見覺花開。</p>
<p>師云。不得錯看。</p>
<p>問。如何是皇都境。</p>
<p>師云。巍巍雙闕侵霄漢。拂拂祥雲罩九重。</p>
<p>僧曰。如何是境中人。</p>
<p>師云。兩宮無事安磐石。萬國歸心有老臣。</p>
<p>問。祖闈宏啟。大集群賢。法令既行。請師一振。</p>
<p>師云。匣裡青蛇吼。</p>
<p>僧曰。學人退身即是也。</p>
<p>師云。天際白虹高。</p>
<p>師云　詔令臣僧為　國開堂。流通至道。開發人天。夫至道者。不可以思而測。不可以想而求。精勤者未能見之。辯慧者酌然不識。若也明得。方知佛佛道同。古今不異。何是何非。孰邪孰正。不有而示有。杳若夢存。無成而似成。倐如幻住。依空源而起盡。法法無知。隨化海以分形。緣緣絕待。如是會得。堪報不報之恩。用助無為之化。諸仁者。無為之化。闔國知聞。且如何是報恩底句。良久。云。三乘有旨難彰則。一句無私賀太平。此日流通般若。普集妙善。上祝　皇帝陛下聖躬。伏願寶圖永固。鳳曆長新。同日月照臨。若乾坤覆載。位隆北極。壽等南山。伏惟珍重。</p>
<p>上堂云。碧落淨無雲。秋空明有月。長江瑩如練。清風來不歇。林下道人幽。相看情共悅。諸仁者。適來道箇清風明月。猶是建化門中事。作麼生是道人分上事。良久。云。閑來石上觀流水。欲洗禪衣未有塵。參。</p>
<p>上堂云。無邊義海。咸歸顧眄之中。萬象形容。盡入照臨之內。儞諸人築著磕著。因什麼却不知。良久。云。莫怪山僧太多事。光陰如箭急相催。珍重。</p>
<p>上堂云。日出連山。月圓當戶。不是無言。不欲全露。乃云。遮裡莫有全露底麼。良久。眾無語。乃拈拄杖云。擬議則穿腮過。擊香臺。下座。</p>
<p>上堂。良久。云。萬機喪盡體何如。一點靈光混太虗。塵劫未曾經變易。禪人休枉廢工夫。却召大眾云。省力處道將一句來。眾無語。</p>
<p>師云。歸堂喫茶去。</p>
<p>上堂。良久。云。淨地上切忌拋沙撒土。金屑雖貴。爭柰眼裏著不得。還知麼。直饒解齊龍樹。辯若馬鳴。智過鶖子。到遮裡一點用不著。何故如此。卞玉本無瑕。相如誑秦王。參。</p>
<p>上堂。橫按拄杖云。摩竭迦文親行是令。山僧今朝不可更向土上加泥也。擊香臺。下座。</p>
<p>上堂云。目淨青蓮。光含白玉。若向遮裡參得。不若神珠四照。洞徹十方。寶鑒無私。媸妍自異。然雖如是。龍蛇易辨。衲子難瞞。</p>
<p>上堂。良久。云。還委悉麼。嘉雨時來暑氣收。禪堂宴坐恰如秋。勞生心火何時息。祇向無心便好休。</p>
<p>上堂云。神機迅發。覿面相呈。電光難趂。石火莫停。恁麼薦得。未是英靈。以拄杖畫一畫。云。天下衲僧。倒退八百。擬議之徒。看燎著面門。擊香臺一下。</p>
</div>
<div class='div-other'><a id='mulu422' />
<p class='h4'>真州長蘆崇福禪院廣照禪師</p><p>諱應夫。姓蔣氏。滁州清流人也。依江寧府保寧禪院承泰禪師出家圓具。遠造天衣山懷禪師法席。入室開悟。深造宗旨。初住潤州甘露。次移長蘆。晚奉　詔旨住智海禪院。堅辭弗受。</p>
<p>問。如來禪即許老兄會。祖師禪未夢見在。未審如來禪與祖師禪。是同是別。</p>
<p>師云。一箭過新羅。僧擬議。師便喝。</p>
<p>問。識得衣中寶時如何。</p>
<p>師云。儞試拈出看。僧展一手。</p>
<p>師云。不用指東畫西。寶在什麼處。</p>
<p>僧曰。爭柰學人用得。</p>
<p>師云。儞試用看。僧拂坐具一下。</p>
<p>師云。大眾笑儞。</p>
<p>僧問。如何是佛。</p>
<p>師云。面如滿月。</p>
<p>僧曰。意旨如何。</p>
<p>師云。徧照寰中。</p>
<p>問。如何是隨處道場。</p>
<p>師云。性似白雲舒復卷。縱橫應物不能羈。</p>
<p>僧曰。恁麼則㵎松清冷澹。曉月照長川。</p>
<p>師云。心到靜中千慮息。性澄方外一燈明。僧擬議。</p>
<p>師云。迢迢十萬餘。</p>
<p>上堂云。握驪珠於掌上。納萬彚於胸襟。全法界於目前。指大千於身際。混融一體。圓鑑無窮。包括二儀。含容萬有。如斯之法。窮之則妙。究之則玄。玄妙之理現前。凡聖之情頓泯。圓融無礙。洞耀無私。倜儻分明。古今無間。任是然燈先聖．大覺能仁。說法利生。難忘斯旨。如斯話會。埋沒宗風。何謂也。直須南山起雲。北山下雨。</p>
<p>上堂云。雲卷千山。塵清萬里。長空獨露。法界洞然。諸人還見麼。如實未到。且莫麤心。忽若頂門放光。方信普通年遠事。不從葱嶺付將來。珍重。</p>
<p>上堂。召大眾云。至道蕩蕩。無徧無黨。或卷或舒。或指或掌。放曠任緣。靈明獨朗。普覆河沙。光含萬象。乃顧大眾云。千聖靈蹤。後人標牓。</p>
<p>上堂。召大眾云。江山遶檻。宛如水墨屏風。殿閣凌空。麗若神仙洞府。森羅萬象。海印交參。一道神光。更無遮障。諸人還會麼。良久。云。寥寥天地間。獨立望何極。參。</p>
<p>上堂。顧大眾云。遮箇為什麼擁不聚。撥不散。風吹不入。水洒不著。火燒不得。刀斫不斷。是箇什麼。眾中莫有釘觜鐵舌底衲僧。試為山僧定當看。還有麼。良久。云。若無。山僧今日失利。久立。</p>
</div>
<div class='div-other'><a id='mulu423' />
<p class='h4'>廬山棲賢智遷禪師</p><p>姓高氏。錢唐人也。性純志澹。心敏言訥。參天衣懷禪師。一日。見匠者拽木喝聲。因而開悟。遂獲印可。出世龍舒法華。次移棲賢。於元祐元年正月十九日辭眾。沐浴更衣坐化。獲舍利五色。</p>
<p>問。如何是和尚為人一句。</p>
<p>師云。好。</p>
<p>僧曰。謝師指示。</p>
<p>師云。且道我答汝話也無。</p>
<p>僧曰。專為流通。師噓一聲。</p>
<p>問。一問一答。盡是建化門庭。未審向上更有事也無。</p>
<p>師云。有。</p>
<p>僧曰。如何是向上事。</p>
<p>師云。雲從龍。風從虎。</p>
<p>僧曰。恁麼則龍得水時添意氣。虎逢山色轉威獰。</p>
<p>師云。興雲致雨又作麼生。僧即喝。</p>
<p>師云。莫更有在。僧擬議。</p>
<p>師咄云。念話杜家。</p>
<p>問。如何是本來心。</p>
<p>師云。折東籬。補西壁。</p>
<p>僧曰。恁麼則今日齋晏。</p>
<p>師云。退后著。</p>
<p>問。天衣一曲師親唱。未審何人和得齊。</p>
<p>師云。颯颯霜風緊。看看冬到來。</p>
<p>僧曰。恁麼則寒山拊掌。拾得呵呵。</p>
<p>師云。普賢化錦水。文殊旺五臺。</p>
<p>僧曰。好事不如無。</p>
<p>師云。打折驢腰。</p>
<p>上堂云。山僧無佛法。任運且延時。朝朝日東出。夜夜轉山西。雲收山谷靜。雨過遠峯低。三年逢一[門@壬]。鷄到五更啼。參。</p>
<p>上堂云。聞佛法二字。早是污我耳目。諸人未跨法堂門。脚跟下好與三十棒。雖然如是。山僧今日也是為眾竭力。珍重。</p>
<p>上堂云。拈提要妙。露柱皺眉。出格之談。烏龜向火。平實無事。襃貶古今。豈能自救。諸禪德。離此外。還別有商量麼。離此。作麼生是商量。莫是三年逢一閏。九月重陽麼。莫是大盡三十日。小盡二十九麼。莫是春來草自青麼。若如斯見解。棲賢門下喚作驢前馬後漢。參。</p>
<p>上堂云。是什麼物得恁頑頑嚚嚚。靦靦睍睍。拊掌呵呵大笑云。今朝巴鼻。直是黃面瞿曇通身是口。也分疎不下。久立。</p>
<p>上堂云。山僧久不與大眾道話。何故。幸有佛殿三門．溪山松竹。每日喃喃地為汝說破了也。山僧贏得作無事人。說即說了。且道遮箇是什麼法。<span class='corr'>已</span>後忽有人問。且莫落七落八。</p>
<p>上堂云。井底紅塵生。高峯起波浪。石女生石兒。龜毛寸寸長。若欲學菩提。看取此牓樣。參。</p>
<p>上堂云。德山道。與儞脫却籠頭。卸却角駝。教儞作箇好人去。三界不收。六道不攝。儞諸方學得底。豈不是籠頭角駝。德山棒．臨濟喝。豈不是籠頭角駝。儞諸人被諸方老榾檛教壞了也。學得一堆骨董。蘊在胸㦗。便道我會禪。儞皮下還有血麼。被他熱謾了也。山僧今日與麼道。也似為佗閑事長無明。珍重。</p>
</div>
<div class='div-other'><a id='mulu424' />
<p class='h4'>舒州山谷三祖會禪師</p><p>錢塘臨安。師之生緣也。山谷襃山。師之住處也。沖會。師之法名也。圓智。師之禪號也。天衣老懷。師之嗣法師也。超悟猛利。師之妙性也。直語拂情。師之為人也。圓照．圓通。師之道友也。如此。則師之道可知也。吏部侍郎賈公易以師禮敬之。年七十餘。灑然真隱。</p>
<p>開堂日。問。如何是第一義諦。</p>
<p>師云。百雜碎。</p>
<p>僧曰。恁麼則襃禪一會。不異靈山。</p>
<p>師云。將糞箕掃箒來。</p>
<p>問。師登寶座。壁立千仞。正令當行。十方坐斷。未審將何為人。</p>
<p>師云。千鈞之弩。</p>
<p>僧曰。大眾承恩。</p>
<p>師云。量才補職。</p>
<p>問。未見天衣時如何。</p>
<p>師云。聞名不如見面。</p>
<p>僧曰。見與不見。是同是別。</p>
<p>師云。西天此土。</p>
<p>問。理雖頓悟。事假漸除。漸除即不問。如何是頓悟底道理。</p>
<p>師云。言中有響。</p>
<p>僧曰。便恁麼又且如何。</p>
<p>師云。金毛師子。</p>
<p>問。如何是佛。</p>
<p>師云。描不就。</p>
<p>僧曰。未審意旨如何。</p>
<p>師云。任是僧繇也皺眉。</p>
<p>問。住相布施即不問。如何是無為實相門。</p>
<p>師云。開眼覰不見。</p>
<p>僧曰。為什麼如此。</p>
<p>師云。東西不辨。</p>
<p>僧曰。畢竟如何。</p>
<p>師云。墮坑落壍。</p>
<p>問。生也猶如著衫。死也還同脫袴。未審意旨如何。</p>
<p>師云。譬如閑。</p>
<p>僧曰。為什麼如此。</p>
<p>師云。因行不妨掉臂。</p>
<p>問。如何是天堂。</p>
<p>師云。大遠在。</p>
<p>僧曰。如何是地獄。</p>
<p>師云。放儞不得。</p>
<p>僧曰。天堂地獄。相去多少。</p>
<p>師云。七零八落。</p>
<p>問。如何是函蓋乾坤句。</p>
<p>師云。海晏河清。</p>
<p>僧曰。如何是隨波逐浪句。</p>
<p>師云。摩斯吒落水。</p>
<p>僧曰。如何是截斷眾流句。</p>
<p>師云。水泄不通。</p>
<p>問。如何是透脫一路。</p>
<p>師云。上是天。下是地。</p>
<p>僧曰。恁麼則明月堂堂。清風皎皎。</p>
<p>師云。且緩緩。</p>
<p>問。白雲綻處。樓閣門開。善財為什麼從外而入。</p>
<p>師云。開眼即瞎。</p>
<p>僧曰。未審落在什麼處。</p>
<p>師云。填溝塞壑。</p>
<p>問。如何是不動尊。</p>
<p>師云。寸步千里。</p>
<p>上堂云。無常變易。遷謝不停。正眼纔觀。纖毫不易。諸禪德。作麼生說箇纖毫不易底道理。良久云。金烏東出。玉兔西沈。參。</p>
<p>上堂。顧視大眾云。智周不鑑。塵累何容。舉目千山。迢迢萬頃。清風樓上赴官齋即不問儞。捲起簾來且放一邊。靈雲在什麼處藏身露影。良久。云。心不負人。面無慚色。</p>
<p>上堂云。青山隱隱。極目遼遼。浪靜風恬。漁舟舉棹。森羅海印。帝網交光。主伴互分。重重無盡。但效普賢。一時參畢。狂心頓息。不用巡遊。既不如然。付與龍華樹下。參。</p>
<p>上堂云。大隱居廛。小隱居山。去聖逾遠。切莫攀緣。皆明道眼。俱出心源。苦海之中。撈摝迷魂。報佛恩德。各無間然。驀拈拄杖云。諸禪德。作麼生是無間然底道理。良久。云。時時示時人。時人俱不識。參。</p>
<p>上堂云。雪。雪。應時應節。大地山河。盡皆銀屑。拾得當前。動步成拙。杲日處空。寒山欣悅。忽爾消鎔。川流不絕。法爾常規。孫賓善別。若便恁麼。西天相接。下座。</p>
</div>
<div class='div-other'><a id='mulu425' />
<p class='h4'>無為軍鐵佛因禪師</p><p>問。如何是和尚家風。</p>
<p>師云。一尋寒木自為隣。三事秋雲更誰識。</p>
<p>僧曰。和尚家風蒙指示。為人消息又如何。</p>
<p>師云。新月有圓夜。人心無滿時。</p>
<p>問。取不得。捨不得。不可得中祇麼得。未審得箇什麼。師展兩手。僧禮拜。</p>
<p>師云。不要詐明頭。</p>
</div>
<div class='div-other'><a id='mulu426' />
<p class='h4'>湖州報本法存禪師</p><p>杭州巨豪陸氏子也。生而明敏。愽覽群籍。雅為篇章。尤樂至道。因閱華嚴。發悟智性。遽捨塵累。<span class='corr'>斂</span>身緇門。欽慕祖風。遠依宗席。天衣懷禪師深為印可。</p>
<p>初住蘇州吳江壽聖。問。一佛出世。諸佛讚揚。和尚出世。什麼人讚揚。</p>
<p>師云。九天垂雨露。萬物盡霑恩。</p>
<p>僧曰。祇遮便是讚揚也無。</p>
<p>師云。枯木不抽條。莫怨陽和力。</p>
<p>僧曰。大眾證明。</p>
<p>師云。惱亂春風卒未休。</p>
<p>問。無味之談。塞斷人口。作麼生是塞人口底句。師以拄杖便打。</p>
<p>僧曰。恁麼則一句流通。人天聳耳。</p>
<p>師云。<span class='corr'>秖</span>恐不是玉。是玉也太奇。</p>
<p>僧曰。專為流通。</p>
<p>師云。一任亂道。</p>
<p>師在天衣受請。上堂云。吳江壽聖。見召住持。進退不遑。且隨緣分。此皆堂頭和尚提耳訓育。終始獎諭。若據今日。正令當行。便好一棒打殺。那堪更容立在座前。雖然如是。養子方見父慈。下座。</p>
</div>
<div class='div-other'><a id='mulu427' />
<p class='h4'>歙州開化惠圓禪師</p><p>問。成山假就於始簣。修途託至於初步。未審如何是初步。</p>
<p>師云。擕錫下孤峯。</p>
<p>僧曰。恁麼則松江一派入新安也。</p>
<p>師云。莫錯認定盤星。</p>
<p>僧曰。人天有賴。</p>
<p>師云。十萬八千。</p>
</div>
<div class='div-other'><a id='mulu428' />
<p class='h4'>處州縉雲縣永泰智覺禪師</p><p>問。少林一去無消息。今日殷勤為舉揚。</p>
<p>師云。月華自照三千界。雲水空隨十萬程。</p>
<p>僧曰。九年面壁。當為何事。</p>
<p>師云。還提隻履自西歸。</p>
<p>上堂云。金風淅瀝。玉露凄清。菊解香苞。稻懸嘉穟。時清物泰。野老謳謌。處處登高。人人歡樂。諸禪德。祗如林間衲子。豈不知時。若也燕嘿忘形。昧佗光景。翠微深處。不逐四時。一炷栴檀。無恩不報。拍禪牀。下座。</p>
</div>
<div class='div-other'><a id='mulu429' />
<p class='h4'>蘇州萬壽和禪師</p><p>問。佛未出世時如何。</p>
<p>師云。象戀藏牙浦。人負賣子鄉。</p>
<p>僧曰。出世后如何。</p>
<p>師云。一不成。二不是。</p>
<p>僧曰。出與未出。又作麼生。</p>
<p>師云。同道方知。</p>
<p>僧曰。堤邊柳綻。嶺上花開。</p>
<p>師云。句裡明機。</p>
<p>問。不著佛求。不著法求。相去幾何。</p>
<p>師云。失錢遭罪。</p>
<p>僧曰。草賊大敗。</p>
<p>師云。放儞三十棒。僧便喝。</p>
<p>師云。作家。僧禮拜。師更打。</p>
<p>上堂云。聲前密布。句後全收。同死同生。雙明雙暗。不是俊流。若為湊泊。宗乘舉唱。契理忘言。不是神通。無非智達。三賢尚昧。十聖猶疑。釋迦<span class='corr'>已</span>往。彌勒未生。正當今日。未免隨時說佛說祖。所以向大眾前權行正令。拈拄杖云。諸人眼在山僧拄杖頭上。良久云。盡法無民。</p>
</div>
<div class='div-other'><a id='mulu430' />
<p class='h4'>和州開聖禪院棲禪師</p><p>開堂日。示眾云。選佛場開。人天普會。莫有久歷覺場。罷參禪客。出來相見。時有僧出。</p>
<p>師云。作家。作家。</p>
<p>僧曰。莫著忙。</p>
<p>師云。元來不是作家。</p>
<p>僧提起坐具云。看看。摩竭陀國親行此令。</p>
<p>師云。即今作麼生。僧禮拜。</p>
<p>師云。龍頭蛇尾。</p>
<p>問。世尊善說般若。和尚提唱宗風。未審是同是別。</p>
<p>師云。皇天無親。唯德是輔。</p>
<p>僧曰。今日得聞於未聞也。</p>
<p>師云。聞底事作麼生。</p>
<p>僧曰。曲終人不見。江上數峯青。</p>
<p>師云。猶較些子。</p>
<p>問。靈山一會。迦葉親聞。開聖一會。什麼人得聞。</p>
<p>師云。進前三步。</p>
<p>僧曰。進前三步又作麼生。</p>
<p>師云。退後三步。</p>
<p>問。韶陽曲調人皆委。祖令當行又若何。</p>
<p>師云。西天斬頭截臂。遮裏自領出去。</p>
<p>僧曰。忽若泥牛哮吼。木馬嘶鳴。又作麼生。</p>
<p>師云。罕逢穿耳客。多是刻舟人。</p>
<p>問。東西不辨。南北不分。學人上來。乞師一接。</p>
<p>師云。不接。</p>
<p>僧曰。為什麼不接。</p>
<p>師云。為儞東西不辨。南北不分。</p>
<p>僧曰。將謂胡鬚赤。更有赤鬚胡。</p>
<p>師云。蘇嚧蘇嚧。</p>
<p>問。如何是道。</p>
<p>師云。放汝三十棒。</p>
<p>僧曰。為什麼如是。</p>
<p>師云。殺人可恕。無禮難容。</p>
<p>上堂云。道不浪堦。隨功涉位。拈拄杖云。或七尺。或丈二。握在手中添意氣。有時用。有時致。魍魎邪魔絕妖氣。海晏河清歸去來。家家樂業民皆喜。卓一下。</p>
<p>上堂云。好風飄飄綽金鐸。好鳥關關啼寶閣。數片閑雲海上來。一巵流水天邊落。參。</p>
<p>上堂。拈拄杖云。大眾。急著眼看。須彌山畫一畫。百雜碎。南贍部洲打一棒。東傾西側。不免且收在開聖手中。教伊出氣不得。卓一下。</p>
</div>
<div class='div-other'><a id='mulu431' />
<p class='h4'>明州雲巖旌教院洞偕禪師</p><p>前住江陰壽聖。一日云。兩處住持。實四十年。凡陞堂語句。都無一箇元字脚。十二時中但以波羅羯諦菩提薩娑訶以為常課。別無所長。珍重。坐逝。</p>
</div>
<div class='div-other'><a id='mulu432' />
<p class='h4'>福州衡山惟禮禪師</p><p>問。諸佛出世。為一大事因緣。和尚出世。如何為人。</p>
<p>師云。古之今之。</p>
<p>僧云。便恁麼承當去時如何。</p>
<p>師云。伶利人難得。</p>
<p>問。如何是祖師西來意。</p>
<p>師云。穿雲渡水。</p>
<p>問。如何是佛。</p>
<p>師云。眼放電光。</p>
<p>僧曰。意旨如何。</p>
<p>師云。照天照地。</p>
<p>問。如何是和尚為人一句。</p>
<p>師云。一二三四五六。</p>
<p>僧曰。意旨如何。</p>
<p>師云。碧眼胡僧數不足。</p>
<p>上堂云。若論此事。直下難明。三賢罔測。十聖不知。到遮裏。須高提祖令。橫按鏌鎁。佛尚不存。纖塵何立。直教須彌粉碎。大海焦枯。放一線道與諸人商量。且道商量箇什麼。良久。云。鹽貴米賤。下座。</p>
</div>
<div class='div-other'><a id='mulu433' />
<p class='h4'>杭州北山顯明院善孜禪師</p><p>問。如何是祖師西來意。</p>
<p>師云。九年空面壁。懡㦬又西歸。</p>
<p>僧曰。為什麼如此。</p>
<p>師云。美食不中飽人喫。</p>
<p>問。如何是無情說法。</p>
<p>師云。燈籠掛露柱。</p>
<p>僧曰。什麼人得聞。</p>
<p>師云。牆壁有耳。</p>
</div>
<div class='div-other'><a id='mulu434' />
<p class='h4'>明州啟霞惠安禪師</p><p>問。諸佛出世。蓋為群生。和尚出世。當為何人。</p>
<p>師云。不為闍梨。</p>
<p>僧曰。恁麼則潭深波浪靜。學廣語聲低。</p>
<p>師云。捧上不成龍。</p>
<p>問。師唱誰家曲。宗風嗣阿誰。</p>
<p>師云。任汝歌揚。</p>
<p>僧曰。天衣嫡子也。</p>
<p>師云。速退。速退。</p>
<p>僧曰。為什麼如此。</p>
<p>師云。養子方知父慈。</p>
</div>
<div class='div-other'><a id='mulu435' />
<p class='h4'>越州雲門山靈侃禪師</p><p>問。諸佛出世。當表何事。</p>
<p>師云。白雲覆幽谷。</p>
<p>僧曰。如何領會。</p>
<p>師云。紅日正當天。</p>
<p>問。諸方法道何似遮裏。</p>
<p>師云。處處人風好。山山折野花。</p>
<p>問。十二時中如何用心。</p>
<p>師云。佛殿裏裝香。</p>
<p>僧曰。學人不會。</p>
<p>師云。三門頭合掌。</p>
<p>上堂云。塵勞未破。觸境千差。心鑑圓明。絲毫不立。靈老皎皎。獨露現前。今古兩亡。凡聖路絕。到遮裏。始能卷舒自在。應用無虧。出沒往還。人間天上。大眾。雖然如是。忽被人把住問。且道拄杖子放什麼處著。又如何祗對即是。還有人道得麼。出來道看。眾無對。拍禪床一下。</p>
</div>
<div class='div-other'><a id='mulu436' />
<p class='h4'>天台太平元坦禪師</p><p>問。法本無相。如何甄別。</p>
<p>師云。流水盡歸東海去。</p>
<p>僧曰。學人不會。</p>
<p>師云。白雲長向嶽前來。</p>
<p>僧曰。便恁麼會時如何。</p>
<p>師云。錯。</p>
<p>師云。是法無宗。隨緣建立。聲色動靜。不昧見聞。舉用千差。如鐘待扣。向此薦得。且隨時著衣喫飯。若是德山．臨濟。更須打草鞋行脚。參。</p>
</div>
<div class='div-other'><a id='mulu437' />
<p class='h4'>杭州佛日文祖禪師</p><p>問。峭峻之機。請師垂示。</p>
<p>師云。十字街頭八字立。</p>
<p>僧曰。祗如大洋海底行船。須彌山上走馬。又作麼生。</p>
<p>師云。烏龜向火。</p>
<p>僧曰。恁麼則能騎虎頭。善把虎尾。</p>
<p>師以拄杖點一下。云。禮拜著。</p>
</div>
<div class='div-other'><a id='mulu438' />
<p class='h4'>蘇州薦福明因禪師</p><p>問。一點分明不是燈。祗如一點未明時如何。</p>
<p>師云。爭怪得老僧。</p>
<p>僧曰。明後如何。</p>
<p>師云。煇天爍地。</p>
<p>僧曰。未審向上更有事也無。</p>
<p>師云。有。</p>
<p>僧曰。如何則是。</p>
<p>師云。天上有星。</p>
</div>
<div class='div-other'><a id='mulu439' />
<p class='h4'>沂州望仙山宗禪師</p><p>問。四時八節即不問。平常一句事如何。</p>
<p>師云。禾山打皷。</p>
<p>僧曰。莫是學人著力處也無。</p>
<p>師云。歸宗拽石。僧無語。</p>
<p>師云。真箇衲僧。</p>
<p>問。如何是不生不滅。</p>
<p>師云。長河凍結。</p>
<p>僧云。如何是不生不滅。</p>
<p>師云。兩重公案。</p>
<p>問。如何是世間相。</p>
<p>師云。進前退後。</p>
<p>問。如何是清淨法身。</p>
<p>師云。口裏喃喃道不著。</p>
<p>問。三乘十二分教即不問。如何是般若一句。</p>
<p>師云。喚又喚不得。</p>
<p>僧曰。莫祗遮便是也無。</p>
<p>師云。教歸不肯歸。</p>
<p>問。如何是真經。</p>
<p>師云。露柱放光。</p>
<p>僧曰。恁麼則日日看讀。</p>
<p>師云。不得思量。</p>
<p>問。韶湯一句即不問。如何是和尚一句。</p>
<p>師云。千光那照。</p>
<p>僧曰。還許學人趣向也無。</p>
<p>師云。許。</p>
<p>僧曰。恁麼則飢來喫飯。寒來向火。</p>
<p>師云。且莫亂統。</p>
<p>問。如何是親切處。</p>
<p>師云。會則不非。</p>
<p>僧曰。進前退後莫是否。</p>
<p>師云。非即不會。</p>
<p>問。禪林振譽。久嚮師名。上上之機。請師指示。</p>
<p>師云。不是峯前客。</p>
<p>僧曰。莫壓良為賤。</p>
<p>師云。多是莫徭人。</p>
<p>問。如何是生老病死苦。</p>
<p>師云。都道了也。</p>
<p>僧曰。如何是學人下手處。</p>
<p>師云。黃檗未是苦。</p>
<p>問。湛水澄波即不問。覿面相呈事若何。</p>
<p>師云。見麼。</p>
<p>僧曰。青山隱隱。</p>
<p>師云。何曾覿面。</p>
<p>上堂云。南北東西。四維上下。虗空為體。法王為身。既是虗空為體。大眾向什麼處安身立命。還道得麼。道得。出來對眾商量。若道不得。各自歸堂。參。</p>
<p>上堂云。南台烏藥。北海天麻。新羅附子。神錦朱砂。良久。云。大眾會麼。久立。</p>
<p>上堂云。諸佛到處。還有道無道。大眾現前。還有祖無祖。老僧即不然。良久。云。露柱喜笑。燈籠惡發。諸人會麼。會則對面商量。不會則歸堂向火。珍重上堂云。儞等諸人。還肯放下麼。若不放下。且擔取去。下座。</p>
</div>
<div class='div-other'><a id='mulu440' />
<p class='h4'>岳陽墨山禪院有琦禪師</p><p>問。師登祖席。願發潮音。</p>
<p>師云。華嶽三峯雲澹澹。</p>
<p>僧曰。學人未曉。</p>
<p>師云。黃河九曲浪滔滔。</p>
<p>問。古佛家風即不問。途中一句事如何。</p>
<p>師云。春來和氣暖。</p>
<p>僧曰。專為流通也。</p>
<p>師云。脚跟下一句又作麼生。</p>
<p>僧曰。點。</p>
<p>師云。果然蹈不著。</p>
<p>師云。宗師路陌。莫問東西。剔起眉毛。祇在遮裡。更若周遮。迢迢十萬。</p>
</div>
<div class='div-other'><a id='mulu441' />
<p class='h4'>舒州桐城金繩詮禪師</p><p>問。垂鈎三尺。意在深潭。離鈎三寸。師意如何。</p>
<p>師云。清平世界。</p>
<p>僧曰。也要問過。</p>
<p>師云。有頭無尾。</p>
</div>
<div class='div-other'><a id='mulu442' />
<p class='h4'>筠州五峯淨覺院用機禪師</p><p>問。如何是道。</p>
<p>師云。十字街頭蹈不著。</p>
<p>僧曰。便恁麼去時如何。</p>
<p>師云。且緩緩。</p>
<p>上堂云。清平過水。投子賣油。一年三百六十日。不須頻向數中求。擊拂子一下。</p>
</div>
<p class='juan'>建中靖國續燈錄卷第九</p></div></div></div>
</div><!-- end of div[@id='body'] -->
</body></html>