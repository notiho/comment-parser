<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu931' />建中靖國續燈錄卷第二十四　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南嶽懷讓禪師第十四世</p>

<div class='div-other'><a id='mulu932' />
<p class='h3'>南嶽福嚴慈感禪師法嗣</p>
<div class='div-other'><a id='mulu933' />
<p class='h4'>明州育王山廣利寺寶鑑禪師</p><p>諱法達。饒州浮梁人。姓余氏。丱歲厭俗。剪愛離塵。嚴承師訓。長通經業。比試輦下。落髮天清。求道南遊。初歷淅右。未獲開悟。復回江西。次造南嶽福嚴法席。感師一見。觀器印心。安撫何公嚮師名望。命居太平。少卿王公次遷廣利。都尉郭侯特奏章服．師名。</p>
<p>問。此事唯<span class='corr'>己</span>自知。為什麼眾生隨類得解。</p>
<p>師云。眼見耳聞。</p>
<p>僧曰。兵隨印轉。</p>
<p>師云。德山．臨濟。</p>
<p>問。寒凝古寺。雲鎖千峯。如何是無寒暑處。</p>
<p>師云。爐中添硬炭。身上挂綿衣。</p>
<p>僧曰。此猶是時節因緣。</p>
<p>師云。何得掩耳。</p>
<p>問。僧俗交參時如何。</p>
<p>師云。風穴道底。</p>
<p>僧曰。謝師答話。</p>
<p>師云。甜瓜徹蔕甜。</p>
<p>僧曰。學人今日虗伸此問。</p>
<p>師云。適來道什麼。</p>
<p>僧曰。打草蛇驚。</p>
<p>師云。分付海山無事客。夜深相共釣鯨鼇。</p>
<p>問。如何是極則處。</p>
<p>師云。清風生竹戶。</p>
<p>僧曰。學人不會。</p>
<p>師云。明月照松窓。</p>
<p>問。不落堦級處。請師道。</p>
<p>師云。蠟人向火。</p>
<p>僧曰。畢竟如何。</p>
<p>師云。薄處<span class='corr'>先</span>穿。</p>
<p>問。末後一句。今日願聞。</p>
<p>師云。昨日有人問我。直得杜口。</p>
<p>僧曰。為什麼如此。</p>
<p>師云。不於湘水捉明月。且向天童看白雲。</p>
<p>問。無根樹子今日還解生苗也無。</p>
<p>師云。擬待答話。又恐孤負闍梨。</p>
<p>問。作者相逢時如何。</p>
<p>師云。平出。</p>
<p>僧曰。學人有疑在。師便打。</p>
<p>僧曰。不伸三拜。焉得周旋。</p>
<p>師云。別處即得。</p>
<p>師乃云。一法雖彰萬法無。到頭何必用工夫。目前十字縱橫也。自是時人落半途。大眾。作麼生是究竟一句。設使潛神守智。猶是止宿草菴。假饒息念觀空。亦成守株待兔。虗生浪死。祗為懷寶迷邦。滯殻迷封。良由貪程太速。直得言語道斷。心行處滅。於衲僧分上著什麼來由。假使心法雙亡。兩頭截斷。亦是按牛頭喫草。爭似耳聞目覩。口說心思。千山萬水目前分。南北東西路頭在。</p>
<p>若也失之於旨。魚魯刁刀。若也得之於心。渾金璞玉。流出三教。皆指一心。左右逢源。萬物皆備。到遮裏。說什麼仁義禮智．元亨利貞。說什麼菩提涅槃．常樂我淨。直須拈放一邊。且看山僧執金剛王寶劒。把定要津。以文殊為先鋒。以普賢為殿後。觀音．勢至掩耳偷鈴。彌勒．釋迦吞聲飲氣。直得　皇風蕩蕩。舜日明明。天下衲僧誰敢向鬼窟裏作活計。還信得及麼。良久。云。道泰不傳天子令。時清休唱太平歌。</p>
<p>上堂云。半接城隍半倚村。一溪流水半山雲。寂寥滋味有誰得。萬世金輪王子孫。所以見聞覺知．思量分別。一見便見。無第二月。堯天舜日。誰能夜泛孤舟。白月清風。何必冬行春令。門當戶對。極目無限青山。鳥呌猿啼。縱步從佗差路。栗蒲吞了。更無一物礙人。古鏡重磨。不離舊時光彩。日日共虗空招手。時時與古佛對談。堪嗟多少飢人。却去飯籮裏餓殺。育王恁麼道了。有三十棒本合自當。賴遇眾人不知。且教拄杖子含聲飲氣。</p>
<p>上堂云。居山日少出山多。惹得問若孰柰何。爭似白雲深處坐。野猨幽鳥任高歌。大眾。拈華示眾。空自點胸。微笑破顏。落第二月。少林面壁。傍若無人。半夜渡江。貪程太速。更乃說佛說祖。頭上安頭。演妙談真。泥中洗土。攢花簇錦。口是禍門。寂爾無言。守株待兔。總不如是。無孔鐵鎚。行道之人。如何即是。還會麼。白雲雖是無心物。到頭還是戀青山。</p>
</div>
<div class='div-other'><a id='mulu934' />
<p class='h4'>成都府南禪光澡禪師</p><p>問。如何是南禪境。</p>
<p>師云。一高一低。</p>
<p>僧曰。如何是境中人。</p>
<p>師云。頭面相似。</p>
<p>僧云。向上宗乘事若何。</p>
<p>師云。嘉州石佛。<span class='corr'>陝</span>府鐵牛。</p>
<p>僧曰。如何是成都境。</p>
<p>師云。瑞氣一千里。和風十萬家。</p>
<p>僧曰。如何是境中人。</p>
<p>師云。賜紫金魚袋。切忌犯威風。</p>
</div></div></div>
<div class='div-other'><a id='mulu935' />
<p class='h2'>南嶽懷讓禪師第十五世</p>
<div class='div-other'><a id='mulu936' />
<p class='h3'>廬山羅漢寺南禪師法嗣</p>
<div class='div-other'><a id='mulu937' />
<p class='h4'>南岳雲峯景德惠昌禪師</p><p>問。高提祖印即不問。覿面相呈事若何。</p>
<p>師云。不勞拈出。</p>
<p>僧曰。不因漁父引。爭得見波濤。</p>
<p>師云。酌然。</p>
<p>僧曰。言前道破無妨礙。物引全提有象遷。</p>
<p>師云。獨許闍梨。</p>
<p>僧曰。橫身三界外。誰是出頭人。</p>
<p>師云。爭不足。讓有餘。</p>
<p>僧曰。學人東西不辨。南北不分。</p>
<p>師云。自生退屈。</p>
<p>問。如何是雲峯境。</p>
<p>師云。昨日乍到此。</p>
<p>僧曰。如何是境中人。</p>
<p>師云。灰頭土面。</p>
<p>僧曰。人境<span class='corr'>已</span>蒙師指示。為人一句又如何。</p>
<p>師云。將謂知音却不知。</p>
<p>上堂云。禹溪流水如藍染。雲密峯巒畫不成。山色水聲全是體。不知誰解悟無生。悟無生。彼此自忘情。更擬求奇妙。笑殺嶺南能。</p>
<p>上堂云。至道無難。唯嫌揀擇。但莫憎愛。洞然明白。雪嶺輥毬。趙州庭栢。不落見聞。亦非聲色。擬問如何。攔顋一摑。</p>
<p>上堂云。非不非。是不是。達磨西來。惑眾顯異。梁王勘破。渡江入魏。九年面壁向嵩丘。接得神光轉失利。大眾。欲得不失利麼。廉纖梅雨蔽千家。蕭灑薰風吹萬類。若作佛法商量。墮在野狐群隊。</p>
<p>上堂云。佛祖傳心。西天此土。得之者。如日如月。照耀乾坤。失之者。如盲如聾。不辨西東。雲峯遮裏。得失是非一時放却。無禪可參。無道可學。猖猖狂狂。蹈乎大方。且道佛祖傳心。傳箇什麼。良久。云。窻開雲霧生衣上。簾捲山泉入鏡中。</p>
</div>
<div class='div-other'><a id='mulu938' />
<p class='h4'>舒州浮山德宣禪師</p><p>問。如何是佛。</p>
<p>師云。天長地久。</p>
<p>僧曰。學人未曉。</p>
<p>師云。年老病生。</p>
<p>僧曰。同生同死事又作麼生。</p>
<p>師云。喚闍梨作佛。得麼。</p>
<p>上堂云。雙井峯。錦綉谷。南北東西難圖錄。縱爾僧繇巧筆端。爭如一到心中足。拈起拂子云。還見麼。良久云。雲居．羅漢。擊禪牀。下座。</p>
<p>上堂云。諸佛不出世。四十九年說。祖師不西來。少林有妙訣。若人識祖佛。當處便超越。遂拈拂子云。遮箇是浮渡拂子。且道祖佛在什麼處。良久。云。雖是善因。而招惡果。</p>
</div></div>
<div class='div-other'><a id='mulu939' />
<p class='h3'>江陵護國慧本禪師法嗣</p>
<div class='div-other'><a id='mulu940' />
<p class='h4'>岳州君山崇勝普淨禪師</p><p>問。如何是君山境。</p>
<p>師云。寺居煙島上。四野盡波瀾。</p>
<p>僧曰。如何是境中人。</p>
<p>師云。望南看北斗。</p>
<p>僧曰。人境<span class='corr'>已</span>蒙師指示。向上宗乘事若何。</p>
<p>師云。檻外清風起。湖中白浪生。</p>
<p>僧曰。謝答話。</p>
<p>師云。老僧罪過。</p>
<p>上堂。拈拄杖云。看看拄杖。拄杖生在懸崖石上。如今拈向人前。須是生風起浪。乃拋下。</p>
<p>上堂云。摩竭掩室．淨名杜口．飲光微笑．達磨壁觀．雪老輥毬．禾山打皷．祕嚴一扠．青平拽石。此一隊漢。各逞伎倆。總不措一言。教後人如何摸[打-丁+索]。莫怪山僧不會說禪。祇是修造院門。一粥一飯。接待往來。若是說禪說道。自有諸方。</p>
</div></div>
<div class='div-other'><a id='mulu941' />
<p class='h3'>洪州泐潭山乾禪師法嗣</p>
<div class='div-other'><a id='mulu942' />
<p class='h4'>廬州西天王興化可都禪師</p><p>問。祖意西來即不問。為人一句請師宣。</p>
<p>師云。片雲歸後洞。隻鶴舞清虗。</p>
<p>僧曰。與麼則興化得人。群生有賴也。</p>
<p>師云。鳥<span class='corr'>啄</span>古林木。山橫今日雲。</p>
<p>師乃云。如來大法。諸佛妙道。真源湛寂。了無生滅。設使千聖出來。亦乃難尋縫罅。興雲吐霧。普徧河沙。縱橫有準。妙應無疑。把定放行。卷舒自得。起人天眼目。擴佛祖心源。諸法見前。更無欠少。所謂人人具足。箇箇圓成。不用纖毫心力。自然壁立千仞。良久。喝一喝。</p>
</div>
<div class='div-other'><a id='mulu943' />
<p class='h4'>潭州道吾山楚方禪師</p><p>問。昔日道吾云。生也不道。死也不道。和尚今日為什麼却道。</p>
<p>師云。官不容針。私通車馬。</p>
<p>僧曰。真箇泐潭無異水。清風宛爾不同常。</p>
<p>師云。刢利衲僧。點一知二。</p>
<p>上堂云。諸人十二時中不要錯用心好。頭上是天。脚下是地。朝明夕晦。水綠山青。物象分明。亘今亘古。若也恁麼承當去。早是無事起事。那更言中求玄。句裏尋妙。正是埋沒自<span class='corr'>己</span>。不如歸堂喫茶去。</p>
</div>
<div class='div-other'><a id='mulu944' />
<p class='h4'>袁州崇勝密禪師</p><p>問。如何是佛。</p>
<p>師云。莫寐語。</p>
<p>問。如何是一法。</p>
<p>師云。早落第二。</p>
<p>上堂。大眾集。師云。<span class='corr'>已</span>是團圝。不勞雕琢。歸堂喫茶。</p>
</div></div>
<div class='div-other'><a id='mulu945' />
<p class='h3'>廬山圓通僊禪師法嗣</p>
<div class='div-other'><a id='mulu946' />
<p class='h4'>溫州永嘉淨居了威佛日禪師</p><p>問。如何是祖師西來意。</p>
<p>師云。一宿二宿程。千山萬山月。</p>
<p>僧曰。意旨如何。</p>
<p>師云。朝看東南。暮看西北。</p>
<p>僧曰。向上更有事也無。</p>
<p>師云。人心難滿。溪壑易填。</p>
<p>問。時節因緣即不問。惠超佛話事如何。</p>
<p>師云。波斯彎弓面轉黑。</p>
<p>僧曰。意旨如何。</p>
<p>師云。穿過髑髏笑未休。</p>
<p>僧曰。學人好好借問。</p>
<p>師云。黃泉無邸店。今夜宿誰家。</p>
<p>師乃云。問一答一。谷響鐘聲。隨扣隨徵。故無窮盡。本分事中。離諸問答。直下無私。昭然應物。所以道。唯一堅密身。一切塵中現。乃舉拂子云。看看。拂子是塵。且道堅密身在什麼處。</p>
<p>良久。云。於斯見得。無量神通三昧本自圓成。恒沙諸佛法門自然具足。是故吾佛大聖人便以此法付囑　國王大臣。令其守護。流通不絕。付囑之意。今古共聞。且道作麼生是流通底事。乃顧視左右云。萬家喜氣參差動。千里恩波特地新。</p>
</div>
<div class='div-other'><a id='mulu947' />
<p class='h4'>婺州明招山文惠禪師</p><p>問。百尺竿頭。如何進步。</p>
<p>師云。南天台。北五臺。</p>
<p>僧曰。處處逢歸路。時時達本源。</p>
<p>師云。對面若無青白眼。相識猶如不相識。</p>
<p>僧曰。爭奈學人有轉身一路。</p>
<p>師云。切忌喪身失命。</p>
<p>上堂。良久。云。便與麼散去。早自落七落八了也。俯為初機。不免重重話會。今朝五月五。為汝等諸人舉箇父母未生底句。光明<span class='corr'>炟</span>赫耀乾坤。且是無今亦無古。三世諸佛彊猜量。六代祖師徒指注。殿上迦葉謾擎拳。門外金剛眉卓竪。師拊掌呵呵大笑云。笑箇什麼。笑燈籠入露柱。</p>
</div></div>
<div class='div-other'><a id='mulu948' />
<p class='h3'>東京褒親旌德有瑞佛海禪師法嗣</p>
<div class='div-other'><a id='mulu949' />
<p class='h4'>安州應城壽寧道完禪師</p><p>問。雲從龍。風從虎。未審和尚從箇什麼。</p>
<p>師云。一字空中畫。</p>
<p>僧曰。得恁麼奇特。</p>
<p>師云。千手大悲提不起。</p>
<p>問。十方國土中。唯有一乘法。如何是一乘法。</p>
<p>師云。斗量不盡。</p>
<p>僧曰。恁麼則動容揚古路。不墮悄然機。</p>
<p>師云。作麼生是悄然機。僧舉頭看。師舉起拂子。僧喝一喝。</p>
<p>師云。大好悄然。</p>
<p>上堂云。古人見此月。今人見此月。此月鎮常存。古今人還別。若人心似月。碧潭光皎潔。決定是心源。此說更無說。咄。</p>
<p>上堂云。覺城東畔。五眾雲臻。古佛廟前。人人得旨。壽寧門下。草偃風行。為什麼如此。良久。云。箇中須是箇中人。</p>
<p>上堂云。諸禪德。三冬告盡。臘月將臨三十夜。作麼生吐攴準。良久。云。衣穿瘦骨露。屋破看星眠。</p>
</div></div>
<div class='div-other'><a id='mulu950' />
<p class='h3'>潭州雲蓋智本禪師法嗣</p>
<div class='div-other'><a id='mulu951' />
<p class='h4'>潭州南嶽山承天禪院自賢禪師</p><p>問。大眾<span class='corr'>已</span>集。仰聽雷音。猊座既登。請師剖露。</p>
<p>師云。剎竿頭上翻筋斗。</p>
<p>僧曰。恁麼則嶽麓山前祥霧起。祝融峰下瑞雲生。</p>
<p>師云。紫羅帳裏[殺/米]真珠。</p>
<p>上堂。拈拄杖云。不是心。不是佛。不是物。打禪牀一下。云。與君打破精靈窟。簸土颺塵無處尋。千山萬山空突屼。復敲禪牀一下云。歸堂。參。</p>
<p>上堂云。一身高隱唯南嶽。自笑孤雲未是閑。松下水邊端坐者。也應隨例說居山。咄。</p>
<p>上堂云。五更殘月落。天曉白雲飛。分明目前事。不是目前機。既是目前事。為什麼不是目前機。良久。云。欲言言不及。林下好商量。</p>
<p>上堂云。佛祖不能正觀。天地不能蓋載。且道為什麼如此。良久。云。人人有箇皮袋。</p>
</div>
<div class='div-other'><a id='mulu952' />
<p class='h4'>潭州南嶽承天慧連禪師</p><p>問。如何是承天境。師拈起拂子。</p>
<p>僧曰。如何是境中人。師擊禪牀一下。</p>
<p>僧曰。人境<span class='corr'>已</span>蒙師指示。向上宗乘事若何。師挂拂子於舊處。</p>
<p>上堂云。湖南近日稍別。小雪應時及節。但管積嶺堆山。勿論春寒秋熱。阿呵呵。真可悅。庭下黃柑香不徹。</p>
<p>上堂。舉扇子云。犀牛扇子古今揚。七十峯前九夏長。二六時中如可用。分明頭角好商量。且問諸禪德。商量箇什麼。良久。云。任爾千般巧。終無兩樣風。乃放下扇子。</p>
<p>上堂。拈拄杖云。諸供養中。法供養最勝。所謂法供養者。山供養水。水供養山。僧堂供養佛殿。佛殿供養僧堂。諸人供養老僧。老僧供養諸人。良久云。供養<span class='corr'>已</span>畢。念普供養真言。老僧忘却。且教拄杖子念與諸人。卓一下。云。靜處薩婆訶。</p>
<p>上堂云。閙市裏識取古佛。百草頭上薦取老僧。閙市裏古佛且致。百草頭上老僧作麼生薦。乃云。不是逢人誇好手。大都品格合風流。喝一喝。</p>
</div>
<div class='div-other'><a id='mulu953' />
<p class='h4'>廬陵定香山惟德禪師</p><p>問。登師子座。作師子吼。</p>
<p>師云。退後三步。</p>
<p>僧曰。忽遇文殊來又作麼生。</p>
<p>師云。列在下風。</p>
<p>上堂云。獨坐草菴中。空生直未委。天龍殊不知。花雨從何墜。摩竭徒掩室。毗耶空目閉。睡起一杯茶。別是箇滋味。咄。</p>
<p>上堂云。難。難。絲毫猶隔萬重山。易。易。剎那便到無生地。堪嗟文殊與維摩。兩箇紛紛談不二。山僧即不然。良久云。難。難。揀擇明白君自看。喝一喝。</p>
</div>
<div class='div-other'><a id='mulu954' />
<p class='h4'>南嶽草衣巖治平慶時禪師</p><p>問。如何是治平境。</p>
<p>師云。石室夜深霜月白。草衣歲久敗蒲寒。</p>
<p>僧曰。如何是境中人。</p>
<p>師云。擕笻尋遠水。洗鉢趂朝齋。</p>
<p>僧曰。人境<span class='corr'>已</span>蒙師指示。向上宗乘事若何。</p>
<p>師云。水馬嘶風。泥牛渡海。</p>
<p>上堂云。不是心。不是佛。不是物。與君放出遼天鶻。還見麼。清風月下守株人。良兔漸遙春草綠。喝一喝。</p>
<p>上堂云。終日茫茫。那事無妨。且道那事如何。良久。云。落葉知流水。歸雲識舊峯。</p>
</div></div>
<div class='div-other'><a id='mulu955' />
<p class='h3'>洪州兜率從悅禪師法嗣</p>
<div class='div-other'><a id='mulu956' />
<p class='h4'>洪州龍安山兜率惠照禪師</p><p>開堂日。上首白槌竟。師顧視云。還觀得麼。若觀得去。便能卷舒無礙。隱顯自由。若觀不得。第二義門出來相見。</p>
<p>問。如何是第一義諦。</p>
<p>師云。槌下分付。</p>
<p>僧曰。第二義門請師舉唱。</p>
<p>師云。千家簾幕春光在。幾處園林日色明。</p>
<p>僧曰。學人未曉。</p>
<p>師云。勞而無功。</p>
<p>僧曰。爭柰分付了也。</p>
<p>師云。一人傳虗。萬人傳實。</p>
<p>問。法鼓纔聲。大無雲集。學人上來。乞師指示。</p>
<p>師云。天靜不知雲去處。地寒留得雪多時。</p>
<p>僧曰。學人未曉。乞師端的。</p>
<p>師云。一重山背一重人。</p>
<p>師乃云。龍安山上。道路縱橫。兜率宮中。樓臺重疊。雖非天上。不是人間。到者心安。全忘諸念。善行者不移雙足。善入者不動雙扉。自能笑傲煙蘿。誰管坐消歲月。既然如是。向上還有事也無。良久。云。莫教推落巖前石。打破下方遮日雲。以拂子擊禪牀。</p>
<p>上堂。舉拂子云。端午龍安亦鼓橈。青山雲裏得逍遙。飢餐渴飲無窮樂。誰愛爭光奪錦標。却向乾地上划船。高山頭起浪。明椎玉鼓。暗展鐵旗。一盞菖蒲茶。數箇沙糖粽。且移取北鬱單越來。與南閻浮提鬬額看。擊禪牀一下。</p>
<p>上堂云。兜率都無伎倆。也斆諸方榜樣。五日一度陞堂。起動許多龍象。禪道佛法又無。到此將何供養。須知達磨西來。分付一條拄杖。乃拈起云。所以道。儞有拄杖子。我與儞拄杖子。儞無拄杖子。我奪儞拄杖子。且道那箇是賓句。那箇是主句。若斷得去。即途中受用。若斷不得。且世諦流布。乃拋下拄杖。</p>
</div>
<div class='div-other'><a id='mulu957' />
<p class='h4'>袁州楊岐山子圓禪師</p><p>問。如何是祖師西來意。</p>
<p>師云。如何是上座意。</p>
<p>僧曰。比為請益。</p>
<p>師云。老僧答儞不少。</p>
<p>上堂云。楊岐無異路。到者皆省悟。若也更求玄。驢年得休去。珍重。</p>
</div></div>
<div class='div-other'><a id='mulu958' />
<p class='h3'>黃州栢子山嵩禪師法嗣</p>
<div class='div-other'><a id='mulu959' />
<p class='h4'>黃州東禪惟資禪師</p><p>上堂云。信手招來。無非佛事。何故。頭頭顯理。物物皆宗。念念釋迦出世。步步彌勒下生。若信得及。把得住。便請坐斷報化佛頭。高步毗盧頂上。招拄杖云。且道拄杖子有何長處。良久。畫一畫。云。能殺能活。能縱能奪。更有一般堪羨處。不風流處也風流。卓一下。</p>
</div></div>
<div class='div-other'><a id='mulu960' />
<p class='h3'>澧州夾山純禪師法嗣</p>
<div class='div-other'><a id='mulu961' />
<p class='h4'>澧州欽山乾明普初禪師</p><p>上堂。良久。云。舉揚宗旨。上祝　皇基。伏願祥雲與景星俱現。醴泉與甘露雙呈。君乃堯舜之君。俗乃成康之俗。使林下野夫不覺成太平曲。且作麼生是太平曲。無為而為。神而化之。灑德雨以霶霈。鼓仁風而雍熈。民如野鹿。上如標枝。十八子知不知。哩哩囉邏羅哩。拍一拍。下座。</p>
</div></div>
<div class='div-other'><a id='mulu962' />
<p class='h3'>東京智海智清佛印禪師法嗣</p>
<div class='div-other'><a id='mulu963' />
<p class='h4'>蘄州四祖仲宣禪師</p><p>問。牛頭未見四祖時。為甚麼百鳥銜花獻。</p>
<p>師云。看風使帆。</p>
<p>僧曰。見後為甚麼不銜花。</p>
<p>師云。相頭買帽。</p>
<p>僧曰。祇如學人今朝與和尚相見。又且如何。</p>
<p>師云。彼一時。此一時。</p>
<p>師乃云。諸佛出世。為一大事因緣。祖師西來。直指人心是佛。凡聖本來不二。迷悟豈有殊途。非涅槃之可欣。非死生之可厭。但能一言了悟。不起坐而即證無生。一念回光。不舉步而徧周沙界。如斯要徑。可曰宗門。山僧既到遮裏。不可徒然。</p>
<p>乃舉拂子云。看看。山河大地．日月星辰．若凡若聖．是人是物。盡在拂子頭上一毛端裏出入遊戲。諸人還見麼。設或便向遮裏見去。倜儻分明。更須知有向上一路。且問諸人。作麼生是向上一路。良久。云。六月長天降大雪。三冬嶺上火雲生。</p>
</div>
<div class='div-other'><a id='mulu964' />
<p class='h4'>泉州乾峯圓慧禪師</p><p>上堂云。達磨正宗。衲僧巴鼻。堪嗟迷者成群。開眼瞌睡。頭上是天。脚下是地。耳朵聞聲。鼻孔出氣。敢問雲堂之徒。時中甚處安置。還見麼。可憐雙林傅大士。却言祇遮語聲是。咄。</p>
<p>上堂云。春風蕩蕩。幽鳥關關。山青水碧兮羅空亘野。為報諸人兮慎勿顢頇。勿顢頇。好自看。十方三世趯團圝。以拄杖擊禪牀一下。</p>
</div></div>
<div class='div-other'><a id='mulu965' />
<p class='h3'>臨江軍慧力院可昌禪師法嗣</p>
<div class='div-other'><a id='mulu966' />
<p class='h4'>臨江軍瑞筠山慧力洞源禪師</p><p>上堂云。佛祖不立。雨落街頭自濕。凡聖何依。晴乾自是無泥。方知頭頭皆是道。法法本圓成。休說趙州七斤衫。曹源一滴水。須彌頂上浪滔天。大洋海底紅塵起。咦。是何道理。參。</p>
</div>
<div class='div-other'><a id='mulu967' />
<p class='h4'>袁州分宜福聖常極禪師</p><p>上堂云。和風習習。春日遲遲。牧童拋掌。石女生兒。壠上爭先種植。田中急切扶犁。鳥窠凍齈。布毛莫吹。天皇老漢。餬餅充飢。休言即心即佛。莫問得髓得皮。松窻石室。兀坐支頤。祇知今日明日。誰顧果滿三祗。以拂子擊禪牀。</p>
</div></div>
<div class='div-other'><a id='mulu968' />
<p class='h3'>廬山開先行瑛禪師法嗣</p>
<div class='div-other'><a id='mulu969' />
<p class='h4'>廬山開先華藏海評禪師</p><p>上堂云。始見山前麥熟。滿田又插新秧。東村人帶水拖泥。西家裏謌聲一片。所謂苦中有樂。眾生日用而不知。唯有寒山呵呵大笑。諸禪德。且道寒山子笑箇什麼。還會麼。不覺日又夜。爭教人少年。參。</p>
</div></div>
<div class='div-other'><a id='mulu970' />
<p class='h3'>洪州上籃希肇禪師法嗣</p>
<div class='div-other'><a id='mulu971' />
<p class='h4'>洪州大寧文廣禪師</p><p>問。如何是大寧境。</p>
<p>師云。此地更無塵一點。城居宛若似山居。</p>
<p>僧曰。如何是境中人。</p>
<p>師云。入門便見。</p>
</div></div>
<div class='div-other'><a id='mulu972' />
<p class='h3'>饒州薦福英禪師法嗣</p>
<div class='div-other'><a id='mulu973' />
<p class='h4'>福州等覺普明禪師</p><p>開堂日。上首白槌罷。師良久。普視大眾云。奇哉。妙哉。是諸人還於此觀得麼。若實於此觀得。盡十方世界更無微毫許法可與為見為聞。亦無纖芥許法可與為對為待。可謂露裸裸．赤灑灑。若觀不得。定是根塵結縛未解。凡聖情量不脫。終日只在是非得失裏轉倒。有什麼用處。眾中莫有超然獨脫灑落底衲僧麼。無妨出來。與儞證明。</p>
<p>問。當年裴相參黃蘗。笑指高僧問有因。府帥憲車臨祖席。其中消息若為陳。</p>
<p>師云。彼一時。此一時。</p>
<p>僧曰。可謂風清八郡魚龍躍。明耀千家日月心。</p>
<p>師云。刢利衲僧。</p>
<p>僧曰。門外沙隄聞再築。即承天詔駕歸驂。</p>
<p>師云。當頭道著。</p>
<p>問。師唱誰家曲。宗風嗣阿誰。</p>
<p>師云。鄱陽湖裏。白浪滔天。</p>
<p>僧曰。薦福一枝今獨秀。釣螺江上月分輝。</p>
<p>師云。衲子難暪。</p>
<p>僧曰。向上還更有事也無。</p>
<p>師云。有。</p>
<p>僧曰。幸遇海眾。何妨指出。</p>
<p>師云。高著眼。</p>
<p>問。如何是奪人不奪境。</p>
<p>師云。風清月白。</p>
<p>僧曰。如何是奪境不奪人。</p>
<p>師云。灰頭土面。</p>
<p>僧曰。如何是人境俱不奪。</p>
<p>師云。海晏河清。</p>
<p>僧曰。如何是人境兩俱奪。</p>
<p>師云。水泄不通。</p>
<p>問。如何是賓中賓。</p>
<p>師云。伶俜更苦辛。</p>
<p>僧曰。如何是賓中主。</p>
<p>師云。問處甚分明。</p>
<p>僧曰。如何是主中賓。</p>
<p>師云。垂手入紅塵。</p>
<p>僧曰。如何是主中主。</p>
<p>師云。寶劒當胸。</p>
<p>僧曰。賓主<span class='corr'>已</span>蒙師指示。向上宗乘事若何。</p>
<p>師云。且待別時來。</p>
<p>師乃云。休。休。直饒問若聯珠。答如瓶瀉。若也於道。遠之遠矣。何謂也。若論此事。一大藏教更不能詮。三世諸佛唯是自得。輝今耀古。忘見絕知。彌滿十虗。寧有方所。<span class='corr'>秖</span>為情生知隔。想變體珠。於日用間不能自覺。所以勞佗先德迴首塵勞。開方便門。示真實相。方便門<span class='corr'>已</span>八字打開了也。還有入得底麼。若向遮裏入得。便能持實相印。建大法幢。出沒縱橫。卷舒自在。直饒到此。猶落建化門底。未為衲僧徑要一路。作麼生是徑要一路。良久。云。肯重不得全。卸却方為妙。珍重。</p>
</div></div></div>
<p class='juan'>建中靖國續燈錄卷第二十四</p></div>
</div><!-- end of div[@id='body'] -->
</body></html>