<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu676' />建中靖國續燈錄卷第十六　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">廬陵清原山行思禪師第十三世</p>
<p class="head3">東京惠林宗本圓照禪師法嗣</p>

<div class='div-other'><a id='mulu677' />
<p class='h4'>舒州投子證悟禪師</p><p>諱脩顒。姓梁氏。晉州趙城人也。幼同父不拜鄉祠。不受書訓。俄曰。當為人天師。安慕此耶。尋依本州霍山文廣上人出家．圓具。橫經講席。洞曉佛意。華嚴九會。敷演三四。遠造蘇州瑞光圓照禪師法席。扣問禪宗。因舉無著問天親。彌勒說什麼法。說遮箇法。即悟其旨。</p>
<p>初住壽州資壽．西京少林．舒州投子。道譽大播。京洛宗乘。蓋師首唱。大丞相富公弼敬以師禮。一日。陞堂。時有僧出。師云。錯。</p>
<p>僧曰。什麼處是錯。</p>
<p>師云。不信道。</p>
<p>問。是法平等。無有高下。為什麼趙州三等接人。</p>
<p>師云。入水見長人。</p>
<p>僧曰。爭柰學人未會。</p>
<p>師云。喚不回頭爭柰何。</p>
<p>問。如何是祖祖相傳底心師云。三星繞月宮。</p>
<p>僧曰。便恁麼去時如何。</p>
<p>師云。伯樂暫垂鞭。駑駘誇八駿。</p>
<p>問。如何是第一義。</p>
<p>師云。百雜碎。</p>
<p>師云。楞伽峰頂。誰能措足。少室巖前。水泄不通。正當恁麼時。黃頭老子張得口。碧眼胡僧開得眼。雖然如是。事無一向。先聖幸有第二義門。足可共諸人東說西話。所以道。春生夏長。秋落冬枯。四時遷改。輪轉長途。愚者心生彼此。達者一味無殊。良久。云。<span class='corr'>陝</span>府鐵牛吞大象。嘉州佛向藕絲藏。</p>
<p>上堂云。春風鳴古木。曉露鎻寒波。頭頭皆顯露。顯露又殽訛。看看。直下是。怎柰何。明眼漢。沒臼窠。吐不得。嚼不破。咄。</p>
<p>上堂云。巍巍少室。永鎮群峰。有時雲中捧出。有時霧罩無蹤。有時突在目前。有口道不得。被人喚作壁觀胡僧。諸仁者。作麼生免得此過。休。休。不如且持課。良久。云。一元和。二彌陀。三釋迦。自餘是什麼椀躂丘。參。</p>
<p>上堂云。露滴庭莎。風鳴古檜。皓月瀉千家寒色。清淮流萬頃波瀾。此時薦得。與諸人截斷眾流。若也未然。不免隨波逐浪。譬如河中水湍。流競奔逝。各各不相知。諸法亦如是。遂拈拄杖云。拄杖子是諸法。是相知。不相知。若相知。早被知縛。若不相知。憑何指註。卓一下。云。知之一字。眾妙之門。復云。錯。</p>
</div>
<div class='div-other'><a id='mulu678' />
<p class='h4'>東京十方淨因禪院佛日禪師</p><p>諱惟岳。福州長溪陳氏子也。七歲投西林院徹和尚出家受具。習楞嚴諸教。洞曉其旨。性行剛直。俊慧爽㧞。遊涉禪林。遍扣知識。參圓照禪師。因侍立次。舉劫火洞然因緣。豁然有省。</p>
<p>後出世常州承天。次住東京華嚴。復遷淨因。宮保李侯端愿薦以章服。荊國大王奏賜法雨師名。　哲宗皇帝百日入內。特賜佛日禪號。</p>
<p>師於建中靖國元年二月十七日　大行皇太后五七。奉　聖旨就　慈德殿陞座。師拈香云。率土之土。莫非　王土。且道此一瓣香。產何土宜。若也道得。白石有消日。氤氳無盡年。盡虗空。徧法界。為雲為蓋。應現無窮。上薦　仙游。徑生　佛國。遂<span class='corr'>斂</span>衣坐。云。見義不為。無勇也。莫有勇底衲僧。出來相見。</p>
<p>時有僧出眾。提起坐具云。明鏡當臺。請師一鑒。</p>
<p>師云。記取話頭。</p>
<p>僧曰。莫便是和尚為人處也無。</p>
<p>師云。蹉過了也。</p>
<p>僧曰。曹溪一派。水石生光。</p>
<p>師云。酌然。酌然。</p>
<p>問。未離兜率。<span class='corr'>已</span>降王宮。未出母胎。度人<span class='corr'>已</span>畢。王宮則不問。如何是度人一句。</p>
<p>師云。千江有水千江月。</p>
<p>僧曰。恁麼則帝釋鏡中親得旨。靈山法會宛然存。</p>
<p>師云。龍華三會。猶是後時。</p>
<p>僧曰。可謂龍樓鳳閣祥烟起。玉殿金階瑞氣生。</p>
<p>師云。逢人不得錯舉。</p>
<p>僧曰。四海盡霑天子澤。師將何法報　皇恩。</p>
<p>師云。唯此一事實。餘二則非真。</p>
<p>僧曰。長將日月為天眼。共指須彌作壽山。</p>
<p>師云。<span class='corr'>已</span>在言前。</p>
<p>僧曰。作家宗師。天然猶在。</p>
<p>師云。若不在此。三十棒一棒也較不得。</p>
<p>問。法無定相。隨緣構集。有佛世界。以光明為佛事。有佛世界。以莊嚴為佛事。未審此佛世界以何為佛事。</p>
<p>師云。坐朝問道。垂拱平章。</p>
<p>僧曰。一人有慶。萬民賴之。</p>
<p>師云。萬靈何處謝無私。</p>
<p>僧曰。粉骨碎身未足酬。一句了然超百億。</p>
<p>師云。作麼生是一句。</p>
<p>僧曰。芥城劫石猶非筭。坐斷乾坤日月新。</p>
<p>師云。金毛師子。</p>
<p>問。圓照昔年光宇宙。今朝佛日又騰輝。學人上來。請師鑑照。師畫一圓相。</p>
<p>僧曰。萬丈白雲藏不得。一輪光透照無私。</p>
<p>師云。也是太陽門下。全借餘輝。</p>
<p>僧曰。既然摩耶佛母生兜率　大行太后在何方。</p>
<p>師云。花分晝夜。水遶棟梁。</p>
<p>僧曰。古佛堂前同<span class='corr'>已</span>證。瑠璃殿上演真空。</p>
<p>師云。重說偈言。</p>
<p>問。昔日　慈聖太皇。月落不離天。淨照親承寵澤。今朝　大行皇太后。水流元在海。未審意旨如何。</p>
<p>師云。滄溟浩渺孤帆小。消得長天幾許風。</p>
<p>僧曰。千般有解終難到。一念無心在處同。</p>
<p>師云。龍蛇易辨。衲子難瞞。</p>
<p>僧曰。若然者。罷希運之開田。笑空生之持鉢。</p>
<p>師云。誰言寸草心。報得三春輝。</p>
<p>僧曰。且道今日資薦　皇太后。畢竟居何報土。</p>
<p>師云。雲屯雲散天長淨。漚滅漚生水本清。</p>
<p>僧曰。<span class='corr'>已</span>得真人好消息。人間天上更無疑。</p>
<p>師云。不妨刢利。</p>
<p>問。佛佛授手則不問。葉葉相承事若何。</p>
<p>師云。龍生龍子。龍長龍孫。</p>
<p>僧曰。恁麼則千子常圍遶　金輪御大千。</p>
<p>師云。漁翁皷舞。野老謳歌。</p>
<p>僧曰。慶雲翔而和氣流。芝草生而嘉禾秀。</p>
<p>師云。正好讚歎。</p>
<p>師云。最初說法者。不知末後句。末後說法者。不知最初句。最初．末後句。適來惠林禪師<span class='corr'>已</span>為諸人說則說了。且如何說。若約三乘十二分教。偏圓頓漸。半滿一音。不免執指為月。入海筭沙。直似澄潭月影。後夜鐘聲。隨扣擊以發音。逐波瀾而不散。猶是生死岸頭事。故乃菩提達磨觀象。神州有大乘器。所以泛杯千頃浪。登嶺萬重山。首造于梁。梁以因果有為之法而垂問。達磨揭聖諦第一義而奉答。梁王未契。遂之嵩少。九年面壁。不立文字。逈出三乘。直指人心。見性成佛。當時神光二祖立雪斷臂。得髓明心。一花五葉。結果自成。六代傳衣。後人得道。自此東華方信有正法眼藏。涅槃妙心。中下隨根。迷悟相半。</p>
<p>故　我大宋真宗皇帝頌不云乎。初祖安禪在少林。不傳教法祇傳心。後人要悟真如性。密印由來妙理深。大矣哉。真如妙理。至幽至深。非大機大器不能領悟。何以故。見聞覺知是法。法離見聞覺知。便乃火聚當岐。鐵山在路。自然少室峰前壁立千仞。曹溪路上水泄不通。於其中間。祖風不無陵遲。頹綱亦將委地。雖然如是。法無定相。道假時彰。建大法幢。演大法義。興此一大事因緣。利樂有情。不在佗時。所謂際會　大聖人而知之。出現于世。廣大流布。廓周沙界。實千載之一遇哉。至若　堯．舜．禹．湯。端拱垂衣。無為之化。不為不至。</p>
<p>若以開方便門。示真實相。十方嘉會。四眾同筵。闢古佛之家風。發含生之大本。未可與今日同時而語哉。何謂也。釋提桓與善現發明般若。唯止真空。波斯匿為慶喜特指不遷。猶存俗諦。特此教外別傳。向上一著。彰顯　當今。豈非希有之緣。應乎昭且者也。然溪山各異。雲月是同。同聲相應。同氣相求。方知此事無古無今。無彼無此。高而無上。廣不可極。淵而無下。深不可測。毛吞巨海。芥納須彌。在天同天。在人同人。在天則為日為月。為照為明。在人則為　君為臣。為忠為孝。以此而推。百億日月。萬億須彌山。百億四大海。根身器界。情與無情。同一體性。莫不仁者見之謂之仁。智者見之為之智。百姓日用而不知。其能會萬物為<span class='corr'>己</span>者。其唯　聖人乎。由是燈燈續燄。葉葉相承。百千世而月點真燈。光融三界。十萬里星排祖幹。凉蔭四生。是知法輪再轉於支那　帝日長輝於震旦。若然者。物無大小。法無適莫。皆被其光。皆蒙其澤。以至草木禽魚。無遠不及。祇如舍衛國王欲往靈山見佛。勑諸臣僚．山河大地．草木叢林。並須同去見佛。若一草一木不去。吾則不得見佛。</p>
<p>大眾。<span class='corr'>秖</span>今乾坤之內。宇宙之間。山河大地。草木叢林。去亦不去。來亦不來。湛湛無私。巍巍不動。乃文乃武。乃禪乃律。同在九重天上。慈德殿前。同時見佛。諸仁者。見則不無。且作麼生見。</p>
<p>良久。云。重瞳日月明無盡。隆準山河秀有餘。臣僧惟岳。伏奉　聖旨。今陞座舉揚般若。奉為　大行皇太后此土緣終。佗方報勝。屆于五七。上薦　　仙遊。恭以　皇太后淨惠本然。至神獨運。來示　母儀之迹。德贊　三朝。去酬法界之因。果圓十地。伏願　兜率天宮陪摩耶佛母一處逍遙。無垢世界共娑竭龍女同成正覺。回耀休光。昌明　宗社。竊以釋迦如來臨般涅槃。以佛法奉囑　萬乘聖主。啟日月光明。永垂外護。廓天地覆載。長賜流通。臣等沙門慶幸得近蓂階。般若敷宣。莊嚴　國祚。恭惟　今上皇帝陛下。承祧　七聖。天下鼓舞於唐虞。明道　萬機。教外播揚於佛祖。</p>
<p>此蓋伏遇　皇帝陛下夙泛般若之神舟。慣遊覺海。今揭軒皇之寶鑑。圓照禪叢。集此鴻因。上祝　今上皇帝陛下聖躬。萬歲。萬歲。萬萬歲。伏願　福若大梵王。　壽同天帝釋。　金輪御三千大千之世界。　玉曆紀百億萬億之年華。雨順風調。民安國泰。　皇太妃．　皇后．　皇太子。伏願　福海壽山。增千千之載。金枝玉葉。長榮萬萬之春。　親王國族．天眷宮嬪。萬善同資。千祥併集。不敢久瀆　聖聽。伏惟　珍重。</p>
<p>開堂日。師登座拈香。祝延　聖壽罷。乃敷坐。智海佛印禪師白槌竟。師云。堯天舜日。鳳閣龍樓。妙高孤峰。浮幢香海。無二無二分。無別無斷故。主伴同時。一多無礙。具眼衲僧。出來觀看。</p>
<p>問。為國開堂。請師祝。</p>
<p>聖。</p>
<p>師云。雲破鼇峰。月生鯨海。</p>
<p>僧曰。璇璣盤磚三千界　睿筭延鴻十萬春。</p>
<p>師云。祇道得一半。</p>
<p>僧曰。打麵還佗州土麥。唱歌須是帝鄉人。</p>
<p>師云。金毛師子。</p>
<p>問。世尊出世。為大事因緣。和尚今朝。當為何事。</p>
<p>師云。瑞雪滿長安。</p>
<p>僧曰。一人增壽筭。萬里盡謌謠。</p>
<p>師云。風行草偃。</p>
<p>僧曰。斬釘截鐵。須還本分鉗鎚。</p>
<p>師云。也不消得。</p>
<p>問。蓮花未出水時如何。</p>
<p>師云。清波無透路。</p>
<p>僧曰。出水後如何。</p>
<p>師云。目前無異草。</p>
<p>僧曰。恁麼則馨香滿大唐。</p>
<p>師云。非公境界。</p>
<p>師云。此箇法門。不在筌蹄。豈干問答。直饒盡十方剎土未為微塵。一一微塵盡為衲僧。各如滿慈．鶖子。窮天玄辯。竭世樞機。到遮裏。一點用不著。何以故。生佛圓融。自佗平等。人人鼻孔遼天。各各壁立千仞。</p>
<p>蓋不知真隨妄轉。法逐緣遷。自昧靈光。抂投異趣。所以破有法王。運無緣慈。駕三乘舟檝。渡五性波瀾。翻戀澄潭月影。靜夜鐘聲。故使懷州牛喫禾。廬陵米價長。又不免勞佗初祖達磨逗器支那。教外菱花。不磨甎鏡。衣中驪頷。不數佗珍。未挂古帆。見成公案。由是悟取無悟底面目。迷取不迷底鄉關。三際無私。十方同暢。</p>
<p>自家田地。枯木生花。古廟香爐。寒灰再燄。莫不一切語言文字。資生產業。皆與實相不相違背。若然者。無影樹下同船。漁翁鼓舞。中有黃金一國。野老謳謌。共樂昇平。同躋壽域。大眾。同躋壽域。自是地久天長。且道共樂昇平作麼生樂。良久。云。羅浮打鼓韶州舞。久立。珍重。</p>
</div>
<div class='div-other'><a id='mulu679' />
<p class='h4'>泗州普照寺真寂禪師</p><p>諱處輝。滁州清流人也。姓趙氏。依江寧府保寧勇禪師出家得度。紹聖四年　朝旨住持。開堂日。問。世尊出世。地涌金蓮。和尚出世。有何祥瑞。</p>
<p>師云。掃却門前雪。</p>
</div>
<div class='div-other'><a id='mulu680' />
<p class='h4'>太平州隱靜山普慧寺儼禪師</p><p>問。摩騰入漢。藏教分明。達磨西來。有何意旨。</p>
<p>師云。我法妙難思。龍天盡歸向。</p>
<p>僧曰。未審祖意教意。是同是別。</p>
<p>師云。兩彩一賽。</p>
<p>僧曰。一言歸有道。萬象自無心。</p>
<p>師云。猶較些子。</p>
<p>問。達士相逢。如何話會。</p>
<p>師云。罕遇作家。</p>
<p>僧曰。若非朝宰知音。和尚焉肯拈出。</p>
<p>師云。金鎚影動。寶劒光寒。</p>
<p>師云。一法不通。萬緣方透。若也於斯明得。眼睛穿過鐵圍山。一口吸盡大海水。乃唱云。大海水<span class='corr'>已</span>吸盡了也。魚龍向什麼處安身立命。眾中若有興慈運悲底衲僧。出來救取龍王。苟若不能。氣急殺人。雖然如是。事無一向。山僧不免為諸人說道理。不見先聖云。究竟涅槃。常寂滅相。終歸於空。一翳在眼。空花遍界。翳若不消。不出門知天下事。翳若消盡。始知庵內人不見庵外事。若能如是。方解穩坐地。十二時中一任受用。如或未知。久立。珍重。</p>
<p>上堂云。春雲春雨。萬物敷榮。暖日和風。巖花競秀。青山疊疊。㵎水澄澄。達磨迷途。切忌說破。復云。若人撿點得出。山僧今日話墮。以拄杖擊禪牀。下座。</p>
</div>
<div class='div-other'><a id='mulu681' />
<p class='h4'>蘇州定慧院圓義禪師</p><p>諱遵式。姓顧氏。姑蘇人也。童稚異眾。慕道出家具戒。未幾。首學毗尼。次習大經。洞明淵奧。緣契圓照。傳道印心。行解氷霜。宗教兼濟。三遷叢席。四眾歸依。師範有規。訓學無倦。都尉張侯敦禮奏以師號。</p>
<p>問。南泉斬猫兒。意旨如何。師便打。</p>
<p>僧曰。猶是學人疑處。</p>
<p>師云。十萬八千。</p>
<p>僧曰。忽遇趙州時如何。</p>
<p>師云。賣金須是買金人。</p>
<p>問。如何是祖師西來意。</p>
<p>師云。萬水千山。</p>
<p>僧曰。便與麼去時如何。</p>
<p>師云。千山萬水。</p>
<p>僧曰。專為流通。</p>
<p>師云。南北行人口似碑。</p>
<p>問。如何是衲僧眼。</p>
<p>師云。針劄不入。</p>
<p>僧曰。何故如此。</p>
<p>師云。向道衲僧眼。</p>
<p>師云。若夫宗旨。豈在言詮。況疊嶂巍峩。層巖峭峻。湖澄淥水。風掃白雲。松竹蕭蕭。不若妙峰頂上。烟雲杳杳。何殊鷄足巖前。到此各自回光。不勞指注。多言喪道。多岐亡羊。若是本分之人。便乃息肩倚杖。越聖超凡。出入生死。縱橫聲色。果能如是。方可續佛壽命。報佛深恩。無盡法門。目前覯取。珍重。</p>
<p>上堂云。我有真機。絕毫絕氂。明暗上下。南北東西。言之不及。思之不知。會麼。東弗于逮。西衢耶尼。</p>
<p>上堂云。一月初圓。百川沈影。一燈發彩。萬炷流輝。月無留影之心。燈無傳輝之念。若得如是。可以處于諠譁。入于塵俗。運大悲光於沙界。開普門眼於生靈。豈唯觀音大士三十二種妙應無方。具縛凡夫。一一皆能開正法眼。然雖如是。也須是斬釘截鐵漢始得。其或不然。靜處薩婆訶。</p>
<p>上堂云。青山鬱鬱水滔滔。萬浪千波接海濤。提得絲綸漾舟去。鈎頭須要釣鯨鼇。拈拄杖云。負命者上鈎來。參。</p>
<p>上堂云。睡來合眼飯來餐。佛祖從教說易難。若問安心有何法。太湖長浸洞庭山。衲僧家人人盡道。我八面四方。縱橫無閡。龍濟為什麼道。卷簾除却障。閉戶生得閡。若人辨得。許汝向衣鉢下穩坐地。</p>
<p>上堂云。天兮何高。地兮何厚。海潮之音。師子哮吼。瞻之不見其前。迎之罔眺其首。還會麼。七七四十九。</p>
<p>上堂云。我有一句。<span class='corr'>秖</span>今分付。玉軸琅函。同時頓具。不用思量。重重顯露。優曇鉢華。火中開悟。參。</p>
</div>
<div class='div-other'><a id='mulu682' />
<p class='h4'>舒州投子山勝因禪院普聦禪師</p><p>上堂云。寂住峰頂。葉落歸根。明月堂前。金風玉露。且道深秋一句作麼生。良久。云。古往不知何處去。後夜依前月到窓。</p>
</div>
<div class='div-other'><a id='mulu683' />
<p class='h4'>秀州本覺法真禪師</p><p>諱守一。姓沈氏。江陰人也。生而祥異。性敏才逸。齒未及冠。頓慕緇門。謝俗瑞光。投師圓照。巾侍扣問。更不它遊。眾推明悟。唱道擕城。</p>
<p>問。選佛選官應在我。祖席登科事若何。</p>
<p>師云。大鵬展翼天路遙。巨鼇轉身海水窄。</p>
<p>僧曰。夫子家聲遺舊業。法王基緒得中興。</p>
<p>師云。後五日看。</p>
<p>僧曰。且道昔日今時。是同是別。</p>
<p>師云。一言<span class='corr'>已</span>出。</p>
<p>問。春氣<span class='corr'>已</span>隨紅雨散。熏風初度綠陰凉。學人借問西來意。乞師方便為敷揚。</p>
<p>師云。分明舉似大眾。</p>
<p>僧曰。可謂一句截流。萬機頓削。</p>
<p>師云。築著磕著作麼生道。</p>
<p>僧曰。落落清規今古同。相逢會有知音舉。</p>
<p>師云。不妨刢利。</p>
<p>問。離群師子。踞地全威。不露爪牙。願聞哮吼。</p>
<p>師云。大家著力。</p>
<p>僧曰。當年盧老曾饒舌。今日親聞第一機。</p>
<p>師云。脚跟下事作麼生。</p>
<p>僧曰。寶杖撥開千聖眼。當場辨取火中蓮。</p>
<p>師云。果然作家。</p>
<p>師云。此一法印。非有所傳。曠劫佩持。不從人得。包六虗而無外。混十世以同時。全提則佛祖蹤沈。放下則聖凡文起。昭昭日用。森羅頓現於靈光。蕩蕩目前。彼此無分於實際。雖廓然泯迹。流通於無量義門。閴爾無依。逈超於一切智地。非文字相。離見聞緣。諸乘由是莫能詮。列祖於斯提不起。此日人天既集。不可徒然。略於建化門中普示諸人。各請端心正視。乃顧左右云。還見麼。若恁麼承當得。便乃機衡在握。全歸閫外之權。剎海澄波。共助寰中之化。珍重。</p>
<p>上堂云。諸人知有道不得。山僧道得不知有。且道此兩語。是一理。是二義。若人定當得出。許儞頂門眼正。參。</p>
<p>上堂云。本分相見。不在如何。撩起便行。猶為鈍漢。若也分賓分主。俱為念話杜家。更乃說妙談玄。不當宗門苗裔。山僧恁麼道。<span class='corr'>已</span>是雪上加霜。儞等諸人更擬覓箇什麼。以拄杖一時趂下。</p>
<p>上堂云。山僧一無所解。祇是叢林冤害。選甚南來北來。誰能上載下載。一味㧞楔抽釘。與儞平生慶快。冷然作活自由。蕩蕩無拘無碍。隨緣任運騰騰。從儞九旬結制。雖然放<span class='corr'>曠</span>不羈。亦要時中管帶。良久。云。會麼。此時若不究根源。直待龍華第三會。</p>
<p>上堂云。折半列三。人人道得。去一拄七。亦要商量。正當今日。雲門道底不要別。作麼生露得箇消息。良久。云。日月易流。</p>
<p>上堂云。化城不止。寶所非安。直饒蹈著本地風光。便好拗折拄杖。雖然如是。忽然問儞索著線袋針筒。莫道不知落處。</p>
</div>
<div class='div-other'><a id='mulu684' />
<p class='h4'>湖州報本禪院常利禪師</p><p>姓卓氏。福州古田人也。總角之歲。圓頂披緇。即慕參遊。問心有得。大卿呂公請師出世。提唱祖風。道望益著。</p>
<p>問。如何是大人相。</p>
<p>師云。披毛戴角。</p>
<p>僧曰。學人不會。</p>
<p>師云。紫磨金容。</p>
<p>問。如何得作佛去。</p>
<p>師云。煩惱裏薦取。</p>
<p>僧曰。如何得離煩惱。</p>
<p>師云。對面菩提。</p>
<p>問。如何是無相佛。</p>
<p>師云。影臨四海。</p>
<p>僧曰。如何是有相佛。</p>
<p>師云。體絕毫氂。</p>
<p>僧曰。畢竟是有是無。</p>
<p>師云。常憶當年尋海客。一聲羗笛過山南。</p>
<p>僧曰。和尚不近道理。</p>
<p>師云。從來祇與麼。</p>
<p>問。古鏡未磨時如何。</p>
<p>師云。照。</p>
<p>僧曰。磨後如何。</p>
<p>師云。黑。</p>
<p>僧曰。既是磨後。為什麼黑。</p>
<p>師云。為汝要磨。</p>
<p>問。如何是無為。</p>
<p>師云。有作。</p>
<p>僧曰。如何是有作。</p>
<p>師云。無為。僧擬議。</p>
<p>師云。漆桶。遮裏不是無為。</p>
<p>上堂云。尋常不欲與諸人枝蔓。今日未免枝蔓。罪過彌天。還有點檢得出底麼。若點撿得出。管取至道無難。若點檢不出。莫道無事好。</p>
<p>上堂云。今日月望。打箇餬餅供養大眾。拈拄杖。作圓相云。還識此餅麼。不但供養一人。百千萬億人<span class='corr'>秖</span>是一箇。細嚼飽餐。不得齩破。然雖如是。切忌麫生。參。</p>
<p>上堂云。大眾。有一人無形無相。無學無名。不動人情。能為變化。該羅群象。洞攝大千。截生死流。居涅槃岸。或諸佛菩薩。乃至人與非人。見今坐斷毗盧。直至一生補處。還識此人麼。若識得伊。共為洪範。若不識伊。常為冤對。快識取好。參。</p>
</div>
<div class='div-other'><a id='mulu685' />
<p class='h4'>楊州石塔惠照寺惠禪師</p><p>問。世尊出世。地涌金蓮。和尚開堂。有何祥瑞。</p>
<p>師云。雪滿長空。</p>
<p>僧曰。纖塵不立。</p>
<p>師云。刢利衲僧。</p>
</div>
<div class='div-other'><a id='mulu686' />
<p class='h4'>杭州南山廣法法光禪師</p><p>問。雪峰三上投子。九到洞山。為什麼倒戈卸甲。</p>
<p>師云。理長即就。</p>
<p>僧曰。未審雪峰得箇什麼。</p>
<p>師云。一棒一條痕。</p>
<p>問。臘月火燒山。意旨如何。</p>
<p>師云。若不得流水。還應過別山。</p>
<p>僧曰。學人未曉。</p>
<p>師云。春來草又生。</p>
<p>師云。主賓問答。未當宗乘。建化門中。一期施設。使言言相副。句句投機。於衲僧分上。遠之遠矣。而今日明雲晴。山高水深。且作麼生會舉揚底道理。還會麼。山僧不免土上加泥。更為通箇消息。高低巖岫現重重。樓閣門開處處通。要會此中端的意。威光爍爍徧長空。伏惟珍重。</p>
</div>
<div class='div-other'><a id='mulu687' />
<p class='h4'>明州瑞巖山永覺禪師</p><p>問。久得韶陽旨。門中試為通。</p>
<p>師云。聲前如迸鏃。句後若流星。</p>
<p>僧曰。古殿豁開光燦爛。水精宮裏[殺/米]真珠。</p>
<p>師云。點。</p>
<p>師云。若據衲僧分上。四時不別。八節安知。高棲巖上。出沒卷舒。一任桑田海變。從佗兔走烏飛。布衾暖處始知春。黃葉飄堦委秋色。如斯境界。方稱道懷。若據順俗之談。須知遮箇消息。乃顧大眾云。且道即今是什麼時節。還知麼。玉漏聲將促。金烏影漸長。須臾春色裏。又見百花香。久立。</p>
</div>
<div class='div-other'><a id='mulu688' />
<p class='h4'>睦州資福道芳禪師</p><p>問。德山．臨濟。以棒喝接人。和尚出世。將何垂示。</p>
<p>師云。山僧無氣力。</p>
<p>僧曰。和尚豈無方便。</p>
<p>師云。大眾笑儞。</p>
<p>有僧出禮拜。起云。請師答話。</p>
<p>師云。蹉過了也。</p>
<p>僧曰。甚麼處是蹉過。</p>
<p>師云。五里復五里。</p>
<p>師云。秋風清。秋水淥。白鷺立寒汀。秋蟬噪幽谷。金風扇白蘋。玉露滋黃菊。流水奏伯牙之琴。凉颷動子猷之竹。聽也聽不盡。觀也觀不足。且作麼生會箇佛性義。良久。云。解空不在離聲色。愛聽孤猨嶺上啼。</p>
</div>
<div class='div-other'><a id='mulu689' />
<p class='h4'>舒州太平慧登禪師</p><p>問。如何是太平境。</p>
<p>師云。多年三級塔。未老萬株松。</p>
<p>僧曰。如何是境中人。</p>
<p>師云。一似不曾齋。</p>
<p>師云。太平知見。麥裏有麫。厨屋對僧堂。三門對佛殿。咄。</p>
</div>
<div class='div-other'><a id='mulu690' />
<p class='h4'>岳州乾明慧覺禪師</p><p>問。如何是乾明境。</p>
<p>師云。脩竹四圍繞。凌松一帶寒。</p>
<p>僧曰。如何是境中人。</p>
<p>師云。手拈湘竹杖。目視楚山雲。</p>
<p>僧曰。人境<span class='corr'>已</span>蒙師指示。向上宗乘事若何。</p>
<p>師云。綠竹滿軒庭。微雲生嶽面。</p>
<p>問。寶劒未出匣時如何。</p>
<p>師云。冷光生。</p>
<p>僧曰。出匣後如何。</p>
<p>師云。猶嫌鈍。</p>
<p>問。如何是諸佛本源。</p>
<p>師云。野鶴連天呌。</p>
<p>僧曰。意旨如何。</p>
<p>師云。通宵徹夜聞。</p>
<p>問。如何是清淨法身。</p>
<p>師云。泥人合掌禮西方。</p>
<p>問。如何是佛。</p>
<p>師云。老僧不妄語。</p>
<p>師云。濛濛微雨。滴滴階墀。萬木正秋色。歸根葉落時。咦。清飇吹散斷山雲。孤月遼天說向誰。參。</p>
<p>上堂云。寒風響。雁聲急。大啟圓通何不入。雪月交光冷相照。鷺鶿飛向蘆花立。休使空生雙淚泣。</p>
<p>上堂云。內視於心。心無其心。外視於形。形無其形。遠視於物。物無其物。良久。云。三際求心心不得。元來祇遮古今人。咄。</p>
<p>上堂云。三界無家此箇人。十方周徧露全身。有時對面難尋覔。忽爾相逢又却親。若要親。山河大地絕纖塵。久立。</p>
<p>上堂。拈拄杖云。諸禪德會麼。山僧兩手分付與儞諸人。尚不能會。放下拄杖。云。吽。吽。驢年夢見。參。</p>
</div>
<div class='div-other'><a id='mulu691' />
<p class='h4'>處州法海禪院世長禪師</p><p>問。法身三種病．二種光。如何透得。</p>
<p>師云。畫地為牢。</p>
<p>僧曰。和尚透得也。</p>
<p>師云。退身無路。</p>
<p>僧曰。自起自倒。</p>
<p>師云。腦門著地。</p>
<p>問。如何是諸法實相。</p>
<p>師云。更舉一遍。</p>
<p>僧曰。三世諸佛吐不出。六代祖師吞不下。</p>
<p>師云。言猶在耳。</p>
<p>師云。城市喧繁。空山寂靜。雖然如是。動靜一如。彼我不二。四時輪轉。物理湛然。夏不去而冬自來。風不寒而氷自冷。今也古也。不假絲毫。誰少誰多。身無二用。諸禪德。既是身無二用。為甚麼龍女現十八變。君不見弄潮須是弄潮人。卓拄杖。下座。</p>
</div>
<div class='div-other'><a id='mulu692' />
<p class='h4'>筠州米山崇僊禪師</p><p>上堂。顧視大眾云。山河大地被山僧撮來。搗羅為末。煉蜜為丸。以淡薑湯吞却了也。何處更有一絲毫。若道是有。即為謗法。諸人到遮裏。合作麼生話會。良久云。參。</p>
</div>
<div class='div-other'><a id='mulu693' />
<p class='h4'>蘇州寶華妙覺顯禪師</p><p>問。機輪曾未轉。轉處實能幽。如何是轉處實能幽。</p>
<p>師云。白雲遶空谷。清風拂太虗。</p>
<p>僧曰。意旨如何。</p>
<p>師云。劫火洞然毫末盡。青山依舊白雲中。</p>
<p>問。如何是祖師西來意。</p>
<p>師云。霜風落林葉。</p>
<p>僧曰。霜風落林葉。意旨何如。</p>
<p>師云。逢春又却生。</p>
<p>問。久雨不晴時如何。</p>
<p>師云。綠毛龜出水。</p>
<p>僧曰。晴後如何。</p>
<p>師云。得縮頭時須縮頭。</p>
<p>師顧視大眾云。日如箭。月如梭。靈源本來瑩淨。何須特地揩磨。如今要得無餘事。學取城東黑老婆。參。</p>
<p>上堂云。我眼本正。因師故邪。毗耶城老亦周遮。浮雲收碧落兮自寬廓。黑豆逢水土兮自生芽。恁麼會得。也好與三十棒。</p>
<p>上堂云。涼飇生後夜。萬木盡驚秋。金風碎剪白雲浮。莫問韶陽端的處。姮娥新琢玉為鈎。</p>
</div>
<div class='div-other'><a id='mulu694' />
<p class='h4'>明州岳林元亨禪師</p><p>上堂云。雲依依。日遲遲。柳開河岸。花發高枝。靈雲今日向什麼處安身立命。驀拈拄杖云。看看。莫顢頇。久參高士。舉目知歸。晚進之流。新羅國裏。珍重。</p>
</div>
<div class='div-other'><a id='mulu695' />
<p class='h4'>安州九嵕山圓明著禪師</p><p>問。大藏教中還有奇特事也無。</p>
<p>師云。有。</p>
<p>僧曰。如何則是。</p>
<p>師曰。展軸光千界。開函萬國春。</p>
<p>問。作家不啐啄。啐啄不作家。學人上來。請師作家相見。</p>
<p>師云。袖裏青蛇吼。</p>
<p>僧曰。學人不會。</p>
<p>師云。腦後冷光生。</p>
<p>僧曰。錯。</p>
<p>師云。識甚痛痒。</p>
<p>師云。烟凝葦岸。黃葉飄空。燕去雁來。古今常定。說生說滅。未為極則之談。遣有排空。豈是格外之語。黃梅半夜。少室九年。直顯真機。更無別理。所以道。直截根源佛所印。摘葉尋枝我不能。敢問諸人。作麼生會箇直顯真機底道理。良久云。參。</p>
<p>上堂云。雲起高峰。水流㵎下。喬松烟鎻。古檜風生。且道衲僧分上成得什麼邊事。良久。云。孫賓門下。切忌鑽龜。</p>
</div>
<div class='div-other'><a id='mulu696' />
<p class='h4'>廬州澄慧善珂禪師</p><p>問。如何是澄惠境。</p>
<p>師云。千里清風歸野外。一輪明月上波心。</p>
<p>僧曰。如何是境中人。</p>
<p>師云。肩橫楖[木*栗]。目視烟霄。</p>
<p>僧曰。如何是向上事。</p>
<p>師云。葛藤得也未。</p>
<p>師云。若論此事。高超三界。獨步大方。截生死流。踞涅槃岸。演無上法。使靈苗異葉。處處騰芳。鸞鳳麒麟。聲聲相應。可謂將此身心奉塵剎。是則名為報佛恩。諸高德。如斯舉唱。未免周遮。若是出格道流。且待別相見。參。</p>
</div>
<div class='div-other'><a id='mulu697' />
<p class='h4'>蘇州寶華山悟本慶禪師</p><p>問。久居巖谷即不問。入廛垂手事如何。</p>
<p>師云。弄花香滿手。穿竹粉盈衣。</p>
<p>僧曰。便是為人處也。</p>
<p>師云。兩眼<span class='corr'>已</span>隨青嶂合。雙眉猶帶野花顰。僧出眾。提起坐具。師便喝。僧亦喝。師又喝。僧禮拜。師便打。</p>
<p>問。休去．歇去．古廟香爐去。未審意旨如何。</p>
<p>師云。有耳鐵牛穿半夜。無條石馬走春風。</p>
<p>僧曰。莫便是為人處也無。</p>
<p>師云。風急浪開魚自現。金鱗透入碧波中。</p>
<p>師顧視云。看看。桃花亂落如紅雨。風撼梨花白雪香。鸎囀玉琴細。柳垂金線長。古佛家風在。頭頭示顯揚。恁麼說話。也是事隨物運。法逐時遷。若是格外頓根。不干文墨。直見自心。大用繁興。無非佛事。良久。云。大眾。參堂去。</p>
</div>
<div class='div-other'><a id='mulu698' />
<p class='h4'>饒州蜜巖淨土院惠旻禪師</p><p>上堂云。道無動靜。法本隨緣。立處皆真。隨方作主。在天地則覆載。在日月則照臨。在君臣則移風易俗。在釋氏則興慈運悲。且道衲僧分上又作麼生。良久。云。欲言言不及。林下好商量。參。</p>
</div>
<div class='div-other'><a id='mulu699' />
<p class='h4'>廬州澄慧院冕禪師</p><p>問。如何是澄慧境。</p>
<p>師云。前臨金㪷城。後枕藏舟浦。</p>
<p>僧曰。如何是境中人。</p>
<p>師云。歡愁語盡江山窄。名利忘來天地寬。</p>
<p>師云。萬法摐然。何須自昧。大眾還見麼。風高凜冽正嚴凝。瑞氣祥光滿寺庭。祖令<span class='corr'>已</span>行高著眼。寒光爍爍射文星。久立。</p>
</div>
<div class='div-other'><a id='mulu700' />
<p class='h4'>潭州石霜崇勝寺能禪師</p><p>問。知師久蘊囊中寶。今日當場略借看。</p>
<p>師云。兩手分付。</p>
<p>僧曰。小出大遇。</p>
<p>師云。回眸子細看。</p>
</div>
<div class='div-other'><a id='mulu701' />
<p class='h4'>汀州同慶院自鑒禪師</p><p>上堂云。釋迦密印。不出乎心。達磨真機。豈離當體。於茲見得。暢快平生。更若紛紜。自家埋沒。雖然如是。七穿八穴一句又作麼生。路逢死蛇莫打殺。無底籃子盛將歸。</p>
</div>
<div class='div-other'><a id='mulu702' />
<p class='h4'>荊南府萬壽院有琛禪師</p><p>問。上上之機。請師垂示。</p>
<p>師云。鐵牛哮吼。木馬嘶鳴。</p>
<p>僧曰。便恁麼會時如何。</p>
<p>師云。未敢相許。</p>
</div>
<div class='div-other'><a id='mulu703' />
<p class='h4'>宣州寶勝永良禪師</p><p>問。道非物外。物外非道。如何是物外道。</p>
<p>師云。目前可驗。</p>
<p>僧曰。如何是道中人。</p>
<p>師云。對面同千里。</p>
<p>僧曰。向上更有事也無。</p>
<p>師云。勘破了也。</p>
<p>師乃云。大道舒光。十方周徧。及乞根源。了無所得。然雖如是。不出金峰窠裏。到遮裏。合作麼生。良久。喝一喝。下座。</p>
</div>
<div class='div-other'><a id='mulu704' />
<p class='h4'>壽州六安文殊惟湛禪師</p><p>問。目前無法。意在目前時如何。</p>
<p>師云。看。</p>
<p>僧曰。片雲生脫谷。孤鶴下遙天。</p>
<p>師云。莫錯認。</p>
<p>師乃云。春至花開。秋來葉落。法法見前。不須穿鑿。咄。</p>
</div>
<div class='div-other'><a id='mulu705' />
<p class='h4'>福州光化楚萇禪師</p><p>開堂日。示眾生。昔年靈山會上。黃面老人四十九年三百餘會。該羅不著底事。山僧今日普示諸人。良久云。依俙越國。髣髴楊州。</p>
<p>僧問。皇道與佛道相去幾何。</p>
<p>師云。但請知時。</p>
<p>僧曰。學人未曉玄言。</p>
<p>師云。雷鳴天鼓震。聖語勅文行。</p>
<p>僧曰。混然先天地。逈出希夷間。</p>
<p>師云。寰中日應萬機巧。海外風光一樣清。</p>
<p>僧曰。是一是二。</p>
<p>師云。俯為葛藤。</p>
<p>問。師唱誰家曲。宗風嗣阿誰。</p>
<p>師云。胡風扇漢。祖月耀梁。</p>
<p>僧曰。靈山印本。不用揩磨。</p>
<p>師云。也是欺我唐土兒孫。</p>
<p>僧曰。古今通途去也。</p>
<p>師云。路出千山。水分八字。乃云。非君所議以當宗乘。亦非寂寥徒為向上。何也。言無差別。句乃橫該。就馳言句。面目換了。是以參玄上士仍當薦取。方解異類。共物推移。若不如是。未免情存取捨。境緣好醜。迭遞更遷。威光失色。頭頭顯示。率爾嗟噓。於是從上賢者。為物之故。抑而為之。互為賓主。激揚斯旨。人天眼目。悟則為准。</p>
<p>上堂。顧視大眾。還相委悉麼。良久。云。從來風釆。理冠真乘。不涉程途。非爾自然。人人<span class='corr'>己</span>分。實乃無虧。箇箇英靈。奇特現矣。是以諸門互顯。捷應無私。以無私之妙體。返照朗然之無窮。思盡還源。不真何待。諸禪德。還會麼。久遠與麼。今日如是。遵此法令。施行無畏。</p>
</div></div>
<p class='juan'>建中靖國續燈錄卷第十六</p></div></div>
</div><!-- end of div[@id='body'] -->
</body></html>