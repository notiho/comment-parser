<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu820' />建中靖國續燈錄卷第二十　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南嶽懷讓禪師第十四世</p>

<div class='div-other'><a id='mulu821' />
<p class='h3'>舒州海會守端禪師法嗣</p>
<div class='div-other'><a id='mulu822' />
<p class='h4'>潭州雲蓋山智本禪師</p><p>姓郭氏。筠州人也。依本州慈雲院受具。即慕參遊。造海會端禪師法席。投機開悟。眾所推仰。初住舒州龍門。樞密曾公請住南嶽法輪．高臺道林。晚遷雲蓋。</p>
<p>開堂日。陞座。顧視云。會麼。南嶽山高。瀟湘水綠。千仞壁立。萬派朝宗。久參先德。相共證明。後進初機。有疑請問。</p>
<p>問。香烟馥郁。大眾臨筵。為國開堂。如何舉唱。</p>
<p>師云。片雲生嶽頂。</p>
<p>僧曰。天上有星皆拱北。人間無水不朝東。</p>
<p>師云。孤月舊團圓。</p>
<p>僧曰。祝延　聖筭蒙師指。向上宗乘事若何。師拍禪牀一下。</p>
<p>僧曰。逢人分明舉似。</p>
<p>師云。早見錯舉。</p>
<p>問。諸佛出世。天雨四花。和尚出世。有何祥瑞。</p>
<p>師云。千聞不如一見。</p>
<p>僧曰。見後如何。</p>
<p>師云。瞎。</p>
<p>問。如何是佛。</p>
<p>師云。釋迦．彌勒。</p>
<p>僧曰。便恁麼會時如何。</p>
<p>師云。腦後擎拳。</p>
<p>問。如何是祖師西來意。</p>
<p>師云。琉璃缾子。僧擬議。師便喝。</p>
<p>問。庭前栢樹人知有。先師無語意如何。</p>
<p>師云。真鍮不換金。</p>
<p>問。異類擬生全是兆。機鋒兼帶意如何。</p>
<p>師云。脫却襴衫提席帽。相逢不說那邊來。</p>
<p>問。如何是清淨法身。</p>
<p>師云。家無小使。不成君子。</p>
<p>問。目瞪口呿。如何話會。</p>
<p>師云。傍觀者醜。</p>
<p>問。將心覓心。如何覓得。</p>
<p>師云。波斯學漢語。</p>
<p>問。如何是學人出身處。</p>
<p>師云。雪峯元是嶺南人。</p>
<p>問。素面相呈時如何。</p>
<p>師云。一場醜拙。</p>
<p>問。起坐相隨。為什麼不識。</p>
<p>師云。相逢雖語笑。背后切無端。</p>
<p>問。如何是和尚家風。</p>
<p>師云。薄㓟明月。</p>
<p>僧曰。<span class='corr'>秖</span>遮箇。別有在。</p>
<p>師云。細切清風。</p>
<p>問。人人盡有一面古鏡。如何是學人古鏡。</p>
<p>師云。打破來。向儞道。</p>
<p>僧曰。打破了也。</p>
<p>師云。胡地冬生笋。</p>
<p>問。如何是齩人師子。</p>
<p>師云。五老峰前。</p>
<p>僧曰。遮箇豈會齩人。</p>
<p>師云。今日拾得性命。</p>
<p>問。古人道。說取行不得底。行取說不得底。未審行不得底作麼生說。</p>
<p>師云。口在脚下。</p>
<p>僧曰。說不得底作麼生行。</p>
<p>師云。蹈著舌頭。</p>
<p>問。如何是祖師西來意。</p>
<p>師云。一隊衲僧來。一隊衲僧去。</p>
<p>問。知師久蘊囊中寶。今日當場略借看。</p>
<p>師云。適來恰被人借去。</p>
<p>問。王道與佛道相去多少。</p>
<p>師云。和尚褊衫闊。措大白襴寬。</p>
<p>上堂云。去者鼻孔遼天。來者脚蹈實地。且道祖師意向什麼處著。良久。云。長恨春歸無處覓。不知流入此中來。</p>
<p>上堂云。後詞一訣。對面直說。若到諸方。不得漏泄。稍若商量。金剛腦裂。遂拍一下。</p>
<p>上堂云。高臺巴鼻。開口便是。若也便是。有甚巴鼻。月冷風高。水清山翠。</p>
<p>上堂云。以楔出楔。有甚休歇。欲得休歇。以楔出楔。喝一喝。</p>
<p>上堂。高聲喚侍者。侍者應喏。師云。大眾集也未。</p>
<p>侍者曰。大眾<span class='corr'>已</span>集。</p>
<p>師云。那一箇為什麼不來赴參。侍者無語。</p>
<p>師云。到即不點。</p>
<p>上堂云。滿口道不出。句句甚分明。滿目覰不見。山山疊亂青。鼓聲猶不會。何況是鐘鳴。喝一喝。</p>
<p>上堂云。祖翁卓卓犖犖。兒孫齷齷齪齪。有處藏頭。沒處露角。借問衲僧。如何摸[打-丁+索]。</p>
<p>上堂云。雞作雞鳴。犬作犬吠。不用教招。自然如是。本分衲僧。却不瞥地。</p>
<p>上堂云。眼若朱紅。面如潑墨。婆婆娑娑。頤頤索索。一口齩破鐵饅頭。馨香直到新羅國。</p>
<p>上堂。橫桉拄杖云。牙如刀劒面如鐵。眼放電光光不歇。手把蒺䔧一萬斤。等閑敲著天邊月。卓一下。</p>
</div>
<div class='div-other'><a id='mulu823' />
<p class='h4'>蘄州五祖演禪師</p><p>問。擕笻領眾。祖令當行。坐斷要津。師意如何。</p>
<p>師云。西風吹渭水。落葉滿長安。</p>
<p>僧曰。四面無門山嶽秀。今朝且得主人歸。</p>
<p>師云。路頭在什麼處。</p>
<p>僧曰。對面蹉却。</p>
<p>師云。且喜到來。</p>
<p>問。祖意教意。是同是別。</p>
<p>師云。人貧智短。馬瘦毛長。</p>
<p>問。如何是白雲為人親切處。</p>
<p>師云。裂轉鼻孔。</p>
<p>僧曰。便恁麼去時如何。</p>
<p>師云。不知痛痒。</p>
<p>問。達磨面壁。意旨如何。</p>
<p>師云。計校未成。</p>
<p>僧曰。二祖立雪時如何。</p>
<p>師云。將錯就錯。</p>
<p>僧曰。祇如斷臂安心又作麼生。</p>
<p>師云。煬帝開汴河。</p>
<p>問。如何是道。</p>
<p>師云。始平郡。</p>
<p>僧曰。如何是道中人。</p>
<p>師云。赤心為主。</p>
<p>僧云。未審道與道中人相去多少。</p>
<p>師云。名傳天下。</p>
<p>問。如何是極則事。</p>
<p>師云。何須特地。</p>
<p>問。百尺竿頭。如何進步。</p>
<p>師云。快走始得。</p>
<p>問。如何是臨濟下事。</p>
<p>師云。五逆聞雷。</p>
<p>僧曰。如何是雲門下事。</p>
<p>師云。紅旗閃爍。</p>
<p>僧曰。如何是曹洞下事。</p>
<p>師云。馳書不到家。</p>
<p>僧云。如何是溈仰下事。</p>
<p>師云。斷碑橫古路。僧禮拜。</p>
<p>師云。何不問法眼下事。</p>
<p>僧曰。留與和尚。</p>
<p>師云。巡人犯夜。</p>
<p>問。如何是白雲一滴水。</p>
<p>師云。打碓打磨。</p>
<p>僧曰。飲者如何。</p>
<p>師云。無著麫處。</p>
<p>問。天下人舌頭盡被白雲坐斷。白雲舌頭甚麼人坐斷。</p>
<p>師云。東村王大翁。</p>
<p>問。盡力撥不轉時如何。</p>
<p>師云。特石。</p>
<p>僧曰。一撥便轉時如何。</p>
<p>師云。轢鑽。</p>
<p>師乃云。適來思量得一則因緣。而今早忘了也。却是拄杖記得。乃拈拄杖云。拄杖子也忘了。遂卓一下。云。同坑無異土。咄。</p>
<p>上堂云。幸然無一事。行脚要參禪。却被禪相惱。不透祖師關。如何是祖師關。把火入牛欄。</p>
<p>上堂云。恁麼恁麼。鰕跳不出。不恁麼不恁麼。弄巧成拙。軟似鐵。硬似泥。金剛眼睛十二兩。衲僧手裡稱頭低。有價數。勿商量。無鼻孔底將什麼聞香。</p>
<p>上堂云。難難幾何般。易易沒巴鼻。好好催人老。默默從此得。過遮四重關。泗州人見大聖。</p>
<p>上堂云。若要七縱八橫。見老和尚打鼓陞堂。七十三八十四。將拄杖驀口便築。然雖如是。拈却門前上馬臺。剪却五色索。方始得安樂。</p>
<p>上堂云。有一則奇特因緣舉似諸人。欲說又被說礙。不說又被不說礙。欲舉山河大地。又被山河大地礙。從教頭上且安頭。真金不博鍮。丈夫意如此。快樂百無憂。</p>
</div>
<div class='div-other'><a id='mulu824' />
<p class='h4'>滁州瑯瑘山開化寺永起禪師</p><p>襄陽人也。鷲嶺興化禪院受業。參白雲端禪師以出世。住持二十年。都尉張侯敦禮奏以椹服。</p>
<p>問。口欲談而詞喪。心欲緣而慮忘。去此二途。請師速道。</p>
<p>師云。一片白雲無盡處。被風吹去又吹來。</p>
<p>僧曰。此猶是學人問處。</p>
<p>師云。儞問處作麼生道。</p>
<p>僧曰。棒頭有眼明如日。要識真金火裡看。</p>
<p>師云。山僧罪過。</p>
<p>僧曰。知即得。</p>
<p>師拊掌一下。云。也不得放過。</p>
<p>問。淺聞深悟。不捨一法。深聞不悟。不受一塵。上是法堂。下是堦。作麼生是迷逢達磨。</p>
<p>師云。終日相見。何消如此。</p>
<p>僧曰。迷逢達磨蒙師指。迷悟雙忘事若何。</p>
<p>師云。喚作露柱。</p>
<p>僧曰。前頭底如金似玉。后頭底轉見光輝。</p>
<p>師云。今日不著便。</p>
<p>問。年窮年盡烹露地白牛。寸刃未施。請拈出完全底頭角。師良久。</p>
<p>僧曰。凡聖難測。誰喚作牛。</p>
<p>師云。錯。</p>
<p>僧以手點云。雪落在什麼處。</p>
<p>師云。猶自不知。</p>
<p>僧曰。敢道諸方不到。</p>
<p>師云。少賣弄。</p>
<p>問。千手大悲提不起。無言童子暗嗟吁。既是千手大悲。為什麼却提不起。</p>
<p>師云。白雲無縫罅。</p>
<p>僧曰。仰之彌高。鑽之彌堅。</p>
<p>師云。頭頭顯露。</p>
<p>僧曰。為復神通妙用。為復法爾如然。</p>
<p>師云。放過一著。</p>
<p>問。菴內人為什麼不見庵外事。</p>
<p>師云。東家點燈。西家暗坐。</p>
<p>僧曰。如何是庵內事。</p>
<p>師云。眼在什麼處。</p>
<p>僧曰。三門頭合掌。</p>
<p>師云。有甚交涉。</p>
<p>師乃云。五更殘月落。天曉白雲飛。分明目前事。不是目前機。既是目前事。為什麼不是目前機。良久。云。此去西天路。迢迢十萬餘。</p>
<p>上堂。良久。拊掌一下。云。阿呵呵。阿呵呵。還會麼。法法本來法。遂拈拄杖云。遮箇是山僧拄杖。那箇是本來法。還定當得麼。卓一下。</p>
</div>
<div class='div-other'><a id='mulu825' />
<p class='h4'>英州大溶山保福殊禪師</p><p>開堂日。上首白槌罷。師顧視大眾云。會麼。若也不會。第二杓惡水潑去也。</p>
<p>時有僧問。萬緣俱蕩盡。一衲任逍遙時如何。</p>
<p>師云。暝猨啼古木。</p>
<p>僧曰。學人不會。</p>
<p>師云。寒霧鎻幽林。</p>
<p>問。如何是佛法大意。</p>
<p>師云。清溪三日一回虗。</p>
<p>僧曰。未審其中事若何。</p>
<p>師云。東頭買貴。西頭賣賤。</p>
<p>僧曰。還當也無。</p>
<p>師云。看物酬價。</p>
<p>問。諸佛未出世時如何。</p>
<p>師云。山河大地。</p>
<p>僧曰。出世後如何。</p>
<p>師云。大地山河。</p>
<p>僧曰。與麼則一般也。</p>
<p>師云。敲甎打瓦。</p>
<p>問。如何是祖師西來意。</p>
<p>師云。一徑杉松滿面風。</p>
<p>僧曰。如何曉了。</p>
<p>師云。白楊青草雨蒙茸。</p>
<p>問。如何是無心道人。</p>
<p>師云。林下高眠。春秋不記。</p>
<p>僧曰。若然者。更無蹤跡到人間。</p>
<p>師云。蓬茅多長雨。松竹不凋霜。</p>
<p>問。如何是和尚家風。</p>
<p>師云。椀大椀小。</p>
<p>僧曰。客來將何祗待。</p>
<p>師云。一杓兩杓。</p>
<p>僧曰。未飽者作麼生。</p>
<p>師云。少喫。少喫。</p>
<p>問。如何是大道。</p>
<p>師云。閙市裡。</p>
<p>僧云。如何是道中人。</p>
<p>師云。一任人看。</p>
<p>問。如何是衲僧氣息。</p>
<p>師云。熏天炙地。</p>
<p>問。如何是佛。</p>
<p>師云。巧畫不似。</p>
<p>僧曰。如何是法。</p>
<p>師云。巧說不出。</p>
<p>僧曰。如何是僧。</p>
<p>師云。鬅頭跣足。</p>
<p>問。言語道斷時如何。</p>
<p>師云。舌落三分。</p>
<p>僧曰。心行處滅時如何。</p>
<p>師云。肚高三尺。</p>
<p>問。孤峯獨宿時如何。</p>
<p>師云。林下長伸兩脚眠。</p>
<p>問。如何是禪。</p>
<p>師云。秋風臨古渡。落日不堪聞。</p>
<p>僧曰。不問遮箇禪。</p>
<p>師云。儞問那箇禪。</p>
<p>僧曰。祖師禪。</p>
<p>師云。南華塔外松陰裡。飲露吟風又更多。</p>
<p>問。如何是大道之源。</p>
<p>師云。一路入烟草。</p>
<p>僧曰。如何得達去。</p>
<p>師云。千山啼子規。</p>
<p>問。不落言詮。不落意想。閉却唇吻。請師分付。</p>
<p>師云。拄杖不在手。</p>
<p>僧曰。一片孤雲點太清。</p>
<p>師云。重疊關山路。</p>
<p>問。西風悽悽。師意如何。</p>
<p>師云。草枯唯長菊。木落祇留松。</p>
<p>僧曰。四時心不變也。</p>
<p>師云。看看又是一陽生。</p>
<p>僧曰。畢竟如何。</p>
<p>師云。天長地久。</p>
<p>問。祖意教意。是同是別。</p>
<p>師云。巢知風。穴知雨。</p>
<p>僧曰。恁麼則同也。</p>
<p>師云。禽宿巢。狐守塚。</p>
<p>問。如何是真正路。</p>
<p>師云。出門看堠子。</p>
<p>師乃云。釋迦何處滅俱尸。彌勒幾曾在兜率。西覓普賢好慚惶。北討文殊生受屈。坐壓毗盧額汙流。行築觀音鼻血出。回頭摸著箇匾擔。却道好箇木牙笏。遂喝一喝。</p>
<p>上堂云。烏雞帶雪。當人未決。黑牛臥水。是誰知委。是誰知委。師婆祭鬼。當人未決。鼻孔著楔。相逢休更問如何。措大襴衫千百結。</p>
<p>上堂云。百草頭上薦得。鈍致群芳。閙市裡識來。羞慚眾面。離名離相。徧體瘡疣。無事無為。周身桎梏。便脫灑去。笑殺他人。不與麼來。孤負自<span class='corr'>己</span>。行脚本分。請道將來。良久。云。失錢遭罪。擊禪牀一下。</p>
<p>上堂云。杲日麗天。形影相雜。清風照膽。眹兆交萌。且道透脫一路作麼生。良久。云。龜毛莫擬將為拂。恐動泓溟浪裡塵。</p>
</div></div>
<div class='div-other'><a id='mulu826' />
<p class='h3'>金陵保寧仁勇禪師法嗣</p>
<div class='div-other'><a id='mulu827' />
<p class='h4'>郢州月掌山壽聖智淵禪師</p><p>問。立雪殷勤事<span class='corr'>已</span>彰。少林衣鉢付神光。那時得底真消息。今日如何為舉揚。</p>
<p>師云。鐵牛吼處須彌轉。木馬嘶時地軸搖。</p>
<p>僧曰。恁麼則古蘭臺畔揚宗旨。白雪樓前萬姓歌。</p>
<p>師云。相識滿天下。知心有幾人。</p>
<p>問。祖意西來即不問。如何是一色。</p>
<p>師云。目前無闍梨。此間無老僧。</p>
<p>僧曰。既不如是。如何曉會。</p>
<p>師云。領取鈎頭意。莫認定盤星。</p>
<p>問。如何是月掌山。</p>
<p>師云。手中擎月。</p>
<p>僧曰。如何是月掌山中人。</p>
<p>師云。背上負海。</p>
<p>僧曰。敗闕了也。師便喝。</p>
<p>問。承聞和尚為保寧燒香。是否。</p>
<p>師云。昨朝餛飩。今日酸豏。</p>
<p>僧曰。某甲不問遮箇。</p>
<p>師云。無底鉢盂吞却了。一生飽足永忘飢。</p>
<p>僧曰。洎不問過。</p>
<p>師云。今日失利。</p>
<p>師乃云。凡有問答。一似擊石迸火。流出無盡法財。三草二木普霑其潤。放行也。雲生谷口。霧罩長空。把定也。碧眼胡僧。亦頂罔措。壽聖如斯舉唱。猶是化門。要且未有衲僧巴鼻。敢問諸人。作麼生是衲僧巴鼻。良久。云。布針開兩眼。君向那頭看。</p>
</div>
<div class='div-other'><a id='mulu828' />
<p class='h4'>湖州烏墩壽聖楚文禪師</p><p>問。新斵一張琴。不是凡間木。學人捧上來。請師彈一曲。</p>
<p>師云。無遮閑功夫。</p>
<p>僧曰。空生不解巖中坐。引得天花滿座前。</p>
<p>師云。也知行履不易。</p>
<p>僧曰。心不負人。面無慚色。</p>
<p>師云。莫相鈍致。</p>
<p>師乃云。巍巍堂堂。有紀有綱。<span class='corr'>炟炟</span>赫赫。自明自白。濟鏘鏘鏘。唯忠唯良。慷慷慨慨。能梗能槩。如斯之者。可重可貴。可愛可惜。莽莽鹵鹵。無規無矩。冒冐草草。非理非道。郎郎當當。不隱不藏。顢顢頇頇。無識無端。如斯之者。遠之又遠。不足可觀。然雖如是。也未免事屬兩宜。且道如何得無彼此。良久。云。大眾。甜瓜徹蔕甜。苦瓜徹蔕苦。</p>
<p>上堂。拈拄杖云。華藏木楖[木*栗]。等閑亂拈出。不是不惜手。山家無固必。點山山動搖。攪水水波溢。忽然把定時。事事執法律。要橫不得橫。要屈不得屈。驀召大眾云。莫謂棒頭有眼明如日。上面光生盡是漆。隨聲敲一下。</p>
<p>上堂云。有一人滿口道不得。滿眼覰不見。滿耳聽不聞。此人堪與祖佛為師。有一人口瘂能言。眼盲能視。耳瞶能聽。此人却與人天為師。有一人辨瀉懸河。眼明掣電。耳聽幽微。此人自救不了。大眾。山僧與諸人一一注破。可謂露骨傷筋。且道不動毫毛一句作麼生道。乃云。好彩。</p>
<p>上堂云。一杈一劄。著骨連皮。一搦一擡。黏手綴脚。電光石火。頭垂尾垂。劈箭追風。半生半死。撞著磕著。討甚眉毛。明頭暗頭。是何眼目。總不恁麼。正在半途。設使全機。未至涯岸。直饒淨躶躶。赤灑灑。勿可把。尚有廉纖。山僧恁麼道。且道口好作什麼。良久云。嘻。留取喫飰。</p>
</div>
<div class='div-other'><a id='mulu829' />
<p class='h4'>信州靈鷲山寶積宗映禪師</p><p>問。提綱舉要。還他本分宗師。不涉離微。請師速道。</p>
<p>師云。五袴歌中檛法皷。百花城外發清音。</p>
<p>僧曰。恁麼則龍吟虎嘯尋常事。順信壺中別有天。</p>
<p>師云。未在。更道看。</p>
<p>僧曰。漏泄機關人未識。江南地暖隴西寒。</p>
<p>師云。半生半熟。</p>
<p>問。靈然一句超今古。朝斾光臨事若何。</p>
<p>師云。千里漁樵歌道泰。萬家風月照樓臺。</p>
<p>僧曰。若然者。摛藻玉堂歸未晚。百花開赴御筵時。</p>
<p>師云。國清才子貴。師橫按拄杖云。大眾。到遮裡。無親無踈。自然不孤。無內無外。縱橫自在。自在不孤。清淨毗盧。釋迦舉令。彌勒分踈。觀根逗教。更相回互。看取承天拄杖子。黑漆光生。兩頭相副。阿呵呵。是何言歟。良久。云。世事但將公道斷。人心難與月輪齊。卓一下。</p>
</div>
<div class='div-other'><a id='mulu830' />
<p class='h4'>越州寶嚴道倫禪師</p><p>問。如何是佛。</p>
<p>師云。胸題萬字。頂放珠光。</p>
<p>僧曰。如何是法。</p>
<p>師云。玉軸寶函。金書銀字。</p>
<p>僧曰。如何是僧。</p>
<p>師云。方袍圓頂。鶴貌雲心。</p>
<p>僧曰。請師別道。</p>
<p>師云。詞多無後益。語亂足悲生。</p>
</div>
<div class='div-other'><a id='mulu831' />
<p class='h4'>洪州景福日餘禪師</p><p>問。如何是祖師西來意。</p>
<p>師云。九年面壁無人會。隻履西歸天下聞。</p>
<p>僧曰。學人未曉。</p>
<p>師云。要會普通年遠事。不從葱嶺帶將來。</p>
<p>問。如何是道。</p>
<p>師云。天共白雲曉。水和明月流。</p>
<p>僧曰。如何是道中人。</p>
<p>師云。先行不到。末後太過。僧出眾畫一圓相。師以手畫一畫。僧作舞歸眾。</p>
<p>師云。家有白澤之圖。必無如是妖恠。師拈拄杖云。無量諸佛向此轉大法輪。今古祖師向此演大法義。若信得及。法法本自圓成。念念悉皆具足。若未信得及。山僧今日因行不妨掉臂。更為重說偈言。卓一下。</p>
</div>
<div class='div-other'><a id='mulu832' />
<p class='h4'>湖州上方日益禪師</p><p>開堂日。上首白槌罷。師云。白槌前觀。一又不成。白槌後觀。二又不是。到遮裡。任是鐵眼銅晴。也須百雜碎。莫有不避危亡底衲僧。試出來看。時有兩僧齊出。</p>
<p>師云。一箭落雙鵰。</p>
<p>僧曰。某甲話猶未問。何得著忙。</p>
<p>師云。莫是新羅僧麼。僧擬議。</p>
<p>師云。撞露柱漢。便打。</p>
<p>問。瞎驢滅却法眼藏。意旨如何。</p>
<p>師云。土曠人稀。相逢者少。</p>
<p>僧曰。祇如今日又作麼生。</p>
<p>師云。揑轉鼻孔。</p>
<p>問。如何是臨濟家風。</p>
<p>師云。電光裡走馬。</p>
<p>僧曰。如何是雲門家風。</p>
<p>師云。爛泥中有刺。</p>
<p>僧曰。和尚畢竟是誰家之子。</p>
<p>師云。一任鑽龜打瓦。</p>
<p>問。神光得髓。意旨如何。</p>
<p>師云。徹皮徹骨。</p>
<p>僧曰。恁麼則龍門無宿客。</p>
<p>師云。不許夜行。</p>
<p>問。如何是未出世邊事。</p>
<p>師云。井底蝦<span class='corr'>䗫</span>吞却月。</p>
<p>僧曰。如何是出世邊事。</p>
<p>師云。鷺鶿蹈折枯蘆枝。</p>
<p>僧曰。去此二途。如何是和尚為人處。</p>
<p>師云。十成好箇金剛鑽。攤向街頭賣與誰。</p>
<p>問。道吾既不道。和尚為什麼却道。</p>
<p>師云。有口不可啞却。</p>
<p>問。如何是多年水牯牛。</p>
<p>師云。齒疎眼暗。</p>
<p>問。如何是露地白牛。</p>
<p>師云。雪堆上看取。</p>
<p>問。盡力跳不出時如何。</p>
<p>師云。愁人莫向愁人說。</p>
<p>僧曰。早知今日事。悔不慎當初。</p>
<p>師云。說向愁人愁殺人。</p>
<p>問。閙市相逢事若何。</p>
<p>師云。東行買賤。西行賣貴。</p>
<p>僧曰。忽若不作貴。不作賤。又作麼生。</p>
<p>師云。鎮州蘿蔔。</p>
<p>問。少林面壁。意旨如何。</p>
<p>師云。無人得相見。</p>
<p>僧曰。為復是遇賤即貴。遇明即暗。</p>
<p>師云。惜取當門齒。</p>
<p>問。毗耶杜口。意旨如何。</p>
<p>師云。有理說不得。</p>
<p>問。丹霞燒木佛。意旨如何。</p>
<p>師云。物出急家門。</p>
<p>僧曰。為什麼院主眉鬚墮落。</p>
<p>師云。傍觀者醜。</p>
<p>問。一切含靈俱有佛性。既有佛性。為什麼却撞入驢胎馬腹。</p>
<p>師云。知而故犯。</p>
<p>僧曰。未審向什麼處懺悔。</p>
<p>師打云。且作死馬醫。</p>
<p>問。覿面相呈時如何。</p>
<p>師云。左眼半斤。右眼八兩。</p>
<p>僧提起坐具云。遮箇聻。</p>
<p>師云。不勞拈出。</p>
<p>師左右顧視云。黃面老周行七步。脚跟下正好一錐。碧眼胡兀坐九年。頂門上可惜一劄。當時若有箇為眾竭力底衲僧下得遮毒手。也免得拈花微笑。空破面顏。立雪齊腰。翻成轍迹。自此將錯就錯。相樓打樓。遂有五葉芬芳。千燈續燄。向曲[彔*頁]木裡唱二作三。於楖[木*栗]杖頭指南為北。</p>
<p>直得進前退後。有問法問心之徒。倚門傍牆。有覓佛覓祖底漢。庭前指柏。便喚作祖意西來。日裡看山。更錯認學人自<span class='corr'>己</span>。殊不知此一大事。本自靈明。盡未來際。未嘗間斷。不假修證。豈在思惟。雖鶖子有所不知。非滿慈之所能辨。不見馬祖一喝。百丈三日耳聾。寶壽令行。鎮州一城眼瞎。大機大用。如迅雷不可停。一唱一提。似斷崖不可履。正當恁麼時。三世諸佛祇可傍觀。六代祖師證明有分。大眾且道今日還有證明底麼。良久。云。劄。</p>
<p>上堂云。向黃蘗山前。捋下破撲頭。鳳凰臺下。卸却膩脂帽。將謂赤灑灑地。於五湖四海作箇閑人。飄然如不繫之舟。豈知被一陣業風吹到白蘋洲上。進退無門。而今也不免向仙潭溪裡作箇把梢底去也。若是從南來者。與伊下載。若是從北來者。與伊上載。上載下載。猶是中流語。旦道到岸一句作麼生道。若道不得。便請洗脚上船。擲拄杖便起。</p>
<p>上堂云。拾得般柴。寒山燒火。唯有豐干巖中獨坐。且道豐干有什麼長處。良久。云。家無小使。不成君子。</p>
</div></div>
<div class='div-other'><a id='mulu833' />
<p class='h3'>洪州黃龍山祖心寶覺禪師法嗣</p>
<div class='div-other'><a id='mulu834' />
<p class='h4'>洪州黃龍如曉禪師</p><p>問。有客遠方來。示我徑寸璧。如何是徑寸璧。</p>
<p>師云。千峯排翠色。</p>
<p>僧曰。便恁恁時如何。</p>
<p>師云。萬卉長威稜。</p>
<p>問。如何是黃龍境。</p>
<p>師云。山連幕阜秀。水瀉洞庭清。</p>
<p>僧曰。如何是境中人。</p>
<p>師云。形容雖醜陋。出語更成章。</p>
<p>問。語默涉離微。如何得不犯。</p>
<p>師云。山花開似錦。㵎水湛如藍。</p>
<p>僧曰。謝答話。</p>
<p>師云。向道莫行山下路。分明祗在路傍生。</p>
<p>師乃云。煙雲綻處。樓殿撑天。水月松蘿。交光相映。人和境照。柳眼乍青。佛法人事。無欠無少。雖然如是。不落時機一句作麼生道。良久。云。少林雖面壁。年老也心孤。</p>
<p>上堂云。白雲風卷。宇宙豁清。月印長天。形分眾水。若恁麼散去。便道山僧無折合。更或謌風詠月。又成起浪生風。正當恁麼。如何即是。良久。云。幽鳥不嫌山勢闊。魚龍爭厭碧潭深。</p>
</div>
<div class='div-other'><a id='mulu835' />
<p class='h4'>洪州雙嶺化禪師</p><p>問。急急相投時如何。</p>
<p>師云。渴鹿趂陽燄。</p>
<p>僧曰。恁麼則知時別宜也。</p>
<p>師云。刢利人難得。</p>
<p>問。如何是道。</p>
<p>師云。掘地深埋。</p>
<p>僧曰。如何是道中人。</p>
<p>師云。銅頭鐵額。</p>
<p>僧曰。如何是向上事。</p>
<p>師云。老僧舌頭短。</p>
<p>問。佛未出世時如何。</p>
<p>師云。雲散家家月。</p>
<p>僧曰。出世後如何。</p>
<p>師云。春至百花開。</p>
<p>僧曰。未審即今在什麼處。師便喝。</p>
<p>上堂云。翠竹黃花非外境。白雲明月露全真。頭頭盡是吾家物。信手拈來不是塵。遂舉拂子云。會麼。認著依前還不是。擊禪床一下。</p>
<p>上堂云。聞聲悟道。見色明心。文殊．普賢在鐘鼓裡藏身。釋迦．彌勒向百草頭上顯現。塞却諸人見聞覺知。向聲色外道將一句來。良久。云。擬議思量。白雲萬里。</p>
</div>
<div class='div-other'><a id='mulu836' />
<p class='h4'>泗州龜山水陸禪院曉津禪師</p><p>問。如何是賓中賓。</p>
<p>師云。巢父飲牛。</p>
<p>僧曰。如何是賓中主。</p>
<p>師云。許由洗耳。</p>
<p>僧曰。如何是主中賓。師便喝。</p>
<p>僧曰。如何是主中主。</p>
<p>師云。禮拜了退。</p>
</div>
<div class='div-other'><a id='mulu837' />
<p class='h4'>韶州雲門寶宣禪師</p><p>問。雲門一曲。不屬宮商。請師舉唱。</p>
<p>師云。聽者須是其人。</p>
<p>僧曰。恁麼則流通去也。</p>
<p>師云。三十棒飜為一百五十。</p>
<p>師乃云。眹兆未生。風恬浪靜。眹兆纔舉。文彩互陳。且道互陳底事。諸人還知落處也無。良久。云。世有知音者。方當話歲寒。</p>
</div>
<div class='div-other'><a id='mulu838' />
<p class='h4'>澧州夾山靈泉院曉純禪師</p><p>師遊方。聽習經論。后至黃龍。因點燈看經次。舉洞山麻三斤因緣大悟。心禪師云。傳吾道者甚眾。要如純者鮮矣。出世先住洪州延恩．鄂州黃龍．澧州洛浦。次至夾山。</p>
<p>師將木刻作一象。師子頭．牛足．馬身。每有僧至。遂指問云。喚作師子。即是馬身。喚作馬。却是牛足。且道畢竟喚作什麼。</p>
<p>又常示眾云。有箇漢子病。病后死。死后膖脹。爛壞蛆出。扛去燒成灰颺。却灰。成空一靈性。往別處受生。佛說本自不生。今亦不滅。儞作麼生會。</p>
</div>
<div class='div-other'><a id='mulu839' />
<p class='h4'>鄂州黃龍延禧智融禪師</p><p>問。為　國開堂於此日。師將何法報　君恩。</p>
<p>師云。煙雲生宇宙。瑞氣滿乾坤。</p>
<p>僧曰　君恩且如是。祖意又如何。</p>
<p>師云。六六三十六。</p>
<p>問。停舟辨水通滄海。不挂孤帆事若何。</p>
<p>師云。南海波斯入大唐。</p>
<p>僧曰。恁麼則出沒卷舒。與師同用也。</p>
<p>師云。有人別寶好商量。</p>
<p>僧曰。爭柰東行不見西行利。</p>
<p>師云。或時遇賤。或時遇貴。</p>
<p>僧曰。手執夜明符。背負須彌去。</p>
<p>師喝云。脫空謾語漢。</p>
<p>師云。幻人說幻法。幻法度眾生。山僧幻說法。諸人幻來聽。且道幻從何來。法從何起。良久。云。一句坐中得。片心天外來。</p>
</div>
<div class='div-other'><a id='mulu840' />
<p class='h4'>杭州顯明道昌禪師</p><p>問。師唱誰家曲。宗風嗣阿誰。</p>
<p>師云。錦袋盛簫管。誰人辨正音。</p>
<p>僧曰。龍峯嫡子。黃蘗兒孫。</p>
<p>師云。師子齩人。</p>
<p>問。如何是祖師西來意。</p>
<p>師云。人離鄉賤。物離鄉貴。</p>
<p>僧曰。莫便是西來意也無。</p>
<p>師云。天台．南嶽。</p>
<p>僧曰。將謂少林消息斷。誰知今日宛然存。</p>
<p>師云。道聽途說。</p>
</div>
<div class='div-other'><a id='mulu841' />
<p class='h4'>漳州淨眾本權禪師</p><p>問。萬彚同霑物外春時如何。</p>
<p>師云。許闍梨具眼。</p>
<p>問。寶座既登於此日。宗風演唱嗣何人。</p>
<p>師云。大陽正照。萬物含輝。</p>
<p>僧曰。若然者。星郎不謾朝車至。滿筵黑白盡霑恩。</p>
<p>師云。風行草偃。雲散月明。</p>
<p>問。道無橫徑。立者皆危。如何是道。</p>
<p>師云。海底烏龜。深山大蟲。</p>
<p>僧曰。莫祇遮便是麼。</p>
<p>師云。見錢買賣不曾賒。</p>
<p>師云。新年頭。新長老。說新禪。新鮮言句動春暄。百卉萌茅花吐蘂。新鸎初囀弄吟聲。頭頭泄漏真如理。句句分明摩竭令。諸禪德。且作麼生是摩竭令。良久。云。東君<span class='corr'>已</span>報陽春信。萬物含輝謝太平。</p>
</div>
<div class='div-other'><a id='mulu842' />
<p class='h4'>潭州南嶽雙峯景齊禪師</p><p>上堂。拈拄杖示眾云。橫拈倒用。諸方虎步龍行。打狗撑門。雙峯掉在無事甲裡。因風吹火。別是一家。以拄杖靠肩。顧視大眾云。喚作無事。得麼。良久。云。刀尺高懸著眼看。誌公不是閑和尚。卓拄杖一下。</p>
<p>上堂云。止動歸止。止更彌動。雲門一棒打殺悉達太子。不是好心。臨濟再思黃蘗蒿枝。真箇倔<span class='note-inline'>(衢物切)</span>強。大眾。古人關捩。今人話端。前車既翻。後車改轍。乃舉起拳頭云。諸人不見。雙峯罪過。別有商量。如或悄然。雙峯隱身無路。</p>
</div>
<div class='div-other'><a id='mulu843' />
<p class='h4'>杭州慈雲道清禪師</p><p>示眾云。箭鋒相拄底。應機乃絲髮無差。邊方人語不相諳。如何辨他子細。又云。格外明機底。問南則以北為詶。飢餒人急切相投。未審將何賑濟。又云。妙用縱橫底。臨機辯若懸河。毗耶城彼上人來。未審若為詶對。又云。寒灰枯木底。到遮裡無言。家中給侍之人。日用如何指授。</p>
</div>
<div class='div-other'><a id='mulu844' />
<p class='h4'>洪州景德惠英禪師</p><p>上堂。良久。忽擲拄杖。喝云。大眾。是什麼。錦鱗赤尾尋常事。莫把金鈎度與人。</p>
</div>
<div class='div-other'><a id='mulu845' />
<p class='h4'>洪州翠巖廣化悟新禪師</p><p>問。如何是心。</p>
<p>師云。半夜不須敲玉戶。</p>
<p>僧曰。如何是法。</p>
<p>師云。天明鳳子笑含華。</p>
<p>師云。清珠下於濁水。濁水不得不清。念佛投於亂心。亂心不得不佛。佛既不亂。濁水自清。濁水既清。功歸何所。良久。云。幾度黑風翻大海。未曾聞道釣舟傾。</p>
</div>
<div class='div-other'><a id='mulu846' />
<p class='h4'>廣州集福寶嚴禪師</p><p>問。師唱誰家曲。宗風嗣阿誰。</p>
<p>師云。今日不答話。</p>
<p>僧曰。為甚麼不答。</p>
<p>師云。知時別宜。</p>
<p>僧曰。學人未曉。</p>
<p>師云。華嶽三峯頭指天。</p>
<p>問。言詮不到。請師垂示。</p>
<p>師云。不從人得。</p>
<p>僧曰。未審從何而得。</p>
<p>師云。儞試道看。僧擬開口。師便打一拂子。</p>
<p>問。皈源性無二。方便有多門。如何是歸源底道理。</p>
<p>師云。天台普請。南嶽遊山。</p>
<p>僧曰。還有向上事也無。</p>
<p>師云。有。</p>
<p>僧曰。如何則是。</p>
<p>師云。拄杖子。</p>
</div>
<div class='div-other'><a id='mulu847' />
<p class='h4'>舒州太平興國惟清禪師</p><p>問。靈山一會。迦葉親聞。今日一會。學人聞不。</p>
<p>師云。未是與麼人。</p>
<p>僧曰。漏泄不少。</p>
<p>師云。儞見箇什麼。僧便喝。</p>
<p>師云。不信道。</p>
<p>問。雷音既震。法雨願傾。</p>
<p>師云。孰非霑足。</p>
<p>僧曰。幾年獨滯朝宗勢。今日方騰出谷聲。</p>
<p>師云。何勞特地。乃云。知識不知智到處。唯<span class='corr'>己</span>自知。因緣和合時。與人共用。所以把住則當機絕迹。千聖難窺。放行則應物現形。四生可辨。且道即今把住好。放行好。良久。云。要知萬派流無盡。全在靈源一脉深。</p>
</div>
<div class='div-other'><a id='mulu848' />
<p class='h4'>鄂州黃龍延禧禪院智明禪師</p><p>饒陽人也。棄儒從釋。經試華嚴。衣披方褐。具戒參遊。造心禪師丈室。香烟起處。豁然契悟。淘汰古今。密洞淵奧。提刑胡公師文為方外交。翰林學士張公<span class='corr'>商</span>英請師出世。尚書豐公稷為語錄序。灌溪．寂照．黃龍三剎。提唱宗風。為世所仰。</p>
<p>問。世尊出世。魔界傾摧。和尚開堂。有何祥瑞。</p>
<p>師云。一夜落華雨。滿城流水香。</p>
<p>問。大庾嶺頭為什麼提不起。</p>
<p>師云。臨崖看虎眼。特地一場愁。</p>
<p>僧曰。恁麼則悔不慎當初也。</p>
<p>師云。是什麼面目。</p>
<p>居士胡公巡按過荊南之公安。問二聖寺僧云。梁武帝問達磨。如何是聖諦第一義。磨云。廓然無聖。今日公安因甚却有二聖。僧無對。</p>
<p>後舉似師。師云。一點黑水。兩處成龍。</p>
<p>上堂云。向上一路。衲僧罔措。求妙求玄。邯鄲學步。</p>
<p>上堂。眾纔集。師云。不可更開眼說夢去也。便下座。</p>
<p>上堂云。南山一訣。斬釘截鐵。切忌商量。翻成途轍。</p>
</div></div>
<p class='juan'>建中靖國續燈錄卷第二十</p></div></div>
</div><!-- end of div[@id='body'] -->
</body></html>