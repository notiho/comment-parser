<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1141' />建中靖國續燈錄卷第二十九　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p>
<div class='div-other'><a id='mulu1142' />
<p class='h1'>偈頌門</p>
<div class='div-other'><a id='mulu1143' />
<p class='h2'>蔣山法泉佛惠禪師<span class='note-inline'>(三十四首)</span></p>
<div class='div-other'><a id='mulu1144' />
<p class='h3'>釋迦牟尼佛</p><p>四顧無人法不傳。鹿園鶴樹兩茫然。朝朝大士生浮世。處處明星現碧天。</p>
<p>迦葉捧衣眉<span class='corr'>已</span>皺。金棺將火足猶懸。誰知摩竭當年事。落日雙林噪暮蟬。</p>
</div>
<div class='div-other'><a id='mulu1145' />
<p class='h3'>一祖大迦葉尊者</p><p>曾把珠金結淨因。九十一劫異常身。涅槃會上仙陀客。糞掃衣中無事人。</p>
<p>妙舞憑誰知此意。綠巖孤坐自移春。世尊無說聲聞處。千古金園躍瑞麟。</p>
</div>
<div class='div-other'><a id='mulu1146' />
<p class='h3'>二祖阿難尊者</p><p>娑羅林下涅槃門。獨授金襴眾處尊。寶蓋摧時先有約。剎竿倒處舊無根。羣仙請證離山麓。二主哀號露血痕。誰謂真身<span class='corr'>已</span>圓寂。常河風急浪華奔。</p>
</div>
<div class='div-other'><a id='mulu1147' />
<p class='h3'>三祖商那和修尊者</p><p>非法非心會得麼。六年身後出娑婆。先生受記青林在。弟子投機白髮多。</p>
<p>胎久膺香草服瑞。梵宮高占火龍窠。方今徒與還憍慢。好向南山更一過。</p>
</div>
<div class='div-other'><a id='mulu1148' />
<p class='h3'>四祖優波毱多尊者</p><p>化行無間復無親。攝彼唯將定力熏。籌室晚拋逢的子。花鬘重献怖魔軍。</p>
<p>不依佛法非常道。若著身心未出群。付却本來無底物。舊山歸去臥閑雲。</p>
</div>
<div class='div-other'><a id='mulu1149' />
<p class='h3'>五祖提多迦尊者</p><p>摩迦當夕誕神軀。異夢曾將昔讖符。杲日升騰開黑暗。王泉噴涌救焦枯。</p>
<p>八千修習因非正。六劫分攜事豈虗。今日班茶山頂上。牛車鶴駕盡同途。</p>
</div>
<div class='div-other'><a id='mulu1150' />
<p class='h3'>六祖彌遮迦尊者</p><p>勤求祖裔惜年光。雉堞金雲熠熠翔。觸負淨時猶旅舍。識非我處近家鄉。</p>
<p>傳燈預記百年後。舊姓纔呼遠事彰。從此五天不歸去。火中遊戲類金剛。</p>
</div>
<div class='div-other'><a id='mulu1151' />
<p class='h3'>七祖婆須密尊者</p><p>汗衣糲食恣遊行。甘露常擎一點清。強謂傳心心豈有。欲求論義義難成。</p>
<p>慈緣現相雲無著。陋巷狂歌月自明。翻憶山中來客少。一壺春酒為誰傾。</p>
</div>
<div class='div-other'><a id='mulu1152' />
<p class='h3'>八祖佛陀難提尊者</p><p>頂珠高聳自欣然。滿寺清風壯祖垣。接引勞生春力重。對詶雄辯海濤翻。</p>
<p>喻徒無說知真器。向<span class='corr'>己</span>求心賴至言。老老門生人不識。白光盡處笑騰軒。</p>
</div>
<div class='div-other'><a id='mulu1153' />
<p class='h3'>九祖伏䭾蜜多尊者</p><p>閔却年光半百春。可憐嫌富不嫌貧。祖佛非道求何道。父母不親誰更親。</p>
<p>七步豈勞蓮捧足。無言須信鑑生慶。禪門自古牢關鑰。漏洩家風是此人。</p>
</div>
<div class='div-other'><a id='mulu1154' />
<p class='h3'>十祖脇尊者</p><p>身非凡器預聞仙。獨號難生豈偶然。苦海浪停全象在。昏衢光散一珠圓。</p>
<p>言宣非佛幽人悟。地變黃金大法傳。脇席遺風千古在。今人多向日高眠。</p>
</div>
<div class='div-other'><a id='mulu1155' />
<p class='h3'>十一祖富那夜奢尊者</p><p>莫訝從前得法悕。寥寥玄路絕離微。悟迷不有晦明盡。隱顯元無一二非。</p>
<p>問佛不知非別道。還家無住是真歸。徒言弟子縱橫辯。木義纔標盡息機。</p>
</div>
<div class='div-other'><a id='mulu1156' />
<p class='h3'>十二祖馬鳴尊者</p><p>功成高度死生流。有作無為<span class='corr'>已</span>共修。極物形分群馬戀。歸雲路斷小蟲憂。</p>
<p>金龍過雨危山動。性海無風駭浪休。唯有日輪垂滅相。至今猶掛亂峯頭。</p>
</div>
<div class='div-other'><a id='mulu1157' />
<p class='h3'>十三祖迦毗摩羅尊者</p><p>遣文不許王宮住。掛錫還忻石窟深。寒岫孤征雲撲撲。毒龍將近樹森森。</p>
<p>寧知枉足相逢地。便是拈華付囑心。老蟒何期千載後。塵緣脫盡震雷音。</p>
</div>
<div class='div-other'><a id='mulu1158' />
<p class='h3'>十四祖龍樹尊者</p><p>悲深曾解髻中珠。我慢先摧福業徒。<span class='corr'>但</span>得死生常了了。都來聲色盡如如。</p>
<p>幻師<span class='corr'>已</span>類春氷散。佛性還同海月孤。欲識涅槃無住相。大千沙界一毗盧。</p>
</div>
<div class='div-other'><a id='mulu1159' />
<p class='h3'>十五祖迦那提婆尊者</p><p>休言無路出樊籠。迷即山河悟即空。報施園林生木耳。投機天地共針鋒。</p>
<p>八光盡處漚歸海。異論興時雪灑松。巴弗城邊人去後。赤幡依舊起清風。</p>
</div>
<div class='div-other'><a id='mulu1160' />
<p class='h3'>十六祖羅睺羅多尊者</p><p>運應千年豈謬悠。光連五佛助勒求。井金鍛去絕纖鑛。河水乘來徹上流。</p>
<p>無我為師明了義。擎盂分坐示同修。門人不信曾三果。香飯空持過幾州。</p>
</div>
<div class='div-other'><a id='mulu1161' />
<p class='h3'>十七祖僧伽難提尊者</p><p>生<span class='corr'>已</span>能言少悟空。肯將寶位苦羈籠。不知祖域當傳道。謾把禪多擯出宮。</p>
<p>悲世幾憐紅日落。開懷因望白雲重。從來嗣法人難得。何惜攜笻過一峯。</p>
</div>
<div class='div-other'><a id='mulu1162' />
<p class='h3'>十八祖伽耶舍多尊者</p><p>七日經胎即誕神。肌膚淨照雪山春。月氏<span class='corr'>已</span>悟千年事。童子何驚百歲身。聽去風鈴非別物。攜來寶鑑自無塵。區區曾入寬閑舍。喚出三天舊主人。</p>
</div>
<div class='div-other'><a id='mulu1163' />
<p class='h3'>十九祖鳩摩羅多尊者</p><p>路在諸天孰可攀。祇緣悲重入塵寰。一靈寂寂死生外。三界悠悠夢幻間。</p>
<p>容易豈教忘妙偈。慇懃更為倒疑山。重門自昔敲門後。直至如今不著關。</p>
</div>
<div class='div-other'><a id='mulu1164' />
<p class='h3'>二十祖闍夜多尊者</p><p>垂手因傷失道真。象王縱步有誰憐。祇將言下無生義。喚起林間長坐人。</p>
<p>至道不求非散亂。急茲將斷為悲辛。當時不覿羅城會。勤苦徒勞數劫塵。</p>
</div>
<div class='div-other'><a id='mulu1165' />
<p class='h3'>二十一祖婆修槃頭尊者</p><p>念昔拳拳扣德音。幻泡無礙旨還深。雙珠夢去忘明晦。一法傳來非古今。</p>
<p>失果寧知月淨記。在胎因得眾賢欽。臨行蹈破虗空處。不是男兒豈易尋。</p>
</div>
<div class='div-other'><a id='mulu1166' />
<p class='h3'>二十二祖摩拏羅尊者</p><p>愚智甞因辯塔分。出塵岐路感時君。施檀引喻人多劫。聽偈飛鳴鶴一群。</p>
<p>性㳷<span class='note-inline'>(呼潰切)</span>山河但窅窅。心生毫芥盡紛紛。誰知異域香焚日。曾把青烟破白雲。</p>
</div>
<div class='div-other'><a id='mulu1167' />
<p class='h3'>二十三祖鶴勒那尊者</p><p>鄉落皆呼聖子賢。摧頹廟貌未童年。罹憂虹貫乾坤外。問法人歸日月邊。</p>
<p>無我無為非是道。有功有作未忘筌。身分舍利重來後。奇特還如火裏蓮。</p>
</div>
<div class='div-other'><a id='mulu1168' />
<p class='h3'>二十四祖師子尊者</p><p>即心知見絕消詳。五眾何人敢校量。童子有緣驚展手。嚫珠無纇惜潛光。</p>
<p>蘊空<span class='corr'>已</span>得身如幻。臂斷徒誇劒似霜。光首何須憂法墜。窣堵波上有斜陽。</p>
</div>
<div class='div-other'><a id='mulu1169' />
<p class='h3'>二十五祖婆舍斯多尊者</p><p>道塗多難意潛宣。無我先摧印帝前。神劒夢符應網斷。祖衣焚驗法幢堅。</p>
<p>食來毒藥曾無著。諫去因人亦可憐。三昧火中何處有。一輪明月在青天。</p>
</div>
<div class='div-other'><a id='mulu1170' />
<p class='h3'>二十六祖不如蜜多尊者</p><p>祖堂冥合繼清芬。儲貳摧邪駭眾聞。長爪豈能為巨蠧。化山空欲礙高雲。</p>
<p>東王超悟終何得。聖嗣重歸豈易群。付囑強名心地藏。更無頭尾可呈君。</p>
</div>
<div class='div-other'><a id='mulu1171' />
<p class='h3'>二十七祖般若多羅尊者</p><p>應變乘時善舉揚。問珠求裔旨何長。三春果滿菩提樹。一夜華開世界香。<span class='corr'>但</span>切傳燈悲物化。寧憂仙水走年光。翻嗟未見蜜多日。幾度行吟效建狂。</p>
</div>
<div class='div-other'><a id='mulu1172' />
<p class='h3'>二十八祖菩提達磨大師</p><p>運智隨緣肯自安。遊梁涉魏幾何般。穿雲錫掛草堂靜。為法人忘雪夜寒。</p>
<p>開葉開華皆不實。得皮得髓謾多端。空留隻履嵩陽寺。後代兒孫著脚難。</p>
</div>
<div class='div-other'><a id='mulu1173' />
<p class='h3'>二十九祖慧可禪師</p><p>峯前孤坐眼慵開。佛祖非遙偶自諧。頂骨換來山忽聳。風痾懺去露先摧。潛興訕謗真堪惜。晚過屠沽更莫猜。回首鄴都城下路。春風無限長蒼笞。</p>
</div>
<div class='div-other'><a id='mulu1174' />
<p class='h3'>三十祖僧璨禪師</p><p>甞因吾道苦陵遲。十載藏珠臥翠微。華地無生聊密付。法門求解使知非。</p>
<p>羅浮海近凭欄久。山谷雲深振錫歸。名氏不言休更問。手攜席帽舊麻衣。</p>
</div>
<div class='div-other'><a id='mulu1175' />
<p class='h3'>三十一祖道信禪師</p><p>勤苦遺風邁昔賢。沙彌聞法尚髫年。重城解盜神兵至。古路求人佛性圓。</p>
<p>白氣<span class='corr'>已</span>膺分派後。紫雲猶記破頭邊。墖開真相堂堂處。留與禪家萬古傳。</p>
</div>
<div class='div-other'><a id='mulu1176' />
<p class='h3'>三十二祖弘忍禪師</p><p>誰言相闕紫金身。盡性高談絕四隣。聖果高推僧上座。衣盂自與嶺南人。</p>
<p>三更<span class='corr'>已</span>付何曾付。七百相親豈易親。堪嘆當年奔逐者。至今猶拂鏡臺塵。</p>
</div>
<div class='div-other'><a id='mulu1177' />
<p class='h3'>三十三祖慧能禪師</p><p>今古曹谿一派寒。師來因為起波瀾。攜囊庾嶺人空逐。負石黃梅眾識難。</p>
<p>頓悟心田華馥郁。欲歸鄉社葉凋殘。風幡辨的真猷在。試向剎竿頭上看。</p>
</div></div>
<div class='div-other'><a id='mulu1178' />
<p class='h2'>越州天衣義懷禪師<span class='note-inline'>(三首)</span></p>
<div class='div-other'><a id='mulu1179' />
<p class='h3'>投機</p><p>一二三四五六七。萬仞峯前獨足立。驪龍頷下奪明珠。一言勘破維摩詰。</p>
</div>
<div class='div-other'><a id='mulu1180' />
<p class='h3'>色空</p><p>色空空色色空空。閡却潼關路不通。劫火洞然毫末盡。青山依舊白雲中。</p>
<p>東西南北。十萬八千。空生罔措。火裏生蓮。</p>
</div></div>
<div class='div-other'><a id='mulu1181' />
<p class='h2'>東京淨因淨照臻福師<span class='note-inline'>(十五首)</span></p>
<div class='div-other'><a id='mulu1182' />
<p class='h3'>百丈再參</p><p>一喝分明守死灰。青天赫日起風雷。傍人撫掌呵呵笑。唯有知音吐舌來。</p>
</div>
<div class='div-other'><a id='mulu1183' />
<p class='h3'>百丈卷席</p><p>高登猊座<span class='corr'>已</span>圓成。大智仙陀卷便行。師子嚬呻猶似可。象王回首更堪驚。</p>
</div>
<div class='div-other'><a id='mulu1184' />
<p class='h3'>外道問佛</p><p>特地慇懃問有無。因風應不費工夫。迷雲縱得開令入。未免區區在半途。</p>
</div>
<div class='div-other'><a id='mulu1185' />
<p class='h3'>靈雲悟桃華</p><p>春暖桃花帶露開。靈雲一見悟靈臺。玄沙諦當傳千古。誰解雌黃息眾猜。</p>
</div>
<div class='div-other'><a id='mulu1186' />
<p class='h3'>趙州勘婆</p><p>趙州勘破老婆禪。語脉分明在目前。近日五湖參學者。剛於岐路走如煙。</p>
</div>
<div class='div-other'><a id='mulu1187' />
<p class='h3'>不見一法是大過患</p><p>不見一法是過患。雨餘郊野雲收漢。中秋午夜月輪高。幾處人登樓上看。</p>
</div>
<div class='div-other'><a id='mulu1188' />
<p class='h3'>不見一法即如來</p><p>不見一法即如來。南有天台北五臺。江上雪消春<span class='corr'>已</span>暖。岩華凌曉露中開。</p>
</div>
<div class='div-other'><a id='mulu1189' />
<p class='h3'>百丈野狐</p><p>問來答去盡因緣。流落寰區數百年。自古自今諸衲子。一人傳了一人傳。</p>
</div>
<div class='div-other'><a id='mulu1190' />
<p class='h3'>四賓主</p><p>賓中賓。寥寥度日好愁人。捨父佗方空役役。平生受盡苦兼辛。</p>
<p>賓中主。擕笻入市無儔侶。縱然覿面便相呈。爭奈自家不能覩。</p>
<p>主中賓。權掛垢衣混俗塵。頭頭應接殊無倦。悲智雙嚴最上人。</p>
<p>主中主。獨坐巍巍金殿宇。五湖四海樂昇平。處處修文盡偃武。</p>
</div>
<div class='div-other'><a id='mulu1191' />
<p class='h3'>因僧請益三訣以示之</p><p>第一訣。衲僧猶未瞥。更擬問如何。棒頭須見血。</p>
<p>第二訣。南北行人絕。非但迦葉兄。文殊也結舌。</p>
<p>第三訣。祖令隨機設。臘月嶺頭梅。滿枝香吐雪。</p>
</div></div>
<div class='div-other'><a id='mulu1192' />
<p class='h2'>舒州浮山法遠圓鑑禪師<span class='note-inline'>(一首)</span></p>
<div class='div-other'><a id='mulu1193' />
<p class='h3'>禪將交鋒歌</p><p>禪將交鋒看作家。還同敬德遇金牙。機鋒迅速人難辨。縱橫擒縱智徒誇。</p>
<p>善藏鋒。巧回互。把斷要津誰敢指。香象咆哮海嶽摧。師子嚬呻凡聖懼。</p>
<p>或探竿。或把火。照耀乾坤驗作者。擬議之時賓主分。閃電之間換甲馬。</p>
<p>勢如龍。健如虎。左旋右轉奪旗鼓。臨機照破鐵門關。決烈衝開金鎖戶。</p>
<p>文彩彰。風骨露。設使全提未為據。撒星佩印落荒郊。點的囓鏃涉西土。</p>
<p>看作家。終不悞。任是鋩刀解遮護。吹毛晃耀七星分。金鏡光霞八方顧。</p>
<p>影草中。藏部隊。帀地風雲迷向背。單刀透出萬機前。雙明送入千峯會。</p>
<p>載趨蹌。重管帶。疋馬單槍呈作解。雖然帶甲上橋來。早被定唐批急褰。</p>
<p>按鏌鎁。全舉令。照用同時誰敢並。忿怒那吒失却威。騫䭾佉羅口目瞪。</p>
<p>立股肱。贊元首。解定乾坤平萬有。畫皷連搥兩陣收。拍馬將軍唱好手。</p>
</div></div>
<div class='div-other'><a id='mulu1194' />
<p class='h2'>福州地藏顯端禪師<span class='note-inline'>(十首)</span></p>
<div class='div-other'><a id='mulu1195' />
<p class='h3'>玄唱</p><p>地藏一琴。誰是知音。岩松百尺。瀑布千尋。是何之琴。虎嘯龍吟。</p>
<p>地藏一箭。本非磨鍊。射徧十方。群魔膽戰。是何之箭。風和柳綻。</p>
<p>地藏一句。禪徒罔措。不墮聖凡。豈沉迷悟。是何之句。清平過渡。</p>
<p>地藏一訣。隨宜施設。擬問如何。頭破額裂。是何之訣。春寒秋熱。</p>
<p>地藏一道。經行坐臥。有意難尋。無心易到。是何之道。松風浩浩。</p>
<p>地藏一拂。打祖打佛。暑往寒來。天晴日出。是何之拂。蕭何定律。</p>
<p>地藏一錫。敲空擊色。勦絕三賢。屏除六賊。是何之錫。曲不藏直。</p>
<p>地藏一機。細雨霏霏。揚眉瞬目。涉水拖泥。是何之機。禮別尊卑。</p>
<p>地藏一山。峻不可攀。華浮水淥。石鎻苔斑。是何之山。形直影端。</p>
<p>地藏一水。清冷甘美。汪洋大千。魚龍任止。是何之水。許由洗耳。</p>
</div></div>
<div class='div-other'><a id='mulu1196' />
<p class='h2'>東京法雲法秀圓通禪師<span class='note-inline'>(六首)</span></p>
<div class='div-other'><a id='mulu1197' />
<p class='h3'>祖意</p><p>涉嶺登山得得來。少林不意口難開。任是虗空須喫棒。當鋒誰敢振雲雷。</p>
<p>凜凜清風何處來。誰云枯樹却華開。岩松自有凌雲勢。不藉陽春二月雷。</p>
</div>
<div class='div-other'><a id='mulu1198' />
<p class='h3'>幻身</p><p>千頭百頭祇一頭。天生肌體飽脂膏。眠雲臥水人休覓。不在貧家與富豪。</p>
<p>幻本元真不用逃。順緣水草育脂膏。六凡四聖皆同體。頭角何須競富豪。</p>
</div>
<div class='div-other'><a id='mulu1199' />
<p class='h3'>心印</p><p>祖祖從來不識心。森羅萬象此中沉。崑崙鼻孔長三尺。南海波斯莫亂斟。</p>
<p>成塊成團亘古今。五湖四海盡浮沉。鐵牛鎻斷黃河水。聽審之流莫亂斟。</p>
</div></div>
<div class='div-other'><a id='mulu1200' />
<p class='h2'>江寧府蔣山贊元覺海禪師<span class='note-inline'>(三首)</span></p>
<div class='div-other'><a id='mulu1201' />
<p class='h3'>三要</p><p>第一要。當鋒誰敢道。千聖一時興。那能窮此妙。</p>
<p>第二要。明鏡當臺照。胡漢盡皆沉。透匣青蛇斗。</p>
<p>第三要。須知遮一竅。進步問如何。拊掌呵呵笑。</p>
</div></div>
<div class='div-other'><a id='mulu1202' />
<p class='h2'>東京法雲善本大通禪師<span class='note-inline'>(五首)</span></p>
<div class='div-other'><a id='mulu1203' />
<p class='h3'>述旨</p><p>學道道無得。修心心本空。本空無得處。勿謂出樊籠。</p>
<p>言中無異路。妙旨若為尋。海底紅塵起。山頭白浪深。</p>
<p>佛魔不到處。今古有誰知。霧卷千峯出。雲収片月移。</p>
<p>掣電機輪轉。當風不立塵。欲尋言下旨。一箭過西秦。</p>
<p>不是無言說。言多轉見猜。九年雖兀坐。聲震五天雷。</p>
</div></div>
<div class='div-other'><a id='mulu1204' />
<p class='h2'>南岳谷泉大道禪師<span class='note-inline'>(八首)</span></p>
<div class='div-other'><a id='mulu1205' />
<p class='h3'>大道歌</p><p>狂僧性本落魄。到處隨緣棲泊。都來些子行裝。棹下誰能管著。</p>
<p>曲竹杖。凹木杓。獨行獨坐還獨酌。時人不會狂僧意。將謂狂僧虗造作。</p>
<p>布直裰。紙衲帔。破綻誰能管得伊。禪客相逢皆哂笑。律師遇著大不喜。</p>
<p>迎風坐。向日睡。也勝時人蓋錦被。騰騰兀兀且延時。落落魄魄長如醉。</p>
<p>面懶洗。頭懶剃。行住更無些濟濟。不但千峰與萬峰。恣意縱橫去還止。</p>
<p>或婬妨。或酒肆。拍手高歌更無慮。人人咄罵遮狂顛。莫怪顛狂祇如是。遊方廣。入聖寺。半千小兒皆罔措。祇解觀空臥白雲。爭似狂僧豁神思。</p>
<p>時人更問有也無。低頭拈箇山棗子。</p>
<p>頌曰。</p>
<p>落落魄魄。居山居郭。莾莾鹵鹵。是今是古。拍手大奇。顏回彭祖。</p>
</div>
<div class='div-other'><a id='mulu1206' />
<p class='h3'>落魄歌</p><p>狂僧性且無拘束。落魄縱橫隨處宿。有時狂歌歌一場。驀地起來舞一曲。</p>
<p>禪子云。甚奇特。到了依前六十六。阿呵呵。為君述。豐干老漢騎虎出。</p>
<p>路逢拾得笑咍咍。却被寒山咄咄咄。</p>
</div>
<div class='div-other'><a id='mulu1207' />
<p class='h3'>巴鼻頌<span class='note-inline'>(六首)</span></p><p>禪師巴鼻。有利無利。碧岳崔嵬。龍行虎勢。</p>
<p>衲僧巴鼻。坐具尺二。休問短長。風高雲起。</p>
<p>座主巴鼻。懸河無滯。地涌金蓮。手擎如意。</p>
<p>大道巴鼻。問著瞌瞌。背負葫蘆。狂歌遊戲。</p>
<p>山童巴鼻。煑茶鼎沸。客問如何。遠來不易。</p>
<p>散聖巴鼻。逢場作戲。東涌西沒。南州北地。</p>
</div></div>
<div class='div-other'><a id='mulu1208' />
<p class='h2'>東京智海本逸正覺禪師祖室聯芳<span class='note-inline'>(十二首)</span></p>
<div class='div-other'><a id='mulu1209' />
<p class='h3'>雞峰至曹谿</p><p>吾道提綱者。東西三十三。別傳一句子。突出少人諳。</p>
</div>
<div class='div-other'><a id='mulu1210' />
<p class='h3'>靖居思</p><p>吾道提綱者。廬陵米價奇。年年田大熟。行市莫嫌遲。</p>
</div>
<div class='div-other'><a id='mulu1211' />
<p class='h3'>石頭遷</p><p>吾道提綱者。衡山踞石頭。光陰莫虗度。恩大固難醻。</p>
</div>
<div class='div-other'><a id='mulu1212' />
<p class='h3'>天皇悟</p><p>吾道提綱者。天皇廕子孫。一枚餬餅子。千載耀吾門。</p>
</div>
<div class='div-other'><a id='mulu1213' />
<p class='h3'>龍潭信</p><p>吾道提綱者。師資會遇難。龍潭滅燭夜。德嶠髑髏乾。</p>
</div>
<div class='div-other'><a id='mulu1214' />
<p class='h3'>德山鑑</p><p>吾道提綱者。常思古德山。一尋鉄作棒。坐斷武陵關。</p>
</div>
<div class='div-other'><a id='mulu1215' />
<p class='h3'>雪峯存</p><p>吾道提綱者。難忘是雪峰。望州烏石嶺。無處不相逢。</p>
</div>
<div class='div-other'><a id='mulu1216' />
<p class='h3'>雲門偃</p><p>吾道提<span class='corr'>綱</span>者。無私是至談。充齋餬餅子。佛祖未相諳。</p>
</div>
<div class='div-other'><a id='mulu1217' />
<p class='h3'>雙泉郁</p><p>吾道提綱者。韶陽好子孫。雙泉分一派。亹亹出雲門。</p>
</div>
<div class='div-other'><a id='mulu1218' />
<p class='h3'>德山遠</p><p>吾道提綱者。鐵門路嶮巇。少林人過後。南北自多岐。</p>
</div>
<div class='div-other'><a id='mulu1219' />
<p class='h3'>開先暹</p><p>吾道提綱者。開先古佛先。宗風誰的嗣。一月在長天。</p>
</div>
<div class='div-other'><a id='mulu1220' />
<p class='h3'>總頌</p><p>吾道正提綱。令行誰敢當。龍泉橫智海。三尺刃如霜。</p>
</div></div>
<div class='div-other'><a id='mulu1221' />
<p class='h2'>潭州道林智本禪師<span class='note-inline'>(一首)</span></p>
<div class='div-other'><a id='mulu1222' />
<p class='h3'>快活歌</p><p>山僧山裡得優游。衲衣缾鉢外無求。閑來縱步時迷經。倦即和雲倚石頭。</p>
<p>快活歌。歌快活。松韵<span class='corr'>蕭蕭</span>泉聒聒。野花芳草不知名。岩上落花紅一抹。</p>
<p>任疎慵。忘禮節。時就潺湲弄明月。箇中消息若為傳。回頭笑共青山說。</p>
</div></div>
<div class='div-other'><a id='mulu1223' />
<p class='h2'>潭州石霜楚圓慈明禪師<span class='note-inline'>(六首)</span></p>
<div class='div-other'><a id='mulu1224' />
<p class='h3'>三訣</p><p>第一訣。大地山河泄。維摩纔點頭。文殊便饒舌。</p>
<p>第二訣。展拓著時節。語默豈相干。夜半秋天月。</p>
<p>第三訣。山遠路難涉。陸地弄舟船。眼中挑日月。</p>
</div>
<div class='div-other'><a id='mulu1225' />
<p class='h3'>三句</p><p>第一句。天上他方皆罔措。俱輪顛倒論多端。巍巍未到尼拘樹。</p>
<p>第二句。臨濟德山涉路布。未過新羅棒便揮。達者途中亂指注。</p>
<p>第三句。維摩示疾文殊去。對談一默震乾坤。直至而今作笑具。</p>
</div></div>
<div class='div-other'><a id='mulu1226' />
<p class='h2'>蘄州白雲山廣教景雲禪師<span class='note-inline'>(二首)</span></p>
<div class='div-other'><a id='mulu1227' />
<p class='h3'>曹洞玄旨</p><p>然燈那畔祖師行。信是無功道自呈。石女拈華千界動。木童汲水萬波傾。</p>
<p>金田有樹雲生葉。玉洞無燈日照明。善化羣機偏得妙。龜毛拂子掌中擎。</p>
<p>閑將芥子納三千。古聖神通任自然。每使牧童來座畔。時教石女去岩前。</p>
<p>玉輪輾破珊瑚殿。金杖敲開碼碯船。曹洞家風誰得旨。青山脚下向陽眠。</p>
</div></div>
<div class='div-other'><a id='mulu1228' />
<p class='h2'>北禪慧雲昇禪師<span class='note-inline'>(八首)</span></p><p>嘉禾一竅。把定三要。臨濟德山。呵呵大笑。是何之竅。雲生嶽嶠。</p>
<p>嘉禾一宗。萬象該通。釋迦慈氏。齊立下風。是何之宗。黃昏打鐘。</p>
<p>嘉禾一言。千聖共傳。不存意思。切忌聲前。是何之言。天晴道乾。</p>
<p>嘉禾一路。行人無數。踏着超然。西天此土。是何之路。䖍州麻布。</p>
<p>嘉禾一脉。休問寬窄。地獄天堂。絲毫不隔。是何之脉。青黃赤白。</p>
<p>嘉禾一曲。五音具足。格調難陳。知音共續。是何之曲。二八十六。</p>
<p>嘉禾一門。凡聖齊奔。雖無關鎻。包褁乾坤。是何之門。水出崑崙。</p>
<p>嘉禾一印。大千普振。舉措施為。且無鄙悋。是何之印。誰敢通信。</p>
</div>
<div class='div-other'><a id='mulu1229' />
<p class='h2'>洪州龍安山兜卛從悅禪師<span class='note-inline'>(六首)</span></p>
<div class='div-other'><a id='mulu1230' />
<p class='h3'>歸根</p><p>笑把寒山手。相將過野橋。水邊同坐石。林下各攀條。</p>
<p>日到天心盛。雲歸谷口消。寥寥人界外。何處不逍遙。</p>
</div>
<div class='div-other'><a id='mulu1231' />
<p class='h3'>得旨</p><p>寓跡千峰裡。閑心絕萬緣。短笻橫膝坐。塊石枕頭眠。</p>
<p>就火烹新茗。臨溪汲冷泉。幽林華又發。渾不計流年。</p>
</div>
<div class='div-other'><a id='mulu1232' />
<p class='h3'>冥契</p><p>寂寂浮埃外。溪山相稱深。水流元有勢。雲萃本無心。</p>
<p>翠鳥溪邊立。青猨洞口吟。倚笻回望處。紅葉下霜林。</p>
</div>
<div class='div-other'><a id='mulu1233' />
<p class='h3'>寂照</p><p>二六時中事。何甞不一如。雲收青漢迥。月落碧潭虗。崔瀑聲無盡。春山翠有餘。誰能忘世累。向此樂閑居。</p>
</div>
<div class='div-other'><a id='mulu1234' />
<p class='h3'>應機</p><p>高著何曾筭。誰為歒手人。神仙看有分。黑白鬪無因。</p>
<p>緊向當頭捺。寬從四角伸。若於盤上覓。猶未出常倫。</p>
</div>
<div class='div-other'><a id='mulu1235' />
<p class='h3'>設變</p><p>握土成金法。非因巧口傳。水中元有火。妙外更無玄。</p>
<p>海上遊三島。松間會八仙。幾回明月夜。長嘯亂峰前。</p>
</div></div>
<div class='div-other'><a id='mulu1236' />
<p class='h2'>廬山萬杉紹慈禪師<span class='note-inline'>(六首)</span></p>
<div class='div-other'><a id='mulu1237' />
<p class='h3'>通玄頌</p><p>祖意無方莫問西。曠然那許定交知。更來石火光中覓。燎却當門一聚眉。</p>
<p>至理無私不用猜。豈從天竺付將來。塵中有路君須辨。頂上金剛鉄眼開。</p>
<p>靈苗無影勿云高。尋葉尋枝轉更勞。若蹈箇中根蒂穩。大千沙界一絲毫。</p>
<p>法戰從來兩不傷。應機隨順入彊場。金刀纔舉魔軍伏。統得群原共一鄉。</p>
<p>大道淵玄絕謂稱。暫將譬喻一提評。君看枝上紅桃子。顆顆元來祇混成。</p>
<p>透出玄關遮不得。却來深處泛漁船。竿頭不掛多般餌。接得盲龜是有緣。</p>
</div></div>
<div class='div-other'><a id='mulu1238' />
<p class='h2'>廬州興化仁岳禪師<span class='note-inline'>(十首)</span></p>
<div class='div-other'><a id='mulu1239' />
<p class='h3'>深岩藏白額</p><p>白額從來出獸群。且藏威勢向崑崙。夜深嘯對岩前月。無限風光清膽魂。</p>
</div>
<div class='div-other'><a id='mulu1240' />
<p class='h3'>五天銀燭煇</p><p>銀燭舒光燄熾然。五天交照一何鮮。明月透映未為妙。轉却輝華始透玄。</p>
</div>
<div class='div-other'><a id='mulu1241' />
<p class='h3'>金針去復來</p><p>密用金針不出頭。往來無問若還流。繡衣不假虗玄手。爭得條條線路周。</p>
</div>
<div class='div-other'><a id='mulu1242' />
<p class='h3'>妙談不干舌</p><p>口口稱揚舌本無。無中演妙作明謨。君臣唱和通玄旨。天下同歸絕異途。</p>
</div>
<div class='div-other'><a id='mulu1243' />
<p class='h3'>秦宮映膽煇</p><p>圓明照膽徹心寒。好醜纔分足異端。碧眼臨臺須撲破。免他光境兩俱完。</p>
</div>
<div class='div-other'><a id='mulu1244' />
<p class='h3'>鐵鋸吹三臺</p><p>萬象森羅本祖心。頭頭無不演圓音。[齒*查]齖鋸下三臺唱。絲竹笙簧和此吟。</p>
</div>
<div class='div-other'><a id='mulu1245' />
<p class='h3'>死蛇驚出草</p><p>荒草深藏不記時。一朝新活動聞知。吐無噴霧仍收卷。那叱南山鼈鼻兒。</p>
</div>
<div class='div-other'><a id='mulu1246' />
<p class='h3'>錦帳無夜衾</p><p>明月堂前錦帳垂。無衾覆蓋有誰知。撥開合縫華光裏。全露非因造化為。</p>
</div>
<div class='div-other'><a id='mulu1247' />
<p class='h3'>解針枯骨吟</p><p>垢衣披掛入廛中。應病施方助道風。枯骨一吟音韵發。聲聲無處不圓通。</p>
</div>
<div class='div-other'><a id='mulu1248' />
<p class='h3'>袖裏青蛇吼</p><p>袖裏青蛇本自藏。偶然哮吼揭真常。門前驚散三千客。那有莊生恃<span class='corr'>己</span>長。</p>
</div></div>
<div class='div-other'><a id='mulu1249' />
<p class='h2'>饒州薦福承古禪師<span class='note-inline'>(一首)</span></p>
<div class='div-other'><a id='mulu1250' />
<p class='h3'>知見謠</p><p>莫莫莫。大丈夫。何大錯。</p>
<p>無端咀嚼野狐涎。滿肚知音無處著。</p>
<p>縱然成現夢還家。物外超然謾斟酌。</p>
<p>重玄權要騁縱橫。逆順機鋒過電爍。</p>
<p>恰如狂鬼亂心神。又似良人中毒藥。</p>
<p>審須聽。急吐却。熱病覺來方索索。</p>
<p>不論日本與西天。說甚須彌頭倒卓。</p>
<p>徒將管見自欺謾。枉把禪流眼睛[翟*支]。</p>
<p>忠言逆耳為童蒙。作者聞之任貶剝。</p>
<p>莫莫莫。開口向君早是錯。</p>
<p>又更問莫莫莫。瑠璃缾貯穢惡。甘露味變毒藥。</p>
<p>莫莫莫。荊棘林裏野狐狸。走出荒郊又被縛。</p>
<p>淨地上死屍橫路著。邪魔外道頭卓朔。</p>
<p>莫莫莫。三世諸佛鼻孔長。六代祖師眼皮薄。</p>
<p>屎上加尖尖更尖。一任嘍囉空戲謔。</p>
<p>十萬八千踰繕那。爭似儂家莫莫莫。</p>
</div></div>
<div class='div-other'><a id='mulu1251' />
<p class='h2'>東京淨因惟嶽佛日禪師<span class='note-inline'>(四首)</span></p>
<div class='div-other'><a id='mulu1252' />
<p class='h3'>古劍</p><p>倚天靈刃自吹毛。非假耶溪更淬磨。生殺交馳機若電。八方從此偃干戈。</p>
</div>
<div class='div-other'><a id='mulu1253' />
<p class='h3'>古琴</p><p>亦無徽軫亦無絃。一弄宮商徧大千。旦暮水聲長在耳。古今山色自橫天。</p>
</div>
<div class='div-other'><a id='mulu1254' />
<p class='h3'>古鏡</p><p>本自圓成鑄必難。靈光千古逼人寒。胡來漢現雖無隱。誰敢當前正眼看。</p>
</div>
<div class='div-other'><a id='mulu1255' />
<p class='h3'>古潭</p><p>一片寒光鑒一團。萬重山脚管秋天。波心得此澄清後。曾印銀蟾幾度圓。</p>
</div></div>
<div class='div-other'><a id='mulu1256' />
<p class='h2'>饒州薦福道英禪師<span class='note-inline'>(十首)</span></p>
<div class='div-other'><a id='mulu1257' />
<p class='h3'>十要頌</p><p>談迷說悟竟如何。迷豈無人悟頗多。迷去固非新世界。悟來還是舊山河。</p>
<p>根門賊黨皆歸欵。陰界魔軍盡倒戈。從此晏然居我國。謂言堯舜亦如它。</p>
<p>佛性圓融處處談。就中端的少人諳。應機岐路分千萬。造到根源絕二三。</p>
<p>葉落亂蟬鳴遠樹。雲收孤月印澄潭。尋枝逐派堪憐愍。特地斯言為指南。</p>
<p>豁然言下忽逢伊。頗類真金出鑛時。入冶更須精鍛鍊。上砧方耐重鉗鎚。</p>
<p>得皮得髓終由<span class='corr'>己</span>。傳法傳衣亦是誰。管見庸聞何足道。謾增人我長愚癡。</p>
<p>漸遠家鄉轉不如。勸君早早慕歸歟。遨遊平地無高下。運動玄機有卷舒。</p>
<p>妙矣三平胸著箭。奇哉萬卷腹藏書。不能了了明根蔕。畢竟還同死水魚。</p>
<p>道眼分明真可難。法身埋沒轉堪哀。衣衫脫去全身露。枕簟離來兩眼開。</p>
<p>開處更無魔境界。露時那有佛形骸。文殊一念纔差互。也到鐵圍山下來。</p>
<p>投師不正亦徒勞。去就吾今勸爾曹。<span class='corr'>但</span>取道純兼德懿。休論名重與年高。</p>
<p>直須下意求心要。莫秖虗頭事氣豪。無事身緣兩浮脆。擬憑何法作堅牢。</p>
<p>見成公案莫疑猜。先覺分明點破來。便可學能無伎倆。不應如秀拂塵埃。</p>
<p>親疎休苦窮它語。與奪仍須運<span class='corr'>己</span>財。大底欲歸何處去。石橋巇嶮在天台。</p>
<p>就中尋覓知偏遠。向外馳求轉覺賖。柳綠華紅全漏泄。鴉鳴雀噪<span class='corr'>已</span>周遮。</p>
<p>何須得得論心境。不用嗷嗷辨正邪。生死涅槃知夢幻。莫將夢幻強分拏。</p>
<p>無相無名亘古今。豈教寒暑浪吞侵。到頭不許稱為佛。垂手何妨指作心。</p>
<p>即見即聞非易覓。離聲離色轉難尋。可憐認得昭昭底。也道傳衣繼少林。</p>
<p>弊垢衣纏小化身。了無一法為君陳。衣中有寶年年在。眼裏無筋世世貧。</p>
<p>芻狗生成金翡翠。木鷄㗖破玉麒麟。盡言玄妙如坑壍。過得翛然有幾人。</p>
</div></div>
<div class='div-other'><a id='mulu1258' />
<p class='h2'>秀州資聖盛懃禪師<span class='note-inline'>(五首)</span></p>
<div class='div-other'><a id='mulu1259' />
<p class='h3'>西來意</p><p>君問西來意。春深雨水多。熊山藏隻履。赤脚過流沙。</p>
<p>君問西來意。春風依舊寒。欲行千界外。舉步細須看。</p>
<p>君問西來意。雲深差路多。暖風吹曉谷。明月照烟蘿。</p>
<p>君問西來意。巧會隔新羅。直饒便恁麼。鶴人鳳凰窠。</p>
<p>君問西來意。迢迢十萬程。舉頭看北斗。磊磊一天星。</p>
</div></div>
<div class='div-other'><a id='mulu1260' />
<p class='h2'>潤州金山曇頴達觀禪師<span class='note-inline'>(五首)</span></p>
<div class='div-other'><a id='mulu1261' />
<p class='h3'>宗門五派</p><p>法眼一宗枝。玄沙是祖師。直須明自<span class='corr'>己</span>。不可闕修持。</p>
<p>問裏分賓主。言中絕路岐。若論端的事。打瓦了鑽龜。</p>
<p>雲門嗣雪峯。機與睦州同。理出千差外。言歸一句中。</p>
<p>九秋殘葉雨。三月落花風。常見波斯說。蝦<span class='corr'>䗫</span>齩大蟲。</p>
<p>偏正互縱橫。迢然忌十成。龍門須要透。鳥道不堪行。</p>
<p>石女霜中織。泥牛火裏耕。兩頭如脫得。枯木一枝榮。</p>
<p>溈山與仰山。機暗獨言難。飛鳥開雙翼。明珠轉一盤。</p>
<p>方圓雖可並。起坐不相干。手舞暨足踏。徒勞逞舌端。</p>
<p>臨濟好兒孫。多將棒喝論。不能明妙用。秖是學空言。</p>
<p>欲動先攜杖。臨行又撲盆。便超斯見解。野鴨裏餛飩。</p>
</div></div>
<div class='div-other'><a id='mulu1262' />
<p class='h2'>荊門軍玉泉山承皓禪師<span class='note-inline'>(一首)</span></p>
<div class='div-other'><a id='mulu1263' />
<p class='h3'>布袋歌</p><p>布袋生來落魄。縱性受居城郭。笠如秋後蓮荷。袴似多年盤絡。</p>
<p>草鞋不見成雙。毳衲唯留線索。有時若醉如癡。有時露胸袒膊。飢來信手拈飡。困即街心伸脚。天晴穿履荒忙。頃刻雲生碧落。</p>
<p>春霖洗足奔走。須臾日輝山閣。生涯祇箇布袋。盛貯不拘好弱。</p>
<p>驀然抖擻向人。中下安能湊泊。鐵銚便言鐵銚。木杓直言木杓。</p>
<p>低頭不覺呵呵。懡㦬一時放却。或乃拊背求知。轉腦張眸驚愕。</p>
<p>展手乞我一錢。何啻膏肓覓藥。彼此失利重重。未審阿誰大錯。</p>
<p>不知入水入泥。盡謂風狂戲謔。有時喜怒縱橫。不選言詞好惡。</p>
<p>訶罵十聖三賢。大罵志公婁約。誰言斷妄趣真。誰言棄苦求樂。</p>
<p>更言不生不滅。平地強生溝壑。智者反自籌量。愚者從他卜度。尀耐李老莊周。剛把虗空捫摸。更有呂望黃公。謾說六韜三略。</p>
<p>被人拶問元由。不免低頭喏喏。白雲堂下漁人。望風亭上仙鶴。</p>
</div></div>
<div class='div-other'><a id='mulu1264' />
<p class='h2'>婺州寶林果昌寶覺禪師<span class='note-inline'>(一首)</span></p>
<div class='div-other'><a id='mulu1265' />
<p class='h3'>擔板庵歌</p><p>此箇茆蓬。外實內空。恒沙妙用。盡在其中。</p>
<p>背靠青山淥水。面觀翠竹長松。任你風寒霜雪。幾經春夏秋冬。</p>
<p>指天罩地。為法界宗。禪人遊賞。默默相逢。看取題目。水洩不通。</p>
</div></div>
<p class='juan'>建中靖國續燈錄卷第二十九</p></div>
</div><!-- end of div[@id='body'] -->
</body></html>