<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu911' />建中靖國續燈錄卷第二十三　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南嶽懷讓禪師第十四世</p>

<div class='div-other'><a id='mulu912' />
<p class='h3'>洪州泐潭山真淨禪師法嗣</p>
<div class='div-other'><a id='mulu913' />
<p class='h4'>洪州分寧兜率從悅禪師</p><p>姓熊氏。虔州人。少依普圓院崇上人出家。未冠圓具。首習經論。次慕參問。緣契洞山真淨禪師。</p>
<p>開堂日。白槌罷。師云。住。住。五眼難觀。佛佛相傳。默然自照。西天諸祖謾說異端。唐土宗師強生文彩。英靈衲子一點難瞞。直下分明。臨機脫活。縱橫南北。出沒東西。於平地上涌起波瀾。向虗空中倒飜筋斗。今朝座下那箇惺惺。便請出來開人眼目。</p>
<p>問。親聞洞裡真消息。今日新豐事若何。</p>
<p>師云。山橫嫰翠。溪瀉寒光。</p>
<p>僧曰。不因風卷浮雲盡。爭見凉天萬里秋。</p>
<p>師云。不妨奇特。</p>
<p>問。如何是兜率境。</p>
<p>師云。一水挪藍色。千峰削玉青。</p>
<p>如何是境中人。</p>
<p>師云。七凹八凸無人見。百手千頭祇自知。</p>
<p>師乃云。溪上桃花爛熳春。倚笻閑看笑靈雲。抽枝抽葉尋常事。有悟無疑亦強分。諸禪者。既疑悟之強分。何玄旨而可定。但得凡情淨盡。自然聖解都忘。如此則何是非而有。何得失而論。何動靜而取。何彼此而分。到遮裏。直得妙體虗明。大用縱橫。都無揀擇。好醜一如。還有人承當得麼。若承當得。兜率與儞拄杖子一任橫行。若也未然。不免自家受用去也。良久。云。撥落葉開苔蘚色。卓穿氷放野泉聲。卓拄杖一下。</p>
<p>上堂云。阿呵呵底時節。仲夏初殘梅雨歇。寥寥物外自清凉。擾擾人間方酷熱。諸禪客。一種含靈。為什麼世界有異。良久。云。天闊雲無礙。風高海自澄。</p>
<p>上堂云。耳目一何清。端居幽谷裡。秋風入古松。秋月生寒水。衲僧於此更求真。兩箇猢猻垂四尾。喝一喝。</p>
<p>上堂云。龍安古路堂堂。往來未嘗間隔。嶺頭風動松聲。岩下溪流月色。上無一點紅埃。內有祖師窟宅。到此方得心休。自解橫吹玉笛。諸禪客。要識不涉程途底句麼。良久。云。直須透過遮機關。不用敲開無縫鎻。咄。</p>
<p>上堂云。雪意連連作。春寒每放參。到頭真實處。不在口喃喃。</p>
<p>上堂云。兜率都無辨別。却喚烏龜作鼈。不能說妙談真。祇解搖脣鼓舌。遂令天下衲僧覰見眼中滴血。莫有翻嗔作喜。笑傲烟霞者麼。良久。云。笛中一曲昇平樂。筭得生平未解愁。</p>
<p>上堂云。衲僧袖裡神鋒。截斷有句無句。隨宜獨立真規。處處清風滿路。更知結角羅紋。始解針來線去。</p>
<p>上堂云。始見新春。又逢初夏。四時若箭。兩曜如梭。不覺紅顏翻成白首。直須努力別著精神。耕取自<span class='corr'>己</span>田園。莫犯他人苗稼。既然如是牽犂拽杷。須是雪山白牛始得。且道鼻孔在什麼處。良久云。叱。叱。</p>
</div>
<div class='div-other'><a id='mulu914' />
<p class='h4'>潭州報慈開福進英禪師</p><p>問。遠涉長途即不問。到家一句事如何。</p>
<p>師云。雪滿長空。</p>
<p>僧曰。此猶是時人知有。轉身一路又作麼生。師便喝。</p>
<p>上堂云。雪鋪銀世界。別是水晶宮。瑞氣紛紛動。何人住此中。拍禪牀一下。云。清泰橋邊。今人牓樣。報慈堂上。古佛家風。橫擔楖[木*栗]入門來。便把草鞋跟截斷。華藏海中遊戲。會春園裡逍遙。信乎朝入伽藍。暮成正覺。雖然如是。正令行時。猶較一著。敢問大眾。作麼生是坐致太平底事。還知麼。提起拂子云。一掉秋風江上月。數枝春色洞中天。擊禪牀一下。</p>
<p>上堂云。報慈有一公案。諸方未曾結斷。幸遇改旦拈出。各請高著眼看。遂趯下一隻鞋云。還知遮箇消息也無。達磨西歸時。提攜在身畔。</p>
<p>上堂云。今朝四月八。我佛降生辰。頭頭金相現。處處法幢新。不洗體。不洗塵。灌沐如來妙色身。誰信二千年後事。優曇重長一枝春。擲拄杖云。釋迦老子重下閻浮。為大事因緣故。出現於世。開佛知見。示佛知見。悟佛知見。入佛知見。<span class='corr'>已</span>為諸人說了也。且作麼生入。乃拍禪牀云。不離當處常湛然。覓即知君不可見。</p>
<p>上堂云。與麼上來。猛虎出林。與麼下去。驚蛇入草。不上不下。日輪杲杲。喝一喝。云。瀟湘江水碧溶溶。出門便是長安道。</p>
<p>上堂。擲下拄杖。却召大眾云。拄杖吞却祖師了也。教什麼人說禪。還有救得也無。喝一喝。</p>
<p>上堂。驀拈拄杖示眾云。三世一切佛。同入遮窠窟。衲僧喚作遼天鶻。卓拄杖一下。</p>
<p>上堂云。山門寂寞。無可祇待。諸禪德。夜來思量。得一段因緣奇特。準擬今日供養大眾。及乎陞座。忽然忘却。如今卒作不辨。且望大眾智不責愚。不為笑怪。</p>
</div>
<div class='div-other'><a id='mulu915' />
<p class='h4'>桂州壽寧寺善資禪師</p><p>問。如何是廣南境。</p>
<p>師云。地連南嶽千峰秀。水接西川一派清。</p>
<p>僧曰。如何是境中人。</p>
<p>師云。腰間曾墜石。鏡上本無塵。</p>
<p>僧曰。人境<span class='corr'>已</span>蒙師指示。向上宗乘車若何。</p>
<p>師云。一棒一痕分痛痒。獨許泥牛木馬知。</p>
<p>問。如何是祖師西來意。師以乎反覆示之。</p>
<p>僧曰。不會。</p>
<p>師云。好箇消息。</p>
<p>師乃云。若論此事。如鴉<span class='corr'>啄</span>鐵牛。無下口處。無用心處。更向言中問覓。句下尋思。縱饒卜度將來。終成戲論邊事。殊不知本來具足。直下分明。佛及眾生。纖毫不立。尋常向諸人道。凡夫具足聖人法。凡夫不知。聖人具足凡夫法。聖人不會。聖人若會。即同凡夫。凡夫若知。即是聖人。然則凡聖一致。名相互陳。不識本源。迷其真覺。所以逐境生心。徇情附物。苟能一念情忘。自然真常體露。良久。云。便請薦取。</p>
<p>上堂云。諸禪德。釋迦老子不言。以手指天指地。須菩提不言。帝釋動地雨花。達磨大師不言。二祖乃云得髓。維摩居士不言。文殊讚歎不二。遂拈起拄杖云。拄杖子不言。成得箇什麼。良久。云。扶過斷橋水。伴歸無月村。</p>
<p>上堂云。諸方五日一參。壽寧日日陞座。莫怪重說偈言。過在西來達磨。上士處處逢渠。後學時時蹉過。且道蹉過一著落在什麼處。舉起拂子云。一片月生海。幾家人上樓。</p>
</div>
<div class='div-other'><a id='mulu916' />
<p class='h4'>永州元豐太平寺安禪師</p><p>問。賢侯啟請。願師舉唱。</p>
<p>師云。陌上桃花雪裡紅。</p>
<p>僧曰。一言纔舉唱。四眾盡霑恩。</p>
<p>師云。霑恩底事作麼生。</p>
<p>僧曰。是處有芳草。何山無白雲。</p>
<p>師云。刢利人難得。</p>
<p>問。如何是太平境。</p>
<p>師云。帶郭有山兼有水。</p>
<p>僧曰。如何是境中人。</p>
<p>師云。憧憧道上往來人。</p>
<p>僧曰。人境<span class='corr'>已</span>蒙師指示。向上宗乘事若何。</p>
<p>師云。明月清風也笑人。</p>
<p>師以拄杖卓一下。云。還會麼。空王佛<span class='corr'>已</span>前之事。太平今日一時漏泄了也。還委悉麼。一大藏教未當切脚。佛之一字尚污心田。豈況其餘。若也未然。且聽太平葛藤去也。擲拄杖。下座。</p>
<p>上堂云。有利無利。莫離行市。鎮州蘿蔔頭極貴。廬陵米價甚賤。爭以太平遮裡。時豐道泰。商賈駢闐。白米四文一升。蘿蔔一文一束。不用北頭買賤。南頭賣貴。自然物及四生。自然利資王化。又怎生說箇佛法道理。良久云。勸君不用鐫頑石。路上行人口似碑。</p>
</div>
<div class='div-other'><a id='mulu917' />
<p class='h4'>廬山歸宗杲禪師</p><p>問。為國開堂於此日。師將何法樂昇平。</p>
<p>師云。堯風蕩蕩。舜日輝輝。</p>
<p>僧曰。君恩將此報。祖意又何如。</p>
<p>師云。雲生嶺上。雨滴巖前。</p>
<p>問。如何是歸宗境。</p>
<p>師云。重重看不盡。</p>
<p>僧曰。如何是境中人。</p>
<p>師云。箇箇眼眉橫。</p>
<p>師乃云。西來祖印。教外別傳。非大根器。不能證入。其證入者。不被文字語言所轉。聲色是非所迷。亦無雲門．臨濟之殊。趙州．德山之異。所以唱道須明有語中無語。無語中有語。若向遮裡薦得。可謂終日著衣。未甞挂一縷絲。終日喫飯。未甞齩破一粒米。直是呵佛罵祖。有什麼過。雖然如是。欲得不招無間業。莫謗如來正法輪。喝一喝。</p>
<p>上堂。拈拄杖云。歸宗會斬蛇。禾山解打皷。萬象與森羅。皆從遮裏去。擲下柱杖云。皈堂喫茶。</p>
</div>
<div class='div-other'><a id='mulu918' />
<p class='h4'>南嶽祝融峰上封寺慧和禪師</p><p>問。師唱誰家曲。宮商何調中。</p>
<p>師云。不落五音。</p>
<p>僧曰。不屬韶陽調去也。</p>
<p>師云。且喜有知音。</p>
<p>師乃云。未陞猊座<span class='corr'>已</span>前。盡大地人成佛<span class='corr'>已</span>畢。更有何法可說。更有何生可利。況菩提煩惱。本自寂然。生死涅槃。猶如春夢。門庭施設。誑謼小兒。方便門開。羅紋結角。於衲僧面前。皆為幻惑。且道衲僧有甚長處。拈起拄杖云。孤根自有擎天勢。不比尋常曲[(彔-(彖-豕)+(┐@一))*頁]枝。卓一下。</p>
<p>上堂云。祝融峯上。瑞氣騰空。行道壇前。祥雲拂地。林間衲子。信步經行。嶺上樵夫。謳歌拍乎。把針巖畔。音樂鳥聲。懶瓚菴前。風生虎嘯。說甚透聲透色。休論達磨迷逢。莫是真假有無。俱不可得麼。若恁麼會。未免眼中添屑。總不恁麼。又作麼生。良久。云。此境此時誰得意。極目千山入望來。</p>
</div>
<div class='div-other'><a id='mulu919' />
<p class='h4'>衢州超化院靜禪師</p><p>上堂云。箇中之源。無歸者久。祇為言泉亂派。語脉混流。一波始生。萬波隨往。生而不止。往而不休。遂使洪波浩渺。白浪滔天。今日山僧不免挽泥帶水。卓拄杖一下。</p>
<p>上堂云。聲前認得。<span class='corr'>已</span>涉廉纖。句下承當。猶為鈍漢。電光石火。尚在遲疑。一點不來。橫屍千里。良久。云。有甚用處。喝一喝。</p>
</div>
<div class='div-other'><a id='mulu920' />
<p class='h4'>筠州五峰淨覺院本禪師</p><p>問。寶座高陞。願聞舉喝。</p>
<p>師云。雪裡梅花火裡開。</p>
<p>僧曰。莫便是為人處也無。</p>
<p>師云。井底紅塵<span class='corr'>已</span>漲天。</p>
<p>問。同聲相應時如何。</p>
<p>師云。鵓鳩樹上啼。</p>
<p>僧曰。同氣相求時如何。</p>
<p>師云。猛虎巖前嘯。</p>
<p>問。一進一退時如何。</p>
<p>師云。脚在肚下。</p>
<p>僧曰。如何是不動尊。</p>
<p>師云。行住坐臥。</p>
<p>師乃云。恁麼也不得。不恁麼也不得。恁麼不恁麼總不得。諸人作麼生會。直下會得。不妨奇特。更或針錐。西天此土。</p>
<p>上堂云。五峰家風。南北西東。要用便用。以橛釘空。咄。</p>
</div></div>
<div class='div-other'><a id='mulu921' />
<p class='h3'>蘄州五祖常禪師法嗣</p>
<div class='div-other'><a id='mulu922' />
<p class='h4'>蘄州月頂延福寺倫禪師</p><p>問。如何是蘄州境。</p>
<p>師云。白雲堆裡神仙秀。</p>
<p>僧曰。如何是境中人。</p>
<p>師云。紫閣筵中鼎鼐材。</p>
<p>問。如何是祖師西來意。</p>
<p>師云。凉風却退簷前暑。</p>
<p>問。止宿庵中即不問。途中受用事如何。</p>
<p>師云。落花鋪地錦。流水映天心。</p>
<p>僧曰。忽遇向上人來又作麼生。</p>
<p>師云。劒有七星君可度。琴無五線客難尋。</p>
<p>問。如何是宗乘向上事。</p>
<p>師云。古符常照夜堂明。</p>
<p>師良久云。舍利塔前。金蘂花開吐艶。<span class='corr'>毘</span>盧藏畔。綠毛龜戲池中。霧卷山堂。雲藏佛閣。老鶴盤空。青羅翳目。足可與諸人內助其機。外揚其道。又何必山僧出來指點。然雖如是。也須的當始得。且道的當底事作麼生。多謝寶陀巖上月。舒光常得到松門。</p>
<p>上堂云。重陽何物助僧家。籬菊枝枝盡發花。不學故侯將伴飲。為君泛出趙州茶。祇此一杯醒大夜。盧仝七椀謾矜誇。良久。云。便請。卓拄杖一下。</p>
<p>上堂云。時雨頻過比屋凉。師田昆甲盡同光。禪家高臥無餘事。贏得林梢磬韻長。正當恁麼時。誰是知音者。良久。云。子期別後空千載。月上落崖流水寒。</p>
</div>
<div class='div-other'><a id='mulu923' />
<p class='h4'>蘄州南烏崖壽聖楚清禪師</p><p>問。如何是黃梅消息。</p>
<p>師云。不許夜行。</p>
<p>僧曰。如何為人。</p>
<p>師云。投明須到。</p>
<p>問。亡僧遷化向什麼處去。</p>
<p>師云。靈峰水急。</p>
<p>僧曰。恁麼則不去也。</p>
<p>師云。蒼天。蒼天。</p>
<p>師乃云。見成公案。<span class='corr'>已</span>涉多岐。佇思稽遲。遼天迸鶻。苟喪目前。實為苦屈。敢問諸人。且作麼生是目前底句。良久。云。燈籠拊掌。露柱呵呵。</p>
</div></div>
<div class='div-other'><a id='mulu924' />
<p class='h3'>江陵護國禪院月禪師法嗣</p>
<div class='div-other'><a id='mulu925' />
<p class='h4'>江陵護國惠本禪師</p><p>問。有物先天地。無形本寂寥。未審是甚麼物。</p>
<p>師云。一鋌墨。</p>
<p>僧曰。恁麼則耀古照今去也。</p>
<p>師云。作麼生是耀古照今底。僧便喝。師便打。</p>
<p>師乃云。一切法是佛法。糞掃堆頭。丈六金身。猪肉案上。十身調御。還會麼。師顰象顧<span class='corr'>已</span>多端。切忌韓獹空逐塊。喝一喝。下座。</p>
<p>上堂云。塵劫來事。盡在如今。滿目風光。十方無礙。山遙水遠。地厚天高。剎剎見成。頭頭顯著。直饒恁麼會得。衲僧眼睛未曾夢見。且喚什麼作衲僧眼睛。還會麼。穿過須彌。</p>
<p>上堂云。好箇時節。誰肯承當。苟或無人。不如惜取。良久。云。彈雀夜明珠。</p>
<p>上堂云。去處與來時一般。來時與去處不別。有人聞著點頭。有人聞著不肯。且道肯即是。不肯即是。也是鞏縣茶瓶。</p>
</div></div>
<div class='div-other'><a id='mulu926' />
<p class='h3'>杭州淨土思禪師法嗣</p>
<div class='div-other'><a id='mulu927' />
<p class='h4'>杭州靈鳳山萬壽法詮禪師</p><p>問。師唱誰家曲。宗風嗣阿誰。</p>
<p>師云。針劄不入。</p>
<p>僧曰。石照嫡子。臨濟兒孫。</p>
<p>師云。錦溪一派。盡向東流。</p>
<p>問。佛法流通。如何指示。</p>
<p>師云。上天下地。</p>
<p>僧曰。學人也恁麼見。</p>
<p>師云。錯。</p>
<p>問。如何是佛。</p>
<p>師云。抱樁打拍浮。</p>
<p>僧曰。如何是法。</p>
<p>師云。莫泥彈子。</p>
<p>僧曰。如何是僧。</p>
<p>師云。剃除鬚髮。</p>
<p>僧曰。三寶外。還別有為人處也無。師舉起一指。</p>
<p>僧曰。不會。</p>
<p>師云。指在唯觀月。風來不動幡。</p>
<p>師乃云。靈光洞耀。妙體昭然。動寂真常。隱顯無二。六凡皆覺。強自云迷。四聖還源。謾稱開悟。苟能返照。一念無差。不用思量。便請搆取。還有薦得底麼。良久。云。靜處薩婆訶。</p>
<p>上堂云。德山棒．臨濟喝。盡是無風波咂咂。燈籠[跳-兆+孛]跳過青天。露柱魂驚頭腦裂。然雖如是。大渴食鹽加得渴。喝一喝。</p>
</div>
<div class='div-other'><a id='mulu928' />
<p class='h4'>杭州慶善守隆禪師</p><p>問。諸佛出世。為一大事。如何是一大事。</p>
<p>師云。不同小事。</p>
<p>僧曰。唯此一事實去也。</p>
<p>師云。棒打石人頭。</p>
<p>問。如何是祖師西來意。</p>
<p>師云。扁舟過剡溪。</p>
<p>問。知師久蘊囊中寶。今日當筵略借看。</p>
<p>師云。多少分明。</p>
<p>僧曰。師子吼時全露現。文殊仗劍又如何。</p>
<p>師云。驚殺老僧。</p>
<p>問。千佛出世。各有奇祥。和尚今日以何為驗。</p>
<p>師云。木人把板雲中拍。</p>
<p>僧曰。意旨如何。</p>
<p>師云。石女拈笙水底吹。</p>
<p>師乃云。問同攢花簇錦。答也土上加泥。彼此氣宇衝衝。何須聽人處分。可謂如石含玉。不知玉之無瑕。似地擎山。不知山之孤峻。如斯舉唱。蓋為初機。明眼人前。一場笑具。且道作麼生是明底眼。良久。云。穿過髑髏。</p>
<p>上堂云。無手人一拳打破虗空。無舌人一喝喝翻巨海。驚起娑竭龍王。變作楖[木*栗]拄杖。為諸人說法。乃拈起拄杖云。不更指東畫西。便與直下分付。卓拄杖一下。</p>
<p>上堂云。花簇簇。錦簇簇。鹽醬年來是事足。留得南泉打破鍋。分付沙彌煑晨粥。晨粥一任諸人飽喫。洗鉢盂一句作麼會。多少人疑著。</p>
</div></div>
<div class='div-other'><a id='mulu929' />
<p class='h3'>潭州石霜山琳禪師法嗣</p>
<div class='div-other'><a id='mulu930' />
<p class='h4'>鼎州德山靜照菴什菴主</p><p>問。如何是庵中主。</p>
<p>師云。從來不相許。僧擬議。</p>
<p>師云。會即便會。本來底安名著字不得。僧擬開口。師便打出。</p>
<p>師室中常以拂子示眾云。喚作拂子。依前不是。不喚作拂子。特地不識。汝喚作什麼。</p>
<p>因僧請益。師頌答之。</p>
<p>我有一柄拂子。用處別無調度。</p>
<p>有時桂在松枝。任他頭垂脚露。</p>
</div></div>
<p class='juan'>建中靖國續燈錄卷第二十三</p></div></div>
</div><!-- end of div[@id='body'] -->
</body></html>