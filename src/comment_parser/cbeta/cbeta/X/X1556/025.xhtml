<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu974' />建中靖國續燈錄卷第二十五　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu975' />
<p class='h2'>廬陵清原山行思禪師第十四世</p>
<div class='div-other'><a id='mulu976' />
<p class='h3'>東京法雲禪寺善本大通禪師法嗣</p>
<div class='div-other'><a id='mulu977' />
<p class='h4'>婺州雲黃山寶林寺寶覺禪師</p><p>諱果昌。姓時氏。安州人也。自幼出家。精通貝葉。弱冠試度。遂慕南宗。遠造寶林大通禪師席。入室。聞舉遊山翫水因緣。豁然大悟。乃獲印可。復遊淮甸。徧扣宗師。孤節介性。超然獨異。擔板自稱。名播叢席。緣終示疾。沐浴更衣。索筆為頌。趺坐而逝。</p>
<p>問。朝宰臨筵。願聞舉唱。</p>
<p>師云。聞似不聞。</p>
<p>僧曰。恁麼則得聞於未聞也。</p>
<p>師云。不聞似聞。</p>
<p>僧曰。一句流通。清風帀地。</p>
<p>師云。一似不曾聞。</p>
<p>問。昔日保壽開堂。三聖推出一僧。保壽便打。學人今日不推自出。未審和尚如何下手。</p>
<p>師云。尊官在此。</p>
<p>僧曰。不干他事。</p>
<p>師云。前令<span class='corr'>已</span>行。</p>
<p>僧曰。丈夫未盡平生志。特地挑燈把劒看。</p>
<p>師云。識甚痛痒。</p>
<p>僧曰。祇如放開揑聚一句作麼生道。</p>
<p>師云。猶自不甘。</p>
<p>問。如何是寶林境。</p>
<p>師云。雲黃山。</p>
<p>僧曰。如何是境中人。</p>
<p>師云。傅大士。</p>
<p>僧曰。祇如向上宗乘。若何指示。</p>
<p>師云。貪觀天上月。失却手中橈。</p>
<p>問。如何是佛。</p>
<p>師云。堯眉八彩。</p>
<p>僧曰。乞師再指。</p>
<p>師云。舜目重瞳。</p>
<p>問。如何是佛法大意。</p>
<p>師云。釘<span class='corr'>樁</span>搖艣。</p>
<p>僧曰。畢竟如何。</p>
<p>師云。把纜放船。</p>
<p>提刑楊公傑入寺。因寫七佛殿額。乃問。七佛重出世時如何。</p>
<p>師云。一回相見一回新。</p>
<p>又同問山次。刑拈起大士飯石。問。既是飯石。為什麼齩不破。</p>
<p>師云。祇為太硬。</p>
<p>刑云。猶涉繁詞。</p>
<p>師云。未審提刑作麼生。</p>
<p>刑云。硬。</p>
<p>師云。也是第二月。</p>
<p>上堂云。千般巧說。不離昔日門風。萬種施為。<span class='corr'>秖</span>是舊時光彩。蟬鳴高柳。普應十方。葉落孤峰。一時可驗。顧視左右云。還見麼。若言有見無見。未出斷常。若言非有非無。乃存戲論。喝一喝。云。快須薦取。更若意思交馳。便見白雲萬里。</p>
<p>上堂云。正月孟春猶寒。叉手人人舉過。青山隱隱如藍。誰道迷逢達磨。參。</p>
<p>上堂云。天高地厚。自古及今。西落東生。何曾間斷。清風明月。帀地普天。畐塞虗空。逃之無處。恁麼說話。且逗初機。驀拈起拄杖云。佛殿上鴟吻。吞却雲黃山。見儞諸人不會。却吐在舊處了也。參。</p>
<p>上堂云。山僧作事無限。凡百不曾預辨。凌晨隨例餐糜。齋時伴眾喫飯。日月任渠遷。四序從佗變。且道為人在什麼處。良久云。兩箇五百。合成一貫。</p>
<p>上堂云。一即一。二即二。齅著直是無香氣。驀拈拄杖。卓一下。云。識得山僧楖[木*栗]條。莫向南山尋鼈鼻。</p>
<p>師於紹聖三年五月十日辭世云。遮箇關棙。非難非易。四象相催。吾難住世。昨夜三更星斗移。一片虗空撲落地。</p>
</div>
<div class='div-other'><a id='mulu978' />
<p class='h4'>杭州淨慈寶印禪師</p><p>諱楚明。姓張氏。越州人也。早窮教旨。復慕禪宗。參大通禪師。初住越州承天。次遷淨慈。左丞蒲公宗孟奏以師名。</p>
<p>問。法不孤起。仗境方生。如何是淨慈境。</p>
<p>師云。目前朵朵之山。耳畔潺潺之水。</p>
<p>僧曰。如何是境中人。</p>
<p>師云。閑向湖邊看魚躍。歸來林下毳禪衣。</p>
<p>僧曰。人境<span class='corr'>已</span>蒙師指示。西來祖意又如何。</p>
<p>師云。白石有消日。清聲無盡年。</p>
<p>僧曰。謝答話。</p>
<p>師云。家賊難防。</p>
<p>問。黃梅半夜。心印相傳。惠日峰前。如何指示。</p>
<p>師云。湖水連天碧。山花映日紅。</p>
<p>僧曰。西來密意蒙師決。當機一句又如何。</p>
<p>師云。回首細思量。</p>
<p>上堂云。看看。山花山鳥各轉無盡法輪。湖水湖波共演祖佛心印。塵塵互說。法法同宣。耳目觀聽難明。情識思量莫及。當須自照。唯證相應。</p>
<p>上堂云。祖師心印。非長非短。非方非圓。非內非外。亦非中間。且問大眾。決定是何形貌。拈拄杖云。還見麼。古篆不成文。飛帛難同體。從本自分明。何須重特地。擊禪牀一下。</p>
<p>上堂云。出門見山水。入門見佛殿。靈光觸處通。諸人何不薦。若不薦。淨慈今日不著便。</p>
<p>上堂云。雲門餬餅。非麫所成。趙州喫茶。口行人事。諸人還相委悉麼。若也委悉。方信古人是截鐵之言。如或未入玄關。且在荊棘林裏。</p>
<p>上堂云。若論此事。得之則絕毫絕氂。用之則如山如嶽。迎之則無背無面。隨之則無厚無薄。如斯語話。諸人還委悉麼。若委悉去。方信寒暑不能遷。生滅不曾易。日月鎮長新。歷劫光一色。大眾。如何是一色底光。良久。云。天下衲僧跳不出。</p>
</div>
<div class='div-other'><a id='mulu979' />
<p class='h4'>越州承天滋須禪師</p><p>姓黃氏。單州人也。受業東京恒興寺。深窮論旨。精持律行。參大通禪師。言下契悟。</p>
<p>問。太守光臨於法席。祖意西來願舉揚。</p>
<p>師云。一人有慶。</p>
<p>僧曰。大眾咸聞。</p>
<p>師云。聞底事作麼生。</p>
<p>僧曰。恎來昨夜清風起。今日靈山事宛然。</p>
<p>師云。瞻之仰之。</p>
<p>問。今朝朝斾光臨。如何相見。</p>
<p>師云。此心能有幾人知。</p>
<p>僧曰。一言歸大道。四海盡知音。</p>
<p>師云。合。</p>
<p>師云。若論此事。體之則神。敬之則靈。觀之則眼似眉毛。聽之則泥牛哮吼。言之則縮却舌頭。齅之則塞却鼻孔。觸之則一棒一條痕。思之則針劄不入。當此之際。謂之智不到處。心言絕處。亦謂之無事人安樂處。直饒千聖出興。當頭亦道不著。昔日淨名居士對諸菩薩前。曾露遮箇消息。次有達磨大師於少室峰前。九年為眾說。唯有二祖親聞。自後法流沙界。承天今日向知有底人前有箇說處。良久。云。見麼。百味盆羅明祖意。一意之下報深恩。</p>
<p>上堂。拈起拄杖云。見麼。明如鏡。平如秤。四七二三。親行此令。有眼底辨取。擊禪床一下。</p>
</div>
<div class='div-other'><a id='mulu980' />
<p class='h4'>蘇州吳江聖壽法晏禪師</p><p>問。祖意西來即不問。今日開堂事若何。</p>
<p>師云。雲生碧嶂。</p>
<p>僧曰。學人不會。</p>
<p>師云。月落寒潭。</p>
<p>上堂云。山頭浪起。水底塵飛。結果空花。生兒石女。如今即不恁麼。三年一閏。九月重陽。冬天日短。春天漸長。寒即向火。熱即取凉。良久云。且道佛法在什麼處。不離當處常湛然。覓則知君不可見。喝一喝。</p>
</div>
<div class='div-other'><a id='mulu981' />
<p class='h4'>越州天衣寺惠通禪師</p><p>姓沈氏。錢塘人也。早年具戒。聽習台教。尋慕參問。詣大通禪師席下。契悟宗猷。</p>
<p>問。師子未出窟時如何。</p>
<p>師云。藏牙伏爪。</p>
<p>僧曰。出窟後如何。</p>
<p>師云。群狐屏迹。</p>
<p>僧曰。恁麼則青莎窟裏威風振。秦望山前露爪牙。</p>
<p>師云。儞試哮吼看。</p>
<p>僧曰。放過一著。</p>
<p>師云。吐不出。</p>
<p>問。如何是祖師西來意。</p>
<p>師云。青松倒影垂幽徑。</p>
<p>僧曰。學人不會。</p>
<p>師云。綠竹寒聲夾亂流。</p>
<p>僧曰。學人從此更無疑也。</p>
<p>師云。且緩緩。</p>
<p>師乃云。今日囊錐既露。不免帶水拖泥。顧視大眾云。有麼。然祖師心印。直下圓成。恁麼會得。少分相應。若以言詮取證。徒自疲勞。馳騁詞鋒。欲繼真乘。無有是處。祇如達磨未來一句作麼生道。還有人道得麼。良久。云。鐵牛昨夜三更走。石女溪邊喝便回。</p>
<p>上堂云。嗚鐘一扣。響振妙峰。玉燭騰輝。大千普照。觀音菩薩到遮裏。無處藏身。更問如何若何。鐵圍山畔。更過三千。</p>
</div>
<div class='div-other'><a id='mulu982' />
<p class='h4'>湖州天聖齊月禪師</p><p>問。如何是祖師西來意。</p>
<p>師云。胡地冬生筍。</p>
<p>僧曰。乞師再指。</p>
<p>師云。波斯不繫腰。</p>
<p>僧曰。三十年後專為流通。</p>
<p>師云。西來意作麼生。僧拊掌一下。</p>
<p>師云。早是亂統。僧禮拜。師便打。</p>
<p>問。師唱誰家曲。宗風嗣阿誰。</p>
<p>師云。魚行水濁。</p>
<p>僧曰。恁麼則淨慈一箭直射翠峯也。</p>
<p>師云。卦是天門。筭來五兆。</p>
<p>僧曰。驗人端的處。下口便知音。</p>
<p>師云。一任摸[打-丁+索]。</p>
<p>師乃云。祖師心印。迥脫根塵。妙體非形。徒然測度。若乃心存知解。識滯見聞。祖師徽猷。如何得到。今日直須一念情盡。內外見亡。大智圓明。方能洞曉。便及隨機應用。好醜齊觀。觸處皆渠。更無別理。山河舉唱。孰是知音。水鳥談真。何人善聽。然雖如是。知者方知。更若心眼未開。切忌承虗接響。以拄杖卓一下。</p>
</div>
<div class='div-other'><a id='mulu983' />
<p class='h4'>鄭州資福法明寶月禪師</p><p>問。法身清淨。報應無垢。為什麼香湯浴佛。</p>
<p>師云。今朝四月八。</p>
<p>僧曰。既然無垢。浴箇什麼。</p>
<p>師云。不因入水。爭見長人。</p>
<p>僧曰。忽若撞著雲門老子又作麼生。</p>
<p>師云。快便難逢。便打。</p>
<p>上堂云。資福別無所補。五日一參擊皷。何曾說妙談玄。<span class='corr'>秖</span>是麤言直語。甘草自來甜。黃連依舊苦。忽若鼻孔遼天。逢人切忌錯舉。參。</p>
<p>上堂云。風柯月渚。並可傳心。煙島雲林。咸提妙旨。現成公按。不在思量。更說碧眼西來。單傳直指。大似平地生波。而今還有相悉底麼。良久。云。石頭大小連雲翠。栢短松長帶靈青。便下座。</p>
<p>上堂云。若論此事。譬如伐樹得根。灸病得穴。若也得根。豈在千枝徧斬。若也得穴。不假六分全燒。以拄杖卓一下。云。遮箇是根。那箇是穴。咄。是何言歟。</p>
</div>
<div class='div-other'><a id='mulu984' />
<p class='h4'>杭州徑山承天禪院常悟禪師</p><p>姓李氏。本州光化寺受業。參大通禪師。發明<span class='corr'>己</span>事。出世闡揚。禪眾宗仰。初住龍華。駙馬都尉張侯敦禮奏以章服。</p>
<p>問。一棒一條痕。一摑一掌血。有箇末後句。請師分明說。</p>
<p>師云。有功者賞。</p>
<p>僧曰。一言金石談來重。萬慮鴻毛脫去輕。</p>
<p>師云。手把白玉鞭。殷勤贈三百。</p>
<p>問。達磨未來時如何。</p>
<p>師云。省得草鞋錢。</p>
<p>僧曰。來後如何。</p>
<p>師云。重疊關山路。</p>
<p>僧曰。來與未來相去多少。</p>
<p>師云。伸脚在縮脚裏。</p>
<p>師良久云。佛法至論。非辨口利辭之所為。非神通修證之所得。直饒盡乾坤大地。情與非情。各致百千問難。<span class='corr'>秖</span>贏得一場戲論。去道轉遠。何故如是。靈山會上。世尊拈花。迦葉微咲。吾有正法眼藏。涅槃妙心。分付於汝。大眾。還知釋迦老漢憐兒不覺醜麼。山僧當時若見。三十棒一棒也較不得。為什麼如此。祖禰不了。殃及子孫。</p>
<p>上堂云。至道無難。迷於巧會。說神說通。著凡著聖。而今見山是山。見水是水。飢即餐。困即睡。且道將什麼消他供養。良久。云。更請一甌茶。</p>
</div>
<div class='div-other'><a id='mulu985' />
<p class='h4'>越州延慶可復禪師</p><p>問。一言道合時如何。</p>
<p>師云。清風明月。</p>
<p>僧曰。不假一言時如何。</p>
<p>師云。南北東西。</p>
<p>僧曰。直下便會時如何。</p>
<p>師云。藏頭露影。</p>
<p>問。如何是事不遷。</p>
<p>師云。江山不改舊。風月自依然。</p>
<p>僧曰。如何是理不迁。</p>
<p>師云。曉月収松影。春池解凍氷。</p>
<p>僧曰。事理異同。如何得歸一去。</p>
<p>師云。浪花不待春風發。雲葉寧隨秋露凋。</p>
<p>上堂云。胡來胡現。漢來漢現。忽然胡漢俱來時如何祇準。良久。云。落霞與孤<span class='corr'>鶩</span>齊飛。秋水共長天一色。參。</p>
<p>上堂云。日暖春將暮。桃華落㵎紅。靈雲時不遇。隨水自西東。參。</p>
</div>
<div class='div-other'><a id='mulu986' />
<p class='h4'>溫州永嘉雙峰山普寂宗達佛海禪師</p><p>問。如何是永嘉境。</p>
<p>師云。華蓋峰。</p>
<p>僧曰。如何是境中人。</p>
<p>師云。一宿覺。</p>
<p>上堂。驀拈拄杖橫按膝上云。苦痛深。苦痛深。碧潭千萬丈。那箇是知音。卓一下。</p>
<p>上堂。眾集定。喝一喝。云。冤有頭。債有主。珍重。</p>
<p>上堂云。孤嶼峰前太直。不費纖毫心力。入門兩手分付。更聽青天霹靂。喝一喝。下座。</p>
</div>
<div class='div-other'><a id='mulu987' />
<p class='h4'>郴州宣章圓明希禪師</p><p>上堂云。天地無四壁。日月有四時。暑往寒來。風恬浪靜。古今天地。古今山河。情與無情。皆承恩力。不用南詢諸祖。北見文殊。古佛廟前。此時參畢。見箇什麼。良久。云。也是迷逢達磨。</p>
</div>
<div class='div-other'><a id='mulu988' />
<p class='h4'>越州五峰山子琪禪師</p><p>問。學人上來。乞師垂示。</p>
<p>師云。華開千朵秀。</p>
<p>僧曰。學人不會。</p>
<p>師云。雨後萬山青。</p>
<p>僧曰。謝指示。</p>
<p>師云。儞作麼生會。僧便喝。</p>
<p>師云。未在。僧又喝。</p>
<p>師云。一喝兩喝後作麼生。</p>
<p>僧曰。也知和尚有此機要。</p>
<p>師云。適來道什麼。僧無語。師便喝。</p>
<p>上堂云。秋風清。秋月明。蕭灑景。稱閑情。時聽斷崖流水聲。</p>
</div>
<div class='div-other'><a id='mulu989' />
<p class='h4'>通州狼山文惠禪師</p><p>問。和尚未見淨慈時如何。</p>
<p>師云。鐵牛生角。</p>
<p>僧曰。見後如何。</p>
<p>師云。石馬懷胎。</p>
<p>問。如何是祖師西來意。</p>
<p>師云。海雲生嶽頂。</p>
<p>僧曰。學人不會。</p>
<p>師云。楊子水朝東。</p>
</div>
<div class='div-other'><a id='mulu990' />
<p class='h4'>西京韶山雲門道信禪師</p><p>問。如何是祖師西來意。</p>
<p>師云。千年古墓虵。今日頭生角。</p>
<p>僧曰。莫便是和尚家風也無。</p>
<p>師云。卜度則喪身失命。</p>
<p>問。如何是學人自<span class='corr'>己</span>。</p>
<p>師云。無人識者。</p>
<p>僧曰。如何得脫灑去。</p>
<p>師云。儞問我答。</p>
<p>師乃云。直饒言言諦當。句句精通。人天眾前。暖熱法席即可。何故。是法非法。離見聞緣。至道非道。絕諸戲論。直得文殊仗劒。殺活臨時。秘魔擎杈。事不獲<span class='corr'>已</span>。百丈竿頭進步。未是全身。撒手千聖那邊。豈唯分外。自爾泥牛入海。氣似雲奔。木馬嘶風。聲如雷吼。英靈禪德宜自參詳。妙悟不忘。無有休日。珍重。</p>
</div></div>
<div class='div-other'><a id='mulu991' />
<p class='h3'>舒州投子山修顒證悟禪師法嗣</p>
<div class='div-other'><a id='mulu992' />
<p class='h4'>壽州資壽灌禪師</p><p>問。朝宰臨筵。請師舉唱。</p>
<p>師云。翠竹搖風。寒松鎻月。</p>
<p>僧曰。<span class='corr'>秖</span>如威音王<span class='corr'>已</span>前又作麼生。</p>
<p>師云。無角鐵牛眠少室。生兒石女老黃梅。</p>
<p>僧曰。三十年後此語盛行。</p>
<p>師云。切忌錯舉。</p>
<p>上堂。良久。云。便恁麼散去。<span class='corr'>已</span>是葛藤。更若喃喃。有何所益。以拂子擊禪牀。</p>
</div>
<div class='div-other'><a id='mulu993' />
<p class='h4'>西京白馬山崇壽寺江禪師</p><p>問。知師久蘊囊中寶。今日開堂略借看。</p>
<p>師云。不借。</p>
<p>僧曰。為什麼不借。</p>
<p>師云。賣金須是買金人。</p>
<p>上堂云。若言說佛說祖。未斷生死根源。直饒不立纖塵。也是心常附物。敢問諸人。作麼生恰好去。拈起拄杖云。看看。拄杖吞却虗空。虗空何曾知覺。</p>
</div>
<div class='div-other'><a id='mulu994' />
<p class='h4'>鄧州香嚴長壽知月禪師</p><p>師顧視云。好諸禪德。霧卷長空。雲收大野。女郎臺下。何殊雞足峰前。西湖岸頭。不異曹溪路上。漁歌短艇。鶯囀喬林。野草含烟。汀花泣露。大眾還相委悉麼。良久。云。頭頭垂示處。子細好生觀。</p>
<p>上堂云。吾家寶藏不慳惜。覿面相呈人罕識。輝今耀古體圓時。照地照天光赫赫。荊山美玉奚為貴。合浦明珠比不得。借問誰人敢酬價。波斯鼻孔長三尺。咄。</p>
</div></div>
<div class='div-other'><a id='mulu995' />
<p class='h3'>潤州金山善寧法印禪師法嗣</p>
<div class='div-other'><a id='mulu996' />
<p class='h4'>秀州禪悅知相禪師</p><p>上堂云。或住城隍或住山。任緣無事可相關。有時默座令人笑。却是閑時又不閑。且問諸人。為什麼却成不閑。大眾。還會麼。良久。云。昨朝霜冷盡。今日孟冬初。參。</p>
<p>上堂云。祖師心印。格外清規。更問如何。伏惟伏惟。</p>
</div>
<div class='div-other'><a id='mulu997' />
<p class='h4'>婺州普濟子淳圓濟禪師</p><p>問。摩尼珠。人不識。如來藏裏親收得。如何是珠。</p>
<p>師云。不撥自轉。</p>
<p>僧曰。如何是藏。</p>
<p>師云。一撥便轉。</p>
<p>僧曰。轉後如何。</p>
<p>師云。把不住。</p>
<p>問。如何是普濟境。</p>
<p>師云。任是王維手。都盧畫不成。</p>
<p>僧曰。如何是境中人。</p>
<p>師云。李四雖擡手。張三不舉頭。</p>
<p>僧曰。忽遇客來。如何祇待。</p>
<p>師云。煑茶敲破石池氷。</p>
<p>僧曰。向上更有事也無。</p>
<p>師云。猶自不知。</p>
<p>問。如何是道。</p>
<p>師云。秋収冬藏。</p>
<p>僧曰。如何是道中人。</p>
<p>師云。拖泥帶水。</p>
<p>問。諸佛說不到底。請師說。師良久。</p>
<p>僧曰。覿面無私。對揚有準。</p>
<p>師云。莫將泥彈子。認作夜明珠。</p>
<p>上堂云。難。難。思量猶隔萬重山。易。易。剎那便到無生地。維摩昔<span class='corr'>日</span>與文殊。兩箇相逢談不二。敢問諸人。作麼生說箇不二底道理。良久。云。有水皆含月。無山不帶雲。</p>
<p>上堂云。竹林飼虎。猶尚鮮血霶流。靈山說法度人。至今聲音嘹喨。且道少室峰前一句作麼生道。良久。云。紅霞穿碧落。白日遶須彌。</p>
<p>上堂云。曉天時靜亂雲深。寂寂開軒對碧岑。為報五湖參學者。休言見色便明心。</p>
<p>上堂云。雨過山青。雲開月白。帶雪寒松。搖風庭柏。山僧恁麼說話。還有師祖意也無。其或不然。良久云。看看。</p>
</div>
<div class='div-other'><a id='mulu998' />
<p class='h4'>秀州鹿苑道齊禪師</p><p>上堂云。君論此事。直下無私。輝騰今古。不離當處。應現無虧。更逞詞鋒。徒勞側耳。門庭敲磕。不別千差。到遮裡。維摩老漢<span class='corr'>秖</span>可傍觀。達磨九年看即有分。良久云。參。</p>
</div></div>
<div class='div-other'><a id='mulu999' />
<p class='h3'>廬山開先心印禪師法嗣</p>
<div class='div-other'><a id='mulu1000' />
<p class='h4'>廬州延昌寺熙詠禪師</p><p>問。少林面壁。意旨如何。</p>
<p>師云。慚惶殺人。</p>
<p>師乃云。衲僧家直須橫身宇宙。裂破面門。把住放行。總由遮裡。放行也。千花競秀。萬木迎春。把住也。水泄不通。纖塵不立。且道山僧為人在什麼處。良久。云。可知禮也。</p>
</div></div>
<div class='div-other'><a id='mulu1001' />
<p class='h3'>金陵保寧子英禪師法嗣</p>
<div class='div-other'><a id='mulu1002' />
<p class='h4'>廬山承天羅漢勤禪師</p><p>問。今朝<span class='corr'>已</span>受賢侯請。未審如何顯祖機。</p>
<p>師云。甚處得此問頭。</p>
<p>僧曰。因師置得。</p>
<p>師云。道什麼。</p>
<p>問。學人上來。合談何事。</p>
<p>師云。水出崐崘。</p>
<p>僧曰。意旨如何。</p>
<p>師云。天高地厚。</p>
<p>僧曰。畢竟如何。</p>
<p>師云。步步向前。</p>
<p>上堂云。羅漢有一句。擬議成露布。直下便承當。歸堂喫茶去。</p>
<p>上堂云。月生一。三世如來跳不出。月生二。直下分明休擬議。月生三。凜凜霜風徹骨寒。遂拈拄杖子。過去不可得。現在不可得。諸仁者作麼生會。向遮裡辨得。羅紋十字。一任橫行。苟或未然。切忌亂走。擊禪床一下。</p>
</div>
<div class='div-other'><a id='mulu1003' />
<p class='h4'>廬山羅漢善修禪師</p><p>問。直截之機。請師速道。</p>
<p>師云。翦鐵湛盧寒照雪。</p>
<p>僧曰。未是直截之機。</p>
<p>師云。目前可驗。</p>
<p>師乃云。一氣不言。群芳競吐。烟羃羃兮水綠山青。日遲遲兮鶯吟鷰語。桃花依舊笑春風。靈雲別後知何許。驀拈拄杖云。見麼。良久。云。鼻孔眼睛一時穿却。卓拄杖一下。</p>
</div></div>
<div class='div-other'><a id='mulu1004' />
<p class='h3'>秀州本覺法真一禪師法嗣</p>
<div class='div-other'><a id='mulu1005' />
<p class='h4'>福州越峰粹珪妙覺禪師</p><p>閩縣人也。姓林氏。少業儒。應鄉書不振。三十四落髮于大善寺。受具後一年。杖錫遊方。至本覺。入室。聞舉言下合無生。遂陳悟旨。法真印之。</p>
<p>一日。告以京洛之行。法真書頌為送。曰。</p>
<p>騰蘭昔東來。京洛始知佛。寥寥千載餘。白馬<span class='corr'>瘞</span>遺骨。</p>
<p>吾祖傳佛心。九年居少室。斷臂得神光。高風在今日。</p>
<p>之子七閩士。昔學綴文筆。厭為章句佛。勇往事超逸。</p>
<p>壞服從我游。出處造禪窟。遽壞西洛行。去意不可屈。</p>
<p>丈夫宜慨然。萬事所當忽。毋為塵跡留。君看是何物。</p>
<p>自此京淮廬阜。遍歷䕺林。俄還鄉曲。會太守工部溫侯益崇敬佛法。命師出世。開堂日。問。撥草瞻風即不問。一曲還鄉事若何。</p>
<p>師云。溪畔老婆呼舊字。</p>
<p>僧曰。恁麼則踏著本家田地穩也。</p>
<p>師云。飛猿嶺外有知音。</p>
<p>問。擊皷昇堂今日事。未委宗風嗣阿誰。</p>
<p>師云。金雞一唱千峰曉。</p>
<p>僧曰。[橘-矛+隹]李亭前曾得意。越王峯下遇知音。</p>
<p>師云。多少離人昌暗行。</p>
<p>問。賢侯請命。當為何事。</p>
<p>師云。光拭床。淨掃地。</p>
<p>僧曰。還當佛法也無。</p>
<p>師云。不用奴。安使婢。</p>
<p>問。如何是祖師西來意。</p>
<p>師云。瘦田損種。</p>
<p>僧曰。未審如何領解。</p>
<p>師云。刈禾鎌子曲如鈎。</p>
<p>問。機關不到時如何。</p>
<p>師云。抱甕灌園。</p>
<p>僧曰。此猶是機關邊事。</p>
<p>師云。須要雨霖頭。</p>
<p>問。祖意教意。是同是別。</p>
<p>師云。驢著槽。馬著廠。</p>
<p>僧曰。爭奈學人未會何。</p>
<p>師云。蘆花窣地白絲鞭。</p>
<p>問。寶劍未出匣時如何。</p>
<p>師云。豐城價重。</p>
<p>僧曰。出匣後如何。</p>
<p>師云。雷煥名高。</p>
<p>師乃云。釋迦出世。石火裡現身。四方七步。從何而起。達磨西來。雷聲中說法。一華五葉。甚處得來。邇後緣空鑿隙。逐惡隨邪。便有悳山．臨濟．溈仰先曹。平地上撒起葛藤。寶器裏停儲餿飯。使南來北往者牽手絆脚。倚門傍戶者嚥唾吞精。且饒有一箇半箇眼厇朔地跳得出來。若到衲僧門下。不消一劄。喝一喝。下座。</p>
</div>
<div class='div-other'><a id='mulu1006' />
<p class='h4'>福州壽山本明禪師</p><p>開堂曰。問。李相當年參藥嶠。雲在青天水在瓶。府帥請師匡上席。未知祖意若為明。</p>
<p>師云。今古應無墜。分明在目前。</p>
<p>僧曰。將謂壽山無透路。元來方外有知音。</p>
<p>師云。今之古之一句作麼生道得。</p>
<p>僧曰。伯牙與子期。不是閑相識。</p>
<p>師云。又被風吹別調中。</p>
<p>問。如何是壽山境。</p>
<p>師云。三山長在目。一徑是杉松。</p>
<p>僧曰。如何是境中人。</p>
<p>師云。閑持楖[木*栗]木。笑問往來人。</p>
<p>僧曰。向上宗乘事若何。</p>
<p>師云。龍吟霧起。虎嘯風生。</p>
<p>問。知師久蘊吹毛劍。作麼生是吹毛劍。</p>
<p>師云。清風八面。</p>
<p>僧曰。中下之機如何曉解。</p>
<p>師云。切忌當鋒。</p>
<p>僧曰。恁麼則今日用去也。</p>
<p>師云。快便難逢。</p>
<p>師乃云。過去諸佛<span class='corr'>已</span>過去。未來諸佛猶未來。正當空劫之際。佛法委在何人。若也一念迴光遍照。十世古今不離於當念。豈有前後去來之際。直饒諸聖出興如恒河沙數。未有一人半箇當頭指出。是以釋迦老子四十九年說不盡。三乘十二分教又是黃葉止啼之說。洎乎靈山會上。不得<span class='corr'>已</span>而拈示眾　迦葉破顏而笑。便道吾有正法眼藏分付摩訶大迦葉。</p>
<p>自此之後。翻成途轍。西天此土。遞相傳授。莫不以心印心。以印印定。實無一法與人。直指當人分上。真機絕眹。包千古以無窮。大智沖虗。亘十方而無盡。圓光不離於目前。法界豈從他得。舉足下足。無非真實道場。一卷一舒。豈離繁興大用。草木叢林。皆現色身三昧。山河大地。盡轉根本法輪。若能如是。方解報佛深恩。上資　皇圖之永固。珍重。</p>
<p>上堂云。四面青山列畫屏。誰知身世與雲平。松風水月淡相對。別占壺中一片清。所以白雲影裏。古佛巖前。青松翠栢。盡彰古佛之家風。傑閣雄樓。何異天宮之世界。既到遮裏。不用彈指。樓閣門開。說甚天台與南岳。為什麼如此。壽嶽凌霄漢。紅塵不到門。</p>
</div></div>
<div class='div-other'><a id='mulu1007' />
<p class='h3'>睦州廣靈希祖佛印禪師法嗣</p>
<div class='div-other'><a id='mulu1008' />
<p class='h4'>睦州烏龍山廣堅禪師</p><p>上堂。良久云。明珠在掌。別者還稀。寶鏡當臺。何人委悉。鋒前一路。截斷眾流。言下千差。隨波逐浪。是以道。棒頭取正。喝下承當。擬議之間。新羅國裡。如斯舉唱。曲為初機。若是明眼高流。不在鑽龜打瓦。珍重。</p>
</div>
<div class='div-other'><a id='mulu1009' />
<p class='h4'>處州縉雲仙岩懷義禪師</p><p>問。如何是佛。</p>
<p>師云。自屈作麼。</p>
<p>僧曰。如何是道。</p>
<p>師云。儞道了。</p>
<p>僧曰。向上更有事也無。</p>
<p>師云。無。</p>
<p>僧曰。恁麼則小出大遇也。</p>
<p>師云。<span class='corr'>秖</span>恐不恁麼。</p>
<p>僧曰。也是。</p>
<p>師云。却恁麼去也。</p>
</div>
<div class='div-other'><a id='mulu1010' />
<p class='h4'>睦州清溪西禪智誠禪師</p><p>師云。庭凋一葉之梧。普天秋色。雲過數行之鴈。帀地寒聲。忽薦西風。頓清野水。頭頭顯露。物物全彰。有眼底總見。有耳底總聞。且道佛法在什麼處。良久。云。多少分明。</p>
</div></div>
<div class='div-other'><a id='mulu1011' />
<p class='h3'>壽州資壽圓澄岩禪師法嗣</p>
<div class='div-other'><a id='mulu1012' />
<p class='h4'>鼎州武陵彰法嵩禪師</p><p>有僧脫鞋戴頭上出來。師云。趙州猶在。僧拈下鞋呈起。</p>
<p>師云。果然。僧提鞋歸眾。</p>
<p>師云。猶較些子。</p>
<p>上堂。拈拄杖云。行坐常持兔角杖。應用全施龍虎狀。乳峯猶許老韶攛。後代商量幾般樣。有方圓。有拯濟。打著鐵牛隨棒起。須教不怯萬年藤。畫斷兩頭休擬議。亦不大。亦不小。拄地撐天常皎皎。拈來卓向眾人前。萬象乾坤都一照。卓一下。</p>
</div>
<div class='div-other'><a id='mulu1013' />
<p class='h4'>婺州寶山公遠禪師</p><p>問。如何是聲。</p>
<p>師云。分明聽取。</p>
<p>問。如何是色。</p>
<p>師云。分明看取。</p>
<p>僧曰。更有事也無。</p>
<p>師云。言猶在耳。</p>
</div></div>
<div class='div-other'><a id='mulu1014' />
<p class='h3'>岳州乾明惠覺禪師法嗣</p>
<div class='div-other'><a id='mulu1015' />
<p class='h4'>嶽州平江長慶圓禪師</p><p>上堂云。寒氣將殘春日到。無索泥牛皆[跳-兆+孛]跳。築著崑崙鼻孔頭。觸倒須彌成糞掃。牧童兒。鞭棄了。懶吹無孔笛。拍手呵呵笑。歸去來兮歸去來。煙霞深處和衣倒。良久。云。切忌睡著。</p>
<p>上堂云。此道徑截。祇遮無別。要休便休。要歇便歇。還歇得麼。喫茶去。</p>
<p>上堂云。長慶有箇消息。生緣本在江國。逢人不敢相謾。面赤不如語直。</p>
</div>
<div class='div-other'><a id='mulu1016' />
<p class='h4'>岳州平江寶積清及禪師</p><p>問。如何是實際理地。</p>
<p>師良久云。會麼。</p>
<p>僧曰。不會。</p>
<p>師云。可惜實際理地。</p>
<p>上堂云。左一盻。右一顧。萬象森羅體全露。且道露箇什麼。顧視大眾。下座。</p>
<p>上堂。拈拄杖。喝云。德山．臨濟不解我語。諸人還會麼。乃卓一下。又喝一喝。云。吽。未夢見德山．臨濟在。</p>
<p>上堂云。看看。輝輝紅日上欄干。更饒清風吹我寒。咄。</p>
</div></div>
<div class='div-other'><a id='mulu1017' />
<p class='h3'>真定府洪濟滿禪師法嗣</p>
<div class='div-other'><a id='mulu1018' />
<p class='h4'>相州長興宗朴禪師</p><p>上堂云。我有一訣。逢人便說。雨下天陰。炎天普熱。大眾還會麼。儞若會得。眼中著屑。儞若不會。今朝敗闕。不見道。別。別。韶陽老人得一橛。</p>
<p>上堂云。臘月正嚴寒。草木盡枯乾。幾多名利客。見處黑漫漫。咄。</p>
</div></div>
<div class='div-other'><a id='mulu1019' />
<p class='h3'>東京法雲惟白佛國禪師法嗣<span class='note-inline'>(向下八人語錄禪學僧希式錄)</span></p>
<div class='div-other'><a id='mulu1020' />
<p class='h4'>潤州金山龍游寺佛鑑禪師</p><p>諱惟仲。汀州人也。早圓戒品。遊廬山．淮淅。徧扣宗師。至龜山。摳衣入室。聞舉庭前栢樹因緣。言下契悟。</p>
<p>出世磁州慧果。未幾。參侍佛國禪師。住東京法雲。為眾領袖。元符三年春。</p>
<p>哲宗皇帝上仙。五七入內。簾賜章服。相國曾公布聞師道風。奏以師名。浙漕金部程公之元．潤州州牧大監傅公爕。遣使具儀。請住金山。</p>
<p>師於建中靖國元年四月十一日入寺開堂。中宮皇后遣中使降香。恭為　今上皇帝祝延　聖壽。師謝　恩畢。登座祝　聖罷。乃敷坐。上首白槌竟。師顧左右云。還會麼。師子奮迅。象王回旋。於斯明得。不妨省力。其或不然。有疑請問。</p>
<p>問。選佛場開當此日。師將何法答　皇恩。</p>
<p>師云。萬年松在祝融峰。</p>
<p>僧曰。若然者。<span class='corr'>秖</span>如大監臨筵。如何補報。</p>
<p>師云。漁樵千里樂昇平。</p>
<p>僧曰。飄來新雨露。洗出舊樓臺。</p>
<p>師云。說道理。</p>
<p>僧曰。祇如泛洪舟衝雪浪。到家一句又作麼生。</p>
<p>師云。三門頭合掌。佛殿裏燒香。</p>
<p>師云。法本無說。隨事應機。心本無形。遇緣即現。古今如是。凡聖同途。蓋眾生迷妄不知。遂成流轉。故能仁頓忘情見。了達根源。不從外求。亦非內得。所以佛佛授手。祖祖相傳。道貫一乘。宗分五派。臨濟則賓主互換。韶陽乃顧鑒全抽。溈仰則父子相投。曹洞乃君臣會合。清凉法眼直指唯心。建立門風。各張鋪席。包含萬象。該括大千。</p>
<p>冥冥不混於色聲。蕩蕩豈妨於語默。把定則十方坐斷。虎踞龍蟠。放行則千聖出興。風行草偃。助堯仁政化。祝　睿筭延鴻。降伏眾魔。普利群有。然雖恁麼。猶涉程途。且道正令當行。如何理論。良久。云。一氣不言含有象。萬靈何處謝無私　建中靖國元年四月十三日　皇后教旨。遣中使降香。為　皇子韓國公頭晬之辰設齋。請陛座。祝延　聖筭。問。天香遠降。慶　皇子之令辰。中使臨筵。願聞法要。</p>
<p>師云。好風來不盡。紅日照無涯。</p>
<p>僧曰。一句逈超今古外。松蘿不與月輪齊。</p>
<p>師云。於斯如曉了。不在別追求。</p>
<p>僧曰。箇中奇特事。鑪爇御香清。</p>
<p>師云。木人吹玉笛。聲入紫微宮。</p>
<p>師云。妙高臺畔。龍象駢闐。化城閣前。聖會賢合。正是　我皇植福之地。乃為禪流選佛之場。洞啟法門。廣開要路。悟之者。頭頭顯道。物物明心。高蹈大方。圓融至理。迷之者。重重昧性。句句乖宗。空自精勤。終無了達。苟能於斯一致畫斷。兩邊不離。當人便同正覺。真可謂金輪統御。玉燭遐明。萬國賓從。八方寧靜。虬龍出穴。丹鳳來梧。野老謳歌。行人讓路。堯風與祖風並扇。舜日共佛日齊明。奔波遊子徑歸家。是處高人遊佛國。然如是。且道龍生龍子底句又作麼生。良久。云。非但天神來密祐。更資遐筭助　吾皇。</p>
<p>問。如何是佛。</p>
<p>師云。高聲問著。</p>
<p>僧曰。如何是道。</p>
<p>師云。脚下薦取。</p>
<p>僧曰。如何是禪。</p>
<p>師云。舌拄梵天。</p>
<p>僧云。學人今日小出大遇去也。</p>
<p>師云。儞遇得箇什麼。</p>
<p>僧曰。不可重說偈言。</p>
<p>師云。勘破了也。</p>
<p>師云。如是之法。亘古亘今。一切現前。不勞心力。上至諸佛。下及傍生。妙湛真如。恒常有異。蓋群情而棄本逐末。展轉輪回。苟聖種而捨妄歸真。頓超彼岸。所以菩提達磨遠屆此方。直指人心。見性成佛。少林九年冷坐。不措一言。唯有座主神光。俄然瞥地。便乃求安心之旨。了不可尋。即於言下承當。從此紹隆祖位。末後門庭大啟。枝派遙分。石人舞出玄關。玉女吹成妙曲。如斯舉唱。<span class='corr'>已</span>徇機緣。後學初心。直須薦取。久參高德。同為證明。且道截斷兩頭底句又作麼生。良久。拍禪牀。下座。</p>
<p>上堂云。今朝二月十五。慧果陞堂擊鼓。召集四海禪人。大家商量佛祖。寒山聞說呵呵。拾得起來作舞。直饒碧眼胡僧。也須點頭相許。還相委悉麼。歸堂喫茶去。</p>
<p>上堂。顧視大眾云。春光漸老。山色方融。桃華栢上噴馨香。楊柳岸邊垂裊娜。大醫嶺下。水聲終夜響潺湲。慧果門前。雲影暮天鋪爛熳。鸎啼嶺上。蝶舞華前。法法現成。不勞心力。參。</p>
<p>上堂云。大眾盡是雲外高士。徧歷諸方。扣問宗師。求其悟解。還知人人自有一段光明。十二時中在汝諸人面門出入。未甞有絲毫許欠少。未甞有絲毫許間隔。未究得者。切須究取。比來行脚。圖箇什麼。若於此見得歷歷分明。猶是生死岸頭事在。更須知有衲僧家超佛越祖。向上一著。敢問諸人。作麼生是向上一著。良久。云。月明深夜後。猨呌亂峰前。</p>
</div>
<div class='div-other'><a id='mulu1021' />
<p class='h4'>興元府中梁山乾明禪院永因禪師</p><p>本府人也。初住法濟。都尉張侯敦禮奏賜章服。</p>
<p>問。建律為禪。非無所以。學人上來。乞師便道。</p>
<p>師云。分明一句。作者猶迷。</p>
<p>僧曰。漢水祗應流到海。月輪直上最高峰。</p>
<p>師云。且得領話。</p>
<p>問。世尊出世。地涌金蓮。和尚出世。有何祥瑞。</p>
<p>師云。昨日雨。今日晴。</p>
<p>僧曰。向上更有事也無。</p>
<p>師云。有。</p>
<p>僧曰。如何是向上事。</p>
<p>師云。東西南北。上下四維。</p>
<p>師乃云。信哉此事。孰不承恩。大似日輪處虗空界。但能反照。即自圖明。不假多聞。本來具足。堂堂應用。歷歷見前。廓落情塵。徧周法界。虗空上下。不在思量。大地山河。有誰間隔。乃拈起拂子云。前佛<span class='corr'>已</span>滅。後佛未生。正當而今。諸人何不省悟。若能悟去。便乃不除煩惱。即證菩提。不離死生。便成正覺。假饒碧眼胡僧。也添減[糸*系]毫不得。雖然如是。敢問諸人。作麼生是添減不得底事。良久。云。斬新樓殿佛家天。律去禪居豈偶然。底事不曾添減得。任從天下與人傳。</p>
</div>
<div class='div-other'><a id='mulu1022' />
<p class='h4'>婺州智者山壽聖禪寺紹光禪師</p><p>潭州人也。出世楚州勝因。後遷智者山。都尉張侯敦禮奏賜章服。</p>
<p>問。遠離楚寺。來屆金華。如何是不動尊。</p>
<p>師云。卸帽穿雲去。披簑帶雨歸。</p>
<p>僧曰。未審是同是別。</p>
<p>師云。莫向意中求。</p>
<p>僧曰。爭柰遠涉程途。</p>
<p>師云。有請不背。</p>
<p>問。擊大法鼓。演大法義。學人上來。乞師垂示。</p>
<p>師云。寒生水面。</p>
<p>僧曰。向上還有事也無。</p>
<p>師云。有。</p>
<p>僧曰。如何是向上事。</p>
<p>師云。日上天心。</p>
<p>上堂云。千手千眼。不礙施呈。一信不通。玄關永隔。且道過在什麼處。十年歸不得。忘却來時道。參。</p>
<p>上堂云。根塵同源。縛脫無二。不動絲毫。十方游戲。紫胡犬子雖獰。爭似南山鼈鼻。師高聲云。大眾。看脚下。</p>
<p>上堂云。團不聚。撥不散。日曬不乾。水浸不爛。等閑掛在太虗中。一任傍人冷看取。</p>
</div>
<div class='div-other'><a id='mulu1023' />
<p class='h4'>泗州大聖普照禪寺法最禪師</p><p>問。為國開堂於此日。請師演法報　君恩。</p>
<p>師云。萬里白雲。一輪紅日。</p>
<p>僧曰。恁麼則我皇有道日無私。</p>
<p>師云。鐵樹華開好春色。龜毛點出太平年。</p>
<p>僧曰。祇如截斷眾流一句作麼生。</p>
<p>師云。板齒生毛則向汝道。</p>
<p>上堂云。瓦礫爭光。摩尼失色。若也承虗接響。應在聲前。設使眼見耳聞。未免盲聾暗啞。咄。</p>
<p>上堂云。箭過新羅。錫飛舊隱。迷逢達磨。作者方知。具眼之流。應機如電。參。</p>
</div>
<div class='div-other'><a id='mulu1024' />
<p class='h4'>和州靈湯惠濟禪院普虔禪師</p><p>問。假大導師。傳正法眼。<span class='corr'>秖</span>如盡十方世界是沙門一隻眼。未審作麼生傳。</p>
<p>師云。痛杖且待別時。</p>
<p>僧曰。恁麼則鐵牛哮吼。石鼓喧轟。</p>
<p>師云。非公境界。</p>
<p>師云。法身無相。應物現形。般若無知。對緣而照。致使虗空霹靂。旱地爆雷。南山起雲。北山下雨。且作麼生會。良久云。溪㵎豈能流得住。終歸大海作波濤。</p>
</div>
<div class='div-other'><a id='mulu1025' />
<p class='h4'>楚州勝因崇愷禪師</p><p>姓劉氏。廣州人也。依蒲㵎山出家。受具遊方。參佛國禪師。出世住持。都尉張侯敦禮奏賜章服。</p>
<p>問。菩薩人見性。如晝見日。聲聞人見性。如夜見月。未審和尚見性如何。</p>
<p>師云。一筆勾下。</p>
<p>僧曰。未審意旨如何。</p>
<p>師云。萬里無雲。千峰壁立。</p>
<p>僧曰。謝師指示。</p>
<p>師云。錯。</p>
<p>問。師唱誰家曲。宗風嗣阿誰。</p>
<p>師云。雲舒北闕。月印南溟。</p>
<p>僧曰。恁麼則佛國嫡子。</p>
<p>師云。拋第五兆。</p>
<p>師乃云。祖宗正令。今古全提。函蓋乾坤。把定世界。直得天輪左轉。地軸右旋。夜月流光。朝曦耀彩。四方炳煥。八顧恢張。不隱微毫。無遺纖芥。山青水碧。鵠白烏玄。霧起郊原。龍吟城際。風生檻外。虎嘯亭前。木童撞出幽關。石女擘開金鎻。衝斷三重戈甲。撥散五位槍旗。石鞏．秘魔弓叉放下。德山．臨濟棒喝休施。何須擊鼓般泥。不用輥毬拽石。任儞道理俱盡。<span class='corr'>己</span>鼻全無。點撿將來。直是未在。既若如然。儞且道超宗越祖底事作麼生。良久。云。大地載不起。乾坤藏亦難。</p>
</div>
<div class='div-other'><a id='mulu1026' />
<p class='h4'>沂州馬鞍山福聖院仲易禪師</p><p>問。如何是驚人一句。師便喝。</p>
<p>僧曰。幾年雖不言。一語便驚人。</p>
<p>師云。道什麼。</p>
<p>問。如何是最初一句。</p>
<p>師云。看脚下。</p>
<p>僧曰。蹈破澄潭月。衝開碧落天。</p>
<p>師云。<span class='corr'>秖</span>恐不恁麼。乃云。一塵纔起。大地全収。一令當行。群魔失色。一人當御。萬國來賓。一月在天。千江映徹。雖然如是。祇遮一點。諸人還知落處麼。良久。云。千山攢翠色。萬古碧巖前。</p>
</div>
<div class='div-other'><a id='mulu1027' />
<p class='h4'>磁州二祖元符禪寺璿果禪師</p><p>問。如何是佛。</p>
<p>師云。天上天下。</p>
<p>僧曰。如何是法。</p>
<p>師云。海藏龍宮。</p>
<p>僧曰。如何是僧。</p>
<p>師云。遊山翫水。</p>
<p>僧曰。三寶<span class='corr'>已</span>蒙師指示。衲僧相見又若何。</p>
<p>師云。鷂子過西天。</p>
<p>問。諦觀法王法。法王法如是。如何是法王法。</p>
<p>師云。薰風來席上。</p>
<p>僧曰。蟾彩乍開金殿冷。法王陞座玉窓寒。</p>
<p>師云。紅日正當軒。</p>
<p>僧曰。斬釘截鐵須是本分鉗鎚。</p>
<p>師云。法王法又作麼生。</p>
<p>僧曰。猶握金鞭問歸客。夜深誰共御街行。</p>
<p>師云。不妨刢利。</p>
<p>師乃云。一二三四五。陞堂擊法皷。蔟蔟齊上來。一一面相覩。秋色滿虗庭。秋風動寰宇。更問祖師禪。雪峰到投子。咄。</p>
</div></div></div>
<div class='div-other'><a id='mulu1028' />
<p class='h2'>廬陵清原山行思禪師第十五世</p>
<div class='div-other'><a id='mulu1029' />
<p class='h3'>婺州寶林果昌寶覺禪師法嗣</p>
<div class='div-other'><a id='mulu1030' />
<p class='h4'>袁州木平山興化德觀禪師</p><p>問。如何是和尚為人處。</p>
<p>師云。月上松添影。</p>
<p>僧曰。學人未曉。</p>
<p>師云。鐘聲和白雲。</p>
<p>問。雲門直下法嗣何人。</p>
<p>師云。圓光沼畔清風起。</p>
<p>僧曰。雲黃嫡子也。</p>
<p>師云。飼虎巖前別是春。</p>
</div>
<div class='div-other'><a id='mulu1031' />
<p class='h4'>天台護國妙機禪師</p><p>問。渴憶洞庭霜後橘。困思天竺雨前茶。橘則不問。如何是茶。</p>
<p>師云。與儞一盞。</p>
<p>僧曰。學人今日<span class='corr'>已</span>知香味。</p>
<p>師云。也是畫餅充飢。</p>
<p>上堂云。昨日晴。今日雨。此是觀音示門戶。門戶開。今朝特地上高臺。敢問大眾。且道觀音即今在什麼處。良久云。不須更向寶陀山。</p>
<p>上堂。師乃召大眾。眾舉頭。復云。便恁麼去。<span class='corr'>已</span>是周遮。更若遲疑。白雲萬里。參。</p>
</div></div>
<div class='div-other'><a id='mulu1032' />
<p class='h3'>杭州淨慈楚明寶印禪師法嗣</p>
<div class='div-other'><a id='mulu1033' />
<p class='h4'>溫州靈巖德宗禪師</p><p>問。人天列請。覺樹華開。猊座既登。願師說法。</p>
<p>師云。一葉金風墜。千巖素月圓。</p>
<p>僧曰。非<span class='corr'>但</span>人天有賴。湖山泉石光輝。</p>
<p>師云。火雲風捲去。秋色雨飄來。</p>
<p>僧曰。蛟龍不是泥中物。須向人間作雨雷。</p>
<p>師云。謝儞證明。</p>
</div></div></div>
<p class='juan'>建中靖國續燈錄卷第二十五</p></div>
</div><!-- end of div[@id='body'] -->
</body></html>