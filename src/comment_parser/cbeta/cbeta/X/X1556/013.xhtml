<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu561' />建中靖國續燈錄卷第十三　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南嶽懷讓禪師第十三世</p>
<p class="head3">洪州黃龍山慧南禪師法嗣</p>

<div class='div-other'><a id='mulu562' />
<p class='h4'>東京大相國寺慧林禪院佛陀禪師</p><p>諱德遜。姓楊氏。福州候官人也。少習儒業。學問該博。忽厭塵紛。乃慕入道。長依東京天清寺慧照上人出家。試經披剃。徧扣知識。遠造南禪師法席。投機開悟。復遊講席。聽習大經。首住汾陽淨土。次遷太原白雲。常坐不臥。緇素欽服。齒臘彌高。道行益固。晚奉　詔旨住慧林。　哲宗皇帝百日入內。特賜佛陀禪號。</p>
<p>師於建中靖國元年二月十七日　大行皇太后五七。奉　　聖旨就　慈德殿陞座。師拈香云。此一瓣香。恭為　大行皇太后。上薦　仙游。願早登正覺。便敷座。</p>
<p>褒親旌德禪院佛海禪師白槌云。法筵龍象眾。當觀第一義。師顧視左右云。二月桃花依舊開。於此觀得。龍樓鳳閣崢嶸。玉殿金門<span class='corr'>炟</span>赫。塵塵剎剎盡是不思議境界。若觀不得。有疑請問。</p>
<p>問。一大藏教。盡涉言詮。教外別傳。請師舉唱。</p>
<p>師云。水底黃金鏡。天中素月輪。</p>
<p>僧曰。一音普演周沙界。無限勞生盡得聞。</p>
<p>師云。儞聞底事作麼生。</p>
<p>僧曰。處處彌陀佛。家家觀世音。</p>
<p>師云。休於言下覓。莫向句中求。</p>
<p>僧曰。劒閣路雖嶮。夜行人更多。</p>
<p>師云。莫便是闍棃安身立命處麼。</p>
<p>僧曰。欲言言不及。林下好商量。</p>
<p>師云。商量即錯。</p>
<p>僧曰。恁麼則學人退身禮拜去也。</p>
<p>師云。禮拜即得。</p>
<p>問。但離妄緣。即如如佛。未審佛在什麼處。</p>
<p>師云。　萬乘登龍座。千官列寶堦。</p>
<p>僧曰。學人今日得聞於未聞也。</p>
<p>師云。汝聞底事作麼生。</p>
<p>僧曰。　仁孝之君。道齊堯舜。</p>
<p>師云。路上行人口似碑。</p>
<p>僧曰。九州和氣如三月。四海歡呼似一家。</p>
<p>師云。逢人不得錯舉。</p>
<p>問。臨濟宗風。龍山大布。三關壁立。願師垂示。</p>
<p>師云。大海纖塵起。紅爐片雪飛。</p>
<p>僧曰。汾陽浪裏。競棹孤舟。枯木生花。別迎春色。</p>
<p>師云。罕逢穿耳客。多是刻舟人。</p>
<p>僧曰。宗旨<span class='corr'>已</span>蒙師指示。<span class='corr'>秖</span>如　大行皇太后即今仙馭生何佛土。</p>
<p>師云。花開花合分晝夜。龍眠龍起定春秋。</p>
<p>僧曰。恁麼則却歸兜率陀天上。慈氏宮中快樂人。</p>
<p>師云。却被闍棃道著。</p>
<p>問　慈德殿上。般若門開。　聖主簾前。願聞法要。</p>
<p>師云。雨晴金殿冷。風暖帝城春。</p>
<p>僧曰。天人群生類。皆承此恩力。</p>
<p>師云。塞北千人帳。江南萬斛舟。</p>
<p>僧曰。若然者。　皇恩佛恩一時報了。</p>
<p>師云。定光金地遙招手。智者江陵便點頭。</p>
<p>僧曰。祇如　　皇太后即今在什麼處。</p>
<p>師云。紫蓮臺上瞻毫相。白藕花心聽妙音。</p>
<p>僧曰。<span class='corr'>已</span>得真人好消息。人間天上更無疑。</p>
<p>師云。不如速禮拜。</p>
<p>師云。一問一答。一敲一唱。要且未為究竟。假使普惠雲興二百問。普賢瓶瀉二千詶。到遮裏。也用一點不著。然雖如是。於建化門中。事無一向。是故惠林今日不說重說偈言。諸仁者。靈山一會。宛若今日。今即是古。古即是今。古今通始終同。上至　聖天子。下至宰輔．文武百官．長者．居士．庶民等。亦復如是。雖富貴貧賤之有殊。而嗜欲好惡之無異。無異之性。即是佛性。在聖賢而不增。在凡夫而不減。不增不減。性相如如。如即無生。如即無滅。如即無去。如即無來。所以去來者。乃是緣會緣離之一時耳。</p>
<p>恭惟　大行皇太后母儀天下。子育萬方。扶持　社稷之靈。裨贊　聖明之化。故得閨門肅睦。中外叶和。本謂日月齊明。山河等固。何期電光不久。薤露非堅。華胥一夢何長。蓬嶋三山莫問。流光不住。五七斯臨。徒增風木之悲。難報丘山之重。是日　皇帝陛下祥延毳侶。共就　靈幃作諸種種佛事。及令臣僧德遜．四禪長老陞座。舉揚般若。集此殊因。上資　仙馭皇太后。伏願　鳳輦凌虗。上昇於兜率。金蓮映水。坐證於菩提。　今上皇帝陛下孝思在念　仁愛不忘。修德以來遠人。垂衣而安萬國。慈悲喜捨。方便權輿。利益安樂一切眾生。不令一物失所。乃至海隅蠻貊之邦。咸受其賜。豈不謂之　仁君也。然而幻化無常。有生必滅。此古今之常理　陛下初登寶位。纔及周星。方撒去於凶幃。又復丁於憂惱。更冀　自勉。少抑哀懷。以存禮制。設　號天扣地　苦<span class='corr'>己</span>勞神。而無益於生死者。唯是　存心妙道。護念宗乘。使法輪再轉於閻浮。道光重映於千載。如是功德。不可以世求。亡者乘此善緣。得生勝處。此乃為至孝也。</p>
<p>自古　帝主明王。無不歸崇三寶。若三寶興隆。即　皇基永固　帝祚綿長。茲為至禱。即將此日無盡功德。並用回向　今上皇常陛下。伏願　金輪統御。踵三代之淳風。寶曆開祥。享萬年之景運。　皇太妃　皇后．　皇太子殿下．諸王．闔宮天眷。並願輔翼　皇家。冥符佛記。壽椿永秀。並月桂以聯芳。福海彌深。與　天源而益濬。臣僧德遜。叨蒙　聖旨。特賜舉揚。退省庸虗。實增感愧。臣無任瞻　天荷　聖。激切之至。塵黷　聖聰。伏惟珍重。</p>
<p>開堂日　哲宗皇帝遣中使降香。師謝　恩畢。登座拈香。祝延　聖壽罷。乃敷坐。法雲大通禪師白槌竟。師顧視大眾云。金爐香褭。寶殿風清。如是觀得。處處彌陀佛。家家觀世音。若觀不得。有疑請問。</p>
<p>問。覺花纔綻。瑞氣凝空。為　國開堂。願聞法要。</p>
<p>師云。天寒日短。露冷風高。</p>
<p>僧曰。一句逈超千古外。人天無不盡霑恩。</p>
<p>師云。情知儞與麼會。</p>
<p>僧曰。觸目對揚真般若。山河共顯法王機。</p>
<p>師云。不得錯舉。</p>
<p>問。宸恩<span class='corr'>已</span>降。選佛場開。學人上來。請垂科目。</p>
<p>師云。點。</p>
<p>僧曰。不折月中桂。心空及第歸。</p>
<p>師云。是什麼科目。</p>
<p>僧曰。絕妙好辭。難以加此。</p>
<p>師云。習氣不除。</p>
<p>問。王舍城中說法。　仁王特降寶香。今日達士相逢。未審如何舉唱。師畫一圓相。</p>
<p>僧曰。是何宗旨。</p>
<p>師云。多少分明。</p>
<p>僧曰。憑師一句曹溪旨。上祝　吾皇萬萬年。</p>
<p>師云。謝汝證明。</p>
<p>師云。傳持此事。豈以搖脣鼓舌。馳騁言鋒。而可議哉。然於方便門中。事無一向。是故文殊以無住為本。曹溪以無念為宗。無念之宗。為萬法之宗。無住之本。為萬法之本。眾生棄本逐末。背覺合塵。一失其源。迷而不復。故我祖師西來。不立文字。特唱宗乘。祇教諸人明見自性。與佛同儔。歇則菩提。不從人得。佛言。我於然燈佛所。無一法可得。然燈方與我授記。若有一法可得。然燈佛即不與我授記。如是舉唱。猶是化門。且道不落化門一句作麼生道。冬無寒。臘下看。</p>
<p>諸仁者。道非隱顯。遇緣即宗。法無去來。因時而會。若緣時之未會。雖佛祖亦何為。且恢張祖席。創立叢林。豈一僧之能耳。必假國王大檀越與之護助。佛日乃可光揚。自昔京城未聞是道。適因　先帝首建法幢。延四海之高流。為一時之大事。故今日如此之盛。　　皇帝陛下少踐丕圖。早聞妙法。不忘佛記。克紹前芳。遂令山野之人獲預　朝廷之命。得不夙興夜寐。補報　恩休。即將此日開堂少善。上祝　皇帝陛下。伏願　舜日與佛日高明。堯風共祖風並扇。萬方無事。時當熈盛之年。四海晏清。人樂昇平之化。久立。珍重。</p>
</div>
<div class='div-other'><a id='mulu563' />
<p class='h4'>洪州泐潭山寶峯禪院真淨禪師</p><p>諱克文。關右人也。受業于復州北塔院。性行敏實。儀相淳古。聽教造義。參禪頴悟。黃龍南禪師昔所印可。筠陽出世。道價遠聞。相國王公安石延居報寧。奏章服．師名。</p>
<p>開堂日。上首白槌罷。師良久云。會麼。少室峯前曾示此。高安灘上復誰傳。會中若有仙陀客。莫學神光廢九年。咄。有疑請問。</p>
<p>問。有一人欲出長安。有一人欲入長安。未審那箇先。</p>
<p>師云。多少人疑著。</p>
<p>僧曰。不許夜行。</p>
<p>師云。蚊子咬鐵牛。</p>
<p>僧曰。山頂老猿啼古木。渡頭新鴈下平沙。</p>
<p>師云。長安人<span class='corr'>已</span>入。儞合作麼生。</p>
<p>僧曰。春日華山青。</p>
<p>師云。遮僧雖後生。却可商量。</p>
<p>問。新<span class='corr'>豐</span>古剎。古佛道場。侯伯請師。願垂方便。</p>
<p>師云。耀古騰今。</p>
<p>僧曰。莫便是和尚為人處也無。</p>
<p>師云。將謂古佛道中人。</p>
<p>僧曰。洞山境色重添翠。悟本玄風復振請。</p>
<p>師云。有甚了期。</p>
<p>問。江西佛手驢脚接人。和尚如何接人。</p>
<p>師云。鮎魚上竹竿。</p>
<p>僧曰。全因今日。</p>
<p>師云。烏龜入水。</p>
<p>問。聲前薦得。未是作家。喝下承當。猶為鈍漢。學人上來。請師相見。</p>
<p>師云。家富小兒嬌。</p>
<p>僧曰。也是說道理。</p>
<p>師云。與儞一文錢。</p>
<p>僧曰。今日不著便。</p>
<p>師云。養子之緣。</p>
<p>問。鐘聲纔動。大眾臨筵。禁足<span class='corr'>已</span>臨。如何指示。</p>
<p>師云。大家在遮裏。</p>
<p>僧曰。莫便是和尚為人處也無。</p>
<p>師云。多是言中轉却。</p>
<p>僧曰。一堂風冷澹。千古意分明。</p>
<p>師云。莫亂道。</p>
<p>問。如何是佛。師呵呵大笑。</p>
<p>僧曰。何哂之有。</p>
<p>師云。笑儞隨語生解。</p>
<p>僧曰。偶然失利。</p>
<p>師云。不要禮拜。僧便歸眾。</p>
<p>師復笑云。果然。</p>
<p>問。如何是趙州關。</p>
<p>師云。過。</p>
<p>問。前三三即不問。如何是後三三。</p>
<p>師云。的。</p>
<p>僧曰。進前三步。</p>
<p>師云。關。</p>
<p>問。不離當處常湛然。覔即知君不可見。如何是不離底事。</p>
<p>師云。傾心吐腹。</p>
<p>師云。大眾。今日一會要知麼。是大眾成佛時節。淨緣濟會。大丞相荊國公及判府左丞。施宅捨園林。為佛剎禪門。故請山僧闡揚西來祖意。諸人還會麼。直指大眾。即心見性成佛。大眾信得及麼。若自信得及。即知自性本來成佛。縱有未信。亦當成佛。但為迷來日久。一乍聞說。誠難取信。以至古今天下善知識．一切禪道．一切語言。亦是善知識自佛性中流出建立。而流出者是末。佛性是本。近代佛法可傷。多棄本逐末。背正投邪。但認古人言句為禪為道。有甚干涉。直是達磨西來。亦無禪可說。祇要大眾自悟自成佛。自建立一切禪道。況神通變化。眾生本自具足。不假外求。如今人多是外求。蓋根本自無所悟。一向客作。數佗珍寶。都是虗妄。不免生死流轉。</p>
<p>大眾。今二相公特建此大道場。作大佛事。出大眾生生死流轉。況此事本來廣大。寂滅妙心。開發本來神通大光明正法眼藏。但迷則長居凡下。悟則即今聖賢。大眾。言多去道轉遠。笑佗明眼道人。眾中莫有明眼者麼。今時佛法渾濫。要分邪正。使大眾不隨邪見。作人天正眼。有麼。良久。云。我終不敢輕於汝等。汝等皆當作佛。下座。</p>
<p>上堂云。洞山門下。八凹九凸。交交加加。屈屈曲曲。崎崎嶇嶇。嵲嵲<span class='note-inline'>(午結切)</span>屼屼。水雲掩映。煙嵐重疊。一道直路。觀者遊者。十人九人。舉步早是迷却路頭也。其中莫有不迷者麼。咄。且道路頭在什麼處。</p>
<p>上堂云。佛法二字。不用道著。道著則頭角生。古人祗解殺人。不解活人。何不道佛法二字一一現成。諸仁者。欲知佛麼。祇諸人是。欲知法麼。祇諸人日用者是。是不是。是即也大奇。不是也大奇。殺也活也。一處不通。兩處失功。兩處不通。觸途成滯。</p>
<p>上堂云。好諸禪德。也無禪。也無道。也無玄。也無妙。快活當明遮一竅。一竅不明愁殺人。動即依佗和屎合尿。</p>
</div>
<div class='div-other'><a id='mulu564' />
<p class='h4'>南康軍雲居山真如禪院元祐禪師</p><p>姓王氏。信州上饒人也。夙稟道氣。動靜異俗。十三歲。依本州慱山承天院齊晟上人出家。比試披緇。徧參知識。造南禪師法席。契悟祖意。服勤數載。眾推導首。命住湘西道林。次移廬山羅漢。晚遷雲居。徐國大王嚮師聲望。奏降椹服。礭志林下。竟辭弗受。因馳道譽。遐邇益欽。</p>
<p>開堂日。上首白槌罷。師顧視云。八字打開。便請相見。</p>
<p>問。千佛出世。發願同時。和尚出世。與何人同時。</p>
<p>師云。文殊眼睛裏。長得現全身。</p>
<p>僧曰。<span class='corr'>已</span>得燃燈親授記。真風不墮至如今。</p>
<p>師云。妙光童子。</p>
<p>僧曰。是何言歟。</p>
<p>師云。老僧失利。</p>
<p>問。竺乾啟運。震旦聯芳。向上宗乘。請師垂示。</p>
<p>師云。新官不理舊事。</p>
<p>僧曰。今日得聞於未聞。</p>
<p>師云。一氣無私。萬靈合湊。</p>
<p>僧曰。欲言言不及。林下好商量。</p>
<p>師云。一任敲甎打瓦。</p>
<p>問。如何是道林的旨。</p>
<p>師云。劄。</p>
<p>僧曰。隨流認得性。無喜亦無憂。</p>
<p>師云。汝皮袋重多少。</p>
<p>僧曰。高著眼看。</p>
<p>師云。自領出去。</p>
<p>問。如何是祖師西來意。</p>
<p>師云。胡天雪厭玉麒麟。</p>
<p>問。如何是佛法大意。</p>
<p>師云。一客不煩兩主人。</p>
<p>僧曰。學人未曉。</p>
<p>師云。老僧被汝勘破。</p>
<p>問。莓苔滿室即不問。祖月高輝事若何。</p>
<p>師云。號令德山。喝起臨濟。</p>
<p>僧曰。羅漢門下。水泄不通。</p>
<p>師云。再犯不容。</p>
<p>僧曰。忽遇鐵牛之機又作麼生。</p>
<p>師云。正好和泥合水。</p>
<p>僧曰。今日快便難逢。</p>
<p>師云。齧鏃火輪迸。</p>
<p>問。如龜藏六時如何。</p>
<p>師云。文彩<span class='corr'>已</span>彰。</p>
<p>僧曰。處處無蹤跡。</p>
<p>師云。拖泥帶水。</p>
<p>僧曰。與麼去時如何。</p>
<p>師云。果然。</p>
<p>師云。新啟法筵。人天會集。稀逢難遇。正在此時。還更有乘時適變底衲僧麼。出來。為汝證據。良久。云。不出頭者是好手。雖然如是。道林今日<span class='corr'>已</span>向平地上喫咬了也。賴遇金粟大士有不二法門。放一線道。道林方敢解開布袋頭。足可以施展家風。向無佛處稱尊。便乃指點三界。目視四維。偃仰堯天。高謌舜日。舉威音三調。唱菩薩蠻。奏勿絃琴。含太古意。當是時。文殊休悵惆。普賢謾沈吟。任是千聖出頭來。異口同音。也不消一劄。久立。珍重。</p>
<p>上堂云。達磨九年面壁。二祖斷臂得安心法。洎後花開五葉。今古異同。便有德山棒．臨濟喝．龍潭吹燈．鳥窠布毛．五位君臣．三玄三要。盡是古人用不盡底殘羹颼飯。道林都不拈動。恐壞佗人腸肚。且道尋常將什麼供養十方聖眾．四海禪流。直須自有現前三昧。驀召大眾云。茶堂內喫茶去。</p>
<p>上堂云。道林一語。千聖齊舉。字字無差。不敢相許。正當劫火洞然。但看鵝王擇乳。</p>
<p>上堂云。凡見聖見。春雲掣電。真說妄說。空花水月。翻憶長髭見石頭。解道紅爐一點雪。擊禪牀。下座。</p>
<p>上堂云。天色晴乾。曬㫰皮草。若言見山是山。山不自山。見水是水。水不自水。見僧是僧。僧不自僧。見俗是俗。俗不自俗。是故聽不出聲。見不超色。便向日本國裏著衣。香積界中喫飯。擊禪牀。下座。</p>
<p>師於壬申年七月七日夜子時方丈敷坐。示眾云。三處住持。不傳一法。火風聚散。物理常情。吾滅後。不得隨世禮厚葬。縗經哭泣。當稟我佛西竺法。火化歸塔。遂示偈云。</p>
<p>今年六十六。三處因緣足。</p>
<p>夜半火燒山。跳入火中浴。</p>
<p>言畢示寂。闍維。得五色舍利。塔建于雲居山。</p>
</div>
<div class='div-other'><a id='mulu565' />
<p class='h4'>廬陵仁山隆慶禪院慶閑禪師</p><p>姓卓氏。福州古田人也。母夢胡僧授以明珠。覺即有孕。誕時白光照室。親戚驚異。長依建州昇山慶禪師出家．圓具。未幾。乃慕參遊。投機黃龍南師法席。遂獲開悟。行解堅密。操蘊自如。唱道一時。心歸四眾。</p>
<p>元豐五年十一月內。沐浴淨髮。寫偈云。</p>
<p>露質浮生。掩質浮滅。</p>
<p>五十三歲。六七八月。</p>
<p>南岳天台。松風㵎雪。</p>
<p>珍重知音。紅爐優鉢。</p>
<p>言畢。趺坐而逝。茶毗。煙飛四十里內。草木砂礫皆獲舍利。舌目數珠晶瑩如故。塔于仁山。</p>
<p>師再參黃龍南禪師。侍立次。南問。向後得坐披衣。如何為人。</p>
<p>師云。遇方即方。遇圓即圓。</p>
<p>南云。儞恁麼說話。尚挂人脣齒在。</p>
<p>師云。慶閑<span class='corr'>秖</span>恁麼。和尚如何。</p>
<p>南云。近前來。向汝子細說。</p>
<p>師拊掌云。三十年用底。今日捉敗。</p>
<p>南呵呵大笑云。一等是精靈。師拂袖而去。</p>
<p>問。鋪席新開。不可放過。</p>
<p>師云。記取話頭。</p>
<p>僧曰。請師高著眼。</p>
<p>師云。蹉過了也。</p>
<p>問。達磨西來。單傳心印。印即且致。如何是心。</p>
<p>師云。長者長。短者短。</p>
<p>僧曰。如何是印。</p>
<p>師云。白者黑。赤者黃。</p>
<p>師云。拋輕負重。脫珍御服。著弊垢衣。笑破衲僧口。然雖如是。靈龜未兆之際。萌芽未發<span class='corr'>已</span>前。若有人道得。可謂無師智．自然智。若道不得。便乃舉古舉今。盡是滅胡種族。且向上一路。千聖不傳。學者勞形。如猿捉影。諸仁者。但自回光。無第二著。舉措施為。不虧實相。噫。與麼說話。或有明眼高流。跳上禪牀。拽翻地下。爛槌一頓。喝一喝。云。為什麼向人天眾前謗佛謗祖。也許伊具半隻眼。如今恁麼遞相鈍致。有什麼了期。喝一喝。云。且莫錯笑人好。</p>
<p>上堂云。夫行脚人。大凡擇師求友。須遇奇人始得。若遇本分師匠。終是不費心力。若不遇人。臘月二十五。贏得觜頭光。咄。</p>
</div>
<div class='div-other'><a id='mulu566' />
<p class='h4'>舒州三祖山法宗禪師</p><p>問。蓮華未出水時如何。</p>
<p>師云。節氣未至。</p>
<p>僧曰。出水後如何。</p>
<p>師云。去年相似。</p>
<p>問。如何是善知識所為底心。</p>
<p>師云。十字街頭一片甎。</p>
<p>僧曰。如何是十字街頭一片甎。</p>
<p>師云。不知。</p>
<p>僧曰。既不知。却恁地說。</p>
<p>師云。無人蹈著。</p>
<p>問。優曇花出。大眾同觀。學人上來。請師直指。</p>
<p>師云。水不離濕。</p>
<p>僧曰。恁麼則雲開日月正。雪消天地春。</p>
<p>師云。吾猶昔人。</p>
<p>僧曰。一種勿絃琴。唯師彈得妙。</p>
<p>師云。水上卓紅旗。</p>
<p>問。身生智昧時如何。</p>
<p>師云。山僧被闍梨一句道盡。</p>
<p>僧曰。是何言歟。</p>
<p>師云。斯言不妄。</p>
<p>問。如何是佛。</p>
<p>師云。喫鹽添得渴。</p>
<p>問。如何是禪。</p>
<p>師云。少叢林。</p>
<p>問。如何是無縫塔。</p>
<p>師云。十字街頭。</p>
<p>僧曰。如何是塔中人。</p>
<p>師云。勾三攬四。</p>
<p>問。如何是道。</p>
<p>師云。十里雙牌。五里單堠。</p>
<p>僧曰。如何是道中人。</p>
<p>師云。少避長。賤避貴。</p>
<p>問。如何是佛法大意。</p>
<p>師云。臨河不買水。</p>
<p>僧曰。意旨如何。</p>
<p>師云。恃聾作啞。</p>
<p>師云。五五二十五。時人盡解數。倒拈第二籌。茫茫者無據。為什麼無據。愛佗一縷。失却一端。</p>
<p>上堂云。明晃晃。活鱍鱍。十方世界一毫末。拋向面前知不知。莫向意根上拈掇。拍一拍。</p>
<p>上堂云。舉道須是決烈。憎愛是非徒絕。生佛任自紛紜。虗空如何著楔。</p>
</div>
<div class='div-other'><a id='mulu567' />
<p class='h4'>洪州黃龍山元肅禪師</p><p>問。祖意西來。誰家嫡嗣。</p>
<p>師云。面南觀北斗。</p>
<p>僧曰。黃龍密印親傳得。百丈今朝一派流。</p>
<p>師云。聽事不真。喚鐘作甕。</p>
<p>僧曰。人天有賴。</p>
<p>師云。七穿八穴。</p>
<p>問。祖意西來。願垂開示。</p>
<p>師云。泥牛吞巨浪。</p>
<p>僧曰。中下之機如何體究。</p>
<p>師云。木馬踐紅塵。</p>
<p>僧曰。恁麼則法輪再轉。祖道重光。</p>
<p>師云。土上加泥。</p>
<p>上堂云。文殊在諸人眼睫上放光。普賢在脚跟下走過。且道觀音大士在什麼處行履。夜聞風水響。日見嶺猿啼。</p>
<p>上堂云。春去秋來始復終。花開花謝幾時窮。唯餘林下探玄者。了得無常性自通。復云。亘古邁今。包天括地。豈去來之所易。何新舊之所遷。嶺梅發泄。岸柳含煙。榮衰互換。前後交參。諸禪者。會麼。法爾非爾。不然而然。</p>
<p>上堂云。道源不遠。性海非遙。但向<span class='corr'>己</span>求。莫從他覓。大眾。既向<span class='corr'>己</span>求。又作麼生求。不可向思量計挍中求得麼。不可向心想分別中求得麼。不可向文字語言上求得麼。不可守空閑坐求得麼。不可造作施為求得麼。既恁麼求不得。又作麼生求。遂拈拄杖云。雄峯有箇拄杖子布施諸人。擲下云。一任途中受用。</p>
<p>上堂云。動則應用無窮。靜則虗明寥廓。動靜無二。物我如如。出家人到遮裏。阿誰無分。雖然如是。苦瓠連根苦。甜瓜徹蔕甜。</p>
</div>
<div class='div-other'><a id='mulu568' />
<p class='h4'>齊州靈巖山重礭正覺禪師</p><p>先住善光。次住黃蘗。後住靈巖。奉　聖旨就十方淨因院開堂。</p>
<p>問　聖上降香於此日。利人一句請師宣。</p>
<p>師云　彩鳳翱翔下九霄。台星影散臨清汴。</p>
<p>僧曰。恩深轉無語。</p>
<p>師云。報人須報徹。</p>
<p>僧曰。若不上來伸此問。焉知師答　我皇恩。</p>
<p>師云。誰把千鈞背手彎。</p>
<p>問。諸佛出世。為一大事。和尚陞堂。此意如何。</p>
<p>師云。王法無親。</p>
<p>僧曰。可能同出四生。共超三界。</p>
<p>師云。和我不惺惺。</p>
<p>僧曰。若然者。地無私載。</p>
<p>師云。又須燋甎打著連底凍。僧無語。</p>
<p>師云。向道不惺惺。</p>
<p>師云。問傾巨海。答出奔星。祗恐時人明辨不破。大眾。見須實見。悟須實悟。若言百味般般。爭似麤餐一飽。何也。實際理地。纖芥不存。真微妙門。言詮何立。是以布慈雲而潤物。揭智炬以燭幽。示忘言之言。為無說之說。恁麼說話。祇知淚出痛腸。不覺舌在口外。若是摩竭令行。難通不犯。良久。云。國清才子貴。家富小兒嬌。拍禪牀一下。臣僧今日舉唱。恭為　皇帝陛下。曩承佛記。示作　人王。化被無彊。功歸有截。明明舜日。常<span class='corr'>祛</span>覺海之昏。浩浩堯風。每濟慈航之便。久立眾慈。伏惟珍重。</p>
<p>上堂云。祖師心印。狀似鐵牛之機。針挑不出。匙桃不上。過在阿誰。綠雖千種草。香祇一株蘭。</p>
<p>上堂云。不方不圓。不上不下。驢鳴狗吠。十方無價。拍禪牀。下座。</p>
<p>上堂云。此方真教體。清淨在音聞。街頭人叫吉州針。無人還價至如今。蝦<span class='corr'>䗫</span>蚯蚓向春歌。衲子茫茫錯會多。</p>
</div>
<div class='div-other'><a id='mulu569' />
<p class='h4'>潭州大溈山頴詮禪師</p><p>問。古鏡未磨時如何。</p>
<p>師云。黑漫漫地。</p>
<p>僧曰。磨後如何。</p>
<p>師云。爍破頂門。</p>
<p>問。如何是祖師西來意。</p>
<p>師云。廣州上船。</p>
<p>僧曰。意旨如何。</p>
<p>師云。少林面壁。</p>
<p>僧曰。學人不會。</p>
<p>師云。歸去西天。</p>
<p>上堂云。山高水冷。游人罕到。牧牛坡下。禪客縱橫。出出入入。莫教落草。恁麼說話。還有佛法道理也無。良久。云。却憶仰山曾有語。一回入草一回牽。吽。</p>
</div>
<div class='div-other'><a id='mulu570' />
<p class='h4'>虔州廉泉禪院曇秀禪師</p><p>問。法筵大啟於斯日。正令提綱事若何。</p>
<p>師云。兩條章貢水。風起浪如山。</p>
<p>僧曰。見聞無不荷師恩。</p>
<p>師云。船子下楊州。</p>
<p>問。如何是玄妙之機。</p>
<p>師云。羊頭車子到長安。</p>
<p>僧曰。某亦如是去時如何。</p>
<p>師云。儞草鞋跟斷。</p>
<p>問。千醜百拙時如何。</p>
<p>師云。去道不遠。</p>
<p>僧曰。今日得遇和尚也。</p>
<p>師云。鼻孔遼天。</p>
<p>問。如何是佛。</p>
<p>師云。席帽峯何高。</p>
<p>問。如何是道。</p>
<p>師云。水透三江。</p>
<p>問。年窮歲盡時如何。</p>
<p>師云。凍把城根雪。</p>
<p>問。滿口道不得時如何。</p>
<p>師云。話墮也。</p>
<p>問。不與萬法為侶時如何。</p>
<p>師云。自家肚皮自家畫。</p>
<p>問。如何是學人轉身處。</p>
<p>師云。掃地澆花。</p>
<p>僧曰。如何是學人親切處。</p>
<p>師云。高枕枕頭。</p>
<p>僧曰。總不恁麼時如何。</p>
<p>師云。鸎啼嶺上。花發巖前。</p>
<p>問。如何是微妙之機。</p>
<p>師云。隔嶺聞猿呌。</p>
<p>問。今古不墜時如何。</p>
<p>師云。如石落落。如玉琭琭。</p>
<p>問。如何是廉泉一曲。</p>
<p>師云。緊緩相和。</p>
<p>問。如何是衲僧口。</p>
<p>師云。殺人不用刀。</p>
<p>問。如何是苦切之言。</p>
<p>師云。銅舌鐵觜。</p>
<p>上堂云。亦無難。亦無易。行盡天涯無處避。百衲禪僧走似烟。到頭不離舊行市。三文買箇大饅頭。兩人一箇。不得擘破。</p>
<p>上堂云。無孔笛。無鼻牛。阿誰放。阿誰收。良久。云。定光金地遙招手。智者江陵暗點頭。</p>
<p>上堂云。鶯啼嶺上。花發岩前。漁舟放溜。牧笛高吹。達磨無成。摩㦬西歸。師乃呵呵大笑云。懵懂禪翁。更道失却鈎錐。</p>
<p>上堂云。廉泉一脉。百味具足。若人不會。山青水淥。</p>
</div>
<div class='div-other'><a id='mulu571' />
<p class='h4'>韶州南華清桂禪師</p><p>問。一大藏教。打頭一句如何。</p>
<p>師云。如是我聞。</p>
<p>僧曰。末尾一句如何。</p>
<p>師云。信受奉行。</p>
<p>師良久云。會麼。</p>
<p>僧曰。不會。師便下座。無疾而逝。</p>
</div>
<div class='div-other'><a id='mulu572' />
<p class='h4'>南岳高臺寺宣明佛印禪師</p><p>問。正法眼藏。涅槃妙心。便請拈出。師直上覰。</p>
<p>僧曰。人天有賴。</p>
<p>師云。金屑雖貴。</p>
<p>問。如何是祖師西來意。</p>
<p>師云。杖林山下水。多愛輥底流。</p>
<p>僧曰。學人不會。</p>
<p>師云。九月是重陽。</p>
<p>師云。動則隨波逐浪。不離步步道場。靜則把定封彊。未有慈悲之手。二邊不涉。正在閙林。到此進則是。退則是。良久。云。竹影掃堦塵不動。月輪穿海浪無痕。</p>
</div>
<div class='div-other'><a id='mulu573' />
<p class='h4'>衡州花光寺元恭禪師</p><p>問。如何是道。</p>
<p>師云。通身無障礙。</p>
<p>僧曰。如何是道中人。</p>
<p>師云。來往任縱橫。</p>
<p>問。蓮華未出水時如何。</p>
<p>師云。枝葉甚分明。</p>
<p>僧曰。出水後如何。</p>
<p>師云。一任眾人觀。</p>
<p>僧曰。天地若教出。地塘焉敢藏。</p>
<p>師云。莫妄想。</p>
<p>問。兆象未生時如何。</p>
<p>師云。波斯讀梵書。</p>
<p>僧曰。生後如何。</p>
<p>師云。胡僧笑點頭。</p>
<p>僧曰。欲生未生時如何。</p>
<p>師云。洗足上漁船。</p>
<p>僧曰。全因今日也。</p>
<p>師云。梳頭不洗面。</p>
</div>
<div class='div-other'><a id='mulu574' />
<p class='h4'>楊州建隆禪院昭慶禪師</p><p>上堂云。臨濟於東勝身洲喝一喝。直至西衢耶尼人頭痛腦裂。東勝身洲人不知不覺。德山於南瞻部洲棒一棒。直至北鬱單越人渾身痛癢。南瞻部洲人不知不覺。何故如此。臨濟之喝太速。德山之棒太長。遂拈拄杖云。且道山僧拄杖子長多少。試請定當看。</p>
<p>上堂云。始見新歲焂忽。早是二月初一。天氣濃談。百物和融。也擬舉箇時節因緣與諸人商量。却被帝釋與梵王在門外柳眼中努出頭來。先說偈言。褭褭颺輕絮。且逐風來去。相次走綿毬。休言道我絮。當時撞著阿修羅。把住云。任儞絮忽逢西風吹渭水。落葉滿長安一句作麼生道。於是帝釋縮頭。入柳眼中。良久。云。參。</p>
</div>
<div class='div-other'><a id='mulu575' />
<p class='h4'>蘄州三角山慧澤禪師</p><p>問。師登寶座。大眾側聆。師卓拄杖一下。</p>
<p>僧云。答即便答。又卓箇什麼。</p>
<p>師云。百雜碎。</p>
</div>
<div class='div-other'><a id='mulu576' />
<p class='h4'>蘄州五祖<span class='corr'>曉</span>常禪師</p><p>問。如何是宗乘中事。</p>
<p>師云。動脣吻得麼。</p>
<p>問。如何是正法眼。</p>
<p>師云。揀擇得麼。</p>
<p>問。如何是法身。</p>
<p>師云。道汝不會。得麼。</p>
<p>問。蓮華未出水時如何。</p>
<p>師云。看不見。</p>
<p>僧曰。出水後如何。</p>
<p>師云。清香滿路。</p>
<p>上堂云。一念信心一念佛。念念更非是別物。六門出入豈神通。一道光明無軌則。行亦行。坐亦坐。或語或笑非兩箇。目下若也認得渠。青山萬里無寸草。</p>
</div>
<div class='div-other'><a id='mulu577' />
<p class='h4'>潭州大光應犀禪師</p><p>問。學人擬展拏雲手。未審師還許也無。</p>
<p>師云。清風搖翠栢。綠柳撼階前。</p>
<p>僧曰。若然者。千山鎻夜月。照破萬家門。</p>
<p>師云。明眼衲僧。</p>
<p>僧曰。打麫還佗州土麥。唱謌須是帝鄉人。</p>
<p>師云。分明記取。</p>
<p>僧曰。放過一著。</p>
<p>師云。吽。</p>
</div>
<div class='div-other'><a id='mulu578' />
<p class='h4'>洪州興化法澄禪師</p><p>上堂云。雲籠碧嶂。雨灑長空。百草鬪青。千山競翠。遮那境界。華藏門開。處處善財。重重彌勒。交參主伴。更互敷揚。大悲無窮。度生不倦。大眾。還見彌勒麼。良久。云。長憶江南三月裏。鷓鴣啼處百花香。</p>
</div>
<div class='div-other'><a id='mulu579' />
<p class='h4'>南嶽法輪文昱禪師</p><p>問。如何是學人自<span class='corr'>己</span>。</p>
<p>師云。兩脚蹈地。</p>
<p>僧曰。意旨如何。</p>
<p>師云。是儞自<span class='corr'>己</span>。僧禮拜。</p>
<p>師云。令人疑著。</p>
<p>上堂。以拄杖卓一卓。喝一喝。云。雪上加霜。眼中添屑。若也不會。北鬱單越。</p>
</div>
<div class='div-other'><a id='mulu580' />
<p class='h4'>郢州芭蕉山仁珂禪師</p><p>上堂。拈拄杖云。凜凜威風。誰敢正覰。畫斷葛藤。向什麼處出氣。到遮裏。放開揑聚。把定放行。說什麼德山．臨濟。直教齊立下風。若是影響異流。且去尋言逐句。終無了日。眾中莫有知音者麼。出來證據。若無。看山僧遮一解。遂拋下拄杖。</p>
</div>
<div class='div-other'><a id='mulu581' />
<p class='h4'>黃蘗積翠永庵主</p><p>示眾云。山僧住此庵來。無禪可說。無法可傳。亦無差珍異寶。祗收得續火柴頭一箇。留與後人。令他烟燄不絕。火光長明。遂以拂子擲下。時有僧就地拈來。向口邊吹一吹。</p>
<p>師便喝云。誰知續火柴頭從遮漢邊煙消火滅去。乃拂袖歸庵。僧吐舌而去。</p>
</div>
<div class='div-other'><a id='mulu582' />
<p class='h4'>洪州黃龍山自慶禪師</p><p>問。深臥白雲即不問。祖意西來事若何。</p>
<p>師云。昨日今朝事不同。</p>
<p>僧曰。今朝得聞於未聞。</p>
<p>師云。語是心苗。</p>
<p>問。臨濟行喝。德山行棒。和尚如何。</p>
<p>師云。二俱不用。</p>
<p>僧曰。龍得水時添意氣。</p>
<p>師云。透龍門事作麼生。</p>
<p>僧曰。虎逢山色長威獰。師便喝。</p>
</div>
<div class='div-other'><a id='mulu583' />
<p class='h4'>信州靈鷲慧覺禪師</p><p>問。禪客相逢<span class='corr'>秖</span>彈指。此心能有幾人知。如何是此心。</p>
<p>師云。誰教恁麼問。</p>
<p>僧曰。新長老不可莾鹵。</p>
<p>師云。放儞三十棒。</p>
<p>問。如何是桃花境。</p>
<p>師云。石上仙蹤千古在。檻前山水四時流。</p>
<p>僧曰。如何是境中人。</p>
<p>師云。羽客不知何處去。靈雲依舊獨徘徊。</p>
<p>師云。大眾。百千三昧。無量妙義。盡在諸人脚跟下。各請自家回互取。會麼。回互不回互。認取歸家路。智慧為橋梁。柔和作依怙。居安則慮危。在樂須知苦。君不見龐居士黃金拋却如糞土。父子團圝頭。共說無生語。無生語。仍記取。九夏雪花飛。三冬汗如雨。</p>
</div>
<div class='div-other'><a id='mulu584' />
<p class='h4'>蘄州石鼓洞珠禪師</p><p>上堂云。問答既多。去道轉遠。何也。道不屬知。知是妄覺。道不屬見。見是眼睛。眼睛不明。觸事崢嶸。聯環不斷。為生死根。若不直向太虗之外。自然情念頓忘。真心獨露。如斯說話。俯為下根。道友相逢。無可不可。坐則十方俱隱。行則六趣隨緣。語則出口成言。默則三灾不撓。然雖如是。須知有轉身一路。眾中莫有轉得身者麼。出來證據。若無。山僧今日失利。</p>
</div>
<div class='div-other'><a id='mulu585' />
<p class='h4'>舒州宿松靈隱寺德滋山主</p><p>蜀人也。自住院二十年。每日獨自上堂云。朝朝相似。日日一般。祗遮便是。更莫別求。</p>
<p>元豐六年十月四日。陞堂集眾。良久。云。會麼。眾無語。師儼然而逝。</p>
</div></div>
<p class='juan'>建中靖國續燈錄卷第十三</p>
<div class='div-w'><p style="margin-left:3em">都勾當藏主沙門　靈肇。</p>
<p style="margin-left:3em">都勸首住持傳法沙門　普明。</p>
<p style="margin-left:3em">同勾當住聖泉寺傳法沙門　紹登。</p>
<p style="margin-left:3em">勸首應賢良方正能直言極諫科陽晹。</p>
<p style="margin-left:3em">朝請丈夫知福州軍州兼管內勸農事。</p>
<p style="margin-left:3em">兌福建路丘馬鈐轄柱國借柴王祖道。</p>
<p>請主參知政事元絳。</p>
<p>證會　靈應侯王。</p>
</div></div></div>
</div><!-- end of div[@id='body'] -->
</body></html>