<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu95' />建中靖國續燈錄卷第三　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu96' />
<p class='h2'>廬陵清原山行思禪師第十世</p>
<div class='div-other'><a id='mulu97' />
<p class='h3'>隨州智門光祚禪師法嗣</p>
<div class='div-other'><a id='mulu98' />
<p class='h4'>明州雪竇山資聖寺明覺禪師</p><p>諱重顯。姓李氏。遂州大寂九世之孫也。興國五年四月八日生。始誕。旦夕瞑目若寐。幼即異常。不慕遊戲。或見沙門。挽衣大喜。長依普安院仁銑上人出家。受具之後。橫經講席。究理窮玄。詰問鋒馳。機辯無敵。咸知法器。僉指南遊。</p>
<p>一造智門。即伸問曰。不起一念。云何有過。</p>
<p>門召近前。師即趨進。門以拂子擊之曰。會麼。師欲對次。門又擊之。豁然開悟。情量頴脫。</p>
<p>次涉江湘。道業益著。宗匠器重。緇徒悚服。演法洞庭。學者雲集。學士曾公會。欽其德望。召居雪竇。大啟祖闈。洞示玄奧。都尉李侯遵勗特奏章服。侍中賈公昌朝尋乞美號。由是四方翹楚皆臻法席。陞堂入室。悉馳道譽。</p>
<p>化緣將畢。一日遊山。四顧周覧。謂侍者曰。何日復來於此。</p>
<p>者哀乞道偈。師曰。平生唯患語之多矣。</p>
<p>翌日。出杖屨衣盂。散及徒眾。乃曰。七月七日。復相見耳。盥沐攝衣。北首而逝。</p>
<p>雲門讖曰。二百年後。吾道重顯。即師之名也。豈虗然哉。</p>
<p>開堂日。於法座前顧視大眾。乃云。若論本分相見。不必高陞法座。遂以手指云。無量佛土一時現前。各各子細觀瞻。其或涯際未知。不免拖泥帶水。便陞座。</p>
<p>上首白槌罷。有僧方出。師乃約住云。如來正法眼藏。委在今日。放開則瓦礫生光。把住則真金失色。權柄在手。殺活臨時。其有作家。共相證據。</p>
<p>問。遠離翠峯祖席。<span class='corr'>已</span>臨雪竇道場。是一是二。</p>
<p>師云。馬無千里謾追風。</p>
<p>僧曰。恁麼則雲散家家月。</p>
<p>師云。龍頭虵尾。</p>
<p>問。德山．臨濟棒喝<span class='corr'>已</span>彰。和尚如何為人。</p>
<p>師云。放過一著。僧擬議。師便喝。</p>
<p>僧曰。恁麼則別有在。</p>
<p>師云。射虎不真。徒勞沒羽。</p>
<p>問。次大法螺。擊大法鼓。朝宰臨筵。如何即是。</p>
<p>師云。清風來未休。</p>
<p>僧曰。恁麼則得遇於師也。</p>
<p>師云。一言<span class='corr'>已</span>出。駟馬難追。</p>
<p>師復顧大眾云。人天普集。合發明箇甚事。焉可互分賓主。馳騁問答。便當宗乘。此門廣大。威德自在。輝騰今古。把定乾坤。千聖<span class='corr'>秖</span>言自知。五乘莫能建立。所以聲前悟旨。猶迷顧鑑之端。言下知宗。尚味識情之表。諸人要知真實相為麼。但以上無攀仰。下絕<span class='corr'>己</span>躬。自然常光現前。箇箇壁立千仞。還辨明得也無。未辨辨取。未明明取。既辨明得。便能截生死流。踞祖佛位。妙圓超悟。正在茲時。堪報不報之恩。以助無為之化。珍重。</p>
<p>問。如何是佛法大意。</p>
<p>師云。祥雲五色。</p>
<p>僧曰。學人不會。</p>
<p>師云。頭上漫漫。</p>
<p>問。達磨未來時如何。</p>
<p>師云。猿啼古木。</p>
<p>僧曰。來後如何。</p>
<p>師云。鶴唳青霄。</p>
<p>僧曰。即今事作麼生。</p>
<p>師云。一不成。二不是。</p>
<p>有僧出禮拜。起云。請師答話。師便棒。</p>
<p>僧曰。豈無方便。</p>
<p>師云。罪不重科。</p>
<p>復有一僧出禮拜。起云。請師答話。</p>
<p>師云。兩重公案。</p>
<p>僧曰。請師不答話。師亦棒。</p>
<p>問。古人道。北斗裏藏身。意旨如何。</p>
<p>師云。千聞不如一見。</p>
<p>僧曰。此話盛行。</p>
<p>師云。老鼠㗸鐵。</p>
<p>問。古人道。皎皎地絕一絲頭。<span class='corr'>秖</span>如山河大地又且如何。</p>
<p>師云。面赤不如語直。</p>
<p>僧曰。學人未曉。</p>
<p>師云。徧問諸方。</p>
<p>問。如何是實學底事。</p>
<p>師云。針劄不入。</p>
<p>僧曰。乞師方便。</p>
<p>師云。水到渠成。</p>
<p>問。如何是教外別傳一句。</p>
<p>師云。看看臘月盡。</p>
<p>僧曰。恁麼則流芳去也。</p>
<p>師云。瘂子喫瓜。</p>
<p>問。如何是學人自<span class='corr'>己</span>。</p>
<p>師云。乘槎斫額。</p>
<p>僧曰。莫<span class='corr'>秖</span>遮便是。</p>
<p>師云。浪死虗生。</p>
<p>問。如何是緣生義。</p>
<p>師云。金剛鑄鐵<span class='corr'>券</span>。</p>
<p>僧曰。學人不會。</p>
<p>師云。閙市裏牌。</p>
<p>僧曰。恁麼則行到水窮處。坐看雲起時。</p>
<p>師云。列下。</p>
<p>問。四十九年說不盡底。請師說。</p>
<p>師云。爭之不足。</p>
<p>僧曰。謝師答話。</p>
<p>師云。鐵棒自看。</p>
<p>問。如何是把定乾坤眼。</p>
<p>師云。拈却鼻孔。</p>
<p>僧曰。學人不會。</p>
<p>師云。一喜一悲。僧擬議。</p>
<p>師云。苦。</p>
<p>問。如何是脫珍御服。挂弊垢衣。</p>
<p>師云。垂手不垂手。</p>
<p>僧曰。乞師方便。</p>
<p>師云。左眼挑筋。右眼抉肉。</p>
<p>問。龍門爭進舉。那箇是登科。</p>
<p>師云。重遭點額。</p>
<p>僧曰。學人不會。</p>
<p>師云。退水藏鱗。</p>
<p>問。學人乍入叢林。諸事不會。還拯濟也無。</p>
<p>師云。蘇州紙貴。</p>
<p>僧曰。和尚豈無方便。</p>
<p>師云。腦後㧞榍。</p>
<p>問。寂寂忘言。誰是得者。</p>
<p>師云。卸帽穿雲去。</p>
<p>僧曰。如何領會。</p>
<p>師云。披蓑帶雨歸。</p>
<p>僧曰。三十年後此話盛行。</p>
<p>師云。一場酸澁。</p>
<p>問。坐斷毗盧底人。師還接否。</p>
<p>師云。殷勤送別瀟湘岸。</p>
<p>僧曰。恁麼則學人罪過也。</p>
<p>師云。天寬地窄太愁人。</p>
<p>問。生死到來。如何回避。</p>
<p>師云。定花板上。</p>
<p>僧曰。莫便是他安身立命處也無。</p>
<p>師云。符到奉行。</p>
<p>師云。大眾前共相詶唱。也須是箇漢始得。若也未有奔流度刃底眼。不勞拈出。所以道。如大火聚。近著則燎却面門。亦如按太阿寶劒。衝前則喪身失命。乃云。太阿橫按祖堂寒。千里應須息萬端。莫待冷光輕閃爍。復云。看看。便下座。</p>
<p>上堂。問。如何是維摩一默。</p>
<p>師云。寒山訪拾得。</p>
<p>僧曰。恁麼則入不二之門。</p>
<p>師云。噓。復云。維摩大士去何從。千古今人望莫窮。不二法門休更問。夜來明月上孤峯。上堂云。大眾。遮一片田地。分付來多時也。爾諸人四至界畔。猶未識在。若要中心樹子。我也不惜。良久。云。為祥為瑞。</p>
<p>師云。兩重公按。復云。雪覆蘆花欲暮天。謝家人不在漁船。白牛放却無尋處。空把山童贈鐵鞭。</p>
</div>
<div class='div-other'><a id='mulu99' />
<p class='h4'>黃州護國院壽禪師</p><p>問。如何是一路涅槃門。</p>
<p>師云。寒松青有千年色。一徑風飄四季香。</p>
<p>問。如何是靈山一會。</p>
<p>師云。如來纔一顧。迦葉便低眉。</p>
</div>
<div class='div-other'><a id='mulu100' />
<p class='h4'>韶州南華寺寶緣慈濟禪師</p><p>問。如何是祖師西來意。</p>
<p>師云。青山淥水。</p>
<p>僧曰。未來時還有意也無。</p>
<p>師云。高者高。低者低。</p>
<p>上堂。舉拄杖云。拈起也。峯巒失色。放下也。祖佛迷蹤。作者當頭。光臨背上。猶是買帽相頭。看風使帆。若向衲僧門下。千山萬水。</p>
</div>
<div class='div-other'><a id='mulu101' />
<p class='h4'>邵武軍靈泉曉禪師</p><p>問。如何是西來意。</p>
<p>師云。第一到屯門。</p>
<p>僧曰。學人不會。</p>
<p>師云。末後藏熊耳。</p>
</div>
<div class='div-other'><a id='mulu102' />
<p class='h4'>洪州百丈山智映寶月禪師</p><p>問。師唱誰家曲。宗風嗣阿誰。</p>
<p>師云。窣堵那叱掌上擎。</p>
<p>僧曰。恁麼則北塔嫡子。韶石兒孫。</p>
<p>師云。斫額望新羅。</p>
<p>問。如何是佛。</p>
<p>師云。梵王前引。帝釋後隨。</p>
<p>僧曰。謝師答話。</p>
<p>師云。龍蛇易辨。衲子難謾。</p>
</div>
<div class='div-other'><a id='mulu103' />
<p class='h4'>福州慈雲山紹詵禪師</p><p>問。如何是佛。</p>
<p>師云。額頭上汗出。</p>
<p>問。如何是慈雲山。</p>
<p>師云。徒勞仰面看。</p>
<p>僧曰。如何是慈雲水。</p>
<p>師云。急。</p>
</div>
<div class='div-other'><a id='mulu104' />
<p class='h4'>復州青山好禪師</p><p>問。師唱誰家曲。宗風嗣阿誰。</p>
<p>師云。昔日靈山親授記。今朝汶水令方行。</p>
<p>僧曰。恁麼則雷布雲門洞。雨灑景陵城去也。</p>
<p>師云。九宮八卦。</p>
</div>
<div class='div-other'><a id='mulu105' />
<p class='h4'>鄂州黃龍海禪師</p><p>問。如何是黃龍家風。</p>
<p>師云。看。</p>
<p>僧曰。忽遇客來。如何祗待。師以拄杖點之。</p>
<p>問。如何是最初一句。</p>
<p>師云。堀地討天。</p>
</div>
<div class='div-other'><a id='mulu106' />
<p class='h4'>桂陽芙蓉山文喜禪師</p><p>問。祖祖相傳傳祖印。師今得法嗣何人。</p>
<p>師云。從地涌出。</p>
<p>僧曰。畢竟是誰家之子。</p>
<p>師云。特地罔措。</p>
</div>
<div class='div-other'><a id='mulu107' />
<p class='h4'>鼎州德山僧可禪師</p><p>問。如何是佛。</p>
<p>師云。頭長面短。</p>
<p>僧曰。意旨如何。</p>
<p>師云。手纖脚大。</p>
</div>
<div class='div-other'><a id='mulu108' />
<p class='h4'>鼎州彰法澄泗禪師</p><p>問。如何是佛法大意。</p>
<p>師云。多少人摸不著。</p>
<p>僧曰。忽然摸著看又作麼生。</p>
<p>師云。堪作什麼。</p>
</div>
<div class='div-other'><a id='mulu109' />
<p class='h4'>澧州藥山宣禪師</p><p>問。如何是道。</p>
<p>師云。東西南北。</p>
<p>僧曰。如何是道中人。</p>
<p>師云。有貴有賤。</p>
</div>
<div class='div-other'><a id='mulu110' />
<p class='h4'>明州廣慧清順禪師</p><p>問。師唱誰家曲。宗風嗣阿誰。</p>
<p>師云。不可埋沒人。</p>
<p>僧曰。恁麼則北塔嫡子。</p>
<p>師云。牆壁有耳。</p>
<p>問。如何是佛。</p>
<p>師云。水到渠成。</p>
<p>僧曰。爭柰不會。</p>
<p>師云。却較些子。</p>
</div>
<div class='div-other'><a id='mulu111' />
<p class='h4'>筠州九峯勤禪師</p><p>問。如何是道。</p>
<p>師云。逢春無綠草。</p>
<p>僧曰。如何是道中人。</p>
<p>師云。南來北往。</p>
<p>問。方便門中。請師垂示。</p>
<p>師云。佛不奪眾生願。</p>
<p>僧曰。恁麼則謝師方便。</p>
<p>師云。却須喫棒。</p>
<p>上堂云。口羅舌沸。千喚萬喚。露柱因什麼不回頭。良久。云。美食不中飽人喫。便下座。</p>
</div>
<div class='div-other'><a id='mulu112' />
<p class='h4'>潭州雲蓋山繼鵬禪師</p><p>問。如何是佛法大意。</p>
<p>師云。舌頭無骨。</p>
<p>問。如何是祖師西來意。</p>
<p>師云。湯瓶火裏煨。</p>
<p>問。佛未出世時如何。</p>
<p>師云。天。</p>
<p>僧曰。出世後如何。</p>
<p>師云。地。</p>
<p>上堂云。高不在絕頂。富不在福嚴。樂不在天堂。苦不在地獄。良久。云。相識滿天下。知心能幾人。</p>
</div>
<div class='div-other'><a id='mulu113' />
<p class='h4'>泉州雲臺省因禪師</p><p>問。如何是和尚家風。</p>
<p>師云。嗔拳不打笑面。</p>
<p>僧曰。如何施設。</p>
<p>師云。天台則有。南嶽則無。</p>
<p>問。如何是佛。</p>
<p>師云。月不破五。</p>
<p>僧曰。意旨如何。</p>
<p>師云。初三十一。</p>
<p>問。如何是佛法大意。</p>
<p>師云。今日好曬麥。</p>
<p>僧曰。意旨如何。</p>
<p>師云。問取磨頭。</p>
<p>問。如何是佛。</p>
<p>師云。眼大鼻頭尖。</p>
<p>上堂云。菩薩子。不在內。不在外。不在中間。且道落在什麼處。良久。云。南瞻部州。北鬱單越。</p>
</div></div>
<div class='div-other'><a id='mulu114' />
<p class='h3'>蘄州五祖山師戒禪師法嗣</p>
<div class='div-other'><a id='mulu115' />
<p class='h4'>筠州洞山妙圓禪師</p><p>諱自寶。壽州人也。峽石寺受業。頭陀苦行。糲食垢衣。參戒禪師發明心地。天人密護。神鬼莫測。所至叢林。推為導首。出世三十年。居四大剎。道風遐布。朝野欽聞。都尉李侯遵勗特奏章服．師名。以嘉德望。</p>
<p>問。如何是佛。</p>
<p>師云。頭腦相似。</p>
<p>問。師唱誰家曲。宗風嗣阿誰。</p>
<p>師云。言猶在耳。</p>
<p>僧曰。恁麼則五祖嫡子。雲門兒孫。</p>
<p>師云。日馳五百。</p>
</div>
<div class='div-other'><a id='mulu116' />
<p class='h4'>無為軍西禪文岫禪師</p><p>問。如何是和尚為人一句。</p>
<p>師云。路逢劒客須呈劒。</p>
<p>僧曰。學人未會。</p>
<p>師云。不是詩人莫献詩。</p>
</div>
<div class='div-other'><a id='mulu117' />
<p class='h4'>蘄州十王懷楚禪師</p><p>問。如何是佛。</p>
<p>師云。巍巍堂堂。</p>
<p>問。如何是透法身句。</p>
<p>師云。大有人問了。</p>
<p>僧曰。意旨如何。</p>
<p>師云。靜處薩婆訶。</p>
</div>
<div class='div-other'><a id='mulu118' />
<p class='h4'>舒州海會通禪師</p><p>問。如何是和尚為人一句。</p>
<p>師云。清光滿目。</p>
<p>僧曰。學人不會。</p>
<p>師云。茶灰抹土。</p>
<p>問。如何是佛法大意。</p>
<p>師云。柿桶蓋嵕笠。</p>
<p>僧曰。學人不曉。</p>
<p>師云。行時頭頂戴。坐則掛高閣。</p>
</div>
<div class='div-other'><a id='mulu119' />
<p class='h4'>蘄州義臺子祥禪師</p><p>問。如何是義臺境。</p>
<p>師云。路不拾遺。</p>
<p>僧曰。如何是境中人。</p>
<p>師云。桀犬吠堯。</p>
<p>問。如何是祖師西來意。</p>
<p>師云。曾問幾人來。</p>
<p>僧曰。即今問和尚。</p>
<p>師云。且莫當頭。</p>
</div>
<div class='div-other'><a id='mulu120' />
<p class='h4'>復州北塔思廣禪師</p><p>問。如何是衲僧變通事。</p>
<p>師云。東涌西沒。</p>
<p>僧曰。變通後如何。</p>
<p>師云。地肥茄子嫰。</p>
<p>問。如何是和尚家風。</p>
<p>師云。左手書右字。</p>
<p>僧曰。學人不會。</p>
<p>師云。歐頭拗脚。</p>
</div>
<div class='div-other'><a id='mulu121' />
<p class='h4'>明州天童山景德懷清禪師</p><p>問。如何是祖師西來意。</p>
<p>師云。眼裏不著沙。</p>
<p>僧曰。如何領會。</p>
<p>師云。耳裏不著水。</p>
<p>僧曰。恁麼則禮拜也。</p>
<p>師云。東家點燈。西家暗坐。</p>
<p>上堂云。西湖隱出山峰秀。樓櫓參差若畫成。禪流共在祇園住。莫教虗度一生。便下座。</p>
</div>
<div class='div-other'><a id='mulu122' />
<p class='h4'>越州寶嚴叔芝禪師</p><p>問。如何是佛。</p>
<p>師云。土身木骨。</p>
<p>僧曰。意旨如何。</p>
<p>師云。五彩金裝。</p>
<p>僧曰。恁麼則頂禮去也。</p>
<p>師云。天台楖[木*栗]。</p>
</div>
<div class='div-other'><a id='mulu123' />
<p class='h4'>蘇州翠峰慧顒禪師</p><p>問。師唱誰家曲。宗風嗣阿誰。</p>
<p>師云。門開東嶺上。</p>
<p>僧曰。恁麼則五祖嫡子也。</p>
<p>師云。猿嘯老松枝。</p>
</div>
<div class='div-other'><a id='mulu124' />
<p class='h4'>台州瑞巖珪禪師</p><p>問。祖印即提於此日。未審宗風嗣阿誰。</p>
<p>師云。黃梅東嶺山偏秀。白蓮池畔水分流。</p>
<p>僧曰。恁麼則蓮峯親授旨。瑞嶺繼敷揚。</p>
<p>師云。依俙南嶽。髣髴天台。</p>
</div>
<div class='div-other'><a id='mulu125' />
<p class='h4'>蘄州五祖山秀禪師</p><p>問。無法可說。是名說法。既是無法可說。又將何說。</p>
<p>師云。霜寒地凍。</p>
<p>僧曰。空生不解巖中坐。惹得天花動地來。</p>
<p>師云。日出冰消。僧擬議。</p>
<p>師云。何不進語。僧又無語。</p>
<p>師云。車不橫推。理不曲斷。</p>
</div>
<div class='div-other'><a id='mulu126' />
<p class='h4'>襄州白馬辯禪師</p><p>問。如何是佛。</p>
<p>師云。水來河漲。</p>
<p>僧曰。如何是法。</p>
<p>師云。風來樹動。</p>
</div>
<div class='div-other'><a id='mulu127' />
<p class='h4'>蘄州四祖山端禪師</p><p>法身頌云。</p>
<p>燈心<span class='corr'>刺</span>著石人脚。火急去請周醫博。</p>
<p>路逢龐公相借問。六月日頭乾曬却。</p>
</div>
<div class='div-other'><a id='mulu128' />
<p class='h4'>蘇州定慧道海禪師</p><p>問。諸佛出世。<span class='corr'>已</span>涉繁辭。作麼生是的旨。</p>
<p>師云。逢人不得錯舉。</p>
<p>僧曰。不因一事。不長一智。</p>
<p>師云。怪之不及。</p>
</div>
<div class='div-other'><a id='mulu129' />
<p class='h4'>韶州舜峯蒙正禪師</p><p>問。師唱誰家曲。</p>
<p>師云。孫賓長嘯。</p>
<p>僧曰。五祖嫡嗣。</p>
<p>師云。一任針鋒。</p>
</div>
<div class='div-other'><a id='mulu130' />
<p class='h4'>溫州鴈蕩山靈峯文吉禪師</p><p>問。祖祖相傳傳祖印。師今得法嗣何人。</p>
<p>師云。無角鉄牛眠少室。生兒石女老黃梅。</p>
<p>僧曰。恁麼則韶陽兒孫。祖峯嫡子。</p>
<p>師云。鴈蕩天台。</p>
<p>僧曰。祖意<span class='corr'>已</span>蒙師指示。為人一句又如何。</p>
<p>師云。兩重公案。</p>
<p>問。昔日靈山分半座。飲光對面被茶糊。今朝此席亦如是。還有完全句也無。</p>
<p>師云。一步兩步。</p>
<p>僧曰。金風吹落葉。玉露滴青松。</p>
<p>師云。緊悄草鞋。</p>
<p>僧曰。一回舉著一回新。師便打。</p>
</div>
<div class='div-other'><a id='mulu131' />
<p class='h4'>潭州雲蓋山志顒禪師</p><p>問。豹巖霧卷。鳥道雲開。海眾咸臻。潮音願振。</p>
<p>師云。月映千江白。</p>
<p>僧曰。恁麼則五雲嶺秀。三井風清。</p>
<p>師云。雲開萬里新。</p>
<p>問。如何是雲蓋境。</p>
<p>師云。山角金屏掩。松蘿玉帳垂。</p>
<p>僧曰。如何是境中人。</p>
<p>師云。紫袍公子少。雪頂野僧多。</p>
<p>問。如何是祖師西來意。</p>
<p>師云。古寺碑難讀。</p>
<p>僧曰。未審意旨如何。</p>
<p>師云。讀者盡攢眉。</p>
<p>問。如何是和尚家風。</p>
<p>師云。遮天蓋地。</p>
<p>僧曰。忽遇客來。如何祗待。</p>
<p>師云。趙州道底。師顧視大眾。喝一喝。云。諸禪德。莫是賓主歷然麼。莫是先照後用麼。莫是照用同時麼。若恁麼會。臨濟宗風。平沉苦海。既不恁麼會。作麼生商量。良久。喝一喝。拍繩牀一下。</p>
<p>上堂云。昨日三。今日四。把斷要津。放開揑聚。無限禪徒。特地罔措。咄。</p>
</div>
<div class='div-other'><a id='mulu132' />
<p class='h4'>隨州水南智昱禪師</p><p>上堂云。欲識解脫道。今日參較早。唯念路行難。水深魚不少。參。</p>
<p>上堂云。欲識解脫道。鷄鳴<span class='corr'>已</span>天曉。趙州庭前栢。打落青州棗。咄。</p>
</div></div>
<div class='div-other'><a id='mulu133' />
<p class='h3'>潭州報慈嵩禪師法嗣</p>
<div class='div-other'><a id='mulu134' />
<p class='h4'>郢州興陽山遜禪師</p><p>問。如何是佛。</p>
<p>師云。髮白面皺。</p>
<p>僧曰。如何是法。</p>
<p>師云。寒來暑往。</p>
<p>問。如何是三界外事。</p>
<p>師云。洛陽千里餘。不得舊時書。</p>
</div></div>
<div class='div-other'><a id='mulu135' />
<p class='h3'>東川乾明居信禪師法嗣</p>
<div class='div-other'><a id='mulu136' />
<p class='h4'>澧州藥山<span class='corr'>彝</span>肅禪師</p><p>問。佛未出世時如何。</p>
<p>師云。大樹大皮裹。</p>
<p>僧曰。出世後如何。</p>
<p>師云。小樹小皮纏。</p>
<p>問。如何是不動尊。</p>
<p>師云。四王擡不起。</p>
</div>
<div class='div-other'><a id='mulu137' />
<p class='h4'>益州[郫-卑+((白-日+田)/廾)]縣西禪垂白禪師</p><p>問。香煙纔起。大眾雲臻。祖師西來。請師垂示。</p>
<p>師云。心光自照。</p>
<p>僧曰。恁麼則一句於師親領得。永鎮[郫-卑+((白-日+田)/廾)]城萬古傳。</p>
<p>師云。是人有分。</p>
</div></div>
<div class='div-other'><a id='mulu138' />
<p class='h3'>江陵福昌重善禪師法嗣</p>
<div class='div-other'><a id='mulu139' />
<p class='h4'>鼎州德山文捷禪師</p><p>問。盡令提綱。人亡海竭。一棒一喝。猶落化門。學人上來。請師舉唱。</p>
<p>師云。禮拜頭著地。</p>
<p>僧曰。恁麼則吉日良時。</p>
<p>師云。兩脚向空。</p>
</div>
<div class='div-other'><a id='mulu140' />
<p class='h4'>湖州上方齊岳禪師</p><p>問。如何是上方境。</p>
<p>師云。碎雲點出千峰秀。迸石泉流萬古清。</p>
<p>僧曰。如何是境中人。</p>
<p>師云。紅蓮座上江南客。白玉池邊碧眼胡。</p>
<p>僧曰。人境<span class='corr'>已</span>蒙師指示。臨機一句又如何。</p>
<p>師云。葛藤休得也未。</p>
<p>問。蓮華未出水時如何。</p>
<p>師云。應是乾坤惜。不教容易開。</p>
<p>僧曰。出水後如何。</p>
<p>師云。香透碧波敷水面。葉鋪金沼覆鴛鴦。</p>
<p>問。牛頭未見四祖。為什麼百鳥啣花献。</p>
<p>師云。從苗辨地。因語識人。</p>
<p>僧曰。更有向上事也無。</p>
<p>師云。有僧曰。如何是向上事。</p>
<p>師云。在舍只言為容易。臨筌方覺取魚難。</p>
<p>問。如何是函蓋乾坤句。</p>
<p>師云。春英紅爛熳。</p>
<p>僧曰。如何是截斷眾流句。</p>
<p>師云。孟女泣長城。</p>
<p>僧曰。如何是隨波逐浪句。</p>
<p>師云。水長船高。</p>
<p>問。如何是祖師西來意。</p>
<p>師云。少林空夜月。</p>
<p>僧曰。未審意旨如何。</p>
<p>師云。誰聽老猿啼。</p>
<p>問。如何是學人一卷經。</p>
<p>師云。甚處得來。</p>
<p>僧曰。如何受持。</p>
<p>師云。胡人不點頭。</p>
<p>問。佛未出世時如何。</p>
<p>師云。花須連夜發。</p>
<p>僧曰。出後如何。</p>
<p>師云。莫待曉風吹。</p>
<p>問。如何是和尚家風。</p>
<p>師云。枯澹傳千古。</p>
<p>僧曰。若遇客來。將何祗待。</p>
<p>師云。精麤隨眾等。</p>
<p>問。如何是菩提。</p>
<p>師云。甎頭瓦子。</p>
<p>僧曰。意旨如何。</p>
<p>師云。苦。</p>
<p>問。如何是諸佛本源。</p>
<p>師云。深。</p>
<p>僧曰。如何是深。</p>
<p>師云。淺。</p>
<p>問。如何是奪人不奪境。</p>
<p>師云。永夜明堂空有月。</p>
<p>僧曰。如何是奪境不奪人。</p>
<p>師云。詞清越席談今古。</p>
<p>僧曰。如何是人境俱奪。</p>
<p>師云。山河萬類沉滄海。</p>
<p>僧曰。如何是人境俱不奪。</p>
<p>師云。少年公子捲珠簾。</p>
<p>僧曰。人境<span class='corr'>已</span>蒙師見答。更有尖新意也無。</p>
<p>師云。平原青草合。富貴幾人休。</p>
<p>問。如何是先照後用。</p>
<p>師云。臨濟先鋒。德山殿後。</p>
<p>僧曰。如何是先用後照。</p>
<p>師云。德山先鋒。臨濟殿後。</p>
<p>僧曰。如何是照用同時。</p>
<p>師云。臨濟德山歸骼胔。</p>
<p>僧曰。如何是照用不同時。</p>
<p>師云。君向瀟湘我向秦。</p>
<p>僧曰。離四照用外。還有奇特事也無。</p>
<p>師云。年高春睡晚。病久出山遲。</p>
<p>師云。人境照用是臨濟家風。筭來吾門祖道。甚處有多般。先人格調。粗有所歸。凡百應用。事在當人。善知識無問不從。無機不應。若不是。上方也大難祗當。何故如此。諸人總是外方降不下底禪客。便到遮裏側聆。若也一句參差。宗門喪矣。然雖如此。儞遮一隊漆桶。予眼中滴血有日去在。</p>
<p>上堂云。山青水碧。頗稱修真。白雲澹泞。實堪養道。遮裏若能了得。是汝善知識。儻若未能明得。也不易消遣。何故如此。每日見山被山閡。見水被水流。直饒一句下承當。也是三家村裏漢。久立。</p>
<p>上堂云。旋收黃葉燒青煙。竹榻和衣半夜眠。粥後放參三下皷。孰能更話祖師禪。便下座。</p>
<p>上堂云。恁麼貼貼地。多少次第。多少或現。未開口<span class='corr'>已</span>前。光明動地。何不回顧些子。須要三箇五箇近前。問一兩則話。待老和尚開兩片皮。一時近前。聽佛聽法。到恁麼時。是非競起。葛藤滿地。堪作什麼。諸仁者。若據宗乘理論。直是三世諸佛到遮裏。頭破作七分。然雖如此。水長即船高。擊禪牀。下座。</p>
</div>
<div class='div-other'><a id='mulu141' />
<p class='h4'>明州育王山常坦禪師</p><p>問。如何是有中有。</p>
<p>師云。金河峰上。</p>
<p>僧曰。如何是無中無。</p>
<p>師云。般若堂前。</p>
<p>問。古鏡未磨時如何。</p>
<p>師云。千年松栢下。</p>
<p>僧曰。磨後如何。</p>
<p>師云。一年一度春。</p>
<p>問。如何是文殊。</p>
<p>師云。木馬嘶空人不顧。䥫牛東畔笑呵呵。</p>
<p>僧曰。如何是普賢。</p>
<p>師云。隱隱玉樓紅日照。巍巍金殿白雲封。</p>
<p>問。如何是諸佛機。</p>
<p>師云。羣魔外道不能移。</p>
<p>僧曰。如何是諸佛用。</p>
<p>師云。萬象森羅非別共。</p>
<p>僧曰。機用相去多少。</p>
<p>師云。十萬八千。</p>
<p>問。如何是諸佛出身處。</p>
<p>師云。來年開選場。</p>
<p>僧曰。不會。</p>
<p>師云。五月裏看取。</p>
<p>上堂云。千花競發。百鳥啼春。是向上句。諸佛出世。知識興慈。是向下句。作麼生是不涉二途句。若識得。頂門上出氣。若識不得。土牛耕石田。以拄杖擊禪床。下座。</p>
</div>
<div class='div-other'><a id='mulu142' />
<p class='h4'>江陵福昌詢禪師</p><p>問。如何是佛。</p>
<p>師云。華開金谷暖。柳拂玉墀香。</p>
<p>僧曰。恁麼則春令既行。萬方道泰。</p>
<p>師云。開口迷全體。無言露半身。</p>
</div>
<div class='div-other'><a id='mulu143' />
<p class='h4'>越州四明小贇禪師</p><p>問。萬水朝宗即不問。直截根源事若何。</p>
<p>師云。水急如箭。</p>
<p>僧曰。意旨如何。</p>
<p>師云。風雪滿衣。僧禮拜。</p>
<p>師云。頭上戴天華。側耳尋岐路。</p>
</div>
<div class='div-other'><a id='mulu144' />
<p class='h4'>福州靈峰顯英禪師</p><p>問。如何是諸佛向上人。</p>
<p>師云。白雲覆青山。</p>
<p>僧曰。莫便是和尚為人處也。</p>
<p>師云。淥沼從長渠。</p>
</div>
<div class='div-other'><a id='mulu145' />
<p class='h4'>西劍州元封文政禪師</p><p>問。萬法歸一。一歸何所。</p>
<p>師良久云。會麼。僧無語。</p>
<p>師云。兩箇也。</p>
</div>
<div class='div-other'><a id='mulu146' />
<p class='h4'>潤州金山瑞新禪師</p><p>問。梵王請佛。蓋為群生。學士請師。復談何事。</p>
<p>師云。泥牛飲盡三江水。木馬寒嘶一夜風。</p>
<p>僧曰。更有向上事也無。</p>
<p>師云。佳人雖解能言語。聽不分明一似空。</p>
<p>僧曰。三十年後。專為流通。</p>
<p>師云。到老惺惺。</p>
<p>問。如何是佛。</p>
<p>師云。面黃不貼金。</p>
<p>僧曰。意旨如何。</p>
<p>師云。八風吹不動。</p>
</div></div>
<div class='div-other'><a id='mulu147' />
<p class='h3'>蘄州北禪廣教懷志禪師法嗣</p>
<div class='div-other'><a id='mulu148' />
<p class='h4'>舒州四面山懷清禪師</p><p>初往蘄口興化。問。臨濟三玄。似石女向波中作舞。雲門關棙閃爍。如鷂子過新羅。去此二途。興化當行何令。</p>
<p>師云。道什麼。</p>
<p>僧曰。恁麼則和尚與古人出氣。</p>
<p>師云。再犯不容。</p>
<p>僧應儞。師以拄杖打禪床云。若不點破。將謂山僧瞌睡。</p>
</div></div>
<div class='div-other'><a id='mulu149' />
<p class='h3'>南嶽福嚴良雅禪師法嗣</p>
<div class='div-other'><a id='mulu150' />
<p class='h4'>衡州常寧北禪智賢禪師</p><p>問。師唱誰家曲。宗風嗣阿誰。</p>
<p>師云。擲鉢峰巒秀。名高海外傳。</p>
<p>僧曰。昔日福嚴親得旨。今朝此地化迷徒。</p>
<p>師云。終是飽叢林。</p>
<p>問。如何是佛。</p>
<p>師云。匙挑不起。</p>
<p>僧曰。如何是道。</p>
<p>師云。嶮路架橋。</p>
<p>上堂云。年窮臘盡。無可與大眾分歲。老僧烹一頭露地白牛。炊土田米飯。煮野菜羹。燒榾柮火。大眾圍爐。唱村田樂。何以如此。免見倚他門戶傍他墻。致使時人喚作郎。珍重。</p>
<p>上堂。良久。云。冤苦冤苦作什麼。百丈不在。老僧今日困。下座。</p>
<p>上堂。呵呵大笑云。爭怪得老僧。便下座。</p>
</div>
<div class='div-other'><a id='mulu151' />
<p class='h4'>南嶽衡岳寺振禪師</p><p>示眾云。阿呵呵。瘦松寒竹鎻清波。有時獨坐磐陀上。無人共唱太平歌。朝看白雲生洞口。暮觀明月照娑婆。有人問我居山事。三尺杖子攪黃河。</p>
</div>
<div class='div-other'><a id='mulu152' />
<p class='h4'>福州衡山禪院了實禪師</p><p>問。權機棒喝。且放一邊。不耻家風。便請相見。</p>
<p>師云。禮拜頭著地。</p>
<p>僧曰。莫便是和尚為人處也無。</p>
<p>師云。點。</p>
</div></div>
<div class='div-other'><a id='mulu153' />
<p class='h3'>鼎州德山慧遠禪師法嗣</p>
<div class='div-other'><a id='mulu154' />
<p class='h4'>興元府大中仁辯禪師</p><p>問。如何是焦崖境。</p>
<p>師云。庭前寒松老。祖意不西來。</p>
<p>僧曰。如何是境中人。</p>
<p>師云。胡僧碧眼深。跣足躡階行。</p>
</div>
<div class='div-other'><a id='mulu155' />
<p class='h4'>益州菩提桂芳禪師</p><p>問。諸佛出世。梵王前引。帝釋後隨。和尚出世。有何祥瑞。</p>
<p>師云。三春物象妍。</p>
<p>僧曰。學人未曉。</p>
<p>師云。溪花紅似錦。岸柳翠如藍。</p>
<p>僧曰。便恁麼去時如何。</p>
<p>師云。未曾騎竹馬。切忌跨金龍。</p>
</div>
<div class='div-other'><a id='mulu156' />
<p class='h4'>廬山開先善暹禪師</p><p>臨江軍人也。操行清苦。知識明悟。徧參宗匠。機辯迅捷。禪林目曰海上橫行道者。一日。遠禪師陞堂。顧視大眾云。師子嚬呻。象王回顧。師忽有省。入室陳解。</p>
<p>遠曰。子作麼生會。</p>
<p>師回顧云。後園驢喫草。遠然之。自此道風愈播。</p>
<p>後出世開先。住十八年。大振祖風。聯其芳者。名耀一時。</p>
<p>開堂日。上省白槌罷。師云。千聖出來。也<span class='corr'>秖</span>是稽首讚歎。諸代祖師提挈不起。是故始從迦葉。迄至山僧。二千餘年。月燭慧燈。星排道樹。人天普照。凡聖齊榮。且道承甚麼人恩力。老胡也祇道。明星出現時。我與大地有情同時成道。如是則彼既丈夫。我亦爾。孰為不可。良由諸人不肯承當。自生退屈。所以便推排一人半箇先達出來。遞相開發。也<span class='corr'>秖</span>是與諸人作箇證明。今日人天會上。莫有久遊赤水。夙在荊山。懷袖有珍。頂門有眼。到處踐踏覺場底衲僧麼。却請為新出世長老作箇證明。還有麼。時有僧出。</p>
<p>師云。象駕崢嶸謾進途。誰信螳蜋能拒轍。</p>
<p>問。靈山一會。何異今日。</p>
<p>師云。莫妄想。</p>
<p>僧曰。作家宗師。</p>
<p>師云。三十年後。自有人知。</p>
<p>問。說佛說祖。雪上加霜。如何是默默之機。</p>
<p>師云。口邊喫棒。僧擬議。師便喝。</p>
<p>問。一棒一喝。猶是葛藤。瞬目揚眉。拖泥帶水。如何是直截根源。</p>
<p>師云。速。</p>
<p>僧曰。恁麼則祖師正宗。和尚把定。</p>
<p>師云。野渡無人舟自橫。</p>
<p>問。如何是祖師西來意。</p>
<p>師云。洛陽城古。</p>
<p>僧曰。學人不會。</p>
<p>師云。少室山高。</p>
<p>問。達磨未來時如何。</p>
<p>師云。清貧長樂。</p>
<p>僧曰。來後如何。</p>
<p>師云。濁富多憂。</p>
<p>問。如何是露地白牛。</p>
<p>師云。瞎。</p>
<p>問。妙峰頂上即不問。半山相見事如何。</p>
<p>師云。把手過江來。</p>
<p>僧曰。高步出長安。</p>
<p>師云。脚下一句作麼生道。僧便喝。</p>
<p>師云。山腰裏走。</p>
<p>問。一雨所潤。為什麼萬木不同。師云。羊羹雖美。眾口難調。</p>
<p>問。年窮歲盡時如何。</p>
<p>師云。依舊孟春猶寒。</p>
<p>問。更深夜靜時如何。</p>
<p>師云。老鼠入燈籠。</p>
<p>問。瞥嗔瞥喜時如何。</p>
<p>師云。適來菩薩面。如今夜叉頭。</p>
<p>師云。選佛選祖。今正是時。莫<span class='corr'>秖</span>恁麼懷疑終日。如似有解。<span class='corr'>已</span>過平生。幸逢勝集。對眾決擇。然則此事亦非在爭鋒脣舌。所以道。屏却咽喉脣吻道將來。如此則便可以忘懷自得。取定方寸。自然常光現前。各各孤運其照。山河大地。不礙見聞。萬象森羅。尋常顯還。當有於此承當得底麼。既然各自孤運。更教阿誰承當。草衣輸野客。木食屬山人。珍重。</p>
<p>上堂云。一若是。二即非。東西南北人不知。休話指天兼指地。青山白雲徒爾為。以拄杖擊香臺一下。</p>
</div>
<div class='div-other'><a id='mulu157' />
<p class='h4'>廬陵禾山禪智禪師</p><p>諱楚才。臨江軍人也。僧儀挻拔。蘊德異常。心契德山。名聞江國。大丞相劉公沅一見問道。遂有發明。為方外交。敬以師禮。請居禾山。兼住顯親。特奏章服．師號。仍不許別遷法席。　聖旨批允。崇重若此。</p>
<p>問。佛令祖令。諸方並行。未審和尚如何。</p>
<p>師云。山僧退後。</p>
<p>僧曰。恁麼則諸方不別也。</p>
<p>師云。伏惟。伏惟。</p>
<p>問。如何是道。</p>
<p>師云。十字街頭看。</p>
<p>僧曰。如何是道中人。</p>
<p>師云。南頭賣貴。此頭買賤。</p>
<p>問。古鏡未磨時如何。</p>
<p>師云。乾坤藏不得。</p>
<p>僧曰。磨後如何。</p>
<p>師云。照破萬家門。</p>
<p>問。如何是離凡聖底句。</p>
<p>師云。山河安掌上。</p>
<p>僧曰。恁麼則逈超今古外。</p>
<p>師云。展縮在當人。</p>
<p>問。一毫未發時如何。</p>
<p>師云。海晏河清。</p>
<p>僧曰。發後如何。</p>
<p>師云。徧界無知<span class='corr'>己</span>。</p>
<p>問。如何是和尚說法底口。</p>
<p>師云。放一線道。</p>
<p>問。抱璞投師。請師雕琢。</p>
<p>師云。不琢。</p>
<p>僧曰。為什麼不琢。</p>
<p>師云。弄巧翻成拙。</p>
<p>問。如何是無縫塔。</p>
<p>師云。須彌頂上。</p>
<p>僧曰。如何是塔中人。</p>
<p>師云。梵王．帝釋。</p>
<p>上堂云。太虗無繫。任運昇騰。古鏡當臺。不言自顯。群生迷妄。逐境千差。取捨難忘。於斯遠矣。要得省力麼。情忘所覺。見絕功勳。體露真常。即如如佛。禾山恁麼道。笑殺眾中衲僧。雖然如是。若解笑我者。共我同參。且道參見什麼人。珍重。</p>
<p>上堂云。禾山家風。諸方奚同。言食無味。觸處皆通。不把格尺。遇緣即宗。十方剎土。普印其中。禪徒買賣。豈在怱怱。擊香臺。下座。</p>
</div>
<div class='div-other'><a id='mulu158' />
<p class='h4'>秀州資聖院盛勤禪師</p><p>問。法會光揚於此日。師今得法嗣何人。</p>
<p>師云。逢人莫錯舉。</p>
<p>僧曰。未審如何舉似。</p>
<p>師云。自然春到來。</p>
<p>問。如何是正法眼。</p>
<p>師云。山青水淥。</p>
<p>問。如何是佛。</p>
<p>師云。泥龕塑像。</p>
<p>僧曰。如何是法。</p>
<p>師云。春寒秋熱。</p>
<p>問。機鋒轉處。作者猶迷。學人上來。乞師垂示。</p>
<p>師云。南有雪峯。北有趙州。</p>
<p>僧曰。恁麼則澄江流皓月。江流月不流。</p>
<p>師云。雲在青天水在缾。</p>
<p>問。如何是為人一句。</p>
<p>師云。入泥入水。</p>
<p>僧曰。莫便是也無。</p>
<p>師云。孤負殺人。</p>
<p>問。世尊拈花。迦葉微笑。意旨如何。</p>
<p>師云。當陽花易發。背日雪難消。</p>
<p>僧曰。雪峰輥毬。玄沙斫碑。又且如何。</p>
<p>師云。春深日漸暖。人多跣足行。</p>
<p>問。四威儀中。如何履踐。</p>
<p>師云。鷺鷥立雪。</p>
<p>僧曰。恁麼則聞鐘持鉢。日上欄干。</p>
<p>師云。魚躍千江水。龍騰萬里雲。</p>
<p>僧曰。畢竟又如何。</p>
<p>師云。山中逢猛獸。天上見文星。</p>
<p>上堂云。多生覺悟非干衲。一點分明不在燈。拈拄杖云。拄杖頭上祖師。燈籠脚下彌勒。須彌山腰皷細即不問儞。作麼生是分明一點。儞若道得。無邊剎境總在儞眉毛上。儞若道不得。作麼生遇得羅剎橋。良久。云。水流千派月。山鎻一谿雲。卓一下。</p>
<p>上堂云。依經解義。三世佛冤。離經一字。還同魔說。既然如是。衲僧家十二時中以何為據。拈拄杖云。溈山笠子。志公席帽。擊香卓。下座。</p>
<p>上堂云。諸佛說教。說文顯理。指色明空。語必徇俗。理必明真。或權或實。應人天機。若向衲僧分上。又隔一重山。久立。</p>
</div>
<div class='div-other'><a id='mulu159' />
<p class='h4'>潭州鹿苑圭禪師</p><p>桂州臨桂人也。姓熊氏。幼年穎悟。志趣異常。投西峰山蒙禪師出家。府帥宋公一見異之。䇿經得度。便慕參尋。內外該愽。</p>
<p>至德山遠禪師法席。命為侍者。大悟心宗。丞相劉公洗見如夙契。請住鹿苑。大振祖風。後與時忤。遂隱　京都。</p>
<p>問。如何是禪。</p>
<p>師云。餐風飲露。</p>
<p>僧曰。意旨如何。</p>
<p>師云。諦聽。諦聽。</p>
<p>問。如何是道。</p>
<p>師云。吳頭楚尾。</p>
<p>僧曰。如何是道中人。</p>
<p>師云。騎馬踏鐙。不如步行。</p>
<p>問。朕兆未分時如何。</p>
<p>師云。庭草深三尺。</p>
<p>僧曰。分後如何。</p>
<p>師云。清溪釣明月。</p>
<p>僧曰。如何是向上一路。</p>
<p>師云。波旬仰面看。</p>
<p>問。如何是佛。</p>
<p>師云。頂上放毫光。</p>
<p>問。如何是第一義諦。</p>
<p>師云。胡人讀漢書。</p>
<p>上堂云。凡有因緣。須曉其宗。若曉其宗。無是無不是。用則波騰海沸。全真體以運行。體則鏡靜水澄。舉隨緣而會寂。且道兜率天宮幾人行。幾人坐。若向遮裏辨得清濁。許儞諸人東西南北。如雲似鶴。於此不明。踏破草鞋。未有日在。參。</p>
<p>上堂云。雲門抽顧。衲僧罔措。月落星沉。茫茫無數。釋迦當關。然燈回路。帀地風雲。悉唎蘇嚧。</p>
<p>上堂。拈拄杖云。斷崖抹處鬼神號。出雲便指南山高。橫按膝上異吹毛。敢待諸方擁毳袍。卓一下。下座。</p>
</div></div>
<div class='div-other'><a id='mulu160' />
<p class='h3'>江陵府開福德賢禪師法嗣</p>
<div class='div-other'><a id='mulu161' />
<p class='h4'>郢州大陽山文昱禪師</p><p>問。如何是佛。</p>
<p>師云。額廣平正。</p>
<p>僧曰。恁麼則瞻禮有分。</p>
<p>師云。鼻聳圓長。</p>
</div>
<div class='div-other'><a id='mulu162' />
<p class='h4'>日芳上座</p><p>問。如何是函蓋乾坤句。師舉拄杖。</p>
<p>僧曰。如何是截斷眾流句。師橫按拄杖。</p>
<p>僧曰。如何是隨波逐浪句。師擲下拄杖。</p>
<p>僧曰。三句外。請師道。師便起。</p>
<p>讚賢禪師真。清儀瘦兮可瞻可仰。仰之非親。妙筆圖兮可擬可像。像之非真。非親非真。秋月盈輪。有言無味兮的中的。既往如在兮覓焉覓。當機隱顯兮絲髮殽訛。金烏卓牛兮迅風霹靂。</p>
</div></div></div>
<p class='juan'>建中靖國續燈錄卷第三</p></div>
</div><!-- end of div[@id='body'] -->
</body></html>