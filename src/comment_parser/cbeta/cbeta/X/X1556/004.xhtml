<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu163' />建中靖國續燈錄卷第四　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu164' />
<p class='h2'>南嶽懷讓禪師第十一世</p>
<div class='div-other'><a id='mulu165' />
<p class='h3'>汾州太子禪院善昭禪師法嗣</p>
<div class='div-other'><a id='mulu166' />
<p class='h4'>潭州興化禪院慈明禪師</p><p>諱楚圓。姓李氏。全州人也。童稚神悟。逈與眾殊。依隱靜寺出家受具。攝衣遊方。徧參知識。最後訪汾陽昭禪師。昭預謂首座曰。非久當有異僧至。傳持吾道。</p>
<p>一日。遂率首座遊山。座曰。何往。</p>
<p>昭曰。接侍者去。</p>
<p>座曰。老和尚顛倒作什麼。</p>
<p>昭曰。但去遊山。遂步林間。果逢師至。乃曰。此真吾侍者矣。</p>
<p>即與同歸。令造丈室。一言玄契。洞徹心源。執持巾瓶。經于一紀。後欲辭行。昭乃謂曰。子之法器。吾<span class='corr'>已</span>久知。吾在首山先師處親證三昧王。研窮的要。今付於汝。汝善護持。宜往南方。大興吾道。</p>
<p>師受囑<span class='corr'>已</span>。徑造江西筠州洞山寶禪師法席。終日壁坐。寶即異之。下而問曰。達磨九年面壁。意旨如何。</p>
<p>師云。空腹高心。</p>
<p>翌日。寶陞座。推為導首。</p>
<p>師出世四十年。五坐道場。都尉李侯遵勗奏賜章服．師號。</p>
<p>開堂日。上首白槌罷。師云。會麼。昔曼殊大士於靈山會上。十萬眾前。將末後一槌以為第一義句。今日上首倒行此令。且道與昔是同是別。若乃斷得。不用揚眉。其或未明。有疑請問。</p>
<p>問。郡侯勤重請。法駕渡湘江。擲鉢峰前事。請師為舉揚。</p>
<p>師云。風不來。樹不動。</p>
<p>僧曰。忽遇作家。<span class='corr'>秖</span>與麼還當不當。師便喝。</p>
<p>僧曰。氣急殺人。</p>
<p>師云。三十年後來。與儞二十棒。</p>
<p>問。如何是難思之法。</p>
<p>師云。山僧今日敗闕。</p>
<p>僧曰。與麼則昔日五千增上慢。今朝大眾息疑情。</p>
<p>師云。被此一問。直得氷消瓦解。</p>
<p>僧曰。學人罪過。</p>
<p>師云。知過必改。</p>
<p>問。如何是奪人不奪境。</p>
<p>師云。神會曾磨普寂碑。</p>
<p>僧曰。如何是奪境不奪人。</p>
<p>師云。須信壺中別有天。</p>
<p>僧曰。如何是人境兩俱奪。</p>
<p>師云。寰中天子。塞外將軍。</p>
<p>僧曰。如何是人境俱不奪。</p>
<p>師云。明月清風任去來。</p>
<p>問。如何是佛。</p>
<p>師云。面如滿月目如蓮。天上人間咸恭敬。</p>
<p>問。古人面壁。意旨如何。</p>
<p>師云。有年無德。</p>
<p>問。師登四處花王座。隻履西歸事若何。</p>
<p>師云。虗空無障礙。南北任昇騰。</p>
<p>僧曰。謝和尚答話。</p>
<p>師云。閑者閑兮忙者忙。</p>
<p>問。三門不閉即不問。枯木堂前事若何。</p>
<p>師云。也好消息。</p>
<p>僧曰。一人有慶。兆民賴之。</p>
<p>師云。千古有知音。僧禮拜。師便喝。</p>
<p>問。如何是和尚家風。</p>
<p>師云。有錫降龍虎。</p>
<p>僧曰。忽遇上上人來又如何。</p>
<p>師云。無心伏鬼神。</p>
<p>問。海上雲遊時如何。</p>
<p>師云。苦。</p>
<p>師云。五峰岌岌岌。獨露太虗之中。布水滔滔。冷瀉碧霄巖畔。龍潭幽僻。遊魚透即無門。天柱山高。水雲進而無路。垂鈎四海。少遇獰龍。一句當鋒。罕逢知<span class='corr'>己</span>。所以三玄權設。應病施方。四揀開遮。觀根逗誘。過去諸佛。悲願難窮。西祖東流。不忘付囑。河沙知識。善巧多方。萬派同源。皆歸大海。且道水不洗水一句作麼生道。還有人道得麼。試出來道看。設儞道得倜儻分別。也未夢見衲僧脚跟在。卓拄杖。下座。</p>
<p>上堂云。諸佛放光明。助發實相義。拈拄杖云。遮箇是南源拄杖子。阿那箇是實相義。儞若見去。被見聞所轉。若也不見。行脚眼在什麼處。喝一喝。下座。</p>
<p>上堂。良久。云。有時先照後用。有時先用後照。有時照用同時。有時照用不同時。所以道。有明有暗。有起有倒。乃喝云。且道是照是用。還有人緇素得麼。若有。試出來呈醜拙看。若無。山僧今日失利。</p>
<p>上堂云。摩竭提國。水泄不通。少室峰前。親行此令。作麼生是此令。還有道得底麼。和泥合水道將來。有麼。良久。云。遊子乍聞征袖濕。佳人纔唱翠眉低。一喝。</p>
<p>上堂云。說佛說祖。和泥合水。向上向下。衲僧破草鞋。總不恁麼。無繩自縛。且道獨脫一句作麼生道。還有人道得麼。試對眾道將一句來。有麼。有麼。良久。云。塚上更加泥。喝一喝。</p>
<p>上堂云。吾有一言。絕慮忘緣。巧說不得。<span class='corr'>秖</span>要心傳。更有一語。無過直舉。且道作麼生是直舉一句。良久。以拄杖畫一畫。喝一喝。</p>
<p>上堂云。靈山一會。千聖共臻。釋主瞬眸。飲光微笑。衲僧門下。猶在半途。且道全提一句作麼生道。良久。云。憐兒不覺醜。卓拄杖一下。</p>
<p>上堂云。昨日作孾孩。今朝年<span class='corr'>已</span>老。未明三八九。難踏古皇道。手掩黃河乾。脚趯須彌倒。浮生夢幻身。人命夕難保。天堂與地獄。皆由心所造。南山北嶺松。北嶺南山草。一雨潤無邊。根苗壯枯橋。五湖參禪人。可問虗空討。死脫夏天衫。生披冬月襖。分明無事人。特地生煩惱。唱一喝。</p>
<p>上堂云。萬機遊刃。終日弘道。豬肉按頭事作麼生道。還有人道得麼。若也道得。倒道將一句來。良久云。金鎻連鐶。刀挑不出。喝一喝。</p>
<p>上堂云。昨夜漫天總雪。大地一時皎潔。今朝庭際無人。莫道山僧不說。</p>
<p>上堂云。鉢盂麤。鐼<span class='note-inline'>(許運切)</span>子細。匙筯短長無一截。有時應供與誰論。嗟嘆文殊與彌勒。久立聖眾。珍重。</p>
<p>上堂云。太陽昇。南北走。夜月圓。天未曉。鼻孔裡藏身一句即不問。儞諸人脚跟下一句作麼生道。還有道得底麼。良久。云。相識滿天下。知心有幾人。喝一喝。</p>
<p>師室中插劒一口。以草鞋一對．水一盆。置在劒邊。每見入室。即云。看看。有至劒邊擬議者。師云。嶮。喪身失命了也。便喝出。</p>
</div>
<div class='div-other'><a id='mulu167' />
<p class='h4'>筠州太愚山興教守芝禪師</p><p>問。如何是祖師西來意。</p>
<p>師云。天寒日短。</p>
<p>問。馬師未見讓師時如何。</p>
<p>師云。緊。</p>
<p>僧曰。見後如何。</p>
<p>師云。切。</p>
<p>問。如何是洪州境。</p>
<p>師云。藤王閣下千江秀。孺子庭前薄霧生。</p>
<p>僧曰。如何是境中人。</p>
<p>師云。出入敲金鐙。朱衣對錦屏。</p>
<p>問。一切有為法。如夢幻泡影。真實事。請師舉。</p>
<p>師云。兩段不同。向下文長。</p>
<p>問。滿身是眼。口在什麼處。</p>
<p>師云。三跳不過。</p>
<p>僧曰。學人不會。特伸請益。</p>
<p>師云。章底詞秋罷。歌韻向春生。</p>
<p>上堂云。翠巖路嶮巇。舉步涉千溪。更有洪源水。滔滔在嶺西。擊禪床一下云。久立。珍重。</p>
<p>上堂云。槌鍾擊鼓。聚集禪徒。上來下去。子承父業。賺多少人。擊禪床一下。</p>
<p>上堂云。端然踞坐。度脚買鞾。左顧右視。不準一錢。打禪牀云。珍重。</p>
<p>上堂云。火生於木。非自佗來。青出於藍。不同受染。人人共喫一莖虀。若更覓一莖喫。入地獄如箭射。</p>
<p>上堂云。法鼓纔動。大眾雲集。三世諸佛．二十八祖還來參麼。如有一人不到。各與二十棒。何故如是。得人一牛。還人一馬。</p>
<p>上堂。大眾集定。師云。現成公按也是打揲不辨。擊禪床。下座。</p>
<p>上堂。擎起香合。示眾云。明頭合。暗頭合。道得。一任橫行。道不得。且合却。便下座。</p>
<p>上堂云。沙裏無油事可哀。翠巖嚼飯餧孾孩。佗時好要智端的。始覺從前滿面灰。珍重。</p>
<p>上堂云。雲收霧卷。江山皎日。擬話多途。又拈不出。打禪牀。下座。</p>
<p>上堂云。十地心驚。二乘罔測。衲僧門下。銅頭鐵額。擊禪牀。下座。</p>
<p>上堂云。大洋海底排班位。從頭第二鬢毛斑。為甚不到第一鬢毛斑。要會麼。金蘂銀絲成玉露。高僧不坐鳳凰臺。擊禪牀。下座。</p>
<p>上堂云。德山入門便棒。臨濟入門便喝。翠巖即不然。三門前好與三十棒。何謂如此。棒喝齊施<span class='corr'>已</span>早賖。古今皆贊絕周遮。二途不涉憑何說。南海波斯進象牙。擊禪牀云。珍重。</p>
</div>
<div class='div-other'><a id='mulu168' />
<p class='h4'>滁州瑯瑘山開化廣照禪師</p><p>諱惠覺。西洛人也。父為衡陽太守。因疾傾喪。師扶襯歸洛。過澧陽藥山古剎。宛若夙居。緣此出家。遊方參問。得法汾陽。應緣滁水。與雪竇明覺同時唱道。四方皆謂二甘露門也。迨今淮南遺化如在。</p>
<p>問。如何是佛。</p>
<p>師云。銅頭鐵額。</p>
<p>僧曰。意旨如何。</p>
<p>師云。鳥觜魚腮。</p>
<p>問。阿難結集即不問。迦葉微笑事如何。</p>
<p>師云。剋時剋節。</p>
<p>僧曰。自從靈鷲分燈後。直至支那耀古今。</p>
<p>師云。點朱點漆。</p>
<p>問。如何是賓中賓。</p>
<p>師云。手擕書劍謁明君。</p>
<p>僧曰。如何是賓中主。</p>
<p>師云。捲起珠簾無可覩。</p>
<p>僧曰。如何是主中賓。</p>
<p>師云。三更過孟津。</p>
<p>僧曰。如何是主中主。</p>
<p>師云。獨坐鎮寰宇。</p>
<p>問。蓮華未出水時如何。</p>
<p>師云。猫鼠戴紙帽。</p>
<p>僧曰。出水後如何。</p>
<p>師云。狗子著鞾行。</p>
<p>問。如何是無縫塔。</p>
<p>師云。永鎮紅霞裏。</p>
<p>僧曰。如何是塔中人。</p>
<p>師云。常伴白雲眠。</p>
<p>問。一塵纔起。大地全收時如何。</p>
<p>師云。李廣射落雲中鴈。</p>
<p>僧曰。龍吟霧起。虎嘯風生。</p>
<p>師云。驚得胡兒走似煙。</p>
<p>問。拈槌舉拂即不問。瞬目揚眉事若何。</p>
<p>師云。趙州曾見南泉來。</p>
<p>僧曰。學人未曉。</p>
<p>師云。今冬多雨雪。貧家爭奈何。</p>
<p>問。如何是沙門行。</p>
<p>師云。左手畫方。右手畫圓。</p>
<p>僧曰。天台石橋窄。南嶽坐具寬。</p>
<p>師云。背上負七星。口裏念真言。</p>
<p>上堂云。欲知常住身。當觀爛壞體。欲知常住性。當觀拄杖子。拄杖子吞却須彌。須彌吞却拄杖子。衲僧到遮裏若也擬議。劒梁落膊輸降欵。鐵作胸㦗到海隅。擊禪牀一下。</p>
<p>上堂云。奇哉十方佛。元是眼中花。欲識眼中花。元是十方佛。欲識十方佛。不是眼中花。欲識眼中花。不是十方佛。於此明得。過在十方佛。於此未明。聲聞起舞。獨覺臨粧。珍重。</p>
<p>上堂云。見聞覺知。俱為生死之因。見聞覺知。正是解脫之本。譬如師子返躑。南北東西且無定止。汝等諸人若也不會。且莫孤負釋迦老子。咄。</p>
<p>上堂云。山僧今日為汝諸人說破。明眼衲僧莫去泥裡打坐。珍重。</p>
<p>上堂云。天高莫測。地厚寧知。白雲片片嶺頭飛。淥水潺潺㵎下急。東涌西沒一句即不問爾。生前殺後一句作麼生道。良久云。時寒。喫茶去。</p>
<p>上堂云。林間鳥呌。嶺上猿啼。萬法凝然。將何顯露。良久。云。擬議更思量。箭過新羅國。</p>
<p>上堂。拈拄杖云。三世諸佛在火燄裏轉大法輪。天下老和尚在百草頭上轉大法輪。山僧在拄杖頭上轉大法輪。還會麼。若也未會。拄杖子重說偈言去也。擊禪牀一下。</p>
<p>上堂云。阿呵呵。是什麼。開口是。合口過。輕舟短棹泛波心。蓑衣箬笠從佗破。咦。</p>
<p>上堂云。十方諸佛是箇爛木橛。三賢十聖是箇第溷頭籌子。汝等諸人來到遮裏作麼。良久。云。欲得不招無間業。莫謗如來正法輪。</p>
</div>
<div class='div-other'><a id='mulu169' />
<p class='h4'>舒州法華禪院齊舉禪師</p><p>問。師唱誰家曲。宗風嗣阿誰。</p>
<p>師云。藏頭白。海頭黑。</p>
<p>僧曰。汾陽嫡子。</p>
<p>師云。莫亂針錐。</p>
<p>問。如何是佛。</p>
<p>師云。蘆芽穿膝。</p>
<p>問。如何是祖師西來意。</p>
<p>師云。脣紅齒白。</p>
<p>問。如何是奪人不奪境。</p>
<p>師云。白菊作開紅日暖。百年翁子不逢春。</p>
<p>僧曰。如何是奪境不奪人。</p>
<p>師云。大地絕消息。翛然獨任真。</p>
<p>僧曰。如何是人境兩俱奪。</p>
<p>師云。草荒人變色。凡聖兩齊空。</p>
<p>僧曰。如何是人境俱不奪。</p>
<p>師云。清風與明月。野老笑相親。</p>
</div>
<div class='div-other'><a id='mulu170' />
<p class='h4'>潭州石霜崇勝院法永禪師</p><p>問。六國未寧時如何。</p>
<p>師云。銅柱永標蠻子國。</p>
<p>僧曰。寧後如何。</p>
<p>師云。鐵旗吹盡未灰心。</p>
<p>問。如何是和尚家風。</p>
<p>師云。摘破香囊熏大國。鑿開天竅吼真風。</p>
<p>問。如何是佛。</p>
<p>師云。臂長衫袖短。</p>
<p>問。如何是祖師西來意。</p>
<p>師云。布袴膝頭穿。</p>
<p>上堂云。霜華臺上。翠色回環。枯木堂前。猨啼虎嘯。諸人到遮裏。立地覯取。便好休去歇去。其或疑情未息。狂解崢嶸。更看山僧遮一解。以拄杖卓一下。</p>
</div>
<div class='div-other'><a id='mulu171' />
<p class='h4'>湖州天聖皓太禪師</p><p>問。如何是佛。</p>
<p>師云。黑漆聖僧。</p>
<p>僧曰。如何是佛法大意。</p>
<p>師云。看牆似土色。</p>
<p>問。寶劒未出匣時如何。</p>
<p>師云。寒光輝北斗。</p>
<p>僧曰。出匣後如何。</p>
<p>師云。群魔萬里摧。</p>
</div>
<div class='div-other'><a id='mulu172' />
<p class='h4'>舒州投子山圓修禪師</p><p>問。曹溪一曲師親唱。藥忌相投事若何。</p>
<p>師云。快人一言。快馬一鞭。</p>
<p>僧曰。此話三十年後盛行。</p>
<p>師云。莫亂統。</p>
<p>問。達磨未來時如何。</p>
<p>師云。出口入耳。</p>
<p>僧曰。來後如何。</p>
<p>師云。叉手並足。</p>
</div>
<div class='div-other'><a id='mulu173' />
<p class='h4'>唐州龍潭圓禪師</p><p>師辭汾陽。汾陽云。別無送路。與子一條拄杖．一條手巾。</p>
<p>師云。手巾與和尚受用。拄杖不用得。</p>
<p>昭云。但將去。有用處在。師便收。</p>
<p>昭云。又道不用。師喝一喝。便下去。</p>
<p>昭云。<span class='corr'>已</span>後不讓臨濟。</p>
<p>師云。正令<span class='corr'>已</span>行。</p>
<p>昭來日送出三門。云。汝介丘逢尉遲時如何。</p>
<p>師云。一刀兩段。</p>
<p>昭云。被現那吒又怎生。師便拽拄杖。</p>
<p>昭喝云。遮回全體分付。</p>
<p>問。如何是介山境。</p>
<p>師云。七賢行得穩。</p>
<p>僧曰。如何是境中人。</p>
<p>師云。稚子昔遭傷。</p>
<p>問。昔日窮經。今日參禪。此理如何。</p>
<p>師云。兩彩一賽。</p>
<p>僧曰。作麼生領會。</p>
<p>師云。去後不留蹤。</p>
<p>僧曰。如何是佛。</p>
<p>師云。火燒不然。</p>
<p>問。古殿無佛時如何。</p>
<p>師云。三門前合掌。</p>
</div></div>
<div class='div-other'><a id='mulu174' />
<p class='h3'>汝州葉縣廣教歸省明壽禪師法嗣</p>
<div class='div-other'><a id='mulu175' />
<p class='h4'>舒州浮山圓鑒禪師</p><p>諱法遠。鄭州人也。投三交嵩禪師出家。幼為沙彌。見僧入室請問趙州庭栢因緣。嵩詰其僧。師傍有省。</p>
<p>後遊諸方。遍歷叢席。知識堂奧。步武軒昂。禪林命曰遠公虎子。葉縣省老．汾陽昭師．大陽明安．瑯瑘廣昭。悉延前席。為眾領袖。開堂拈香語云。汝海枯木上生花。別迎春色。由是道風大扇。德望愈馳。祖印高提。黠慧資俗。因又目之錄公名耳。緣盡化終。坐滅本山。</p>
<p>開堂日。示眾云。看風使帆即不可。若教山僧舉揚宗旨。據令全提。三世諸佛盡乃平沈。法堂階前草深一丈。然雖如是。且向建化門中。事無一向。</p>
<p>問。師唱誰家曲。宗風嗣阿誰。</p>
<p>師云。八十翁翁輥繡毬。</p>
<p>僧曰。一句迥然開祖胄。三玄戈甲振叢林。</p>
<p>師云。李陵元是漢朝臣。</p>
<p>問。大善知識須具出人眼。如何是出人底眼。</p>
<p>師云。黃河九曲。</p>
<p>僧曰。真善知識。</p>
<p>師云。<span class='corr'>陝</span>府鐵牛。</p>
<p>僧曰。如何是清淨法身。</p>
<p>師云。寸絲不掛。</p>
<p>問。如何是佛。</p>
<p>師云。大者如兄。小者如弟。</p>
<p>問。如何是祖師西來意。</p>
<p>師云。平地起骨堆。</p>
<p>問。蓮華未出水時如何。</p>
<p>師云。焦甎打著連底凍。</p>
<p>僧曰。出水時如何。</p>
<p>師云。洋瀾左裡。無風浪起。</p>
<p>問。周行七步。猶涉繁詞。指天指地。意在於何。</p>
<p>師云。當鋒不點的。旌旗兩路分。</p>
<p>僧曰。法海之中。自得其用。</p>
<p>師云。不因子置問。憶得富樓那。</p>
<p>問。祖師門下。壁立千仞。正令當行。十方坐斷。和尚將何表示。</p>
<p>師云。寒猫不捉鼠。</p>
<p>僧曰。莫便是為人處也無。</p>
<p>師云。波斯不繫腰。</p>
<p>問。新歲<span class='corr'>已</span>臨。舊歲何往。</p>
<p>師云。目前無異怪。不用貼<span class='corr'>鍾</span>馗。</p>
<p>僧曰。畢竟事如何。</p>
<p>師云。將謂目前無。</p>
<p>僧以手畫云。爭奈遮箇何。師便打。</p>
<p>師與待制王公論道。畫一圓相。問曰。一不得匹馬單槍。二不得衣錦還鄉。鵲不必喜。鴉不必殃。速道。速道。公罔措。</p>
<p>師云。勘破了也。</p>
<p>上堂云。昨日拈香。擬為汾陽和尚。又緣孤佗葉縣老人。既為葉縣老人。又乃孤負佗汾陽和尚。然雖如是。一客不煩兩主。一鳥不棲二林。於此二途。須至一決。何故。成山假就於始簣。脩途託至於初步。如斯更不向汾陽浪裏競棹孤舟。却向汝海枯木上生花。別迎春色。</p>
<p>上堂云。靈山會上盡被欺謾。少室峯前知而故犯。胡言易會。漢語難明。澤廣藏山。理能伏豹。且道不負時機作麼生道。拈拄杖云。星河秋一鴈。砧杵夜千家。</p>
<p>上堂云。更莫論古話今。<span class='corr'>秖</span>據面前事。與儞諸人定奪區分。</p>
<p>僧便問。如何是目前事。</p>
<p>師云。鼻孔。</p>
<p>僧曰。如何是向上事。</p>
<p>師云。眼睛。</p>
<p>師云。若是論宗舉要。須是本色衲僧始得。其或皮肉之流。心眉之侶。身遭影射。病在藥端。迹浪分岐。難諧湊泊。何謂也。龍象蹴蹋。非驢騾所堪。然雖如是。大樹大皮裹。小樹小皮纏。</p>
<p>上堂云。若論此事。如兩家著棊相似。何謂。敵手知音。當機不讓。若是綴五饒三。又通一路始得。有一般底。<span class='corr'>秖</span>解閉門作活。不會奪角衝關。硬節與虎口齊彰。[戶@句]破後。徒勞綽幹。所以道。肥邊易得。瘦肚難求。私行而往往失黏。心麤而時時投撞。休誇國手。謾說神仙。嬴[戶@句]輸籌即不問。且道黑白未分時。一著落在甚處。良久。拈拄杖云。從前十九路。迷悟幾多人。</p>
<p>上堂。大眾纔集。師云。不皷自鳴。好與三十棒。</p>
<p>上堂云。我有一句子。待無舌人問。我即道。下座。</p>
<p>上堂云。闍梨知有處。老僧道不得。老僧知有處。闍梨道不得。良久。云。道不得處。切須道取。臘月三十日。憑儞鴈南飛。珍重。</p>
<p>上堂云。未徹底人。參句不如參意。大徹底人。得意不如得句。以拄杖一卓。下座。</p>
</div>
<div class='div-other'><a id='mulu176' />
<p class='h4'>汝州寶應禪院法昭演教禪師</p><p>問。如何是人法本來齊。</p>
<p>師云。白牛耕大地。觸目是全真。</p>
<p>問。如何是趙州東院西。</p>
<p>師云。超然無間斷。密印付長空。</p>
<p>問。佛未出世時如何。</p>
<p>師云。虗空無筋骨。</p>
<p>僧曰。佛出世後如何。</p>
<p>師云。大地起紅塵。</p>
<p>問。如何是大自在正眼。</p>
<p>師云。大洋海內獨橫身。</p>
<p>僧曰。恁麼則知難而退。</p>
<p>師云。禍福無門人自召。</p>
<p>問。如何是佛法大意。</p>
<p>師云。燈和夜月連天照。</p>
<p>僧曰。意旨如何。</p>
<p>師云。火飛嶽面紅塵起。</p>
<p>問。如何是祖師西來意。</p>
<p>師云。少林巖畔千峰秀。</p>
<p>僧曰。如何委悉。</p>
<p>師云。汝海東流耀古今。</p>
<p>問。如何是法王法。</p>
<p>師云。長三尺。</p>
<p>僧曰。用者如何。</p>
<p>師云。閙市看青天。</p>
<p>問。如何是本來心。</p>
<p>師云。頭大尾小。</p>
<p>僧曰。如何得見。</p>
<p>師云。地深三尺餘。</p>
<p>問。如何是隨色摩尼珠。</p>
<p>師云。逢場作戲。</p>
<p>僧曰。作家相見時如何。</p>
<p>師云。換手槌胸。</p>
<p>問。如何是古佛心。</p>
<p>師云。殺人放火。</p>
<p>問。本自湛然時如何。</p>
<p>師云。喫棒。</p>
<p>僧曰。未審過在甚處。</p>
<p>師云。再犯不容。</p>
<p>問。如何是和尚妙用底心。</p>
<p>師云。踏地槌胸。</p>
<p>僧曰。不會。請師別道。</p>
<p>師云。大眾齊合掌。一時念彌陀。</p>
<p>問。達磨面壁九年。意旨如何。</p>
<p>師云。大地白如銀。</p>
<p>僧曰。恁麼則觸處罷真空。</p>
<p>師云。汝海任東流。</p>
<p>問。師子吼時全意氣。文殊仗劒意如何。</p>
<p>師云。三春花爛熳。萬古看巖崖。</p>
<p>僧曰。塵劫永罷。</p>
<p>師云。巧說千般計。一失更難回。</p>
<p>問。文殊贊善財即不問。維摩默然事如何。師槌胸三下。</p>
<p>僧曰。向上事如何。</p>
<p>師云。休鬼語。</p>
<p>問。擬伸一問。即為影草時如何。</p>
<p>師云。截舌三分。</p>
<p>僧曰。意旨如何。</p>
<p>師云。莫遣異人聞。</p>
<p>問。一言合道時如何。</p>
<p>師云。七顛八倒。</p>
<p>僧曰。學人禮拜。</p>
<p>師云。教休不肯休。直待雨霖頭。</p>
<p>上堂云。湛寂之機。超然物外。達本無生。含融萬有。靈山會上。事<span class='corr'>已</span>周遮。寶應今朝。為蛇畫足。禪德。儞若信得徹去。便超凡越聖。與祖佛同途。儞若覓言覓句。覓佛覓祖。展轉勿交涉。賺儞。珍重。</p>
<p>上堂云。寒松千尺。瑞鶴難棲。月冷潭澄。遊魚不現。若到寶應門下。直須具眼。定動之間。喪却身命。見箇甚麼。參。</p>
<p>上堂云。十二時中許儞一時絕學。即是學佛法。不見阿難多聞第一。却被迦葉擯出。不得結集。方知聰明愽學。記持憶想。向外馳求。與靈覺心轉勿交涉。五蘊殻中透脫不過。順情生喜。違情生怒。蓋覆深厚。自纏自縛。無有解脫。流浪生死。六根為患。眾苦所逼。無自由分。而被妄心於中主宰。大丈夫兒。早構取好。喝一喝云。參。</p>
<p>上堂。良久。云。無事不要生事。冬寒夏熱。參。</p>
<p>上堂云。若論此事。從古至今未曾有人舉唱得。若有舉唱得。盡大地人失却性命。如無孔鐵鎚相似。一時亡鋒結舌去。猶較些子。會麼。我若假立箇賓主。動遮兩片皮。舉指頭。拈拂子。顛倒順儞。便教儞有箇問處。遇明眼人前。拈掇不出。見佗魯祖和尚。纔見僧來便面壁。被長慶道。恁麼接人。驢年也接箇不得。我如今看魯祖。<span class='corr'>秖</span>是箇不識羞漢。諸人行脚。合自肯重取好。</p>
</div>
<div class='div-other'><a id='mulu177' />
<p class='h4'>唐州大乘山慧果禪師</p><p>問。如何是道。</p>
<p>師云。寬處寬。窄處窄。</p>
<p>僧曰。如何是道中人。</p>
<p>師云。苦處苦。樂處樂。</p>
<p>僧曰。道與道中人相去多少。</p>
<p>師云。十萬八千。</p>
<p>問。如何是祖師西來意。</p>
<p>師云。天晴日出。</p>
<p>僧曰。意旨如何。</p>
<p>師云。雨下雲生。</p>
</div></div>
<div class='div-other'><a id='mulu178' />
<p class='h3'>襄州石門山蘊聰慈照禪師法嗣</p>
<div class='div-other'><a id='mulu179' />
<p class='h4'>唐州大乘山德遵禪師</p><p>問慈照。古人索火。意旨如何。</p>
<p>照云。任佗滅。</p>
<p>師云。滅後如何。</p>
<p>照云。初三十一。</p>
<p>師云。正好時節。</p>
<p>照云。見什麼道理。</p>
<p>師云。今日好困。因而有頌。</p>
<p>索火之機實快哉。藏鋒妙用少人猜。</p>
<p>要會我師親的旨。紅爐火盡不添柴。</p>
<p>問。如何是佛。</p>
<p>師云。及時供養。</p>
<p>僧曰。如何是祖師西來意。</p>
<p>師云。鼻大口方。</p>
<p>師云。上來又不問。下去又不疑。不知是不是。是即也大奇。良久云。參。</p>
</div>
<div class='div-other'><a id='mulu180' />
<p class='h4'>湖州景清禪院居素明照禪師</p><p>問。即此見聞非見聞。為什麼法身有三種病．二種光。</p>
<p>師云。填凹就缺。</p>
<p>問。如何是觀音入理之門。</p>
<p>師云。鴉鳴鵲噪。</p>
<p>問。見聞覺知曾受用。為什麼無眼瘂人却不肯。</p>
<p>師云。堪笑胡僧暗點頭。</p>
</div>
<div class='div-other'><a id='mulu181' />
<p class='h4'>潤州金山達觀禪師</p><p>諱曇頴。錢唐人也。姓丘氏。於龍興寺投師出家受具。通貫竺書。博涉儒典。復參知識。體究真乘。後依慈照禪師法席。密契宗旨。三十餘年。五遷大剎。道譽益崇。緇素忻仰。亟相王文康公曙．夏文莊公竦．節度使李公端懿．端愿。咸扣玄關。敬以師禮。時錄其語。目曰登門集。嘉祐五年正月旦日。陞堂辭眾。復歸丈室。趺坐而滅。</p>
<p>開堂日。有僧出眾擬欲伸問。師喝云。汝擬奪我法席那。僧擬議。</p>
<p>師云。出去。良久。云。重開佛日。再扇祖風。還有不落照臨者。致將一問來。</p>
<p>問。優曇花易見。善知識難逢。朝宰親臨。請師提唱。</p>
<p>師云。當初比望釣靈鼇。今日何期得跛鼈。</p>
<p>僧曰。且請領話。</p>
<p>師云。俊鷂<span class='corr'>已</span>過海。鈍鳥猶挨籬。</p>
<p>僧曰。當機一句。迥然峭拔。</p>
<p>師拍手云。叱。叱。</p>
<p>問。塞却咽喉脣吻。請師道。</p>
<p>師云。是我咽喉脣吻。汝作麼生塞得。</p>
<p>僧曰。恁麼則學人罪過。</p>
<p>師喝云。若不是藏院和尚在此。爛槌一頓。</p>
<p>問。經文最初兩字是什麼字。</p>
<p>師云。以字。</p>
<p>僧曰。有什麼交涉。</p>
<p>師云。八字。</p>
<p>僧曰。好賺人。</p>
<p>師云。謗此經故。獲罪如是。</p>
<p>問。一百二十斤鐵枷教阿誰擔。</p>
<p>師云。老僧。</p>
<p>僧曰。自作自受。</p>
<p>師云。苦。苦。</p>
<p>問。和尚還曾念佛也無。</p>
<p>師云。不曾念佛。</p>
<p>僧曰。為什麼不曾念。</p>
<p>師云。怕污人口。</p>
<p>問。馬大師一喝。百丈三日耳聾。意旨如何。</p>
<p>師云。我一生不曾著人喝。一生耳聾。</p>
<p>僧曰。如何領會。</p>
<p>師云。近來又眼暗。僧禮拜。</p>
<p>師云。眼昏書字大。耳重語聲高。</p>
<p>問。淨地上死人即不問。荊棘林過後又如何。</p>
<p>師云。波斯合梵讚。</p>
<p>僧曰。善法堂前也要問過。</p>
<p>師云。契丹舞番曲。</p>
<p>僧曰。待將達觀今朝語。舉向諸方作者看。</p>
<p>師云。此地無通事。終須問大鄉。</p>
<p>僧出禮拜。師云。遮僧却曾同參來。僧無語。</p>
<p>師云。若不同床臥。爭知被裏穿。</p>
<p>上堂云。纔涉脣吻。便落意思。並是死門。故非活路。直饒透脫。猶在沈淪。莫教孤負平生。虗度此世。要得不孤負平生麼。拈拄杖云。須是莫被拄杖謾始得。看看。拄杖子穿過汝諸人髑髏。踣跳入鼻孔裏去也。卓一下。</p>
<p>上堂。眾集定。首座出禮拜。師云。好好問著。</p>
<p>首座低頭問話次。師云。今日不答話。便歸方丈。</p>
<p>上堂云。山僧門庭別。<span class='corr'>已</span>改諸方轍。為文殊㧞出眼裏楔。教普賢休嚼口中鐵。勸人放開髂<span class='note-inline'>(枯駕切)</span>蛇手。與汝斫却繫驢橛。駐意擬思量。喝云。揑。揑。參。</p>
<p>上堂云。山僧平生意好相撲。<span class='corr'>秖</span>是無人搭對。今日且共首座搭對。捲起袈裟下座。索首座相撲。</p>
<p>首座纔出。師云。平地上喫交。便歸方丈。</p>
<p>上堂云。三世諸佛是奴婢。一大藏教是涕唾。良久。云。且道三世諸佛是誰奴婢。乃將拂子畫一畫。云。三世諸佛過遮邊。且道一大藏教是誰涕唾。師乃自唾一唾。</p>
<p>上堂云。秤槌井底忽然浮。老鼠多年變作牛。惠空見了拍手笑。三脚猢猻差異猴。</p>
<p>上堂云。五千教典。諸佛常談。八萬塵勞。眾生妙用。猶未是金剛眼睛在。如何是金剛眼睛。良久云。瞎。</p>
<p>上堂。大眾集定。有僧纔出禮拜。師云。欲識佛性義。當觀時節因緣。</p>
<p>僧便問。如何是時節因緣。師便下座。</p>
</div>
<div class='div-other'><a id='mulu182' />
<p class='h4'>杭州龍華寺齊岳寶覺禪師</p><p>問。師唱誰家曲。宗風嗣阿誰。</p>
<p>師云。鳳凰當丙案。漢水向東流。</p>
<p>僧曰。谷隱嫡子。臨濟兒孫。</p>
<p>師云。白雲橫谷口。樵子問蹤由。</p>
<p>問。如何是佛。</p>
<p>師云。鼻修額廣。</p>
<p>僧曰。意旨如何。</p>
<p>師云。柳目楊眉。</p>
</div>
<div class='div-other'><a id='mulu183' />
<p class='h4'>蘇州洞庭山慧月禪師</p><p>問。如何是翠峯境。</p>
<p>師云。山高月先照。湖近水浮光。</p>
<p>僧曰。如何是境中人。</p>
<p>師云。凭欄看遠棹。䇿杖指前峯。</p>
<p>問。俱胝一指意如何。</p>
<p>師云。月落三更穿市過。</p>
</div>
<div class='div-other'><a id='mulu184' />
<p class='h4'>明州杖錫修巳禪師</p><p>問。如何是無縫塔。</p>
<p>師云。四楞著地。</p>
<p>僧曰。如何是塔中人。</p>
<p>師云。高枕無憂。</p>
<p>問。如何是祖師西來意。</p>
<p>師云。舶船過海。赤脚回鄉。</p>
</div>
<div class='div-other'><a id='mulu185' />
<p class='h4'>洪州雙林寺巳禪師</p><p>問。師唱誰家曲。宗風嗣阿誰。</p>
<p>師云。鳳凰林下好商量。</p>
<p>僧曰。恁麼則汝水東流。臨濟宗派。</p>
<p>師云。咫尺隔天涯。</p>
<p>問。如何是祖師西來意。</p>
<p>師云。青松相對起悲風。</p>
<p>問。如何是佛法大意。</p>
<p>師云。人平不語。水平不流。</p>
<p>問。如何是雙林境。</p>
<p>師云。紅霞生碧嶠。綠竹引清風。</p>
<p>僧曰。如何是境中人。</p>
<p>師云。前三三。後三三。</p>
<p>問。單刀直入時如何。</p>
<p>師云。據令而行。僧應諾。師便打。</p>
</div>
<div class='div-other'><a id='mulu186' />
<p class='h4'>襄州谷隱山可琮禪師</p><p>問。師唱誰家曲。宗風嗣阿誰。</p>
<p>師云。山連嵩嶽秀。水接漢江流。</p>
<p>問。如何是佛。</p>
<p>師云。積薪放火。</p>
<p>問。如何是祖師西來意。</p>
<p>師云。日出東方。光臨西戶。</p>
</div>
<div class='div-other'><a id='mulu187' />
<p class='h4'>撫州疎山古禪師</p><p>問。師今登寶座。祖道嗣何人。</p>
<p>師云。獨秀山高。鳳凰嶺峻。</p>
<p>僧曰。恁麼則石門嫡子。臨濟兒孫。</p>
<p>師云。一手不獨拍。</p>
</div>
<div class='div-other'><a id='mulu188' />
<p class='h4'>越州雲門山顯欽禪師</p><p>上堂。良久云。好箇話頭。若到諸方。不得錯舉。便下座。</p>
</div>
<div class='div-other'><a id='mulu189' />
<p class='h4'>湖州安吉上方新禪師</p><p>問。色心不二。彼我無差。離此二途。師意如何。</p>
<p>師云。廓落無依青嶂外。</p>
<p>僧曰。未曉端的。</p>
<p>師云。白雲不到紫霄峰。</p>
<p>僧曰。恁麼則見月休觀指。</p>
<p>師云。作麼生是月。僧擬議。師便喝。</p>
</div>
<div class='div-other'><a id='mulu190' />
<p class='h4'>處州仁壽嗣珍禪師</p><p>問。知師<span class='corr'>已</span>得禪中旨。當場一句為誰宣。</p>
<p>師云。土鷄瓦犬。</p>
<p>僧曰。如何領會。</p>
<p>師云。門前不與山童掃。任意拙釵滿路岐。</p>
<p>問。如何是南明境。</p>
<p>師云。亭臺千界月。花木四時春。</p>
<p>僧曰。如何是境中人。</p>
<p>師云。身披穿破衲。背負斷絃琴。</p>
<p>上堂云。明明無悟。有法即迷。日上無雲。麗天普照。眼中無翳。空本無花。無智人前。不得錯舉。良久。云。但恁麼。</p>
</div>
<div class='div-other'><a id='mulu191' />
<p class='h4'>杭州承天辯元禪師</p><p>問。蓮華未出水時如何。</p>
<p>師云。水底不見。</p>
<p>僧曰。出水後如何。</p>
<p>師云。馨香滿路。</p>
<p>上堂云。春風膏雨霽。寒食四憐清。若話西來意。迢迢十萬程。</p>
</div>
<div class='div-other'><a id='mulu192' />
<p class='h4'>蘇州翠峰山普禪師</p><p>問。昔日梵王請佛。蓋為群生。今朝　王臣請師。如何為眾。</p>
<p>師云。言前道斷無方外。意外全提有象先。</p>
<p>僧曰。大眾證明。學人有賴。</p>
<p>師云。莫謂壺中別有天。</p>
</div>
<div class='div-other'><a id='mulu193' />
<p class='h4'>泉州棲隱院自然禪師</p><p>問。老胡出世。目顧四方。和尚出世。如何表示。</p>
<p>師云。清氣為天。濁氣為地。</p>
<p>僧曰。恁麼則信手拈來草。</p>
<p>師云。有甚交涉。</p>
</div></div>
<div class='div-other'><a id='mulu194' />
<p class='h3'>汝州廣慧院居璉真惠禪師法嗣</p>
<div class='div-other'><a id='mulu195' />
<p class='h4'>東京華嚴院道隆圓明禪師</p><p>問。有情之本。依智海以為源。含識之流。總法身而為體。離此二途。請師別道。</p>
<p>師云。木馬晝嘶。泥牛夜吼。</p>
<p>僧曰。恁麼則一言纔出。四眾霑恩。</p>
<p>師云。莫埋沒大眾。</p>
<p>問。如何是道。</p>
<p>師云。高高低低。</p>
<p>僧曰。如何是道中人。</p>
<p>師云。脚瘦草鞋寬。</p>
<p>師云。有問還遭點。無言又被呵。再為通消息。蟾桂葉婆娑。蓋為眾生浩浩。逐本末以何歸。處世茫茫。據生死而何託。自是業塵繫絆。意網懞遮。不能反<span class='corr'>己</span>回光。心源自照。名相分別。與道差殊。建立乖真。非干造化。若乃盡令提綱。真金也須失色。久立。珍重。</p>
</div>
<div class='div-other'><a id='mulu196' />
<p class='h4'>臨江軍慧力院慧南禪師</p><p>問。師唱誰家曲。宗風嗣阿誰。</p>
<p>師云。鐵牛不喫欄邊草。直上須彌頂上眠。</p>
<p>僧曰。恁麼則昔向汝陽親得旨。臨江今日大敷揚。</p>
<p>師云。禮拜了退。</p>
<p>問。如何是佛。</p>
<p>師云。頭大尾小。</p>
<p>僧曰。學人未曉。</p>
<p>師云。眉長三尺二。</p>
<p>僧曰。人人皆頂戴。見者盡攢眉。師長噓一聲。僧拍手一下。便禮拜。</p>
<p>師云。一任[跳-兆+孛]跳。</p>
</div>
<div class='div-other'><a id='mulu197' />
<p class='h4'>汝州廣慧德宣禪師</p><p>問。祖祖相傳傳祖印。師今得法嗣何人。</p>
<p>師云。仲氏吹壎。<span class='note-inline'>(吁圓反)</span>伯氏吹篪。<span class='note-inline'>(除奇切)</span>。</p>
<p>僧曰。恁麼則廣慧嫡子。首山之孫。</p>
<p>師云。切莫錯商量。</p>
</div></div>
<div class='div-other'><a id='mulu198' />
<p class='h3'>潭州神鼎山鴻諲禪師法嗣</p>
<div class='div-other'><a id='mulu199' />
<p class='h4'>澧州夾山靈泉子英禪師</p><p>問。如何是夾山境。</p>
<p>師云。舉世盡聞猿抱子。有誰曾見鳥銜花。</p>
<p>僧曰。如何是境中人。</p>
<p>師云。牧童歌曠野。樵父笑深雲。</p>
<p>問。久負沒絃琴。請師彈一曲。</p>
<p>師云。擔版漢。</p>
<p>僧曰。一堂風冷澹。千古意分明。</p>
<p>師云。是什麼曲調。</p>
<p>問。如何是正法眼。</p>
<p>師云。日出扶桑照大千。</p>
<p>上堂云。梅天霖雨任沉暝。困倦難教昧鶴形。不睡眼開心不異。非聞朝暮更惺惺。大眾。睡底自有睡底道理。不睡自有不睡底道理。</p>
<p>忽有人出問。如何是不睡底眼。</p>
<p>良久。云。日月不行忉利天。下座。</p>
</div>
<div class='div-other'><a id='mulu200' />
<p class='h4'>隨州善光山蘭禪師</p><p>問。玄機歷掌人皆嚮。今日當筵願指南。</p>
<p>師云。海門橫鐵柱。</p>
<p>僧曰。恁麼則神鋒不露頂。</p>
<p>師云。陸地釣魚舟。</p>
<p>僧曰。且禮三拜。師便打。</p>
<p>師云。一見一切見。處處皆成現。龍門透過時。口裏無釣線。參。</p>
</div>
<div class='div-other'><a id='mulu201' />
<p class='h4'>天臺妙智寺光雲禪師</p><p>問。如何是祖師西來意。</p>
<p>師云。東籬黃菊。</p>
<p>僧曰。意旨如何。</p>
<p>師云。九月重陽。</p>
<p>上堂。拈拄杖云。看看。祖師來也。汝等諸人於此薦取。若薦得。便請丹霄獨步。若薦不得。不免少林冷坐。卓一下。</p>
</div>
<div class='div-other'><a id='mulu202' />
<p class='h4'>潭州龍興禹禪師</p><p>問。郡僚僉請師登座。為人一句望宣<span class='corr'>揚</span>。</p>
<p>師云。海晏河清。</p>
<p>僧曰。玄關<span class='corr'>已</span>剖人皆聳。物外高奇鳥道分。</p>
<p>師云。四海歌謠賀太平。</p>
<p>上堂云。大道不遠。至理非遙。動靜卷舒。無非佛事。恁麼說話。笑殺傍觀。且道如何得相應去。良久。云。千言萬語無人會。又逐流鶯過短牆。咄。</p>
</div>
<div class='div-other'><a id='mulu203' />
<p class='h4'>江陵開聖院寶情山主</p><p>問。如何是開聖境。</p>
<p>師云。三烏引路。</p>
<p>僧曰。如何是境中人。</p>
<p>師云。二虎巡山。</p>
</div></div></div>
<p class='juan'>建中靖國續燈錄卷第四</p></div>
</div><!-- end of div[@id='body'] -->
</body></html>