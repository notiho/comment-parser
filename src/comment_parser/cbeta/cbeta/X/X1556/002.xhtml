<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu55' />建中靖國續燈錄卷第二　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p>
<div class='div-other'><a id='mulu56' />
<p class='h1'>對機門</p>
<div class='div-other'><a id='mulu57' />
<p class='h2'>廬陵清原山行思禪師第八世</p>
<div class='div-other'><a id='mulu58' />
<p class='h3'>韶州雲門山文偃匡真禪師法嗣</p>
<div class='div-other'><a id='mulu59' />
<p class='h4'>成都府香林澄遠禪師</p><p>姓上官氏。漢州緜竹人也。投成都真相院出家。十六歲圓具。後離蜀入秦。登青峰。躡子陵。旋之荊湘。參後龍牙。有發機之地。尋過嶺。摳衣雲門匡真禪師。請益祖意。大豁所疑。侍奉十有八載。日探玄旨。</p>
<p>復歸成都。請住導江水請宮吳將軍院。甲子歲。嘉王奏請師住香林禪院。雍熈四年丁亥二月。知府密學宋公璫。請至普安院安下。十二日。徧辭眾官曰。老僧行脚去。</p>
<p>通判曰。遮僧風狂。八十歲行去那裏。</p>
<p>密學曰。大善知識。去住自在。</p>
<p>至十三日。示眾云。老僧四十年來。不能打得成一片。言訖坐逝。</p>
<p>府主為師作喪主。十六日。歸葬香林院方丈之北烏。</p>
<p>問。法身極則處。請師一言。</p>
<p>師曰。出入自在。</p>
<p>僧曰。未審如何保任。</p>
<p>師云。親自聞知。</p>
<p>問。師子窟中無異獸。香林密意付何人。</p>
<p>師云。此之一問。闔國盡知。</p>
<p>問。如何是毗盧師．法身主。</p>
<p>師云。為象竭力。</p>
<p>僧曰。未審意旨如何。</p>
<p>師云。闍梨還記得麼。</p>
<p>僧曰。適來<span class='corr'>已</span>祇對和尚了也。</p>
<p>師云。禍出私門。</p>
<p>問。如何是無縫塔。</p>
<p>師云。合掌當胸。</p>
<p>僧曰。如何是塔中人。</p>
<p>師云。露也。</p>
<p>問。大道真源。如何得到。</p>
<p>師云。問者是誰。</p>
<p>僧曰。作何道業。即得與道相應。</p>
<p>師云。無儞用心處。</p>
<p>問。三乘十二分教即不問。如何是宗門中事。</p>
<p>師云。檀特．羅浮。</p>
<p>僧曰。學人未省。乞師垂示。</p>
<p>師云。幸不去遠。</p>
<p>問。大肯底人更有疑也無。</p>
<p>師云。冥冥獨語。</p>
<p>問。大了底人如何決擇。</p>
<p>師云。驀過多少。</p>
<p>問。如何是祖師西來意。</p>
<p>師云。覿面相呈。更無餘事。</p>
<p>僧曰。十二時中如何履踐。</p>
<p>師云。不用氣力。</p>
<p>問。如何是三身佛。</p>
<p>師云。狐非師子類。</p>
<p>僧曰。如何是三身中人。</p>
<p>師云。燈非日月明。</p>
<p>問。佛法兩字為什麼轉說轉新。</p>
<p>師云。與天下人作牓樣。</p>
<p>僧曰。直得句下無私時如何。</p>
<p>師云。進道有門。</p>
<p>問。滅音王<span class='corr'>已</span>前是什麼人先悟。</p>
<p>師云。名流天地。</p>
<p>問。如何是西來的的意。</p>
<p>師云。坐久成勞。</p>
<p>僧曰。便回轉時如何。</p>
<p>師云。墮落深坑。</p>
<p>問。如何是地獄中人。</p>
<p>師云。瞥然多劫。</p>
<p>僧曰。修何行業。即得如是。</p>
<p>師云。不改舊時容。</p>
<p>僧曰。畢竟如何。</p>
<p>師云。千里不同頭。</p>
<p>問。如何是祖意。</p>
<p>師云。靈機自照。</p>
<p>僧曰。如何是教意。</p>
<p>師云。遮裏是什麼所在。</p>
<p>僧曰。祖意與教意。相去多少。</p>
<p>師云。速禮三拜。</p>
<p>問。生死海中出頭不得者。如何提接。</p>
<p>師云。酌然不虗。</p>
<p>問。教法未來時如何。</p>
<p>師云。閻羅天子。</p>
<p>僧曰。來後如何。</p>
<p>師云。大宋國裏。</p>
<p>問。不出門而知天下時如何。</p>
<p>師云。大海裏藏身。</p>
<p>問。不犯日前事。來機何辨的。</p>
<p>師云。十字路頭華表柱。</p>
<p>問。一舉便及第時如何。</p>
<p>師云。[跳-兆+孛]跳上天。走過東海。</p>
<p>僧曰。恁麼則撒手那邊去也。</p>
<p>師云。蝦跳不出斗。</p>
<p>問。如何是心出家。</p>
<p>師云。牛頭栴檀。</p>
<p>僧曰。意旨如何。</p>
<p>師云。熏天炙地。</p>
<p>問。如何是諸佛心。</p>
<p>師云。妄想中注脚。</p>
<p>僧曰。如何是和尚心。</p>
<p>師云。向闍梨道什麼。</p>
<p>問。三界茫茫。如何止息。</p>
<p>師云。妙機在掌。</p>
<p>僧曰。更有用心處也無。</p>
<p>師云。事不重言。</p>
<p>問。諸佛從何證得。</p>
<p>師云。莫虗此問。</p>
<p>僧曰。得證後如何。</p>
<p>師云。百草頭上。</p>
<p>問。真妄俱泯時如何。</p>
<p>師云。闍梨善。</p>
<p>問。香林善對。</p>
<p>僧曰。還得祖意也無。</p>
<p>師云。適來問什麼。</p>
<p>問。本來無一物。將何指示人。</p>
<p>師云。黑底黑。白底白。</p>
<p>僧曰。意旨如何。</p>
<p>師云。一人纔了一人來。</p>
<p>問。起坐相隨。為什麼不覷其容。</p>
<p>師云。圖他一粒米。</p>
<p>問。如何是和尚方便門。</p>
<p>師云。更無別說。</p>
<p>僧曰。便與麼去。還合道否。</p>
<p>師云。千江萬水。</p>
<p>問。如何是諸佛本源。</p>
<p>師云。所問端的。</p>
<p>僧曰。究竟如何。</p>
<p>師云。前後際斷。</p>
<p>問。一子出家。九族解脫。目連為什麼母入地獄。</p>
<p>師云。礭。</p>
<p>問。古鏡未磨時如何。</p>
<p>師云。清機不在掌。</p>
<p>僧曰。磨後如何。</p>
<p>師云。歷歷在當人。</p>
<p>問。如何是平常心。</p>
<p>師云。早朝不審。晚後珍重。</p>
<p>問。一塵含法界。九世剎那分。未審一塵從何起。</p>
<p>師云。起也。</p>
<p>問。格外之談。什麼人得聞。</p>
<p>師云。須彌山。</p>
<p>問。抱璞投師。請師一鑑。</p>
<p>師云。靈龜曳尾。</p>
<p>僧曰。未審是真是假。</p>
<p>師云。刢利者可知。</p>
<p>師云。是汝諸人盡是擔鉢囊向外行脚。還識得性也未。若識得。試出來道看。儞若識不得。祇是被人熱瞞將去。且問儞諸人。是儞參學。日夕用心。掃地煎茶。遊山翫水。儞且釘釘喚什麼作自性。諸人且道始終不變不異。無高無下。無好無醜。不生不滅。究竟歸於何處。諸人還知得下落所在也未。若於這裏知得所在。是諸佛解脫法門。悟道見性。始終不疑不慮。一任橫行。一切人不奈儞何。</p>
<p>出言吐氣。實有來處。收得元本契書。如人買田。尚乃須得元本契書。若不得他元本契書。終是不穩。遮莫經官判狀。亦是不得。其奈不收得元本契書。終是被奪却。儞等諸人參禪學道。亦復如是。還有人收得元本契書麼。試拈出看。儞且喚什麼作元本契書。諸人試道看。若是刢利底。纔聞與麼說著。便知去處。若不知去處。向外邊學得千般巧妙。記持解會。口似傾河。終不究竟。與儞自<span class='corr'>己</span>天地差別。且去衣鉢下。體當尋覔看。若有箇見處。上來這裏。老僧與儞證明。若覔不得去。且依行隊。</p>
<p>上堂云。諸上坐。古往今來祇是一箇無事人。不造作。不攀緣。無所得。一念相應。不受後有。不見病惱逼迫。四大本空。五蘊虗假。起心動念。有少疑慮。盡屬魔民。皆落妄想。若得實地。順逆皆通。實際理地。無法當情。凡有施設。不住前塵。物物當體。都無所得。本來解脫。不假功成。故曰一切法常住。且無儞加減處。盡十方法界。一塵一剎。頭頭並是一真人體。皆是受由門庭。若離此外。別有何見。並是捏目生花。三頭二首。外道邪魔。鬼神群隊。且不編入本性。與儞自<span class='corr'>己</span>了無交涉。</p>
<p>上堂云。諸人還見有眾生界麼。還見有上來下去麼。還見有諸佛境界麼。還見有世間．出世間麼。還見有苦樂貴賤麼。還見有生死去來種種等事麼。且儞諸人妄認凡夫。儞還實識得凡夫性麼。你一箇身。假借父母胞胎．地水火風．五穀氣味資持。隨陰陽成長。有一箇形體。百年．五十年。還歸四大去。什麼處是儞凡夫性。又作麼生知道聖人自別將片身心擬入聖位。儞作麼生入。什麼處是儞去處。還實有來去麼。還實有捨凡夫位。入聖人位麼。若言實有。頭上安頭。若言實無。斬頭覔活。</p>
<p>儞箇箇出來。言語分明。叉手並足。不可是精魅鬼神來助。儞各各好生體取。莫憨癡。雲門先師道。我舉一則語。教儞直下承當。早是撒屎著。儞頭上直饒拈一毫頭。盡大地一齊明得去。也是剜肉作瘡。然雖如是。亦須到這田地始得。莫椋虗。每日祇為儞諸人心不休歇。忉忉為儞。祇教儞自省去。筭儞不是別人。受屈作麼。香林且不嫌你諸人。實無法傳授與你。亦不曾說著一字。信即便信。不信。自家停騰。莫向這裏看。老僧口為儞得徹困。猶自不用心。且莫殢我。</p>
<p>上堂云。悟了底人。見一切境各不別。竹是竹。木是木。山河大地不礙眼睛。儞諸人還見拂子麼。眾無語。便下座。</p>
</div>
<div class='div-other'><a id='mulu60' />
<p class='h4'>饒州薦福承古禪師</p><p>操行高潔。稟性虗明。參大光敬玄禪師。乃曰。祇是箇草裡漢。</p>
<p>遂參福嚴雅禪師。乃曰。祇是箇脫洒衲僧。</p>
<p>由是終日默然。深探先德洪規。一日。覽雲門禪師對機。忽然發悟。乃曰。却較此子。自此韜藏。不求名聞。栖止雲居山弘覺禪師塔中。四方學者奔湊。因曰古塔主也。</p>
<p>景祐四年冬。范公仲淹出守鄱陽。聞師道德。遣便請居薦福。開闡宗風。慶曆五年仲冬四日。陞堂說偈云。</p>
<p>天地本同根。鳥飛空有跡。</p>
<p>雪伴老僧行。須彌撼金錫。</p>
<p>乙酉冬至四。靈光一点赤。</p>
<p>珍重會中人。般若彼羅蜜。</p>
<p>言畢坐逝。</p>
<p>開堂日。上首白搥罷。師云。適來如是咨白。大眾還甘也無。若據大眾分上。假饒諸佛出世。猶是自謾。祖師西來。誑惑庸小。自餘之輩。不在形言。若也談禪說要。大似含血噀人。問答往來。如同魔嬈。禪德。大眾面前作麼生下口。雖然如是。事無一向。理出百途。曲為下機。有疑請問。</p>
<p>問。如何是薦福境。</p>
<p>師云。莫。</p>
<p>僧曰。如何是境中人。</p>
<p>師云。莫。</p>
<p>問。知師久蘊囊中寶。今日當筵略借看。</p>
<p>師云。莫。</p>
<p>僧曰。和尚豈無方便。</p>
<p>師云。莫。</p>
<p>問。大善知識將何為人。</p>
<p>師云。莫。</p>
<p>僧曰。恁麼則有問有答去也。</p>
<p>師云。莫。</p>
<p>有僧纔擬伸問。</p>
<p>師云。問話且止。直饒問得答得。與道差殊。大眾。以此問話數箇闍梨。總未有箇出家眼目。一萬里外有善知識出世。洗耳攢眉。拂袖遠去。爭肯來遮裏五體投地。問箇如何若何。仁者。還知大眾各各自<span class='corr'>己</span>分上是箇什麼門風。是箇什麼體格。直得諸佛仰望不及。天下祖師鎻口有分。若能如是明得見得。佛之與祖。如同夢幻空華。聞甚深法門。也似風聲<span class='corr'>谷</span>響。自<span class='corr'>己</span>頴脫獨㧞。猶閑法界有情。齊成正覺。豈不是丈夫漢．真出家兒。將此開堂所生鈞祉。上祝　今上皇帝。山嶽為壽。日月齊明。珍重。</p>
<p>問。青青翠竹盡是真如。鬱鬱黃花無非般若。如何是般若。</p>
<p>師云。黃泉無老少。</p>
<p>僧曰。春來草自青。</p>
<p>師云。聲名不朽。</p>
<p>僧曰。若然者。碧眼胡僧也皺眉。</p>
<p>師云。退後三步。</p>
<p>僧曰。若。</p>
<p>師云。吽。吽。</p>
<p>問。臨濟舉拂。學人起拳。是同是別師云。訛言亂眾。</p>
<p>僧曰。恁麼則依令而行也。</p>
<p>師云。天涯海角。</p>
<p>問。曲調<span class='corr'>已</span>成。還許學人繼和也無。</p>
<p>師云。官不容針。</p>
<p>僧曰。果是伯牙。</p>
<p>師云。自家看。僧拊掌三下。</p>
<p>師云。三十棒。</p>
<p>問。學人上來。請師垂示。</p>
<p>師云。金剛草鞋。</p>
<p>僧曰。恁麼則退後三步。</p>
<p>師云。酌然千萬里。</p>
<p>問。天人交集。四眾臻臨。如何是和尚為人底句。</p>
<p>師云。淥泛清波。</p>
<p>僧曰。點。</p>
<p>師云。過。僧拊掌。</p>
<p>師云。退。</p>
<p>問。一喝分賓主。照用一時行。此意如何。</p>
<p>師云。乾柴濕<span class='corr'>茭</span>。僧便喝。</p>
<p>師云。紅燄炎天。</p>
<p>上堂云。雲門匡真大師。如今現在。諸人還見麼。若也見得。便是山僧同參。見麼。見麼。此事直須諦聽始得。不可自謾。且如往古黃蘗聞百丈和尚舉馬大師下喝因緣。他因大省。百丈問。子向後莫承嗣大師否。黃蘗云。某雖識大師。要且不見大師。若承嗣大師。恐喪我兒孫。大眾。當時馬大師遷化未得五年。黃蘗自言不見。當知黃<span class='corr'>蘗</span>見處不圓。要且祇具一隻眼。山僧即不然。識得雲門大師。亦見得雲門大師。方可承嗣雲門大師。祇如雲門入滅<span class='corr'>已</span>得一百餘年。如今作麼生說箇親見底道理。會麼。通人達士方可證明。眇之徒心生疑劣謗。見得。不在言之。未見者。如今看取。不請久立。珍重。</p>
<p>上堂云。夫出家為無為法。無為法中無利益．無功德。近來出家人貪著福慧。與道全乖。若為福慧。須到明心。若要達道。無儞用心處。所以常勸諸人。莫學佛法。但自休心。利根者畫時解脫。鈍根者或三五年。遠不過十年。若不悟去。老僧與儞入㧞舌地獄。參。</p>
<p>上堂云。行脚人面前說箇什麼即得。何以十語九中。不如一默。然雖恁麼道。大似斧斫了手摩挲。若更待山僧開口。可謂灸瘡瘢上更著艾炷。各自下去。</p>
</div></div></div>
<div class='div-other'><a id='mulu61' />
<p class='h2'>廬陵清原山行思禪師第九世</p>
<div class='div-other'><a id='mulu62' />
<p class='h3'>成都府香林澄遠禪師法嗣</p>
<div class='div-other'><a id='mulu63' />
<p class='h4'>隨州智門光祚禪師</p><p>久參香林。大悟心印。出為師表。緇素咸宗。啐啄迅機。應詶飛辨。門下嗣法。悉世宗匠。都尉李矦奏賜章服。坐滅雖遠。道風益揚。法子法孫。愈久愈盛。</p>
<p>上堂。良久。云。莫有作家禪客。出來。雖然如是。風不來。樹不動。</p>
<p>時有僧問。如何是佛。</p>
<p>師云。抱贓呌屈。</p>
<p>問。如何是祖師西來意。</p>
<p>師云。山雲野雉。</p>
<p>問。如何是禪。</p>
<p>師云。最苦是黃連。</p>
<p>問。如何是道。</p>
<p>師云。甜底是甘草。</p>
<p>問。蓮花未出水時如何。</p>
<p>師云。蓮花。</p>
<p>僧曰。出水後如何。</p>
<p>師云。荷葉。</p>
<p>問。師子返躑即不問。虎頭生角時如何。</p>
<p>師云。生得幾箇。</p>
<p>僧曰。恁麼則退身三步也。</p>
<p>師云。龍頭虵尾。</p>
<p>問。古人拈起拄杖。意旨如何。</p>
<p>師云。看樓打樓。</p>
<p>僧曰。放下拄杖。意旨如何。</p>
<p>師云。百雜碎。</p>
<p>問。魚游陸地時如何。</p>
<p>師云。取死不遲。</p>
<p>僧曰。却下碧潭時如何。</p>
<p>師云。鑽泥刺土。</p>
<p>問。諸法寂滅相。不可以言宣時如何。</p>
<p>師云。好箇問頭。</p>
<p>僧曰。恁麼則普天匝地。</p>
<p>師云。更是一堆。</p>
<p>問。如何是無縫塔。</p>
<p>師云。四楞著地。</p>
<p>僧曰。如何是塔中人。</p>
<p>師云。鼻孔三斤稱不起。</p>
<p>問。威音王<span class='corr'>已</span>前。是什麼人先悟。</p>
<p>師云。何不問露柱。</p>
<p>僧曰。便恁麼會時如何。</p>
<p>師云。二頭三手。</p>
<p>問。大用現前。不存軌則時如何。</p>
<p>師云。儞為什麼趯破脚指頭。</p>
<p>問。金剛眼中著得箇什麼。</p>
<p>師云。一把沙。</p>
<p>僧曰。為什麼如此。</p>
<p>師云。非公境界。</p>
<p>問。絕功勳處。如何履踐。</p>
<p>師云。更買兩緉草鞋。</p>
<p>僧曰。恁麼則退步也。</p>
<p>師云。太少在。</p>
<p>問。國師三喚侍者。意旨如何。</p>
<p>師云。憐兒不覺醜。</p>
<p>僧曰。國師孤負侍者。意旨如何。</p>
<p>師云。美食不中飽人飡。</p>
<p>僧曰。侍者孤負國師。意旨如何。</p>
<p>師云。粉骨碎身未足酬。</p>
<p>問。三身中。那身說法。</p>
<p>師云。闍梨鼻孔捨。</p>
<p>僧曰。因什麼如此。</p>
<p>師云。謗斯經故。獲罪如是。</p>
<p>問。作麼生是和尚歇人一句。</p>
<p>師云。闍梨不恁麼來即得。</p>
<p>僧曰。祇如恁麼來。還得休歇也未。</p>
<p>師云。驢年。</p>
<p>問。盡大地人各置一問。問問各別。未審和尚如何祇對。師彈指一下。</p>
<p>僧曰。未審還副他問也無。</p>
<p>師云。隨州紙貴。</p>
<p>問。如何是不變異句。</p>
<p>師云。變也。</p>
<p>僧曰。畢竟如何。</p>
<p>師云。鳧脚長。鶴脚短。</p>
<p>問。如何是般若體。</p>
<p>師云。蚌含明月。</p>
<p>僧曰。如何是般若用。</p>
<p>師云。兔子懷胎。</p>
<p>問。未有世界時。還有佛法也無。</p>
<p>師云。少一時不生。剩一時不死。</p>
<p>問。如何是透法身句。</p>
<p>師云。猢猻繫露柱。</p>
<p>問。空王殿主以何為侍者。</p>
<p>師云。樓至佛。</p>
<p>問。如何是清淨法身。</p>
<p>師云。滿眼是塵埃。</p>
<p>問。如何是色空。</p>
<p>師云。薤園裏賣葱。</p>
<p>問。古鏡未磨時如何。</p>
<p>師云。也祇是箇銅片。</p>
<p>僧曰。磨後如何。</p>
<p>師云。且收取。</p>
<p>問。學人有一問。未審還答也無。</p>
<p>師云。南地鵠。如地狐。</p>
<p>僧曰。意旨如何。</p>
<p>師云。三身裏看。</p>
<p>師云。汝若進一步。即迷其理。若退一步。又失其事。若也寂然。又同無性。作麼生免得此過。所以古人道。明知恁麼故不犯。正當恁麼時。切忌傾朴著。</p>
<p>上堂云。諸上坐。還有疑情。出來對眾。大家共你商量。理長處就。所以趙州八十尚自行脚。祇是要飽叢林。又且不擔板。若有作者。但請對眾施呈。忽有岐[跳-兆+羊]察辨。呈中藏鋒。忽棒忽喝。或施圓相。或象王回施。師子返擲。或拗折拄杖。或推倒禪床。但請施呈。還有麼。眾無對。</p>
<p>又云。若是宗門中兒孫。須瞻祖師機。方可是祖師苗裔。不可喫却祖師飯。著却祖師衣。趂謴<span class='note-inline'>(古困切)</span>過日。便道我是行脚僧。遮箇祇喚作名字比丘。徒消信施。閻羅王久後索儞草鞋錢有日在。莫道我得便宜。忽然一日眼光落地。入地獄如箭。又圖箇什麼。各自著便宜。又不是憨漢也。久立。</p>
<p>示眾云。山僧記得在母胎中有一則語。今日舉示大眾。諸人不得作道理商量。還有人商量得麼。若商量不得。三十年後不得錯舉。</p>
</div>
<div class='div-other'><a id='mulu64' />
<p class='h4'>灌州羅漢禪師</p><p>問。如何是佛。</p>
<p>師云。牛頭阿房。</p>
<p>僧曰。如何是法。</p>
<p>師云。劍樹刀山。</p>
<p>問。剎竿頭上風車子。意旨如何。</p>
<p>師云。不撥自轉。</p>
<p>問。臘月火燒山。意旨如何。</p>
<p>師云。寸草不生。</p>
<p>問。如何是道。</p>
<p>師云。家家問口通長安。</p>
<p>問。如何是本來心。</p>
<p>師云。路過了也。</p>
<p>問。如何是為人一句。</p>
<p>師云。拖泥帶水。</p>
<p>僧曰。意旨如何。</p>
<p>師云。郎當不少。</p>
</div>
<div class='div-other'><a id='mulu65' />
<p class='h4'>隨州雙泉山瓊山主</p><p>上堂云。欲識雙泉道。縱橫迥自幽。山連韶石峻。水接蜀江流。北顧平源淺。南瞻岐路稠。審思真諦理。月照叩峰頭。</p>
</div></div>
<div class='div-other'><a id='mulu66' />
<p class='h3'>饒州薦福承古禪師法嗣</p>
<div class='div-other'><a id='mulu67' />
<p class='h4'>洪州觀音選禪師</p><p>問。朝蓋親臨於法會。請師提唱答　皇恩。</p>
<p>師云。雲卷星當漢。</p>
<p>僧曰。猶是學人疑處。</p>
<p>師云。風停月在池。</p>
<p>僧曰。恁麼則風雲會處千尋直。日月中時八面明。</p>
<p>師云。莫錯認。</p>
<p>問。千聖共傳無底鉢。師今得法嗣何人。</p>
<p>師云。壁立千萬仞。花開三四枝。</p>
<p>僧曰。恁麼則古師嫡子。雲門兒孫。</p>
<p>師云。刢利人難得。</p>
<p>問。如何是觀音境。</p>
<p>師云。煙篆透出碧霄去。青山螺髻隔江來。</p>
<p>僧曰。如何是境中人。</p>
<p>師云。金仙扶寶位。鉄柱鎻蛟龍。</p>
<p>問。佛未出世時如何。</p>
<p>師云。靜。</p>
<p>僧曰。出世後如何。</p>
<p>師云。風。</p>
<p>僧曰。何異孟春猶寒。</p>
<p>師云。打折驢腰。</p>
<p>僧曰。路逢劍客須呈劍也。</p>
<p>師云。猶自。猶自。</p>
<p>上堂云。擬而不擬。挂人唇齒。瞪目長江。徧觀海水。寒山道兮不知底。寒山性兮天下美。坐枯木兮有終有始。似孩童兮降伏魔鬼。入市忘歸兮清風自起。擬寒山兮白雲千里萬里。</p>
<p>上堂。拈拄杖云。山僧一條拄杖。卓在孤峰頂上。採來摩捋多時。曲直自有模樣。拈起橫亘十方。放下群魔膽喪。說甚古佛釋迦。擬議也須喫棒。擊禪牀一下。</p>
</div>
<div class='div-other'><a id='mulu68' />
<p class='h4'>和州淨戒守密禪師</p><p>問。揚眉瞬目。早是紛紜。不涉言詮。請師答話。</p>
<p>師云。肯認鷺鷀為野鶴。難將楊柳比青松。</p>
<p>僧曰。漁翁歌　帝德。樵父樂昇平。</p>
<p>師云。定州梨子江南價。</p>
<p>問。如何是清淨法身。</p>
<p>師云。青蓮華香。</p>
<p>僧曰。如何是法身向上事。</p>
<p>師云。白蓮華香。</p>
<p>問。如何是佛。</p>
<p>師云。稽首。稽首。</p>
<p>僧云。學人有分也無。</p>
<p>師云。頓首。頓首。僧作舞而去。</p>
<p>師云。似即恰似。是即不是。</p>
<p>上堂云。祖師心印。無痕無狀。歷劫分明。未嘗間斷。拈輕負重。處處無妨。退後進前。亦不欠少。然雖如是。有意即錯。無言即差。況諸佛天真之性。天真之道。本來清淨。與虗空同壽。</p>
<p>上堂云。大道廓然。本無迷悟。不落是非。聖凡同路。若言即心即佛。如鬼有角。若言非心非佛。如羊無角。上士聞之。一悟千悟。下士聞之。如痴如啞。何故如此。譬如醍醐上味。為世所珍。遇斯之人。應難信受。久立。</p>
</div>
<div class='div-other'><a id='mulu69' />
<p class='h4'>潭州開福禪院從受禪師</p><p>示眾云。少室尤年不可論。無風特地起波痕。西來的旨不能慎。直到如今累子孫。</p>
</div></div>
<div class='div-other'><a id='mulu70' />
<p class='h3'>潞州妙勝臻禪師法嗣</p>
<div class='div-other'><a id='mulu71' />
<p class='h4'>潭州大溈山承禪師</p><p>問。達磨未來時如何。</p>
<p>師云。浮雲籠太嶽。</p>
<p>僧曰。來後如何。</p>
<p>師云。明月落千溪。</p>
<p>問。梁王為什麼不識<span class='corr'>達</span>磨。</p>
<p>師云。彼彼丈夫。</p>
<p>問。九年面壁。意旨如何。</p>
<p>師云。一人傳虗。萬人傳實。</p>
<p>問。如何是古佛家風。</p>
<p>師云。蒲團草座。</p>
<p>僧曰。若遇客來。將何祇對。</p>
<p>師云。喫茶去。</p>
<p>僧曰。昔日趙州。今日和尚。</p>
<p>師云。錯。</p>
<p>問。如何是無底篋子。</p>
<p>師云。少人用得。</p>
<p>問。一花開五葉。結果自然成。如何是一花。</p>
<p>師云。芬芳直至今。</p>
</div>
<div class='div-other'><a id='mulu72' />
<p class='h4'>西川雪峰欽山主</p><p>上堂云。昨日一。今日二。不用思量。快須瞥地。不瞥地。蹉過平生勿巴鼻。咄。</p>
</div></div>
<div class='div-other'><a id='mulu73' />
<p class='h3'>襄州洞山普樂寺初禪師法嗣</p>
<div class='div-other'><a id='mulu74' />
<p class='h4'>潭州報慈嵩禪師</p><p>問。如何是佛。</p>
<p>師云。頭戴天。脚蹈地。</p>
<p>問。北斗藏身。意旨如何。</p>
<p>師云。百歲老人入漆甕。</p>
</div>
<div class='div-other'><a id='mulu75' />
<p class='h4'>荊南福昌德賢禪師</p><p>問。去離不得時如何。</p>
<p>師云。子承父業。</p>
<p>僧曰。如何是衲僧活計。</p>
<p>師云。甘裡種田。</p>
<p>問。如何是古佛心。</p>
<p>師云。蔟花簇錦。</p>
<p>問。承師有言。隔河招手。意旨如何。</p>
<p>師云。被裡張帆。</p>
<p>僧曰。恁麼則南山起雲。北山下雨也。</p>
<p>師云。蹈不著。</p>
</div>
<div class='div-other'><a id='mulu76' />
<p class='h4'>蘄州黃梅龍華祥禪師</p><p>問。如何是佛。</p>
<p>師云。銀鬃朱尾。</p>
<p>僧曰。學人不會。</p>
<p>師云。兩眼似鑾鈴。</p>
</div></div>
<div class='div-other'><a id='mulu77' />
<p class='h3'>金陵奉先道琛融照禪師法嗣</p>
<div class='div-other'><a id='mulu78' />
<p class='h4'>廬山蓮華峰祥庵主</p><p>問。如何是雪嶺泥牛吼。</p>
<p>師云。聽僧曰。如何是雲門木馬嘶。</p>
<p>師云。響。</p>
<p>師臨示疾時。舉拄杖問眾云。汝道古佛到遮裡。為什麼不肯住。眾無對。</p>
<p>師云。為他途路不得力。復云。作麼生得力去。乃橫肩拄杖云。楖[木*栗]橫擔不顧人。却入千峯萬峰去。言畢圓寂。</p>
</div>
<div class='div-other'><a id='mulu79' />
<p class='h4'>廬陵西峯豁禪師</p><p>問。金烏未出時如何。</p>
<p>師云。東西不辨。南北不分。</p>
<p>僧曰。出後如何。</p>
<p>師云。好醜難逃。</p>
<p>問。和風習習。春日遲遲。學人上來。願聞法要。</p>
<p>師云。隨分有春色。一枝三四花。</p>
<p>僧曰。百紅千紫纔觀了。不<span class='corr'>羨</span>靈雲老古錐。</p>
<p>師云。儞具什麼眼。</p>
<p>僧曰。一枝巖畔笑春風。</p>
<p>師云。也祇道得一半。</p>
</div>
<div class='div-other'><a id='mulu80' />
<p class='h4'>江州崇勝卸禪師</p><p>問。羚羊未掛角時如何。</p>
<p>師云。尋溪過㵎。</p>
<p>僧曰。挂角後如何。</p>
<p>師云。鼻孔遼天。</p>
<p>問。如何是學人受用三昧。</p>
<p>師云。橫擔拄杖。</p>
<p>僧曰。意旨如何。</p>
<p>師云。步步蹈實。</p>
<p>上堂云。寒時寒。熱時熱。古德重重成漏泄。智者無榮名不遷。迷者飜云底時節。底時節。真不徹。時寒。各請歸堂歇。</p>
</div></div>
<div class='div-other'><a id='mulu81' />
<p class='h3'>隨州龍居山明教寬禪師法嗣</p>
<div class='div-other'><a id='mulu82' />
<p class='h4'>桂州壽寧善義禪師</p><p>一日。去辭寬禪師。寬問。甚麼處去。</p>
<p>師云。大安山去。</p>
<p>寬云。不涉途程。道將一句來。</p>
<p>師云。九九八十一。</p>
<p>寬喝云。亂走作麼。師乃有省。</p>
<p>上堂。良久。舉拂子示眾云。祇麼會得。不妨省力。雖然如是。比上不足。比下有餘。</p>
<p>時有僧問。鼓聲纔罷人皆聽。未審如何密領之。</p>
<p>師云。祗恐闍梨不問。</p>
<p>僧曰。此問還當否。</p>
<p>師云。靜處薩婆訶。</p>
</div>
<div class='div-other'><a id='mulu83' />
<p class='h4'>明州岳林賢禪師</p><p>本住洪州香城。引退後。遊山至泐潭。禮馬祖禪師真。忽然悟道。乃曰。今年五十五。遊山見馬祖。低頭禮三拜。目前無可覩。</p>
<p>自此稱為水牯牛。往諸方索鬪。遂徧遊禪席。勘諸知識。皇祐初。入　京謁都尉李侯。請相見。即便坐逝。</p>
</div>
<div class='div-other'><a id='mulu84' />
<p class='h4'>邛州西林義琛禪師</p><p>問。如何是和尚家風。</p>
<p>師云。井中紅焰。月裏浮漚。</p>
<p>問。如何是古鏡。</p>
<p>師云。老僧怕他。</p>
<p>僧曰。為什麼怕他。</p>
<p>師云。慚惶。慚惶。</p>
<p>問。佛未出世時如何。</p>
<p>師云。風調雨順。</p>
<p>僧曰。出世後如何。</p>
<p>師云。國泰民安。</p>
<p>問。如何是大道。</p>
<p>師云。不障往來人。</p>
<p>僧曰。如何是道中人。</p>
<p>師云。要作什麼。</p>
<p>問。如何是向上事。</p>
<p>師云。黃鶯樹上一枝華。</p>
<p>師於明道二年五月望日辭眾。至十八日。沐浴端坐而逝。茶毗。收舍利。建塔于鶴山之北。</p>
</div></div>
<div class='div-other'><a id='mulu85' />
<p class='h3'>郢州林溪脫禪師法嗣</p>
<div class='div-other'><a id='mulu86' />
<p class='h4'>西劍州鳳凰山智廣禪師</p><p>問。萬法本閑。時人自閙。如何是萬法。</p>
<p>師云。剎剎塵塵。</p>
<p>問。靈松無異色時如何。</p>
<p>師云。方顯歲寒心。</p>
<p>問。如何是學人一卷經。</p>
<p>師云。說因說果。</p>
<p>上堂云。秋山疊疊。秋水澄澄。秋風凜凜。秋月亭亭。此時獨倚高樓望。拊掌臨風笑數聲。</p>
</div>
<div class='div-other'><a id='mulu87' />
<p class='h4'>舒州投子通禪師</p><p>問。達磨未來時如何。</p>
<p>師云。兩岸唱漁歌。</p>
<p>僧曰。來後如何。</p>
<p>師云。大海涌風波。</p>
<p>問。般若是經。金剛是喻。學人上來。請師垂示。</p>
<p>師云。一槌兩當。蓋覆將來。</p>
<p>僧曰。謝師指示。</p>
<p>師云。儞作麼生會。</p>
<p>僧曰。一槌兩當。蓋覆將來。</p>
<p>師云。學語之流。</p>
<p>問。如何是孤峰頂上節操長松。</p>
<p>師云。能為萬象主。不逐四時凋。</p>
<p>問。如何是和尚遮裏佛法。</p>
<p>師云。東壁打西壁。</p>
<p>師云。早是老婆心也。雖然如是。也不易會。祗如達磨未來。且道此土還有也無。若有。何用更來此土。上坐且作麼生理論有無。且道達磨甚麼時來。而今又向何處去也。遮裡若有箇省覺。許上坐具一隻眼。若也未會。久立。</p>
<p>上堂云。朝朝相似。日日一般。更有新奇也拈不出。至於諸聖出來。且不敢誑於上坐。因甚如此。蓋為上坐是行腳人。如今共上坐在遮裏。聚集少時。早是欺屈諸人了也。更若停騰。是非鋒起。不如且歇。珍重。</p>
</div></div>
<div class='div-other'><a id='mulu88' />
<p class='h3'>南嶽般若啟柔禪師法嗣</p>
<div class='div-other'><a id='mulu89' />
<p class='h4'>藍田縣真禪師</p><p>問。如何是竺土大仙心。</p>
<p>師云。是誰傳來。</p>
<p>問。如何是露地白牛。</p>
<p>師云。莫教喫人苗稼。</p>
<p>問。如何是無情說法。</p>
<p>師云。還見香臺麼。</p>
<p>問。如何是不二法門。</p>
<p>師云。一亦不是。</p>
<p>問。如何是大定門。</p>
<p>師云。拈柴擇菜。</p>
<p>問。如何是千年石上古人蹤。</p>
<p>師云。移易不得。</p>
<p>問。如石含玉時如何。</p>
<p>師云。合如是。</p>
<p>問。求之不得時如何。</p>
<p>師云。用求作麼。</p>
<p>僧曰。如何即得。</p>
<p>師云。幾時失來。</p>
<p>問。諸佛未出世時如何。</p>
<p>師云。儞問我答。</p>
<p>僧曰。出世後如何。</p>
<p>師云。我問儞答。</p>
<p>問。如何是向上關捩子。</p>
<p>師云。蹈不著。</p>
<p>僧曰。未審蹈著後如何。</p>
<p>師云。賺却人。</p>
<p>師云。成山假就於始簣。脩途託至於初步。上坐適來從地爐邊來。還與初步同。別。若言同。即不會不遷。若言別。亦不會不遷。上坐作麼生會。還會麼。遮裡不是那裡。那裡不是遮裏。且道是一處兩處。是遷不遷。是來去不是來去。若於此顯明得。便乃古今一如。初終自爾。念念無常。心心永滅。所以道。觀方知彼去。去者不至方。上坐適來恁麼來。却請恁麼去。參。</p>
</div></div>
<div class='div-other'><a id='mulu90' />
<p class='h3'>韶州披雲智寂禪師法嗣</p>
<div class='div-other'><a id='mulu91' />
<p class='h4'>廬山開先照禪師</p><p>問。向上宗乘。乞師垂示。</p>
<p>師云。白雲斷處見明月。</p>
<p>僧曰。猶是學人疑處。</p>
<p>師云。黃葉落時聞搗衣。</p>
<p>問。如何是禪。</p>
<p>師云。十語九中。不如一默。</p>
<p>僧曰。恁麼則少林曾面壁。千古播徽猷。</p>
<p>師云。儞分上又作麼生。</p>
<p>僧曰。相對無言好消息。不須更去問南能。</p>
<p>師云。莫亂統。</p>
<p>問。如何是和尚家風。</p>
<p>師云。一條寒㵎木。得力勝兒孫。</p>
<p>僧曰。用者如何。</p>
<p>師云。百雜碎。</p>
<p>上堂云。叢林規矩。古佛家風。一參一請。一粥一飯。且道明得箇甚事。祗為諸人心心不停。念念不住。若能不停處停。念處無念。自合無生之理。與麼說話。笑破他人口。參。</p>
</div>
<div class='div-other'><a id='mulu92' />
<p class='h4'>金陵天寶禪師</p><p>問。當機不薦時如何。</p>
<p>師云。鈍。</p>
<p>僧曰。薦得後如何。</p>
<p>師云。快。</p>
<p>問。白雲抱幽石時如何。</p>
<p>師云。非公境界。</p>
<p>問。如何是和尚家風。</p>
<p>師云。裂半作三。</p>
<p>僧曰。學人未曉。</p>
<p>師云。鼻孔針筒。</p>
</div></div>
<div class='div-other'><a id='mulu93' />
<p class='h3'>洪州泐潭山謙禪師法嗣</p>
<div class='div-other'><a id='mulu94' />
<p class='h4'>䖍州了山宗盛禪師</p><p>問。古人面壁。意旨如何。</p>
<p>師云。為儞要問。</p>
<p>問。如何是衣裡明珠。</p>
<p>師云。切宜保借。</p>
<p>問。如何是沙門端的事。</p>
<p>師云。不要問別人。</p>
<p>問。如何是解脫門。</p>
<p>師云。從遮裏入。</p>
<p>上堂云。鐘聲清。皷聲響。早晚相聞休忘想。薦得徒勞別問津。莫道山僧無伎倆。咄。</p>
</div></div></div>
<p class='juan'>建中靖國續燈錄卷第二</p></div>
</div><!-- end of div[@id='body'] -->
</body></html>