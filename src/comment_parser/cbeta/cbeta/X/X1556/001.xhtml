<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1556-A 御製建中靖國續燈錄序　　　〔宋刻〕</p><p>昔釋迦如來之出世也。受燃燈之記。生淨飯之家。分手指乎天地。而真機<span class='corr'>已</span>露。遊門觀於生死。而幼緣頓寂。及手倡道鷄園。騰芳鷲嶺。無邊剎境遂現一毫之端。大千經卷畢出微塵之裏。西被竺土。東流震旦。編葉而書。則一時聖教雖傳於慶喜。持花而笑。則正法眼藏<span class='corr'>已</span>付於飲光。</p>
<p>自達磨西來。寔為初祖。其傳二．三．四．五。而至於曹溪。於是双林之道逾光。一滴之流浸廣。自南嶽．清原而下。分為五宗。各擅家風。應機詶對。雖建立不同。而會歸則一。莫不箭鋒相拄。鞭影齊施。接物利生。啟悟多矣。源派演迆。枝葉扶踈。而雲門．臨濟二宗。遂獨盛於天下。</p>
<p>朕膺天寶命。紹　國大統。恭惟藝祖闢度門於緜寓。太宗闡秘義於敷天。章聖傳燈於景德。永昭廣燈於天聖。皆宏暢真風。恊助神化。以成無為之治者也。於皇神考。尤鄉空宗。元豐三年。詔於大相國寺。創二禪剎。闢惠林於東序。建智海於右廡。逮壬戌之歲。以今歲國大長公主及集慶軍節度觀察留後駙馬都尉張敦禮之請。復建法雲禪寺於國之南。於是祖席輝光。叢林鼎盛。天下之襲方袍。慕禪悅者。雲集於上都矣。</p>
<p>今敦禮以其寺住持僧佛國禪師惟白所集建中靖國續燈錄三十卷來上。且以序文為請。惟白探最上乘。了第一義。屢入中禁。三登高座。宣揚妙旨。良愜至懷。昔能仁說法華經。放眉間白毫相光。照東方萬八千世界。而彌勒發問。文殊決疑。以謂日月燈明佛。本光瑞如此。持是經者。妙光法師。得其證者。普明如來。今續燈之名。蓋燈燈相續。光光涉入。義有在於是矣。</p>
<p>噫。圓澄覺海。本含褁於十方。生滅空漚。遂沉淪於三有。因明立所。由塵發知。織妄相成。轉入諸趣。良可悲也。若迴光內照。發真歸元。則是錄也。直指性宗。單傳心印。可得於眉睫。可薦於言前。舉手而擎妙喜之世界。彈指以現莊嚴之樓閣。神通運用。真不可得而思議哉。嘉與有眾。締此勝緣。俱離迷津。偕之覺路。斯朕之志<span class='corr'>已</span>。建中靖國元年八月十五日賜序。</p>
</div>No. 1556
<p class='juan'><a id='mulu2' />建中靖國續燈錄卷第一</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p>
<div class='div-other'><a id='mulu3' />
<p class='h1'>正宗門</p>
<div class='div-other'><a id='mulu4' /><p style="margin-left:0em;text-indent:3em">爾時世尊。種智圓成。熏修示迹。悲深願廣。應現受生。性潔霜花。心馳雪嶺。逾城午夜。習想六年。沐尼連河。詣菩提樹。陞金剛座。敷吉祥茅。諸定遍修。明星現悟。頓成正覺。等念含生。四十九年。三乘顯著。拈花普示。微笑初傳。對大眾前印正法眼。囑行教外。別付上根。蓮目普觀。華偈親說。</p>

<div class="lg regular"><div class='lg-row'>法本法無法　無法法亦法</div>
<div class='lg-row'>今付無法時　法法何曾法</div>
</div></div>
<div class='div-other'><a id='mulu5' /><p style="margin-left:0em;text-indent:3em">爾時摩訶迦葉尊者。分坐傳衣。因花悟道。巖間石室。演法度生。世尊示滅。結集聖教。斥出阿難。未盡諸漏。畢鉢巖前。磐陀石上。坐至中夜。便證道果。即現神通。透石而入。於是迦葉付正法眼。而說偈言。</p>

<div class="lg regular"><div class='lg-row'>法法本來法　無法無非法</div>
<div class='lg-row'>何於一法中　有法有不法</div>
</div></div>
<div class='div-other'><a id='mulu6' /><p style="margin-left:0em;text-indent:3em">爾時阿難尊者。坐石悟道。結集聖言。一唱我聞。三疑頓息。大事既辦。將求宗嗣。詣常水河。化為金地。集諸聖眾。顧得道弟子商那和修。付正法眼。而說偈言。</p>

<div class="lg regular"><div class='lg-row'>本來付有法　付了言無法</div>
<div class='lg-row'>各各須自悟　悟了無無法</div>
</div></div>
<div class='div-other'><a id='mulu7' /><p style="margin-left:0em;text-indent:3em">爾時商那和修尊者。著自然衣。而為示生。作大商主。忽悟無常。聞佛入滅。投阿難出家而證道果。</p>
<p>一日。見長者子優婆毱多而問曰。汝年幾耶。</p>
<p>毱多曰。我年十七。</p>
<p>師曰。汝身十七。汝性十七。</p>
<p>毱多視師。問曰。師髮白耶。心白耶。</p>
<p>和修曰。我但髮白。非心白耳。</p>
<p>毱多曰。我身十七。非性十七。</p>
<p>和修遂與授戒。傳正法眼藏。而說偈言。</p>

<div class="lg regular"><div class='lg-row'>非法亦非心　無心亦無法</div>
<div class='lg-row'>說是心法時　是法非心法</div>
</div></div>
<div class='div-other'><a id='mulu8' /><p style="margin-left:0em;text-indent:3em">爾時優婆毱多尊者。十七出家。二十證果。廣度有情。籌盈石室。</p>
<p>有長者子。名曰香象。投師出家。師乃問曰。汝身出家。汝心出家。</p>
<p>答曰。我所出家。非為身心。</p>
<p>師曰。不為身心。復誰出家。</p>
<p>答曰。夫出家者。無我我故。心不生滅。心不生滅。即是常道。既是常故。諸佛亦常。本來心相。其體亦然。</p>
<p>師曰。汝今大悟。心自明了。豁然頓證。易名提多迦。付正法眼藏。而說偈言。</p>

<div class="lg regular"><div class='lg-row'>心自本來心　本心非有法</div>
<div class='lg-row'>有法本有心　非心非本法</div>
</div></div>
<div class='div-other'><a id='mulu9' /><p style="margin-left:0em;text-indent:3em">爾時提多迦尊者。金日出照。甘泉泛涌。應瑞而生。實亦希有。出家得道。傳法度人。</p>
<p>有彌遮迦尊者。見師慈相。便省夙因。棄本仙術而求聖果。殷懃問曰。我於仙道。更無進趣。唯守虗靜。不達至理。</p>
<p>師曰。佛言。修仙敬學小道似繩牽。汝可自知之。若棄小流。頓歸佛法大海。便證無生。</p>
<p>彌遮迦聞語。頓證妙道。即付正法眼藏。而說偈言。</p>

<div class="lg regular"><div class='lg-row'>通達本法心　無法無非法</div>
<div class='lg-row'>悟了同未悟　無心亦無法</div>
</div></div>
<div class='div-other'><a id='mulu10' /><p style="margin-left:0em;text-indent:3em">爾時彌遮迦尊者。棄仙投佛。出家悟道。行化北天。祥雲現相。</p>
<p>有婆須蜜多者。身體嚴淨。手執酒器。而問師曰。何方而來。欲往何所。</p>
<p>師曰。從自心來。欲往無處。</p>
<p>曰。識我手中物否。</p>
<p>師曰。此是觸器而負淨者。</p>
<p>曰。還識我否。</p>
<p>師曰。我即不識。識即非我。汝當稱名。吾即知矣。</p>
<p>曰。姓頗羅墮。名婆須蜜。</p>
<p>師曰。佛記於汝。當紹禪祖。</p>
<p>即捨酒器。頓悟夙因。出家受具。深入覺道。彌遮迦付正法眼藏。而說偈言。</p>

<div class="lg regular"><div class='lg-row'>無心無可得　說得不名法</div>
<div class='lg-row'>若了心非心　始解心心法</div>
</div></div>
<div class='div-other'><a id='mulu11' /><p style="margin-left:0em;text-indent:3em">爾時婆須蜜多尊者。自省夙緣。置器出家。遊行諸國。廣作佛事。</p>
<p>有佛陀難提曰。我今欲與尊者諸義。</p>
<p>師曰。義即不論。論即不義。若擬論義。終非義論。</p>
<p>難提即自悟心。便即敬伏。求師出家。願可濟度。師知傳法時至。付正法眼藏。而說偈言。</p>

<div class="lg regular"><div class='lg-row'>心同虗空界　示等虗空法</div>
<div class='lg-row'>證得虗空時　無是無非法</div>
</div></div>
<div class='div-other'><a id='mulu12' /><p style="margin-left:0em;text-indent:3em">爾時佛陀難提尊者。頂有肉珠。光明瑩徹。智慧淵冲。辯捷無礙。</p>
<p>有伏䭾蜜多而問曰。父母非我親。誰是最親者。諸佛非我道。誰是最道者。</p>
<p>師曰。汝言與心親。父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。</p>
<p>伏䭾聞是妙偈。頓入佛道。五體投地。深自慶躍。即與剃度。付正法眼藏。而說偈言。</p>

<div class="lg regular"><div class='lg-row'>虗空無內外　心外亦如此</div>
<div class='lg-row'>若了虗空故　是達真如理</div>
</div></div>
<div class='div-other'><a id='mulu13' /><p style="margin-left:0em;text-indent:3em">爾時伏䭾蜜多尊者。生五十年。唯坐一床。口不曾言。足不履地。聞偈得道。傳法利人。</p>
<p>有難生者。求師出家。即與剃度。羯磨之際。祥光上燭。仍感舍利。顯為瑞應。長坐不臥。習常精進。通達法性。便證道果。付正法眼藏。而說偈言。</p>

<div class="lg regular"><div class='lg-row'>真理本無名　因名顯真理</div>
<div class='lg-row'>受得真實法　非真亦非偽</div>
</div></div>
<div class='div-other'><a id='mulu14' /><p style="margin-left:0em;text-indent:3em">爾時脇尊者。處胎六十年。神珠夢應。而遂誕生。滿室光明。非謂凡兆。既得道果。利物為先。至一林中。地變金色。</p>
<p>有富那夜奢至師前合掌而立。師問曰。汝從何來。</p>
<p>答曰。我心非往。</p>
<p>問曰。汝何處住。</p>
<p>答曰。我心非止。</p>
<p>問曰。汝不定耶。</p>
<p>答曰。諸佛亦然。</p>
<p>問曰。汝非諸佛。</p>
<p>答曰。諸佛亦非。</p>
<p>師知是法器。傳正法眼藏。而說偈言。</p>

<div class="lg regular"><div class='lg-row'>真體自然真　因真說有理</div>
<div class='lg-row'>領得真真法　無行亦無止</div>
</div></div>
<div class='div-other'><a id='mulu15' /><p style="margin-left:0em;text-indent:3em">爾時富那夜奢尊者。心明博達。性無所求。遇脇尊者得法。化導游行。</p>
<p>有馬鳴大士問曰。我欲識佛。何者即是。</p>
<p>師曰。汝欲識佛。不識者是。</p>
<p>曰。佛既不識。焉知是乎。</p>
<p>師曰。汝既不識。焉知不是。</p>
<p>曰。此是鋸義。</p>
<p>師曰。彼是木義。曰。鋸義者何。</p>
<p>曰。與汝平出。曰。木義者何。</p>
<p>師曰。汝被我解。</p>
<p>馬鳴豁然開悟。因付正法眼藏。而說偈言。</p>

<div class="lg regular"><div class='lg-row'>迷故如隱顯　明暗不相離</div>
<div class='lg-row'>今付隱顯法　非一亦非二</div>
</div></div>
<div class='div-other'><a id='mulu16' /><p style="margin-left:0em;text-indent:3em">爾時馬鳴尊者。以有作無作諸功德勝。聞木義得法。轉妙法輪。</p>
<p>有大魔王與師捔力。即現本身。禮拜悔過。</p>
<p>師曰。汝名誰耶。</p>
<p>答曰。我名迦毗摩羅。</p>
<p>師曰。盡汝神力。變化若何。</p>
<p>曰。我化大海。不足為難。</p>
<p>師曰。汝化性海得否。</p>
<p>答曰。何謂性海。我未曾知。</p>
<p>師曰。性海者。山河大地。皆依建立。三昧六通。由茲發現。</p>
<p>迦毗摩羅聞言。忽然悟入性海。遂付正法眼藏。而說偈言。</p>

<div class="lg regular"><div class='lg-row'>隱顯即本法　明暗元不二</div>
<div class='lg-row'>今付了悟法　非取亦非離</div>
</div></div>
<div class='div-other'><a id='mulu17' /><p style="margin-left:0em;text-indent:3em">爾時迦毗摩羅尊者。本習外道。歸心佛乘。游西印土。</p>
<p>至一深山。有龍樹尊者出迎。問曰。深山孤寂。龍蟒所居。大德至聖。何枉神足。</p>
<p>師曰。我非至聖。來訪賢者。</p>
<p>龍樹默念曰。此師得決定性明道眼否。是大聖繼真乘否。</p>
<p>師曰。汝雖心語。吾<span class='corr'>已</span>意知。<span class='corr'>但</span>辦出家。何慮不聖。</p>
<p>龍樹聞<span class='corr'>已</span>。悔謝。即與度脫。付正法眼藏。而說偈言。</p>

<div class="lg regular"><div class='lg-row'>非隱非顯法　說是真實際</div>
<div class='lg-row'>悟此隱顯法　非愚亦非智</div>
</div></div>
<div class='div-other'><a id='mulu18' /><p style="margin-left:0em;text-indent:3em">爾時龍樹尊者。具大智見。無所不通。弘闡宗教。古今希有。</p>
<p>一日。提婆相訪。師令侍者將滿鉢水示之。提婆投一針。欣然契會師意。即延語道。又現圓月相示之。復契妙旨。付正法眼藏。而說偈言。</p>

<div class="lg regular"><div class='lg-row'>為明隱顯法　方說解脫理</div>
<div class='lg-row'>於法心不證　無瞋亦無喜</div>
</div></div>
<div class='div-other'><a id='mulu19' /><p style="margin-left:0em;text-indent:3em">爾時迦那提婆尊者。幼而博識。才辯縱橫。遐邇名播。諸國所推。自顧胸懷。殊無所愧。投針契道。廣利群生。</p>
<p>有羅睺羅多者。以木耳因緣問師。師以頌示之。感悟前因。投師出家。即證道果。付正法眼藏。而說偈言。</p>

<div class="lg regular"><div class='lg-row'>本對傳法人　為說解脫理</div>
<div class='lg-row'>於法實無證　無終亦無始</div>
</div></div>
<div class='div-other'><a id='mulu20' /><p style="margin-left:0em;text-indent:3em">爾時羅睺羅多尊者。出家傳法。隨處利生。至室羅筏城金水河上。</p>
<p>有僧伽難提安然入定。伺候七日。方從定起。師問曰。汝身定耶。心定耶。</p>
<p>曰。身心俱定。</p>
<p>師曰。身心俱定。何有出入。</p>
<p>曰。雖有出入。不失定相。</p>
<p>師曰。既不失定相。何物動靜。</p>
<p>曰。動靜非物。物非動靜。</p>
<p>師曰。此義不然。</p>
<p>往反徵問。詞折義屈。心意豁然。稽首歸依。頓領玄旨。因付正法眼藏。而說偈言。</p>

<div class="lg regular"><div class='lg-row'>於法實無證　不取亦不離</div>
<div class='lg-row'>法非有無相　內外云何起</div>
</div></div>
<div class='div-other'><a id='mulu21' /><p style="margin-left:0em;text-indent:3em">爾時僧伽難提尊者。寶莊嚴王子也。生而能言。常讚佛事。令毋信向。後習禪定。繼祖時至。遂傳心印。廣化眾生。</p>
<p>有一童子手持寶鏡。投師出家。俾為給侍。因風吹殿上銅鈴響。師問曰。風鳴耶。鈴鳴耶。</p>
<p>曰。非風鈴鳴。我心鳴耳。</p>
<p>師曰。心復誰乎。</p>
<p>曰。俱寂靜故。</p>
<p>師曰。善哉。善哉。真達佛理。遂付正法眼藏。而說偈言。</p>

<div class="lg regular"><div class='lg-row'>心地本無生　因地從緣起</div>
<div class='lg-row'>緣種不相妨　華果亦復爾</div>
</div></div>
<div class='div-other'><a id='mulu22' /><p style="margin-left:0em;text-indent:3em">爾時伽耶舍多尊者。持鏡出家。聞鈴證道。遂游諸國。觀氣求嗣。</p>
<p>有鳩摩羅多見而問曰。師是何人。</p>
<p>師曰。我佛弟子。羅多聞語。神識悚然。却復還家。閉于門戶。</p>
<p>師即徐至扣門。羅多應曰。此舍無人。</p>
<p>師曰。道無者誰。</p>
<p>羅多忽悟必是智人。開門禮敬。辨狗驗金。遂得道果。付正法眼藏。而說偈言。</p>

<div class="lg regular"><div class='lg-row'>有種有心地　因緣能發萠</div>
<div class='lg-row'>於緣不相礙　當生生不生</div>
</div></div>
<div class='div-other'><a id='mulu23' /><p style="margin-left:0em;text-indent:3em">爾時鳩摩羅多尊者。為自在天。聞法利根。繼祖時至。降生人間。驗金得果。濟度群品。</p>
<p>有闍夜多問曰。我家信佛。常縈疾苦。隣舍旃陀。所作如意。彼何幸。而我何辜。</p>
<p>師曰。何足疑乎。且善惡報應。有三世焉。見仁夭暴壽。逆吉義凶。便亡因喪果。虗招罪咎。殊不知影響相應。毫釐靡忒。經百千劫。亦不磨滅。</p>
<p>闍夜多聞語。頓釋所疑。深悟業理。志求出家。於寶塔前剃髮授戒。佛放光明。即付正法眼藏。而說偈言。</p>

<div class="lg regular"><div class='lg-row'>性上本無生　為對求人說</div>
<div class='lg-row'>於法既無得　何懷決不決</div>
</div></div>
<div class='div-other'><a id='mulu24' /><p style="margin-left:0em;text-indent:3em">爾時闍夜多尊者。智慧淵沖。化導無量。羅閱城中廣興佛事。</p>
<p>有婆修盤頭。常一食不臥。六時禮誦。師見而問曰。汝如此精進。與道遠矣。設經塵劫。皆虗妄本。</p>
<p>曰。師蘊何德而譏於我。</p>
<p>師曰。我不求道。亦不顛倒。我不禮佛。亦不輕慢。我不長坐。亦不懈怠。我不一食。亦不雜食。我不知足。亦不貪欲。心無所希。故名曰道。</p>
<p>婆修聞師示誨。發無漏智。敘陳夙因。傳正法眼藏。而說偈言。</p>

<div class="lg regular"><div class='lg-row'>言下合無生　同於法界性</div>
<div class='lg-row'>若能如此解　通達事理竟</div>
</div></div>
<div class='div-other'><a id='mulu25' /><p style="margin-left:0em;text-indent:3em">爾時婆修盤頭尊者。在胎遇記。必為世燈。生長苦行。而獲道果。遊行至那提國。國王子摩拏羅投師出家。得大神力。頓悟心宗。當紹祖位。傳正法眼藏。而說偈言。</p>

<div class="lg regular"><div class='lg-row'>泡幻同無礙　如何不了悟</div>
<div class='lg-row'>達法在其中　非今亦非古</div>
</div></div>
<div class='div-other'><a id='mulu26' /><p style="margin-left:0em;text-indent:3em">爾時摩拏羅尊者。捨王宮樂。出家證道。信香為瑞。往月氏國。</p>
<p>有鶴勒那問。龍子何聰。鶴眾何感。</p>
<p>師論其夙因。心即開悟。</p>
<p>又復問曰。我今當修何業。令鶴眾轉得人身。</p>
<p>師曰。佛有無上法寶。展轉相傳。我今付囑。汝宜信受。無令斷絕。廣度有情。</p>
<p>鶴眾因此而得解脫。付正法眼藏。而說偈言。</p>

<div class="lg regular"><div class='lg-row'>心隨萬境轉　轉處實難幽</div>
<div class='lg-row'>隨流認得性　無喜亦無憂</div>
</div></div>
<div class='div-other'><a id='mulu27' /><p style="margin-left:0em;text-indent:3em">爾時鶴勒那尊者。生時天花散綵。金錢布地。収養王宮。廣現神變。後出家傳法。隨處指迷。</p>
<p>有師子比丘問曰。我欲求道。當何用心。</p>
<p>師曰。汝若求道。無所用心。</p>
<p>師子曰。既無用心。誰作佛事。</p>
<p>師曰。若有用心。即非功德。若無用心。即是佛事。</p>
<p>師子聞說。心即開悟。付正法眼藏。而說偈言。</p>

<div class="lg regular"><div class='lg-row'>認得心性時　可說不思議</div>
<div class='lg-row'>了了無可得　得時不說知</div>
</div></div>
<div class='div-other'><a id='mulu28' /><p style="margin-left:0em;text-indent:3em">爾時師子尊者。問道傳法。開誘五眾。名聞遐邇。人天欽服。</p>
<p>有長者携一子。拳一手而禮拜。師問曰。可還我珠。其子即開子献珠。眾皆驚異。</p>
<p>師具說前因。即度出家。名婆舍斯多。師將還夙債。預付正法眼藏。而說偈言。</p>

<div class="lg regular"><div class='lg-row'>正說知見時　知見俱是心</div>
<div class='lg-row'>當心即知見　知見即于今</div>
</div></div>
<div class='div-other'><a id='mulu29' /><p style="margin-left:0em;text-indent:3em">爾時婆舍斯多尊者。母夢神劍。即覺有孕。既誕。遇師子尊者。顯發夙因。密傳心印。至南天竺國。摧伏外道。</p>
<p>國王太子不如蜜多投師出家。師問曰。汝欲出家。當為何事。</p>
<p>太子曰。我今出家。不為其事。</p>
<p>師曰。不為其事。因何出家。</p>
<p>太子曰。我所出家。即為佛事。</p>
<p>師曰。若為佛事。當何所作。</p>
<p>太子曰。無所作者。即真佛事。</p>
<p>師嘆曰。太子智慧天至。必諸聖降迹。即與授具。大地震動。靈異頗多。付正法眼藏。而說偈言。</p>

<div class="lg regular"><div class='lg-row'>聖人說知見　當境無是非</div>
<div class='lg-row'>我今悟真性　無道亦無理</div>
</div></div>
<div class='div-other'><a id='mulu30' /><p style="margin-left:0em;text-indent:3em">爾時不如蜜多尊者。捨太子位。投尊者出家。傳法利生。至東印土。</p>
<p>有婆羅門子街巷游行無定。師問曰。汝行何急。</p>
<p>答曰。師行何緩。</p>
<p>師曰。汝今何姓。</p>
<p>答曰。與師同姓。</p>
<p>師曰。汝憶前事否。</p>
<p>答曰。我念遠劫與師同居。</p>
<p>師曰。共為何事。</p>
<p>答曰。師演摩訶般若。我轉甚深修多羅。</p>
<p>師曰。今日所談。深契夙因。</p>
<p>即度出家。名般若多羅。付正法眼藏。而說偈言。</p>

<div class="lg regular"><div class='lg-row'>真性心地藏　無頭亦無尾</div>
<div class='lg-row'>應緣而化物　方便呼為智</div>
</div></div>
<div class='div-other'><a id='mulu31' /><p style="margin-left:0em;text-indent:3em">爾時般若多羅尊者。既得法<span class='corr'>已</span>。行化南印。國玉太子共所欽敬。</p>
<p>因以寶珠為施。師復示問。各陳所見。唯菩提多羅曰。此是世寶。未足為上。於諸寶中。法寶為上。此是世光。未足為上。於諸光中。智光為上。此是世明。未足為上。於諸明中。心明為上。此是世珠。未定為上。於諸珠中。心珠為上。師有其道。其寶即現。</p>
<p>師復問曰。於諸物中。何物為相。</p>
<p>答曰。於諸物中。不起無相。</p>
<p>師曰。於諸物中。何物最高。</p>
<p>答曰。於諸物中。人我最高。</p>
<p>師曰。於諸物中。何物最大。</p>
<p>答曰。於諸物中。法性最大。</p>
<p>既見問答精妙。即與落髮。感白日月現。地三震動。便證聖果。付正法眼藏。而說而偈言。</p>

<div class="lg regular"><div class='lg-row'>心地生諸種　因事復因理</div>
<div class='lg-row'>果滿菩提圓　花開世界起</div>
</div></div>
<div class='div-other'><a id='mulu32' /><p style="margin-left:0em;text-indent:3em">爾時唐土初祖菩提達磨尊者。南天竺國王第三太子也。施珠辨義。發明心地。於諸法性。頓得通量。傳法時至。遠來此土。梁帝不契。面壁少林。</p>
<p>有神光法師。立雪斷臂。堅求諸佛要道。師為易名慧可。一日。問曰。諸佛法印。可得聞乎。</p>
<p>師曰。諸佛法印。匪從人得。</p>
<p>可曰。乞師安心。</p>
<p>師曰。將心來。與汝安。</p>
<p>可曰。覓心不可得。</p>
<p>師曰。與汝安心竟。師又誨曰。汝可內息諸慮。外息諸緣。</p>
<p>可忽頓證而告曰。弟子<span class='corr'>已</span>息諸緣。</p>
<p>師曰。莫落空否。</p>
<p>可曰。不落空。</p>
<p>師曰。以何所證。言不落空。</p>
<p>可曰。明明了了。無覺無知。</p>
<p>師曰。如是。如是。</p>
<p>師將歸西天。示門人曰。汝等各陳所見。吾欲付西天衣鉢。以為表證。</p>
<p>道副曰。如我所見。不執文字。不離文字。而為道用。</p>
<p>師曰。汝得吾皮。</p>
<p>尼總持曰。如我所見。如慶喜見阿閦佛國。一見更不再見。</p>
<p>師曰。汝得吾肉。</p>
<p>道育曰。如我所見。四大本空。五蘊非有。無一法可得。</p>
<p>師曰。汝得吾骨。</p>
<p>慧可最後禮三拜。依位而立。師曰。汝得吾髓。遂付正法眼藏。而說偈言。</p>

<div class="lg regular"><div class='lg-row'>吾本來茲土　傳法救迷情</div>
<div class='lg-row'>一花開五葉　結果自然成</div>
</div></div>
<div class='div-other'><a id='mulu33' /><p style="margin-left:0em;text-indent:3em">爾時二祖惠可正宗普覺禪師。立雪斷臂。傳鉢授衣。繼闡玄風。愽求法嗣。</p>
<p>有一居士。聿來說禮。問曰。弟子久纏風恙。乞師懺罪。</p>
<p>師曰。將罪來。與汝懺。</p>
<p>居士良久曰。覔罪性不可得。</p>
<p>師曰。與汝懺罪竟。宜依佛法僧住。</p>
<p>居曰。今日<span class='corr'>已</span>知是僧。未審何名佛法。</p>
<p>師曰。是心是佛。是心是法。法佛無二。僧寶亦然。</p>
<p>居士曰。弟子始知罪性不在內。不在外。不在中間。如其心然。佛法無二也。</p>
<p>師深器之。曰。汝是吾寶也。宜名僧璨。即與落髮。付正法眼藏。而說偈言。</p>

<div class="lg regular"><div class='lg-row'>本來緣有地　因地種花生</div>
<div class='lg-row'>本來無有種　花亦不曾生</div>
</div></div>
<div class='div-other'><a id='mulu34' /><p style="margin-left:0em;text-indent:3em">爾時三祖僧璨鏡智禪師。懺罪得道。落髮傳衣。任緣利人。居無常處。</p>
<p>有沙彌道信見師。問曰。乞與解脫法門。</p>
<p>師曰。誰縛汝。</p>
<p>答曰。無人縛。</p>
<p>師曰。既無人縛。何求解脫。</p>
<p>信於言下大悟。侍奉九載。付正法眼藏。而說偈言。</p>

<div class="lg regular"><div class='lg-row'>花種雖因地　從地種花生</div>
<div class='lg-row'>若無人下種　花地盡無生</div>
</div></div>
<div class='div-other'><a id='mulu35' /><p style="margin-left:0em;text-indent:3em">爾時四祖道信大醫禪師。生而超異。頓悟空宗。入解脫門。宛如夙習。既續祖風。將求嗣法。</p>
<p>於黃梅路上見一小兒。骨相奇秀。異乎常童。師見問曰。汝何姓。</p>
<p>答曰。姓即有。不是常姓。</p>
<p>師曰。是何姓。</p>
<p>答曰。是佛性。</p>
<p>師曰。汝無佛性。</p>
<p>答曰。佛性空故。所以言無。</p>
<p>師識其法器。俾為侍者。後付正法眼藏。而說偈言。</p>

<div class="lg regular"><div class='lg-row'>花種有生性　因地花生生</div>
<div class='lg-row'>大緣與性合　當生生不生</div>
</div></div>
<div class='div-other'><a id='mulu36' /><p style="margin-left:0em;text-indent:3em">爾時五祖弘忍大滿禪師。童兒得道。乃栽松道者後身。居黃梅東山。大振玄風。</p>
<p>有盧居士遠來。師曰。汝什麼處來。</p>
<p>答曰。嶺南來。</p>
<p>師曰。來作什麼。</p>
<p>答曰。來求作佛。</p>
<p>師曰。汝嶺南人無佛性。</p>
<p>答曰。人有南北。佛性豈有南北。</p>
<p>師叱曰。着槽廠去。</p>
<p>即入碓坊。服勞杵臼。腰間墜石。晝夜不息。傳衣時至。遂命入室。乃謂曰。諸佛出世。為一大事。無上妙法。真實圓明。今付於汝。汝善護持。無令斷絕。而說偈言。</p>

<div class="lg regular"><div class='lg-row'>有情本下種　因地果還生</div>
<div class='lg-row'>無情既無種　無性亦無生</div>
</div></div>
<div class='div-other'><a id='mulu37' /><p style="margin-left:0em;text-indent:3em">爾時六祖慧能大鑑禪師。賣樵聞經。頓悟心印。遠至黃梅。求其密證。遂傳衣鉢。隱于懷集。因辨風幡。發揚大事。道俗皈依。龍天瞻仰。演無上乘。度無量眾。當機開悟。密契潛符。猶如時雨。普潤一切。</p>
<p>將欲歸真。遂告眾曰。汝等信根純熟。決定無疑。衣鉢不傳。各任大事。依吾行者。定證聖果。普告大眾。而說偈言。</p>

<div class="lg regular"><div class='lg-row'>心地含諸種　普雨悉皆萌</div>
<div class='lg-row'>頓悟花情<span class='corr'>已</span>　菩提果自成</div>
</div></div>
<div class='div-other'><a id='mulu38' />
<p class='h2'>南嶽<span class='corr'>懷</span>讓禪師</p><p>師到曹溪。祖師問曰。從什麼處來。</p>
<p>師曰。從嵩山安國師處來。</p>
<p>祖曰。什麼物與麼來。</p>
<p>師八年後。一日忽省。而告祖師曰。說似一物即不中。</p>
<p>祖曰。還假修證否。</p>
<p>師曰。修證即不無。只是不污染。</p>
<p>祖曰。只遮不污染。諸佛所護念。汝今如是。吾亦如是。西天二十八祖亦如是。唐土六祖亦如是。般若多羅讖汝足下出一馬駒子。蹈殺天下人去在。汝善護持。</p>
<p>後居南嶽。傳正法眼。</p>
</div>
<div class='div-other'><a id='mulu39' />
<p class='h2'>廬陵清原山行思禪師</p><p>師到曹溪。參禮祖師。問曰。當何所務即得不落堦級。</p>
<p>祖師曰。汝曾作什麼來。</p>
<p>師曰。聖諦亦不為。</p>
<p>祖曰。落何堦級。</p>
<p>師曰。聖諦尚不為。何堦級之有。</p>
<p>祖曰。如是。如是。汝善護持。</p>
<p>曹溪學眾雖多。師居第一。後歸清原山弘揚此事。傳正法眼。</p>
</div>
<div class='div-other'><a id='mulu40' />
<p class='h2'>江西道一馬大師</p><p>在菴中坐次。讓和尚問曰。在遮裏作什麼。</p>
<p>師曰。坐禪。</p>
<p>讓曰。坐禪圖什麼。</p>
<p>師曰。圓作佛。</p>
<p>讓有間取甎於庵前磨。師曰。磨甎作什麼。</p>
<p>讓曰。磨甎作鏡。</p>
<p>師曰。磨甎豈得成鏡。</p>
<p>讓曰。磨甎既不成鏡。汝坐禪豈得成佛。</p>
<p>師悚然起立。問曰。如何即是。</p>
<p>讓曰。汝若坐禪。禪非坐臥。汝若坐佛。佛非定相。譬人駕車。車若不行。打車即是。打牛即是。</p>
<p>師忽頓悟。侍奉十年。日益微奧。後在江西。隨處傳正法眼。</p>
</div>
<div class='div-other'><a id='mulu41' />
<p class='h2'>南岳石頭希遷禪師</p><p>投六祖落髮。稟旨尋思三年。方悟其意。逕往清原。思和尚問曰。子什麼處來。</p>
<p>師曰。曹溪來。</p>
<p>思曰。汝到曹溪得箇什麼。</p>
<p>師曰。未到曹溪亦不曾失。</p>
<p>思曰。若恁麼。何用到曹溪。</p>
<p>師曰。若不到曹溪。爭知不失。</p>
<p>思曰。象角雖多。一麟足矣。</p>
<p>後居南岳。傳正法眼。</p>
</div>
<div class='div-other'><a id='mulu42' />
<p class='h2'>洪州百丈懷海大智禪師</p><p>一日。隨馬大師遊田中。見野鴨子。大師問。是什麼。</p>
<p>師云。野鴨子。</p>
<p>少須。鴨子飛去。大師云。什麼處去也。</p>
<p>師云。飛過去也。大師扭師鼻。師作忍痛聲。</p>
<p>大師云。又道飛過去。師因有省。</p>
<p>後住百丈。傳正法眼。</p>
</div>
<div class='div-other'><a id='mulu43' />
<p class='h2'>澧州天皇道悟禪師</p><p>初參徑山國一禪師。次至馬大師宗席。皆契心要。後到石頭。問曰。離却定慧。以何法示人。</p>
<p>石頭曰。我遮裏無奴婢。離箇什麼。</p>
<p>師曰。如何明得。</p>
<p>石頭曰。汝撮得虗空麼。</p>
<p>師曰。恁麼即不從今日去也。</p>
<p>石頭曰。汝早晚從那邊來。</p>
<p>師曰。道悟不是那邊人。</p>
<p>石頭曰。我<span class='corr'>已</span>知汝來處。</p>
<p>師曰。何以贓誣於人。</p>
<p>石頭曰。汝身見在。</p>
<p>師曰。雖然如此。畢竟如何示於後人。</p>
<p>石頭曰。誰是後人。師從茲頓悟。</p>
<p>後住天皇。傳正法眼。</p>
</div>
<div class='div-other'><a id='mulu44' />
<p class='h2'>筠州黃蘗希運禪師</p><p>初參百丈。問曰。師參馬祖。有何因緣。</p>
<p>百丈舉再參因緣。師不覺吐舌。百丈云。作什麼。</p>
<p>師云。今日因師見馬大師大機之用。</p>
<p>百丈云。子<span class='corr'>已</span>後莫承嗣馬大師麼。</p>
<p>師云。我不識馬大師。我若嗣他。恐喪我兒孫。</p>
<p>百丈曰。如是。如是。</p>
<p>後師資機感非一。住黃蘗山。傳正法眼。</p>
</div>
<div class='div-other'><a id='mulu45' />
<p class='h2'>澧州龍潭崇信禪師</p><p>一日。問天皇和尚曰。弟子久事於師。未蒙指示。</p>
<p>天皇曰。每日無不指示。</p>
<p>師曰。什麼處是指示。</p>
<p>天皇曰。汝擎茶來。吾為汝受。汝若和南。吾便起手。師因開悟。</p>
<p>後住龍潭。傳正法眼。</p>
</div>
<div class='div-other'><a id='mulu46' />
<p class='h2'>鎮府臨濟義玄禪師</p><p>初參黃檗。問佛法的的大意。三度發問。黃蘗打六十拄杖。</p>
<p>至大愚。舉此因緣。愚云。黃蘗得恁麼老婆心。師忽頓悟。便歸侍奉黃蘗。</p>
<p>後往河北闡化。傳正法眼。</p>
</div>
<div class='div-other'><a id='mulu47' />
<p class='h2'>鼎州德山宣鑑禪師</p><p>侍立龍潭。夜深下去。既黑。龍潭點紙燭與師。師纔接。潭即吹滅。師忽大悟。作禮。</p>
<p>龍潭曰。子見什麼道理。</p>
<p>師曰。從今日<span class='corr'>已</span>去。不疑天下老和尚舌頭。</p>
<p>龍潭次辰示眾曰。可中有箇漢。牙如利劍。眼似流星。口若血盆。面生黑漆。一棒打不回頭。他時後日向孤峰頂上盤結草庵。呵佛罵祖去在。師即焚却文字便行。</p>
<p>後住德山。傳正法眼。</p>
</div>
<div class='div-other'><a id='mulu48' />
<p class='h2'>魏府興化存獎禪師</p><p>初參臨濟發明。後遇大覺。打二十棒。因悟臨濟參黃蘗因緣。後出世住興化。繼嗣臨濟。傳正法眼。</p>
</div>
<div class='div-other'><a id='mulu49' />
<p class='h2'>福州雪峯義存禪師</p><p>九上洞山。三到投子。尋到德山。師資緣契。一日。問曰。從上諸聖以何法示人。</p>
<p>山打一棒云。道什麼。師忽悟。如桶底脫。</p>
<p>因至鼇山。巖頭作證。自<span class='corr'>己</span>胷襟流出。可以蓋天蓋地。後歸雪峯。傳正法眼。</p>
</div>
<div class='div-other'><a id='mulu50' />
<p class='h2'>汝州寶應南院慧顒禪師</p><p>參興化和尚。大悟玄旨。密契宗風。啐啄應機。主賓互換。當鋒詶敵。獨冠諸方。居南院道場。傳正法眼。</p>
</div>
<div class='div-other'><a id='mulu51' />
<p class='h2'>韶州雲門文偃禪師</p><p>初參睦州陳尊宿。發明心地。尋入嶺。參雪峰。一日。遇陞堂。僧問。如何是佛。</p>
<p>峰云。蒼天。蒼天。師聞。忽釋所疑。契會宗要。</p>
<p>後廣主劉氏請居雲門。傳正法眼。</p>
</div>
<div class='div-other'><a id='mulu52' />
<p class='h2'>汝州風穴延昭禪師</p><p>初參鏡清。發明祖意。後參南院。師纔至門。院云。入門須辨主。</p>
<p>師云。端的請師分。院以左手拍膝。師便喝。院以右手拍膝。師又喝。</p>
<p>院舉左手云。遮裏即從汝。舉右手云。那裏作麼生。</p>
<p>師云。瞎。</p>
<p>院拈拄杖。師云。奪却拄杖打和尚。莫言不道。</p>
<p>院云。三十年住持。今日被黃面浙子鈍致。</p>
<p>師云。和尚大似持鉢不得。詐道不飢。</p>
<p>院云。曾到此間否。</p>
<p>師云。是何言歟。</p>
<p>院云。端的問汝。</p>
<p>師云。也不得放過。</p>
<p>院云。且坐喫茶。師即展禮。</p>
<p>後嗣宗風。應溈仰懸記。大振祖機。傳正法眼。</p>
</div>
<div class='div-other'><a id='mulu53' />
<p class='h2'>汝州首山省念禪師</p><p>遍參知識。常誦法華經。到風穴會中。一日。遇陞堂。風穴示眾云。世尊不說說。迦葉不聞聞。良久。便下座。</p>
<p>師曰。此頓悟心宗。遂入室。具陳所證。</p>
<p>風穴再問曰。世尊不說說。迦葉不聞聞。汝作麼生會。</p>
<p>師曰。動容揚古路。不墮悄然機。風穴然之。</p>
<p>後住首山。傳正法眼。</p>
</div>
<div class='div-other'><a id='mulu54' />
<p class='h2'>汾州太子院善昭禪師</p><p>太原人也。積習熏聞。孤標異俗。去飾受具。杖䇿遊方。所至少留。隨機扣問。歷參知識七十餘員。最後受印汝州念禪師。由是名聲頗聞。緇素嚮慕。前後八請。皆不一諾。</p>
<p>淳化四年。道俗千人迎至西河。方止斯院。門庭峻捷。玄機莫湊。所印可者皆為道器。德譽洋洋。名播　上國。都尉李侯請居潞府承天。彼方士民。灑涕遮留。師謂專使曰。暫赴廚饌。食畢取書。既而詣之。不起于座。<span class='corr'>已</span>趣圓寂。闍維後。收舍利起塔。</p>
<p>師平生閱大藏經六遍。提綱宗要一十䇿。其餘應物機緣具如本傳。</p>
<p>問。心地未安時如何。</p>
<p>師曰。誰亂儞。</p>
<p>僧曰。爭奈這箇何。</p>
<p>師云。自作自受。</p>
<p>問。學人未悟時如何。</p>
<p>師云。誰言未悟。</p>
<p>僧曰。悟後如何。</p>
<p>師云。莫詐明頭。</p>
<p>問。祖意教意。是同是別。</p>
<p>師云。巖高松冷徤。㵎曲水流遲。</p>
<p>問。如何是祖師西來意。</p>
<p>師云。青絹扇子足風涼。</p>
<p>問。如何是學人著力處。</p>
<p>師云。嘉州打大像。</p>
<p>問。如何是學人轉身處。</p>
<p>師云。<span class='corr'>陝</span>府灌鐵牛。</p>
<p>問。如何是學人親切處。</p>
<p>師云。河西弄師子。</p>
<p>問。如何是第一玄。</p>
<p>師云。親囑飲光前。</p>
<p>僧曰。如何是第二玄。</p>
<p>師云。絕相離言詮。</p>
<p>僧曰。如何是第三玄。</p>
<p>師云。明鑑照無偏。</p>
<p>僧曰。恁麼則三玄<span class='corr'>已</span>超今古外。九天皆唱太平歌。</p>
<p>師云。杲日舒光無不照。幽冥盡耀豁乾坤。</p>
<p>上堂云。夫參學者。須具本分眼目。臨機別取邪正。不受人謾。不被佛祖所滯。不隨言語所轉。不被諸法所惑。不依一切神妙解會。凡有來者盡皆驗破。何故。伊倚會解。展弄機鋒。求覔知見。問佛問祖。向上向下。自意祖意。皆可打伊。直饒一切不依。恰好點罰。萬水千山。恰好喫棒。到恁麼時。是箇漢始得。凡有編辟言句。或蓋或覆。將來辨主眼目。或呈知見。擎頭戴角。一識得。盡好打也。或只當面識破。或則貶之辱之。狀似軒鏡臨台。有何[(魅-未+夭)-ㄙ]魅可現乎。何故。狐狸能隱本狀者也。珍重。</p>
</div></div>
<p class='juan'>建中靖國續燈錄卷第一</p>
<div class='div-w'><p style="margin-left:1em">福州等覺禪院住持傳法沙門普明收印經板頭錢。恭為今上皇帝祝延　聖壽。闔郡官僚同資　祿位。彫造續燈錄印板一部。計三函　時崇寧二年十月　日謹題。</p>
</div>
</div><!-- end of div[@id='body'] -->
</body></html>