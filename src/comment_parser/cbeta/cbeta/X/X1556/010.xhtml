<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'><div class='other'>
<p class='juan'><a id='mulu443' />建中靖國續燈錄卷第十　　　〔宋刻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">廬陵清原山行思禪師第十二世</p>
<p class="head3">越州天衣山義懷禪師法嗣</p>

<div class='div-other'><a id='mulu444' />
<p class='h4'>東京法雲寺圓通禪師</p><p>諱法秀。秦州隴城人。本姓辛氏。母夢麥積山誦經老僧至舍。即誕生也。應乾寺魯大師者。夙受訓曰。竹鋪坂下相尋。既聞斯異。即住視之。覩神骨挺特。収養俗舍。三歲擕歸出家。遂從師姓。曰魯氏也。十九試經圓具。勵志講肆。習因明．唯識．百法．金剛．圓覺．華嚴。妙入精義。為眾發揮。</p>
<p>因聞南宗傳心印法。逕造天衣懷禪師法席。天衣問曰。座主講什麼經論。</p>
<p>曰。華嚴經。</p>
<p>天衣曰。華嚴以何為宗。</p>
<p>曰。法界為宗。</p>
<p>天衣曰。法界以何為宗。</p>
<p>曰。以心為宗。</p>
<p>天衣曰。心以何為宗。師遂無語。</p>
<p>天衣曰。毫釐有差。天地懸隔。汝當自看。必有發明。</p>
<p>後十七日。聞僧舉。白兆參報慈。情未生時如何。曰。隔。師忽大悟。直詣方丈。陳其所證。</p>
<p>天衣曰。汝真法器。吾宗異日在汝行矣。</p>
<p>後遊江淮。住龍舒四面。移居廬山棲賢。相國王公安石聞師道風。請居鍾山。又遷鳳臺保寧。尋奉　詔住長蘆崇福。元豐甲子。越國大長公主．太尉張候敦禮奏請居法雲寺。為第一祖。　神宗皇帝上仙。兩宮　宣就　神御前說法。賜圓通禪號。</p>
<p>開堂日。　神宗皇帝遣中使降香。并賜磨衲袈裟。仍傳　聖語云。物雖微。表重法故。師謝恩畢。登座拈香。祝延　聖壽罷。是日荊國大王親侍法筵。</p>
<p>淨因淨照禪師白槌竟。師云。還會麼。遮箇是諸方事例。今古同儀。諸人若也於此不明。便見落二落三。且道第一義諦在什麼處。久參上士。必共證明。晚學初機。有疑請問。</p>
<p>問。世尊出世。梵王前引。和尚開堂。大王侍座。是同是別。</p>
<p>師云。不得鑽龜打尾。</p>
<p>僧曰。恁麼則祥雲生宇宙。瑞氣滿乾坤。</p>
<p>師云。法雲即得。衲僧分上有恁麼光輝。</p>
<p>僧曰。且待別時舉似和尚。</p>
<p>師云。吽。吽。</p>
<p>問。法雲初建當明代。磨衲高提荷　聖恩時如何。</p>
<p>師提起衲衣角云。還見麼。</p>
<p>僧曰。忽遇銅頭鐵額。眼放電光底人來。又作麼生。</p>
<p>師云。<span class='corr'>秖</span>得瞻之仰之。</p>
<p>僧曰。吹毛匣裏冷光生。外道羣魔皆斷首。</p>
<p>師云。惜取好。</p>
<p>僧曰。鶴有九臯難翥翼。馬無千里漫追風。</p>
<p>師云。倒退三千即不無。進前一句作麼生道。</p>
<p>僧曰。且待別時。</p>
<p>師云。同坑無異土。</p>
<p>問　我皇御宇。德合乾坤。遊刃萬機。護道終日。未審還有佛法道理也無。</p>
<p>師云。大似不曾將得問來。</p>
<p>僧曰。恁麼則心隨萬境轉。轉處實能幽。</p>
<p>師云。須彌山在儞頭上。</p>
<p>僧曰。深領和尚此語。</p>
<p>師云。識甚輕重。</p>
<p>僧曰。知恩方解報恩。</p>
<p>師云。果然轉不得。</p>
<p>師云。問得亦好。不問最親。何也。道出古今。非言所及。設使問處如普慧雲興。答處若普賢缾瀉。<span class='corr'>秖</span>益多聞。於道轉遠。況諸人分上。各各總有遮一段事。可謂輝天鑑地。耀古騰今。設使祖佛齊興。焉敢錯誤。而今前佛<span class='corr'>已</span>去。後佛未生。正當空劫。六合冥然。荷　聖主賢臣。令山僧為法雲宗主。且道山僧似何為主。</p>
<p>驀拈拄杖云。還會麼。放行把住總由遮裏。放行也。八面風生。把住也。羣魔失色。敢問諸人。放行好。把住好。還有人斷得麼。非但德山．臨濟不肯。便是法雲拄杖子也自未甘。且道法雲拄杖子有甚麼長處。</p>
<p>擊禪床一下。云。即此舉<span class='corr'>揚</span>。上扶　帝祚。仰冀　聰明元首。芬芳萬國之春。忠節股肱。弼輔千年之運。伏惟珍重。</p>
<p>師於元豐八年四月初十日。　宣入　神宗皇帝靈駕前陞座。師拈香云。還會麼。天高地厚。時人知有。且道遮箇甚麼處得來。識得辨得。<span class='corr'>已</span>報　皇恩。其或未然。不得錯怪臣僧。乃燒香。陞座。</p>
<p>問。昔日靈山勝會。今日　帝苑法筵。未審是同是別。</p>
<p>師云。龍樓鳳閣。寶鐸金鈴。</p>
<p>僧曰。恁麼則靈山一會宛爾而存。</p>
<p>師曰。眼見耳聞。有誰通曉。</p>
<p>僧曰。恩深轉無語。懷抱自分明。</p>
<p>師云。儞將甚報恩。</p>
<p>僧曰。唯焚香篆祝堯年。</p>
<p>師云。大少在。僧禮拜。</p>
<p>師云。莫孤負人好。</p>
<p>問。中天降旨。御藥領符。大施門開。當為何事。</p>
<p>師云。天高不可問。地厚不可陳。</p>
<p>僧曰。恁麼則上嚴先帝超三界。次祝今　皇壽萬春。</p>
<p>師云。真不掩偽。曲不藏直。</p>
<p>僧曰。唯將一摘曹溪水。四海為霖報　我皇。</p>
<p>師云。休要隨波逐浪。</p>
<p>僧以手面前畫一畫。云。爭奈路頭在遮裏。</p>
<p>師云。若不是老僧。幾被子惑。便喝。</p>
<p>師云。休。休。諸佛子。遊涉聖門。勿妄宣傳。苟能心契宗乘。何必要於言說。故知此事。理越常情。亘古亘今。欲人自信。直饒微塵諸佛．諸大祖師競出頭來。各各異口同音。縱歷長劫讚歎也讚歎不及。便是山河大地．草木叢林盡作邪魔外道．邪見之人毀滅也毀滅不得。且道是何道理。向遮裏明得。未有衲僧氣息。直饒德山棒似雨點。爭如罽賓國王一刀兩段。而今莫有效古者麼。若有。法雲性命難存。良久。云。臣僧早竊傳燈。今蒙　睿旨。陞此廣座。舉揚般若。上嚴　神宗皇帝仙駕。伏願　神遊淨域。不昧正因。為帝為王。隨方化物。久瀆　聖聰。伏惟珍重。</p>
<p>問。如何是佛法大意。</p>
<p>師云。蹈著稱鎚硬似鐵。僧無語。</p>
<p>師云。吽。賺殺人。</p>
<p>問。不離生死而得涅槃。不出魔界而入佛界。此理如何。</p>
<p>師云。赤土茶牛嬭。</p>
<p>僧曰。謝師答話。</p>
<p>師云。儞話頭道什麼。僧擬議。師便喝。</p>
<p>問。陽春二三月。萬物盡生芽。未審道芽還增長也無。</p>
<p>師云。自家看取。</p>
<p>僧曰。莫便是指示處麼。</p>
<p>師云。芭蕉高多少。</p>
<p>僧曰。野火燒不盡。春風吹又生。</p>
<p>師云。遮箇是白公底。儞又作麼生。</p>
<p>僧曰。且待別時。</p>
<p>師云。看儞道不出。</p>
<p>問。久嚮法雲。法即不問。如何是雲。</p>
<p>師云。蓋覆一切。</p>
<p>僧曰。普為霖雨去也。</p>
<p>師云。來風深辨。</p>
<p>上堂云。看風使帆。正是隨波逐浪。截斷眾流。未免依前滲漏。量才補職。寧越短長。買帽相頭。難得恰好。直饒上不見天。下不見地。東西不辨。南北不分。有什麼用處。任是純剛打就。生鐵鑄成。也須額頭汗出。總不恁麼。如何商量。良久。云。赤心片片誰知得。笑殺黃梅石女兒。參。</p>
<p>上堂云。山僧不會巧說。大都應箇時節。相喚喫椀茶湯。亦無祖師妙訣。禪人若也未相諳。踏著稱鎚硬似鐵。參。</p>
<p>上堂云。山僧葛藤甚多。欄路絆倒禪和。大都田地未穩。到頭總不柰何。良久。云。慚惶殺人。</p>
<p>上堂云。說得盛水不漏。未免衲僧取笑。向上更有一竅。無孔鐵鎚不到。良久。云。為什麼不到。可知禮也。</p>
<p>上堂云。分明好箇消息。祇是口吐不出。擬欲舉似諸人。恐使傍觀氣急。且道是什麼消息。良久。云。龍頭蛇尾去也。</p>
<p>上堂云。山僧為人。渾無巴鼻。四海禪人。盡參不入。銅頭鐵額有誰知。且聽篱頭吹篳篥。吹篳篥。吹得十聲九不出。縱然吹得一聲出。不如吹不出。何故如此。知音者少。參。</p>
<p>上堂云。秋雲秋水。青山滿目。遮裏明得。千足萬足。其或未然。道士倒騎牛。參。</p>
<p>上堂云。寒雨細。朔風高。吹沙走石。拔木鳴條。諸人盡知有。且道風作何色。若識得去。許儞是眼。若又不識。莫怪相瞞。參。</p>
<p>上堂云。少林九年冷坐。却被神光覷破。如今玉石難分。祇得麻纏紙裹。還會麼。笑我者多。哂我者少。</p>
<p>師於庚午歲八月二十九日謂門人曰。老僧六處住持。有煩諸知事．首座．大眾。今來四大不堅。火風將散。各宜以道自安。無違吾囑。乃云。來時無物去時空。南北東西事一同。六處住持無所補。師良久。監寺僧惠當進云。和尚何不道末後句。</p>
<p>師云。珍重。珍重。端坐而逝。</p>
</div>
<div class='div-other'><a id='mulu445' />
<p class='h4'>杭州佛日山智才禪師</p><p>台州人也。竹馬辭俗。金園投師。既<span class='corr'>已</span>具戒。稟儀異常。聽習台教。深達觀旨。尋慕參遊。徧扣禪叢。至天衣懷禪師法席。入室陳解。未蒙印可。懷知法器。不以常待。設其異見。執以為得。懷拈棒打出。師忽大悟。懷曰。棒頭薦得。是真悟道。由是見量超卓。</p>
<p>問。優曇花開。大眾同觀。學人上來。請師垂示。</p>
<p>師云。知音者少。</p>
<p>僧曰。古人方便又作麼生。</p>
<p>師云。量才補職。</p>
<p>僧曰。泥牛哮吼滄溟上。石鼓喧轟透碧霄。</p>
<p>師云。爍爍龍門過不得。依前和雨落滄溟。</p>
<p>問。如何是佛日境。</p>
<p>師云。山高水冷。</p>
<p>僧曰。如何是境中人。</p>
<p>師云。虎嘯風生。</p>
<p>問。三乘十二分教即不問。如何是衲僧家事。</p>
<p>師云。逢人不得錯舉。</p>
<p>僧曰。古之今之。</p>
<p>師云。汝是師子身中蟲。何故食師子身中肉。</p>
<p>僧云。和尚幸是大人。</p>
<p>師云。又不得放過。</p>
<p>問。文殊仗劍。擬殺何人。</p>
<p>師云。打水魚驚。</p>
<p>僧曰。有損有益。</p>
<p>師云。風寒徹骨。</p>
<p>問。如何是道。</p>
<p>師云。水冷生氷。</p>
<p>僧曰。如何是道中人。</p>
<p>師云。春雪易消。</p>
<p>僧曰。如何談論。師鳴指一下。</p>
<p>問。如何是無為。</p>
<p>師云。山前雪半消。</p>
<p>僧曰。請師方便。</p>
<p>師云。水聲轉鳴噎。</p>
<p>問。千峯寒色即不問。雨滴龍華事若何。</p>
<p>師云。荒地生青草。</p>
<p>僧云。恁麼則龍吟霧起。虎嘯風生。</p>
<p>師云。滴滴在眼前。</p>
<p>僧曰。碧眼胡僧笑點頭。</p>
<p>師云。記取問話。</p>
<p>問。敲空作響。擊木無聲。學人上來。請師敲擊。</p>
<p>師云。春霜損百花。</p>
<p>僧曰。若然者。百發百中。</p>
<p>師云。退身三步。</p>
<p>僧曰。大眾證明。謝師敲擊。</p>
<p>師云。逢著衲僧。分明舉似。</p>
<p>問。東西密相付。為什麼諸人皆知。</p>
<p>師云。春無三日晴。</p>
<p>僧曰。特伸請益。</p>
<p>師云。拖泥帶水。</p>
<p>僧曰。學人到遮裏却不會。</p>
<p>師云。賊身<span class='corr'>已</span>露。</p>
<p>上堂云。城市喧繁。空山寂靜。然雖如是。動靜一如。死生不二。四時輪轉。物理湛然。夏不去而秋自來。風不凉而人自爽。今也古也。不改絲毫。誰少誰多。身無二用。諸禪德。既身無二用。為什麼龍女現十八變。君不見弄潮須是弄潮人。珍重。</p>
<p>上堂云。風雨蕭騷。塞汝耳根。落葉交加。塞汝眼根。香臭叢雜。塞汝鼻根。冷熱甘甜。塞汝舌根。衣綿溫冷。塞汝身根。顛倒妄想。塞汝意根。諸禪德。直饒汝翻得轉。也是平地骨堆。參。</p>
<p>上堂云。一錐一劄。心眼琢磨。把定商量。便知死活。死之者。依諸法智。逼塞心間。不能灑落。活之者。出人眼目。獨耀無私。似日輪卓午。洒落者。如中秋月夜。羣星掩色。百界分明。禪德。恁麼時節。輸佗收釣者。載取月明歸。久立。</p>
<p>上堂云。黃金殿上。少遇知音。地獄天堂。隨處會合。雖新明鏡當臺。要且胡漢不來。直饒鑑象分明。也是漚生漚滅。參。</p>
<p>上堂云。嚴風刮地。大野清寒。萬里草離衰。千山樹黯黲。蒼鷹得勢。俊鶻橫飛。頗稱衲僧。鉢囊高掛。獨步遐方。似猛將出荒郊。臨機須扣敵。今日還有麼。良久。云。匣中寶劍。袖裏金槌。幸遇太平。挂向壁上。參。</p>
<p>上堂云。諸禪德。還知麼。山僧生身父母一時喪了。直是無依倚處。以手槌胸云。蒼天。蒼天。復顧大眾。良久。云。儞等諸人也是鉄打心肝。參。</p>
<p>上堂云。雨洒羣芳。雲披樹蔭。聖凡不到。亘古亘今。乃顧大眾云。好諸禪德。可惜善財守樓閣開。身逢聖境。眼染塵埃。苦哉。苦哉。出來。出來。拈起拄杖云。與汝拄杖子。四維上下。南岳天台。擲下云。參。</p>
<p>上堂云。秋風緊。秋雲陰。一溪秋水碧沉沉。自是絲綸不到底。莫怨金鱗泊處深。</p>
<p>上堂云。山堂凉冷。頗會禪流。彼既丈夫。山僧也不相違背。直須坐却報化佛頭。截斷釋迦語路。提唱也。法震人天。舉動也。道芳諸聖。若能如是。且向如來行處行。參。</p>
</div>
<div class='div-other'><a id='mulu446' />
<p class='h4'>北京天鉢寺文慧禪師</p><p>諱重元。姓孫氏。青州千乘人。母夢於像前吞一金果。後乃誕。師相儀殊特。逈異群童。十七出家。冠歲圓具。初遊講肆。頗達教宗。甞宴坐於古窰。忽聞空中有告。師學上乘者。驚駭出視。杳無人迹。翌日。客至。出寒山集。師一覧之。即慕參玄。至天衣懷禪師法席。遇眾請益。豁然大悟。懷為陞堂舉揚。印可歎曰。此吾家千里駒也。</p>
<p>清献公趙抃參師。聞雷悟道。諫議劉公請主仰天。紫微曾公鞏命徙靈岩。資政陳公升之移之廣濟。太師文公彥愽召居天鉢。凡四住名藍。十方仰重。河朔宗乘。由斯再振。</p>
<p>緣終示滅。正盛暑中。清風透室。異香馥郁。茶毗。烟燄若鎔白<span class='corr'>鑞</span>。舍利五色。焦樹芬芳。太師文公以　上賜白瑠璃瓶貯之。藉以錦褥。躬葬于塔。居士何震所獲額骨．牙齒舍利。別剏浮圖。</p>
<p>問。如何是佛。</p>
<p>師云。迦葉擎拳。</p>
<p>僧曰。如何是法。</p>
<p>師云。唵[口*部]啉㗶。</p>
<p>僧曰。如何是僧。</p>
<p>師云。口念彌陀。</p>
<p>僧曰。謝師答話。</p>
<p>師云。不天堂。入地獄。</p>
<p>問。如何是禪。</p>
<p>師云。入籠入檻。僧拊掌。</p>
<p>師云。跳得出是好手。僧擬議。</p>
<p>師云。了。</p>
<p>問。如何是觸目之機。</p>
<p>師云。摩斯吒落水。</p>
<p>僧曰。謝答話。</p>
<p>師云。鼻孔不存。</p>
<p>問。如何是教外別傳底句。</p>
<p>師云。聽。</p>
<p>僧曰。學人未會。</p>
<p>師云。鈍。</p>
<p>問。如何是道。</p>
<p>師云。不道。</p>
<p>僧曰。因什麼不道。</p>
<p>師云。為是私商客。僧便喝。</p>
<p>師云。山僧被汝一喝。僧擬議。師便打。</p>
<p>問。如何是透法身句。</p>
<p>師云。上是天。下是地。</p>
<p>問。如何是函蓋乾坤句。</p>
<p>師云。一漚虗後眾漚虗。</p>
<p>僧曰。如何是截斷眾流句。</p>
<p>師云。金粟對文殊。</p>
<p>僧曰。如何是隨波逐浪句。</p>
<p>師云。昨夜打出三門去。</p>
<p>問。父母未生時如何。</p>
<p>師云。尼乾不歷。</p>
<p>僧曰。生後如何。</p>
<p>師云。孫賓皺眉。</p>
<p>僧曰。畢竟如何。</p>
<p>師云。三十年後。</p>
<p>問。昨夜雨。今日晴。於曹溪路上成得什麼邊事。</p>
<p>師云。昨日雨。今日晴。</p>
<p>問。半滿之教即不問。如何是觸目菩提。</p>
<p>師云。觸目菩提即且致。儞作麼生會半滿之教。</p>
<p>僧曰。須還和尚始得。</p>
<p>師云。為什麼亂走。</p>
<p>僧曰。諱人道著。</p>
<p>師云。情知汝不會。</p>
<p>僧曰。幸得不會。</p>
<p>師云。有什麼救處。</p>
<p>師云。若據宗乘正令。莫不動用全威。如聖王輪寶劒飛空。誰是不賓之者。是以王道平平。和風扇物。使群邦貢献。萬里梯航。六合澄清。狼烟永息。於是四魔絕跡。九類亡機。且作麼生說箇動用全威底道理。驀拈拄杖橫按云。休。休。動不如靜。靠却拄杖。便起。</p>
<p>上堂云。多時寒。近方暖。伶利衲僧高著眼。直得通身是眼。鼻孔遼天。驀拈起拄杖云。不消一穿。擊香臺。下座。</p>
<p>上堂云。冬不受寒。夏不受熱。身上衣。口中食。應時應節。既非天然自然。盡是人人膏血。諸禪德。山僧恁麼說話。為是世法。為是佛法。若也擇得分明。萬兩黃金亦消得。喝一喝。</p>
<p>上堂。良久。云。看看。照也功成萬德。寂也蕩無纖塵。遮裏薦得。獨露圓明。衲僧聞舉。掩耳退身。總似遮一般底。直須喚回來打。參。</p>
<p>上堂云。福勝一片地。行也任儞行。住也任儞住。步步踏著。始知落處。若未然者。直須退步。脚下看取。叱。</p>
</div>
<div class='div-other'><a id='mulu447' />
<p class='h4'>洪州上藍文達禪師</p><p>本州人也。道性淳和。德行脩潔。久參天衣懷禪師。發明宗眼。給事程公師孟請居上藍。一住十年。道行大播。熈寧元年。辭眾坐滅。焚化。及收舍利。目睛宛然如生。今塑本院。郡人傾仰。</p>
<p>問。如何是豫章境。</p>
<p>師云。落霞孤鶩飛。秋水長天色。</p>
<p>僧曰。如何是境中人。</p>
<p>師云。徐孺亭前月。陳蕃榻下明。</p>
<p>僧曰。向上宗乘事若何。</p>
<p>師云。人心難滿。溝壑易填。</p>
<p>問。如何是心。</p>
<p>師云。心。</p>
<p>問。如何是和尚家風。</p>
<p>師云。風吹不入。</p>
<p>僧曰。恁麼則把定乾坤眼。綿綿不漏絲。</p>
<p>師云。水洒不著。</p>
<p>問。塵鹿成羣。如何射得。</p>
<p>師云。看箭。</p>
</div>
<div class='div-other'><a id='mulu448' />
<p class='h4'>洪州觀音啟禪師</p><p>問。如何是道。</p>
<p>師云。水聲爭瀉碧。</p>
<p>僧曰。學人不會。</p>
<p>師云。山色亂堆青。</p>
<p>問。如何是無縫塔。</p>
<p>師云。不曾動著。</p>
<p>僧曰。如何是塔中人。</p>
<p>師云。灰頭土面。</p>
<p>問。如何是祖師西來意。</p>
<p>師云。松長栢短。</p>
<p>僧曰。意旨如何。</p>
<p>師云。葉落歸根。</p>
</div>
<div class='div-other'><a id='mulu449' />
<p class='h4'>台州瑞巖子鴻禪師</p><p>姓吳氏。本州人也。受業于情峯資聖院。初住太平．瑞巖二剎。晚退老息庵。問法者愈於曩日。兜率寺革律為禪。堅命師主云。不數年間。復謀退隱。德行孤高。始終如一。</p>
<p>問。如何是道。</p>
<p>師云。開<span class='corr'>眼</span>覷不見。</p>
<p>問。如何是祖師初來意。</p>
<p>師云。拂衣瞻漢月。飛錫遠中天。</p>
<p>僧曰。意旨如何。</p>
<p>師云。熊耳崔嵬千古色。少林蒼翠幾流芳。</p>
<p>僧曰。謝師答話。</p>
<p>師云。師子齩人。韓獹逐塊。隨後便打。</p>
<p>問。如何是垂手底句。</p>
<p>師云。不得春風花不開。</p>
<p>僧曰。如何是不垂手底句。</p>
<p>師云。花開又被風吹落。</p>
<p>僧曰。離此二途。如何是學人轉身處。</p>
<p>師云。背斗望南星。僧擬議。</p>
<p>師云。彈琴須對賞音人。</p>
<p>問。法爾不爾。如何指南。</p>
<p>師云。話墮也。</p>
<p>僧曰。乞師指示。師呵呵大笑。</p>
<p>問。如何是真實體。</p>
<p>師云。針劄不入。</p>
<p>僧曰。如何是真實用。</p>
<p>師云。清風在掌。</p>
<p>僧曰。離此二途。如何是向上一路。</p>
<p>師云。欠汝一問。</p>
<p>問。月圓當午時如何。</p>
<p>師云。千里同風。</p>
<p>僧曰。欲言言不及。林下好商量。</p>
<p>師云。千里不同風。</p>
<p>問。如何是瑞巖。</p>
<p>師云。千峰環列翠。</p>
<p>僧曰。觀者如何。</p>
<p>師云。舉目即遺蹤。</p>
<p>僧曰。還許學人登也無。</p>
<p>師云。地平宜進步。壁峻莫回頭。</p>
<p>僧曰。方便門中。更乞指南。</p>
<p>師云。鶴鳴雲外樹。瀑瀉枕前聲。僧禮拜。</p>
<p>師云。路遙知馬力。歲久見人心。</p>
<p>問。普通<span class='corr'>已</span>後。人人知有。普通<span class='corr'>已</span>前。如何剖路。</p>
<p>師云。穿得胡僧鼻。</p>
<p>僧曰。若與麼。不從人得也。</p>
<p>師云。南雪峯。北趙州。</p>
<p>僧曰。何得龍頭蛇尾。</p>
<p>師云。拄杖教誰喫。</p>
<p>僧曰。學人遭貶剝。</p>
<p>師云。酌海持蠡。一場困苦。</p>
<p>上堂云。法爾不爾。建立乖宗。堂堂現前。雕琢成偽。妙圓越悟。頭上安頭。頓獲法身。枷上添杻。若不爾。則靈山畫餅。曹溪指梅。過犯彌天。放過則不可。更有一箇。誰撿點得出。驀拈拄杖云。今日不著便。下座。</p>
<p>上堂云。一不守。二不向。上下四維無等量。大洋海底飛鉄船。須彌頂上翻鯨浪。臨濟縮却舌頭。德山閣却拄杖。千古萬古獨巍巍。留與衲僧作牓樣。急著眼。</p>
<p>上堂云。夜來好雨。點點是衲子眼睛。衲子不惜。分付與春風吹散。普滋三草二木。悉得敷榮。若是敗種。各須自甘。莫道春風不著力好。</p>
<p>上堂云。瑞岩是巖。四面凝嵐。花開幽徑。水瀉寒潭。牧童更歌。樵客孰諳。相呼相喚。溪畔掬流戲沙共笑。山鳥底事喃喃。或云。瑞巖非巖。惟寂惟寞。無禪與君參。無道與君學。來者無拘。去者非縛。唯有門前千朵萬朵山。帶月和雲倚寥廓。師於紹聖三年八月示疾。十五日寫遺戒付囑弟子。後六日復留頌云。</p>
<p>志公釣得鼇。僧伽手烹戮。</p>
<p>寒山不知味。拾得飽盈腹。</p>
<p>木人惆悵弔又歌。石女懽忻慰復哭。</p>
<p>言畢。危坐而逝。</p>
</div>
<div class='div-other'><a id='mulu450' />
<p class='h4'>越州天章元善禪師</p><p>問。大無外。小無內。既無內外。畢竟是什麼物。</p>
<p>師云。開口見膽。</p>
<p>僧曰。學人未曉。</p>
<p>師云。苦中苦。</p>
<p>僧曰。無眾竭力。禍出私門。</p>
<p>師云。教休不肯休。須待雨霖頭。便打。</p>
<p>問。古人橫說竪說。知有向上關棙子也無。</p>
<p>師云。何不向下問將來。</p>
<p>僧曰。學人不會。特伸請益。</p>
<p>師云。向下不會。說什麼向上關棙子。</p>
<p>僧曰。大眾霑恩。</p>
<p>師云。難。</p>
<p>上堂云。把定也。滴水滴凍。江河絕流。放行也。日暖風和。山川競秀。且道把定好。放行好。把定放行盡在遮裏。若也把定。直須佛來祖來。喪身失命。若也放行。七縱八橫。蝦<span class='corr'>䗫</span>蚯蚓。同死同生。</p>
<p>上堂云。霜鋪四野。同居銀色光中。鴈呌長天。共在補陀影下。高高處坦然平正。低低處孤迥巍巍。塵剎徧遊。不離足下。普門大啟。<span class='corr'>秖</span>在目前。平原列朵朵之山。曲㵎流清清之水。登山者。誰知紫胡為意。臨水者。誰知船子用心。投綸擲線則且致。離鈎三寸。道將一句來。以拄杖擊禪床。下座。</p>
<p>上堂云。夜雨初霽。燒雲四開。水聲滴瀝。山色崔嵬。可憐無限迷途者。背却文殊禮五臺。參。</p>
</div>
<div class='div-other'><a id='mulu451' />
<p class='h4'>真州長蘆崇福院體明圓鑑禪師</p><p>開堂日。上首白槌罷。師顧視大眾云。槌聲未作。玄路早彰。更顯鋒鋩。離牙劈齒。到遮裏。直得懸崖撒手。便肯承當。猶是藉草眠雲。更須知有八面當風。千波競涌。截生死流。離斷常見。縱橫三界。出沒卷舒。應用無虧。兵隨印轉。然雖如是。未入虎口。焉得虎牙。先達之者。非在於斯。後學初機。有疑請問。</p>
<p>問。昔日世尊善說般若。帝釋為啟請之人。今朝師演宗乘。府主是證明之者。未審是同是別。</p>
<p>師云。木鷄向曉啼殘月。</p>
<p>僧曰。恁麼則靈山一會儼然存也。</p>
<p>師云。儼然一句作麼生道。</p>
<p>僧曰。相識滿天下。知心能幾人。</p>
<p>師云。非公境界。</p>
<p>問。聖朝太后崇因地。法王真諦若為宣。</p>
<p>師云。此問不虗。</p>
<p>僧曰。憑師一句玄中妙。上祝　丕圖萬萬年。</p>
<p>師云。謝汝證明。</p>
<p>問。府命開堂於此日。師將何法報　君恩。</p>
<p>師云。將此身心奉塵剎。是即名為報　我皇。</p>
<p>僧曰。報恩既乃若斯。祖令又如何話會。</p>
<p>師云。臨濟．德山。權且鎮庫。</p>
<p>僧曰。慈雲普潤。法雨遐霑。</p>
<p>師云。閑言語。</p>
<p>問。世尊出世。三轉法輪。師今出生。當為何事。</p>
<p>師云。一天初過雨。萬里始歸雲。</p>
<p>僧曰。一法徧含春雨潤。羣生皆悟海潮音。</p>
<p>師云。念得不濟事。</p>
<p>上堂。顧視左邊云。師子之狀。豈免嚬坤。顧右邊云。象王之儀。寧忘回顧。取此逃彼。上士奚堪。識變知機。野狐窠窟。到遮裏。須知有凡聖不歷處。古今不到處。且道是什麼人行履。良久。云。丈夫自有衝天志。莫向如來行處行。</p>
<p>上堂云。上士相逢。休論目擊。祖佛門中。如何受用。古往今來。新新無間。雖然如是。猶在荊棘林中。衲僧家須向鑊湯爐炭上成等正覺。刀山劍樹上說法度人。方有少分相應。良久云。茯苓<span class='corr'>秖</span>在松根下。用意追尋事轉遙。</p>
</div>
<div class='div-other'><a id='mulu452' />
<p class='h4'>杭州龍華文喜禪師</p><p>後住陸蓮菴。</p>
<p>問。如何是陸蓮境。</p>
<p>師云。一徑階前草。數株霜後松。</p>
<p>僧云。如何是境中人。</p>
<p>師云。拏開凡聖路。踏破畫門來。</p>
<p>僧曰。向上宗乘事若何。</p>
<p>師云。一條楖[木*栗]杖。萬里作風威。</p>
<p>師云。諸仁者。且道答伊境。不答伊境。若道答伊境。山僧眼在什麼處。若道不答伊境。又道一徑階前草。數株霜後松。還相委悉麼。良久。云。時時明祖意。日日起清風。珍重。</p>
</div>
<div class='div-other'><a id='mulu453' />
<p class='h4'>處州永泰自仁禪師</p><p>問。如何是露地白牛。</p>
<p>師云。大難看守。</p>
<p>僧曰。看守即易。未審將何為用。</p>
<p>師云。得用即用。</p>
<p>僧曰。學人借用得也無。</p>
<p>師云。直饒用得。也是別人底。</p>
<p>師云。松風凜凜。敗葉紛紛。柳帶衰顏。猿啼遠岫。若也善觀時節。方與諸聖相隣。未出得衲僧活計。諸仁者。當此之際。正好橫擔拄杖。高掛鉢囊。到處撞開方丈門。且與老胡相見。若也一言不契。坐具拂開便行。豈不快哉。山僧自行脚<span class='corr'>已</span>來。未曾逢著一箇半箇。何故如此。良久。云。土曠人稀。相逢者少。珍重。</p>
<p>上堂云。金風乍扇。松竹交陰。水月分明。遊人罔措。還會麼。若有人會。出來通箇消息。山僧為儞證據。良久云。布袋裡錐子。不出頭者是好手。下座。</p>
<p>師世壽八十四。僧臘六十一。於元符元年六月初九日澡浴更衣。辭眾而趺坐逝。</p>
</div>
<div class='div-other'><a id='mulu454' />
<p class='h4'>饒州景德普俊禪師</p><p>問。諸佛出世。蓋為群生。太守請師。當為何事。</p>
<p>師云。尊官在此。</p>
<p>僧曰。一雨所滋。羣生普潤。</p>
<p>師云。欠少什麼。</p>
<p>問。如何是主人公。</p>
<p>師云。一朝權在手。看取令行時。</p>
<p>僧曰。若不上來。焉得如是。</p>
<p>師云。將謂衲僧。</p>
<p>問。依俙似半月。傍像若三星。乾坤收不得。師於何處明。</p>
<p>師云。人人具足。</p>
<p>僧曰。學人便恁麼時如何。</p>
<p>師云。箭發離絃。新羅國裏。</p>
</div>
<div class='div-other'><a id='mulu455' />
<p class='h4'>汀州同慶禪院智珣禪師</p><p>上堂云。法無別法。心即此心。直下承當。不為分外。更若別求巧妙。鬪釘語言。於達磨西來。天地遼遠。何也。幸自可憐生。何勞強雕琢。參。</p>
</div>
<div class='div-other'><a id='mulu456' />
<p class='h4'>汀州開元智孜禪師</p><p>開堂日。陞座云。黃金為地。白玉為城。十方繚繞。百寶莊嚴。大眾還見麼。還信麼。若也信得。人人分上。各各如斯。十方國土。不隔毫端。亘古亘今。都在一念。塵沙諸佛。同此一途。從上祖師。更無別路。若信未及。有疑請問。</p>
<p>問。學人上來。請師說法。</p>
<p>師云。嶺上白雲閑蕩蕩。</p>
<p>僧曰。莫便是和尚為人處也無。</p>
<p>師云。㵎中流水急茫茫。</p>
<p>問。師唱誰家曲。宗風嗣阿誰。</p>
<p>師云。明眼人前莫錯舉。</p>
<p>僧曰。天衣的旨師親唱。雲門祖派轉光輝。</p>
<p>師云。聽事不真。喚鍾作甕。</p>
<p>師云。諸佛不出世。擾擾世界無依怙。祖師不西來。茫茫眾生無本據。諸佛出世祖師來。遂使人人皆得所。上則見皇天。下則履厚土。君聖臣賢。十方得路。父慈子孝。尊卑有序。衲僧要去便去。要住便住。大眾。此猶是世諦之談。出世間一句作麼生道。良久云。雲橫疊嶂。月上晴空。</p>
<p>上堂云。衲僧家向針眼裏藏身稍寬。大海中走馬甚窄。將軍不上便橋。勇士徒勞掛甲。晝行三千。夜行八百即不問。不動步一句作麼生道。若也道得。觀音．勢至．文殊．普賢<span class='corr'>秖</span>在目前。若道不得。直須撩起布裙。緊帩草鞋。參。</p>
<p>上堂云。雲行蕩蕩。鳥語嚶嚶。頭頭垂示。非色非聲。便恁麼會。落壍墮坑。不恁麼會。孤負平生。閉門造車。出門合轍。人人知有。觸龍鱗。履虎尾。大眾作麼生體會。若體會得。便能光輝日月。閃爍星辰。若未能體會。僧堂中有粥有飯。夏月日長。林下取凉。珍重。</p>
<p>上堂云。寒空落落。大地漫漫。雲生洞口。水出高源。若也把定。即十方世界恍然。若也放行。即東西南北坦然。茫茫宇宙人無數。一箇箇鼻孔遼天。且問諸人。把定即是。放行即是。還有人斷得麼。若無人斷得。三門外有兩箇大漢。一箇張眉握劒。一箇努目揮拳。參。</p>
</div>
<div class='div-other'><a id='mulu457' />
<p class='h4'>泉州資聖捷禪師</p><p>問。如何是佛法大意。</p>
<p>師云。鉄牛生石卵。</p>
<p>問。如何是接人句。</p>
<p>師云。三門頭合掌。</p>
<p>問。如何是大用句。</p>
<p>師云。腦門著地。</p>
<p>問。如何是無事句。</p>
<p>師云。橫眠大道。</p>
<p>問。如何是出三界句。</p>
<p>師云。野狐窟裏。</p>
<p>問。如何是奇特句。</p>
<p>師云。的。</p>
<p>問。如何是平實句。</p>
<p>師云。泥中洗土。</p>
</div>
<div class='div-other'><a id='mulu458' />
<p class='h4'>蘇州澄照慧慈禪師</p><p>問。了然無所得。為什麼天高地濶。</p>
<p>師云。窄。</p>
<p>問。如何是佛。</p>
<p>師云。巍巍堂堂。</p>
<p>問。如何是道。</p>
<p>師云。目前看取。</p>
<p>問。如何是和尚家風。</p>
<p>師云。七零八落。</p>
<p>上堂云。若論此事。眨上眉毛。早是蹉過。那堪進步向前。更要山僧說破。而今說破了也。還會麼。昨日雨。今日晴。</p>
</div>
<div class='div-other'><a id='mulu459' />
<p class='h4'>秀州崇德智澄禪師</p><p>上堂云。覿面相呈。更無餘事。若也如是。豈不俊哉。山僧蓋不得<span class='corr'>已</span>。曲為諸人。若向衲僧面前。一點也著不得。諸禪德。且道衲僧面前說箇什麼即得。良久云。深秋簾幕千家雨。落日樓臺一笛風。下座。</p>
</div>
<div class='div-other'><a id='mulu460' />
<p class='h4'>蘇州淨慧可證禪師</p><p>問。達磨未來時如何。</p>
<p>師云。天涯地角。</p>
<p>僧曰。來後如何。</p>
<p>師云。四海五湖。</p>
<p>師云。龍宮海藏。盡屬葛藤。教外別傳。起模畫樣。當人分上。平地風波。若到遮裏。如何得出。乃云。毗婆尸佛早留心。直至如今不得妙。參堂去。</p>
</div>
<div class='div-other'><a id='mulu461' />
<p class='h4'>泉州棲隱有評禪師</p><p>問。如何是平常道。</p>
<p>師云。和尚合掌。道士擎拳。</p>
<p>問。如何是無位真人。</p>
<p>師云。渠無面目。</p>
<p>問。十二時中如何趣向。</p>
<p>師云。著衣喫飯。</p>
<p>僧曰。別還有事也無。</p>
<p>師云。有。</p>
<p>僧曰。如何則是。</p>
<p>師云。齋餘更請一甌茶。</p>
<p>上堂云。為體也。鏡淨水澄。為用也。光生滿目。十二時中有何妨礙。恁麼說話。笑破人口。</p>
</div>
<div class='div-other'><a id='mulu462' />
<p class='h4'>蘇州定惠雲禪師</p><p>問。如何是為人一句。</p>
<p>師云。見之不取。</p>
<p>僧曰。學人未曉。</p>
<p>師云。思之千里。</p>
<p>問。學人上來。乞師一接。</p>
<p>師云。雲開月白。雨后山青。</p>
<p>僧曰。學人今日功不浪施也。</p>
<p>師云。更須子細。</p>
<p>問。如何是親切為人處。</p>
<p>師云。縮却舌頭。</p>
<p>僧曰。學人便恁麼會去也。</p>
<p>師云。切莫草草。</p>
<p>問。如何是向上為人。</p>
<p>師云。脚下看取。</p>
<p>僧曰。如何是向下為人。</p>
<p>師云。腦門著地。</p>
</div>
<div class='div-other'><a id='mulu463' />
<p class='h4'>汀州開元智譚禪師</p><p>問。如何是無私底句。</p>
<p>師云。片月流輝。光含萬象。</p>
<p>僧曰。謝師指示。</p>
<p>師云。指示箇什麼。</p>
<p>僧曰。爭奈言猶在耳。</p>
<p>師云。是什麼言。</p>
<p>僧曰。片月流輝。光含萬象。</p>
<p>師云。學語之流。</p>
<p>問。如何是道。</p>
<p>師云。亘古亘今。</p>
<p>僧曰。目前無異路。達者共同途。</p>
<p>師云。儞作麼生會。</p>
<p>僧曰。踏著稱鎚硬似銕。</p>
<p>師云。猶較些子。</p>
<p>問。如何是佛法大意。</p>
<p>師云。春寒秋熱。</p>
<p>僧曰。學人不會。</p>
<p>師云。秋熱春寒。</p>
<p>問。如何是古佛家風。</p>
<p>師云。讚歎不及。</p>
<p>問。如何是無縫塔。</p>
<p>師云。風吹不入。</p>
<p>僧曰。如何是塔中人。</p>
<p>師云。鼻孔大頭向下。</p>
<p>上堂云。物我冥契。顯露真機。法法靈通。心心獨耀。卷舒自在。隱顯無拘。有時闃爾無縱。有時廓周沙界。般若光中。悉皆應現。塵塵既爾。念念皆如。說什麼目連．鶖子具大神通。到遮裏。作麼生摸[打-丁+索]。參。</p>
</div>
<div class='div-other'><a id='mulu464' />
<p class='h4'>靈峯崇化珣禪師</p><p>問。知師久蘊囊中寶。今日當筵略借看。</p>
<p>師云。人逢好事精神出。馬遇寒霜氣力生。</p>
<p>問。如何佛法大意。</p>
<p>師云。山深水凍。</p>
<p>僧曰。如何趣向。</p>
<p>師云。雪冷霜寒。</p>
<p>問。驗人端的處。下口便知音。學人上來。請師不悋。</p>
<p>師云。好事不出門。</p>
</div>
<div class='div-other'><a id='mulu465' />
<p class='h4'>建州乾符大同院旺禪師</p><p>問。師唱誰家曲。宗風嗣阿誰。</p>
<p>師云。鉄牛橫渡海。</p>
<p>僧曰。恁麼則天衣嫡子。乳竇兒孫。</p>
<p>師云。石角夜穿山。</p>
<p>問。如何是祖師西來意。</p>
<p>師云。入市烏龜。</p>
<p>僧曰。意旨如何。</p>
<p>師云。得縮頭時且縮頭。</p>
</div></div>
<p class='juan'>建中靖國續燈錄卷第十</p></div></div>
</div><!-- end of div[@id='body'] -->
</body></html>