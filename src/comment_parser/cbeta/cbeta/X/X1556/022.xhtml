<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu873' />建中靖國續燈錄卷第二十二　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">南岳懷讓禪師第十四世</p>

<div class='div-other'><a id='mulu874' />
<p class='h3'>潭州大溈山密印禪院懷秀禪師法嗣</p>
<div class='div-other'><a id='mulu875' />
<p class='h4'>潭州大溈山祖瑃禪師</p><p>姓吳氏。福州候官人也。出家圓具。參大溈秀禪師。契悟祖意。道行高潔。糲食麤衣。介性不群。處眾無撓。命住鹿苑。次遷岳麓。</p>
<p>問。如何是祖師西來意。</p>
<p>師云。何不問此中意。</p>
<p>僧曰。如何是此中意。</p>
<p>師云。處處抱孫和淚語。晚身猶值太平年。</p>
<p>僧曰。太平一句請師道。</p>
<p>師曰。風不鳴條。雨不破塊。</p>
<p>僧曰。畢竟事作麼生。</p>
<p>師云。南畒耕人不識名。</p>
<p>僧曰。豈無姓字。</p>
<p>師云。鹽菜如泥。</p>
<p>僧曰。此是行市數。</p>
<p>師云。儞也少喫。</p>
<p>問。如何是密印。</p>
<p>師云。今朝漏泄。</p>
<p>僧曰。意旨如何。</p>
<p>師云。鳳凰展翼地。裴相捨莊田。</p>
<p>問。如何是溈山家風。</p>
<p>師云。竹有上下節。松無古今青。</p>
<p>僧曰。未審其中人飲噉何物。</p>
<p>師云。飢飡相公玉粒飯。渴點神運倉前茶。</p>
<p>上堂云。插鍬為井。今古澄清。趙州石橋。往來皆渡。山頭水牯。純熟不犯靈苗。嶽麓野人。剛被遷移法席。不犯靈苗即且致。遷移底事作麼生。良久。云。猿抱子歸青嶂後。鳥㘅花落碧岩前。</p>
<p>上堂云。山攢碧玉。地絕紅塵。樓閣相高。松杉鬱翠。東連廬阜。西接峨嵋。耶舍．普賢共談般若。香嚴．大仰俱聽法音。聽即不無。作麼生是般若。良久。云。無二無二分。無別無斷故。乃笑云。向下文長。</p>
<p>上堂云。道無定亂。法離見知。言句相投。都無定義。自古龍門無宿客。至今鳥道絕行蹤。欲會箇中端的意。火裡蝍蟟吞大蟲。咄。</p>
<p>上堂云。天台華頂。逈㧞群峰。南岳石橋。斜飛數丈。輕行重蹈度無疑。俯仰璿璣觀不足。且道箇中有強弱也無。金不博金。水不洗水。良久。云。切忌當頭。</p>
<p>上堂云。昔賢示徒曾無語。一曲臘月二十五。叢林幾處盡商量。不離宮商角徵羽。日中絲竹應難入。月下琵琶休巧取。要識雲門一曲親。南山起雲北山雨。以拂子擊繩床。</p>
<p>上堂云。雨下堦頭濕。晴乾水不流。鳥巢滄海底。魚躍石山頭。眾中大有商量。前頭兩句是平實語。後頭兩句格外談。若如是會。祇見石磊磊。不見玉落落。若見玉落落。方知道寬廓。咦。</p>
</div>
<div class='div-other'><a id='mulu876' />
<p class='h4'>南岳山福嚴文演禪師</p><p>問。如何是佛。師當面一唾。</p>
<p>師乃云。當面一唾。切忌蹉過。幽谷猿啼。喬林鵲噪。閙市紜紜。相頭買帽。白日同歸。不知幾箇。</p>
<p>上堂云。日面佛。月面佛。馬師一別經年。誰辨銅頭鐵額。百丈耳聾。未為埋沒。臨濟喫棒。莫言受屈。三聖瞎驢。能始能卒。興化帳中。拋<span class='corr'>[殺/米]</span>將來。不是驪龍頷下之物。上根不動干戈。自然清風[颱-台+弗][颱-台+弗]。中下恰恰用心。落在無生窠窟。</p>
<p>上堂云。野花飄盡古城根。漸漸蟬鳴湘水渡。霏霏梅雨洒高空。帀地薰風滿庭戶。三十三兮老古錐。象轉龍蟠曾顯露。曾顯露。成點污。謹白參玄人。光陰莫虗度。</p>
<p>上堂云。秋聲嘹喨。暑氣未衰。群木將落。鴻鴈南飛。稼穡似雲南畒盛。新月如鈎碧落垂。是何消息。切忌針錐。</p>
<p>上堂云。眼裡也滿。耳裏也滿。唐土不收。五天不管。前佛後佛。猶尚難措一詞。若賢若聖。安能是非長短。今朝更作死馬醫治。免便長夜不安。看看。北斗西移。南斗東轉。</p>
<p>上堂云。百花落盡春光老。六合薰風來浩浩。誰謂南能去不還。寶林枝榦未枯槁。咄。</p>
</div>
<div class='div-other'><a id='mulu877' />
<p class='h4'>南岳西林院常賢禪師</p><p>問。大眾臨筵。願聞舉唱。</p>
<p>師云。滿川月色和雲白。</p>
<p>僧云。學人未曉。</p>
<p>師云。遙望瀟湘一派清。</p>
<p>問。如何是利物心。</p>
<p>師云。因事長智。</p>
<p>僧曰。也好消息。</p>
<p>師云。錯。</p>
<p>師乃云。瀟湘江水明如鏡。數座寒星徹底清。敢問曹溪溪上客。等閑無事出蓬瀛。還有出蓬瀛底客麼。良久。云。三入岳陽人不識。高吟飛過洞庭湖。</p>
</div>
<div class='div-other'><a id='mulu878' />
<p class='h4'>南岳後洞方廣寺有達禪師</p><p>問。學人上來。便請相見。</p>
<p>師云。袖裡金鎚腦後看。</p>
<p>僧曰。破一作三又作麼生。</p>
<p>師云。惜取眉毛。僧便喝。</p>
<p>師云。放過即不可。</p>
<p>僧曰。瞎。師便打。</p>
<p>上堂。拈拄杖云。諸禪德。展無礙手。和雲折取。帶雪將來。對眾拈出。瞻之不足。翫之有餘。遂畫一畫。云。早晚散為霖。草木滋天下。</p>
<p>上堂云。離四句。絕百非。便恁麼。息狂機。不恁麼。轉狐疑。離此憑何旨。趙州東院西。還委悉麼。頭戴天。脚踏地。動用之中論不二。一字妙門著眼看。鎮州蘿蔔知滋味。咄。</p>
</div>
<div class='div-other'><a id='mulu879' />
<p class='h4'>南岳南臺允恭禪師</p><p>問。如何是佛。</p>
<p>師云。眼睛突出。</p>
<p>問。祖意教意。是同是別。</p>
<p>師云。阿難合掌。迦葉擎拳。</p>
<p>師乃云。稀逢難遇。正在此時。何謂釋迦<span class='corr'>已</span>滅。彌勒未生。拈拂子云。正當今日。佛法盡在遮箇拂子上。放行把住。一切臨時。放行也。風行草偃。瓦礫生光。拾得．寒山點頭拊掌。把住也。水洩不通。精金失色。德山．臨濟飲氣吞聲。當恁麼時。放行即是。把住即是。良久。云。後五日看。</p>
</div></div>
<div class='div-other'><a id='mulu880' />
<p class='h3'>袁州仰山偉禪師法嗣</p>
<div class='div-other'><a id='mulu881' />
<p class='h4'>襄州谷隱山靜顯禪師</p><p>問。覿面相呈事若何。</p>
<p>師云。清風來不盡。</p>
<p>僧曰。通上徹下。絲毫不納也。</p>
<p>師云。明月照無私。</p>
<p>問。文彩既彰。願聞舉唱。</p>
<p>師云。巡海夜叉頭戴角。</p>
<p>僧曰。龍吟霧起。虎嘯風生。</p>
<p>師云。天外那吒獨把梢。</p>
<p>僧曰。祇園五葉花開處。不待東君別是春。</p>
<p>師云。重疊關山路。</p>
<p>問。一鏃破三關即不問。道人相見時如何。</p>
<p>師云。賊身<span class='corr'>已</span>露。</p>
<p>師乃云。三日一風。五日一雨。時清道泰。謌謠滿路。釋迦掩室謾商量。淨名杜口休更舉。要知極則本根源。識取南莊李胡子。敢問諸人。<span class='corr'>秖</span>如李胡子有甚長處。會麼。今年必定有來年。不如剩種來年粟。</p>
<p>上堂云。晷運推移。日長一線。且道佛法長多少。自云。九九八十一。諸人還會麼。若無人會。山僧為儞重說偈言。九九八十一。日南長至日。晷運既推移。大家相委悉。非為世諦流布。且要膺時納祜。參。</p>
<p>上堂云。今朝正月五。大眾明看取。火上更加爇。苦中更加苦。堪笑谷隱太無端。空谷巖前說寐語。咄。</p>
<p>上堂云。語默視瞬皆說。見聞覺知盡聽。香積世界。餐香飯悟無生。極樂國中。聽風柯悟般若。遂拈拄杖云。若將耳聽終難曉。眼處聞聲方得知。卓一下。</p>
</div>
<div class='div-other'><a id='mulu882' />
<p class='h4'>潭州龍王山善隨禪師</p><p>問。如何是龍王境。</p>
<p>師云。水晶宮殿。</p>
<p>僧曰。如何是龍王如意寶珠。</p>
<p>師云。頂上髻中。僧禮拜。</p>
<p>師云。莫道不如意。</p>
<p>上堂云。人人皆拜歲。山僧不賀年。山僧不賀年。諸人皆肯然。良久。云。若是依時及節。也少他元正啟祚。萬物咸新不得。</p>
<p>上堂云。奇哉皮皷響。大眾盡來參。既善知時節。龍王不再三。</p>
</div>
<div class='div-other'><a id='mulu883' />
<p class='h4'>筠州黃蘗山祇園永泰禪師</p><p>問。如何是祖師西來意。</p>
<p>師云。鐵鑄就。僧擬議。</p>
<p>師云。會麼。僧禮拜。</p>
<p>師云。何不早如此。</p>
<p>師乃云。祖師妙訣。不妨徑截。非風幡動。多少漏泄。且道甚麼處漏泄。乃云。莫是仁者心動麼。且不要錯會。</p>
</div>
<div class='div-other'><a id='mulu884' />
<p class='h4'>廬山慧日明禪師</p><p>上堂云。不用求真。唯須息見。三祖大師雖然迴避金鈎。殊不知<span class='corr'>已</span>吞紅線。慧日又且不然。不用求真。倒騎牛兮入佛殿。牧笛一聲天地寬。稽首瞿曇。真箇黃面。</p>
</div></div>
<div class='div-other'><a id='mulu885' />
<p class='h3'>洪州泐潭山洪英禪師法嗣</p>
<div class='div-other'><a id='mulu886' />
<p class='h4'>南嶽法輪院齊添禪師</p><p>問。學人上來。乞師指示。</p>
<p>師云。適來聞鼓聲麼。</p>
<p>僧曰。聞。</p>
<p>師云。還我話頭來。僧禮拜。</p>
<p>師笑云。令人疑著。</p>
<p>上堂。喝一喝。云。師子哮吼。又喝一喝云。象王嚬呻。又喝一喝云。狂狗趂塊。又喝一喝。云。鰕跳不出斗。乃云。此四喝。有一喝堪與祖佛為師。明眼衲僧試請揀看。若揀不出。大似日中迷路。</p>
<p>上堂。良久。云。性靜情逸。乃喝一喝云。心動神疲。遂顧左右云。守真志滿。拈拄杖云。逐物意移。驀召大眾云。見怪不怪。其怪自壞。</p>
</div>
<div class='div-other'><a id='mulu887' />
<p class='h4'>潭州大溈山齊恂禪師</p><p>問。玉兔不懷胎。犢牛為什麼却生兒。</p>
<p>師云。著槽廠去。</p>
<p>僧曰。牧牛坡下。</p>
<p>師云。莫教落草。</p>
<p>僧曰。步步蹈著。</p>
<p>師云。草裏漢。</p>
<p>師乃云。頭角未生時薦得。早犯山僧苗稼了也。更待擎頭戴角。異類中來。生兒養犢。其何以堪。不見仰山云。一回入草去。一回把鼻牽。然雖如是。不免犯人苗稼。且道如何得不犯。良久。云。鐵牛不喫欄邊草。直上須彌頂上眠。</p>
<p>上堂云。青山疊疊水茫茫。猿愛巖邊果熟香。更有一般堪羨處。誰知別有好思量。</p>
</div>
<div class='div-other'><a id='mulu888' />
<p class='h4'>袁州仰山友恩禪師</p><p>上堂。以柱杖擊禪牀一下。云。佛令祖令。瓦解氷消。半字滿字。千山萬水。衲僧門下。草偃風行。然雖如是。官不容針。私通車馬。有一則奇特因緣舉似大眾。良久。云。達磨九年空面壁。西歸羞見洛陽人。</p>
<p>上堂云。煙雲開處。日月齊明。影落千江。光含萬象。頭頭顯煥。無非自<span class='corr'>己</span>家風。物物全影。盡是祖師活計。於斯明得。則點頭嚥唾。於斯未明。且擺臂搖頭。恁麼說話。大似傍若無人。若有一箇出來。咳嗽一聲。山僧退身三步。</p>
</div>
<div class='div-other'><a id='mulu889' />
<p class='h4'>南岳方廣懷紀禪師</p><p>問。如何是道。</p>
<p>師云。有時登陌嶺。南北兩頭垂。</p>
<p>僧曰。如何是道中人。</p>
<p>師云。八十老翁<span class='corr'>策</span>杖行。</p>
<p>僧曰。未審向上更有事也無。</p>
<p>師云。面南看北斗。月裏有麒麟。</p>
</div>
<div class='div-other'><a id='mulu890' />
<p class='h4'>泉州永春慧明院雲禪師</p><p>問。般若海中如何為人。</p>
<p>師云。雲開銀漢迴。</p>
<p>僧曰。畢竟又如何。</p>
<p>師云。榛頭見血。</p>
<p>問。毗婆尸佛早留心。直至如今不得妙。意旨如何。</p>
<p>師云。醜拙不堪當。</p>
<p>僧曰。忽然當又作麼生。</p>
<p>師云。半錢也不直。</p>
<p>僧曰。如何即是。</p>
<p>師云。趙州南。石橋北。僧禮拜。師擊禪牀三下。</p>
<p>上堂云。少室遺風。曹溪要旨。黃蘗收來。臨濟扶起。三玄戈甲競頭分。四揀開遮何指比。定宗乘。立綱紀。當機驗取廬陵米。更從升合定高低。爭似備師封白紙。象骨提。心暗喜。同風今古播叢林。切忌扣牙驚著齒。</p>
<p>上堂云。雪峯鼈鼻。溈山水牯。臨濟三玄。雲門一普。勸君一一透將來。捉取大雄山下虎。</p>
</div>
<div class='div-other'><a id='mulu891' />
<p class='h4'>潭州寶蓋山自俊禪師</p><p>上堂。以拄杖卓一卓。喝一喝。云。同聲相應。同氣相求。築著鼻孔。撐著眼睛。啞却能言。聾却能聽。東西不辨。南北不分。黑焌焌<span class='note-inline'>(倉聿反)</span>地。鬼惡人憎。飜笑香嚴去年貧。未是貧。今年貧。始是貧。去年貧。無卓錐之地。今年貧。雖也無。是何言歟。噫。好箇阿師又恁麼去也。</p>
</div>
<div class='div-other'><a id='mulu892' />
<p class='h4'>南岳上封行瑜禪師</p><p>問。如何是上封境。</p>
<p>師云。北望洞庭千里浪。南觀石廩萬波煙。</p>
<p>僧曰。如何是境中人。</p>
<p>師云。脚蹈古壇千片石。手攀松樹萬年枝。</p>
<p>僧曰。人境<span class='corr'>已</span>蒙師指示。向上宗乘事若何。</p>
<p>師云。雖然身在青冥裏。心出青冥人不知。</p>
</div></div>
<div class='div-other'><a id='mulu893' />
<p class='h3'>東京智海禪院慕喆真如禪師法嗣</p>
<div class='div-other'><a id='mulu894' />
<p class='h4'>潭州道吾山汝能禪師</p><p>問。如何是佛。</p>
<p>師云。毀著不嗔。</p>
<p>僧曰。如何是法。</p>
<p>師云。讚著不喜。</p>
<p>僧曰。如何是僧。</p>
<p>師云。剃除鬚髮。</p>
<p>上堂云。三轉法輪於大千。其輪本來常清淨。毗婆尸佛早留心。直至如今未得妙。因什麼如此。為在儞諸人眉毛上轉大法輪。放光動地。儞等諸人不會。所以未得其妙。若言一切智智清淨。又未有衲僧氣息。山僧今日為眾竭力。禍出私門。還會麼。對牛彈琴。不入牛耳。吽。</p>
<p>師遷住大溈山。不經兩月。沐浴淨髮。趺坐而逝。</p>
</div>
<div class='div-other'><a id='mulu895' />
<p class='h4'>興國軍永安院妙喜禪師</p><p>問。如何是國師三喚侍者。師召大德。僧應喏。</p>
<p>師云。鈍根阿師。</p>
<p>僧曰。向上還有事也無。</p>
<p>師云。汝看虗空還曾開口麼。僧契悟。禮謝。</p>
<p>師與一頌。</p>
<p>虗空開口喚須彌。聲隱春雷蟄者知。</p>
<p>若不仙陀徒擬議。負吾負汝自風移。</p>
</div>
<div class='div-other'><a id='mulu896' />
<p class='h4'>潭州中峯山羅浮院希聲禪師</p><p>問。為　國開堂於此日。師將何法報　君恩。</p>
<p>師云。庭前瑞雪落紛紛。</p>
<p>僧曰。　君恩祇如此。祖意又如何。</p>
<p>師云。且領前話。</p>
<p>僧曰。恁麼則金枝永茂。玉葉長芳。</p>
<p>師云。一任眾人看。</p>
<p>上堂云。雲生大野。霧鎻長空。百草百木師子吼。露滴庭莎。盡逞無邊妙相。猨吟鳥噪。皆談不二圓音。乃拈拄杖云。無邊妙義。盡在山僧拄杖頭上。若也會得。可謂應時應節。若也不會。萬年松在祝融峰。卓一下。</p>
<p>師於紹聖四年二月八日無疾坐終。茶毗。諸根不壞。舍利求者可掬。</p>
</div>
<div class='div-other'><a id='mulu897' />
<p class='h4'>潭州中峰山智源禪師</p><p>問。如何是本來法。</p>
<p>師云。滿目青山。</p>
<p>僧曰。言無展事。進步者何。</p>
<p>師云。禮繁即亂。</p>
<p>僧曰。祇遮便是。為當別有。</p>
<p>師云。南岳石橋。</p>
<p>問。如何是城裏佛。</p>
<p>師云。截耳臥街。</p>
<p>僧曰。如何是村裡佛。</p>
<p>師云。牽犂拽杷。</p>
<p>僧曰。如何是山裡佛。</p>
<p>師云。釣魚取柴。</p>
</div>
<div class='div-other'><a id='mulu898' />
<p class='h4'>安州大安山興教惠淳禪師</p><p>開堂日。上首白槌竟。師云。未白槌<span class='corr'>已</span>前。喚作什麼。白槌<span class='corr'>已</span>後。喚作第一義諦。莫有不甘底僧。出來相見。</p>
<p>問。未白槌前請師道。</p>
<p>師云。方丈裏。</p>
<p>僧曰。白槌後又如何。</p>
<p>師云。法座上。</p>
<p>僧曰。謝師指示。</p>
<p>師云。勿交涉。</p>
<p>問。如何是第一句。</p>
<p>師云。脚下。</p>
<p>僧曰。如何是第二句。</p>
<p>師云。口裏。</p>
<p>僧曰。如何是第三句。</p>
<p>師云。腦上。</p>
<p>師乃云。靈山會上。迦葉親聞。五祖堂前。老盧得旨。至今累及兒孫。血脉不斷。豈是多學多知。負能負勝。人人具英雄志氣。各各出自<span class='corr'>己</span>胸襟。不取他人處分。便可出生入死。方為報佛恩德。如斯舉唱。取笑傍觀。還有同死同生底漢麼。良久。云。若無。山僧今日失利。</p>
</div>
<div class='div-other'><a id='mulu899' />
<p class='h4'>舒州靈泉普濟道堅禪師</p><p>問。如何是祖意。</p>
<p>師云。金雞飛去。石馬還來。</p>
<p>僧曰。如何是教意。</p>
<p>師云。海墨書不盡。</p>
</div></div>
<div class='div-other'><a id='mulu900' />
<p class='h3'>廬陵隆慶慶閑禪師法嗣</p>
<div class='div-other'><a id='mulu901' />
<p class='h4'>潭州安化啟寧聞一禪師</p><p>問。意智不到處。特地好商量。未審是什麼人境界。</p>
<p>師云。張三李四。</p>
<p>僧曰。木人把板雲中拍。石女㗸笙水底吹。</p>
<p>師云。亂走作什麼。</p>
<p>僧曰。也要和尚識得。</p>
<p>師云。西天此土。</p>
<p>上堂。拈花微笑虗勞力。立雪齊腰枉用功。爭似老盧無用處。却傳衣鉢振真風。大眾。且道那箇是老盧傳底衣鉢。莫是大庾嶺頭提不起底麼。且莫錯認定盤星。以拂子擊禪床。</p>
</div></div>
<div class='div-other'><a id='mulu902' />
<p class='h3'>蘄州開元琦禪師法嗣</p>
<div class='div-other'><a id='mulu903' />
<p class='h4'>饒州薦福道英禪師</p><p>問。佛未出世時如何。</p>
<p>師云。琉璃缾貯花。</p>
<p>僧曰。出世後如何。</p>
<p>師云。瑪瑙鉢盛果。</p>
<p>僧曰。未審和尚今日是同是別。</p>
<p>師云。趯倒瓶。拽轉鉢。</p>
<p>上堂云。據道而論。語也不得。默也不得。直饒語默兩忘。亦勿交涉。何故。句中無路。意在句中。無意無不意。非計校之所及。若是劈頭點一點。頂門豁然眼開者。於此却有速疾分。若低頭向意根下尋思。卒模[打-丁+索]不著。是知萬法無根。欲窮者錯。一源絕跡。欲返者迷。看他古佛光明。先德風彩。一一從無欲無依中發現。或時孤峻峭拔。竟不可構。或時含融混合。了無所覩。終不椿定一處。亦不繫係兩頭。無是無不是。無非無不非。得亦無所得。失亦無所失。不曾隔越纖毫。不曾移易絲髮。</p>
<p>明明古路。不屬玄微。覿面擎來。瞥然便過。不居正位。豈落邪途。不踏大方。那趨小徑。騰騰兀兀。何住何為。迴首不逢。觸目無對。一念普觀。廓然空寂。此之宗要。千聖不傳。直下了知。當處超越。是知赤洒洒處。恁麼即易。明歷歷處。恁麼還難。不用沾黏點染。直須剝脫屏除。若是本分。手脚放去。無收不來底。一一放光現瑞。一一削跡絕蹤。機上了不停。語中無可露。徹底攪不渾。通身撲不碎。且道畢竟是箇什麼靈通。得恁麼奇特。得恁麼堅確。</p>
<p>諸仁者。休要識渠面孔。不用安渠名字。亦莫覔渠所在。何故。渠無所在。渠無名字。渠無面孔。纔起一念追求如微塵許。便隔十生五生。更擬管帶思惟。益見紛紛叢雜。不如長時放教自由自在。要發便發。要住便住。即天然非天然。即如如非如如。即湛寂非湛寂。即敗壞非敗壞。無生戀。無死畏。無佛求。無魔怖。不與菩提會。不與煩惱俱。不受一法。不嫌一法。無在無不在。非離非不離。</p>
<p>若能如是見得。釋迦自釋迦。達磨自達磨。于我什麼椀。恁麼說話。衲僧門下。推勘將來。布裙芒靸。不免撩他些些泥水。豈況汝等諸處更道。遮箇是平實語句。遮箇是差別門庭。遮箇是關棙巴鼻。遮箇是道眼根塵。遞相教習。如七家村裡人傳口令相似。有什麼交涉。無事。珍重。</p>
</div>
<div class='div-other'><a id='mulu904' />
<p class='h4'>廬山雙溪寶嚴允光禪師</p><p>上堂云。阿呵呵。也大差。不捲簾兮見天下。神光得髓是誰云。達磨不曾來東夏。西江一口吸易乾。中原至寶難酬價。也大差。令人轉憶老興化。咄。</p>
</div></div>
<div class='div-other'><a id='mulu905' />
<p class='h3'>黃蘗積翠永庵主法嗣</p>
<div class='div-other'><a id='mulu906' />
<p class='h4'>廬陵清平楚金禪師</p><p>問。祖祖相傳。未審和尚傳箇什麼。</p>
<p>師云。兩手擡不起。</p>
<p>僧云。能有幾人知。</p>
<p>師云。知底事又作麼生。</p>
<p>僧曰。放過一著。</p>
<p>師云。迢迢十萬餘。</p>
<p>問。與麼不與麼。學人上來。請師與麼。</p>
<p>師云。洪州腰帶。</p>
<p>僧曰。請師不與麼。</p>
<p>師云。<span class='corr'>陝</span>府鉄牛。</p>
<p>僧曰。和尚與麼。學人即不然也。</p>
<p>師云。不消拈出。</p>
<p>上堂。以拄杖卓一下。云。<span class='corr'>秖</span>遮是錯。事無一向。出家人當為何事。良久。云。自知較一半。乃歌曰。人悄悄。皷鼕鼕。特地陞堂話祖風。千般說。萬般喻。特地飜真却成偽。分別緇素與色空。扶籬摸壁路難通。休尋南北與西東。山僧拄杖太無端。吞却十方剎界中。剎界中。細推窮。三十年後幾多白頭翁。靠却拄杖云。珍重。</p>
<p>上堂云。祖意齊彰。真機自立。分明蟾彩。彼我無差。出海紅光。老婆心切。如斯境界。悟則頭頭顯露。非取捨之功。迷則物物塵勞。難明妙理。更若即色明空。正是敲甎打瓦。說有說無。又是夢中說夢。未免覺來一場懡㦬。</p>
<p>上堂云。明眼人前若論斯事。如鹽在水。祇瞞得鼻孔。若是舌頭上。一點也瞞不得。何故。三世諸佛．從上祖師出現於世。祇是狸奴白牯一箇注脚。拈槌舉拂．下喝敲牀。盡是露柱注脚。以拄杖卓一下。云。山僧與露柱注脚。遮裡看得出。非但許儞救得兒孫。亦許儞見狸奴白牯。然後可以出生入死。若看不出。自救不了。何故。功夫不到不方圓。言語不通非眷屬。喝一喝。</p>
</div></div>
<div class='div-other'><a id='mulu907' />
<p class='h3'>南岳高臺佛印禪師法嗣</p>
<div class='div-other'><a id='mulu908' />
<p class='h4'>潭州龍興師定禪師</p><p>問。如何是瀟湘境。</p>
<p>師云。猿到夜深啼岳麓。</p>
<p>僧曰。如何是境中人。</p>
<p>師云。相逢不下馬。各自有前程。</p>
<p>問。如何是道。</p>
<p>師云。花街柳巷。</p>
<p>僧云。如何是道中人。</p>
<p>師云。語笑呵呵。</p>
<p>上堂云。秋風數夜漸寒。衲僧早覺身冷。通宵不睡思量。尀耐祖師亂走。不知念念釋迦出世。步步彌勒下生。恁麼忽然撞著。盡是自<span class='corr'>己</span>神光。怎生說得箇自<span class='corr'>己</span>神光。良久。云。一輪明月照瀟湘。咄。</p>
<p>上堂云。白雲峰頂。昔年嘗到。朝參暮請。依師學道。閙市紅塵。煎熬不少。逐日忙忙。貪生至老。咄。遮皮袋臭穢易壞。貪欲貪樂不解厭。學佛學祖總不會。慚愧寒山老。眠雲枕石睡。思量拾得奇。愛住深岩內。蓑衣為被褥。箬笠作冠蓋。祇如山僧恁麼舉唱。還有佛法也無。良久。云。無為無事人。趒出紅塵外。咄。</p>
</div></div>
<div class='div-other'><a id='mulu909' />
<p class='h3'>杭州慶善宗震禪師法嗣</p>
<div class='div-other'><a id='mulu910' />
<p class='h4'>杭州慶善普能禪師</p><p>問。祖祖相傳傳祖印。師今得法嗣何人。</p>
<p>師云。當官莫在前。作客莫向後。</p>
<p>僧曰。恁麼則西堂嫡子。臨濟兒孫。</p>
<p>師云。天台楖[木*栗]木。</p>
<p>師乃云。事不獲<span class='corr'>已</span>。與汝諸人葛藤。一切眾生只為心塵未脫。情量不除。見色聞聲。隨波逐浪。流轉三界。汩沒四生。致使正見不明。觸途成滯。若也是非齊泯。善惡都忘。坐斷報化佛頭。截却凡聖途路。到遮裡。方有少許相應。直饒如是。衲僧分上也未為奇特。何故如此。纔有是非。紛然失心。咄。</p>
<p>上堂。拈拄杖云。未入山僧手中。萬法宛然。既入山僧手中。復有何事。良久。云。無意氣時添意氣。不風流處也風流。卓一下。</p>
</div></div>
<p class='juan'>建中靖國續燈錄卷第二十二</p></div></div>
</div><!-- end of div[@id='body'] -->
</body></html>