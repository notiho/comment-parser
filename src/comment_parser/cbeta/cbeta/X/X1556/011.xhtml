<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu466' />建中靖國續燈錄卷第十一　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>
<p class="head2">廬山清原山行思禪師第十二世</p>

<div class='div-other'><a id='mulu467' />
<p class='h3'>筠州大愚曉舜禪師法嗣</p>
<div class='div-other'><a id='mulu468' />
<p class='h4'>蔣山佛慧禪師</p><p>諱法泉。姓時氏。隨州隨縣人也。少甞業儒。才器明敏。金依龍居山智門院信<span class='corr'>玘</span>禪師出家。<span class='corr'>玘</span>預夢法堂泉涌。翌日師至。因而名之。後習經業。比試圓具。遠造雲居舜禪師法席。因示二祖禮拜因緣。擬答次。舜掩師口。從茲頓悟。</p>
<p>初住大明．千頃．靈巖．南明．蔣山五剎。左丞蔡卞．承旨蔡京。景仰問道。晚奉詔旨住大相國寺智海禪院。師問眾曰。赴智海。留蔣山。去就孰是。眾皆無對。師乃索筆為偈云。</p>
<p>非佛非心徒擬議。得皮得髓謾商量。</p>
<p>臨行珍重諸禪侶。門外千山正夕陽。</p>
<p>書畢坐逝。</p>
<p>問。達磨九年冷坐。未遇智音。和尚今日開堂。當為何事。</p>
<p>師云。雲生嶺上。</p>
<p>僧曰。學人未曉。</p>
<p>師云。杲日當天。</p>
<p>問。祖祖相傳傳祖印。師今得法嗣何人。</p>
<p>師云。丫角女子戴席帽。</p>
<p>僧曰。恁麼則雲居嫡子。韶石兒孫。</p>
<p>師云。多將甕響作鐘聲。</p>
<p>問。古人道。日面佛．月面佛。意旨如何。</p>
<p>師云。馬祖在江西。</p>
<p>僧曰。若不上來。焉知如是。</p>
<p>師云。麤餐易飽。僧展兩手。</p>
<p>師云。弄影藏頭。</p>
<p>問。三級浪高。如何一透。</p>
<p>師云。莫遭點額。</p>
<p>僧曰。恁麼則風雷連四海。</p>
<p>師云。浪裏看桃花。</p>
<p>問。古人說不到處。請師說。</p>
<p>師云。夫子入太廟。</p>
<p>僧曰。學人未曉。</p>
<p>師云。春暖柳條青。</p>
<p>問。如何是和尚家風。</p>
<p>師云。山前栢子吾親種。</p>
<p>僧曰。恁麼則雲散家家月。春來處處花。</p>
<p>師云。嶺上樵人跣足行。</p>
<p>問。如何是西來的的意。</p>
<p>師云。揭衣過水。</p>
<p>僧曰。學人未會。</p>
<p>師云。拄扶橫擔。</p>
<p>問。如何是學人自<span class='corr'>己</span>。</p>
<p>師云。一倒一起。</p>
<p>僧曰。莫<span class='corr'>秖</span>遮箇便是也無。</p>
<p>師云。大眾笑儞。</p>
<p>問。祖師未來時如何。</p>
<p>師云。月明東嶺上。</p>
<p>僧曰。來後如何。</p>
<p>師云。黃河輥底流。</p>
<p>問。祖師面壁。意旨如何。</p>
<p>師云。撑天拄地。</p>
<p>僧曰。便恁麼去時如何。</p>
<p>師云。落七落八。</p>
<p>問。如何是賓中賓。</p>
<p>師云。去魏來秦。</p>
<p>僧曰。如何是賓中主。</p>
<p>師云。更無伴侶。</p>
<p>僧曰。如何是主中賓。</p>
<p>師云。少喜多嗔。</p>
<p>僧曰。如何是主中主。</p>
<p>師云。放過一著。</p>
<p>問。二祖立雪。意旨如何。</p>
<p>師云。三年逢一閏。</p>
<p>僧曰。為甚付法傳衣。</p>
<p>師云。村酒足人沽。</p>
<p>問。停橈罷棹時如何。</p>
<p>師云。寒沙翹白鷺。</p>
<p>僧曰。到岸後如何。</p>
<p>師云。戽水潑鴛鴦。</p>
<p>問。如何是道。</p>
<p>師云。不道。</p>
<p>僧曰。為什麼不道。</p>
<p>師云。恐儞會去。</p>
<p>僧曰。是何心行。師呵呵大笑。</p>
<p>問。如何是諸佛本源。</p>
<p>師云。金鞭敲玉鐙。</p>
<p>問。如何是佛。</p>
<p>師云。眉目分明。</p>
<p>問。如何是急切一句。</p>
<p>師云。火燒眉毛。</p>
<p>問。如何是不犯鋒鋩句。</p>
<p>師云。秤鎚落井。</p>
<p>師云。諸仁者。問話住得也。相挨相拶。進前退後。口裡喃喃地圖箇甚麼。將謂宗門合有恁麼事。諸人敗闕猶可。帶累山僧亦無分雪處。何故。諸人未發問時。猶較些子。纔始出來。便知勿交涉。不見摩竭國內。土曠人稀。少室巖前。風高月冷。到遮裏。豈假三寸。方解辨明。所以道。諸佛不出世。祖師不西來。龍樹馬鳴不敢論量。海藏龍宮不能詮註。雖然如是。若是明眼漢。一點也瞞他不得。後學初心。卒難摸[打-丁+索]。今日幸因判府侍郎為佛法主。山僧得與諸人相見。大眾。如今忽有人問相見底事。向他道什麼。若有道得底。出來吐露箇消息看。山僧為儞證明。若也未知。今日<span class='corr'>已</span>是藏隱不得。為諸人一時說破。乃擘開胸云。分明記取。</p>
<p>上堂云。春雪晴。春山青。白雲散處。啼鳥數聲。諸禪德還知麼。聽著則塞却儞耳朵。覷著則瞎却儞眼睛。莫怪蔣山無意智。大家林下過餘生。</p>
<p>上堂云。來不來。去不去。脚下須彌山。腦后擎天柱。大藏不能宣。佛眼不敢覷。諸高德。漸老逢春解惜春。昨夜飛花落無數。</p>
<p>上堂。畫一圓相。以手托起云。諸仁者。還見麼。迢迢從海出。漸漸入雲衢。諸人若也未見。莫道南明長老措大相。却於寶花王座上念中秋月詩。若也見得。此夜一輪滿。清光何處無。</p>
<p>上堂。顧左右云。南天台。北五臺。莫錯會。</p>
<p>上堂云。要去不得去。要住不得住。打破大散關。脫却孃生袴。諸仁者。若到臘月三十日。旦道用箇什麼。良久。云。柳絮隨風。自西自東。</p>
</div>
<div class='div-other'><a id='mulu469' />
<p class='h4'>䖍州慈雲院修惠圓照禪師</p><p>問。牛頭未見四祖時如何。</p>
<p>師云。青山藏不得。</p>
<p>僧曰。見後如何。</p>
<p>師云。明月合相容。</p>
<p>問。古鏡未磨時如何。</p>
<p>師云。分明雖對容。</p>
<p>僧曰。磨後如何。</p>
<p>師云。好醜不藏人。</p>
<p>問。上根人來。師還接否。</p>
<p>師云。接。</p>
<p>僧曰。未審如何接。</p>
<p>師云。教伊為下下根人。</p>
<p>僧曰。為什麼如是。</p>
<p>師云。量才補職。</p>
<p>僧曰。如何是為人一句。</p>
<p>師云。無言不當啞。</p>
<p>問。如何是和尚接人一句。</p>
<p>師云。真金不混水。</p>
<p>僧曰。乞師再接。</p>
<p>師云。展手即迷源。</p>
<p>問。祖意教意。是同是別。</p>
<p>師云。海深龍臥穩。</p>
<p>僧曰。未審意旨如何。</p>
<p>師云。桐長鳳巢高。</p>
<p>上堂。良久。云。若論此事。唯佛與佛乃能知之。諸人還知麼。慈雲今日為儞諸人開大智門。入總持藏。示儞諸人無價珍。諸人還識麼。遂拈拄杖云。遮箇豈不是無價珍。一人有一箇。自是諸人不肯承當。若承當得去。頭頭應用。取捨由<span class='corr'>己</span>。十二時中使之不竭。用之不盡。若也用之不得。一任懷寶迷邦。向外馳求。蹈破草鞋。虗生浪死。卓一下。</p>
<p>上堂云。上士一決一切了。中下多聞多不信。大眾。上士一決。決箇什麼。中下不信。不信箇什麼。不須信。不須決。今朝又是季秋月。看看籬下菊花黃。待到重陽與君折。輾山茶。大家啜。何須更要趙州說。久立。</p>
<p>上堂。良久。云。大眾會麼。五月十五日即不問儞。且道葫蘆裡走馬一句作麼生道。直饒道得。也是渴鹿逐陽燄。</p>
<p>上堂云。菩提達磨。口能招禍。聖諦議中。梁王勘破。皈到少林。九年壁坐。退<span class='corr'>己</span>讓人。萬無一箇。珍重。</p>
<p>上堂云。片月浸寒潭。微雲滿空碧。若於達道人。好箇真消息。還有達道人麼。微雲穿過儞髑髏。片月觸著儞鼻孔。珍重。</p>
</div>
<div class='div-other'><a id='mulu470' />
<p class='h4'>建州崇梵餘禪師</p><p>先住郭巖。問。臨濟喝。少遇智音。德山棒。難逢作者。和尚今日作麼生。</p>
<p>師云。山僧被儞一問。直得退身三步。脊背汗流。</p>
<p>僧曰。作家宗師。今日遭遇。</p>
<p>師云。一語傷人。千刀攪腹。</p>
<p>僧以手畫一畫。云。爭奈遮箇何。</p>
<p>師云。草賊大敗。</p>
<p>問。恁麼來底人。師還接否。</p>
<p>師云。孤峯無宿客。</p>
<p>僧曰。不恁麼底人來。師還接否。</p>
<p>師云。灘峻不留船。</p>
<p>僧曰。恁麼不恁麼則且致。穿過髑髏一句作麼生。</p>
<p>師云。堪笑亦堪悲。</p>
<p>問。如何是郭巖家風。</p>
<p>師云。密室寂寥無一物。生涯<span class='corr'>秖</span>在鉢盂中。</p>
<p>僧曰。忽遇客來。如何祗待。</p>
<p>師云。百味珍羞。無過一飽。</p>
<p>僧曰。大眾承師供養也。</p>
<p>師云。食飽傷心。</p>
<p>師云。老僧尋常與諸人說禪說道。說佛說祖。<span class='corr'>秖</span>有末後一句。從來不曾動著。今日不惜兩莖眉毛。為諸人舉。良久。云。大眾。鷂子<span class='corr'>已</span>過新羅。荒草覓甚獃鳩。</p>
<p>上堂云。直須向黑豆未生芽時搆取。良久。召大眾云。劒去遠矣。</p>
<p>上堂云。煙雲澹蕩。草木蕭踈。白蓮<span class='corr'>已</span>謝寒塘。紅蓼正開古岸。籬邊黃菊。白露凝珠。巖桂飄香。清風帀地。諸人到遮裡。且作麼生商量。良久。云。高著眼。</p>
</div>
<div class='div-other'><a id='mulu471' />
<p class='h4'>衡山澄信禪師</p><p>問。師唱誰家曲。宗風嗣阿誰。</p>
<p>師云。甚處得此消息。</p>
<p>僧曰。捿賢一箭。直射衡山。</p>
<p>師云。飽叢林。</p>
</div>
<div class='div-other'><a id='mulu472' />
<p class='h4'>杭州南山長耳相子良禪師</p><p>問。六門休歇時如何。</p>
<p>師云。坐家致仕。</p>
<p>僧曰。忽遇客來。如何祇待。</p>
<p>師云。爛嚼清風。細餐明月。</p>
<p>僧曰。學人有分也無。</p>
<p>師云。無下口處。</p>
<p>師云。鶯啼綠柳。鵲喜花枝。於斯薦得。觸處光輝。更有一般道理。防萠杜漸。居安慮危。咄。是何言歟。</p>
</div>
<div class='div-other'><a id='mulu473' />
<p class='h4'>建州開元瑩禪師</p><p>上堂云。有一面鏡。到處懸挂。凡聖不來。誰上誰下。遂拈拄杖云。遮箇是拄杖子。那箇是鏡。良久。云。萬古碧潭空界月。再三撈摝始應知。</p>
<p>上堂云。倐倐忽忽。東涌西沒。無害無傷。穿皮透骨。平等應用。非心非佛。拶破面門。箇是何物。古人無端。謂遼天鶻。具眼者看取。力<span class='corr'>囗</span>希咄咄。以拂子擊禪床。下座。</p>
</div></div>
<div class='div-other'><a id='mulu474' />
<p class='h3'>越州天衣山在和禪師法嗣</p>
<div class='div-other'><a id='mulu475' />
<p class='h4'>杭州護國菩提志專禪師</p><p>問。遠離嘉禾勝境。<span class='corr'>已</span>屆海昌道場。如何是不動尊。</p>
<p>師云。此去嘉禾不遠。</p>
<p>僧曰。恁麼則往復無際。</p>
<p>師云。刢利衲僧。僧便喝。</p>
<p>師云。捧上不成龍。</p>
<p>問。朝蓋<span class='corr'>已</span>臨於法座。請師直下演吾宗。</p>
<p>師云。平田萬頃當春色。</p>
<p>僧曰。學人未曉。</p>
<p>師云。野老謳歌正好聽。</p>
<p>僧曰。聽後如何。</p>
<p>師云。領前話。</p>
<p>上堂云。說即天地懸殊。不說即眼睫裡藏身。眉毛上[跳-兆+孛]跳。說與不說。拈放一邊。舉起拄杖云。且道遮箇是什麼。良久。云。畫月冷光現。卓地計初成。卓一下。下座。</p>
</div></div>
<div class='div-other'><a id='mulu476' />
<p class='h3'>饒州安國倧禪師法嗣</p>
<div class='div-other'><a id='mulu477' />
<p class='h4'>彭州慧日堯禪師</p><p>問。如何是第一義。</p>
<p>師云。<span class='corr'>秖</span>儞問底。</p>
<p>僧曰。了了了時無可了。</p>
<p>師云。更說什麼。</p>
<p>僧曰。不虗此問。</p>
<p>師云。師子齩人。</p>
<p>問。如何是如來禪。</p>
<p>師云。海日輝光。</p>
<p>僧曰。如何是和尚禪。</p>
<p>師云。且領前話。</p>
<p>問。古者道。我有一句。待無舌人來。即向汝道。未審意旨如何。</p>
<p>師云。無影樹下好商量。僧禮拜。</p>
<p>師云。瓦解氷消。</p>
<p>師云。松風颯颯。細雨微微。紅日銜山。冰輪出海。照古照今。未嘗有間。目前無法。日用分明。法爾熾然。絲毫不立。人人具足。各各圓明。向諸人前。更說箇什麼即得。良久云。參。</p>
<p>師於元祐七年十二月十七日示眾曰。<span class='corr'>秖</span>恁麼。<span class='corr'>秖</span>恁麼。好時節。言畢。趺坐而逝。荼毗。悉聞異香。<span class='corr'>斂</span>骨得舍利五色。舌根不壞。</p>
</div></div>
<div class='div-other'><a id='mulu478' />
<p class='h3'>杭州承天傳宗禪師法嗣</p>
<div class='div-other'><a id='mulu479' />
<p class='h4'>饒州崇福禪院了禪師</p><p>問。大眾雲臻。請師說法。</p>
<p>師云。青蓮不惜親分付。罕遇知音會破顏。</p>
<p>僧曰。一句無私。群心有賴。</p>
<p>師云。箇中端的旨。沙界共流通。</p>
<p>僧曰。若不臨滄海。焉知波浪寬。</p>
<p>師云。一派曹源水。時人被陸沈。</p>
<p>上堂云。遲日和風。柳皴桃綻。萬物發生之際。是般若流運之時。草木芬芳。園林秀媚。且道無影樹子抽條也未。遂拈拄杖云。看看。築著梵王鼻孔。拶破帝釋眼睛。盡大地全是山僧。諸人無分。若也薦得。盡大地全是諸人。山僧無分。如或未然。打鼓普請看。</p>
<p>上堂云。雲擁奇峯。水盈巨壑。橫扁舟於古岸。釣皓月於波心。紅尾錦鱗。儂家末事。驪珠荊璞。未足為珍。直饒撮土為金。何似轉凡成聖。大眾。凡聖賢愚。古今條例。作麼生轉。良久。云。瑠璃盞子人皆有。無著當時<span class='corr'>秖</span>為麤。</p>
</div>
<div class='div-other'><a id='mulu480' />
<p class='h4'>杭州承天寺守明禪師</p><p>問。布皷當軒擊。家風略借看師云。眨上眉毛。</p>
<p>僧曰。與麼則展陣開旗。</p>
<p>師云。伏惟。伏惟。</p>
<p>師云。劒輪飛處。好定綱宗。石火電光。眼中著屑。所以曹溪拈拂。<span class='corr'>已</span>涉痕瑕。雪嶺輥毬。急須著眼。若是行脚上士。本分禪流。縱教喝散白雲。衝開碧落。如斯受用。又屬建化門中。若也正令提綱。任是三頭六臂底出來。也須倒退三千里。參。</p>
</div>
<div class='div-other'><a id='mulu481' />
<p class='h4'>湖州鳳凰山護國仁王有從禪師</p><p>問。曇花<span class='corr'>已</span>現人天仰。願開金口副羣機。</p>
<p>師云。白雲垂碧落。無處不為霖。</p>
<p>僧曰。便與麼會時如何。</p>
<p>師云。裂轉鼻孔。</p>
<p>僧曰。不因伸請問。爭辨我師機。</p>
<p>師曰。用不著。</p>
<p>問。箭鋒相拄。笑殺衲僧。啐啄同時。千山萬水。不涉程途。請師速道。</p>
<p>師云。一二三四五。</p>
<p>僧曰。便是和尚為人處也。</p>
<p>師云。隨坑落壍。</p>
<p>僧曰。作家宗師。</p>
<p>師云。放儞三十棒。</p>
<p>問。師今<span class='corr'>已</span>受公侯命。知將何法報　君恩。</p>
<p>師云。南山雲。北山雨。</p>
<p>僧曰。金枝永茂千年葉。寶祚長興萬萬春。</p>
<p>師云。買石得雲饒。</p>
<p>師云。宗乘一舉。海辯難詮。祖令當行。要津無路。真如凡聖。皆是夢言。佛及涅槃。並為增語。據此誠實之言。還可舉揚也無。既陞此座。不可徒然。方便門中放一線道與諸人商量。且道十二時中如何趣向。若向遮裡薦得。行住坐臥。任運施為。見聞覺知。隨緣應用。塵塵彌勒。剎剎善財。山河大地。自<span class='corr'>己</span>家風。妙明真心。非增非減。若能如是。方稱丈夫。久立。</p>
</div>
<div class='div-other'><a id='mulu482' />
<p class='h4'>鼎州大龍山德全禪師</p><p>問。如何是法身。</p>
<p>師云。聲前柏不散。</p>
<p>僧曰。學人便恁麼時如何。</p>
<p>師云。句後覓無蹤。</p>
</div>
<div class='div-other'><a id='mulu483' />
<p class='h4'>蘇州崑山慧嚴海印禪師</p><p>問。柳垂堤畔。花發林間。如何顯道。</p>
<p>師云。兩彩一賽。</p>
<p>僧曰。自從一見桃花後。直至而今更不疑。</p>
<p>師云。儞向什麼處見靈雲。</p>
<p>僧曰。花開樹滿。花落枝空。</p>
<p>師云。放儞三十棒。</p>
</div></div>
<div class='div-other'><a id='mulu484' />
<p class='h3'>真州長蘆智福祖印禪師法嗣</p>
<div class='div-other'><a id='mulu485' />
<p class='h4'>金陵清涼廣惠和禪師</p><p>問。如何是祖師西來意。</p>
<p>師云。須彌山北。</p>
<p>問。如何是學人自<span class='corr'>己</span>。</p>
<p>師云。鐵圍山南。</p>
<p>問。如何是學人親切處。</p>
<p>師云。黑處看曆日。</p>
<p>問。如何是清淨法身。</p>
<p>師云。須彌頂上擊金鎚。</p>
<p>問。如何是活人句。</p>
<p>師云。馬角換牛角。</p>
<p>僧曰。學人不會。</p>
<p>師云。牛蹄似馬蹄。</p>
<p>問。如何是和尚家風。</p>
<p>師云。白玉池邊金色花。</p>
<p>問。如何是佛法大意。</p>
<p>師云。鏁子兩頭搖。</p>
<p>問。祖祖相傳傳祖令。師今得法嗣何人。</p>
<p>師云。孔子元來是仲尼。</p>
<p>問。一切賢聖皆以無為法而有差別。如何是無為法。</p>
<p>師云。今日有風兼有雨。</p>
<p>僧曰。如何是有為法。</p>
<p>師云。一年還有一年春。</p>
<p>問。霜風乍扇。祖令當行。當此之時。合談何事。</p>
<p>師云。翠竹竿竿翠。</p>
<p>僧曰。一句<span class='corr'>已</span>分於黑白。祖令如何和得齊。</p>
<p>師云。青山點點青。</p>
<p>上堂云。達磨大師無端將一杓惡水潑在天下老宿頭上。直得天下老和尚說禪說道。南北紛紜。續燄聯芳。亘今亘古。山僧今日親遭一杓。陞于此座。擺脫無門。揚千古之玄風。振一時之今範。良久。云。看看。山僧將一杓惡水潑向諸人頭上去也。還覺也無。如或不知。更看一杓。祖佛家風孰與知。西來消息若何為。殷勤為報未歸客。月滿秋天霜冷時。參。</p>
<p>上堂云。一日復一日。日日催人老。寒則且圍爐。困乃和衣倒。奉報往來人。家中元有寶。家內不曾尋。拄棒緣門討。任使討過年。辛苦生煩惱。不如歸去來。去却門前草。復云。諸禪德。盡十方世界是草。作麼生去。皈堂喫茶。</p>
<p>上堂云。多日天晴。今朝下雨。大地山河。無不皆普。三時打鐘。二時打鼓。處處分明。頭頭薦取。復拈拄杖云。諸禪德。還會麼。三世諸佛盡在裡許。拍禪牀一下。</p>
</div></div>
<div class='div-other'><a id='mulu486' />
<p class='h3'>湖州報本蘭禪師法嗣</p>
<div class='div-other'><a id='mulu487' />
<p class='h4'>福州中際可遵禪師</p><p>示眾云。禾山普化忽顛狂。打鼓搖鈴戲一場。劫火洞然宜煑茗。嵐風大作好乘凉。四虵同篋看他弄。二鼠侵藤不自量。滄海月明何處去。廣寒金殿白銀牀。咄。下座。</p>
<p>上堂云。昨夜依俙春夢中。可遵慧可忽相逢。臂疼脚冷雙眉皺。遂喝云。山僧夢見祖師。過犯彌天。汝等諸人還曾夢見麼。又喝一喝。便下座。</p>
<p>上堂云。咄。咄。咄。井底啾啾是何物。直饒三千大千。也<span class='corr'>秖</span>是箇鬼窟。咄。</p>
<p>上堂云。昨夜四更起來。呵呵大笑不歇。幸然好一覺睡。霜鐘撞作兩橛。</p>
</div></div>
<div class='div-other'><a id='mulu488' />
<p class='h3'>越州稱心山守明禪師法嗣</p>
<div class='div-other'><a id='mulu489' />
<p class='h4'>洪州承天上藍院光寂禪師</p><p>問。為　國開堂。有何施設。</p>
<p>師云。栴檀林秀。薝蔔花香。</p>
<p>僧曰。雷音一震。萬物生芽。</p>
<p>師云。飽足觀光。</p>
<p>上堂。橫按拄杖云。大眾還識上藍老漢麼。眼似木<span class='corr'>[木*突]</span>。口如匾擔。無問精麤。不知醎澹。與麼住持。百千過犯。諸禪德。眾中還有人為山僧懺悔底麼。良久。云。氣急殺人。卓拄杖。下座。</p>
</div></div>
<div class='div-other'><a id='mulu490' />
<p class='h3'>潭州大溈山密印宥禪師法嗣</p>
<div class='div-other'><a id='mulu491' />
<p class='h4'>廬山歸宗慧通禪師</p><p>問。師唱誰家曲。宗風嗣阿誰。</p>
<p>師云。今日新授請。</p>
<p>僧曰。畢竟如何。師便打。</p>
<p>問。如何是函蓋乾坤句。</p>
<p>師云。日出東方夜落西。</p>
<p>僧曰。如何是截斷眾流句。</p>
<p>師云。鐵山橫在路。</p>
<p>僧曰。如何是隨波逐浪句。</p>
<p>師云。船子下揚州。</p>
<p>問。如何是塵塵三昧。</p>
<p>師云。灰飛火亂。</p>
<p>僧曰。如何是佛法大意。</p>
<p>師云。黃河水出崑崙觜。</p>
<p>問。十二時中如何履踐。</p>
<p>師云。鐵牛步春草。</p>
<p>問。隻履西歸。當為何事。</p>
<p>師云。為緣生處樂。不是厭他鄉。</p>
<p>僧曰。如何是當面事。</p>
<p>師云。眼下鼻頭垂。</p>
<p>問。如何是祖師西來意。</p>
<p>師云。過後思君子。</p>
<p>師云。心隨相起。見自塵生。了見本心。知心無相。即十方剎海。念念圓明。無量法門。心心周帀。夫如是者。何假覺城東際。參見文殊。樓閣門開。方親彌勒。所以道。一切法門無盡海。同會一法道場中。拈起拄杖云。遮箇是一法。那箇是道場。遮箇是道場。那箇是一法。良久。云。看看。拄杖子穿過諸人髑髏。須彌山拶破諸人鼻孔。擊香臺一下。云。且向遮裡會取。</p>
<p>上堂云。從無入有易。從有入無難。有無俱盡處。且莫自顢頇。不顢頇。舉來看。寒山拾得禮<span class='corr'>豐</span>干。珍重。</p>
<p>上堂云。鐘鼓聲不到。不到聲不知。不知聲不會。不會不思議。</p>
<p>上堂云。春雲黯黯。春雨霖霖。沼沚陂池。悉皆盈滿。泝流者少。隨浪者多。萬<span class='corr'>派</span>千江。奔歸大海。且道作麼生是大海。自云。不讓眾流。為什麼不讓眾流。復云。深。</p>
</div>
<div class='div-other'><a id='mulu492' />
<p class='h4'>安州大安興教慧憲禪師</p><p>問。師唱誰家曲。宗風嗣阿誰。</p>
<p>師云。雲團石筍峯前。水瀉香嚴溪畔。</p>
<p>僧曰。恁麼則溈山嫡子也。</p>
<p>師云。湖南一水向西流。</p>
<p>問。今日陞堂。願聞舉唱。</p>
<p>師云。細柳迎風舞。巖花向日開。</p>
<p>僧曰。便恁麼會時如何。</p>
<p>師云。十萬八千。</p>
<p>上堂云。我有一條拄杖。尋常將何比況。採來不在南山。亦非崑崙西嶂。拈起。滿目光生。放下。驪龍縮項。同徒若也借看。卓出人中之上。擊香臺一下。</p>
<p>師臨遷化。辭眾云。衲僧家生死事大。去來是常。去去實不去。途中好善為。來來實不來。路上莫虧危。無縫合子盛將去。無底籃子盛將來。頭不用剃。身不用浴。脚下盤旋二七宿。大唐撒向掌中擎。鐵牛夜透新羅國。杲日當空掣電機。雲愁霧慘是常儀。言畢。趺坐而逝。</p>
</div>
<div class='div-other'><a id='mulu493' />
<p class='h4'>饒州崇福清雅禪師</p><p>問。如何是崇福境。</p>
<p>師云。磬敲寒月夜。香翥白雲朝。</p>
<p>僧曰。如何是境中人。</p>
<p>師云。僧是僧。俗是俗。</p>
<p>僧曰。向上更有奇特事也無。</p>
<p>師云。毗盧頂上金冠子。</p>
<p>僧曰。重重蒙指示。千古為流芳。</p>
<p>師云。笑殺傍觀。</p>
</div></div>
<div class='div-other'><a id='mulu494' />
<p class='h3'>東京十方淨因懷璉大覺禪師法嗣</p>
<div class='div-other'><a id='mulu495' />
<p class='h4'>杭州臨安徑山維琳無畏禪師</p><p>初住大明。問。師唱誰家曲。宗風嗣阿誰。</p>
<p>師云。不在然燈前。亦非釋迦後。</p>
<p>僧曰。莫便是育王兒孫也無。</p>
<p>師云。神岳風高。浘[泳-永+閭]水急。</p>
<p>問。如何是大明家風。</p>
<p>師云。神鸞頂上軒眉坐。黃鵠岫中昂首行。</p>
<p>僧曰。未審意旨如何。</p>
<p>師云。會即便會。覓甚意旨。僧珍重便去。</p>
<p>師云。聽取一偈。榾拙火殘飛白灰。老僧身上白如雪。地爐冥坐人不知。蒼狖山西呌明月。久立。</p>
</div>
<div class='div-other'><a id='mulu496' />
<p class='h4'>杭州臨平勝因資禪師</p><p>問。知師久蘊囊中寶。今日當場略借看。</p>
<p>師云。方圓無內外。醜拙任君嫌。</p>
<p>僧曰。心月孤圓。光含萬象。</p>
<p>師云。莫將黃葉作真金。</p>
<p>問。菩提不可以心得。未審和尚從何而得。</p>
<p>師云。齪漢。</p>
<p>師云。若論此事。譬如日月麗天。八方普照。盲者不見。盆下不知。非日月不明。乃當人障隔。若據祖師正令。擬議千差。直須打透金鏁玄關。一任縱橫妙用。久立。</p>
</div>
<div class='div-other'><a id='mulu497' />
<p class='h4'>杭州佛日淨惠戒弼禪師</p><p>問。如何是毗盧印。</p>
<p>師云。草鞋踏雪。</p>
<p>僧曰。學人不會。</p>
<p>師云。步步成蹤。</p>
<p>問。如何是清淨法身。</p>
<p>師云。疥癩癕疽。</p>
<p>僧曰。意旨如何。</p>
<p>師云。不可道三身四智。</p>
<p>問。師唱誰家曲。宗風嗣阿誰。</p>
<p>師云。韶石木分千界月。鄮峯花發一枝春。</p>
<p>僧曰。恁麼則大覺嫡子也。</p>
<p>師云。千聞不如一見。</p>
<p>僧曰。專為流通。</p>
<p>師云。一任摸[打-丁+索]。</p>
<p>師云。祖宗門下。水泄不通。放去收來。隨機應用。把定則綿綿不漏。放行則雨驟雲奔。若向本分事中。未曾動著絲毫。且問諸人。作麼生是本分事。良久。顧視大眾云。高著眼。</p>
</div>
<div class='div-other'><a id='mulu498' />
<p class='h4'>福州天宮慎徽禪師</p><p>問。故歲<span class='corr'>已</span>去。新歲到來。還有不受歲底也無。</p>
<p>師云。有。</p>
<p>僧曰。未審是什麼人。</p>
<p>師云。門外金剛。</p>
<p>問。如何是古佛家風。</p>
<p>師云。鐘鳴鼓響。</p>
<p>僧曰。便是也。</p>
<p>師云。朝三千。暮八百。</p>
<p>問。如何是佛。</p>
<p>師云。九竅常流。</p>
<p>僧曰。未審意旨如何。</p>
<p>師云。色香味觸。</p>
<p>問。如何是琴臺一曲。</p>
<p>師云。木人臺畔立。囉哩不曾聞。</p>
<p>師云。五四三二一。胡僧數不出。泥牛笑點頭。木馬生啾唧。何也。桃花紅。李花白。春山疊亂青。春水涵虗碧。相逢休問趙州關。水裏金烏天上日。</p>
<p>師云。八萬四千波羅蜜門。門門長開。三千大千微塵諸佛。佛佛說法。不說有。不說無。不說非有非無。不說亦有亦無。何也。離四句。絕百非。相逢舉目少人知。昨夜霜風漏消息。梅花依舊綴寒枝。</p>
</div>
<div class='div-other'><a id='mulu499' />
<p class='h4'>溫州彌陀庵正彥菴主</p><p>一日。禮拜雪竇良禪師。師云。儞是有主沙彌。無主沙彌。</p>
<p>主云。有無且致。和尚是有主禪師。無主禪師。</p>
<p>師云。却被胡蘆倒繞藤。</p>
<p>主云。道什麼。</p>
<p>師擬議。主拂袖出云。見面不如聞名。師呵呵大笑。</p>
<p>至晚入室。師不允。主乃有頌。</p>
<p>金刀剃落青絲髮。求佛求法亦非真。</p>
<p>黃梅分付盧行者。師今授手與何人。</p>
</div></div>
<div class='div-other'><a id='mulu500' />
<p class='h3'>杭州靈隱雲知慈覺禪師法嗣</p>
<div class='div-other'><a id='mulu501' />
<p class='h4'>杭州靈隱山正童圓明禪師</p><p>問。皇風蕩蕩。帝道平平。為　國開堂。將何祝　聖。</p>
<p>師云。無出此問。</p>
<p>僧曰。學人叉手當胸。退身三步。</p>
<p>師云。不知何處謝無私。僧禮拜。</p>
<p>師云。知恩者少。</p>
<p>問。如何是道。</p>
<p>師云。夜行莫蹈白。</p>
<p>僧曰。如何是道中人。</p>
<p>師云。黃張三。黑李四。</p>
</div></div>
<div class='div-other'><a id='mulu502' />
<p class='h3'>婺州寶林顯珠禪師法嗣</p>
<div class='div-other'><a id='mulu503' />
<p class='h4'>婺州寶林用明禪師</p><p>問。世尊三昧。迦葉不知。和尚三昧。什麼人知。</p>
<p>師云。泥牛穿海去。木馬透雲歸。</p>
<p>僧曰。恁麼則學人請益。</p>
<p>師云。未敢相許。僧無語。</p>
<p>師云。真箇衲僧。</p>
</div></div>
<div class='div-other'><a id='mulu504' />
<p class='h3'>溫州鴈蕩靈峯文吉禪師法嗣</p>
<div class='div-other'><a id='mulu505' />
<p class='h4'>溫州淨光為覺禪師</p><p>問。雲門一曲師親唱。未審西來意若何。</p>
<p>師云。道什麼。</p>
<p>僧曰。恁麼則便是和尚為人處師云。錯。</p>
<p>師云。淨光紺字。古佛祇園。聞名者塵心頓息。目覩者宛若昇天。面臨郛郭。背靠林泉。處處盡歌　皇化。何須演妙談玄。向上一竅。千聖不傳。敢問諸人。作麼生是向上一竅。驀拈拄杖。卓一下云。鴛鴦繡了從君看。莫把金針度與人。</p>
</div></div>
<div class='div-other'><a id='mulu506' />
<p class='h3'>婺州承天惟簡禪師法嗣</p>
<div class='div-other'><a id='mulu507' />
<p class='h4'>婺州智者山壽聖利元禪師</p><p>問。如何是佛。</p>
<p>師云。三人證龜成龞。</p>
<p>僧曰。意旨如何。</p>
<p>師云。身貧方覺濟人難。</p>
<p>師拈拄杖云。大用現前。不存軌則。東方一指。乾坤肅靜。西方一指。瓦解氷消。南方一指。南斗作竄。北方一指。北斗潛藏。上方一指。築著帝釋鼻孔。下方一指。穿過金剛水際。諸人面前一指。成得什麼邊事。良久。卓一下。云。路上指奔鹿。門前打犬兒。</p>
</div>
<div class='div-other'><a id='mulu508' />
<p class='h4'>溫州瑞安壽聖僧印禪師</p><p>問。如何是法身。</p>
<p>師云。頭長耳小。</p>
<p>僧曰。如何是法身用。</p>
<p>師云。南原耕罷者。牽犢負樵歸。</p>
<p>僧曰。恁麼則三身不分也。</p>
<p>師云。大蟲看水磨。</p>
<p>師云。將心問佛如天遠。以佛求心道轉賒。若遇雲門行正令。須教棒下識龍虵。良久。云。具眼者辨取。</p>
<p>師於熙寧十年九月十三日沐浴更衣。留偈云。</p>
<p>倚空靈劒冷光浮。佛祖魔兵一刃收。</p>
<p>帶月吼風歸寶匣。鐵牛驚散曲江頭。</p>
<p>言畢。趺坐而逝。茶毗<span class='corr'>斂</span>骨。獲舍利五色。</p>
</div></div>
<div class='div-other'><a id='mulu509' />
<p class='h3'>明州九峯韶禪師法嗣</p>
<div class='div-other'><a id='mulu510' />
<p class='h4'>明州大梅山祖鏡禪師</p><p>諱法英。姓張氏。本州鄞縣人也。投師出家。十三圓具。威儀清雅。性介不群。博究古今。樂乎述作。學問超卓。見量穎悟。參九峰韶禪師。頓悟宗旨。初住襄陽白馬。次居大梅。判宗留後仲爰一見道契。奏賜椹服．師名。</p>
<p>開堂日。問。徧知<span class='corr'>已</span>具今成佛。賢宰殷勤請住持。住持即不問。徧知事若何。</p>
<p>師云。舉起分明。</p>
<p>僧曰。恁麼則不惜祖燈長夜照。奉酬　明主太平時。</p>
<p>師云。賊是小人。</p>
<p>僧曰。真師子兒。作師子吼。</p>
<p>師云。兩重公案。</p>
<p>問。昔日靈山一會。今朝白馬。是同是別。</p>
<p>師云。分明更舉。僧拍一拍。</p>
<p>師云。作什麼。</p>
<p>僧曰。未審意旨如何。師便打。</p>
<p>僧曰。如何是和尚家風。</p>
<p>師云。猶自口喃喃。</p>
<p>師云。至道無在。豈無在也。至言無窮。豈無窮也。得之則皎若目前。失之則毫釐有隔。是故雖一大藏教。不為多言。一默毗耶。豈曰無語。須知佛祖人天殊非本有。好惡長短亦非本無。直下薦得。猶在半途。遮箇事須遇明眼人證據。貧道今日可謂功不浪施。將此舉揚。上祝　皇風。情與無情。得無生忍。</p>
<p>上堂云。春山笋蕨正蒙茸。好把黃<span class='corr'>粱</span>徹曉舂。莫謂西來無此意。祖師渾在鉢盂中。參。</p>
<p>上堂云。祖師不會禪。諸佛不會道。學道與學禪。諸方閙浩浩。或以玉為塵。或認石為寶。參得一肚皮。特地生煩惱。不煩惱。解會那如入荒草。寄語參禪學道人。頭邊白髮年年新。何如來與大梅相共開田博飯喫。一生參學事畢。珍重。</p>
<p>上堂云。末後一句。如藤倚樹。向上一竅。演若失照。細大法門。是何緊要。為君唱箇菩薩蠻。也是人間閑曲調。參。</p>
<p>上堂云。三十六旬之始。七十二候之初。末後句則且致。<span class='corr'>秖</span>如當頭一句又作麼生道。拈拄杖云。歲朝把筆。萬事皆吉。急急如律令。大眾。山僧恁麼提唱。且道還有祖師意也無。良久。云。記得東村黑李四。年年親寫在門前。卓拄杖。下座。</p>
</div></div>
<div class='div-other'><a id='mulu511' />
<p class='h3'>越州東山國慶順宗禪師法嗣</p>
<div class='div-other'><a id='mulu512' />
<p class='h4'>建州定峯曉宣禪師</p><p>問。如何是祖師西來意。</p>
<p>師云。雲收千嶽翠。</p>
<p>僧曰。如何領會。</p>
<p>師云。雨洗百花鮮。</p>
<p>問。學人上來。請師垂示。</p>
<p>師云。江澄秋夜月。風掃曉天霞。</p>
<p>僧曰。一句纔聞。流通萬古。</p>
<p>師云。儞作麼生會。僧便喝。師便打。</p>
</div></div>
<div class='div-other'><a id='mulu513' />
<p class='h3'>荊門玉泉山景德承皓禪師法嗣</p>
<div class='div-other'><a id='mulu514' />
<p class='h4'>郢州林溪興教文慶禪師</p><p>一日云。六六三十六。東方甲乙木。嘉州大像出關來。<span class='corr'>陝</span>府鐵牛入西蜀。參。</p>
</div></div>
<div class='div-other'><a id='mulu515' />
<p class='h3'>澧州夾山遵禪師法嗣</p>
<div class='div-other'><a id='mulu516' />
<p class='h4'>江陵福昌寺信禪師</p><p>問。一花開五葉。如何是第一葉。師提起坐具。</p>
<p>僧曰。雲生片片。雨點霏霏。</p>
<p>師云。不痛不知傷。</p>
<p>僧曰。遮箇猶是風生雨意。如何是第一葉。師將坐具[打-丁+慼]。一[打-丁+慼]僧拍掌。</p>
<p>師云。一任[跳-兆+孛]跳。</p>
<p>問。師子未出窟時如何。</p>
<p>師云。更問看。</p>
<p>僧曰。出窟後如何。</p>
<p>師云。䶥齖露齒。</p>
<p>問。達麼未來時如何。</p>
<p>師云。大地盡漫漫。</p>
<p>僧曰。來後如何。</p>
<p>師云。雲散家家月。</p>
<p>問。如何是佛。</p>
<p>師云。東家兒郎。西家織女。</p>
<p>僧曰。學人不會。</p>
<p>師云。擲筆拋梭。</p>
<p>問。如何是道。</p>
<p>師云。天蓋地載。</p>
<p>僧曰。恁麼則盡在裏許也。</p>
<p>師云。阿㖿㖿。阿㖿㖿。</p>
<p>問。如何是祖師西來意。</p>
<p>師云。在儞腦後。</p>
<p>僧曰。某甲不會。</p>
<p>師云。好彩汝不會。若教會去。帶累老僧。</p>
<p>上堂云。時寒。起動大眾。不爾者。法席有踈。宗風何振。三門草深。往還絕跡。不如且與諸人作箇素筵。宰露地白牛供養諸人。大家圍爐唱無生曲子。良久。云。諦聽。諦聽。</p>
<p>上堂云。大眾。大眾舉頭。</p>
<p>師云。南山風色緊。便下座。</p>
<p>上堂云。朝登猊座。蓋為尋醫。禪人上來。盡被鼓聲吞了也。還有識病者麼。良久。云。豈不是患聾。即今汝各歸堂。聲消病瘥。</p>
</div></div>
<div class='div-other'><a id='mulu517' />
<p class='h3'>雲居山佛印了元禪師法嗣</p>
<div class='div-other'><a id='mulu518' />
<p class='h4'>杭州百丈山慶善院淨悟禪師</p><p>問。如何是佛。</p>
<p>師云。問誰。</p>
<p>僧曰。特問和尚。</p>
<p>師云。鷂子過新羅。</p>
<p>問。如何是新年朝佛法。</p>
<p>師云。問著便知。</p>
<p>僧曰。上大人從頭起也。</p>
<p>師云。陽氣發時無硬地。</p>
<p>僧曰。有信來還去。無私古到今。</p>
<p>師云。大家回首謝東君。</p>
<p>問。古佛與露柱相交是第幾機師云。韶陽老漢也曾說著。</p>
<p>僧曰。學人今日有分也。</p>
<p>師云。大似勞而無功。</p>
<p>上堂云。說則搖脣。行則動脚。直饒不說不行時。錯。錯。拍禪牀一下。</p>
<p>上堂云。因果一言。到處隨緣。若人卜度。十萬八千。參。</p>
</div>
<div class='div-other'><a id='mulu519' />
<p class='h4'>常州善權山廣教慧泰禪師</p><p>問。供養百千諸佛。不如供養一無心道人。百千諸佛有甚過。無心道人有何福。</p>
<p>師云。花從愛惜落。草逐棄嫌生。</p>
<p>僧曰。未審是一是二。</p>
<p>師云。一二且致。鼻孔因什麼在老僧手裏。僧擬議。</p>
<p>師云。蒼天。蒼天。</p>
<p>師云。諸佛出世。廣演三乘。達麼西來。密傳大事。上根之者。言下頓超。中下之流。須當漸次發明心地。或一言唱道。或三句敷揚。或善巧應機。遂成多義。撮其樞要。總是空花。一句窮源。沈埋祖道。敢問諸人。作麼生是依時及節底句。良久。云。微雲澹河漢。踈雨滴梧桐。參。</p>
</div>
<div class='div-other'><a id='mulu520' />
<p class='h4'>洪州西山翠巖廣化慧空禪師</p><p>問。如何是道。</p>
<p>師云。荒田不揀。</p>
<p>僧曰。莫便是和尚為人處麼。</p>
<p>師云。量才補職。</p>
<p>師云。昨日雨霖霖。今朝日杲杲。文殊與普賢。全身入荒草。賴得王老師。夜來遣出早。拈起拄杖云。來也。來也。不見道。春無三日晴。下座。</p>
</div>
<div class='div-other'><a id='mulu521' />
<p class='h4'>饒州密巖山淨土德溥禪師</p><p>問。如何是密巖境。</p>
<p>師云。芙蓉頂上清風起。</p>
<p>僧曰。如何是境中人。</p>
<p>師云。雨露壇前野老歌。</p>
<p>問。向上宗乘。如何指示。</p>
<p>師云。新聲調古曲。那箇是知音。</p>
</div>
<div class='div-other'><a id='mulu522' />
<p class='h4'>饒州崇福德基禪師</p><p>問。向上宗乘。請師舉唱。</p>
<p>師云。多少分明。</p>
<p>僧曰。更垂方便。</p>
<p>師云。來風深辨。</p>
<p>僧曰。學人禮謝。</p>
<p>師云。不得錯會。</p>
<p>師云。若於遮裏會得。便能入一佛國。坐一道場。水鳥樹林共談斯要。樓臺殿閣同演真乘。續千聖不盡之燈。照八面無私之燄。所以道。在天同天。在人同人。還有知音者麼。良久。云。水底金烏天上日。眼中瞳子面前人。</p>
</div>
<div class='div-other'><a id='mulu523' />
<p class='h4'>雲居山真如院仲和禪師</p><p>問。如何是佛。</p>
<p>師云。問處分明。</p>
<p>僧曰。夜來松竹起清風。吹散白雲三兩片。</p>
<p>師云。且莫磕著露柱。僧禮拜歸眾。師噓噓。</p>
</div>
<div class='div-other'><a id='mulu524' />
<p class='h4'>廬山同安崇勝幼宗禪師</p><p>上堂。拈拄杖。召大眾云。拄杖子是體。擊禪牀云。遮箇是用。直得高低普見。遠近皆聞。正當恁麼時。且道是分不分。良久。云。榔橫橫挑華藏界。維摩掌上未為多。</p>
</div>
<div class='div-other'><a id='mulu525' />
<p class='h4'>婺州寶林懷吉真覺禪師</p><p>問。德山棒．臨濟喝。未審是同是別。</p>
<p>師云。將諸是衲僧。</p>
<p>僧曰。學人未曉。特伸請益。</p>
<p>師云。不妨刢利。</p>
<p>問。如何是和尚為人句。</p>
<p>師云。有問有答。</p>
<p>僧曰。得聞於未聞也。</p>
<p>師云。聞底事作麼生。</p>
<p>僧曰。六耳不同謀。</p>
<p>師云。也是。</p>
<p>師云。善慧遺風五百年。雲黃山色<span class='corr'>秖</span>依然。而今祖令重行也。一句流通徧大千。大眾且道是什麼句。莫是函蓋乾坤．截斷眾流．隨波逐浪底麼。吽。有甚交涉。自從有佛祖<span class='corr'>已</span>來。未曾動著。今日不可漏泄真機去也。顧視大眾云。若到諸方。不得錯舉。</p>
</div>
<div class='div-other'><a id='mulu526' />
<p class='h4'>信州鵝湖山仁壽德延禪師</p><p>問。如何是鵝湖境。</p>
<p>師云。一泓湖水春來淥。數隻仙鵝天外歸。</p>
<p>僧曰。如何是境中人。</p>
<p>師云。松聲來客座。山翠上人衣。</p>
<p>師云。眾口咸來發問端。當空一點欲詶難。而今大義重宣也。剔起眉毛覿面看。久立。</p>
</div>
<div class='div-other'><a id='mulu527' />
<p class='h4'>廬山萬杉子章禪師</p><p>問。道泰不傳天子令。時清盡唱太平歌。如何是太平歌。</p>
<p>師云。雲盡日月正。雪消天地春。</p>
<p>僧曰。恁麼則雨灑千峯秀。風動萬年枝。</p>
<p>師云。星江水闊連天碧。五老山橫宇宙寬。</p>
<p>問。師資未相見時如何。</p>
<p>師云。定光金地遙招手。智者江陵暗點頭。</p>
<p>僧曰。見後如何。</p>
<p>師云。父子親其居。尊卑異其位。</p>
</div>
<div class='div-other'><a id='mulu528' />
<p class='h4'>洪州資福宗誘禪師</p><p>上堂云。唱彌高。和彌寡。九載少林。有口如啞。眨上眉毛。蹉過了也。山僧今日從空放下。為什麼如此。盡法無民。</p>
<p>上堂云。龍泉今日與諸人說些葛藤。良久。云。枝蔓上更生枝蔓。</p>
</div>
<div class='div-other'><a id='mulu529' />
<p class='h4'>袁州龍興山居岳禪師</p><p>問。師唱誰家曲。宗風嗣阿誰。</p>
<p>師云。自從達磨分流後。萬派都歸是一家。</p>
<p>僧曰。學人未曉。請師直指。</p>
<p>師云。集雲峯下四藤條。</p>
</div></div>
<div class='div-other'><a id='mulu530' />
<p class='h3'>東京智海正覺本逸禪師法嗣</p>
<div class='div-other'><a id='mulu531' />
<p class='h4'>筠州黃蘗山志因禪師</p><p>問。不如坐禪人。一念超佛地。如何是佛地。</p>
<p>師云。舍衛國中。</p>
<p>僧曰。未審意旨如何。</p>
<p>師云。側布黃金。</p>
<p>問。如何是得力句。</p>
<p>師云。脚。</p>
<p>僧曰。學人不會。</p>
<p>師云。一步進一步。</p>
<p>師云。靈鷲峰前。杉松滴翠。雲霞影裏。水石清虗。盡是古來門館。舊日家風。何故道無避寒暑處。良久。云。爭怪得別人。</p>
<p>上堂云。歸根得旨。隨照失宗。東是厨庫。西是僧堂。皆是隨照。歸根得旨一句作麼生道。良久云。參。</p>
<p>上堂云。四十九年說。恩潤禽魚。十萬程途來。警悟人天。遮二老漢各人好與三十棒。何故。一箇說長說短。一箇胡言漢語。雖然如是。且放過一著。</p>
</div>
<div class='div-other'><a id='mulu532' />
<p class='h4'>福州大中寺德隆禪師</p><p>圓具遊方。參逸禪師。深悟宗趣。溫公左丞堅請師出世。入室摳衣。徒眾八百。</p>
<p>開堂日。示眾云。摩竭陀國。水泄不通。毗耶離城。親行此令。竪窮三際。橫亘十方。坐斷報化佛頭。畫斷自佗世界。是以如來大師二千年外。乘悲願力。示現受生。降誕王宮。修行雪嶺。成等正覺。轉大法輪。離文字語言。人心直旨。古今一致。殊途同歸。乃顧左右云。人天交接。賓主歷然。復召大眾。何似生。舉不顧。即差互。擬思量。何劫悟。久立。珍重。</p>
</div>
<div class='div-other'><a id='mulu533' />
<p class='h4'>福州白鹿山伸豫禪師</p><p>師初開堂日。上首白槌云。法筵龍象眾。當觀第一義。</p>
<p>師云。華嶽三峰。黃河九流。還有人於此觀得麼。若此觀得。何假胷題萬字。足步祥蓮。菩提場中。始成正覺。然此事。莫非知方之者。共相證明。晚進初機。有疑請問。</p>
<p>僧問。師登高廣座。乞示少林機。</p>
<p>答云。紅霞穿碧漢。白日遶須彌。</p>
<p>進云。恁麼則人天盡側聆也。</p>
<p>答云。徒勞佇思。</p>
<p>進云。誰知遠煙浪。別有好思量。</p>
<p>答云。閑言語。</p>
<p>僧問。雲馭既登於法席。曇華一句請師宣。</p>
<p>答云。金風朝布野。玉露夜垂珠。</p>
<p>進云。恁麼則龍吟霧起。虎嘯風生。</p>
<p>答云。天高難側耳。</p>
<p>進云。若不登樓。焉知海闊。</p>
<p>答云。何曾夢見。</p>
<p>師乃云。問話且止。設使言中辨的。句裏藏機。意思交馳。並同流浪。何故。吾祖之道。豈其然乎。若是上根作者。獨步丹霄。臨機大用。把住則涓滴不漏。放開乃浪湧千江。踞地全威。壁立千仞。得不英靈自<span class='corr'>己</span>。荷負宗門。直饒恁麼。未稱衲僧。且道衲僧有甚奇特。良久。云。深秋簾幕千<span class='corr'>冢</span>雨。落日樓臺一笛風。</p>
</div></div></div>
<p class='juan'>建中靖國續燈錄卷第十一</p></div>
</div><!-- end of div[@id='body'] -->
</body></html>