<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu644' />建中靖國續燈錄卷第十五　　　〔宋銘〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p><p class="head1">對機門</p>

<div class='div-other'><a id='mulu645' />
<p class='h2'>廬陵清原山行思禪師第十三世</p>
<div class='div-other'><a id='mulu646' />
<p class='h3'>東京惠林宗本圓照禪師法嗣</p>
<div class='div-other'><a id='mulu647' />
<p class='h4'>東京法雲寺大通禪師</p><p>諱善本。姓董氏。頴州人也。白衣素行。清修勵節。聽習大經。頓入妙義。遂依東京顯聖寺輯上人山家。試經披剃。尋慕祖風。造蘇州瑞光寺圓照禪師法席。照預感夢。見即器之。入室扣發。豁然契悟。道如夙蘊。性若天資。徧歷江淮。益廣宗趣。</p>
<p>初住務州雙林。次遷杭州淨慈。奉　詔旨住東京法雲。越國大長公主奏賜大通禪號。三住大剎。眾盈七百。道化廣洽。緇素蟻慕。今退老於杭州南山。</p>
<p>開堂日。　哲宗皇帝遣中使降香。并賜磨衲袈裟。師謝恩畢。登座。拈香祝延　聖壽罷。乃敷坐。慧林覺海禪師白槌竟。師良久云。還觀得麼。適來白槌告報。<span class='corr'>已</span>是周遮。更若論量。千里萬里。雖然如是。不可徒然。今日大施門開。有疑請問。</p>
<p>問。寶香天降。瑞氣凝空。　睿旨既臨。法輪當轉。</p>
<p>師云。分明記取。</p>
<p>僧曰。金色頭陀笑更新。萬古山河共晴日。</p>
<p>師云。謝汝證據。</p>
<p>僧曰。四海晏清時雨足。何妨野老賀昇平。</p>
<p>師云。不用忉忉。</p>
<p>問。鷲峯九會。大轉法輪。為　國開堂。願聞舉唱。</p>
<p>師云。滿庭嘉氣合。帀地覺花開。</p>
<p>僧曰。若然者。爐爇寶香凝瑞剎。祝延　睿筭等南山。</p>
<p>師云。百千年後與人看。</p>
<p>僧曰。國清民肅歸　　皇化。佛道昭隆繼我師。</p>
<p>師云。却信得及。</p>
<p>問。名傳清禁。恩降九重。磨衲既披。將何報答。</p>
<p>師云。天高不可極。</p>
<p>僧曰。帝網重重無間斷。交光全布目前機。</p>
<p>師云。地厚載無窮。</p>
<p>師云。達磨西來。傳最上乘。言中便薦。不假思惟。句下該明。頓超情識。得之則頭頭有據。昧之則句句成非。大用現前。風行草偃。所以上根之士。目擊知機。中下之流。卒難搆及。軒皇鑑內。不立纖塵。迦葉峯前。徒煩指注。放行則風清萬字。月印千溪。剎剎塵塵。輝騰無盡。把定則二乘罔措。三藏絕詮。獨脫無私。超然世表。如斯理論。猶涉言詮。苟能一念回光。始信不從人得。恭惟國家承平既遠。美化方隆。普率群機。大興三教。所以甚深般若。久住於斯。金口誠言。故不誣矣。即將開堂少善。上福皇基。所冀玉葉金枝。共恊無為大化。珍重。</p>
<p>問。寶塔元無縫。如何指示人。</p>
<p>師云。煙霞生背面。星月繞簷楹。</p>
<p>僧曰。如何是塔中人。</p>
<p>師云。竟日不干清世事。長年占斷白雲鄉。</p>
<p>僧曰。向上更有事也無。</p>
<p>師云。太無厭生。</p>
<p>問。一稱南無佛。皆<span class='corr'>已</span>成佛道。未審如何是道。</p>
<p>師云。膏雨未抽新歲筍。和風先拆舊時花。</p>
<p>僧曰。學人恁麼會時如何。</p>
<p>師云。也須子細。</p>
<p>問。若論此事。譬如兩家看碁。學人上來。請師一著。</p>
<p>師云。早見輸了也。</p>
<p>僧曰。錯。</p>
<p>師云。是。</p>
<p>僧曰。進前無路也。</p>
<p>師卓柱杖一下。云。爭柰遮箇何。</p>
<p>僧曰。祇如黑白未分時又作麼生。</p>
<p>師云。且饒一著。</p>
<p>問。如何是空手把鋤頭。</p>
<p>師云。霜風飄巨野。</p>
<p>僧曰。如何是步行騎水牛。</p>
<p>師云。凍木鎖寒雲。僧便喝。</p>
<p>師云。蝦<span class='corr'>䗫</span>呌。</p>
<p>問。涅槃心易曉。差別智難論。如何是差別智。</p>
<p>師云。燈籠吞露柱。</p>
<p>僧曰。學人未委。</p>
<p>師云。佛殿出三門。</p>
<p>問。如何是末後句。</p>
<p>師云。適來却道得。</p>
<p>僧曰。即今事如何。</p>
<p>師云。問取露柱好。</p>
<p>問。法王法令。請師速道。師便喝。</p>
<p>僧曰。莫便是否。</p>
<p>師云。瓦解氷消。</p>
<p>問。如何是祖師西來意。</p>
<p>師云。儞行脚來圖箇什麼。</p>
<p>僧曰。學人不會。</p>
<p>師云。且待驢年。</p>
<p>問。達磨未來時如何。</p>
<p>師云。雲収三島淨。</p>
<p>僧曰。來後如何。</p>
<p>師云。雨過百花鮮。</p>
<p>僧曰。來與未來相去幾何。</p>
<p>師云。掉穿輕靄去。帆逐暮煙歸。</p>
<p>問。百尺竿頭。如何進步。</p>
<p>師云。嶮。</p>
<p>僧曰。便恁麼去又作麼生。</p>
<p>師云。百雜碎。</p>
<p>問。三乘秘藏人皆委。祖意西來事若何。</p>
<p>師云。金錫不搖葱嶠月。蘭舟獨泛海門風。</p>
<p>僧曰。既欲拯物導迷。為什麼九年冷坐。</p>
<p>師云。守株延歲月。千古累兒孫。</p>
<p>問。把定乾坤眼。綿綿不漏絲毫。未審此理如何。</p>
<p>師云。舌根裏藏身。</p>
<p>僧曰。謝師指示。</p>
<p>師云。也好露箇消息。</p>
<p>僧曰。無人知此意。令我憶南泉。</p>
<p>師云。幾合放過。</p>
<p>問。如何是道。</p>
<p>師云。進前三步。</p>
<p>僧曰。恁麼則分明在目前。</p>
<p>師云。莫教落井。</p>
<p>問。如何是般若體。</p>
<p>師云。合。</p>
<p>僧曰。如何是般若用。</p>
<p>師云。有問有答。</p>
<p>上堂。顧左右云。洪機未剖。觸處彌綸。朕兆纔生。翻成特地。若據祖宗正令。豈有多途。直下無私。輝騰今古。若也心光未透。見惑仍存。縱饒辯瀉懸河。辭同炙輠。句句風馳電卷。言言玉轉珠回。到此門中。皆為戲論。何也。且聲前一路。<span class='corr'>已</span>涉塵蹤。句後千差。復成何事。是以少林九年冷坐。始遇知音。欲得萬古流芳。真風不墮。今日人天帀坐盡是知音。且道什麼處是不墜處。若也道得。便乃親見碧眼胡僧。如或落辭。不免為蛇畫足。良久。云。瓊林凝瑞氣。寶剎鎖飛煙。</p>
<p>上堂云。上士聽法以神聽。中士聽法以心聽。下士聽法以耳聽。且道更有一人來。將什麼聽。乃拈柱杖。卓禪牀一下。云。高也著。低也著。落落圓音徧寥廓。十方內外更無他。不用無繩而自縛。</p>
<p>上堂云。案山說法主山聽。主山說法案山聽。案山主山一時說。且道教什麼聽。諸人若也善聽。三世諸佛所說妙法皆悉現前。還有麼。鐵鎚無孔猶閑事。笑殺毗耶老古錐。</p>
<p>上堂云。納僧見處。逆順難該。翛然獨往。應物還來。或高栖於世表。或抗迹於塵埃。把定。則氷生水面。放行也。錦上花開。盧老不知何處去。白雲影裏笑咍咍。喝一喝。下座。</p>
<p>上堂云。花心未放。柳眼初開。鴈回嗚咽之聲。水瀉潺湲之響。森羅舉唱。法爾常規。更言縛脫同源。大似龍頭蛇尾。</p>
<p>上堂。良久。云。會麼。祖佛妙旨。祇在目前。慧日峰前。雲生足下。澄湖浪闊。迥接遙天。晚唱漁舟。夜泛蒹葭之月。歡遊畫舫。時聞絲竹之音。更說聞聲悟道。見色明心。大似拋却甜桃樹。尋山摘醋棃。</p>
</div>
<div class='div-other'><a id='mulu648' />
<p class='h4'>潤州金山龍游寺法印禪師</p><p>諱善寧。江州人也。甘露院受業。挈囊遊方。徧參祖室。志氣高邈。性行耿介。至圓照法席。師資機感。緣如夙契。勠力贊弼。以揚法化。出世萬壽。規制嚴肅。躬<span class='corr'>己</span>力行。眾無不稟。百丈禪式。近世遵承。在師振領。</p>
<p>問。天皇也恁麼道。龍潭也恁麼道。未審和尚作麼生道。</p>
<p>師云。手握白玉鞭。驪珠盡擊碎。</p>
<p>僧曰。退身有分。</p>
<p>師云。知過必改。</p>
<p>問。如何是祖師西來意。</p>
<p>師云。稱尾無星。</p>
<p>僧曰。未審此意如何。</p>
<p>師云。斗方有底。</p>
<p>問。如何是佛。</p>
<p>師云。眉如初月。眼似流星。</p>
<p>僧曰。如何是法。</p>
<p>師云。義列交羅。星分大野。</p>
<p>僧曰。如何是僧。</p>
<p>師云。古貌稜層。丈夫意氣。</p>
<p>問。竿木隨身。逢場作戲。今朝選佛場開。請師方便。</p>
<p>師云。文不加點。</p>
<p>僧曰。可謂今古罕聞。</p>
<p>師云。且道是什麼題目。僧擬議。師便打。</p>
<p>上堂。顧視左右云。古人道。在眼曰見。在耳曰聞。在鼻齅香。在舌談論。在身覺觸。在意攀緣。雖然如是。<span class='corr'>秖</span>見錐頭利。不見鑿頭方。若是萬壽即不然。有眼覰不見。有耳聽不聞。有鼻不知香。有舌不談論。有身不覺觸。有意絕攀緣。一念相應。六根解脫。敢問諸禪德。且道與前來是同是別。莫有具眼底衲僧出來通箇消息。若無。復為諸人重重注破。放開則私通車馬。捏聚則毫末不存。若是飽戰作家。一任是非貶剝。</p>
<p>上堂云。撮玄機於掌上。挂古鑑於臺前。有何妖孽。誰敢當禦。可謂昭昭法界。自佗而境智全収。歷歷真源。彼此而聖凡俱寂。以此而推。僧堂佛殿。對現色身。厨庫三門。共揚斯事。但請拗折拄杖。向目前參取。</p>
<p>上堂云。若也談禪說道。便見有生有滅。更乃舉揚今古。大似不觀時節。昨夜風雨蕭蕭。今朝頓除煩熱。到此善能參詳。達磨迷時不別。</p>
<p>上堂云。盡大地未甞有一人真正舉揚宗教。若有一人舉揚宗教。盡大地人並須鋩鋒結舌。莫是教諸人杜絕見聞。契合斯道也無。如此見解。譬如聚火燒須彌山。經塵沙劫終不能著。殊不知古聖垂示。祗要後人眼正。達者實謂。今古罕聞。光前絕後。放行。言言見諦。句句明宗。収來。眼眼從方。明明側立。向什麼處見古人。良久。云。須知海岳皈明主。未信乾坤別有天。</p>
</div>
<div class='div-other'><a id='mulu649' />
<p class='h4'>潤州甘露寺傳祖禪師</p><p>諱仲宣。姑蘇謝氏子也。幼歲辭親。投師受具。深稟律儀。聽習經要。風姿肅雅。容止異常。參圓照禪師。發明祖意。</p>
<p>問。佛放眉間光。現諸希有事。如何是希有事。</p>
<p>師云。和風[颱-台+弗][颱-台+弗]。春日遲遲。</p>
<p>僧曰。學人便恁麼會時如何。</p>
<p>師云。日月易流。</p>
<p>僧曰。一言當宇宙。千古播清聲。</p>
<p>師云。來年更有新條在。</p>
<p>問。設華王座。談不二門。大眾側聆。願垂指示。</p>
<p>師云。青山遙對目。</p>
<p>僧曰。學人未曉。</p>
<p>師云。芳草綠如茵。</p>
<p>僧曰。一句無私。應之萬里。</p>
<p>師云。作麼生是無私句。</p>
<p>僧曰。堪對暮雲歸未合。遠山無限碧層層。</p>
<p>師云。猶較些子。</p>
<p>問。不涉廉纖。請師指示。</p>
<p>師云。一字不著畫。</p>
<p>上堂云。建立宗乘。群魔屏迹。播揚大事。三藏忘言。況阿逸多未離兜率。黃面老<span class='corr'>已</span>滅拘尸。大唐國裡無禪師。天下衲僧味糟粕。眾中莫有英靈衲子。變豹作家。出來掀倒禪床。喝散大眾。豈不快哉。良久。云。瑞獸藏頭角。珍禽惜羽翰。</p>
<p>上堂云。雨過山青。雲橫水碧。寶陀巖上。瑞草將敷。王舍城中。幽花欲綻。空生宴坐。帝釋奔馳。彼此一時。今古易異。良久。云。萬般施設不如常。</p>
<p>上堂云。住。住。百千妙門。同歸一路。青山常在。知識難逢。爭如識取主人公。高聲召云。主人公。復云。今日自買自賣。</p>
<p>上堂。顧視云。楊子江心。無風起浪。石公山畔。平地骨堆。會得左右逢原。爭似寂然不動。良久。云。堪笑寒山忘却歸。十年不識來時道。</p>
</div>
<div class='div-other'><a id='mulu650' />
<p class='h4'>福州太平禪師守恩禪師</p><p>本州福清人也。姓丘氏。受圓照禪師心印。初出世住地藏。提刑程公遵彥嚮師道風。移住龜山。師堅辭不受。復請主太平禪剎。師乃隨緣赴感。大振宗乘。學者摳衣。常滿數百餘人。由是四方歸仰。德望益隆。凡兩處住持。皆重建寺宇一新。其功績不可勝紀。</p>
<p>問。庵內人為什麼不見庵外事。</p>
<p>師云。却許闍梨具眼。</p>
<p>僧曰。久嚮和尚。</p>
<p>師云。暗中抨繩。誰辨曲直。</p>
<p>問。如何是超佛越祖之談。</p>
<p>師云。三日一風。五日一雨。</p>
<p>僧曰。向上更有事也無。</p>
<p>師云。月明三島靜。樵子大平歌。</p>
<p>師乃竪起拳。復開云。或時為拳。或時為掌。若遇衲僧。有功者賞。遂放下云。直是土曠人稀。相逢者少。</p>
<p>上堂云。雨後鳩鳴。山前麥熟。何處牧童兒。騎牛笑相逐。更把短笛橫吹。風前一曲兩曲。參。</p>
<p>上堂云。山僧今日略通一線。不用狐疑。麥中有麫。</p>
<p>上堂云。青青翠竹搖風。當檻一聲幽鳥。敢問明眼諸禪人。祖師鼻孔重多少。</p>
<p>上堂云。雲岩弄師子。普化打筋斗。叢林將為向上關。未免笑破衲僧口。休。休。沒來由。却是象骨古錐能輥毬。</p>
<p>上堂云。衲僧現前三昧。釋迦老子不會。住世四十九年。說得天花亂墜。爭似飢飡渴飲。展脚堂中打睡。</p>
<p>上堂。拈拄杖。擊禪床一下云。有智若聞則能信解。無智疑悔則為永失。三十年後。不得道山僧今日上堂祇念法華經。參。</p>
<p>問。如何是古佛心。</p>
<p>師云。鶯啼處處同。</p>
<p>僧曰。學人不會。</p>
<p>師云。牛羊自傍山。</p>
<p>問。如何是沙門行。</p>
<p>師云。多虗少實。</p>
<p>僧曰。和尚何得謾人。</p>
<p>師云。實無諱處。</p>
<p>問。如何是本來人。</p>
<p>師云。皮枯骨瘦。</p>
<p>僧曰。中下之機如何體悉。</p>
<p>師云。竪臥橫眠。</p>
<p>僧曰。古佛今佛皆無別理。</p>
<p>師云。更夢見什麼。</p>
<p>師乃云。諸人知處。山僧盡知。山僧知處。諸人不知。今日不免布施諸人。良久。云。頭上是天。脚下是地。參。</p>
</div>
<div class='div-other'><a id='mulu651' />
<p class='h4'>衢州靈耀寺佛慈禪師</p><p>諱辯良。姓吳氏。饒州人也。幼習儒學。就試輦下。將戰文圃。乃厭塵紛。即依景德寺無惑大師出家。圓具遊方。參圓照禪師。發明心地。乃述投機頌曰。</p>
<p><span class='corr'>秖</span>遮一箇。文殊罔測。</p>
<p>眨起眉毛。百千萬億。</p>
<p>即蒙印可。清献少保趙公抃重師道行。請為宗師。住越州福果．衢州超化．海會．靈耀四剎。</p>
<p>問。三變禪林。四回出世。於和尚分上成得什麼邊事。</p>
<p>師云。鉢盂口向天。</p>
<p>僧曰。三十年來關棙子。而今流落五湖傳。</p>
<p>師云。那箇是山僧關棙子。</p>
<p>僧曰。一言超影象。不墜古人風。</p>
<p>師云。惜取眉毛。</p>
<p>問。靈山一會。分付飲光。今日法筵。當為何事。</p>
<p>師云。畫地為牢。</p>
<p>僧曰。直得學人進退無門。</p>
<p>師云。軒鑑分輝。</p>
<p>僧曰。百千年後。如何舉得。</p>
<p>師云。拔山力盡。</p>
<p>問。不施寸刃。建立太平時如何。</p>
<p>師云。皇天無親。</p>
<p>僧曰。一人有慶也。</p>
<p>師云。知恩報恩。僧展兩手。師拍膝一下。</p>
<p>問。如何是衢州境。</p>
<p>師云。桑榆影占柯山野。絃管聲調㴾水濵。</p>
<p>僧曰。如何是境中人。</p>
<p>師云。謝安無箇事。聊起為蒼生。</p>
<p>僧曰。向上宗乘事若何。</p>
<p>師云。急著眼。</p>
<p>僧曰。截斷眾流也。</p>
<p>師云。山疊不知重。</p>
<p>上堂云。大眾。知則同知。見則同見。毫釐絲髮。不相謾昧。且道不謾昧箇什麼。乃以拄杖指云。風柯月渚。並傳本心。煙島雲林。皆提妙印。然雖如是。也似鏡盤上痕生。且道陽鳥未啼一句作麼生。良久。云。好攜紫煙策。共倚南山暉。</p>
<p>上堂。師卓拄杖云。鷺池鷲嶺。海甸菴園。三百餘會。也無遮消息。放過一著。與諸人共遊華藏。復指云。看看。陌上桃花。朵朵現彌陀實相。庭前翠竹。枝枝為甘露法門。菩提樹林。寶陀境界。一時頓現。山僧今日撒沙向諸人眼裏。且道迦葉門下事作麼生。良久。云。若不得流水。還應過別山。</p>
<p>上堂云。不知時分之延促。不知日月之大小。灰頭土面。且與麼過。山僧每遇月朔。特地鬪釘家風。抑揚答問。一場笑具。雖然如是。因風撒土。借水獻花。有箇葛藤路布與諸人共相解摘看。驀拈拄杖。擊香臺一下。云。參堂去。</p>
</div>
<div class='div-other'><a id='mulu652' />
<p class='h4'>台州瑞巖有居禪師</p><p>上堂云。採得葛藤成路布。縱橫十字上高機。通身是眼無人識。唯有山僧識得伊。良久。云。今日呈似大眾。且道何似趙州底。還相委悉麼。袖頭打領。</p>
</div>
<div class='div-other'><a id='mulu653' />
<p class='h4'>明州天童山景德寺可齊禪師</p><p>姓應氏。台州人也。依天台國清寺道才上人出家圓具。初遊講肆。晚造瑞光圓照禪師法席。即獲開悟。請住安樂山。晚遷天童。</p>
<p>問。寶花王座。今日師登。祖意西來。如何垂示。</p>
<p>師云。花開巖畔千枝秀。</p>
<p>僧曰。便是和尚為人處也。</p>
<p>師云。水瀉簷前一樣清。</p>
<p>僧曰。空生不解巖中坐。惹得天花動地來。</p>
<p>師云。笑破佗人口。</p>
<p>僧曰。晚來雲散後。不見別山高。</p>
<p>師云。吽。吽。</p>
<p>問。如何是道。</p>
<p>師云。蹈不著。</p>
<p>僧曰。蹈著後如。</p>
<p>師云。七穿八穴。</p>
<p>師云。一問一答。一拶一捺。千眼頓開。澄潭皎月。隨機施設。縱奪臨時。縱之。則句句攢花簇錦。處處釋迦道場。奪之。則一法不留。千聖絕迹。雖然如是。須知有向上一竅。還會麼。良久。云。莫謂春殘花落盡。峯前昨夜一枝開。</p>
</div>
<div class='div-other'><a id='mulu654' />
<p class='h4'>秀州資聖崇信禪師</p><p>廬州慎縣人。姓高氏。十三依本州承天用成上人為師。二十受具。䇿錫南遊。造杭州淨慈圓照禪師法席。投機印證。</p>
<p>問。如何是道。</p>
<p>師云。家家門底通長安。</p>
<p>僧曰。如何是道中人。</p>
<p>師云。上座自何來。</p>
<p>僧曰。莫祇遮箇便是也無。</p>
<p>師云。碧眼胡僧笑點頭。</p>
<p>僧曰。畢竟如何。</p>
<p>師云。禮拜了退。</p>
<p>上堂云。凄清大野。物景蕭條。露滴枯枝。煙籠遠墅。長天極目。列萬象以昭然。霜月流輝。映千江而普現。如斯舉唱。帶水拖泥。若也盡令提綱。直須祖佛側立。放過一著。別有清規。咄。</p>
</div>
<div class='div-other'><a id='mulu655' />
<p class='h4'>蘇州瑞光守琮真覺禪師</p><p>姓顧氏。本州人也。依圓照禪師削染。復悟宗猷。乃獲印可。出世闡揚。為眾所仰。</p>
<p>問。作是思惟。十方佛現。今思惟了。佛在甚麼處。</p>
<p>師云。當風一句。起自何來。</p>
<p>僧曰。恁麼則頭頭撞著彌勒。步步蹈著釋迦。</p>
<p>師云。西天與此土不同。</p>
<p>上堂云。宗門妙訣。豈在多說。一言括盡。便須頓歇。明眼衲僧祇自知。金色頭陀善分別。冬去春來夏有熱。若遇寒山拾得時。傳語豐干莫饒舌。</p>
</div>
<div class='div-other'><a id='mulu656' />
<p class='h4'>蘇州萬壽普懃禪師</p><p>姓施氏。婺州人也。依本州開元寺岳上人出家圓具。首習教觀。深造淵微。晚至圓照法席。投機印可。</p>
<p>問。為　國開堂。願聞舉唱。</p>
<p>師云。爐爇寶香凝瑞剎。祝延　睿筭等南山。</p>
<p>僧曰。祗如滿筵嘉氣合。徧地覺花開又作麼生。</p>
<p>師云。好音在耳人皆委。</p>
<p>僧曰。恁麼則有意氣時添意氣。</p>
<p>師云。放過一著。</p>
<p>問。學人上來。請師說法。</p>
<p>師云。清風滿座。</p>
<p>僧曰。高峯日月充寰宇。大振洪音唱祖歌。</p>
<p>師云。脚跟下看。</p>
<p>僧曰。門前流水朝滄海。檻外孤峯走太虗。</p>
<p>師云。兩重公案。</p>
<p>僧曰。觸目對揚真般若。山河重顯法王機。</p>
<p>師云。莫妨別人問上堂云。物外無堪老便休。乾城夢質兩悠悠。如何幻事臨相逼。却使閑身不自由。然則出家之士。利物為初。稟先祖之洪規。續惠燈於千古。唯一心法。號總持門。得之者。不歷堦梯。頓齊諸聖。失之者。塵劫不復。徒自勞形。或得失兩忘。凡聖情盡。正當恁麼時。不是心。不是佛。不是物。敢問諸禪德。且道畢竟是箇什麼。若向遮裏倜儻分明。便能獨步大方。橫身三界。握金剛寶劍。破生死魔軍。良久。云。劄。</p>
</div>
<div class='div-other'><a id='mulu657' />
<p class='h4'>宣州水西山軻禪師</p><p>問。我手佛手。是同是別。</p>
<p>師云。人人有分。</p>
<p>僧曰。任有千般巧。終無兩樣風。</p>
<p>師云。且莫錯認。</p>
<p>問。真金須假爐中試。一鎚便成時如何。</p>
<p>師云。切忌道著。僧便喝。</p>
<p>師云。遮漆桶。</p>
<p>上堂云。憶得靈山會上末後句。今日舉似諸人。良久。云。會麼。任是飲光出來。有理也無伸處。參。</p>
<p>上堂云。雷聲遠震。廣布慈雲。甘澤纔晴。普天春色。柳開青眼。花吐芳容。鳥噪幽林。魚遊水面。更說迷逢<span class='corr'>達</span>磨。大似剜肉作瘡。若言法本如斯。正是天然外道。恁麼說話。傍若無人。明眼衲僧。一任檢點。參。</p>
</div>
<div class='div-other'><a id='mulu658' />
<p class='h4'>明州香山智度院正覺延泳禪師</p><p>問。祖意西來即不問。和尚家風事若何。</p>
<p>師云。眼深鼻大。</p>
<p>僧曰。學人便恁麼履踐時如何。</p>
<p>師云。手長袖短。</p>
<p>師云。心隨境現。境逐心生。心境兩忘。是箇什麼。拈起拄杖云。且道遮箇甚處得來。若道是拄杖。瞎却汝眼。若道不是拄杖。眼在什麼處。是與不是。一時拈却。且騎拄杖出三門去也。</p>
</div>
<div class='div-other'><a id='mulu659' />
<p class='h4'>明州雪竇山資聖寺法藏禪師</p><p>諱守卓。姓李氏。姑蘇人也。依圓照禪師出家。入室投機。遂蒙印可。宗猷愽達。道譽遠聞。</p>
<p>問。如何是賓中主。</p>
<p>師云。進前無路。</p>
<p>僧曰。如何是主中賓。</p>
<p>師云。退不容身。</p>
<p>僧曰。如何是賓中賓師云。對面是何人。</p>
<p>僧曰。如何是主中主。</p>
<p>師云。有理無說處。</p>
<p>僧曰。賓主<span class='corr'>已</span>蒙師指示。向上宗乘事若何。</p>
<p>師云。仰面貪看鳥。回頭錯應人。</p>
<p>師云。好大眾。龍種上尊王佛為諸人現銀色世界。瓊林玉宇。剎剎交光。寶殿銀城。輝輝相映。又色即是空。空即是色。色空空色休擬議。空色色空成智慧。耳聞眼見徧河沙。盡是如來真實地。不得<span class='corr'>已</span>向諸人道。生是苦。受是業。滅可證。道可修。以四諦十二因緣知苦斷集。證滅修道。</p>
<p>復云。有生可知．有業可斷．有滅可證．有道可修。皆是謗佛謗法。盡同魔說。正當恁麼時。且作麼生會。雪竇不免與諸人說破。千峯積寒雪。萬徑人跡絕。壞衲擁枯槎。是說如何說。參。</p>
<p>上堂云。陽回幾次到新冬。衲壞爐寒世不同。白日靜馳天外影。紅顏偷送耳邊風。是非未起名何在。物我兼忘景自空。記取雪巖巖上語。莫教孤負主人公。咄。</p>
</div>
<div class='div-other'><a id='mulu660' />
<p class='h4'>明州啟霞山崇梵院慧章禪師</p><p>問。如何是佛。</p>
<p>師云。儞問我。</p>
<p>僧曰。如何是法。</p>
<p>師云。我答儞。</p>
<p>僧曰。如何是僧。</p>
<p>師云。方袍圓頂。</p>
<p>僧曰。如何是向上事。</p>
<p>師云。且待別時。</p>
<p>僧曰。即今便請。</p>
<p>師云。蹉過也。</p>
</div>
<div class='div-other'><a id='mulu661' />
<p class='h4'>壽州資壽院圓澄巖禪師</p><p>問。大藏教中還有奇特事也無。</p>
<p>師云。祇恐汝不信。</p>
<p>僧曰。如何即是。</p>
<p>師云。黑底是墨。黃底是紙。</p>
<p>僧曰。謝答話。</p>
<p>師云。領取鈎頭意。莫認定盤星。</p>
<p>師乃云。雲生谷口。月滿長川。樵父斫深園。漁翁釣沙島。到遮裏。便是吳道子．張僧繇。無儞下手處。良久。云。歸堂問取聖僧。參。</p>
<p>上堂云。乾坤肅靜。海晏河清。風不鳴條。雨不破塊。春生夏長。秋収冬藏。遮箇是世間法。作麼生是佛法。良久。云。欲得不招無間業。莫謗如來正法輪。珍重。</p>
<p>上堂。良久。云。宗乘妙訣。即今為說。山高水深。寒風凜冽。祖師西來。道箇休歇。敢問諸人。作麼生是休歇處。還會麼。寒則圍爐坐。閑餘任性眠。</p>
</div>
<div class='div-other'><a id='mulu662' />
<p class='h4'>睦州廣靈佛印禪師</p><p>諱希祖。姓周氏。處州人也。年將丱歲。便陟霜臺。志學有方。慕道無廢。參圓照禪師。了明<span class='corr'>己</span>見。出世弘揚。遂彰道譽。</p>
<p>問。登法空座。演海潮音。大眾寂然。願聞舉唱。</p>
<p>師云。日月光天德。山河壯帝居。</p>
<p>僧曰。恁麼則得聞於未聞也。</p>
<p>師云。一人歌有道。天下樂無為。</p>
<p>問。如何是睦州境。</p>
<p>師云。越嶂遠分丁字水。臘梅遲見二年花。</p>
<p>僧曰。如何是境中人。</p>
<p>師云。面帶七星人不識。芒鞋高掛少知音。</p>
<p>師乃云。靈光鑑徹。物我全収。體照獨存。前後自絕。由是無為變化。應量千差。托質殊分。混同一性。故我元首明哉。股肱良哉。法以時遇。道在中興。建大法幢。作大佛事。足可稱揚。所以正觀絕迹。名相互分。寂聽非聞。圓音普應。霜鐘金皷。主伴交參。寶殿瓊臺。聽說斯顯。六街三市。徧處莊嚴。陌巷康衢。寅昏佛事。聖凡交會。士庶鏘鏘。帝網圓融。鑑燈互照。何必南方獨邁。徧扣諸門。歷涉艱辛。是非未決。而今重重華藏。無盡法門。觸目見成。何須擬議。然雖如是。鈍致祖風。良久。云。九年少室誰知<span class='corr'>己</span>。一句流通萬古傳。</p>
<p>上堂云。嚴陵臺畔。七里龍淵。直須釣鼇釣鯨。豈止撈鰕摝蜆。隨流放曠。任性漂浮。停舟月上波心。舉棹風生水面。敢問大眾。不觸波瀾作麼生會。良久。云。時人祇看絲綸上。不見蘆花對蓼紅。參。</p>
</div>
<div class='div-other'><a id='mulu663' />
<p class='h4'>東京襃親旌德院慈濟翱禪師</p><p>上堂云。梅花新綻。柳眼初開。雪散長空。風恬浪靜。文殊性海。普賢行門。直下分明。更無餘事。還會麼。良久。云。莫錯認。</p>
</div>
<div class='div-other'><a id='mulu664' />
<p class='h4'>越州石佛寶相寺曉通密印禪師</p><p>問。如何是石佛。</p>
<p>師云。頭戴天。脚蹈地。</p>
<p>僧曰。向上更有事也無。</p>
<p>師云。任經霜與雪。不改舊時容。</p>
<p>師乃云。至道冲虗。萬物何宰。真空絕迹。法界如如。若能對境無心。觸目無非是道。良久。云。晝夜舒光照有無。癡人喚作波羅蜜。</p>
</div>
<div class='div-other'><a id='mulu665' />
<p class='h4'>湖州道場山慧印禪師</p><p>示眾云。若論此事。如王按劒。把定乾坤。俠客縱多。誰當出手。</p>
<p>問。劒即不問。如何是此事。</p>
<p>師云。點。</p>
<p>僧曰。恁麼則欲來衝雪刃。不免露鋒鋩。</p>
<p>師云。拽。</p>
<p>僧以手一畫。云。爭柰遮箇何。</p>
<p>師云。泥人眨眼。</p>
<p>問。達磨未來時如何。</p>
<p>師云。鼻孔遼天。</p>
<p>僧曰。來後如何。</p>
<p>師云。頂門著地。</p>
<p>僧曰。畢竟如何。</p>
<p>師云。九年人不識。幾度過流沙。</p>
<p>上堂云。韶石渡頭。舟橫野水。汾陽浪裏。掉撥孤煙。雲月無私。溪山豈異。一言合轍。千里同風。敢問諸人。作麼生是同風底句。良久。云。八千子弟今何在。萬里山河屬帝家。</p>
</div>
<div class='div-other'><a id='mulu666' />
<p class='h4'>處州南明山仁壽院通禪師</p><p>問。如何是南明境。</p>
<p>師云。泉飛一道帶。峯出半天雲。</p>
<p>僧曰。如何是境中人。</p>
<p>師云。䇿笻看鶴舞。坐石見雲歸。</p>
<p>問。如何是祖師西來意。</p>
<p>師云。登山千里月。渡水一帆風。</p>
<p>僧曰。未審意旨如何。</p>
<p>師云。言前有路。句下無私。</p>
<p>問。龍未出洞時如何。</p>
<p>師云。佛眼覰不見。</p>
<p>僧曰。出洞後如何。</p>
<p>師云。興雲吐霧。</p>
</div>
<div class='div-other'><a id='mulu667' />
<p class='h4'>杭州西湖妙惠院文義禪師</p><p>上堂云。隨機設化。大闡宗風。截斷眾流。不留眹跡。入一乘之閫域。踐向上之玄關。方便門開。分明看取。咄。</p>
<p>上堂云。會麼。<span class='corr'>已</span>被熱謾了也。今早起來。無教可說。下牀著鞋。後架洗面。堂內展鉢喫粥。粥後打睡。睡起喫茶。見客相喚。齋時喫飯。日日相似。有什麼過。然雖如是。更有一般令我笑。金剛倒地一堆泥。拍禪床一下。</p>
</div>
<div class='div-other'><a id='mulu668' />
<p class='h4'>西京韶山杲禪師</p><p>問。祖意西來。未審傳箇什麼。師拈起拄杖。</p>
<p>僧曰。恁麼則心外有法也。</p>
<p>師云。心外心內即且致。汝喚什麼作法。</p>
<p>僧曰。天台楖[木*栗]木。</p>
<p>師云。也是第二月。</p>
<p>上堂云。七月孟秋猶熱。古往今來時節。若作佛法商量。正是弄巧成拙。若作無事話會。又與外道何別。直饒總不如斯。敢保老兄未徹。如來言。祖師訣。無孔鐵鎚重下楔。自家心地亂如麻。却把指頭喚作月。莫思量。休解說。千年枯骨休齩齧。從佗兔走鳥飛。飢來喫飯困來歇。</p>
</div>
<div class='div-other'><a id='mulu669' />
<p class='h4'>汝州香山慈壽法晝禪師</p><p>姓徐氏。杭州人也。長依明智寺元湛上人出家．圓具。聽習經論。後造瑞光圓照禪師法席。投機開悟。先住北京天鉢。次遷香山。</p>
<p>問。天恩忽降。請住香山。國重師名。將何祝　聖。</p>
<p>師云。香煙起處。大眾同觀。</p>
<p>僧曰。如何領會。</p>
<p>師云。重言不當吃。</p>
<p>僧曰。早知今日事。悔不慎當初。</p>
<p>師云。禮拜了退。</p>
<p>問。山巖水壑。盡是舊日家風。拄杖淨瓶。拈起新來活計。古殿重開。願聞舉要。</p>
<p>師云。擊大法鼓。演大法義。</p>
<p>僧曰。恁麼則彌勒門開心頓曉。德雲峯峻道何藏。</p>
<p>師云。儞向什麼處見彌勒。</p>
<p>僧曰。雲散長天星斗現。月明沙界物難藏。</p>
<p>師云。休要費力。</p>
<p>師顧視大眾云。皇都禪剎。惠林道場。今日暫借卑僧陞陟。實愧非材。於明眼人前提綱佛祖。衒耀見知。直饒說得天雨四花。地搖六震。一點也用不著。蓋為各各威光動地。人人不欠絲毫。然雖如是。更有向上一竅。三世諸佛不能宣。六代祖師提不起。且道是什麼物得恁麼奇恠。還薦得麼。良久。云。曹溪路坦平。休彊生荊棘。久立。</p>
</div>
<div class='div-other'><a id='mulu670' />
<p class='h4'>福州靈應嵩禪師</p><p>開堂日。上首白槌罷。師云。好諸仁者。第一諦甚可憐生。祗麼會得。同匣有餘。眾中莫有聞一以知十底衲僧麼。出來相見。</p>
<p>問。德山棒．臨濟喝。直至如今少人拈。今日幸遇場開。請師拈看。</p>
<p>師云。一朝權在手。看取令行時。</p>
<p>僧曰。一雨普滋沙界外。群靈無不盡霑恩。</p>
<p>師云。霑恩底事作麼生。</p>
<p>僧提起座具云。爭柰遮箇何。</p>
<p>師云。殘羹餿飯。不勞拈出。</p>
<p>僧曰。若不上來。焉知如是。</p>
<p>師云。彼此不著便。乃云。正法眼藏。普被含情。上至諸聖。下及群迷。一一情中。具同斯事。蓋由一念有異。迷悟岐分。逐浪忘源。去而莫返。不見道。我佛如來。初成正覺。嘆曰。奇哉。我今普見一切眾生。具有如來智慧德相。但以妄想執著而不證得。或開張教綱。或直指人心。令息妄緣。見性成佛。自後燈燈續燄。祖祖傳心。利物無窮。法門無盡。既到遮裏。事合如何。祖令在手。須至提攜。正法既行。明當舉唱。廓一塵而遍周沙界。攝萬法而歸一毫端。縱奪卷舒。不離於此。雖然如是。盡乃諸人日之常分。應非別有玄微。若也情塵頓解。靈智當前。現大威光。快須薦取。珍重。</p>
</div>
<div class='div-other'><a id='mulu671' />
<p class='h4'>處州靈泉山壽寧梵仁禪師</p><p>問。不問有言。不問無言。請師速道。</p>
<p>師云。話墮也。</p>
<p>僧曰。人天交集。乞師垂示。</p>
<p>師云。不如禮拜。</p>
<p>問。蓮華未出水時如何。</p>
<p>師云。雪霜凋不得。</p>
<p>僧曰。出水後如何。</p>
<p>師云。天地放教開。</p>
<p>上堂云。天真靈徹。即今一譯。上下四維。清風明月。寒則任寒。熱則任熱。也不休。也不歇。飯則餐。渴則啜。不見神光三拜依位立。燈燈續燄未甞絕。鼻孔遼天任辨別。</p>
</div>
<div class='div-other'><a id='mulu672' />
<p class='h4'>秀州福嚴仲孚禪師</p><p>問。知師久蘊囊中寶。今日當場略借看。</p>
<p>師云。覿面相呈。</p>
<p>僧曰。下坡不走。快便難逢。</p>
<p>師云。未欲行令。</p>
<p>師乃云。問者如蛟龍戲於滄海。答者似彩鳳舞於長天。一合一開。一舒一卷。縱橫應用。啐啄同時。若遇本分衲僧。直須倒退三千里。參。</p>
</div>
<div class='div-other'><a id='mulu673' />
<p class='h4'>處州靈泉山宗一禪師</p><p>問。鎮州蘿蔔即不問。廬陵米作麼價。</p>
<p>師云。可貴可賤。</p>
<p>僧曰。小出大遇也。</p>
<p>師云。君子愛財。取之有道。</p>
<p>僧曰。大眾霑恩。</p>
<p>師云。有人索汝米錢在。師乃云。美玉藏頑石。蓮華出淤泥。須知煩惱處。悟得即菩提。咄。</p>
</div>
<div class='div-other'><a id='mulu674' />
<p class='h4'>通州琅山法印禪師</p><p>諱載儀。福州賢泥受業。禮戒珠和尚為師。十八䇿試登具。預遊江浙。聽習經論。晚詣圓照禪師。大悟玄機。</p>
<p>問。祥雲布處。現千朵之危峯。紈扇搖時。去九旬之炎熱。正當恁麼時。如何是到地頭一句。</p>
<p>師云。一雨普潤。</p>
<p>僧曰。未審如何履踐。</p>
<p>師云。射虎須當機。</p>
<p>僧曰。快便難逢。</p>
<p>師云。要棒喫那。</p>
<p>問。知師久蘊囊中寶。今日當場略借觀。</p>
<p>師云。莫是南番真舶主。</p>
<p>僧曰。不獨學人有賴。大眾亦乃霑恩。</p>
<p>師云。元來祇是杜波斯。</p>
<p>師顧視大眾。乃云。好。好。可謂幽顯朗照。物理虗通。為森羅之寶印。作萬象之真宗。其為也形。其寂也冥。本淨非瑩。法爾圓成。所以道。如何以無價之寶。隱在陰入之坑。大眾。山僧今日敢對眾前特地拈出。</p>
<p>乃畫一圓相。擎示眾云。遮裏既放憨去。亦要大家精鑑。莫謂連城之價。可以並輝。徑寸之圓。堪同其美。直與龍女爭鋒。無垢世界。未當正覺。縱使金輪獨步。立功勳者。權為重賞。且道是什麼寶得恁麼殊異。良久。云。鬼神知貴不知價。留與人間光照夜。</p>
</div>
<div class='div-other'><a id='mulu675' />
<p class='h4'>南嶽馬祖崇新庵主</p><p>一日。語直庵人云。今日齋時不用打食。</p>
<p>人曰。為甚麼不打食。</p>
<p>主云。吾報緣將盡。</p>
<p>或人問曰。主既臨行。有何言句。</p>
<p>主乃拍手一下。長嘯一聲。山僧今日珍重諸人。言訖而逝。</p>
</div>
<p class='juan'><span class='corr'>建中靖國續燈錄</span>卷第十五</p></div></div></div>
</div><!-- end of div[@id='body'] -->
</body></html>