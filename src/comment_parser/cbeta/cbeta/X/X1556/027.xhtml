<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>建中靖國續燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1088' />建中靖國續燈錄卷第二十七　　　〔宋磻〕</p><p class="byline">東京法雲禪寺住持傳法佛國禪師<span class='note-inline'>(臣)</span>惟白集</p>
<div class='div-other'><a id='mulu1089' />
<p class='h1'>拈古門</p>
<div class='div-other'><a id='mulu1090' />
<p class='h2'>明州雪寶山重顯明覺禪師二十則</p><p style="margin-left:1em;text-indent:-1em">舉。德山示眾云。今夜不答話。問話者三十棒。有僧出禮拜。山便打。僧曰。某甲話也未問。山云。儞是甚處人。僧曰。新羅人。山云。未踏船舷。好與三十棒。法眼拈云。大小德山話作兩橛。圓明道。大小德山龍頭蛇尾。</p>
<p style="margin-left:1em">師云。二老宿雖善裁長補短。捨重從輕。要見德山亦未可。何故。德山大似握閫外威權。有當斷不斷。不招其亂底劒。諸人要識新羅僧麼。祇是撞著露柱底瞎漢。</p>
<p style="margin-left:1em;text-indent:-1em">舉。百丈再參馬祖。侍立次。祖以目視禪牀角頭拂子。丈云。即此用。離此用。祖云。儞他後開兩片皮。將何為人。丈取拂子舉起。祖云。即此用。離此用。丈掛拂子於舊處。祖便喝。百丈直得三日耳聾。</p>
<p style="margin-left:1em">師云。奇怪諸禪德。如今列其派者甚多。究其源者極少。總道百丈於喝下大悟。還端的也無。然刁刀相似。魚魯參差。若是明眼漢。瞞他一點不得。秖如馬祖道。儞他後開兩片皮。將何為人。百丈舉起拂子。為復如蟲禦木。為復啐啄同時。諸人要會三日耳聾麼。大冶精金。應無變色。</p>
<p style="margin-left:1em;text-indent:-1em">舉。香嚴坐語云。如人上樹。口㗸樹枝。手不攀枝。脚不踏樹。樹下有人問西來意。不對。則違他所問。若對又喪身失命。當恁麼時。作麼生即是。有虎頭上座云。上樹即不問。未上樹請和尚道。嚴呵呵大笑。</p>
<p style="margin-left:1em">師云。樹上道即易。樹下道即難。老僧上樹也。致將一問來。</p>
<p style="margin-left:1em;text-indent:-1em">舉。僧問雪峰。古㵎寒泉時如何。峯云。瞪目不見底。僧曰。飲者如何。峯云。不從口入。僧舉問趙州。州云。不可從鼻孔裏入。僧却問趙州。古㵎寒泉時如何。州云。苦。僧曰。飲者如何。州云。死。雪峰聞舉。云。趙州古佛從此不答話。</p>
<p style="margin-left:1em">師云。眾中總道。雪峯不出遮僧話。所以趙州不肯。如斯話會。深屈古人。雪竇即不然。斬釘截鐵。本分宗師。就下平高。難為作者。</p>
<p style="margin-left:1em;text-indent:-1em">舉。欽山一日上堂。舉起拳。又開云。開即為掌。五指參差。復握云。如今為拳。必無高下。還有商量也無。一僧出眾。舉起拳。山云。爾祇是箇無開合漢。</p>
<p style="margin-left:1em">師云。雪寶即不然。乃舉拳云。握則為拳。有高有下。復開云。開則成掌。無黨無偏。且道放開為人好。把定為人好。開也造車。握也合轍。若謂閉門造車。出門合轍。我也知爾向鬼窟裡作活計。</p>
<p style="margin-left:1em;text-indent:-1em">舉。洞山到雲門。門問。近離甚處。山云。查渡。門云。夏在甚處。山云。湖南報慈。門云。甚時離彼。山云。去年八月。門云。放汝三頓棒。山至來日。却上問訊。昨日蒙和尚放三頓棒。不知過在什麼處。門云。飯袋子。江西．湖南便漝麼去。山於此大悟。</p>
<p style="margin-left:1em">師云。雲門氣宇如王。拶著便冰消瓦解。當時若據令行。子孫也未到斷絕。</p>
<p style="margin-left:1em;text-indent:-1em">舉。國師三喚侍者。點即不到。侍者三應。到即不點。將謂吾孤負汝。誰知汝孤負吾。瞞雪竇不得。</p>
<p style="margin-left:1em">雲門道。作麼生是國師孤負侍者處。會得也是無端。</p>
<p style="margin-left:1em">師云。元來不會。</p>
<p style="margin-left:1em">作麼生是侍者孤負國師。粉骨碎身未報得。</p>
<p style="margin-left:1em">師云。無端。無端。</p>
<p style="margin-left:1em;text-indent:-1em">舉。師祖問南泉。摩尼珠。人不識。如來藏裏親収得。如何是如來藏。云。王老師與儞往來者是藏。</p>
<p style="margin-left:1em">師云。草裡漢。</p>
<p style="margin-left:1em">祖云。不往不來者。云。亦是藏。</p>
<p style="margin-left:1em">師云。雪上加霜。</p>
<p style="margin-left:1em">祖云。如何是珠。</p>
<p style="margin-left:1em">師云。嶮。百尺竿頭作伎倆。不是好手。遮裏著得箇眼。賓主互換。便能深入虎穴。或不漝麼。縱饒師祖悟去。也是龍頭蛇尾漢。</p>
<p style="margin-left:1em;text-indent:-1em">舉。馬大師令智藏馳書上徑山。山接書開。見一圓相。於中下一點。國師聞舉。云。欽師猶被馬師惑。</p>
<p style="margin-left:1em">師云。徑山被惑且致。若將呈似國師。別作箇什麼伎倆。免致惑去。有老宿云。當時坐却便休。亦有道。但與畫破。若與麼。祇是不識差。敢謂天下老師各具金剛眼睛。廣作神通變化。還免得麼。雪竇見處也要諸人共知。祇遮馬師當時畫出。早自惑了也。</p>
<p style="margin-left:1em;text-indent:-1em">舉。南泉山下有一庵主。行僧經過。謂庵主云。近日南泉和尚出世。何不去禮拜。主云。非但南泉。直饒千佛出興亦不能去。泉聞。令趙州去看。州見便禮拜。主亦不管。州從西過東。主亦不管。州又從東過西。主亦不管。州云。草賊大敗。拽下簾子便行。歸。舉似南泉。泉云。從來疑著遮漢。</p>
<p style="margin-left:1em">師云。大小南泉．趙州被箇擔板漢勘破了也。</p>
<p style="margin-left:1em;text-indent:-1em">舉。僧問智門和尚。如何是般若體。云。蚌含明月。僧云。如何是般若用。云。兔子懷胎。</p>
<p style="margin-left:1em">師云。非唯把定世界。亦乃安貼邦家。若善能參詳。便請丹霄獨步。</p>
<p style="margin-left:1em;text-indent:-1em">舉。僧禮拜雪峯。峯打五棒。僧云。某甲有甚麼過。峯又打五棒。</p>
<p style="margin-left:1em">師云。雪竇不曾與人葛藤。前五棒日照天臨。後五棒雲騰致雨。儞若辨得。也好與五棒。</p>
<p style="margin-left:1em;text-indent:-1em">舉。僧問巴陵。祖意教意。同。別。陵云。雞寒上樹。鴨寒下水。僧問睦州。祖意教意。同。別。州云。青山自青山。白雲自白雲。</p>
<p style="margin-left:1em">師云。問既一般。答亦相似。其中有利他自利。瞞人自瞞。若點檢分明。管取解空第一。</p>
<p style="margin-left:1em;text-indent:-1em">舉。睦州示眾云。我見百丈不識好惡。大眾方集。以拄杖一時打下。復召大眾。大眾回首。丈云。是什麼。有甚麼共語處。黃蘗和尚。大眾方集。以拄杖一時打下。復召大眾。眾回首。蘗云。月似彎弓。少雨多風。猶較些子。</p>
<p style="margin-left:1em">師云。說什麼猶較。直是未在。若據雪竇。眾集。一時打下便休。或有箇無孔䥫鎚為眾竭力。善能擔荷。可以籠罩古今。乾坤把斷。驀拈起拄杖云。放過一著。</p>
<p style="margin-left:1em;text-indent:-1em">舉。南泉示眾云。王老師賣身去也。還有人買麼。一僧出眾云。某甲買。泉云。不作貴。不作賤。作麼生買。僧無語。臥龍代云。和尚屬專甲。禾山代云。是何道理。趙州云。明年與和尚作領布衫。</p>
<p style="margin-left:1em">師云。雖然作家競買。要且未解輸機。且道南泉還肯麼。雪竇也擬酬箇價。直令南泉進也無門。退也無地。不作貴。不作賤。作麼生買。別處容和尚不得。</p>
<p style="margin-left:1em;text-indent:-1em">舉。夾山與定山同行言話次。定山云。生死中無佛。則無生死。夾山云。生死中有佛。則不迷生死。互相不肯。同上大梅。相見了。具說前事。夾山問。未審那箇是親。那箇是踈。梅云。一親一踈。山又問。那箇親。梅云。且去。明日來。夾山至來日又問。未審那箇親。梅云。親者不問。問者不親。夾山後住云。我當時在大梅失却一隻眼。</p>
<p style="margin-left:1em">師云。夾山不知換得一隻眼。大梅老漢當時聞舉。若以棒一時打出。豈止畫斷兩人葛藤。亦乃為天下宗匠。</p>
<p style="margin-left:1em;text-indent:-1em">舉。溈山問仰山。甚處來。云。田中來。溈山云。田中多少人。山插下鍬子叉手而立。溈云。南山大有人刈茆。山拈得鍬子便行。玄沙云。我當時若見。與踏倒鍬子。鏡清云。不柰船何。打破戽斗。僧問明招。古人意在鍬子處。叉手處。招喚某專甲。僧應喏。招云。還曾夢見仰山麼。</p>
<p style="margin-left:1em">師云。諸方老宿咸謂插鍬話奇特。也大似隨邪逐惡。若據雪竇見處。仰山被溈山一問。直得草繩自縛。去死十分。</p>
<p style="margin-left:1em;text-indent:-1em">舉。雪峯示眾云。望州亭與汝相見了也。烏石嶺與汝相見了也。僧堂前與汝相見了也。保福問鵝湖。僧堂前且致。望州亭．烏石嶺什麼處相見。鵝湖驟步歸方丈。保福便入僧堂。</p>
<p style="margin-left:1em">師云。二老宿是即是。祇知雪峯放行。不見雪峯把住。忽有箇衲出問。未審雪竇作麼生。豈不是別機宜。識休咎底漢。還有望州亭．烏石嶺相見底衲僧麼。良久。云。擔板禪和。如麻似粟。</p>
<p style="margin-left:1em;text-indent:-1em">舉。德山一日飯遲。自掌鉢至法堂上。雪峯見云。遮老漢。鐘未鳴。鼓未響。托鉢向什麼處去。德山便迴。峰舉似巖頭。頭云。大小德山不會末後句。山聞舉。令侍者喚巖頭至方丈。問。汝不肯老僧那。巖頭密啟其意。山至來日上堂。與尋常不同。巖頭到僧堂前。撫手大笑云。且喜得老漢會末後句。他後天下人不奈何。雖然如此。祇得三年。明招代德山云。咄。咄。勿處去。勿處去。</p>
<p style="margin-left:1em">師云。曾聞說箇獨眼龍。元來祇具一隻眼。殊不知德山是箇無齒大蟲。若不是巖頭識破。爭得今日與昨日不同。諸人要會末後句麼。<span class='corr'>秖</span>許老胡知。不許老胡會。</p>
<p style="margin-left:1em;text-indent:-1em">舉。古云。眼裏著沙不得。耳裏著水不得。忽若有箇漢信得及。把得住。不受人瞞。祖佛言教是什麼熱椀鳴聲。便請高掛鉢囊。拗折拄杖。管取一員無事道人。</p>
<p style="margin-left:1em">又云。眼裡著得須彌山。耳裡著得大海水。一般漢受人商量。祖佛言教如龍得水。似虎靠山。却須挑起鉢囊。橫擔拄杖。亦是一員無事道人。復云。漝麼也不得。不漝麼也不得。然後勿交涉。三員無事道人中。要選一人為師。</p>
</div>
<div class='div-other'><a id='mulu1091' />
<p class='h2'>洪州黃龍山南禪師二則</p><p style="margin-left:1em;text-indent:-1em">舉。臨濟問寺主。什麼處去來。主云。州中糴黃米去來。臨濟以拄杖面前畫一畫云。還糴得遮箇麼。主便喝。濟便打。典座至。濟乃舉前話。典座云。寺主不會和尚意。濟云。儞又作麼生。典座便禮拜。濟亦打。</p>
<p style="margin-left:1em">師云。喝亦打。禮拜亦打。還有親踈也無。若無親踈。臨濟不可盲枷瞎棒去也。若是歸宗即不然。寺主下喝。不可放過。典座禮拜。放過不可。又云。臨濟行令。歸宗放過。三十年後有人說破。</p>
<p style="margin-left:1em;text-indent:-1em">舉。僧問大覺和尚。忽來忽去時如何。覺云。風吹柳絮毛毬走。進云。不來不去時如何。覺云。華嶽三峯頭指天。</p>
<p style="margin-left:1em">師云。大覺祇解箭鋒相拄。理事相投。殊不知趂得老鼠。打破油甕。</p>
</div>
<div class='div-other'><a id='mulu1092' />
<p class='h2'>東京淨因懷璉大覺禪師三則</p><p style="margin-left:1em;text-indent:-1em">舉。雲門大師有時聞白槌聲。乃云。妙喜世界百雜碎。汝等諸人擎鉢向湖南城裏喫飯去。</p>
<p style="margin-left:1em">師云。大小雲門也似事顛倒。山僧遮裏。祇是維那白槌。首座施食。山僧展鉢。行者行益。與麼說話。一任諸方裁斷。</p>
<p style="margin-left:1em;text-indent:-1em">舉。睦州有時云。忽然。忽然。山僧道。不然。不然。何也。夜烏啼曉月。玉女打鞦韆。</p>
<p style="margin-left:1em;text-indent:-1em">舉。肇法師云。會萬法為<span class='corr'>己</span>者。其唯聖人乎。石頭和尚因看到此。乃以手拊几一下。云。聖人無<span class='corr'>己</span>。靡所不<span class='corr'>己</span>。</p>
<p style="margin-left:1em">師云。大小石頭祇向泥裏洗土塊。山僧即不然。良久。云。常愛川原幽隱處。滿園花木撼春風。</p>
</div>
<div class='div-other'><a id='mulu1093' />
<p class='h2'>滁州瑯瑘惠覺廣照禪師四則</p><p style="margin-left:1em;text-indent:-1em">舉。臨濟示眾云。但有問訊。不虧欠伊。總識伊來處。與麼來者。恰似失却。不與麼來。無繩自縛。一切時中。莫亂斟酌。會與不會。都來是錯。分明與麼道。一任天下人貶剝。</p>
<p style="margin-left:1em">師拈云。作麼貶。作麼剝。良久云。垂鈎四海。為釣驪龍。格外玄談。蓋尋知<span class='corr'>己</span>。喝一喝。</p>
<p style="margin-left:1em;text-indent:-1em">舉。百丈見趙州來參。百丈云。甚麼處來。州云。南泉來。丈云。南泉近日有何言句示徒。州云。今時人直教悄然去。百丈云。悄然且致。茫然一句作麼生道。州近前三步。百丈咄之。州作縮頭勢。百丈云。大好悄然。趙州拂袖便出去。</p>
<p style="margin-left:1em">師拈云。趙州老人向師子窟裏換得牙爪。</p>
<p style="margin-left:1em;text-indent:-1em">舉。臨濟上堂。有僧出禮拜。濟便喝。僧云。老和尚莫探頭好。濟云。儞道落在什麼處。僧便喝。又僧問。如何是佛法大意。濟便喝。僧禮拜。濟云。儞道好喝也無。僧云。草賊大敗。濟云。過在什麼處。僧云。再犯不容。臨濟乃云。要會臨濟賓主句。請問取適來問話二禪客。</p>
<p style="margin-left:1em">師拈云。真金須入火。</p>
<p style="margin-left:1em;text-indent:-1em">舉。水潦參馬祖。師問。如何是祖師西來意。被馬大師一踏踏倒。起來拍手呵呵大笑。當下大悟。便承嗣馬大師。住後有僧問。如何是祖師西來意。水潦云。自從馬師一踏後。直至如今笑不休。</p>
<p style="margin-left:1em">師拈云。大眾。儞道水潦還曾悟也未。</p>
</div>
<div class='div-other'><a id='mulu1094' />
<p class='h2'>雲居山曉舜禪師三則</p><p style="margin-left:1em;text-indent:-1em">舉。石霜遷化。眾請首座住院。虔侍者曰。夫續先師住持。須會先師意。祇如先師道。休去．歇去．寒灰枯木去．直似一條白練去。未審首座作麼生會。首座云。先師意。明一色邊事。虔侍者云。與麼會。又何會夢見先師意。首座乃焚香云。某甲若會先師意。香煙盡處脫去。若不會先師意。香煙盡處脫去不得。良久。香煙盡。首座脫去。虔侍者曰。坐脫立化即不無首座。要且未夢見先師意。</p>
<p style="margin-left:1em">師云。儞等諸人且作麼生會。諸人會處。便道首座與麼說。是說道理。所以虔侍者不肯伊。大愚道。虔侍者盡平生見解。秖具一隻眼。</p>
<p style="margin-left:1em;text-indent:-1em">舉。趙州問南泉云。明頭合。暗頭合。南泉便歸方丈。趙州云。遮老子。尋常口吧吧地。被我問著。杜口無詞。首座云。莫道和尚無語。自是上座不會。趙州便掌首座。云。遮一掌合是堂頭老子喫。首座便休。</p>
<p style="margin-left:1em">師云。儞諸人作麼生會。諸人會處。便道首座落佗趙州圈樻。與麼會又爭得。大愚道。趙州大似傍若無人。</p>
<p style="margin-left:1em;text-indent:-1em">舉。鄧隱峯去訪丹霞。山下逢見丹霞。乃問。丹霞山在什麼處。霞云。青黯黯處。峯近前便扭住云。莫祇遮箇便是。霞云。真師子兒。一撥便轉。峯便休。</p>
<p style="margin-left:1em">師云。大愚道。丹霞祇知衫穿。不覺鞋綻。</p>
</div>
<div class='div-other'><a id='mulu1095' />
<p class='h2'>婺州承天簡禪師五則</p><p style="margin-left:1em;text-indent:-1em">舉。法燈禪師問僧。禪客相逢祇彈指。此心能有幾人知。作麼生會。僧彈指一下。燈云。恁麼會又爭得。僧云。未審和尚尊意如何。燈彈指一下。</p>
<p style="margin-left:1em">師拈云。將謂眾生苦。更有苦眾生。</p>
<p style="margin-left:1em;text-indent:-1em">舉。玄沙和尚到三斗菴主處。三斗乃云。住山年深。不怪無坐具。沙云。庵主來在那。後法燈別三斗語云。當時但觸禮。</p>
<p style="margin-left:1em">師拈云。玄沙不解作客。勞煩主人。法燈大似將甎換玉。</p>
<p style="margin-left:1em;text-indent:-1em">舉。南泉和尚有書與茱萸和尚。書中云。理隨事變。寬廓非外。事從理變。寂寥非內。茱萸看了。呈起問大眾云。誰能與山僧作得迴書。乃有僧問。如何是寬廓非外。茱萸云。問一答百也無妨。僧曰。如何是寂寥非內。茱萸云。覩對顏色不好手。僧又問長沙和尚。如何是寬廓非外。長沙閉目良久。僧曰。如何是寂寥非內。長沙開目視之。僧又問趙州和尚。如何是寬廓非外。州作喫飯勢。僧曰。如何是寂寥非內。州作拭口勢。僧便舉似南泉。泉云。此之三人。不謬為吾嫡子。</p>
<p style="margin-left:1em">師拈云。此三人。一人得皮。一人得肉。一人秦不収。魏不管。</p>
<p style="margin-left:1em;text-indent:-1em">舉。僧問大顛和尚。不昧本來人。請師高著眼。顛低頭。僧曰。大顛法道。今日親曉。未審靈山事若何。顛舉頭。僧曰。一等勿絃琴。唯師彈得妙。顛合掌。僧展兩手。顛云。賴遇老僧。僧禮拜。顛便皈方丈。僧云。弄巧成拙。</p>
<p style="margin-left:1em">師拈云。遮僧雖能掉鬪。不解理兵。大顛大似生錢放債。</p>
<p style="margin-left:1em;text-indent:-1em">舉。有一梵僧來參仰山。仰山於地上畫一半月相。僧添成圓月相。乃以脚抹却。山展兩手。僧云。此土有小釋迦出現。</p>
<p style="margin-left:1em">師拈云。仰山大似啞子喫苦瓜。</p>
</div>
<div class='div-other'><a id='mulu1096' />
<p class='h2'>洪州翠巖山可真禪師一則</p><p style="margin-left:1em;text-indent:-1em">舉。僧問巴陵。如何是道。陵云。明眼人落井。又問寶應。如何是道。應云。五鳳樓前。又問首山。如何是道。山云。脚下深三尺。</p>
<p style="margin-left:1em">師云。此三轉語。一句壁立千仞。一句陸地行船。一句賓主交參。</p>
</div>
<div class='div-other'><a id='mulu1097' />
<p class='h2'>東京智海慕喆真如禪師二則</p><p style="margin-left:1em;text-indent:-1em">舉。雲巖掃地次。道吾云。何得太區區生。巖云。須知有不區區者。吾云。恁麼則有第二月也。巖舉起掃箒云。遮箇是第幾月。吾便休。後玄沙云。我當時若見。向伊道。正是第二月。雲門云。奴見婢慇懃。</p>
<p style="margin-left:1em">師云。將勤補拙。此三句語。一句可以定乾坤。一句可以驗衲僧。一句可以接初機。諸人還揀辨得麼。若揀辨得出。許儞親見惠光。若辨不出。莫道慧光山勢嶮。隔江遙望碧雲開。</p>
<p style="margin-left:1em;text-indent:-1em">舉。夾山在溈山作典座。一日。溈山問。今日喫甚麼菜。夾山云。二年共一春。溈山云。如法修事著。山云。龍宿鳳巢。</p>
<p style="margin-left:1em">師云。夾山雖逞家風。美即美矣。善即未善。慧光即不然。尋常茶飯。隨家豐儉。或有人問。今日喫甚菜。向道。不是茄子。便是菘菜。如法修事著。五味不少。且道夾山是。慧光是。</p>
</div>
<div class='div-other'><a id='mulu1098' />
<p class='h2'>廬山東林廣惠常總照覺禪師一則</p><p style="margin-left:1em;text-indent:-1em">舉。汾州昭禪師。僧問。如何是接初機底句。州云。汝是行脚僧。如何是辨衲僧底句。州云。西方日出卯。如何是正令行底句。州云。千里特來呈舊面。如何是立乾坤底句。州云。北俱盧洲長粳米。食者無貪亦無嗔。汾州復云。老僧將此四轉語驗天下衲子。</p>
<p style="margin-left:1em">師云。驗則驗矣。爭柰有箇人不肯。寶峰今日對大眾前。敢別汾州四轉語。</p>
<p style="margin-left:1em">如何是接初機底句。</p>
<p style="margin-left:1em">師云。無底鉢盂光<span class='corr'>炟</span>赫。</p>
<p style="margin-left:1em">如何是辨衲僧底句。</p>
<p style="margin-left:1em">師云。天台楖[木*栗]黑鱗皴。</p>
<p style="margin-left:1em">如何是正令行底句。</p>
<p style="margin-left:1em">師云。戴盆鍱腹三千里。</p>
<p style="margin-left:1em">如何是立乾坤底句。</p>
<p style="margin-left:1em">師云。人問天上一般春。師復云。汾州與麼驗天下衲子。寶峰與麼辨海上禪流。</p>
</div>
<div class='div-other'><a id='mulu1099' />
<p class='h2'>南嶽雲峯文悅禪師五則</p><p style="margin-left:1em;text-indent:-1em">舉。玄沙一日見長生。乃作一圓相。生云。一切人出遮箇不得。沙云。情知儞向鬼窟裡作活計。生云。某甲祇如此。和尚又作麼生。沙云。一切人出遮箇不得。生云。某甲適來與麼道。為甚不得。和尚恁麼道。為甚却得。沙云。我道得。儞道不得。</p>
<p style="margin-left:1em">師云。道得．道不得。總在玄沙圈裏。如今還有出得底麼。</p>
<p style="margin-left:1em;text-indent:-1em">舉。雪峯示眾云。盡乾坤大地撮來如粟米粒大。拋向面前。漆桶不會。打鼓普請看。</p>
<p style="margin-left:1em">師云。雖然比上不足。翠巖更與儞葛藤。拈拄杖云。還見雪峯麼。</p>
<p style="margin-left:1em;text-indent:-1em">舉。雲門示眾云。佛法也大有。<span class='corr'>秖</span>是舌短。</p>
<p style="margin-left:1em">師云。雲門與麼道。也是秦州來。</p>
<p style="margin-left:1em;text-indent:-1em">舉。汾州示眾。識得拄杖子。行脚事畢。</p>
<p style="margin-left:1em">師拈起拄杖云。遮箇豈不是拄杖子。阿那箇是儞行脚事。復云。楖[木*栗]橫擔不顧人。直入千峯萬峰去。</p>
<p style="margin-left:1em;text-indent:-1em">舉。五洩初參石頭。纔到門。便云。一言相契即住。一言不契即去。石頭踞坐。洩拂袖便行。頭遂召闍梨。洩回首。頭云。從生至死。<span class='corr'>秖</span>是遮箇。回頭轉腦作什麼。因而有省。</p>
<p style="margin-left:1em">師云。石頭老人坐不定。把不住。似遮般擔板漢。從教去便休。又喚他回頭來。被他茶糊一上。道我向遮裏有箇悟處。驢年夢見。</p>
</div>
<div class='div-other'><a id='mulu1100' />
<p class='h2'>潭州大溈懷秀禪師一則</p><p style="margin-left:1em;text-indent:-1em">舉。仰山夢往彌勒所。令居第二座。有尊者白槌云。今當第二座說法。仰山起。白槌云。摩詞衍法。離四句絕百非。諦聽。諦聽。</p>
<p style="margin-left:1em">師云。仰山依文解義即不無。忽然彌勒會中有箇作者。纔見伊道摩訶衍法。便云。合取兩片皮。非唯止絕仰山寐語。亦免後人夢中說夢。</p>
</div>
<div class='div-other'><a id='mulu1101' />
<p class='h2'>越州天衣義懷禪師三則</p><p style="margin-left:1em;text-indent:-1em">舉。脩山主問僧。甚處來。僧云。翠巖來。主云。翠巖有甚麼言句示徒。僧云。和尚尋常道。出門逢彌勒。入門見釋迦。主云。恁麼道又爭得。僧便問。和尚又如何。主云。出門逢阿誰。入門見什麼。僧於言下有省。</p>
<p style="margin-left:1em">師乃云。雖得一場榮。刖却一雙足。且道在賓家分上。主家分上。若定當得出。憂則共慼。樂則同歡。山僧則不然。出門則吳山楚水。入門則佛殿行廊。或有箇衲僧出問。師意如何。許伊具一隻眼。</p>
<p style="margin-left:1em;text-indent:-1em">舉。雲門頌云。上不見天。下不見地。塞却咽喉。何處出氣。笑我者多。哂我者少。</p>
<p style="margin-left:1em">師云。雲門恁麼道。不覺弄巧成拙。山僧即不然。仰面看天。低頭覰地。口裏喫飯。鼻孔出氣。心不負人。面無慚色。</p>
<p style="margin-left:1em;text-indent:-1em">舉。趙州送僧。舉起拂子云。有佛處不得住。無佛處急走過。三千里外逢人莫舉。僧云。恁麼則不去也。州云。摘楊花。摘楊花。</p>
<p style="margin-left:1em">師云。趙州非但走得遮僧脚底皮穿。亦乃啞却遮僧口。口若不啞。為什麼逢人便舉。</p>
</div>
<div class='div-other'><a id='mulu1102' />
<p class='h2'>廬山開先善暹禪師二則</p><p style="margin-left:1em;text-indent:-1em">舉。明招云。今日風頭梢硬。歸暖處說話去來。大眾隨入方丈。招云。纔到暖處。便見瞌睡。乃以拄杖一時趕散。</p>
<p style="margin-left:1em">師云。停囚長智。當時待伊道。今日風頭稍硬。歸暖處說話去來。但拊一掌。各自歸堂。教遮老漢一場懡㦬。</p>
<p style="margin-left:1em;text-indent:-1em">舉。進山主問澄源云。山河大地。從何而有。源云。從想有。進云。學人擬想一鋋金。還得也無。源無語。</p>
<p style="margin-left:1em">師拈云。澄源老漢將謂想澄成國土。殊不知問者如蟲禦木。答者偶爾成文。山僧即不然。待他道。學人擬想一鋌金。得也無。但痛與三十棒。何故如此。賣金遇與買金。</p>
</div>
<div class='div-other'><a id='mulu1103' />
<p class='h2'>湖州上方齊岳禪師二則</p><p style="margin-left:1em;text-indent:-1em">舉。疎山示眾云。山僧咸通<span class='corr'>已</span>前。明得法身邊事。咸通<span class='corr'>已</span>後。明得法身向上事。雲門在眾。出問云。如何是法身邊事。疎云。枯樁。如何是法身向上事。山云。非枯<span class='corr'>樁</span>。門云。還許學人說道理也無。山云。許汝說。門云。枯<span class='corr'>樁</span>豈不是明法身邊事。山云。是。門云。非枯樁豈不是明法身向上事。山云。是。門指淨瓶云。法身還該箇麼。山云。闍梨。莫向淨瓶邊會。門云。喏。喏。</p>
<p style="margin-left:1em">師云。疎山總是戰爭收拾得。却因歌舞破除休。雲門舌上有龍泉。</p>
<p style="margin-left:1em;text-indent:-1em">舉。雲居膺和尚示眾云。孤逈峭巍巍。却問僧云。會麼。僧云。不會。居云。汝面前案山子也不會。</p>
<p style="margin-left:1em">師拈云。雲居大似按牛頭喫草。</p>
</div>
<div class='div-other'><a id='mulu1104' />
<p class='h2'>江寧府蔣山法泉佛惠禪師三則</p><p style="margin-left:1em;text-indent:-1em">舉。本淨和尚云。道體本無修。不修自合道。棄却一真性。來入閙浩浩。若逢修道人。第一莫向道。</p>
<p style="margin-left:1em">師云。山僧愛與古人廝拗。若逢修道人。第一切向道。且道向道箇什麼。<span class='corr'>陝</span>府鐵牛渾是鐵。隴西鸚鵡解人言。</p>
<p style="margin-left:1em;text-indent:-1em">舉。脩山主云。風動心搖樹。雲生性起塵。若明今日事。暗却本來人。</p>
<p style="margin-left:1em">師云。脩山主雖甚奇怪。秖解抱橋柱澡洗。山僧即不然。雲生洞裏陰。風動林間響。若明今日事。半斤是八兩。</p>
<p style="margin-left:1em;text-indent:-1em">舉。香嚴示眾云。我有一機。瞬目揚眉。有人不會。別喚沙彌。</p>
<p style="margin-left:1em">師云。香嚴雖然慈悲廣大。豈知恩多怨深。山僧即不然。我有一機。電掣猶遲。有人不會。腦後金鎚。</p>
</div>
<div class='div-other'><a id='mulu1105' />
<p class='h2'>雲居山了元佛印禪師一則</p><p style="margin-left:1em;text-indent:-1em">舉。南泉．歸宗．麻谷三人同去禮拜國師。至中路。泉於地上畫一圓相。云。道得即去。歸宗於圓相中坐。麻谷作女人拜。南泉云。恁麼則不去。歸宗云。是何心行。</p>
<p style="margin-left:1em">師拈云。歸宗．麻谷。氣宇如王。落在南泉圈裏。當時見佗畫圓相。拂袖便行。直饒南泉更有神通。也較三千里。</p>
</div>
<div class='div-other'><a id='mulu1106' />
<p class='h2'>杭州佛日智才禪師二則</p><p style="margin-left:1em;text-indent:-1em">舉。臨濟持鉢到一婆子門前云。家常。婆子開門云。太無厭生。濟云。飯猶未曾得。何責人無厭。婆子閉却門。</p>
<p style="margin-left:1em">師拈云。婆子雖然機智縱橫。也是自損。臨濟出。不當時過著此人。飜在閫外。若要臨濟口閉。直須將飯與伊。</p>
<p style="margin-left:1em;text-indent:-1em">舉。南泉垂語云。喚作如如。早是變也。今時人須向異類中行。趙州云。異則不問。如何是類。南泉兩手托地。趙州便與一踏。歸涅槃堂云。悔。悔。首座問云。悔箇什麼。州云。悔不更與兩踏。</p>
<p style="margin-left:1em">師拈云。父不慈。子不孝。作之在前。悔之在後。明眼衲僧難緘其口。</p>
</div>
<div class='div-other'><a id='mulu1107' />
<p class='h2'>東京智海本逸正覺禪師三則</p><p style="margin-left:1em;text-indent:-1em">舉。僧辭歸宗。宗問。甚處去。僧云。諸方學五味禪去。宗云。我遮裏有一味禪。儞何不學。僧云。如何是和尚此間一味禪。宗便打。良久。云。會麼。僧云。會也。宗云。儞試道看。僧擬祗對。宗又打。黃蘗聞舉。云。馬大師出八十四人善知識。問著更阿轆轆地。祇有歸宗老猶較些子。</p>
<p style="margin-left:1em">師拈云。黃蘗禪師也是愛忘其醜。忍俊不禁。歸宗老漢禪精一味。不覺傷鹽傷醋。遮箇師僧將赤肉抵他乾棒。蓋為有求皆苦。更有一箇。且聽諸方斷看。</p>
<p style="margin-left:1em;text-indent:-1em">舉。德山和尚不安。有僧問。還有不存病者也無。山云。有。僧云。如何是不病者。山云。阿耶。阿耶。</p>
<p style="margin-left:1em">師拈云。作家宗匠。語不浪施。如人解射。百發百中。山僧即不然。如何是不病者。傷寒鼻涕流。</p>
<p style="margin-left:1em;text-indent:-1em">舉。汾州和尚以拄杖示眾。識得拄杖子。行脚事畢。三角和尚云。識得拄杖子。入地獄如箭射。</p>
<p style="margin-left:1em">師拈云。二老宿。一出一入。半合半開。猶是干戈相待。山僧即不然。識得拄杖子。畫月冷光在。指雲秋片移。</p>
</div>
<div class='div-other'><a id='mulu1108' />
<p class='h2'>杭州承天傳宗禪師二則</p><p style="margin-left:1em;text-indent:-1em">舉。僧問南泉。百尺竿頭。如何進步。泉云。更進一步。僧復問鹽官。官云。百尺竿頭。用進作什麼。僧不肯。拂袖便出。官便打。</p>
<p style="margin-left:1em">師拈云。若參南泉。須進一步。若參鹽官。須退一步。明眼底辨取。</p>
<p style="margin-left:1em;text-indent:-1em">舉。仰山到東寺。問云。相看。寺云。<span class='corr'>已</span>相見了也。不用上來。山云。與麼相見。莫錯麼。寺便入方丈閉却門。仰山後歸。舉似溈山。山云。是什麼心行。仰山云。若不與麼。爭識得伊。</p>
<p style="margin-left:1em">師拈云。仰山識得東寺。強說道理。設使溈山親去。也未能與東寺相見。</p>
</div>
<div class='div-other'><a id='mulu1109' />
<p class='h2'>東京慧林德遜佛陀禪師一則</p><p style="margin-left:1em;text-indent:-1em">舉。百丈和尚問僧。從什麼處來。僧云。山下來。丈云。還曾逢著人麼。僧云。不曾逢著。丈云。為甚不逢。僧云。逢著即舉似和尚。丈云。甚麼處得遮箇消息。</p>
<p style="margin-left:1em">師拈云。山下不曾逢著則且致。山上還曾逢著麼。若逢著。即汾陽消息流布諸方。若不逢著。什麼處去來。</p>
</div>
<div class='div-other'><a id='mulu1110' />
<p class='h2'>台州瑞巖子鴻禪師二則</p><p style="margin-left:1em;text-indent:-1em">舉。曹山問僧。佛真法身。猶若虗空。應物現形。如水中月。且作麼生說箇應。僧云。如驢覰井。山云。子秖道得八成。僧云。請師全道。山云。如井覰驢。</p>
<p style="margin-left:1em">師云。遮僧始道一半。曹山方得八成。要得全道麼。如井覰井。</p>
<p style="margin-left:1em;text-indent:-1em">舉。陳操尚書問同參僧云。有一事與老兄商量。得麼。僧云。合取狗口。書自摑口一下。云。某甲罪過。僧云。知過必改。書云。恁麼。乞與老兄口喫飯。</p>
<p style="margin-left:1em">師拈云。陳操却解髑髏前揮劒。腦蓋後放光。遮僧雖入虎穴不得虎子。</p>
</div>
<div class='div-other'><a id='mulu1111' />
<p class='h2'>東京法雲法秀圓通禪師四則</p><p style="margin-left:1em;text-indent:-1em">舉。茱萸示眾云。汝等諸人莫向虗空裏釘橛。有靈虗上座出眾云。是虗空。是橛。茱萸便打。虗云。和尚莫打某甲。茱萸放下拄杖。便歸方丈。</p>
<p style="margin-left:1em">師拈云。茱萸祇知瞻前。遮僧不能顧後。子細撿點將來。兩箇總好喫棒。且道過在甚麼處。具眼者辨取。</p>
<p style="margin-left:1em;text-indent:-1em">舉。藥山參石頭。問。三乘十二分教某甲粗知。承聞禪宗直指人心。見性成佛。未曉此理。乞師指示。石頭云。恁麼也不得。不恁麼也不得。恁麼不恁麼總不得。</p>
<p style="margin-left:1em">師云。石頭好箇無孔鐵鎚。大似分付不著人。藥山雖然過江悟去。爭柰平地喫交。有甚扶䇿處。</p>
<p style="margin-left:1em;text-indent:-1em">舉。法眼云。識得凳子。周帀有餘。雲門云。識得凳子。天地懸殊。天衣云。識得凳子。梌楠木作。棲賢即不然。識得凳子。四脚著地。其間一出一沒。半合半開。有得有失。有親有疎。具眼禪人。一任檢點。</p>
<p style="margin-left:1em;text-indent:-1em">舉。若見諸相非相。即見如來。</p>
<p style="margin-left:1em">師云。直饒大地普請成佛。亦未夢見山僧脚跟在。</p>
<p style="margin-left:1em">法眼道。若見諸相非相。即不見如來。</p>
<p style="margin-left:1em">師云。雖然如是。未免垛根。先師云。若見諸相非相。眼在什麼處。此語有兩負門。若檢點得出。許儞具擇法眼。</p>
<p style="margin-left:1em">師召眾云。會麼。前面千尋古㵎。後面萬仞高山。若也不見。為儞諸人重新注破。瘦竹有高節。閑雲無定心。</p>
</div>
<div class='div-other'><a id='mulu1112' />
<p class='h2'>衛州元豐清滿禪師二則</p><p style="margin-left:1em;text-indent:-1em">舉。法眼問修山主。毫釐有差。天地懸隔。子作麼生會。主云。毫釐有差。天地懸隔。法眼云。恁麼會又爭得。主云。某甲祇恁麼。師兄作麼生。法眼云。毫釐有差。天地懸隔。主便禮拜。</p>
<p style="margin-left:1em">師云。噫。許大修山主被泥彈子換了眼睛。還知麼。復云。後面禮拜。也是停因長智。</p>
<p style="margin-left:1em;text-indent:-1em">舉。雪峯示眾云。南山有鼈鼻虵。汝等諸人切須好看。</p>
<p style="margin-left:1em">師乃橫按拄杖云。更看山僧為虵畫足。</p>
</div>
<div class='div-other'><a id='mulu1113' />
<p class='h2'>東京淨因惟岳佛日禪師一則</p><p style="margin-left:1em;text-indent:-1em">舉。教云。知見立知。即無明本。知見無見。斯即涅槃。山僧即不然。今日要與釋迦老子爭鋒。別為諸人通箇消息。知見立。知即無明。本知見無。見斯即涅槃。若道雲月是同。如來禪即許師兄會。若道溪山各異。祖師禪未夢見在。</p>
</div>
<div class='div-other'><a id='mulu1114' />
<p class='h2'>秀州資聖盛懃禪師二則</p><p style="margin-left:1em;text-indent:-1em">舉。疎山到投子處。投子問。近離甚處。山云。延平。投子云。還將得劒來麼。山以手指地。投子便休。山便出去。投子至晚。令侍者請山喫茶。侍者云。早來<span class='corr'>已</span>去。子云。三十年弄馬騎。今日被驢子撲。</p>
<p style="margin-left:1em">師拈云。此二人還有得失也無。試請斷看。良久。云。得便宜是落便宜。</p>
<p style="margin-left:1em;text-indent:-1em">舉。欽山問德山。天皇也與麼道。龍潭也與麼道。未審德山作麼生道。德山云。儞試道天皇．龍潭底看。欽山禮拜。德山便打。祖峯拈云。德山祇會打死欽山。不會打活欽山。資聖即不然。若據欽山。合喫三頓棒。天皇也與麼道。龍潭也與麼道。未審德山作麼生道。遮裏合喫多少。儞試舉天皇．龍潭底看。欽山禮拜。又亦放過。更有一頓。落在甚處。良久。云。遮一頓。三十年後好作點眼藥。</p>
</div>
<div class='div-other'><a id='mulu1115' />
<p class='h2'>盧山栖賢遷禪師三則</p><p style="margin-left:1em;text-indent:-1em">舉。大禪佛到仰山。問仰山。西天二十八祖也與麼。唐土六祖也與麼。和尚也與麼。某甲也與麼。仰山下繩床。打四棒。大禪佛後到諸方。自云集雲峰下四藤條天下大禪佛參。</p>
<p style="margin-left:1em">師云。且仰山打伊四藤條。是何道理。莫是打伊不會。莫是打伊說道理。若恁麼會。何曾夢見。山僧道。若瓠連根苦。甜瓜徹蔕甜。</p>
<p style="margin-left:1em;text-indent:-1em">舉。維摩詰有病。世尊令文殊師利詣彼問疾。文殊云。是疾從何而起。是身病也。是心病也。於四大中。何大病也。維摩云。我此病者。亦非有也。亦非無也。非是身病。非是心病。非四大病。不離四大。由眾生病故。而我亦病。眾生病瘥。我病亦瘥。</p>
<p style="margin-left:1em">師云。看他維摩如斯懊惱。作却遮病。山僧病。諸人還知麼。<span class='corr'>秖</span>為當初不忌口。</p>
<p style="margin-left:1em;text-indent:-1em">舉。僧問曹山。抱璞投師。請師雕琢。山云。不雕琢。僧云。為甚不雕琢。山云。須知曹山好手。</p>
<p style="margin-left:1em">師云。山僧即不然。為甚不雕琢。㵎底松寒。</p>
</div>
<div class='div-other'><a id='mulu1116' />
<p class='h2'>江寧府清涼和禪師一則</p><p style="margin-left:1em;text-indent:-1em">舉。舍利弗入城。見月上出城。弗問云。什麼處去。女云。如舍利弗與麼去。弗云。我入汝出。何言同去。女云。汝住何所。弗云。當住涅槃。女云。我如汝去。</p>
<p style="margin-left:1em">師拈云。一出一入。何云同去。會麼。拈起拄杖云。舍利弗．月上女盡在山僧拄杖頭上。若也會得。去路無差。其或不然。一任出入。</p>
</div>
<div class='div-other'><a id='mulu1117' />
<p class='h2'>澧州夾山自齡禪師三則</p><p style="margin-left:1em;text-indent:-1em">舉。天王如來會中。有女子於世尊前入定。佛勑文殊出此女子定。文殊遂彈指一下。乃以手托上梵天。出此女子定不得。世尊云。下方有網明菩薩出得此定。須更。網明至。彈指一下。女子出定而去。</p>
<p style="margin-left:1em">師云。遮公案無不委知。文殊為甚出不得。網明為甚出得。諸人儻具奔流度刃底眼。非但見遮一隊漢敗關。乃至河沙祖佛出來。也被作家覰破。其或青黃不辨。邪正不分。秖管去覓女子出定。玄沙道底。</p>
<p style="margin-left:1em;text-indent:-1em">舉。南泉示眾云。文殊．普賢。昨夜三更每人與二十棒趂出院了也。趙州出眾云。和尚棒教誰喫。泉云。王老師過在甚處。州便禮拜。</p>
<p style="margin-left:1em">師云。南泉一期逞俊。爭柰平地生堆。趙州雖則覿面投機。不免腦門著地生。</p>
<p style="margin-left:1em;text-indent:-1em">舉。趙州見院主送生飯與鵶子。忽總飛去。州問。鵶子見儞為甚飛去。主云。怕某甲。州云。甚是語話。主云。請師代語。州代云。為某甲有殺心在。</p>
<p style="margin-left:1em">師拈云。是甚語話。忽有人問山僧。祗云渠却刢利。</p>
</div>
<div class='div-other'><a id='mulu1118' />
<p class='h2'>廬山開先心印禪師一則</p><p style="margin-left:1em;text-indent:-1em">舉。僧問投子。歷却來來無盡燈。不曾挑剔鎮長明時如何。投子云。歷劫來來無盡燈。不曾挑剔鎮長明。</p>
<p style="margin-left:1em">師拈云。問既如斯。答亦相似。為甚東家點燈西家暗坐。明眼禪人。試請辨看。</p>
</div></div>
<p class='juan'>建中靖國續燈錄卷第二十七</p>
</div><!-- end of div[@id='body'] -->
</body></html>