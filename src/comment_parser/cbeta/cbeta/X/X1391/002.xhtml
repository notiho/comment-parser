<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西巖了慧禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />西巖和尚語錄卷下</p>
<div class='div-other'><a id='mulu10' />
<p class='h1'>法語</p>
<div class='div-other'><a id='mulu11' />
<p class='h2'>示惠上人</p><p>惠禪人。四月八日。袖帋扣方丈東軒。且以吾佛生日為辭。覓一轉語。以資朝夕道味。因謂之曰。吾佛生日。手指天地。大開臭口。獨自稱尊。至於後來三百餘會。空有頓漸權實偏圓。人間天上。海藏龍宮。狼藉不少。何必枝蔓上。更添枝蔓耶。吾佛未生時。却有一轉語。固不敢慳惜。先請上人與山僧。回避下字。却來與你說破。渠曰。者一字子。非不欲回避。直是百計千方。回避不及。予曰。非但上人回避不及。山僧到此。亦回避不及。只此回避不及。正是吾佛未生時。一轉語也。上人不覺失聲大笑。於是掇筆。而為之書。</p>
</div>
<div class='div-other'><a id='mulu12' />
<p class='h2'>示周道士</p><p>遠公未登廬阜。陸脩靜未到虎溪。幸自好一條平實道路。無端二老相逢。握手過橋。軒髯一咲。便見七凹八凸。若欲行此路。第一不得向平實凹凸處。瞠眉努目。亦不得坐在非平實凹凸處。事須勇其志確其心。不躡古人蹤。不循舊途轍。了無顧忌。一往直前。履踐於二六時中。著眼向三千里外。驀忽伎倆盡岐路窮。轉步踏翻。大笑一回。此方是親到地頭時節也。遠靜二公。是甚破草鞋。釋迦老聃。且喚來洗脚。脫或未然。山僧更為汝。立箇雙牌堠子。記得僧問趙州。如何是道。州云墻外底。僧云。我不問者箇道。州云。你問那箇道。僧云。我問大道。州云。大道透長安。且道是平實耶。凹凸耶。若道是平實。因甚自古自今。多少人。向者裏跳不過。若道是凹凸。且畢竟那裏是凹凸處。</p>
<p>古渝周居靜高士。真本色道流。善能參究。參來參去。忽地抓頭。摸著楮皮冠。則便見老趙州與東林。一時敗缺。</p>
</div>
<div class='div-other'><a id='mulu13' />
<p class='h2'>示許居士<span class='note-inline'>(善別寶)</span></p><p>遊方須具游方眼。若不具眼。則便被諸方曲彔床上老眼禿。將從上以來。閑家潑具。攤向面前。大張價數。百樣矜誇。以為希奇之寶。或一時打失眼腦。搆赴不著。未免遭他惑亂。打入骨董隊裏。無有出頭底時節。若欲究明此事。須是上根利智。皮下有血。眼裏有筋。識機宜別休咎。未言先領。未舉先知。始得。如適早脚跨方丈門。見甆香爐相似。一見便知。是北青窰變。價直多少。一言定當。了無疑滯。更不在山僧。如之若何也。鄮峰所謂。龐公帽傅公鎚。總成剩物。似恁游方。誠不忝矣。</p>
<p>許居士鄉丈。真具眼一在家僧耳。爛游諸方。遍扣前輩大老門戶。年雖邁而志愈堅。得得絕江。訪我于萬松影裏。臨別袖帋覓語。故書此以塞其請。</p>
</div>
<div class='div-other'><a id='mulu14' />
<p class='h2'>日本證上人。以斷橋法語。求印證</p><p>日本證上人。回自天台。以斷橋弟法語見示。且言中間錯了舷之一字。欲乞證據。以老拙看來。斷橋之錯。非特者一字。其間大有錯處在。非廣略韻中。所該載者。上人試向黑角裏。著些眼筋。子細點看。若檢點得出。生死二字。總是切脚。日本大唐。乃至恒沙國土。猶指諸掌。倘或未然。天童不免將錯就錯云。寶祐丙辰<span class='note-inline'>(云云)</span>。</p>
</div>
<div class='div-other'><a id='mulu15' />
<p class='h2'>示鑑上人<span class='note-inline'>(自徑山來)</span></p><p>參方衲子。鑑在機先。未離徑山時。<span class='corr'>已</span>知道。西巖老漢。是蓬州人事了也。更何待歷三江九堰。懷臭木札。提破炊巾。登其門。造其室。覩其容。而又覓其語。以當參學事耶。德山隔江招手。特地揚家醜。高亭便乃橫趨。全身在半途。恁麼看來。上人即今進前擘帋。山僧從而左手點筆。未免笑殺西興渡口。王梢工第七子也。且道此子。有甚長處。回途驗取。</p>
</div></div>
<div class='div-other'><a id='mulu16' />
<p class='h1'>䟦語</p>
<div class='div-other'><a id='mulu17' />
<p class='h2'>劉朔齋為傳侍者書<span class='note-inline'>(白楊順語龍門三自省語)</span></p><p>龍門白楊。舌頭長數丈。朔齋居士。筆力重千鈞。若於言下承當。則埋沒二老。若向紙上尋覓。則孤負朔齋。辨端倪別緇素者。微傳而誰。</p>
</div>
<div class='div-other'><a id='mulu18' />
<p class='h2'>琮率庵悼頌軸</p><p>率庵老人。三業門中。重處偏墜者。唯口業耳。屢登曲彔。於言詮不及處。與天下衲子。結盡多少口業。歸老湖山。向意句不到處。與梅月松風。結盡多少口業。此業深厚。不自覺知。或謂。其必招死後之報。今覽此軸。前言信之。</p>
</div>
<div class='div-other'><a id='mulu19' />
<p class='h2'>書怪石頌軸後</p><p>石之本質。卓犖稜層。出乎天真。何怪之有。如不信。但以軸頌。鑱之于石。覽者必怪此頌。而未必怪此石也。</p>
</div>
<div class='div-other'><a id='mulu20' />
<p class='h2'>書竹溪頌軸後</p><p>竹傍溪。溪傍竹。竹可觀溪可掬。深處淺。淺處深。曲中直。直中曲。盡竹溪之妙。<span class='corr'>已</span>見於此軸。若其非淺深曲直。所能形容處。西巖抑不得<span class='corr'>已</span>。而為之辭。淳祐丙午。六月二十有六也。</p>
</div>
<div class='div-other'><a id='mulu21' />
<p class='h2'>書浮月頌軸後</p><p>慶上人。甞讀西湖八篇。偶於暗香浮動月黃昏處。心目開明。如在空濛㶑灔間。得見孤山山人。凜然風<span class='corr'>采</span>。由是移梅甕牖。澡月盆池。肉其詩骨以雅。山房之趣。扁曰浮月。意有自來。浮謂暗香。非謂月也。湖海英衲。賡歌詠之。雖詠月而不詠暗香。然香在句中矣。有鼻孔者嗅取。</p>
</div>
<div class='div-other'><a id='mulu22' />
<p class='h2'>書徑山圓照所書。白楊和尚示眾語後</p><p>養子不著順摩捋。喝要耳聾棒要殺。此老空東山森嚴家法也。今觀圓照老師。大書白楊順和尚示眾語。以示小師春侍者。此得非順摩捋乎。然其間有甚於棒喝者矣。</p>
</div>
<div class='div-other'><a id='mulu23' />
<p class='h2'>永嘉彬上人。寫華嚴經。請書其後</p><p>華嚴法界。重重無盡。無盡重重。大海為口。須彌為舌。說莫能盡。世間有限量帋筆。焉能盡之。彬上人。深得無盡藏三昧。故以無限量之帋。無限量之筆。書之。帋筆無盡。書亦無盡。只此無盡亦無盡。雖然。猶是法界量邊事。且如何是法界量外事。胡僧翻貝葉。王老嚼生薑。</p>
</div>
<div class='div-other'><a id='mulu24' />
<p class='h2'>遯庵與朋首座書。祝與妙喜造塔</p><p>大慧普覺。未入滅時。盡大地揑成箇院子。猶未足以稱其全提。既入滅後。盡大地總為一塔廟。猶未足以奉其靈骨。今觀老遯菴。與朋首座書。區區留意於五峰坏土。此又安足以報先師之厚德耶。然於中所謂。頓首百拜。冬仲嚴寒。至祝不宣者。亦可以為後世點眼藥也。</p>
</div>
<div class='div-other'><a id='mulu25' />
<p class='h2'>止翁語錄後</p><p>大梅止翁和尚。五會語要。天童老滅翁。為之校證。凡一字一句。如陳年梅核。絕無苦澁酸甜等味。然無味之味。咬破方知。後之覧者。切忌望林止渴。</p>
</div>
<div class='div-other'><a id='mulu26' />
<p class='h2'>為應上人。書圓照和尚語錄後</p><p>臭口所宣。無非惡語。我當時輕輕聽著。至今洗耳不暇。更何暇洗眼耶。應上人收之。</p>
</div>
<div class='div-other'><a id='mulu27' />
<p class='h2'>玉維那所書。圓照和尚語後</p><p>良工未出。玉石不分。玉石既分。良工<span class='corr'>已</span>矣。玉維那。只當自韜其玉。以待善價。今反拾其頑鎚鈍鑿。以為家傳至寶。何哉。盖恐後來者。只知玉之無瑕。而不知玉之所自也。</p>
</div>
<div class='div-other'><a id='mulu28' />
<p class='h2'>簡書記所書。圓照和尚語後</p><p>蛇飲之泉。聞尚不可。況食之乎。簡書記。親見先師。親聞其語要。而又親手錄之。於不動軒。其中毒誠不淺矣。第此毒流行。為禍必大。今欲去之。當有何術。但將此錄。連誦七遍。</p>
</div>
<div class='div-other'><a id='mulu29' />
<p class='h2'>石橋寫圓悟心要</p><p>語曰心要。字曰心畫。見其畫須求其心。求其心須得其要。倘得其要。則便見圓悟與石橋。同一舌根。共腕頭力。信口而說。信筆而書。無古今毫髮之間。設或泥其跡執其言。則二大老。相去。何止隔四世矣。</p>
</div>
<div class='div-other'><a id='mulu30' />
<p class='h2'>大慧與杼山居士書</p><p>釋迦老子。在正覺山前。覩明星現。忽然悟道。便云。我觀一切眾生。具有如來智慧德相。與我無殊。此真狂言也。老妙喜。反引此語。為息狂之方。得不轉誤杼山耶。</p>
</div>
<div class='div-other'><a id='mulu31' />
<p class='h2'>石橋和尚。試新筆。寫滕王閣記。石溪和尚。書風幡話頌</p><p>石橋翁。略試新毫。大沛西山之雨。石溪老重書妙偈。掃開南浦之雲。淳熈<span class='corr'>己</span>酉<span class='corr'>已</span>前。嘉熙丁酉之後。一句子。檻外長江。<span class='corr'>已</span>為流通。若是風幡舊話。宜束之高閣可也。</p>
</div></div>
<div class='div-other'><a id='mulu32' />
<p class='h1'>偈頌</p>
<div class='div-other'><a id='mulu33' />
<p class='h2'>禪會圖。黃檗掌沙彌</p><p>膝下黃金貴。掌中天地寬。風雲欣際會。四海夜濤寒。</p>
</div>
<div class='div-other'><a id='mulu34' />
<p class='h2'>趙州接趙王</p><p>跏趺迎上客。曲彔對旌幢。不是家風別。他居禮樂邦。</p>
</div>
<div class='div-other'><a id='mulu35' />
<p class='h2'>國一見代宗來。起立</p><p>立在威儀外。全身在裏頭。重重賜龍袖。難掩面門羞。</p>
</div>
<div class='div-other'><a id='mulu36' />
<p class='h2'>中原之寶</p><p>至寶應難別。波斯雙眼昏。何如放下手。留取鎮中原。</p>
</div>
<div class='div-other'><a id='mulu37' />
<p class='h2'>文宗嗜蛤蜊</p><p>螺師蚌蛤類。大唐天子心。嗜好即深信。南無觀世音。</p>
</div>
<div class='div-other'><a id='mulu38' />
<p class='h2'>李習之見藥山</p><p>即今非見面。昔日不聞名。一句添三句。篇章湊不成。</p>
</div>
<div class='div-other'><a id='mulu39' />
<p class='h2'>韓文公見大顛</p><p>事繁求省要。省要事頻繁。縱得三平老。文公只姓韓。</p>
</div>
<div class='div-other'><a id='mulu40' />
<p class='h2'>龐居士見馬祖</p><p>孰是心空者。誰為選佛人。笊篱二尺柄。簸箕三寸唇。</p>
</div>
<div class='div-other'><a id='mulu41' />
<p class='h2'>丹霞見靈照</p><p>當風鴉臭氣。一箇豆娘兒。熏得行人走。衝爺皺斷眉。</p>
</div>
<div class='div-other'><a id='mulu42' />
<p class='h2'>捧佛安名</p><p>名正字亦正。形端影亦端。呼來并諾去。驢屎雜栴檀。</p>
</div>
<div class='div-other'><a id='mulu43' />
<p class='h2'>說無生話</p><p>家有全棚樂。新翻調不同。分明恨離別。却是喜相逢。</p>
</div>
<div class='div-other'><a id='mulu44' />
<p class='h2'>女子看日</p><p>劣女還閨閤。癡爺看日頭。幾生親骨肉。不共戴天讎。</p>
</div>
<div class='div-other'><a id='mulu45' />
<p class='h2'>龐大倚鋤而化</p><p>辨地要從苗。枝殘葉後凋。春風収契券。鋤柄亦抽条。</p>
</div>
<div class='div-other'><a id='mulu46' />
<p class='h2'>重畫知識壁</p><p>幸自十方無壁落。誰將五彩畫虗空。善財眼裏生花翳。去却一重添一重。</p>
</div>
<div class='div-other'><a id='mulu47' />
<p class='h2'>鴈山出隊。上陳侍郎</p><p>尊者從空擲鉢來。神通用盡却成獃。看來不似維摩老。一默千門萬戶開。</p>
</div>
<div class='div-other'><a id='mulu48' />
<p class='h2'>古帆</p><p>海變桑田數莫窮。幾回高挂逆流中。自從一飽清風後。船上時時有散工。</p>
</div>
<div class='div-other'><a id='mulu49' />
<p class='h2'>雪庭</p><p>玉砌曉光寒。家風箇樣生。須知平白處。著脚是深坑。</p>
</div>
<div class='div-other'><a id='mulu50' />
<p class='h2'>自省</p><p>[目*荅]<span class='corr'>眵</span>眼孔忽然開。冷汗通身笑滿腮。數十年間將謂道。誰知今日却元來。</p>
</div>
<div class='div-other'><a id='mulu51' />
<p class='h2'>閑田</p><p>秦不耕兮漢不耘。钁頭邊事杳無聞。年來也有秋成望。三合清風半合雲。</p>
</div>
<div class='div-other'><a id='mulu52' />
<p class='h2'>聞叟</p><p>不是耳從聲畔去。亦非聲向耳邊來。新羅國裏打齋皷。老漢鉢盂齊展開。</p>
</div>
<div class='div-other'><a id='mulu53' />
<p class='h2'>一翁</p><p>朕兆未分初。都盧只老夫。包羲太多事。胡處又添鬚。</p>
</div>
<div class='div-other'><a id='mulu54' />
<p class='h2'>斷橋</p><p>頭枕溪西尾搭東。東西只尺不相通。跳不過處水千里。進得步時山萬重。</p>
</div>
<div class='div-other'><a id='mulu55' />
<p class='h2'>西窓</p><p>分得竺乾些子光。拓開戶牖闢封疆。誰知逈絕安排處。昨夜三更挂夕陽。</p>
</div>
<div class='div-other'><a id='mulu56' />
<p class='h2'>松坡</p><p>白頭弃钁下烟扉。正是欣逢快便時。豈謂傍山根脚在。至今留得礙人枝。</p>
</div>
<div class='div-other'><a id='mulu57' />
<p class='h2'>病翁</p><p>八萬四千毛竅裏。如來禪與祖師禪。一回白汗俱通暢。忌口更須三十年。</p>
</div>
<div class='div-other'><a id='mulu58' />
<p class='h2'>石室</p><p>鎚鑿不到處。縱橫丈許寬。寧教苔蘚去。要下一籌難。</p>
</div>
<div class='div-other'><a id='mulu59' />
<p class='h2'>別川道士</p><p>塵中相見頭顱別。座上交談語咲同。拶到了無同別處。擎拳合掌各西東。</p>
</div>
<div class='div-other'><a id='mulu60' />
<p class='h2'>送徹上人歸蓬州</p><p>蓬萊一尺離青天。水不行舟古語傳。但得胸中有江海。歸家陸地也撑船。</p>
</div>
<div class='div-other'><a id='mulu61' />
<p class='h2'>閬州權兄。歸住錦屏</p><p>歸家結束盖頭茅。坐看青山久不磨。切莫風前開臭口。恐人傳作閬山歌。</p>
</div>
<div class='div-other'><a id='mulu62' />
<p class='h2'>堅上人歸成都<span class='note-inline'>(自平江來)</span></p><p>蘇州得得上凌霄。恰值山寒雪未消。逗到雪消山骨露。春風<span class='corr'>已</span>在錦江橋。</p>
</div>
<div class='div-other'><a id='mulu63' />
<p class='h2'>送人歸昌州</p><p>見說家山富海棠。杜陵才短沒篇章。煩君開口道一句。攛掇教他分外香。</p>
</div>
<div class='div-other'><a id='mulu64' />
<p class='h2'>送人歸湖南</p><p>白紙無端墨筆書。分明一句却模糊。青燈夜雨湘江上。添得平沙落雁圖。</p>
</div>
<div class='div-other'><a id='mulu65' />
<p class='h2'>送僧之江西</p><p>一粒収成敵萬倉。可憐別甑不炊香。簸箕唇外打[跳-兆+孛]跳。八十四人皆粃糠。</p>
</div>
<div class='div-other'><a id='mulu66' />
<p class='h2'>送人之岳山</p><p>莫珍龍袖貴金襴。試撥湖湘草裏看。撥看路邊牛糞火。烏藤變作紫栴檀。</p>
</div>
<div class='div-other'><a id='mulu67' />
<p class='h2'>送奎上人往中川<span class='note-inline'>(在鴈山)</span></p><p>湫間雲冷不成眠。聽得樵歌一曲全。切莫喧傳江上路。此聲不入釣魚船。</p>
</div>
<div class='div-other'><a id='mulu68' />
<p class='h2'>送李道士歸東湖</p><p>湫龍噀水濕髭鬚。四十九盤山畫符。此法未傳先有驗。夜來驅月下東湖。</p>
</div>
<div class='div-other'><a id='mulu69' />
<p class='h2'>送性侍者之冷泉<span class='note-inline'>(長靈和尚小師)</span></p><p>爺兒解釋死生冤。覓語欲登靈鷲山。借與門前溪上路。草鞋錢是你儂還。</p>
</div>
<div class='div-other'><a id='mulu70' />
<p class='h2'>送日本俊上人</p><p>鉢盂捧入大唐來。飯裏無端咬著砂。一粒砂藏諸國土。方知寸步不離家。</p>
</div>
<div class='div-other'><a id='mulu71' />
<p class='h2'>瑞上人血書蓮經報親</p><p>二千年前血滴滴。今日分明重指出。所生父母知不知。一二三四五六七。</p>
</div>
<div class='div-other'><a id='mulu72' />
<p class='h2'>趙山臺。蓮花方丈</p><p>一芙蕖是一毗耶。一葉香風一室開。三萬二千師子座。藕絲竅裏涌將來。</p>
</div>
<div class='div-other'><a id='mulu73' />
<p class='h2'>黃梅一會<span class='note-inline'>(新建栽松採樵局扁)</span></p><p>日暮下山投宿處。風前聞客誦經時。分明此處此時節。總在目前人不知。</p>
</div>
<div class='div-other'><a id='mulu74' />
<p class='h2'>靈江</p><p>水底烏龜無卦兆。岸頭神樹不相關。要知禍福流行處。只在波心月一彎。</p>
</div>
<div class='div-other'><a id='mulu75' />
<p class='h2'>木翁</p><p>不知天地是同根。到老全無刀斧痕。結得同行箇上座。夜來扶過落花村。</p>
</div>
<div class='div-other'><a id='mulu76' />
<p class='h2'>鳴鴈松林接待</p><p>望見松林笑滿腮。香厨豈為者僧開。三千里外有知<span class='corr'>己</span>。鳴鴈帶書招不來。</p>
</div>
<div class='div-other'><a id='mulu77' />
<p class='h2'>寄樂山居士<span class='note-inline'>(舊為書雪寄鰲店接待一扁)</span></p><p>雪鰲寒聳玉稜層。門釘桃符似不曾。將謂<span class='corr'>已</span>無閑鬼<span class='corr'>祟</span>。客床猶有不眠僧。</p>
</div>
<div class='div-other'><a id='mulu78' />
<p class='h2'>奉化亭山廟接待</p><p>只箇亭山歇脚亭。豈圖一飽脚頭輕。須知鉢裏和籮飰。粒粒無非鬼眼睛。</p>
</div>
<div class='div-other'><a id='mulu79' />
<p class='h2'>聞父訃<span class='note-inline'>(二)</span></p><p>眉毛盖眼赤鬚胡。女嫁男婚不識渠。唯是我儂偏孝順。十年不作問安書。</p>
<p>見說如何與若何。恰如風向樹頭過。若論父子分明處。自古綿州所出多。</p>
</div>
<div class='div-other'><a id='mulu80' />
<p class='h2'>悼虎丘枯樁和尚<span class='note-inline'>(骨撒金山江中)</span></p><p>佛心之子毒蛇心。歡喜無端變作嗔。五處住山開毒口。不知噴殺幾多人。</p>
<p>華雨臺前倒法幢。海門浪裏釘枯樁。千古萬古撼不動。礙塞潑天揚子江。</p>
</div>
<div class='div-other'><a id='mulu81' />
<p class='h2'>悼滅翁</p><p>咬牙囓齒罵松源。四海五湖洪浪奔。天目山雲梁渚月。就中嘲謗不成冤。</p>
<p>盡道滅翁今滅門。那知滅字塞乾坤。道渠<span class='corr'>已</span>滅不曾滅。總不是渠真子孫。</p>
</div>
<div class='div-other'><a id='mulu82' />
<p class='h2'>謝萬年淮海寄擬為上堂</p><p>不愁台嶺路岧嶤。生怕平田惡水澆。一杓又傾三百里。令人含恨不能消。</p>
</div>
<div class='div-other'><a id='mulu83' />
<p class='h2'>寓北山小閣。因事偶作</p><p>老去將貧買得閑。十層梯下是人間。忽因送客聞新事。又囑山童緊著關。</p>
</div></div>
<div class='div-other'><a id='mulu84' />
<p class='h1'>贊佛祖</p>
<div class='div-other'><a id='mulu85' />
<p class='h2'>出山相</p><p>夜半見明星。山中添冷話。脚未出山來。此話行天下。我觀一切眾生。成佛多時。只有你者老子。猶欠悟在。</p>
</div>
<div class='div-other'><a id='mulu86' />
<p class='h2'>達磨<span class='note-inline'>(踏蘆)</span></p><p>噫吁。西來何所圖。未開花五葉。先壞一莖蘆。秋風吹恨滿江湖。</p>
<p>西土不拘。東土不管。口邊落節。臂邊拔本。自携隻履賦歸歟。脚下至今猶未穩。</p>
</div>
<div class='div-other'><a id='mulu87' />
<p class='h2'>觀音<span class='note-inline'>(躡蓮。書觀經當衣文)</span></p><p>字字不真。句句不實。真實色身。何處尋覓。無尋覓處。正觀現前。菡萏花香水接天。</p>
</div>
<div class='div-other'><a id='mulu88' />
<p class='h2'>常思惟<span class='note-inline'>(坐吉祥草)</span></p><p>不滯聞見。而受用聞見。不涉思惟。而深入思惟。一坐至今扶不起。圓通門戶草離離。</p>
</div>
<div class='div-other'><a id='mulu89' />
<p class='h2'>海眼光<span class='note-inline'>(海中有一龍擎頭)</span></p><p>海眼為香餌。悲心作釣鉤。魚龍知幾許。貪者自擡頭。</p>
</div>
<div class='div-other'><a id='mulu90' />
<p class='h2'>又<span class='note-inline'>(抱膝坐巖。淨瓶有柳)</span></p><p>抱膝踞巖阿。自在特自在。一線柳梢風。掃淨眾生界。苦苦。忽然變成雨。</p>
</div>
<div class='div-other'><a id='mulu91' />
<p class='h2'>又<span class='note-inline'>(提籃)</span></p><p>玉腕指尖新。力能提萬鈞。上他籃子裏。未必是金鱗。</p>
</div>
<div class='div-other'><a id='mulu92' />
<p class='h2'>文殊為龍女說法<span class='note-inline'>(坐獅子)</span></p><p>作獅子吼。震龍王宮。說者如啞。聽者如聾。清凉山頂照明月。無垢世界生清風。</p>
</div>
<div class='div-other'><a id='mulu93' />
<p class='h2'>普賢出山相<span class='note-inline'>(看經)</span></p><p>駕白象王。數黑豆子。行願不相應。身心不相似。雖然瓶瀉二千酧。敢保胷中無一字。</p>
</div>
<div class='div-other'><a id='mulu94' />
<p class='h2'>布袋<span class='note-inline'>(半身。仰視橫杖)</span></p><p>烏藤橫占閻浮界。鼻孔直撑兜率天。剛道化身千百億。一身猶自不完全。</p>
</div>
<div class='div-other'><a id='mulu95' />
<p class='h2'>又<span class='note-inline'>(指空中佛)</span></p><p>布袋沒半邊。烏藤欠一橛。手指空中底。要且不是佛。是什麼。咄咄咄。</p>
</div>
<div class='div-other'><a id='mulu96' />
<p class='h2'>又<span class='note-inline'>(挑布袋回頭)</span></p><p>挑起慳囊。慳而不悋。回頭等一箇人。知是張何李鄭。且等且等。等到彌勒下生時。或然等得也不定。</p>
</div>
<div class='div-other'><a id='mulu97' />
<p class='h2'>又<span class='note-inline'>(回頭。拽布袋)</span></p><p>轉腦回頭。百般賣弄。滯貨只些兒。盡力拽不動。吽吽我不信。得恁麼鄭重。</p>
</div>
<div class='div-other'><a id='mulu98' />
<p class='h2'>布袋</p><p>捫腹一咲。咲裏戈矛。背手牽囊。囊中錐刺。將謂渠儂有底聱。元來奉化只如此。</p>
</div>
<div class='div-other'><a id='mulu99' />
<p class='h2'>三教</p><p>姓孔名聃。字曰瞿曇。禪道第二。文章第三。同門同出入。不是我同參。</p>
</div>
<div class='div-other'><a id='mulu100' />
<p class='h2'>維摩</p><p>示疾毗耶方丈。文殊亦難近傍。看來無藥可醫。只是忌口為上。</p>
</div>
<div class='div-other'><a id='mulu101' />
<p class='h2'>須菩提<span class='note-inline'>(倚丈看經)</span></p><p>道箇希有世尊。不知口是禍門。至今看經未了。立得主丈生根。</p>
</div>
<div class='div-other'><a id='mulu102' />
<p class='h2'>馬郎婦<span class='note-inline'>(手執蓮經)</span></p><p>七軸蓮經。自舒自卷。嫁人之媒。筭人之本。金沙去後轉風流。幾度桃花春浪暖。</p>
</div>
<div class='div-other'><a id='mulu103' />
<p class='h2'>為超塵居士贊</p></div>
<div class='div-other'><a id='mulu104' />
<p class='h2'>觀音坐巖中。并十六羅漢<span class='note-inline'>(有水)</span></p><p>應現聲聞身。本身曾不動。眾身齊說法。平地波濤涌。此法不知誰解聽。巖谷曉來雲氣重。</p>
</div>
<div class='div-other'><a id='mulu105' />
<p class='h2'>豐干閭丘虎</p><p>虎怕人心惡。人欺虎太慈。雖逢賢太守。難打者官司。</p>
</div>
<div class='div-other'><a id='mulu106' />
<p class='h2'>寒拾<span class='note-inline'>(作一團眠。地有苕帚)</span></p><p>五臺為床。峨嵋作枕。眠似不眠。惺如不惺。喚起來。三十苕帚柄。</p>
</div>
<div class='div-other'><a id='mulu107' />
<p class='h2'>拾得磨墨。寒山題巖</p><p>亂石當淘泓。千巖作詩軸。意到句不就。句到意不足。墨漸消。筆漸禿。蒼松偃蹇莓苔綠。</p>
</div>
<div class='div-other'><a id='mulu108' />
<p class='h2'>寒山<span class='note-inline'>(題崖)</span>　拾得<span class='note-inline'>(磨墨)</span></p><p>高興上層巔。斷崖收晚烟。筆底兩三字。人間千百篇。</p>
<p>心手不相知。石上墨成池。劫石有消日。此墨無盡時。</p>
</div>
<div class='div-other'><a id='mulu109' />
<p class='h2'>磨鍼羅漢</p><p>磨礲分寸工夫。建立針鋒世界。尚欠些子合尖。且待石頭爛壞。</p>
</div>
<div class='div-other'><a id='mulu110' />
<p class='h2'>洗鉢羅漢</p><p>水落方能石露。有心別無用處。若問佛法如何。日洗鉢盂兩度。</p>
</div>
<div class='div-other'><a id='mulu111' />
<p class='h2'>善財<span class='note-inline'>(持荷葉)</span></p><p>捏定五十三人。性命若一藕絲。擎起百一十城。世界如一荷葉。此未入母胎<span class='corr'>已</span>前神通。正參見文殊<span class='corr'>已</span>後時節。樓閣門前事若何。夜來池沼皆明月。</p>
</div>
<div class='div-other'><a id='mulu112' />
<p class='h2'>四睡<span class='note-inline'>(二)</span></p><p>人兮不覊。虎兮不縛。是四憨癡。成一火落。雖然合眼只一般。也有睡著睡不著。</p>
<p>無固無必。挨肩[木*尤]膝。人夢不祥。虎夢大吉。世上有誰知。天台雲羃羃。</p>
</div>
<div class='div-other'><a id='mulu113' />
<p class='h2'>朝陽穿破衲<span class='note-inline'>(破衲橫肩。作穿針勢)</span></p><p>一衲橫肩遮百醜。破處冷風吹不透。待伊穿線要重聯。金烏<span class='corr'>已</span>在西山後。</p>
</div>
<div class='div-other'><a id='mulu114' />
<p class='h2'>對月了殘經<span class='note-inline'>(開卷掩面)</span></p><p>破微塵出大經卷。一彈指頃千百遍。只因錯認月為燈。至今展卷遮羞面。</p>
</div>
<div class='div-other'><a id='mulu115' />
<p class='h2'>又</p><p>麻線貫竹針。大陽相對面。通身破綻多。如何補得遍。</p>
<p>好念脫空經。不知山月轉。將謂了多時。猶有者一卷。</p>
</div>
<div class='div-other'><a id='mulu116' />
<p class='h2'>猪頭和尚</p><p>提起臭猪頭。密持清淨戒。將謂足脂膏。元來少肉菜。如何出得金華界。</p>
</div>
<div class='div-other'><a id='mulu117' />
<p class='h2'>又<span class='note-inline'>(柳樹下。放猪頭在地。手把扇子)</span></p><p>聖者聖何從。空中柳絮蹤。猪頭不得喫。遍地扇腥風。</p>
</div>
<div class='div-other'><a id='mulu118' />
<p class='h2'>又<span class='note-inline'>(扇置地)</span></p><p>猪頭捧起。全苦全甘。饑兮不喫。飽而常貪。大地作柄扇子。難遮滿面羞慚。</p>
</div>
<div class='div-other'><a id='mulu119' />
<p class='h2'>言法華<span class='note-inline'>(以手書空)</span></p><p>口中念底。空中寫底。是何章句。是何宗旨。人道你轉法華。我道法華轉你。</p>
</div>
<div class='div-other'><a id='mulu120' />
<p class='h2'>鷄骨和尚<span class='note-inline'>(把數珠)</span></p><p>喫既不知數。吐亦難數渠。非圖甜得口。意在五更初。</p>
</div>
<div class='div-other'><a id='mulu121' />
<p class='h2'>政黃牛</p><p>屈膝跨牛腰。山遙水更遙。有詩吟未就。白鷺下溪橋。</p>
</div>
<div class='div-other'><a id='mulu122' />
<p class='h2'>普化</p><p>鐸掩洪鐘。機如掣電。明頭暗頭。四方八面。一著得人憎。走入大悲院。</p>
</div>
<div class='div-other'><a id='mulu123' />
<p class='h2'>蜆子和尚</p><p>得恁麼自在。得恁麼快活。古廟當藂林。撈波作衣鉢。脚頭到處江天闊。</p>
</div>
<div class='div-other'><a id='mulu124' />
<p class='h2'>又<span class='note-inline'>(枯樹下)</span></p><p>赤手立生涯。都盧一箇蝦。不從江裏得。樹上摝將來。</p>
</div>
<div class='div-other'><a id='mulu125' />
<p class='h2'>鄧隱峰<span class='note-inline'>(擲錫。一人在旁。仰視笑)</span></p><p>金錫一震。虗空退聽。百萬雄兵。難破此陣。一時游戲神通。未免旁觀者哂。</p>
</div>
<div class='div-other'><a id='mulu126' />
<p class='h2'>五祖送六祖渡江。并船子接夾山</p><p>一葉舟離港口。一橈外無可有。子不知羞。父不覺醜。醜惡羞慚。萬年不杇。豈不見。黃梅路上數株松。帶雨含煙。一似朱涇堤畔柳。</p>
</div>
<div class='div-other'><a id='mulu127' />
<p class='h2'>五祖㘽松。六祖擔柴</p><p>恨殺老頭陀。山移恨不磨。吾今擔頭重。為汝種松多。</p>
</div>
<div class='div-other'><a id='mulu128' />
<p class='h2'>五祖㘽松　六祖賣柴</p><p>無柄鋤頭。無根松樹。萬古風規。一肩荷負。至今夜夜黃梅雨。</p>
<p>夯擔不擔柴。通經不識字。新州路上人。中書堂裏事。三更月照東禪寺。</p>
</div>
<div class='div-other'><a id='mulu129' />
<p class='h2'>船子夾山</p><p>一棹綠楊灣。金鱗得處難。長江深有恨。不合蹈船翻。</p>
</div>
<div class='div-other'><a id='mulu130' />
<p class='h2'>謝三郎<span class='note-inline'>(無船。脇橈合掌立)</span></p><p>笠雨濕蓑烟。頭陀行<span class='corr'>已</span>圓。一橈橫到底。不蹈淛江船。</p>
</div>
<div class='div-other'><a id='mulu131' />
<p class='h2'>又<span class='note-inline'>(舟中把釣)</span></p><p>箬笠蓑衣。短篷孤艇。四海一鉤。千江隻影。不知月在飛猿嶺。</p>
</div>
<div class='div-other'><a id='mulu132' />
<p class='h2'>普化泉大道</p><p>酒肆屠門。街頭市尾。搖破木鐸。無宮商而暗合宮商。挑大道漿。雖不醉人而人自醉。是則是。我問你。不知郴州城中。何似大悲院裏。</p>
</div>
<div class='div-other'><a id='mulu133' />
<p class='h2'>靈照女</p><p>無底籃兒。無柄笊篱。閑家潑具。賣與阿誰。自對丹霞呈醜拙。至今羞澁畫娥眉。</p>
<p>指點誰家子。將呈潑笊篱。物輕情意重。不使老爺知。</p>
</div>
<div class='div-other'><a id='mulu134' />
<p class='h2'>四宗風<span class='note-inline'>(政黃牛船子)</span>　<span class='note-inline'>(泉大道繫虵嚴陽尊者虎)</span></p><p>松根石上柳陰邊。三箇癡頑一箇顛。總道繫虵如伏虎。不知跨犢似乘船。</p>
</div>
<div class='div-other'><a id='mulu135' />
<p class='h2'>四宗風<span class='note-inline'>(趙州指牛跡平田婆子)</span>　<span class='note-inline'>(政黃牛圖澤)</span></p><p>白鷺股邊供大嚼。一蹄涔裏皷波聲。三生更待三生後。未許平田路上行。</p>
</div>
<div class='div-other'><a id='mulu136' />
<p class='h2'>五祖再來</p><p>前身後身。坐底立底。半假半真。全非全是。只因擡手肆乖張。萬古黃梅如鼎沸。</p>
</div>
<div class='div-other'><a id='mulu137' />
<p class='h2'>六祖</p><p>不作樵夫作碓夫。只將脚力驗精粗。知佗蹈著蹈不著。和米和糠到鉢盂。</p>
</div>
<div class='div-other'><a id='mulu138' />
<p class='h2'>百丈</p><p>見點拂三下。遭震威一喝。非但耳聾。亦乃眼瞎。凌辱馬大師。累及老黃檗。然而死諸葛。亦可走生仲達。</p>
</div>
<div class='div-other'><a id='mulu139' />
<p class='h2'>臨濟</p><p>三玄非玄。三要非要。平地起戈矛。虗空剜孔竅。誰知未到黃檗山。盡大地人著賊了。</p>
</div>
<div class='div-other'><a id='mulu140' />
<p class='h2'>雪峰</p><p>鰲山店裏。坐殺七村土地。象骨峰頭。輥動三箇木毬。待金鱗出得網來。是真千五百人善知識。飲寒泉不從口入。死却七百甲子老趙州。胸襟流出底。覆水<span class='corr'>已</span>難收。至今波浪拍天浮。謝家人在釣魚舟。</p>
</div>
<div class='div-other'><a id='mulu141' />
<p class='h2'>巖頭</p><p>具向上機。有末後句。敬同行大罵同行。孝其父不肯其父。太平姦賊。三文錢買黑撈波。亂世英雄。一葉舟橫芳草渡。悔不當時拔却髭。至今淚滴江村雨。</p>
</div>
<div class='div-other'><a id='mulu142' />
<p class='h2'>欽山</p><p>天皇也恁麼。龍潭也恁麼。<span class='corr'>已</span>在涅槃堂裏哭。把德山崖蜜作砒。認洞山橘皮作火。雖然七棒能行。其奈三關未破。只有風前菩薩蠻。千古萬古無人和。</p>
</div>
<div class='div-other'><a id='mulu143' />
<p class='h2'>大慧宏智揖讓圖<span class='note-inline'>(側有交椅)</span></p><p>既不以爵。又不敘齒。何得過謙。讓之不<span class='corr'>已</span>。若謂是臨濟家風。洞上宗旨。笑倒磨光黑交椅。</p>
</div>
<div class='div-other'><a id='mulu144' />
<p class='h2'>福源鐵翁律師像<span class='note-inline'>(吉祥嗣法大宗師請)</span></p><p>硬如生鐵。軟似綿團。凜歲寒節操。縛自己生冤。著律宗會元。真破律之宗主。集祖師家業。乃謗祖之師門。口過甚大。名德愈尊。是所謂起南山正派。流傳萬世。滔滔不盡之福源。</p>
</div>
<div class='div-other'><a id='mulu145' />
<p class='h2'>佛鑑和尚<span class='note-inline'>(為源靈叟贊)</span></p><p>靈而不靈。不靈而靈。鬼不是鬼。神不是神。訕謗祖宗之魔孽。惑亂男女之妖精。天童一見便生嗔。未必靈巖肯卜鄰。</p>
</div>
<div class='div-other'><a id='mulu146' />
<p class='h2'>東山和尚<span class='note-inline'>(前清凉)</span></p><p>得東山之名。以實得名。顯東山之實。因名顯實。譯聰明呪。非梵語唐言。調瓦皷歌。無五音六律。橫金市上。貨乃祖之家私。清凉山中。削老爺之脚跡。如斯悖逆。罪無所逃。唵齒臨部臨。急急。</p>
</div>
<div class='div-other'><a id='mulu147' />
<p class='h2'>捨錢建閣深都寺<span class='note-inline'>(寫師像。并自真。同憩松下。乞贊)</span></p><p>非愚非賢。非親非冤。渠不在後。我不在先。共行難行道路。欲了未了因緣。以松為誓。後五百年。咄。再來不直半文錢。</p>
</div></div>
<div class='div-other'><a id='mulu148' />
<p class='h1'>自贊</p>
<div class='div-other'><a id='mulu149' />
<p class='h2'>小師智潮請</p><p>㑃無討處。強無討處。剛道太虗空。純是生鐵鑄。人言養子不及父。殊不知。揚子江心。有箇郭璞墓。</p>
</div>
<div class='div-other'><a id='mulu150' />
<p class='h2'>小師智廣請</p><p>澤廣藏山。理能伏豹。父既不慈。子亦不孝。吉凶影象自分明。不用燒香求卦兆。</p>
</div>
<div class='div-other'><a id='mulu151' />
<p class='h2'>行堂請</p><p>髮鬅鬙。㒵稜層。沒些火種。剛要傳燈。破無準之有準。起南能之不能。有不會佛法者。許伊是箇師僧。恐人無信。立此為憑。</p>
</div>
<div class='div-other'><a id='mulu152' />
<p class='h2'>山行<span class='note-inline'>(携竹杖)</span></p><p>入火不燎眉。溺水不濕衣。目前巇嶮。脚下平夷。縱移千百步。此節不曾移。</p>
</div>
<div class='div-other'><a id='mulu153' />
<p class='h2'>靈峰雪崖長老請</p><p>老骨檛。惡冤家。無面目不聽別人處分。得人憎不堪師位安排。衲僧要識渠端的。雪瀑千尋瀉斷崖。</p>
</div>
<div class='div-other'><a id='mulu154' />
<p class='h2'>僊巖海山長老請</p><p>百煉金色不變。有人要見不得見。有底不願見他面。不識腕頭力。多於弦上辨。射透海山千萬重。都來一隻蓬蒿箭。</p>
</div></div>
<div class='div-other'><a id='mulu155' />
<p class='h1'>小佛事</p>
<div class='div-other'><a id='mulu156' />
<p class='h2'>祥知庫下火</p><p>王庫寶刀。不祥之器。全殺活機。負不平氣。沒提撕處急提撕。大用現前無小試。大用去也。<span class='note-inline'>(擲火)</span>清平世界狼烟起。</p>
</div>
<div class='div-other'><a id='mulu157' />
<p class='h2'>德元街坊入塔</p><p>德之元。道之始。十字街頭。三家村裏。直下搆得。平地上陷人。離此別求。枯骨裏覓髓。總不恁麼。又且如何。山頭不如隴尾。</p>
</div>
<div class='div-other'><a id='mulu158' />
<p class='h2'>淨日行者入骨</p><p>三日<span class='corr'>已</span>前。可憐甘贄到南泉。五日<span class='corr'>已</span>後。堪笑盧公連夜走。正今日赤骨律。四顧寥寥誰委悉。流水遶孤村。白雲抱幽石。</p>
</div>
<div class='div-other'><a id='mulu159' />
<p class='h2'>靜上人下火</p><p><span class='note-inline'>(以火把。打圓相)</span>靜中底。<span class='note-inline'>(又打圓相)</span>閙中底。見得分明。死在平地。忽然活。火星迸入新羅國。</p>
</div>
<div class='div-other'><a id='mulu160' />
<p class='h2'>儀上人入塔</p><p>三千威儀。八萬細行。盡是死門關防死漢。若是活衲僧。髑髏開活眼。活眼開。大千沙界一塵埃。</p>
</div>
<div class='div-other'><a id='mulu161' />
<p class='h2'>覺上人起骨<span class='note-inline'>(外國人)</span></p><p>出彼國錯。入此國錯。此錯彼錯。一時拈却。無依倚處。是大病原。良醫之門。如何發藥。<span class='note-inline'>(撫一下)</span>穿過髑髏猶未覺。</p>
</div>
<div class='div-other'><a id='mulu162' />
<p class='h2'>城上人入骨</p><p>鐵圍城。大火燄。百匝千重。四方八面。直饒轉得身來。又是一重坑壍。知不知。見不見。古墓深深埋暗箭。</p>
</div>
<div class='div-other'><a id='mulu163' />
<p class='h2'>震上人入骨<span class='note-inline'>(患癩死)</span></p><p>西竺乾。東震旦。是二中間。有則公案。覰著則落盡眉毛。動著則通身紅爛。胡達磨盡力提掇。只是一邊。丙丁童肆口宣揚。猶虧一半。而今収拾將來。畢竟如何判斷。離中虗坎中滿。</p>
</div>
<div class='div-other'><a id='mulu164' />
<p class='h2'>為曇藥王起棺</p><p>痛處更加針。艾瘢重灼炙。起得瞿曇膏肓。開得維摩死口。要且只解救人。自疾不能自救。山僧別有靈方。今日不妨傳授。<span class='note-inline'>(某人。撫棺一下)</span>眼似流星搆得親。藥囊<span class='corr'>已</span>在喪車後。</p>
</div>
<div class='div-other'><a id='mulu165' />
<p class='h2'>紹知庫下火</p><p>以生為本。以死為利。本利一空。紹佛家風。十分寒色鎖千峰。地爐榾柮煖烘烘。</p>
</div>
<div class='div-other'><a id='mulu166' />
<p class='h2'>純寮元入塔</p><p>牛<span class='corr'>已</span>純熟。隨處放牧。烈焰堆中。水足草足。一飽齁齁歸去來。月明<span class='corr'>已</span>在西山麓。</p>
</div>
<div class='div-other'><a id='mulu167' />
<p class='h2'>慶上人入塔</p><p>家無白澤圖。全家自吉慶。為有活人方。便有必死病。忽然病去藥除。直得山空雲靜。雖然如是。火星出宮。土星入命。</p>
</div>
<div class='div-other'><a id='mulu168' />
<p class='h2'>聖僧侍者下火</p><p><span class='note-inline'>(厶人)</span>暗時明歷歷。明處暗昬昬。明暗雙忘處。應須著眼觀。<span class='note-inline'>(竪火把)</span>見麼。彷彿憍陳如尊者。依稀勝熱婆羅門。</p>
</div>
<div class='div-other'><a id='mulu169' />
<p class='h2'>默宣上人下火</p><p>開口未甞談。默時廣宣說。死句與活句。二俱沒交涉。只此沒交涉。當機誰辨別。丙丁童子重饒舌。舜若多神耳門熱。</p>
</div>
<div class='div-other'><a id='mulu170' />
<p class='h2'>涓直歲下火<span class='note-inline'>(十月初三)</span></p><p>初三十一。不用涓吉。宜拆東籬補西壁。任是生死路頭。不妨直出直入。山僧與麼指示。猶是贋本曆日。要見真本底麼。<span class='note-inline'>(擲火把)</span>火星<span class='corr'>已</span>濺眉毛濕。</p>
</div>
<div class='div-other'><a id='mulu171' />
<p class='h2'>聞典座</p><p>不聞正因二字。十成好一釜羮。瑞巖打落鼠糞。衲僧掩鼻便行。一去不再還。日午打三更。<span class='note-inline'>(擲下火)</span>古竈無柴烟自生。</p>
</div></div>
<p class='juan'>西巖和尚語錄卷下<span class='note-inline'>(終)</span></p>
<div class='div-xu'><a id='mulu172' />
<p class='h1'>No. 1391-B 行狀</p><p>師名了惠。蜀之蓬州蓬池。羅氏子。垂髧與群兒戲。必摶泥沙。為佛塔相。</p>
<p>一日玉掌山安國寺僧祖燈。至其舍。師向之合掌。燈拊其頂曰。若欲從我乎。怙恃以師資緣合。遂令出家。</p>
<p>十九薙髮。燈授以般舟念佛三昧。非其志也。辤往成都講席。習性宗經論。俄歎曰。義學豈究竟法哉。染指足矣。去謁壞菴照於昭覺。一見心許法器。趣其南詢。乃束包出三峽。由湖湘而至江淛。見浙翁琰於徑山。聞高原泉孤硬徑直。往依之。同枯寂甘如飴。泉遷台之瑞巖。令師與俱。泉問。山河大地。是有是無。擬開口。即喝出。以偈呈。即曰沒交涉。偶侍次。令書龍門三自省。白楊示眾語。泉閱之笑曰。寫字與做言何儘得。爭奈沒交涉何。師憤悱莫伸。泉曰。吾方便婁矣。汝自不顧。盖緣法不在此。其往見雪竇乎。時主雪竇席者。佛鑑無準範也。</p>
<p>師造席下。自陳來歷。範呵曰。熟歇去。<span class='corr'>已</span>而令充不釐務侍者。語之曰。覰不透處。只在鼻尖頭。道不著時。不離唇皮上。討之則千里萬里。師抗聲曰。將謂有多少。</p>
<p>範遷育王。師因侍行。日用從容。始盡其要。</p>
<p>次見石田薰。與語奇之。又見妙峰善於吳門萬壽。善問。近離何處。曰淨慈。曰淨慈有何言句示徒。曰好上堂。曰好在甚處。曰別日舉似和尚。善咲曰。箇川僧。不同其他。</p>
<p>時範<span class='corr'>已</span>被　旨遷徑山。師往省。即留之。職以表率。由知藏遷第二座。</p>
<p>吳門諸剎。多為妄庸所據。會節齋趙觀文。時以文昌作牧。庸緇望風。退避。虗席處一十有九。集諸山選本色。師出世於定慧。一香為佛鑑拈。識所得也。蕞陋廢弛。補苴葺換。為一新。始有衲子過門矣。頗厭廛囂。值有司就寺夾勘所。勇撾退。不容挽。復登雙徑。却掃一室。翛然自怡。</p>
<p>東嘉使君劉大監。以能仁招。居之三年。寺自疇曩火後三十年。僧堂猶墮缺典。師倡衣盂權輿。是役寓公挾助。諸檀樂施。未幾有成。禪習靖深。齋儀詳整。禪林始具體。俄而勇退。中外固留。師曰。始予以三年為期。眾力成就。幸濟登茲。興動不可遏矣。靈隱石溪月書招。翩然絕江。延以第一座。不就。月遷徑山。大川濟繼席。又延之。亦不就。</p>
<p>江帥朱公。屬徑山。舉堪東林者。月以師應。朱禮致之。師曰。廬山古禪淵藪。今雖寂寥。佳山水固無恙。是行也可償夙願。</p>
<p>居一年。天童虗席。　朝命諸禪。公舉以師名奏。特差補處。五年間。訓徒起廢。靡不加意。兩閣後先。金碧昂霄。又將廣選佛場。一新之。回祿煽災。半日而盡。非數也耶。師逆境順處。不以灾故。而弛叢規。衲子不忍舍。宗清德淵智月輩。占路分衛。助厥興復。首新旃檀林。而庫司厨廡諸寮。亦次第就。水陸堂<span class='corr'>已</span>掄材。俄屬疾。謁告於制使履齋吳公。公以蔣山別山智奏。繼其席。法中友于也。</p>
<p>師退掃中峰一榻者三年。　松壑趙大卿。臨訪曰。瑞巖先公清敏王。神遊地。名德不以下喬臨蒞之可乎。辤之。力其請益。力居僅二年。疾洊作。師曰。吾世緣盡矣。退養痾于太白清風塢幻智塔庵。此諸徒裒資。為師成於昔年者。忽索衣鉢簿。大書其後。緘付寺之執事者。趣辨後事。諸徒進紙請偈。師笑曰。此吾所不為者。乃書曰。諸方以遺偈。取笑於世。不可令我以此取笑於諸方。遂擲筆。顧謂左右曰。今何時。對曰。二皷矣。放身若投寐然。視之<span class='corr'>已</span>逝矣。景定三年。三月廿二日也。壽六十五。坐四十七夏。龕留庵中。舉喪禮于寺五日。眾奉全身。閟于塔。度弟子若干人。嗣法者。相後先。</p>
<p>師資稟頴利。骨相清癯。壯齡支䇿。參訪專確。其於宗乘事。殆夙習也。雖痛自韜晦。而聲光燁然。逮其緣稔應世。為縉紳之所敬愛。輩行之所推許。東嘉能仁。勸化僧堂之役。有偈云。尊者從空擲鉢來。神通用盡却成獃。看來不似維摩老。一默千門萬戶開。寓公節齋陳文昌。一見賞音。亦以妙語。助化云。南瞻部洲一尊者。一雲一雨遍天下。今朝為眾入城來。霡霂相隨散春野。</p>
<p>有田無雨田不収。有僧無堂僧不留。眾僧既堂田既雨。盖覆東南三百州。</p>
<p>由是施者響答。而速成焉。師於事功。乃當為而勉為。非圖侈靡。而強為也。乃若其志。則專在乎弘道而為人。佛鑑之門。人才雜遝。若師。可謂折薪負荷者耶。</p>
<p>觀也。早同聚首於諸老會中。及徇緣東浙。又分鄰燭。當垂絕時。力疾隱几。染五遺緘。而觀與焉。於我厚矣。茲其徒智潮智渙。踵門泣曰。吾師始末。惟公悉之。幸為書其事。將求當世名公。於師有契分者。銘其塔以詔後。大觀以朋舊。不得辭。乃直書。景定三年。八月一日。特差住持。大慈名山。教忠報國禪寺。嗣祖比丘大觀狀。</p>
</div>
<div class='div-xu'><a id='mulu173' />
<p class='h1'>No. 1391-C</p><p>鼻尖頭。唇皮上。一回中毒。兩處俱喪。跳出凌霄途轍。自行一條活路。乃於其中。指東畫西。喚南作北。賣弄蜂桶裏羊。多少平人。被其加洆。幻智菴中結局。人謂其毒已矣。其徒又以五會錄鋟梓。大似父攘子證。後必有不甘者。</p>
<p style="margin-left:1em">景定癸亥。燈夕前。慈雲　物初　大觀謹䟦。</p>
</div>
<div class='div-xu'><a id='mulu174' />
<p class='h1'>No. 1391-D 日本國丞相藤原公捨經記</p><p>非教無以求佛語。非禪無以悟佛心。囿於名相。蔽於玄關。未見其得也。必曰頓悟自心。明見自性。拔永劫之疑。蹈大方之表。則知教非佛語也。禪非佛心也。吾心之常分耳。得不為出塵大丈夫之能事哉。雖然。佛距中華。雪嶺沙漠之外。跨闊逾十萬里。禪教所化之國。所備之機。莫不係於時。韜光鶴樹。千有餘載。而大教東漸。更五百年。而正宗荐至。使不以教乘誘熟之。而正宗驟至。則青天霹靂。得不駭怪於當時。梁迄宋興。閱歲既久。道傳器受。不易絲毫。派列五宗之後。倏翕倏張。濟北一燈。實為震耀。正續崛起。而振之。是為十六世。光明雋偉。奔走海內。學者指雙徑。為道之所在。而迫趨之。猶夕陽之澣。</p>
<p>道人圜爾。來自日本。一語投機。擢置近侍。坐閱再朞。挾正續之道而歸。大坐故山。一香供凌霄。示不忘本。竊謂。日域名相之學。與宋相埒。而正宗之傳。則兆於覺阿。向金牛作舞處。勘破瞎堂。國人歆艶。蔚為之宗。逮今爾公。益佐興之。與有力也。將見一燈。傳無盡燈。燁然不夜。先以謂係乎時者。厥有旨哉。</p>
<p>公重為先攝政藤原道家見知。特加師禮。而道家之子。左丞相實經。稟父之志。崇篤教門。欲報先妣准三后太夫人之德也。相與聚族而謀之。課其兒女昆弟。親書法華等經四部。總三十二卷。貯以層匣。貫以霞縚縷金鈿螺。極窺天巧。尊經也。裒昇濟之具。報罔極之恩。率本於孝。噫不事外慕。而手書佛經。可謂知所向矣。圜爾重惟。先師之恩德。一豪亡報。陳請是經。歸鎮徑山正續先師。圓照塔院。如經所謂。是中<span class='corr'>已</span>有如來全身舍利者。豈細故哉。丞相欣然諾之。其亦喜法寶之有所歸。而聖善之有所託矣。</p>
<p>爾公與余敦同稟之義。屬了惠被旨此山也。拳拳致書。附以四十二臂旃檀大士。重以斯經為託。囑為之記。將以紀實行遠。甞試為爾言曰。先師握單傳直指之柄。掃文字語言之學。今公以是報之。余又從而為記。得不厚辱於師門。貽咻於眾楚。若曰。碎單傳直指者。此經也。破文字語言者。此經也。則強為爾記之。</p>
<p>大宋寶祐三年。三月望。慶元府太白名山。天童景德禪寺。住持嗣祖比丘了惠記　<span class='note-inline'>(日本東福聖一國師年譜載)</span>。</p>
<p style="margin-left:2em"><span class='note-inline'>(聖一年譜云。建長七年。師五十四歲。三月。藤丞相實經。親書法華等四經。總三十二卷。師勸捨徑山正續院。時惠西巖住天童。便作日本國丞相藤原公捨經之記。以刻于石)</span>。</p>
</div>
</div><!-- end of div[@id='body'] -->
</body></html>