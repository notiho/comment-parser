<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>西巖了慧禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1391-A</p><p>圓照滅却破沙盆　西巖傑出。真跨竈。其五會提唱。皆手自刪定。無可投者。所謂超宗逸格。截鐵斬釘。瞎衲僧正眼底句。更在此錄之外。覽者切忌蹉過。余與巖相知最深。政欲以語累巖。而巖先以累余。悲夫。</p>
<p style="margin-left:1em">景定癸亥中春　住育王淮海　<span class='note-inline'>(元肇)</span>　敬書。</p>
</div>
<div class='div-other'><a id='mulu2' />
<p class='h1'>西巖和尚語錄目次</p>
<ul class="">
<li>　序</li>

<li>卷上
<ul class="">
<li>平江府定慧禪寺語錄</li>

<li>溫州鴈山能仁禪寺語錄</li>

<li>江州東林禪寺語錄</li>

<li>慶元府太白名山天童景德禪寺語錄</li>

<li>瑞巖山開善禪寺語錄</li>
</ul></li>

<li>卷下
<ul class="">
<li>法語</li>

<li>跋語</li>

<li>偈頌</li>

<li>贊佛祖</li>

<li>自贊</li>

<li>小佛事</li>

<li>行狀</li>

<li>跋</li>
</ul></li>
</ul></div>No. 1391
<p class='juan'><a id='mulu3' />西巖和尚語錄卷上</p>
<div class='div-other'><a id='mulu4' />
<p class='h1'>西巖和尚住平江府定慧禪寺語錄</p><p class="byline">門人　修義　等編</p><p>拈衣。守定雞足山。奔走黃梅山。都來一點不相干。何故。虎體元斑。</p>
<p>陞座。拈香云。此一瓣香。藝向爐中。恭為祝延今上皇帝。聖躬。萬歲萬歲萬萬歲。次拈香云。此一瓣香。奉為　判府大學尚書。暨闔郡尊官。增崇祿筭。又拈香云。此一瓣香。既是官貨。不敢私商。爇向爐中。奉為　見住徑山。佛鑑禪師大和尚。用酬　法乳。</p>
<p>浴佛上堂。投胎不著。一錯百錯。周行七步惹塵埃。直至如今抖不落。抖不落。定慧只得將錯就錯。拈起三文無柄杓。<span class='note-inline'>(卓主丈一下)</span>下座中秋謝職事上堂。<span class='note-inline'>(拈主丈。顧視云)</span>物見主眼卓竪。此是吾家修月斧。須憑眾力共提持。無圓缺處重修補。大眾既是無圓缺。又修補箇什麼。若也會得。<span class='note-inline'>(卓一下)</span>只今斧柄生花。苟或不然。<span class='note-inline'>(靠主丈)</span>且聽爛如泥土上堂。舉步生荊棘。飜身墮嶮崖。一毫不動著。當處自沉埋。吽吽。克由尀耐。十字街頭。掣風掣顛。普化老剛道。明日大悲院裏有齋。</p>
<p>上堂。李下不整冠。瓜田不納履。尀耐老臊胡。西來十萬里。疑殺東震旦人。將謂單傳直指。<span class='note-inline'>(拍禪床)</span>九九元來八十二。</p>
<p>開爐上堂。丹霞燒數尊木佛。以禦天寒。法昌聚十八應真。圍爐打坐。義出豐年。險生不孝。古人與麼。定慧不與麼。<span class='note-inline'>(卓主丈一下)</span>是什麼。冷灰裏豆爆因使府就寺夾勘院。退院上堂。大地為囹圄。鞫勘佛與祖。款案猶未圓。棒喝如雷雨。平白累山僧。有屈無雪處。有雪處。楖[木*栗]橫擔不顧人。直入千峰萬峰去。</p>
</div>
<div class='div-other'><a id='mulu5' />
<p class='h1'>溫州鴈山能仁禪寺語錄</p><p class="byline">門人　修義　等編</p><p>山門。<span class='note-inline'>(顧視大眾)</span>會麼。若也不會。且向第二義門。與諸人相見去也。</p>
<p>方丈。唇齒之邦。咽喉之國。今日一時把斷。無絲毫許透漏。直得四方八表。風颯颯地。莫有梯山入貢者麼。</p>
<p>法座。門庭建立則不無。須彌燈王。入理深談。猶較山僧一級在。</p>
<p>小參。舉睡龍拈主丈。老僧三十年住山。得此主丈子氣力。忽有僧出問。和尚得他什麼氣力。龍云。過溪過嶺。東拄西拄。<span class='note-inline'>(師拈云)</span>睡龍和尚。自謂三十年住山。得主丈氣力。及乎被者僧輕輕一拶。剗地。費了許多氣力。不知主丈子何在。山僧今日。乍住此山。亦得此主丈子氣力。且道得他什麼氣力。<span class='note-inline'>(靠主丈)</span>下座謝新請藏主。并舊兩班執事。上堂。山僧一擔佛法禪道。<span class='corr'>已</span>颺在西州界裏了也。自入東州界來。於無心中。偶得從上諸佛諸祖。說不到底一句子。蘊在胸中。經歷三州四縣。未曾輕易拈出。今入院<span class='corr'>已</span>來。人事<span class='corr'>已</span>定。不免擊皷陞堂。舉似諸人。普使諸人聽得。各各歡喜踊躍。歎未曾有。且道是那一句。東邊知事。西邊頭首。</p>
<p>結夏小參。真正舉揚。四十九蟠。應須絕跡。依條結制。百二十日。未是長期。能仁今日。放一線道。與諸人眉毛[病-丙+斯]結。同此安居。只以十日為一旬。九旬為一夏。同籮同飯。同夢同床。凉則同凉。熱則同熱。無事同行溪上路。有時同看屋頭山。同則同矣。且山中大小石頭。畢竟是有幾箇。<span class='note-inline'>(拈主丈。卓一下)</span>前三三後三三謝淵書記妙藏主秉拂。都寺幹結夏齋。并斡拈鬮會。上堂。玄中之玄。妙中之妙。識其淵源。得其樞要。普化踢倒飯床。水潦呵呵大笑。且道笑箇什麼。彩奔齪家。</p>
<p>上堂。召大眾云。昨日山僧。到山門首。見二人新到。山僧遂問一新到云。上座從那邊來。僧云。車嶺底邊來。遂問渠。車在乃裏。渠便作推車勢。又問一新到云。上坐從那邊來。僧云。樂清底邊來。遂問渠。樂在乃裏。渠便作動樂勢。山僧其時。問處只一同。二人酬應處。亦相似。其奈中間一人。有些巴鼻。一人全沒巴鼻。山僧恁麼道。諸人還撿點得出麼。若撿點不出。山僧不惜口業。與諸人分明說破。有些巴鼻。全沒巴鼻。今日初一。明日初二。</p>
<p>上堂。山空木落。秋清露寒。釋迦鹵莽。達磨瞞頇。唯有陶靖節。東籬採黃菊。爛醉夕陽殘。</p>
<p>浴佛上堂。兩手指天地。周行步更多。可憐黃面老。螃蠏落湯鍋。</p>
<p>開爐上堂。大眾。有僧無堂。有爐無火。山僧伎<span class='corr'>已</span>窮。問取木上座。<span class='note-inline'>(拈主丈)</span>木上座。既是木能生火。何不生些子。供養諸人。<span class='note-inline'>(卓主丈云)</span>熱殺憨疑老趙州。凍殺嵩山破竈墮。</p>
<p>佛涅槃上堂。撥亂乾坤老賊精。天教化火自焚身。賊心賊行難磨滅。二月依前是仲春。</p>
<p>浴佛上堂。召大眾云。播一粒之稊稗。初未見其害。假之以歲月。潤之以雨露。未有不芃。然為多稼之賊者。天下叢林。自古及今。年年此月此日此時。香湯墨汁烏。香飯墨漆黑。禮拜骹膝穿。兜樓烟逼塞。賊賊。</p>
<p>結夏小參。國無定亂之劒。闔國安寧。家無白澤之圖。全家吉慶。以大圓覺。為我伽藍。身心安居。平等性智。禍因事起。法出奸生。東土西乾。蠟人鐵彈。分上中下座。結長期短期。無端枷上又添枷。更向杻邊重著杻。爭似常雲高萬仞。飛瀑吼千尋。慈航橋畔。水月交輝。無說堂前。薰風入奏。且道。於中還有佛法道理也無。千年曆日雖無用。犯著須教總滅門。</p>
<p>上堂。謝五人秉拂。一二三四五。不落宮商角徵羽。混然格調超千古。白雪陽春安足數。此曲而今誰樂聞。夜來月在長松樹。</p>
<p>端午上堂。召大眾云。楚大夫。<span class='note-inline'>(竪拂子)</span>只者是。自謂獨醒。誰知獨醉。盡大地人抉不起。山僧亦無可奈何。不免番蜀音。歌楚詞去也。<span class='note-inline'>(良久云)</span>還聞麼。適來彷彿湘君。如今却成山鬼。</p>
<p>徑山無準和尚訃至。拈香云。老漢三月一日陞堂。抖擻說不得處。賊贓。只緣一期。抖擻未盡。直得能仁左手燒香。何謂如此。蜜蜂桶裏一腔羊。</p>
<p>解夏小參。九旬禁足。三月安居。據菩薩乘。修寂滅行。在諸人分上。往往有此說話。若據山僧。一夏<span class='corr'>已</span>來。從事土木。東廊西廊。或上或下。踏得兩脚生瘡。有何足而可禁。積年積坑。萬仞四面。魔城數重。少喜多嗔。朝荊暮棘。有何居而可安。而又有何菩薩乘可據。有何寂滅行可修。雖然如是。諸人一夏不空過。山僧一夏亦不空過。諸人以蠟人為驗。山僧亦以蠟人為驗。蠟人氷也。且道驗在諸人。驗在山僧。千峰朝華岳。萬派肅滄溟。</p>
<p>重九上堂。天兮高地兮厚。月為夜日為晝。重陽定是九月九。淵明採菊向東籬。山僧面南看北斗。</p>
<p>上堂。舉僧問雲門。樹凋葉落時如何。門云。體露全風。師拈云。雲門大師。無途轍中成途轍。無義路中成義路。能仁即不然。樹凋葉落時如何。巢禽先見日。穴蟻不知寒。</p>
</div>
<div class='div-other'><a id='mulu6' />
<p class='h1'>江州東林禪寺語錄</p><p class="byline">侍者　景元　等編</p><p>山門。面對青山。門當古路。若是陶淵明。攢眉便回去。山僧今日。抑下威光。引你諸人。行三兩步。</p>
<p>方丈。四七二三。釘樁搖櫓。應菴老祖。解䌫放船。新東林。撥轉船頭。風高水急。千里萬里一瞬息。</p>
<p>請其源首座立僧上堂。七手八脚。三頭兩面。歡喜冤家。頭頭撞見。山僧建立宗旨。直須為我成褫。學人未達其源。也要請師方便。有方便沒方便。石鞏張弓。三平中箭。</p>
<p>冬至小參。召大眾云。諸人各各。巾單下有一本無字曆日。於中七十二候。二十四氣。月之大小。歲之餘閏。一一分明。因甚略不把眼覰著。剛自亂却六十甲子。却來山僧口頭聽說。三冬九夏。也大屈哉。山僧固不秉陰陽之權。亦無斡旋造化之手。今夜不免試與諸人。點出此本去也。<span class='note-inline'>(以拂子。擊禪床左邊云)</span>陽為君子。<span class='note-inline'>(擊右邊云)</span>陰為小人。<span class='note-inline'>(中間劃一劃云)</span>君子道長。小人道消。枯木龍吟。平林虎嘯。<span class='note-inline'>(東林有此二扁)</span>雖然如是。只如目前廬山萬疊。自古及今。山南曰陽。山北曰陰。者裏還說得箇消長底道理麼。<span class='note-inline'>(咄)</span>孫臏門下。切忌鑽龜。</p>
<p>復舉。睦州有僧來參。州便喝云。上座因甚麼。偷常住菓子。僧云某甲方到。何言偷常住菓子。州云。贓物見在聻。</p>
<p>師拈云。陳尊宿。將謂是睦州生緣。元來却是普州人事。何以知之。才開臭口。便見鄉談。</p>
<p>謝新舊兩班。及西堂首座。藏主秉拂。上堂。大眾。遠公結蓮社。一十八人。特為淵明。沽酒破戒。以至千古之下。挂人唇吻。非但遠公。山僧自從踞曲彔木床以來。謹密三寸。誓不說世間法。不說出世間法。持此二者。<span class='corr'>已</span>十餘年矣。今欲重新法社。復振頹綱。以執事諸兄。尋常樂說世間法。秉拂三大老。樂說出世間法。故從而破戒。應機而說。貴圖<span class='corr'>已</span>進者。出手相成。<span class='corr'>已</span>退者。同心贊助。今則頹綱<span class='corr'>已</span>振。法社亦新。山僧破戒之罪。固不可免。然畢竟以那箇為世間法。那箇為出世間法。前頃所供。並是詣實。</p>
<p>臈八上堂。舉經中道。佛道懸曠。久受勤苦。乃可得成。大眾。釋迦老子。見今修行。正勤苦在。如何見得。一麻一麥。雪山皓白。眼裏撒星。臈月初八。</p>
<p>除夜小參。北禪烹露地牛。未免傷鹽費醋。東林燒木柴火。却宜送舊迎新。便恁麼會。平地陸沉。更擬別求。家鄉轉遠。我此二百餘眾。總是到家之客。朝看白雲。暮聽流水。喫占米飯。臥長連床。誰管你閻家老漢。竪百橫千。新舊歲君。攙前奪後。年年是好年。月月是好月。日日是好日。時時是好時。種種好無不好。且畢竟好在什麼處。好與三十棒。</p>
<p>元正上堂。大眾。主丈子。適早五更鐘動。往西天那蘭陀寺賀歲。見一新佛出世。說新年佛法。聽之既久。歡喜踊躍。回來山僧面前。連舉數遍。而又連聲贊歎去。我生於此土。其歲已久。未甞聞此微妙甚深法要。山僧聽來。果然奇恠。於中有一句子。依稀梵語。有一句子。彷彿唐言。有一句子。唐梵不能翻譯。惜乎山僧。自來徤忘。一字也記不完全。如今不免再煩主丈子。出來從頭舉似諸人。亦須當一一明辨。<span class='note-inline'>(卓主丈一下云)</span>還辨得出麼。若也辨得。西天此土。事同一家。今年去年。了無異致。其或未然。來年更有新條在。惱亂春風卒未休。</p>
<p>上元上堂。大眾。釋迦老見燃燈。親承記莂。大似不曾。如不信。但看廬山真面目。和煙和雨一層層。</p>
<p>上堂。舉皷山示眾云。若論此事。如一口劒。時有僧出問云。承和尚示眾。若論此事。如一口劒。和尚是死屍。學人是死屍。且作麼生是劒。皷山云。拖出者死屍。其僧束包便行。皷山至晚問首座。問話僧在不。座云。<span class='corr'>已</span>去了也。山云好與三十棒。</p>
<p>師拈云。皷山劒氣衝牛斗。者僧死眼生光輝。然雖如是。若論此事。直是三生六十劫。</p>
<p>浴佛上堂。鷹窠裏懵鴟。鳩巢中俊鷂。稱尊未必尊。做小未必小。只麼泥裏洗泥。到了全沒分曉。有分曉。海水不禁杓子舀。</p>
<p>結夏上堂。<span class='note-inline'>(拈主丈)</span>盡乾坤大地。若凡若聖。情與無情。<span class='note-inline'>(卓一下)</span>盡向者裏安居結制。九十日內。切不得離却者裏。亦不得守住者裏。離却者裏。則走殺汝。守住者裏。則縛殺汝。既不許離却。又不許守住。畢竟如何轉身。趙州布衫重七斤。</p>
<p>上堂。結夏<span class='corr'>已</span>十日。日日日東出。唯有寒山子難尋覔。東去沒踪由。西去無消息。<span class='note-inline'>(驀拈主丈。顧視云)</span>㘞。黑粼皴長七尺。<span class='note-inline'>(卓一下)</span>等閑題破千巖石端午上堂。五月端午令節。艾人苦痛不徹。可怜病在膏肓。又被邪神所惑。撞著太上老君。也是赤口白舌。山僧反覆思量。別無仙方秘訣。如今抑不得<span class='corr'>已</span>。只得就渠身上打劫。<span class='note-inline'>(卓主丈一下)</span>且灸者一穴上堂。舉南泉住菴時。有僧到。泉云。我上山作務。請齋時做飯自喫了。與我送一分來。其僧齋辨自喫了。却將家事。一時打破。乃就牀臥。南泉伺候不來。歸見僧在床臥。泉亦去一邊臥。僧便起去。南泉住院後云。我當初住菴時。有箇伶俐道者。直至如今不見。</p>
<p>西堂顯拈云。怎生南泉。却中者僧綣繢。歸來見他臥。但打疊却家事。自做飯喫了。庵中打坐。且聽睡殺者漢。</p>
<p>師拈云。吽吽。顯和尚。是什麼心行。非但要睡殺者漢。更要坐殺老南泉在。雖然如是。也出他古人綣繢不得。</p>
<p>受天童請。望闕謝。</p>
<p>恩畢。拈勑黃云。白雲深處憨眠好。野菜添油滋味長。千古康廬話頭活。山僧笑擘紫泥香。</p>
</div>
<div class='div-other'><a id='mulu7' />
<p class='h1'>慶元府太白名山天童景德禪寺語錄</p><p class="byline">侍者　宗清　繼燖　等編</p><p>師於淳祐十二年。十一月十五日。入院。指三門云。</p>
<p>盡乾坤大地。總是吾出入游戲。大自在法門。萬象森羅。皆吾侍者。還信得及麼。相隨來也。</p>
<p>佛殿。釋迦老子鼻孔。即今在山僧手裏。直得盡大地人。無處出氣。且道把住則是。放行則是。蕭何制律。周公制禮。</p>
<p>方丈。生鐵網布絲網。拈向一壁。俊哉好一隊活衲僧。<span class='note-inline'>(撫禪床一下云)</span>也跳者箇不出拈勑黃。的的此事。真不可說。不可說中真可說。真可說無可說。齒臨部臨。急急勑攝。</p>
<p>法座。向上關。脚下路。才擬問如何。邯鄲學唐步。</p>
<p>陞座。祝香云。此一瓣香。恭為祝延今上皇帝。聖躬。萬歲萬歲萬萬歲。</p>
<p>次拈香云。此一瓣香。爇向爐中。奉為判府制使侍郎。洎合府文武官僚。增崇祿筭。</p>
<p>又拈香云。此一瓣香。奉為前住徑山興聖萬壽禪寺佛鑑禪師大和尚。爇向爐中。用酬　法乳。遂就座。</p>
<p>僧問。久欽道價喧湖海。今日宸恩動地來。四眾臨筵。願聞祝聖。師云。月明千嶂裏。風動萬年枝。僧云。一言以祝南山壽。萬國謌謠賀太平。師云。言端語端。僧云。恁麼則開堂演法。一期事畢去也。師云。速禮三拜。</p>
<p>師乃云。楚江南畔。甬水東邊。有一句子。不方不圓。四七二三。望風結舌。德山臨濟。退後垂涎。應菴老祖。當時不合賺舉。累及後代兒孫。往往從而錯傳。一錯百錯。濫觴不止。至於滔天。新天童。今日<span class='corr'>已</span>是寡不敵眾。將錯就錯了也。主丈子。冷地憤氣不甘。出來為祖禰雪屈。而說偈言。<span class='note-inline'>(拈主丈卓一下云)</span>聖人出現五百歲。蟠桃一熟三千年。</p>
<p>舉僧問大白啟禪師。學人卓卓上來。請師的的。啟云。我者裏一屙便了。有甚卓卓的的。僧云。和尚恁麼答話。更買草鞋行脚始得。啟喚僧近前。僧乃近前。啟云。老僧恁麼道。過在什麼處。其僧擬議。啟便打。</p>
<p>師拈云。啟禪師。行令較遲。這僧還同受屈。當時待他道。學人卓卓上來。請師的的。便好痛與一頓。待他擬開口。連棒打出三門外。何故。臨濟見黃蘗。雲門參睦州。</p>
<p>小參。隔江回首。<span class='corr'>已</span>涉波瀾。官路交肩。猶添荊棘。衲僧家。一動一靜。一語一默。如湯沃雪。似火燒氷。擬欲討尋。白雲萬里。所以在東林。則隨分孟夏漸熱。來太白。則不妨仲冬嚴寒。妙高臺畔。徐步經行。光明藏中。隨意受用。則且置。只如前是案山。後是主山。松風颼飋。㵎水琮琤。畢竟如何是藏。有心用處還應錯。無意求時却宛然。</p>
<p>復舉。米倉和尚。與保壽。一日同訃州主齋。州主令客司。傳語云。請二長老。談論佛法。保壽云。請師兄答話。米倉便喝。壽云。話也未問。喝箇什麼。米倉云。猶欠少在。保壽便喝。</p>
<p><span class='note-inline'>(師拈云)</span>主人既好客。客亦聽主裁。米倉保壽二大老。似恁麼高談闊論。足可觀光。若以佛法言之。受州主供養未得在。</p>
<p>謝新前堂太平西堂上堂。秉太阿劒。立太平基。卷旗青海尾。奏凱亂峰西。弟應兄呼成活業。汝携鉏去我扶犁。</p>
<p>除夜小參。年去年來。年來年去。雖有去來年。且無來去路。既無來去路。實無有去來。如是則便見。山僧主丈子。黑粼皴硬葛苴。不知四時代謝。不逐萬物敷榮。年年恁麼。月月恁麼。日日恁麼。時時恁麼。橫也恁麼。竪也恁麼。至於登鴈蕩過廬山。離九江回百越。到處去來。也只恁麼。須知恁麼中。却不恁麼。<span class='note-inline'>(卓主丈。一下云)</span>是什麼。一聲雷發動。蟄戶一時開舉。僧問米胡。月中斷井索。時人喚作虵。和尚見佛。喚作什麼。胡云。若有佛見。即同眾生。</p>
<p>後來性空別云。者漆桶。</p>
<p><span class='note-inline'>(師拈云)</span>性空與麼別語。是則當機直截。不滯葛藤。要且只能扶強。不能扶弱。天童也要與這僧。代一轉語。待米胡道。若有佛見。即同眾生。只向他道。者眾生。</p>
<p>元正上堂。昨夜閻家老漢。與諸人結筭。三百六十日飯錢。橫筭竪筭。不覺失曉。忽被新歲君。震威一喝。直得慞慞惶惶。莫知所措。累及諸人。亦手忙脚亂。雖然。其奈人亂法不亂。且如何是不亂底法。南斗七北斗八。</p>
<p>浴佛上堂。胞胎未具之際。周行七步之初。一回曾失脚。千古沒人扶。<span class='note-inline'>(拈主丈)</span>主丈子。還扶得麼。<span class='note-inline'>(卓一下)</span>可憐無限丹青手。寫作溫公擊甕圖。</p>
<p>謝深都寺。捨錢建羅漢知識二閣。陞座說偈。起寨重招五百兵。等閑恢復百餘城。凌烟閣上清風起。留得將軍萬世名。</p>
<p>靈隱大川和尚。訃音至上堂。傳佛心宗。四七二三居下風。使鐵奉化。東州西淛興殃害。此害既除。此宗亦墜。幾人悲幾人喜。一悲一喜。二俱不是。天童反覆思量。不如依前念箇八囉娘。從教遍地是刀鎗。</p>
<p>兼權育王上堂。隰州宣州二老漢。昔據南山。有不共戴天之讎。一人列五位君臣。一人展三玄戈甲。直得青山鎖恨。大海㗸冤。迨今一百餘年。未能解釋。慧上座。今日既秉兩山之權。不免與之。平和去也。<span class='note-inline'>(卓主丈一下)</span>夜靜家家月。春融處處花結夏上堂。護生須是殺。殺盡始安居。會得箇中意。<span class='note-inline'>(拈主丈。卓一下云)</span>唵悉唎蘇嚧端午上堂。諸佛諸祖。邪入肺腑。無藥可醫。無術可取。禍及盡大地人。至今五月初五。山僧有一道秘密真言。可與諸人。變禍為福。要知麼。來日初六。</p>
<p>上堂。舉泐潭常和尚。一日面壁而坐。南泉來撫師背一下。常云誰。泉云某甲。常云如何。泉云也尋常。常云汝何多事。</p>
<p>師頌云。面壁堆危引客過。問誰那更問如何。道尋常<span class='corr'>已</span>成多事。撿點儂家事更多。</p>
<p>冬節小參。洞山有物黑似漆。老倒玉泉裩赫赤。赤者吉中有凶。黑者凶中有吉。明眼衲僧難辨的。即今吉凶悔吝。拈向一邊。玉泉洞山。且靠一壁。却聽主丈子出來。露箇消息。<span class='note-inline'>(拈主丈。卓一下)</span>劫外春回。壺中氷釋。石林生笋又抽條。鐵樹開花仍結實。更有一事。也要諸人委悉。是什麼事。<span class='note-inline'>(又卓一下云)</span>鞏縣茶瓶觜三隻。</p>
<p>舉五祖和尚示眾云。將四大海水。為一枚硯。須彌山作一管筆。有人向虗堂裏。寫得祖師西來意五字。太平下座。大展坐具禮拜。為師。若寫不得。佛法無靈驗。</p>
<p>師拈云。五祖演老師。雖則恁麼大驚小怪。子細看來。也只似村裏校書。只能教人。順朱填墨。天童則不然。以虗空為一枚硯。以虗空作一管筆。於虗空中。寫得虗空二字。方見佛法有靈驗。諸人還寫得麼。若寫不得。來日請首座西堂。為你代筆。</p>
<p>冬節上堂。迦葉擎拳。阿難合掌。臨濟入門喝。德山入門棒。<span class='note-inline'>(拈主丈。畫一畫)</span>小人道消。君子道長。曉來䇿丈過溪西。十分春在梅梢上。</p>
<p>啟聖節上堂。洪機莫測。至德難量。萬民幾[毆/鳥]鷺。四海一池塘。日日春風相皷舞。不知時世是羲皇。</p>
<p>臈八上堂。氷雪凍皮膚。麻麥餓腸肚。見日未嘗迷。見星安有悟。黃面老瞿曇。甜瓜成苦瓠。那更錯行山下路。大眾要知此老錯處麼。<span class='note-inline'>(下座移步云)</span>一步兩步二四步。</p>
<p>元正上堂。舊歲<span class='corr'>已</span>去。去不可追。新歲當來。來不可拒。既不可拒。只得大開門戶。拱俟其來。即今來也。且道是什麼面孔。黑墨類漆。白醭類雪。</p>
<p>散天基節上堂。諸佛日日降生。聖人時時出現。與大地群生。同一耳聞。同一眼見。同此一心。同此一念。共樂太平時。大家呈咲面。有誰更問。日與長老。孰近孰遠。大千沙界含元殿。</p>
<p>上元上堂。謝舊兩班。<span class='note-inline'>(拈主丈。召大眾云)</span>主丈子。與釋迦老子。同生而又同行同伴。同參同學。同見燃燈。同得受記。雖同得受記。然而釋迦老子。實無一法可得。唯是主丈子。却得無量甚深法要。自此各分其宗。各列其派。東西繩繩。無有間斷。釋迦老子則且置。主丈子。當時所得。畢竟是何法要。<span class='note-inline'>(卓一下云)</span>遶溪今歲柳。傍竹去年梅。</p>
<p>上堂。舉德山到溈山。挾袱子。於法堂上。從東過西。從西過東。顧視云無無。便出。至門首却云。也不得草草。便具威儀。再入相見。溈山坐次。德山提起坐具云。和尚。溈山擬取拂子。德山便喝。拂袖而出。背却法堂。著草鞋去。溈山至晚。乃問首座。適來新到。在什麼處。座云。當時背却法堂。著草鞋去了也。山云。此子<span class='corr'>已</span>後。向孤峰頂上。盤結草菴。呵佛罵祖去在。</p>
<p>師頌云。霜蹄一躍趂春風。看盡深紅及淺紅。鞭影未搖歸路活。杜䳌聲在夕陽中。</p>
<p>上堂。四月十五。天下叢林。例皆禁足。唯我天童門下。非但禁足。更要諸人。於長夏之中。各各禁口。第一不得說禪說道。說玄說妙。說向上向下。全提半提。唯恐聽事不真者。把作佛法商量。第二不得說張三胡李四黑。昨日雨今日晴。東家杓柄長。西家杓柄短。唯恐聽事不真者。把作世諦流布事。須一箇箇。唇邊白醭。舌上生苔。逗到七月十五。從頭驗過。若果依吾禁制者。三十痛棒。一棒也不饒。且道賞伊罰伊。山僧與麼道。也是蕭何制律。</p>
<p>端午上堂。兼謝張寺丞。大千總是神仙藥。<span class='note-inline'>(竪拂子云)</span>此藥無多靈驗多。七佛之師雖解用。難醫無病老維摩。</p>
<p>雪竇仗錫黎州岳林回禮歸上堂。<span class='note-inline'>(拈主丈。召大眾云)</span>山僧昨日。往諸山報謁。於中途有四件事。全得主丈子氣力。且道是那箇四件事。劃斷一千丈雪。衝開二十里雲。二百七十峰巒。次第掀翻。千百億身彌勒。等閑勘破。今日歸來。陞堂舉似。也要諸人共知。知則知了。只如前三件事。則且置。且乃裏是勘破彌勒處。<span class='note-inline'>(卓一下云)</span>十分憨抹撻。半是掣風顛慶新法堂。兼謝施錢運力兄弟。上堂。今朝六月半。目前事仍舊觀。於謂此大樓閣。此大法堂。此大寶座。至於花縵瓔珞。幢幡寶盖。種種䊋嚴。種種寶器。悉皆仍舊。唯是法王所說法要。却不可只仍舊去事。須一句句斬新。脫略古人坯模。不落今時窠臼。然後可以活一切人眼目。所以山僧夜來。展轉反覆。搜剔枯腸。逗到天明。欲覓斬新一句。以謝諸人。竟不能得。及乎入此閣。陞此堂。據此座。三通皷罷。大眾雲臻。於不思量計較中。忽然得箇新意。新而又新。雖然只在目前。要且釋迦不知處。達磨亦難明。且道在什麼處。<span class='note-inline'>(以拂子指屋角云)</span>聻上堂。謝監收。支大廈。非一木之能。濟巨川。非一人之力。西天四七。唐土二三。盡天下老和尚。競頭出世。或隱或顯。或抑或揚。或正路上行。或草窠裏走。畢竟成得什麼邊。<span class='note-inline'>(驀拈主丈。卓一下云)</span>有煩道用解夏小參。鱗潛深㵎。偏引鈎絲。璞隱危岑。必招鎚鑿。只據平常行履。自然無往不通。魔宮虎穴。處處安居。帶鎻擔枷。時時自恣。渭水免白頭之客。楚城無刖足之人。日從西去又東昇。涼既生時炎不作。天童與麼告報。諸人與麼承當。莫有旁不甘底麼。<span class='note-inline'>(驀拈主丈。卓一下云)</span>一聲烟渚笛。驚起暮天鴻舉。世尊陞座。默然而坐。阿難白槌云。請世尊說法。世尊云。會中有二比丘。犯律行。我故不說法。阿難以他心通。觀是比丘。遂乃遣出。世尊還復默然。阿難又白。適來為二比丘犯律行。是二比丘<span class='corr'>已</span>遣出。世尊何不說法。世尊云。吾誓不與二乘聲聞人說法。便下座。</p>
<p>師拈云。二比丘殺人可恕。老瞿曇無禮難容。山僧日來。事緒頗繁。即今連阿難。併送前後堂首座。限一日從公結斷。</p>
<p>上堂。謝首座秉拂。都寺冬齋。召大眾云。山僧老不以筋力為能。所以尋常。不曾胡亂拈掇古人閑家潑具。而況役役土木。權攝兩山。奔馳不暇。更何暇及此耶。近覺精神稍健。事緒頗省。遂將諸經論中。誵訛差別語句。從上一千七百則機緣。乃至佛祖未生<span class='corr'>已</span>前。長長一段公案。略據管見。從頭頌出。著語批判。一時了畢。然則不欲蘊在胸襟。擬對人天眾前。盡情吐露。以謝兩堂首座。前日為眾秉拂。及都寺冬齋。汝等諸人。第一不得生猒倦之心。直須硬著脚頭。子細聽取。<span class='note-inline'>(遂咳[口*敕]一聲)</span>下座再權育王上堂。<span class='note-inline'>(拈主丈。顧視云)</span>吽吽。這些業種自何來。雖不同門共一家。連累山僧至今日。一重枷上又添枷。雖然。也有雪屈處在。且道甚處雪屈。<span class='note-inline'>(靠主丈云)</span>下座。巡堂喫茶。</p>
<p>在育王。啟天基節上堂。八吉祥門。<span class='note-inline'>(拈主丈。卓一下云)</span>無如此門最吉祥。六殊勝處。<span class='note-inline'>(又卓一下云)</span>無如此處最殊勝。一處殊勝。則百千萬億處。處處殊勝。一門吉祥。則百千萬億門。門門吉祥。若入得此門。安住此處。則自然身放吉祥光。舌談殊勝事。可以祝堯年之永久。可以資舜化之無窮。<span class='note-inline'>(舉起主丈云)</span>即今吉祥光<span class='corr'>已</span>現。且殊勝事。作麼生談。<span class='note-inline'>(卓一下云)</span>鄮峰高聳碧如藍。</p>
<p>上堂。舉僧為同安和尚煎茶。安云。甌烹綠茗。爐爇白檀。足可以話道周圓。僧云。更請一甌茶。安云。井底求魚。山上求螺。豈非愚哉。僧叉手近前。安云。何不道取。僧以目視之。安云。卦是天門。筭來五兆。僧禮拜。安云俊哉。</p>
<p>師拈云。前面道愚哉。後頭言俊哉。同安舌無骨。難飲者僧茶。</p>
<p>大慈芝巖和尚。訃音至上堂。東㵎一滴水。東湖千丈波。幾多湖上客。無可奈舡何。且喜波停浪息。家家雨笠烟蓑。喜裏帶愁眠不熟。起來謳唱不成歌。</p>
<p>除夜小參。舊歲今宵去。新年明日來。一去一來。而無去來之蹤可辨。一新一舊。而無新舊之相可分。無相可分。則其相顯矣。無蹤可辨。則其蹤宛然。豈不見。雪嶺六年。少林九年。九年六年。六年九年。數到驢年更驢年。歌羅管裏米彊年。</p>
<p>舉。世尊成道後。在逝多林中。一樹下跏趺而坐。有二商人。以五百乘車。經過林畔。有二車牛。不肯前進。商人乃訝見之。山神報言。林中有聖人成道。經逾四十九日未食。汝當供養。商人入林。果見一人。端然不動。乃問曰。為是梵王耶。帝釋耶。山神耶。河神耶。世尊微咲。舉袈裟角示之。商人頂禮。遂陳供養。</p>
<p>師拈云。苦哉世尊。分明貴價物色。被神言鬼語。多方皷合。一期賤價賣了。當時若使本分交關。管取五百乘車。進亦不得。退亦不得。</p>
<p>正旦上堂。元正啟祚。萬物咸新。物物既新。人人受歲。且道。舜若多神。受得幾歲。諸人還知麼。若也不知。此去過恒河沙國土。無邊香水海外。有一乾闥婆城。於其城中。有一尊慈。名曰憍梵鉢提。可往彼問之。必能為汝說破。</p>
<p>佛涅槃上堂。以手摩胸。盖膽毛幾曾模著。雙趺出示。脚跟下轉見廉纖。絕廉纖。明月滿山啼杜䳌。</p>
<p>上堂。兼謝黎州西堂。應大機。<span class='note-inline'>(拈主丈云)</span>顯大機。施大用。地暗天昏。山摧海涌。者箇拈向一壁。只如鷲峰老漢。於百萬眾前。拈一枝花。直得金色頭陀。破顏微咲。你且道。是棃花耶。李花耶。梅花耶。杏花耶。<span class='note-inline'>(卓一下云)</span>一時分付與春風。</p>
<p>上堂。謝兩堂首座秉拂。都寺結夏齋。召大眾云。今佛放光明。助發實相義。說什麼今佛古佛。昨夜玲瓏巖。放三道寶光。徧照十方無量。微塵國土。一一國土中。山林草木。莫不承此光明。皆發妙音。演說甚深法要。江河池沼。悉變為酥酪醍醐。無上妙味。聞此法。沾此味者。各各踊躍歡喜。歎未曾有。雖然如是。畢竟作麼生是實相義。川僧藞苴。淛僧蕭洒。</p>
<p>解制小參。野老門前。豈有朝堂之事。琉璃殿上。終無射獵之踪。說安居偈子。拄丈強抽枝。談自恣法門。鉢盂重著柄。所以山僧一夏以來。與諸人各不相知。各不相管。眠者自眠。坐者自坐。並不敢以佛法二字。累及諸人。一任諸人。各自隨時保愛。逗到秋初夏末。又誰管西州水澇。東州薄収。這邊那畔。不妨隨處生涯。淡飯黃虀。共樂清平世界。雖然恁麼。陳年鼠糞。家家鍋釜中。豈無一兩顆。且道天童者裏。畢竟是有是無。<span class='note-inline'>(良久云)</span>作賊人心虗重九上堂。佛之與祖。路旁酒醉漢。禪之與道。籬畔舊蝸涎。天童門下。事作麼生。<span class='note-inline'>(顧視左右云)</span>無人知此意。令我憶陶潛。</p>
<p>開爐上堂。兼賀東山和尚會首座住院。舉國師三喚侍者公案。師頌云。火種深埋泠寂中。幾回撥著煖烘烘。不知將謂吹噓力。元是東君信息通。</p>
<p>上堂。謝首座秉拂。都寺冬齋。無味之味。其味甚真。無言之言。其言最切。言其味兮啞却口。味其言也禿却舌。堪悲堪咲。大雄峰下老骨檛。牙上更生牙。喫茶珍重歇。</p>
<p>臈八上堂。明星照得眼睛穿。眼睛覰得明星落。夜半依前是子時。敢保不曾成正覺。且如何得成正覺去。樹頂方知﨟雪寒。花根<span class='corr'>已</span>有春風約。</p>
<p>散天基節上堂。<span class='note-inline'>(拈主丈。卓一下云)</span>此壽量品。字義昭彰。逈超千古。流通萬邦。直得東村西村。張翁李老。蕢為桴土為皷。斗充法座。盞子燒香。巴音俚語。廣為敷揚。子細聽來。盡力注解。只道得箇若五須彌之堅固。如四大海之汪洋。不知向下又文長。<span class='note-inline'>(卓一下)</span>下座權育王。元宵謝兩班上堂。權實雙行。主賓互立。拏空塞空。以的破的。總是日午點燈毬。夜半潑墨汁。且據令一句。又作麼生。吹毛在匣冷光浮。髑髏遍地成狼藉。</p>
<p>上堂。舉趙州。訪二菴主公案。師頌云。風前無語立須臾。接得雙雙錦鯉魚。一等是傳真的信。有通書有不通書。</p>
<p>佛涅槃上堂。<span class='note-inline'>(拈主丈。召大眾)</span>黃面瞿曇。乃竺乾猛將。以慈悲為弓矢。以智慧為戈矛。統百萬雄兵。勇不可當。布三百餘陣。勢不可敵。如是四十九年。演出五千餘卷兵書。雖流落人間。而未甞有一字漏泄。因與生死魔軍。為冤為對。遂於䟦提河邊。築一巨城。名為涅槃。於其城中。先以紫磨金軀。犒賞諸兵。令其瞻仰取足。再三撫諭。而又散以八斛四斗珠珍。其謀意無他。必欲打破生死牢關。普與盡大地眾生。共行通天活路。得到大安隱。大解脫之場。而後<span class='corr'>已</span>。豈謂二千餘載。猶未遂其志。而未奏其功。山僧既知其力盡計窮。不免拔劒相助去也。<span class='note-inline'>(卓一下云)</span>牢關<span class='corr'>已</span>破。<span class='note-inline'>(畫一畫云)</span>活路俱通。<span class='note-inline'>(靠主丈云)</span>太平無日不春風無準和尚忌拈香。飛雪巖前。炎天飛雪。凍得虗空。七花八裂。至今揑聚不成團。子規夜哭松梢月。</p>
<p>上堂。舉趙州勘臺山婆子公案。師頌云。荊榛密密布前峰。塞斷行人路不通。昨夜連山遭野火。更無芽孽惱春風。</p>
<p>冬節小參。無禪可參。無道可學。四七二三。妄生卜度。引得諸方一隊沒般次漢。當此之時。隨後鑽龜打瓦。道箇一陽復生。群陰<span class='corr'>已</span>剝。提起爛臭布裩。羅列陳年菓卓。截鶴續鳧。夷嶽盈壑。子細看來。盡竺乾震旦之鐵。亦不能鑄此一大錯。唯有天童門下。蘇州菱邵伯藕。青州棗鄭州梨。百般道地。一時架閣。只麼冷啾啾空索索。絕無可與諸人。東咬西嚼。雖然。莫道山深春意薄。但看橋邊竹外。一點兩點三四點。寒梅<span class='corr'>已</span>綻枝頭蕚。</p>
<p>舉。睦州問秀才。先輩治甚經。才云。治易。州云。易中云。百姓日用而不知。不知箇什麼。才云。不知其道。州云。作麼生是道。才無語。</p>
<p>師拈云。秀才雖然治易。要且未曾讀易。睦州雖然通易。要且未曾學易。睦州與秀才則且置。只如易中道。百姓日用而不知。畢竟不知箇什麼。包羲曾未動。爻象<span class='corr'>已</span>分明。</p>
<p>歲節小參。雪峰納欵於鰲山店上。是得德山力耶。得巖頭力。臨濟[祝/土]拳於高安灘頭。是得黃蘗力耶。得大愚力。你這一隊師僧。尋常三三兩兩。口赫赤地。談論佛法。明辨古今。到者裏。還明辨得出麼。古人則且置。<span class='note-inline'>(驀拈主丈)</span>山僧與主丈子。為師友之交。一年之間。東拄西撑。左提右挈。扶過斷橋水。伴歸無月村。爾我相資。彼此得力。如今﨟月三十日也。且道者許多得力處。閻羅老子面前。還使得著麼。若道使得著。坐殺諸人。若道使不著。走殺諸人。<span class='note-inline'>(遂靠丈云)</span>不如主丈自主丈。山僧自山僧。庭空積深雪。池冷起氷稜。樓上未吹新歲角。窻前且點舊年燈。唵齒臨部臨。吽吽。</p>
<p>舉。漸源一日。因雲盖和尚至。卷起簾方丈內坐。雲盖來見。遂下却簾。便歸客位。漸源令侍者。下去傳語云。長老遠來不易。猶隔津在。雲盖擒住侍者。與一掌。者云。未得打某甲。有堂頭和尚在。雲盖云。只為有堂頭和尚。所以打你。者回舉似漸源。源云。猶隔津在。</p>
<p>師拈云。探驪頷抉驪珠。還他作者。據虎頭収虎尾。須是其人。雖然。總被侍者勘破。</p>
<p>結夏小參。護生須是殺。殺盡始安居。會得箇中意。鐵船水上浮。鐵船浮也。普請諸人。各各洗脚上船。同入如來大圓覺海。風帆快便。說甚長期短期。櫓棹不施。亦無得念失念。無事扣舷歌一曲。有時和月載將歸。頭頭總是生涯。處處無非妙用。後園驢喫草。小魚吞大魚。者箇則且置。只如西院兩錯。畢竟作麼生商量。<span class='note-inline'>(良久云)</span>任公把釣。蘇武牧羊舉。德山示眾云。我先祖見處則不然。無佛無祖。達磨大師是老臊胡。釋迦老子是乾屎橛。文殊普賢。者擔屎漢。等妙二覺。是破執凡夫。菩提涅槃。是繫驢橛。三乘十二分教。是鬼神簿。拭瘡疣紙。四果四向。初心十地。是守古塚鬼。自救不了。</p>
<p>師拈云。說得道理好。歸依佛法僧。</p>
<p>結夏上堂。無生可護。無足可禁。修無可修。證無可證。修證既無。此無亦無。石人醉倒蠟人扶。</p>
<p>七月旦上堂。一塵不起。大地全收。北俱盧州。米價高低。即不問。東勝身州。近日消息如何。陰虫一夜語。客舍幾人愁。</p>
<p>回祿後。解制上堂。滿目荊榛。亘天烈焰。百匝千重。四方八面。趙州拏得七斤衫。普化走入大悲院。蠟人眼光如掣電。</p>
<p>徑山石溪和尚遺書至上堂。<span class='note-inline'>(拈主丈云)</span>石溪怒發。勢不可遏。大地平沈。虗空慘怛。賴得天童主丈子浸不殺。直下疏通者一脉。<span class='note-inline'>(擲下主丈云)</span>阿剌剌謝兩班上堂。百鍊色不變。未是精金。千年操不移。猶非良木。要見精金良木麼。東邊知事。西邊頭首。無故無新。無先無後。大家扶顛持危。彼此將無作有。山僧贏得放憨眠。幾回夜聽松風吼。</p>
<p>中秋遣三化士上堂。舉馬大師。與智藏百丈南泉翫月次。師云。正恁麼時如何。藏云。正好修行。又問百丈。丈云。正好供養。又問。南泉。泉拂袖便行。師云。經歸藏禪歸海。唯有普願。獨超物外。</p>
<p>師頌云。虎生三子尾吒沙。咂舌垂涎弄爪牙。但見威風起巖竇。不知月照幾千家。</p>
<p>重九上堂。今朝九月九。淵明開醉口。指點東籬菊。大罵西門柳。諸人聽得。只麼飲氣吞聲。山僧聞之。不免袖中出手。<span class='note-inline'>(伸出手云)</span>也要諸人大家知有。且知有箇什麼。指漏不蓄財。</p>
<p>開爐上堂。<span class='note-inline'>(拈主丈。召大眾云)</span>此事如一堆猛火。無你近傍處。無你捫摸處。假饒不顧危亡。一往直前。如關雲長向百萬軍中。取顏良頭相似。猶不堪為種草。而況三三五五。團欒打坐。舉燒木佛無賓主話。恣意扭揑。取次商量。也大屈哉。確實而言。也須是箇人擔荷始得。且道。天童還擔荷得麼。<span class='note-inline'>(肩主丈。下座云)</span>依稀憨布袋。彷彿須菩提。</p>
<p>十月半上堂。<span class='note-inline'>(拈主丈。召大眾云)</span>古佛場。瓦礫場。堆山壒圾。動地放光。古佛說法瓦礫聽。瓦礫說法古佛聽。說在聽處。聽在說處。有時說不在聽處。聽不在說處。<span class='note-inline'>(卓一下云)</span>聽說俱泯。此法亦忘。孤猿啼曉谷。白鷺下秋塘。</p>
<p>謝新靈巖。<span class='note-inline'>(嗣石田)</span>并仙巖。<span class='note-inline'>(號海山)</span>及化旃檀林兄弟。上堂。石田上重栽荊棘。已見奇人變荊棘為旃檀林。亦逢好手。天童雖則灾變之餘。以此看來。元氣只在。然而好手手中。莫有別呈好手者麼。<span class='note-inline'>(良久)</span>分付海山無事客。釣鰲時下一棬攣。</p>
<p>冬夜小參。<span class='note-inline'>(召大眾云)</span>盡大地。是一團生鐵。了無罅縫。逈絕安排。自古自今突兀地。不橫不竪。不逐陰陽之消長。不隨寒暑之變遷。所以造化之功。難以顯其功。爐鎚之妙。無所施其妙。雖然如是。忽然冷地裏。火星迸散。燒著皓老赫赤布裩。直得溈山水牯。口裏烟生。寂子香嚴。手忙脚亂。正恁麼時。是汝諸人。還回避得及麼。<span class='note-inline'>(良久云)</span>眼睛才定動。船過海門東復舉。僧問趙州。大耳三藏。第三度不見國師。未審國師。在什麼處。州云。在三藏鼻孔裏。</p>
<p>白雲和尚拈云。國師在三藏鼻孔裏。有甚難見。殊不知。國師在三藏眼睛裏。</p>
<p>師拈云。趙州白雲二大老。一人搆得鼻孔。失却眼睛。一人搆得眼睛。失却鼻孔。莫道見國師。要見大耳三藏。亦未可在。</p>
<p>冬至上堂。恁麼也是。不恁麼也是。恁麼也不是。不恁麼也不是。恁麼不恁麼。總是總不是。何謂如此。陽氣發生無硬地。</p>
<p>歲夜小參。善哉三下鈑。非時爆竹。偏招野鬼閑神。知識盡來參。杜地驅儺。取笑張公李老。既善知時節。未夢見舊歲君脚跟。吾今不再三。<span class='corr'>已</span>觸著新歲君祖諱。古人恁麼告報。山僧恁麼注解。總是屈抑諸人。好與縛作一束。拋向大洋海裏。猶未為快意在。雖然如是。﨟月三十日。真箇是歲除夜始得。何故。家中無偽契。嶺外有枯桑。</p>
<p>舉。僧問金峰。是身無知。如土木瓦石。此意如何。峰下繩床。扭住者僧耳朵。僧負痛作聲。峰云。今日捉著箇無知漢。僧禮拜而出。峰召云。闍梨。僧回首。峰云。若到堂中。不得舉著。僧云何故。峰云。大有人。咲金峰老婆心。</p>
<p>師頌云。扁舟劃斷曉江雲。一曲高歌遠送君。驚起灘頭野鴨子。海天飛去不成群。</p>
<p>歲旦上堂。千峰沐雨。萬樹籠烟。磨盤呈舊面。水碓拜新年。無作而作。不然而然。因思昔日肇法師。克由尀耐。道箇物不遷<span class='note-inline'>(時寓磨院)</span>元宵謝新舊兩班上堂。風高水急。橋斷路窮。進前今歲元宵。放十分燈。與邦民同樂。山僧與新舊職事。合山大眾。亦與其數。其樂不可勝言。忽有箇出來道。長老你好沒巴鼻。燈在城中點。山間何與焉。況今災變之餘。苦則有之。更有什麼樂處。只向他道。春色無高下。花枝自短長。</p>
<p>佛涅槃上堂。今日陞堂。擊皷道箇二月十五。見者掩鼻而回。聞者惡心嘔吐。蒼天中更添冤苦。何故。身口意不淨。是名佛滅度。</p>
<p>退院上堂。六年心念<span class='corr'>已</span>灰寒。幾欲求閑不得閑。今日不求閑自至。一枝藤占幾江山。</p>
</div>
<div class='div-other'><a id='mulu8' />
<p class='h1'>瑞巖山開善禪寺語錄</p><p class="byline">侍者　宗應　等編</p><p>三門。門外語門內語。盡情打開。說與諸人了也。捎空俊鷂。便合乘時。苟或不然。君往西秦。我之東魯。</p>
<p>佛殿。大闡提人。嫌佛面醜。無慚愧漢。謗沉無香。兩翁相對不成雙。</p>
<p>方丈。下等人來。三門外接。中等人來。法堂上接。上等人來。禪床上接。離此三等外來者。向什麼處接。<span class='note-inline'>(拍禪床)</span>三生六十劫府帖。妙得此訣。用處超越。直得空裏產靈芝。炎天飛瑞雪。金剛腦後抽生鐵。</p>
<p>法座。盡大地撮來。如一芥子許。於一芥子中。容受三萬二千師子寶座。而不迫隘。為復是神通妙用。為復是法爾如然。大鵬一展九萬里。籬邊燕雀空回旋。</p>
<p>提綱。機關脫落。我國晏然。聞見尚存。長安甚閙。善觀時節。把斷要津。天童佛法。瑞巖不知。瑞巖家私。天童不會。玉在石而無瑕。珠藏淵而絕纇。歷歷全超象帝先。寥寥抹過威音外。者箇則且置。只如隰州古佛。與石窻老人。<span class='note-inline'>(竪拂云)</span>見今在山僧拂子頭上。互相耳語。取次商量。且畢竟說箇什麼。<span class='note-inline'>(擊禪床云)</span>千年桃核裏。只是舊時人。</p>
<p>復舉。瑞巖彥禪師。常於方丈坐。喚云。主人翁。自應云。諾。惺惺著。佗日異時。莫受人瞞。有僧舉似玄沙。沙云。等是弄精魂。就中瑞巖甚奇怪。</p>
<p>師頌云。一擊華鯨吼月明。主翁魂夢<span class='corr'>已</span>惺惺。海天空闊無知<span class='corr'>己</span>。贏得潮聲到客亭。</p>
<p>小參。胡現漢現。無端鏡面生塵。凡耶聖耶。不合引賊入界。古人罪過。<span class='corr'>已</span>被山僧訐露了也。山僧罪過。想瞞諸人不得。諸人罪過。亦瞞山僧不得。山僧與諸人則且置。<span class='note-inline'>(拈主丈云)</span>且道。主丈子。還有過也無。若道有。獅子嶺磕破鼻孔。若道無。喚回亭[翟*欠]瞎眼睛。不有不無。<span class='note-inline'>(擲下主丈云)</span>南山鼈鼻蛇。攛入新羅國。吞却鎮海珠。咬殺嘉州佛。正恁麼時如何。背陰山子向陽多。</p>
<p>復舉。趙王問趙州云。和尚年尊。有幾箇牙齒。州云。只有一箇。王云。既只有一箇。尋常將什麼喫飯。州云。雖只一箇。下下咬著。</p>
<p>師拈云。大眾。常聞老趙州禪。在口皮邊。以此看來。直是粘牙綴齒。</p>
<p>為郡王上堂。今之房杜昔伊周。功盖東南三百州。十二峰前月如翦。不知分照幾家樓。</p>
<p>解夏小參。文殊頭白。普賢頭黑。阿難合掌。迦葉擎拳。兄呼弟應。只在目前。爾東我西。不離當處。所以在太白說安居偈子。一十二峰齊點頭。來瑞巖譚自恣法門。二十里松爭諱得。無彼無此。無黨無偏。是非杳忘。得失俱泯。是則是。迦葉欲擯文殊。槌不能舉。又作麼生。草鎮多条貫。閑房有鬼神。</p>
<p>復舉。石樓和尚。有僧入方丈。顧視石樓而立。石樓展兩手。僧便出去。樓喚云。你是會了出去。不會出去。僧展兩手。石樓云。不得道佛法中無人。只是少。僧云。莫是佛法麼。樓云。是則少矣。非則多矣。僧云。是何言說。石樓以目視之。僧便禮拜。樓云。識取自好。</p>
<p>師拈云。石樓與者僧。如涇渭並流。同會于海。涇欲清其渭。渭欲濁其涇。涇不可得而全清。渭不可得而全濁。雖則混為一味。其奈清濁分明。具眼者辨取。</p>
<p>解夏上堂。<span class='note-inline'>(拈主丈云)</span>大眾。主丈子。業識忙忙。東邊白安居結制。西邊賀法歲周圓。於本分事上。全沒巴鼻。然於沒巴鼻中。本分事一時具足。如何見得。<span class='note-inline'>(卓一下)</span>六六不成三十六。</p>
<p>上堂。謝進退兩班。都寺齋。并妙用堂及法眷。屋前基業。屋後生涯。堂堂妙用。不假安排。暑退凉飈起。燕歸鴻鴈來。天台南嶽。峨嵋五臺。新羅擊皷大唐齋。蘇嚕㗭哩吽㗶吒。</p>
<p>中秋上堂。兼謝新請藏主。缺而又圓。圓而又缺。幸自萬里青天。無端強呈醜拙。引得自古自今。乃佛乃祖。大藏小藏。全提半提。掉棒打月。水中捉月。幾曾夢見中秋節。老藥山端的別。一嘯清風動寥[沱-匕+几]。</p>
<p>重陽上堂。孟嘉<span class='corr'>已</span>前。淵明去後。誰家籬畔欠黃花。那箇盃中無白酒。重陽只是九月九。阿呵呵。始信茱萸茶苦澀。展眉人少皺眉多。</p>
<p>謝芙蓉西堂上堂。舉芙蓉和尚。訪實性大師。師上堂。右邊拈主丈。向左邊云。若不是芙蓉師兄。也大難委悉。師頌云。陪盡老精神。柸盤越樣新。誰知村店酒。難勸御樓人。</p>
<p>上堂。舉普化和尚。於市中搖木鐸公案。頌云。瞿塘三峽風波險。棧閣連雲行路難。烽火相連兵刃接。一封鄉信報平安。</p>
<p>冬夜小參。仲冬嚴寒年年事。須知事上大有事。若人知得事上事。到了全然不干事。有般漢。聞恁麼告報。便向者裏。如棚頭傀儡。進前叉手。叉手進前。裝神頭做鬼面。似則也似。其奈線索。總在別人手裏。<span class='note-inline'>(驀拈主丈。召大眾云)</span>且道。者箇是神頭線索耶。是鬼面線索耶。<span class='note-inline'>(劃一劃)</span>一時劃斷。埜橋無限春消息。分付梅梢與柳梢。</p>
<p>舉。僧問永明潛禪師云。至理無言。假言詮而顯道。如何是顯道底言。潛云。切忌揀擇。僧云。如何是不揀擇。潛云。元帥大王。太保令公。</p>
<p>石溪和尚。八方珠玉拈云。不得作揀擇會。不得作不揀擇會。畢竟如何。元帥大王。太保令公。</p>
<p>師拈云。揀擇與不揀擇。得與不得。總拈。向一邊。元帥大王。太保令公。亦且居那下。畢竟如何是顯道底言。良久云。只知開口易。不覺舌頭長。</p>
<p>上堂。謝浴主。及暗室平田二道舊。東土與西土。鑊湯無冷處。暗室裏突出鱉鼻蛇。平田中撞著白額虎。眼放閃電光。毒氣成煙霧。<span class='note-inline'>(驀拈主丈。擲下云)</span>最難行是芝峰路。</p>
<p>臘旦上堂。四序暗推遷。鉢盂口向天。止餘三十日。便是一周年。窮[病-丙+斯]吵。餓[病-丙+斯]煎。不覺不知。閻家老漢。突然在前。更不問你喫公家展眉飯。私家皺眉飯。總要還錢。何謂如此。豈不見。老南泉牯牛。放牧在溪邊。</p>
<p>聖節上堂。去年今日節。海角天涯傳報捷。今日去年朝。黃童白叟盡歌謠。雨不破塊。風不鳴條。漁者自漁。樵者自樵。草木昆虫王化裏。萬拜誰道不逢堯。</p>
<p>臘八病中上堂。星在天上。眼在眉下。星無暗明。眼無晝夜。密密綿綿無縫罅。既無縫罅。且於中如何著得箇悟之一字。老僧正病在此。</p>
<p>佛涅槃上堂。二月十有五。瞿曇開死鋪。摩胸告眾時。槨示雙趺處。縮不來展不去。七手八脚一時露。</p>
<p>上堂。謝璧都管郁修造。<span class='note-inline'>(召大眾云)</span>貴如圭璧。賤如泥土。鎮壓山川。輝騰今古。有商量沒價數。富者得之貧。貧者得之富。豈不見。茶陵山下郁闍梨。騎驢蹈斷溪橋路。</p>
<p>浴佛上堂。七步周行行不到。惟我獨尊說不到。跛脚雲門老。盡力行盡力道。一棒打殺。與狗子噇。檢點將來。也是將油洗皂。</p>
<p>結夏小參。本來圓覺。日用無虧。自<span class='corr'>己</span>伽藍。何曾盖覆。所以登山涉嶺。無非禁足之時。摝蜆撈蝦。總是護生之日。且待共汝。商量兩錯。西院全身入草窠。出來作宴。管顧諸人。東山特地揚家醜。瑞巖灾變之餘。內空外空。非但無可管顧諸人。亦無可與諸人商量。只據見定。以十日為一旬。九旬為一夏。彼此和光同塵。各自順時保愛。何謂如此。豈不見道。州縣敗落。更點分明。</p>
<p>復舉。懶安和尚。送木虵與疎山。於上題云。本自天然。不勞雕琢。疎山接得。亦題云。本色住山人。且無刀斧痕。</p>
<p>師拈云。一人道天然。一人言本色。幸然好一条木虵。無端拗曲作直。<span class='note-inline'>(拈主丈。召大眾云)</span>者一条木虵。見今在山僧手裏。且道是曲耶。是直耶。<span class='note-inline'>(擲下云)</span>纏到堂中二頭首。</p>
<p>解夏上堂。四月十五。七月十五。結則結其解處。解則解其結處。結處解處。西天此土。即今結解雙忘。畢竟以何為據。<span class='note-inline'>(驀拈主丈。卓一下云)</span>西風一陣來。落葉不知數。</p>
<p>中秋。謝監収。并油局主。上堂。今朝八月半。此夜一輪滿。非<span class='corr'>但</span>一輪圓滿。乃至諸莊所収稻子。粒粒亦皆圓滿。天開月朗。眾望<span class='corr'>已</span>滿。時和歲豐。眾鉢亦滿。因思馬大師。渾家貪賞翫。引得盡大地人。一時三馬九亂。雖然。要且人亂法不亂。且如何是不亂底法。老鼠尾掀油甕翻。猫兒咬殺[車*度]轢鑽。</p>
<p>上堂。<span class='note-inline'>(拈主丈。召大眾云)</span>明如日。黑似漆。字鴈寫不真。夜虫吟不出。主丈子機不密。通身烏律律。一尺兩尺三尺。四五六七尺。</p>
<p>重陽上堂。重陽佳節到來。瑞巖無可安排。一十二峰黃栗粽。東大洋海茱萸茶。萬象摩唇捋觜。虗空綴齒粘牙。不知秋意落誰家。</p>
<p>開爐上堂。兼謝藏主。火種子。沒來由。不從佛得。不就祖求。一大藏教。橫說竪說。幾曾燒著。口空啾啾。今日冷灰中撥出。<span class='note-inline'>(竪拂子云)</span>一塊死柴頭。還見麼。無煙無燄。燎却眉毛。咲倒溈山水牯牛。</p>
<p>冬節小參。舉趙州勘婆公案。頌云。沒艱難處立難難。難透村婆者一關。忽地假鷄啼午夜。馬蹄蹈月過長安。</p>
<p>冬至上堂。群陰剝盡。一陽復生。一陽生萬物生。<span class='note-inline'>(拈主丈)</span>主丈子。陰陽未判<span class='corr'>已</span>前生。未生<span class='corr'>已</span>前作麼生。既生<span class='corr'>已</span>後何似生。<span class='note-inline'>(竪起云)</span>元來箇樣生。過溪過嶺。東拄西撑。<span class='note-inline'>(擲下云)</span>擲向千峰萬峰外。從教人道可怜生上堂。謝用堂首坐。大機西堂。通藏主秉拂。及都寺冬齋。進退職事。大機普應。妙用全彰。井通滄海。日上扶桑。擊石火。閃電光。進前先蹉過。退後絕承當。只如不進不退。又作麼生。淨名杜口居方丈。一鉢天厨午飯香。</p>
<p>臘八上堂。冷坐雪堆中。羅睺入命宮。被人贓作佛。打失主人翁。眉間蛛網斷。頂[寧*頁]鵲巢空。<span class='note-inline'>(拈主丈。卓一下云)</span>公案今朝又一重正旦上堂。今朝正月旦。雪雹大如彈。打著辛酉歲君頭顱。直得庚申歲君後跟嚗斷。然後起來。胡跪合掌。為交承發願。願從今日去。三邊寧靖。萬民齊賀太平年。五糓豐登。寬著肚皮噇飽飯。</p>
<p>聖節上堂。一人本命。贊莫能盡。雪晴天地寬。雲淨日月正。寬而愈久。正而愈明。山僧不會輪甲子。花發優曇知是春。</p>
<p>元宵上堂。謝都寺齋。人間共賞元宵。瑞巖本光現瑞。屋上山橋下水。三門八字打開。左右青葉婁至。頭頂天脚蹈地。陳如覰破香積厨。釋迦不受然燈記。</p>
<p>浴佛上堂。生於穢土。不受點污。目顧四方。周行七步。看來步步討便宜。落水也要占乾處。</p>
<p>端午上堂。<span class='note-inline'>(拈主丈。召大眾)</span>無病之藥。<span class='note-inline'>(卓一下)</span>不傳之方。昨朝用不得。今日恰相當。如何是相當處。<span class='note-inline'>(擲下主丈云)</span>往往呼為百草霜。</p>
</div>
<p class='juan'>西巖和尚語錄卷上</p>
</div><!-- end of div[@id='body'] -->
</body></html>