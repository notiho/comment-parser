<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>毗尼日用切要香乳記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1116-A 序</p><p>原夫。文以詮理。理以徵心。心正則事行胥匡。儀恭則感物必應。此佛氏之教。必先乎戒學也。戒學乃定慧之首。果能精進於此。則定慧何由而不生耶。宇內說教說禪。亦如稻蔴竹葦。究之毗尼一宗。捷於影響。考其旨趣。無非欲人明心見性。若能日用提持。使身心束斂。而六度萬行。有不攝入大圓鏡智矣乎。余碌碌塵坌間。甞屏息外緣。一榻靜坐。自覺無盡藏中。圓融顯現。俱各了了意者。毛吞巨海。芥納須彌。其信然耶。昭慶宜潔律師。以手箋香乳記一冊惠余。正值桐陰滴露。桂熟飄香之候。盥讀一過。知其深明梵典。即專五篇三聚。令緇素者流。領會斯文。自當持半偈。於行住坐臥中。日無間斷。將見摩尼梵網光明相映。端不負寶華正派也。詳註方策。嘉惠後學。簡明軌範。孰能舍旃。</p>
<p>康熈戊秋寅九月海寧楊雍建以哉題於弗過軒</p>
</div>
<div class='div-xu'><a id='mulu2' />
<p class='h1'>No. 1116-B 序</p><p>沙界眾生。種類千差。諸佛出世。說法萬別。約略言之。經律論而<span class='corr'>已</span>矣。經者詮定。律者詮戒。論者詮慧。戒定慧三。為六度之綱領。萬行之根本也。摩竭提國。談佛剎海。稱之為經。伽耶城邊。與諸菩薩。問答業報種種因緣。稱之為論。菩提樹下。初結菩薩波羅提木叉。稱之為律。此即佛說大乘三藏也。波羅柰。為五人說修多羅。羅閱祇。為須提那說毗尼。毗舍離獼猴池。為䟦耆子說阿毗曇。此即佛說小乘三藏也。經論通五人。律唯佛說。降佛<span class='corr'>已</span>還。雖文殊。波離。不敢增減一字。如禮樂征伐。自天子出。諸候大夫。莫能專制者也。及佛滅後。摩訶迦葉。將諸羅漢。在耆闍崛山中集三藏。文殊。彌勒。諸大薩埵。將阿難集摩訶衍。故清涼云。華嚴般若等。為大乘經藏。菩薩戒。善戒經為律。瑜伽。智度等為論。小乘四阿含等為經五部律為戒。婆沙等為論。世間眾生。稟此三法修持。依教觀心者。名為增上心學。遵律持身者。名為增上戒學。憑論悅口者。名為增上慧學。三無漏學成立。大小乘果。無不得證也。是以佛在世時。有持修多羅比丘。持毗尼比丘。持摩多羅比丘。如來滅後。亦有禪。教。律。三宗之區別也。迨夫漢明遣求。騰蘭傳法。迄至曹魏之初。僧徒甚眾。未稟歸戒。止以剪髮殊俗。後有曇摩迦羅。誦諸部毗尼。立羯磨授具。準用十師。中夏戒律始也。姚秦羅什。譯十誦律。與梵網戒本。佛陀耶舍。共竺佛念。譯四分律藏。劉宋罽賓沙門佛陀什。譯五分律。梁僧祐律師。大闡毗尼。唐南山宣律師。作戒疏。羯磨疏。事鈔。弘四分律。由此赫奕天下。謂之行事防非止惡宗。晉魏陳隋之際。斯為盛矣。宋仁宗嘉祐間。開元允堪律師。作會正記。靈芝照律師。述資持記。元明<span class='corr'>已</span>來。律宗罔聞。幸今華山見月老和尚。力弘戒學。出止作二持。黑白布薩。傳戒正範。行羯磨。定安居。興絕舉廢。光前裕後。獨步大方。莫過於師矣。昭慶宜潔大師。稟授良深。丕揚妙海宗猷。箋釋毗尼切要。名曰香乳記。宗說雙通。事理並暢。誠末世之光明幢。法門中之優鉢羅也。昔我康藏和尚。以淨行品別行。宣城圭師。集為苦海浮囊。今述香乳記。欲挈法界眾生。共入毗盧性海。取觀音大悲手乳。分芳無盡也。其善繼之功。豈曰小補哉。余詳此源。以告來學。作一䇿發何如。</p>
<p style="margin-left:0em;text-indent:1em">旹康熈丁丑年仲春花朝驚蟄節旦</p>
<p style="margin-left:6em">浙水慈雲灌頂行者續法槃譚</p>
</div>
<div class='div-xu'><a id='mulu3' />
<p class='h1'>No. 1116-C 序</p><p>夫毗尼切要者。為大道心人利生修證之本也。凡人能讀斯文。發斯願。行斯行者。即同圓覺。無二無別。欲度眾生。欲求佛道。要須行在一心。自然功成二利。其或行願未備。則證入無由矣。</p>
<p>先和尚愍惜於此。故從華嚴淨行品。并密部中。重採偈呪。彚集成卷。題名毗尼日用切要。務令初發心人。熟讀玩索。朝夕行用。漸成道果。不致坐消信施。虗度光陰。語謂大聖度人。功惟在戒。先聖後聖。其揆一也。憶昔和尚誡眾云。此日用一書。乃是一乘妙法。進道鎡基。事攝身心。理歸圓頓。不得視為泛常偈呪。是知切要之功。至矣哉。當盡壽行持。毋怠忽焉<span class='note-inline'>(玉)</span>。親覲也晚。幸蒙鞭策。駑駕前行。不容暫憩。二十年來。乾乾<span class='corr'>惕</span>勵。甲子春。住昭慶。應眾請演。隨文箋釋。名曰香乳記。觀音大悲手。香乳濟眾生。自愧膚學。豈敢承當。聊以下愚一瓣之心香。用酧和尚法乳之深恩。慮江河之日下。取古鏡以鑑今。文非華美。詞涉典章。苟能依此止行。實有禆於來學也。</p>
<p style="margin-left:1em;text-indent:1em">旹康熙二十三年佛歡喜日律學比丘書玉述</p>
</div>
<div class='div-other'><a id='mulu4' />
<p class='h1'>毗尼日用切要香乳記　凡例</p>
<ul class="">
<li><span class="corr"/>題前懸敘三義門者。和尚止持會集。尚遵賢宗法式。今釋依行。豈敢違越。</li>

<li><span class="corr"/>題為一書之總。故先釋。人是能彚集者。故次釋。行諸久遠。恐茫昧故。偈乃所詮正文。故後釋。</li>

<li><span class="corr"/>集中五十四偈。三十七呪。各以事類首標。錄開四十四門。今但隨文依次箋釋。更不重科。以塵法眼。</li>

<li><span class="corr"/>偈有當願眾生。俱係華嚴淨行品文。其餘呪偈並出密部。及諸經論。今皆消文。不暇詳演。一恐聞者厭繁。二因疏家<span class="corr">己</span>鈔。若欲廣明。當考藏教。</li>

<li><span class="corr"/>偈中四句。不出二意。一約三聚。初句攝律儀戒。次句攝眾生戒。三四攝善法戒。二約四弘。初句學法門願。次句度眾生願。三四斷惱成佛二願。隨文配之。此皆義易可思。故初偈略釋。餘皆隱而不發。今先表明。覽者自悉。</li>

<li><span class="corr"/>箋釋本意。專為發明當文。故不論經律諸書。凡相符者。咸引證於此作一助顯。</li>

<li><span class="corr"/>呪出密部。自古不翻。今倣先德。不敢強釋。果能依法虔誦。畢得消灾生福。</li>

<li><span class="corr"/>頂格書者。但屬佛說偈呪。低一格標集字者。係和尚集文。標記字者。乃今家釋語。若不提清。恐作述成混濫也。</li>

<li><span class="corr"/>供養偈文。行本原無。食時念誦。烏可不解。故於中附出。略為箋釋。修持者。不致有疑難焉。</li>

<li><span class="corr"/>偈末戒相。諸部具明。今略釋者。以便初學觀覽。</li>
</ul></div>
<div class='div-other'><a id='mulu5' />
<p class='h1'>箋記綱目</p><p class="pre">　　序<span class='note-inline'>(三道)</span><br/>　　凡例<span class='note-inline'>(十則)</span><br/>　　綱目<span class='note-inline'>(四紙)</span><br/>　　箋記<span class='note-inline'>(二卷)</span><br/>　上卷<br/>　　懸譚<span class='note-inline'>(五門)</span><br/>　　一教興<span class='note-inline'>(具十緣)</span><br/>　　二藏攝<span class='note-inline'>(開三)</span><br/>　　　一藏攝　又三<span class='note-inline'>(一三藏　二四藏　三二藏)</span><br/>　　　二乘攝　又二<span class='note-inline'>(一五乘　二四乘)</span><br/>　　　三教攝　又二<span class='note-inline'>(一十二分教　二賢首五教)</span><br/>　　三宗趣　有二<span class='note-inline'>(一總一宗趣　二別分五對)</span><br/>　　四釋題　分二<span class='note-inline'>(一法題　二人題)</span><br/>　　五解文　五類法相<span class='note-inline'>(一門二偈三呪四集五記)</span><br/>　　　一早覺門<span class='note-inline'>(一偈　一集　二記)</span><br/>　　　二鳴鐘門<span class='note-inline'>(一偈　一集　二記)</span><br/>　　　三聞鐘門<span class='note-inline'>(一偈　一呪　二集　二記)</span><br/>　　　四着衣門<span class='note-inline'>(三偈　四記)</span><br/>　　　五下單門<span class='note-inline'>(一偈　一呪　一集　二記)</span><br/>　　　六行步門<span class='note-inline'>(一偈　一呪　二記)</span><br/>　　　七出堂門<span class='note-inline'>(一偈　二記)</span><br/>　　　八登廁門<span class='note-inline'>(一偈　一呪　一集　二記)</span><br/>　　　九就水門<span class='note-inline'>(一偈　一呪　一集　二記)</span><br/>　　　十洗淨門<span class='note-inline'>(一偈　一呪　二記)</span><br/>　　　<span class='note-inline'>(十一)</span>洗手門<span class='note-inline'>(一偈　一呪　一集　二記)</span><br/>　　　<span class='note-inline'>(十二)</span>洗面門<span class='note-inline'>(一偈　一呪　二記)</span><br/>　　　<span class='note-inline'>(十三)</span>飲水門<span class='note-inline'>(一偈　一呪　二記)</span><br/>　　　<span class='note-inline'>(十四)</span>五衣門<span class='note-inline'>(一偈　一呪　一集　二記)</span><br/>　　　<span class='note-inline'>(十五)</span>七衣門<span class='note-inline'>(一偈　一呪　一集　二記)</span><br/>　　　<span class='note-inline'>(十六)</span>大衣門<span class='note-inline'>(一偈　一呪　二集　十四記)</span><br/>　　　<span class='note-inline'>(十七)</span>臥具門<span class='note-inline'>(一偈　一呪　一集　二記)</span><br/>　　　<span class='note-inline'>(十八)</span>道場門<span class='note-inline'>(一偈　一呪　二記)</span><br/>　　　<span class='note-inline'>(十九)</span>讚佛門<span class='note-inline'>(一偈　二記)</span><br/>　　　<span class='note-inline'>(二十)</span>禮佛門<span class='note-inline'>(一偈　一呪　一集　三記)</span><br/>　　　<span class='note-inline'>(二一)</span>淨瓶門<span class='note-inline'>(一偈　四呪　供瓶　蕩瓶　灌水　甘露　五集　七記)</span><br/>　　二卷<span class='note-inline'>(二十一門。二十三偈。一十九呪。一十九集。六十四記。并前人法在內)</span><br/>　　音釋<span class='note-inline'>(六紙)</span><br/>　下卷<br/>　　　<span class='note-inline'>(二二)</span>展鉢門<span class='note-inline'>(一偈　一呪　二記)</span><br/>　　　<span class='note-inline'>(二三)</span>受食門<span class='note-inline'>(五偈　三集　十一記)</span><br/>　　　<span class='note-inline'>(內附)</span>供養門<span class='note-inline'>(供文　十三記)</span><br/>　　　<span class='note-inline'>(二四)</span>出生門<span class='note-inline'>(二偈　二呪　三集　三記)</span><br/>　　　<span class='note-inline'>(二五)</span>送食門<span class='note-inline'>(一偈　一呪　二記)</span><br/>　　　<span class='note-inline'>(二六)</span>僧䟦門<span class='note-inline'>(一跋　一集　二記)</span><br/>　　　<span class='note-inline'>(二七)</span>舉鉢門<span class='note-inline'>(一偈　一呪　二記)</span><br/>　　　<span class='note-inline'>(內附)</span>三匙門<span class='note-inline'>(三心願　一集　五記)</span><br/>　　　五觀門<span class='note-inline'>(五觀文　一集　七記)</span><br/>　　　<span class='note-inline'>(二八)</span>洗鉢門<span class='note-inline'>(一偈　一呪　二記)</span><br/>　　　<span class='note-inline'>(二九)</span>結齋門<span class='note-inline'>(二偈　三記)</span><br/>　　　<span class='note-inline'>(三十)</span>受䞋門<span class='note-inline'>(一偈　二記)</span><br/>　　　<span class='note-inline'>(三一)</span>取枝門<span class='note-inline'>(一偈　一呪　一集　二記)</span><br/>　　　<span class='note-inline'>(三二)</span>嚼枝門<span class='note-inline'>(一偈　一呪　一集　二記)</span><br/>　　　<span class='note-inline'>(三三)</span>漱口門<span class='note-inline'>(一偈　一呪　二記)</span><br/>　　　<span class='note-inline'>(三四)</span>錫杖門<span class='note-inline'>(一偈　一呪　一集　二記)</span><br/>　　　<span class='note-inline'>(三五)</span>敷坐門<span class='note-inline'>(二偈　一呪　三記)</span><br/>　　　<span class='note-inline'>(三六)</span>睡眠門<span class='note-inline'>(一偈　一集　二記)</span><br/>　　　<span class='note-inline'>(三七)</span>取水門<span class='note-inline'>(三偈　一呪　一集　七記　佛號)</span><br/>　　　<span class='note-inline'>(三八)</span>浴佛門<span class='note-inline'>(一偈　二記)</span><br/>　　　<span class='note-inline'>(三九)</span>贊佛門<span class='note-inline'>(一偈　一呪　二記)</span><br/>　　　<span class='note-inline'>(四十)</span>繞塔門<span class='note-inline'>(一偈　一呪　一集　三記)</span><br/>　　　<span class='note-inline'>(四一)</span>看病門<span class='note-inline'>(一偈　一呪　一集　三記)</span><br/>　　　<span class='note-inline'>(四二)</span>剃髮門<span class='note-inline'>(一偈　一呪　一集　二記)</span><br/>　　　<span class='note-inline'>(四三)</span>沐浴門<span class='note-inline'>(一偈　一呪　二集　三記)</span><br/>　　　<span class='note-inline'>(四四)</span>洗足門<span class='note-inline'>(一偈　一呪　二記)</span><br/>　　下卷<span class='note-inline'>(二十六門。三十一偈。一十八呪。一十九集。九十一記)</span><br/>　附戒相<span class='note-inline'>(分三)</span><br/>　　一沙彌及尼<span class='note-inline'>(又三)</span><br/>　　　一十戒<span class='note-inline'>(一集　十二記)</span><br/>　　　二五德<span class='note-inline'>(七記)</span><br/>　　　三十數<span class='note-inline'>(十記)</span><br/>　　二式叉摩那<span class='note-inline'>(又二)</span><br/>　　　一六戒<span class='note-inline'>(一集　七記)</span><br/>　　　二縵衣<span class='note-inline'>(一偈　一集　二記)</span><br/>　　三優婆塞及夷<span class='note-inline'>(又二)</span><br/>　　　一五戒<span class='note-inline'>(一集　七記)</span><br/>　　　二八關齋戒<span class='note-inline'>(一偈　三集　六記)</span><br/>　　<span class='note-inline'>(上三。七集。五十一記。加前成二十六集。一百四十六記)</span><br/>　上下二卷<span class='note-inline'>(總共四十四門。五十四偈。三十七呪。四十五集。二百一十記)</span><br/>　　緣起<span class='note-inline'>(二紙)</span>音釋<span class='note-inline'>(六紙)</span></p>
</div>No. 1116
<p class='juan'><a id='mulu6' />毗尼日用切要香乳記卷上</p><p class="byline">清　古杭昭慶萬壽戒壇傳律比丘書玉箋記</p>
<div class='div-other'><a id='mulu7' /><p style="margin-left:2em">將釋此典。先依賢首般若略疏。開為五門。一教興。二藏攝。三宗趣。四釋題。五解文。今於題文之前。亦懸敘三義門也。</p>
</div>
<div class='div-other'><a id='mulu8' />
<p class='h1'>初。教興因緣</p><p style="margin-left:1em">依大智度論云。如須彌山王。非無因緣。非少因緣。令得振動。毗尼教興。亦復如是。具多因緣。一。為師資模範故。二。為行止根本故。三。為滅眾惑業故。四。為生諸福慧故。五。為成三聚戒故。六。為弘四誓願故。七。為攝持身心故。八。為利益自他故。九。為發覺初因故。十。為圓滿佛果故。具斯十緣。令此教興。</p>
</div>
<div class='div-other'><a id='mulu9' />
<p class='h1'>二。藏乘教攝</p><p style="margin-left:1em">於中開三。</p>

<div class='div-other'><a id='mulu10' />
<p class='h2'>先。藏攝者</p><p style="margin-left:1em">藏有三。</p>

<div class='div-other'><a id='mulu11' />
<p class='h3'>一。三藏</p><p style="margin-left:1em">經律論也。經是化教。開誘化導也。律是制教。制約行業也。論則推徵解釋經律之意也。偈出華嚴淨行品。屬於化教。經藏攝也。據問答義意。及立名題。偈後戒相。屬於制教。律藏攝也。而無問答註解。故非論攝。</p>
</div>
<div class='div-other'><a id='mulu12' />
<p class='h3'>二。四藏</p><p style="margin-left:1em">前三藏外。加一陀羅尼藏。偈下諸呪。陀羅尼也。經律。顯教攝。呪。則密教攝也。</p>
</div>
<div class='div-other'><a id='mulu13' />
<p class='h3'>三。二藏</p><p style="margin-left:1em">聲聞。菩薩也。並願利他。不專<span class='corr'>己</span>故。菩薩藏攝。非聲聞也。</p>
</div></div>
<div class='div-other'><a id='mulu14' />
<p class='h2'>次乘攝者</p><p style="margin-left:1em">乘有二。</p>

<div class='div-other'><a id='mulu15' />
<p class='h3'>一。顯教</p><p style="margin-left:1em">明五乘。謂人。天。聲聞。緣覺。菩薩也。偈是文殊以答智首。屬菩薩大乘攝。揀非前四乘也。</p>
</div>
<div class='div-other'><a id='mulu16' />
<p class='h3'>二。密教</p><p style="margin-left:1em">明四乘。謂聲聞。緣覺。方廣。金剛也。寶王經說。一切陀羅尼。皆從方廣大乘最勝金剛乘中流出。此之三十七呪。並屬後二乘攝。非前二種乘也。</p>
</div></div>
<div class='div-other'><a id='mulu17' />
<p class='h2'>後。教攝者</p><p style="margin-left:1em">教有二。</p>

<div class='div-other'><a id='mulu18' />
<p class='h3'>一。十二分教</p><p style="margin-left:1em">一。修多羅。此云契經。長行文相也。二。祇夜。此云重頌。重說偈頌也。三。和伽那。此云授記。說與果證也。四。伽陀。此云孤起。孤諷起頌也。五。優陀那。此云無問自說。不請自陳也。六。尼陀那。此云因緣。有故而說也。七。阿波陀那。此云譬喻。取喻得解也。八。伊帝目多伽。此云本事。本昔事業也。九。闍陀伽。此云本生。本昔受生也。十。毗佛略。此云方廣。稱理廣談也。十一。阿浮達磨。此云未曾有法。希有神力也。十二。優婆提舍。此云論義。逐為問答也。今是孤起。因緣。方廣。三分教攝。非餘九部也。</p>
</div></div>
<div class='div-other'><a id='mulu19' />
<p class='h2'>二。賢首五教</p>
<div class='div-other'><a id='mulu20' />
<p class='h3'>一。小乘教</p><p style="margin-left:1em">但說我空。縱少說法空。亦不明顯。但依六識。三毒。建立染淨根本。未盡法源。故多諍論。</p>
</div>
<div class='div-other'><a id='mulu21' />
<p class='h3'>二。大乘始教</p><p style="margin-left:1em">亦名分教。於中但說諸法皆空。未盡大乘法理。故名為始。但說一切法相。有不成佛。故名為分。</p>
</div>
<div class='div-other'><a id='mulu22' />
<p class='h3'>三。終教</p><p style="margin-left:1em">亦名實教。說如來藏。隨緣成阿賴耶識。緣起無生。一切皆如。定性二乘。無性闡提。悉當成佛。方盡大乘至極之說。故名為終。以稱實理。故名為實。</p>
</div>
<div class='div-other'><a id='mulu23' />
<p class='h3'>四。頓教</p><p style="margin-left:1em">總不說法相。惟辯真性。亦無八識差別之相。訶教勸離。毀相泯心。但一念不生。即名為佛。不依地位漸次。故說為頓。</p>
</div>
<div class='div-other'><a id='mulu24' />
<p class='h3'>五。圓教</p><p style="margin-left:1em">所說唯是法界。性海圓融。緣起無礙。相即相入。帝網重重。主伴無盡。故名為圓。今多華嚴偈文。正屬圓教。偈云。入深法界。心無障礙。又云。得無礙眼。見一切佛。皆圓義也。約所詮法。亦通前三。偈云。勤求佛道。心無懈歇。又云。具足盛滿。一切善法。分教也。偈云。得淨法門。永無垢染。又云。成就佛身。證無相法。始教也。偈云。設大施會。示如實理。又云。皆得妙法。究竟清淨。終教也。偈云。心得解脫。安住不動。又云。入第一位。得不動法。頓教也。斯則有其所通。無其所局。故此圓教。語廣。該攝無量教乘。語深。唯顯一佛乘也。準知此部。圓頓攝矣。</p>
</div></div></div>
<div class='div-other'><a id='mulu25' />
<p class='h1'>三。所詮宗趣</p><p style="margin-left:1em">當部所宗曰宗。宗之所歸曰趣。然先總。後別。總以自行佛戒。止惡作善。清涼心地為宗。化他佛道。同一圓覺。一如無二為趣。別開五對。一者。教義對。毗尼教相為宗。令悟偈呪妙義為趣。二者。行願對。隨事起行為宗。善巧發願為趣。三者。身心對。身修行願為宗。防心不散為趣。四者智悲對。大智運心為宗。大悲利物為趣。五者。因果對。悲智圓因為宗。成證果德為趣。此五是從前起後。漸漸相由矣。</p>
</div>
<div class='div-other'><a id='mulu26' />
<p class='h1'>四總釋名題</p><p style="margin-left:1em">於中分二</p>

<div class='div-other'><a id='mulu27' />
<p class='h2'>初釋法題</p>
<div class='div-orig'><p>毗尼日用切要</p>
</div>
<div class='div-commentary'><p style="margin-left:1em">【記】毗尼日用切要者。乃此集之總題也。對偈呪。有能所制化之別。題為能詮。依制教得名。屬律藏也。偈呪為所詮。依化教成文。屬經藏也。然經家七種立題。此但約法為目。如人六根。以目為首。展其目。而諸根俱現。見此題。則知有如是偈呪也。又毗尼。是通名。日用切要。是別名。取止惡作善為宗。教化眾生同入佛道為趣。防護諸惡。故名為止。䇿修眾善。故名為作。毗尼。止義。是惡應止也。日用切要。作義。是善應行也<span class='note-inline'>(上略釋。下廣箋)</span>。梵語毗尼。華言善治。謂能自治一切惡。亦能治眾生一切惡也。此從功能得名。又翻為調伏。謂調練三業。制伏過非。調練。通乎二持。制伏。惟明止惡。此從功用得名。正翻為律。律者。法令也。從法得名。謂斷割輕重。開遮持犯。非法不能定故。譬如國家。賞罰號令。必從王出。諸侯<span class='corr'>僭</span>越。士庶失信。則敗亡無日矣。佛法亦爾。大千世界。佛為法王。律是佛勅。菩薩二乘。不敢增減一字。若容他說。則羣生不奉。法不久住矣。此二字顯教也。日用者。即從旦至暮。從暮至曉。二六時中。用此偈呪。束縛身心。令初學受戒人。於五塵境上。四威儀間。或早覺。或洗足。涉歷事緣。皆即發弘誓願。離諸過惡。持秘密呪。調伏三業。普令一切眾生。均霑法利。同成覺道。良以入道初門。發心為首。欲登戒品。立願為先。心發。則眾生可度。願立。則佛道可成。是故初學戒時。須當讀此偈呪。日用行持。證入有日矣。譬如國王。與怨敵共戰。必得猛將。統眾向前。始能取勝。初發心人。亦復如是。欲與生死怨賊共戰。先須用此偈呪。勇往直前。統攝身心。精修善法。方能降伏煩惱魔軍也。故遠公曰。心為一身之主。萬法之本。心王若正。則六賊不侵。正念現前。易得入道。今日用偈呪。正其身心。所謂生處轉熟。熟處轉生。如是用心。日新其道。故名日用。此二字彰行也。</p>
<p style="margin-left:1em">合上釋之。毗尼。是約教。日用。是約行。教非行而教為虗設。行非教而行為邪謬。教行相兼。始成勝用。五祖演禪師云。衲子守心城。奉戒律。日夜思之。朝夕行之。此之謂也。</p>
<p style="margin-left:1em">切要者。謂親切簡要。揀非疎漫冗雜也。謂此偈呪。是切近身心。如切物器具。乃道德要務。如要行徑路。俾學戒者。於穿衣喫飯。禮佛坐禪。乃至出入行來。大小便利等。時時刻刻。撿束根識。不使一毫放逸。喻如調象施鈎。御猴用鎖。今以偈呪。制心一處。晝夜無間。則無事不辨也。但不得輕此偈呪。惟是持誦邊事。當知皆是大乘菩薩所發上求下化之弘願。及諸佛心印秘密之妙法。受戒之人。果能如是起慈悲心。具真實念。依事顯理。發願行持者。即同究竟覺。無二無別也。此二字。切。約理。與身心最親切故。要。約果。是道德之緊要故。合此四門。總名為毗尼日用切要也。淨行品。智首問云。菩薩云何得無過失身語意業。云何得圓滿檀波羅蜜。尸波羅蜜。豈非此中毗尼義耶。文殊答云。若諸菩薩。善用其心。則獲一切勝妙功德。豈非此中日用義耶。又智首問云。云何得與一切眾生。為依為救為炬為導。豈非此中切要義耶。準此文義。教屬圓頓。時涉華嚴。後之學者。不可忽也。箋釋法題<span class='corr'>已</span>竟。</p>
</div></div>
<div class='div-other'><a id='mulu28' />
<p class='h2'>次釋人題</p>
<div class='div-orig'><p>寶華山弘戒比丘讀體重集</p>
</div>
<div class='div-commentary'><p style="margin-left:1em">【記】人中三意。先。住處。寶華。山名。此山是寶誌公開闢。以人彰名。故云寶也。華者。山似蓮華形也。誌日去金陵七十里。遠句容五十里。羣峯環繞。勢若垂蓮。般若經云。南海北有寶華山。古佛所居。賢劫千佛名中。有華山佛。明李太后。忽夢一山皆蓮。因下部遍搜名山。有蓮華其名者。部以此山應。勅建銅殿。并賜寺額聖化隆昌。師住此山。弘揚法化。故先舉也。</p>
<p style="margin-left:1em">次。人名。弘戒者。人之法行也。廣布戒法曰弘。清淨身心曰戒。比丘前立此二字者。人能弘道故。不云經論而云戒者。三無漏學。固無不博。弘傳利濟專尚律宗。故云弘戒也。比丘者。僧之通稱也。翻為破惡。修正助道。破見思惡故。</p>
<p style="margin-left:1em">讀體者。師之別名也。亮如法師云。自性理體。讀教方成。因是取之。今在華山。大闡律法。教化眾生。頓徹本源心地也。按傳。師字見月。滇南白鹿郡許氏子。祖籍江南句容。洪武初開滇黔。以軍功封昭武將軍。世襲指揮使。遂世居白鹿焉。父胤昌。母吳氏。感異而生師。師生而神敏。稍長。輒有曠致逸情。善繪事。尤工大士像。人爭寶之<span class='note-inline'>(一時稱為小吳道子)</span>。年十四。父母繼卒。伯無子。育師為嗣。至二十七。忽念世相無常。棄襲爵而去。於劍川州赤宕嵓。遇一蘭若老僧。與語甚契。授華嚴。閱世主妙嚴品有省。遂詣寶洪山亮如法師乞度。先一夕。法師夢一人。身披袈裟。眾僧擁跽而求剃染。及旦見師。喜為再來人也。遂與禁戒。聞江南三昧律祖慕之。偕友成拙。携瓢笠東行。艱苦備甞。先入南岳。參傘居道人顓大師。代演楞嚴四依解。繼登破額山。馮茂山。禮諸祖道場。進九華。朝五臺。再渡大江。始遇昧祖于海潮菴。圓具戒。充上座。代講梵網。四眾莫不稱善。師猶欿然不自足。乃于藏中。檢四分廣律。及餘部律文覈之。遇壅滯。禱佛求解。默坐移時。渙然氷釋。次從昧祖。傳戒金陵報恩寺。座下千人。師臨壇教授。忽憶昔時。夢至一大寺。金碧交輝。苾蒭雲集。自顧<span class='corr'>已</span>成僧相。一瞿曇丹衣高座。招上授經命講。眾皆跪聽。汗流而覺。及是所見。恍符前夢焉。後隨昧祖主華山。以教授兼掌院務。廢寢忘飡。始終不怠。昧祖甞語眾曰。老人三十年戒幢。若非見月。幾被摧折。示寂日。取榮昌公主紫衣。并諸部戒本付之。師嗣席。即以十誦勵眾。一不與剃度為徒。二不受納資養老。三不攢單給疏。四不積蓄香儀。五不私備菓食。六不私設厨庫。七不避作務。八不行弔賀。九不立化主募緣。十不許絲衣晚食。有違約者。決不留住。自後依律受具。結界安居。人見聞者。咸謂南山再世也　國初山寇入寺蹂躪。師齋畢。以利害曉之。眾皆俯首即刻遁去。巴廒二將軍。與陳中丞異之。給帖讚護。於是躬修般舟三昧。為眾楷模。九十晝夜。不坐不臥。如此者二次。復遵祇園遺制。建石戒壇于銅殿之右。斸基之夜。感大士現瑞炳然。壇殿交光。直冲霄漢。師開壇說戒。少則五千指。多至萬四千指。受別請。如常州之天寧。真州之五臺。金陵之碧峯。及紫竹林。宿遷之極樂。并本山。慈應。天隆。所至道俗老幼。闐咽街衢。將謝世。示微疾。囑諸門人曰。勿進湯藥。更七日行矣。至期端坐而逝。當生于萬曆辛丑年三月三日。示寂于康熙己未年正月二十二日也。世壽七十九。僧臘四十四。坐夏三十三。經七日。茶毗時。四眾弟子。遐邈皆集。悲鳴徧埜。佛聲震天。燄光中或見佛相。紫烟內或現蓮華。火滅後。收取靈骨。獲舍利五色者。不可勝數。師一生來。八坐道場。開戒七十餘期。法嗣六十餘人。門弟子以數萬計。所著止持會集<span class='note-inline'>(十六卷)</span>作持續釋<span class='note-inline'>(十五卷)</span>傳戒正範<span class='note-inline'>(四卷)</span>大乘玄義<span class='note-inline'>(一卷)</span>藥師懺法<span class='note-inline'>(一卷)</span>剃度正範<span class='note-inline'>(一卷)</span>僧行軌則<span class='note-inline'>(一卷)</span>三歸五八戒正範<span class='note-inline'>(一卷)</span>教誡尼正範<span class='note-inline'>(一卷)</span>黑白布薩<span class='note-inline'>(一卷)</span>幽冥戒正範<span class='note-inline'>(一卷)</span>等諸書。並行於世。身長大。頂肉髻。聲若鉅鐘。貌類古佛。有自誦南雞足山來者云。師是迦葉尊者化身。至於馬陵之枯泉自溢。龍眠之三世冤消。冥戒歸依。神龍護法。種種靈奇。難可具錄。餘詳御史李模。督河孫在豐。二塔銘。太史尤侗。侍御方亨咸二傳。及方伯丁思孔道行碑中。須者檢之。</p>
<p style="margin-left:1em">後。纘述。重集。重聚也。結法之詞。葢初心人。難以入道。故重採經論偈呪。類聚成章。令其日用。警䇿身心。戒乘均急。自他共利。何因不圓。何果不證也。箋釋人題<span class='corr'>已</span>竟。</p>
</div></div></div>
<div class='div-other'><a id='mulu29' />
<p class='h1'>五。別解偈文</p>
<div class='div-orig'><p style="margin-left:1em">早覺</p>
</div>
<div class='div-commentary'><p style="margin-left:1em">【記】早者。清晨也。人從寐醒曰覺。後夜初覺曰早。若人熟睡之時。煩惱覆葢。六識歸種。不起分別。就電閃雷轟。風吹石擊。亦莫能醒。名曰不覺。誠所謂暫時不在。如同死人。毗尼母經云。時諸比丘。貪著睡眠樂故。廢捨正業。金剛力士。作是念言。如來三大阿僧祇劫。種種苦行。乃得成佛。今諸比丘。貪著睡眠樂故。不復行道。云何得爾。諸比丘聞<span class='corr'>已</span>白佛。佛告諸比丘。食人信施。不應懈怠。夜三時中。應二時禪誦經行。加工進道。以補晝之不足。中夜神疲聽其歇息。今從睡眠中醒。故曰早覺也。</p>
<p style="margin-left:1em">集。經律通制。出家弟子。初夜。後夜。精勤佛道。勿貪睡眠。懶惰放逸。故醒覺時。當誦此偈。</p>
</div>
<div class='div-orig'><p>睡眠始寤。當願眾生。一切智覺。周顧十方。</p>
</div>
<div class='div-commentary'><p style="margin-left:1em">【記】睡眠者。五葢煩惱中一葢也。謂意識惛熟曰睡。五情闇冥曰眠。即目閉神藏寢臥時也。寐覺曰寤。古云。其寐也魂交。其寤也形開。今言始寤者。方其將醒未醒。未受色惑以前。不落意識分別。正眼曆瞇之時。謂之始寤。即初醒也。又寤者。如日之初昇。睡者。如日之沉墜。人之靈根。生於天地之間。稟於天道。故天日墜。而人眼亦睡。天日昇。而人眼亦開一晝。一夜。一動。一靜。隨天道運行。若背逆天道。雖青天白日。黑於長夜。則不成睡寤矣。惟有大覺世尊。或睡。或寤。而作佛事。故吾人始寤之時。當作是觀。當發是願也。然一切眾生。無明障蔽。慧照不現。如處長夜。我今覺照。令諸眾生。斷惡修善。故云當願眾生也。一切智覺者。謂十方洞照曰智。三世齋明曰覺。又云。心有所知曰智。發明大事曰覺。即如來所證一切種智。亦名佛智。謂能以此智。知一切眾生之道法。能以此覺。覺一切眾生之因種。此皆如來愍眾生住於無明之地。而為黑暗之所覆蔽。以大智慧日而覺照之。故云一切智覺也。周顧十方者。周顧。即徧觀也。斯具二義。一。則異於凡流。二則發明大事因緣。源從指天指地處來。謂二乘人。祇見一隅。未見全像。惟如來清淨智覺。於日月不到處。而光明普照。於夢想不到處。而寤寐一如。故菩薩開智覺正眼。而能周顧。非獨覺照自<span class='corr'>己</span>一隅。而能覺照不可說眾生。不可說世界。豁然雲開日現。故云周顧十方也。佛本行經云。東方表涅槃最上。南方表利益眾生最上。西方表解脫最上。北方表永斷輪迴最上。然此一偈之中。三聚淨戒俱攝。初句律儀。二句眾生。三四善法。如初醒不容雜念。攝律儀戒。即令持此偈文。攝善法戒。後三句。即饒益有情戒。又約四弘誓願。初句。學法門。次句。度眾生。三句。成佛道。四句。斷煩惱。菩薩發心。不離四願。餘偈皆同。不繁重例。若論持此偈呪。以凡夫口。即成佛口。攝之於頓。當願眾生。皆成佛道。復歸於圓。故此偈呪。是一乘圓頓法門。菩薩境界。非二乘狹劣身心。所能及也。</p>
</div>
<div class='div-orig'><p style="margin-left:1em">鳴鐘</p>
</div>
<div class='div-commentary'><p style="margin-left:1em">【記】聲出曰鳴。乃人所扣也。鐘者。空也。空內受氣多。故聲大。此是法器。周禮考記云。鳧氏為鐘。五經通義云。鐘者。秋分之音。萬物至秋而成。至冬而藏。故金為鐘。相繼不絕也。西京記云。發鯨魚。鏗華鐘。薛宗註云。海中大魚名鯨。海島有獸名蒲牢。畏鯨擊。鯨一擊。蒲牢輒大吼。凡鐘欲令聲洪。故作蒲牢於上。擊鐘之木。為鯨魚形也。通載傳云。拘留孫佛。於乾竺修多羅院。造青石鐘。於晨擊時。有諸化佛。與日俱出。密說顯演十二部經。聞法證聖。不可勝數。故晨昏鳴之。有警䇿之功。凡鳴鐘者。應先持此偈。然後執椎。念華嚴經題。并若人欲了知等偈。及唵伽囉帝耶娑婆訶。共三十五字。一緊。一緩。為一通。三通共一百零五。末擊三下。總成百八。所以然者。事依理起。故事能顯理也。由是百八愚痴。聲聲喚醒。百八三昧。椎椎打就。偈曰。起七舒徐落八勤。中間二十要分明。三通纔罷饒三下。諸佛龍天側耳聽。增一阿含經云。若打時。願一切惡道諸苦。並皆停止。若聞鐘聲。兼說偈贊。得除五百億劫生死重罪。百丈云。叢林擊鐘。早擊。破長夜之昏沉。暮擊。拔幽冥之苦暗。引杵宜緩。揚聲令長。如昔日誌公。借武帝道眼。見地獄苦相。問曰。何以止之。誌曰。惟聞鐘聲。其苦暫息。遂詔天下寺院。凡擊鐘令舒徐其聲焉。</p>
<p style="margin-left:1em">集。凡晨昏鳴鐘時。詣鐘前。至誠合掌。誦此偈<span class='corr'>已</span>。手方鳴鐘。口或誦諸佛名號。或誦大乘經名。或誦秘呪。令一切有情。聞聲離苦。咸得解脫。</p>
</div>
<div class='div-orig'><p>願此鐘聲超法界。鐵圍幽闇悉皆聞。聞塵清淨證圓通。一切眾生成正覺。</p>
</div>
<div class='div-commentary'><p style="margin-left:1em">【記】志求滿足曰願。氣傳於外曰聲。謂纔打鐘時。即發弘誓。願諸眾生。聞聲成佛也。第一句。因擊鐘發願。二三兩句。願苦惱眾生。離苦得樂。第四句。普為一切。然聲有三種差別。一。執受大種聲。謂一切有情所具之聲也。二。非執受大種聲。謂風性無情。所受之聲也。三。俱執受大種聲。謂鐘鼓之聲。必待楗椎而令聲顯發於外。即此鐘聲是也。透越一切曰超。界者。限也。萬法之所出生。萬法之所歸趣。故曰法界。然有性分二義。隨事分別。故名為分。法性不能變易。故名為性。謂眾生心色等法。各有差別限量故。又超者。脫也。不為物障故。凡聽不出聲。見不超色者。是為聲色所縛。今聲無聲相。不為障得之所障礙。故得鐵圍悉聞。而聞塵清淨。所以超也。法者。統言有四。謂理。與事。理事無礙。事事無礙也。然理法言界者。性義。事法言界者。分義。理事無礙。事事無礙者。雙具二義。又有能所之別。謂法。是能具之體。界。即所具之量。其理事不同。謂性靜明體曰理。形相分別曰事。廣大之理。咸歸一塵。一塵之色周徧法界。先。由事顯理。後。得理忘言。理事交徹。圓融無礙。故名法界。即諸佛眾生之本體也。四聖。六凡。隨因感果。界分各各不同。所謂九地不知十地事。總而言之。不出一心。一心不生。萬法俱息。經云。心生。則種種法生。法生。則有種種界限。故有三乘六趣。今承此願。及法力之功。總能超越也。梵語斫迦羅。應法師云。輪山。舊云鐵圍。圍即輪義。幽暗者。日月不能照處。皆由眾生業力所成。煩惱障蔽。正報相纏。依報於此。不能超脫。故楞嚴經云。由此無始眾生世界。生纏縛故。於器世界。不能超越。今鳴鐘時。仗三寶威力。而令此聲。上徹天堂。下通地府。皆得聞也。鐵圍等句。且約三惡道論。以聞聲脫苦故。幽闇二字。該具餓鬼。畜生。故不別言也。眾生者。假五陰之實法。成眾生之假名。聞塵清淨證圓通者。謂能轉聞塵。而成聞慧也。染汙情識曰塵。即耳根所緣之聲塵。聲塵清淨。成佛可期。如觀音修證。初於聞中。入流亡所。動靜二相。了然不生。乃至忽然超越。世出世間。證入圓通。而成正覺。故願一切眾生。亦從聞中成正覺也。此是自<span class='corr'>己</span>鳴鐘未扣之時。所發願力。雖非佛制。有益當行。</p>
</div>
<div class='div-orig'><p style="margin-left:1em">聞鐘</p>
</div>
<div class='div-commentary'><p style="margin-left:1em">【記】耳根發識為聞。凡聞鐘聲。默念此偈。默念者。心聲也。心有聲耶。心無聲耶。無聲之聲。秪可自聞。不堪人聽。故楞嚴經云。反聞聞自性。何不自聞聞。其心聲之謂也。</p>
<p style="margin-left:1em">集。晨昏於行住坐臥間。一聞鐘聲時。即誦此偈呪。</p>
</div>
<div class='div-orig'><p>聞鐘聲。煩惱輕。智慧長。菩提生。離地獄。出火坑。願成佛。度眾生。</p>
<p class="dharani">唵。伽囉帝耶莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】煩惱者。即根隨二種也。與心作煩。令心作惱。故止觀云。昏煩之法。惱亂心神是也。若聞鐘聲。持此偈呪。縱有極重煩惱。化為輕清矣。審理曰智。分別曰慧。即根後二智也。如觀世音。從聞思修。入三摩地。自然煩輕。慧長。菩提者。智果也。一聞鐘聲。智慧之心花頓發。菩提之道果速成。此謂寂滅現前。菩提自生也。言地獄者。謂在地之下也。梵語泥犁。此翻苦具。又云苦器。亦名不可愛樂。謂晝夜煎逼罪人故。又地者。底也。萬物之中。地最在下。故名為底。獄者。局也。謂拘局罪人。不得安樂。故云局也。又名無有。謂彼獄中。無有義利故。正云捺落迦。如婆沙論中。名不自在處。謂彼罪人。為獄卒阿旁之所拘制。不得自在故。贍部洲下。過五百踰繕那。乃有其獄。然此獄有大。有小。大者。八處。謂八寒。八熱等。各有眷屬。其類無數。此中受苦者。隨其作業。各有輕重。經劫數等。其最重處。一日之中。八萬四千生死。經劫無量。作上品五逆。十惡者。感此道生。小者。十六。謂煻煨鋒刃等。地獄是總名。火坑乃別指。是十六中之一名也。今聞鐘聲。即能超越世出世間。自令離地獄。出火坑也。十方圓明。是曰成佛。獲二殊勝。故曰度生。若論一聞鐘聲。而即生正念。是以煩惱輕微。智慧增長。即轉惑障而成智德。故云菩提生也。然智慧。且約因論。菩提。正指果德。離者。解也。出者。脫也。即轉地獄火坑苦障。而成解脫德。故云離出也。發願成佛。即轉業障而成法身德。是為三障消。而三德圓。故能盡未來際度生也。然未有不發願而度生者。從來亦未有不度生之佛。若眾生不自度。而先願度生者。此心即是佛心。當知此心此願。皆從聞鐘聲處發起。一時無邊煩惱。從此截斷。無間地獄。從此而破。無盡法門。從此證入。無上佛道。從此而成。可見聞鐘利益。不可思議也。此偈呪顯密互用。理事雙彰。呪即破地獄真言。秘密故不翻。志心誦持。自然感應。</p>
<p style="margin-left:1em">引證。如付法藏傳中云。有罽膩吒王。以大殺害故。死入千頭魚中。劍輪繞身而轉。隨斫隨生。剎那之間。滿于大海。羅漢為僧維那。依時打鐘。若聞鐘聲。劍輪在空。以是因緣。遣信白令長打。使我息苦。過七日<span class='corr'>已</span>。受苦俱息。又佛祖通載云。上元縣有民暴死。見五木縲械者。告曰。吾南唐先主也。為宋齊丘所悞。殺降卒千餘人。冤訴囚此。仗汝歸語嗣君。凡寺觀鳴鐘。可延其聲。吾受苦惟聞鐘聲則暫休。或能為造一鐘尤善。復曰。吾在位日。于闐國遺我玉天王像。藏於瓦棺寺佛左膝。人無知者。汝以此為騐。乃甦。隨奏唐主。果如其言。主感泣。造一鐘于清涼寺。鐫其上曰。薦烈考高祖皇帝。脫幽出厄。以玉像建墖葬蔣山。雜譬喻經云。所在聞鐘聲。臥者必須起。合掌發善心。賢聖皆歡喜。又唐京師大莊嚴寺僧。名三果。有兄從煬帝南行中亡。不持齋戒。墮火坑地獄。蒙禪定寺打鐘。聲振地獄。同受苦者。皆生樂處。</p>
<p style="margin-left:1em">集。古德云。聞鐘臥不起。護法善神嗔。現前減福慧。後世墮蛇身。其懶修禪誦者。報感廣在經律中。茲不繁引。</p>
</div>
<div class='div-orig'><p style="margin-left:1em">著衣</p>
</div>
<div class='div-commentary'><p style="margin-left:1em">【記】梵語震越。此翻衣服。太古衣皮。黃帝始製衣服。上曰衣。下曰裳。白虎通曰。衣者。隱也。裳者。障也。故涅槃經云。如世衣裳。障覆形體。遮形覆隱。故名衣裳。又衣者。依也。萬善功德。皆依淨戒而為根本。故薩婆多論云。一切佛弟子。皆依戒住。萬善由之生長。若能依戒修行。即獲諸勝善根。則苦海可越。彼岸可登。</p>
</div>
<div class='div-orig'><p>若著上衣。當願眾生。獲勝善根。至法彼岸。</p>
</div>
<div class='div-commentary'><p style="margin-left:1em">【記】若者。楷定之辭。謂楷定披著此衣之時也。上衣者。俗說長衣。曰直裰。曰褊衫。曰海青。太白詩云。翩翩舞廣袖。似鳥海東來。一名道袍。亦曰恭敬衣。又名向上衣。乃表一身最勝之衣也。言著最勝之衣。當發最勝之心。及發最勝之願。當知此心此願。即勝善根也。葢一切眾生。失此善根。沉溺生死。故當發是願。令其善根。不使沉溺。而令至法彼岸。究竟之地。如二乘三乘。皆不名究竟。唯佛一乘。乃名究竟彼岸也。又此岸。乃眾生作業受苦生死輪迴之地。彼岸。是諸佛究竟超脫清淨安樂之地也。</p>
</div>
<div class='div-orig'><p>著下裙時。當願眾生。服諸善根。具足慙愧。</p>
</div>
<div class='div-commentary'><p style="margin-left:1em">【記】梵語泥縛些那。唐言裙。根本律云。泥婆珊。又云厥蘇洛迦。竪一肘。橫五肘。即下裙也。亦云泥洹僧。或名舍勒。譯為內衣。又云短裙。即是下裳。裙者。羣也。謂連接裙幅也。舊曰涅槃僧。訛也。既無帶襻。其將服也。集衣為襵。束帶以<span class='corr'>絛</span>襵。律攝云。謂從裙邊細疊成襵。腰間總擪。形似多羅葉。上聚下散者是也。服。猶佩也。諸善根者。一切戒善之根本也。律中明七支戒善。謂身三。口四。戒善也。又涅槃經明七善法。一。知法善。十二部經也。二。知義善。文字語言也。三。知時善。以時修六度行。四。知足善。飲食衣藥。五。知自善。知自本具信戒善根。六。知眾善。行來坐起。說法問答。七。知尊卑善。信者善。不信者。不善等。慚愧。七法財中二法也。謂信。戒。聞。捨。慧。慙。愧。七財之中。慚愧為守財人。內生羞恥為慚。外生羞恥為愧。又云不自失節為慚。心無非用為愧。若不著下裙。則身形彰露。無有慚愧。既無守護之人。功德法財。便不具足。今著裙時。善法現前。所思無邪。即慚愧具足處。慚愧具足處。即清淨本源處。人之所以迷於五欲。不能清淨者。秪因不知慚愧。若慚愧具足則清淨善法。何曾欠少。故云。服諸善根。具足慚愧也。</p>
</div>
<div class='div-orig'><p>整衣束帶。當願眾生。檢束善根。不令散失。</p>
</div>
<div class='div-commentary'><p style="margin-left:1em">【記】束帶以<span class='corr'>絛</span>襵。則諸部各異。色乃黃赤不同。裙無帶。則不能收攝其身。人無戒。則不能降伏其心。整。嚴肅也。束。收攝也。謂當檢束諸根。則外儀嚴肅其身。而內法收攝其心。身心嚴攝。則諸善道法。自當漸次增進。乃成見道用也。</p>
</div>
<div class='div-orig'><p style="margin-left:1em">下單</p>
</div>
<div class='div-commentary'><p style="margin-left:1em">【記】下者。從覺始下也。孤獨曰單。今以床榻而為單者。謂受戒之人。當獨處一榻。多坐少臥故也。若在禪堂。事事隨眾。</p>
<p style="margin-left:1em">集。鳴指三下。默念此偈呪。</p>
</div>
<div class='div-orig'><p>從朝寅旦直至暮。一切眾生自迴護。若於足下喪其形。願汝即時生淨土　唵。逸帝律尼莎訶<span class='note-inline'>(三遍。此是生天女呪)</span>。</p>
</div>
<div class='div-commentary'><p style="margin-left:1em">【記】寅者。未明。旦者。<span class='corr'>已</span>明。即清晨明相初出時也。梵語阿留那。或云樓那。或云薩埵。漢言明相。有種種異名。明了論云。東方<span class='corr'>已</span>赤故。通慧指歸云。此方約日未出前二刻為曉。此為明相。以見掌紋為限。就中有三種色。若日照閻浮提樹。則有黑色。若照樹葉。則有青色。若過樹照閻浮提界。則有白色。是中白色為正。即是寅旦之時也。又別部明地了時。謂見地色明了故。暮者。金烏西墜日沒時也。薩婆多論云。以五陰為晝夜。若日到閻浮提界。名日沒。即暮也。一切者。槩指之辭。眾法相生曰眾生。以能所八法。謂地。水。火。風。色。香。味。觸。而稟其質也。普曜經云。如來過去心淨離著。不惱眾生。所行之處。脚輪不汙。蟲蟻不損。自迴護者。謂蜎飛蝡動。微細昆蟲。皆具靈覺之性。故圓覺經序云。夫血氣之屬。必有知。凡有知者。必同體。以我等凡夫形質。心未離著。行未齊聖。將行動之時。而願彼等自護其生命也。設若悞傷其形。即仗偈呪法力之功。即時往生淨土。而脫其輪迴也。淨土者。世界皎潔。目之為淨。是淨所居。名之為土。乃純善所成。無四惡趣。法華論云。無煩惱眾生住處。名為淨土。良由眾生行有美惡。土成穢妙。娑婆五濁。由積惡而丘坑。安養七珍。因習善而華勝。三昧經云。凡人求道安禪。先當斷念。人生所以不得道者。但坐思想穢念多故。五濁穢汙。不名淨土。佛制悞傷者。以其無心。故不治罪。與世律同。然亦有悞傷而還悞傷之報者。如朝埜僉載。梁武帝素敬信榼頭師。時遣使召來。帝方與人下碁。欲殺一段。聲曰殺却。使遂斬師。帝碁罷喚師。使言。向者陛下令臣殺却也。帝問。師臨死有何言句。使曰。師云。貧道前劫為沙彌時。以鍬剗地。悞斷一曲[(乏-之+虫)*善]。今帝是也。此報固宜。由是觀之。悞殺仍以悞償。可不慎歟。</p>
<p style="margin-left:1em">引證。分別功德經云。第一念佛何事。佛身金剛。無有注漏。若行時。足離地四寸。千輻相紋。跡現於地。足下諸蟲。七日安隱。若其命終。皆得生天。昔有一惡比丘。本是外道。假服誹謗。逐如來行。自殺飛蟲。著佛跡處。言佛踏殺。然蟲雖死。遇佛跡處。尋還得活。所謂念佛。其義如此。</p>
</div>
<div class='div-orig'><p style="margin-left:1em">行步不傷蟲</p>
</div>
<div class='div-commentary'><p style="margin-left:1em">【記】行步者。乃四儀中之一法也。不傷蟲者。謂具仁慈之心而發護生之念也。有足曰蟲。無足曰豸。此躡上偈而來。謂下單鳴指<span class='corr'>已</span>。臨舉步時。心中作觀。即誦此偈。</p>
</div>
<div class='div-orig'><p>若舉於足。當願眾生。出生死海。具眾善法。</p>
<p class="dharani" style="margin-left:1em">唵。地利日利莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】舉足者。行儀也。謂修道之人。行住坐臥。常當調攝其心。不使一毫走漏。是故凡欲舉足。必先舉心持此偈呪。則心不外馳。念不虗動。善法自具。道業自成。所謂經行及坐臥。常在於其中。即是體會中道之理。則生死大海可越。涅槃山頂可登。生死海者。言廣大也。古云。生不知來處。謂之生大。死不知去處。謂之死大。故云如海之廣大也。如是廣大。欲出不難。只要具眾善法也。善法者。即菩薩行願。謂先以行滿所願故。於是菩薩。凡舉足時。即願一切眾生。出生死海也。若眾生同于菩薩行願。何處見有生死。秪為行願不同。妄執塵勞。造諸不善。所以飄蕩苦海。若能一念回頭。具眾善法。則彼岸在即。苦海斷流。眾生名盡。佛亦不為。是名至善。何愁善法之不具耶。</p>
</div>
<div class='div-orig'><p style="margin-left:1em">出堂</p>
</div>
<div class='div-commentary'><p style="margin-left:1em">【記】出者。對入而言。謂舉足向外行也。堂者。殿也。亦即禪堂。乃十方衲子栖心修道之處。龐居士云。十方同聚會。箇箇學無為。此是選佛傷。心空及第歸。此之謂也。</p>
</div>
<div class='div-orig'><p>從舍出時。當願眾生。深入佛智。永出三界。</p>
</div>
<div class='div-commentary'><p style="margin-left:1em">【記】舍者。屋也。止息為屋。又置也。能置身安宿之處。亦云堂舍。又小屋為舍。言深入佛智。永出三界者。乃託事以明理。謂出有為之舍。而入無為之智也。佛智者。世出世間。無有與等。以知覺之性。窮盡眾生。因果業性。若好。若惡。一一本末。咸悉知之。大經云。如來智慧。無處不至。故云佛智。亦名自然智。無師智也。又此佛智。人人本具。只因情塵覆蔽。乃有聖凡。故須深入也。三界者。華嚴孔目云。一欲界。欲有四種。謂情欲。色欲。貪欲。婬欲也。下至阿鼻地獄。上至第六他化自在天。男女相參。多諸染欲。欲名欲界。二色界。色即色質。<span class='corr'>已</span>離欲界穢惡之色。猶有清淨色在。始從初禪梵天。終至阿迦膩吒天。凡有十八天。並無女形。亦無欲染。皆是化生。尚有色質。故名色界。三無色界。謂但有心識。而無色質。始從空處。終至非非想處。凡有四天。但有受想行識四心。而無形質。故名無色界。若出三界。得證有餘涅槃。則絕分段生死。若永出三界。得證無餘涅槃。則無變易生死。而五住盡。煩惱忘。深入佛智矣。合參云。此偈如華嚴玄奧之大幅。兼貫法華譬喻之全章。然毗盧圓鏡。豈有去來。火宅窄門。能無出入。故知無火而火。歘然三界者。大火宅也。其有小智聲聞。<span class='corr'>已</span>出此舍。暫得遊戲者。小火宅也。不知舍外之火。殆有甚焉。若非深入佛智。曷能速離火宅。頓入清凉哉。</p>
</div>
<div class='div-orig'><p style="margin-left:1em">登廁</p>
</div>
<div class='div-commentary'><p style="margin-left:1em">【記】從下而上曰登。居高臨垂曰廁。廁。圊也。說文。清也。古謂之清者。以其至穢之處。宜常修治。使清潔也。又廁者。雜也。言一切人雜廁其上故。律攝云。應於寺之東北角。安置圊廁。四邊應裁荊棘。大小行廁。並須別作。各安門扇。皆著傍扂。其便利處。宜在屏處。凡欲入廁。應脫上衣。在於上風。淨處安置。</p>
<p style="margin-left:1em">集。欲大小便即當行。莫待內逼倉卒。須脫換鞋脚。不可淨鞋入廁。至。當三彈指。有二義。一。使內人知。不得迫促內人使出。二。恐噉穢之鬼。令他避之。上槽。復當三彈指。默念此偈呪。</p>
</div>
<div class='div-orig'><p>大小便時。當願眾生。棄貪嗔痴。蠲除罪法。</p>
<p class="dharani" style="margin-left:1em">唵。狠魯陀耶莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】大小便者。謂順利不淨。令身輕安也。經云。一切眾生。皆依食住。謂資益諸根。長養四大故。既有飲食滋味入於腸胃。則輕清上升。重濁下墜。故有便利。可見人之一身。兼淨穢世界也。淨世界。即戒定慧之福業。穢世界。即貪嗔癡之罪法也。貪嗔癡者。名三毒煩惱。今以棄除不淨穢濁。而對治三毒。令淨盡故。此三毒乃是起業造罪之因。今故以戒防之。三毒之因既空。則當來業果何存。故古德云。向穿衣喫飯時。屙屎撒尿處。不雜用心。便是好工夫。何愁不透脫也。若能悟此淨穢本源。則可以悟大千世界不在心外。從此垢盡心淨。不知吾身之為法界。法界之為吾身。我身法界。非一非二。則三毒自去。罪法自除也。</p>
</div>
<div class='div-orig'><p style="margin-left:1em">就水</p>
</div>
<div class='div-commentary'><p style="margin-left:1em">【記】就者。近也。水者。潔身之謂也。根本百一羯磨云。世尊說不淨染汙教者。欲除去臭氣。令安樂住故。佛言。勝義洗淨有三種。一洗身。二洗語。三洗心。毗奈耶云。佛告苾蒭。汝等當知。此是當行法。當須存意。如是洗淨。有大利益。令身潔淨。諸天敬奉。是故汝等。若依我為師者。咸應洗淨。若不洗者。不應遶墖。禮佛。誦經。不禮他人。不受他禮。不應噉食。坐僧床榻。不得入眾。由身不淨故。能令諸天。見不生喜。所持呪法。皆無靈驗。若違得惡作罪。</p>
<p style="margin-left:1em">集。大便畢。臨水即念此偈呪。</p>
</div>
<div class='div-orig'><p>事訖就水。當願眾生。出世法中。速疾而往。</p>
<p class="dharani" style="margin-left:1em">唵。室利婆醯莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】事訖者。謂大小行事<span class='corr'>已</span>畢。就水洗僻處時也。此當願者。非同世間之願。及世間之法。當為眾生。發出世之願。說出世之法。具有優劣於此。何也。於世間法。秪名事相而<span class='corr'>已</span>。在出世法。中即事顯理。深達中道之義。速疾往者。言五濁惡世。所見所聞。無非煩惱惡業。纏縛身心。沉淪生死。流轉三界。如處牢獄。受罪之法。牢獄尚有盡期。煩惱實無邊際也。三毒如此利害。是故喻如穢廁。不可久停。故當速離世間穢濁之行。而行出世清淨之法也。如經律所明。入廁洗淨。若不默持諸呪。縱用七恒河水洗之。不得清淨。何以故。種子不淨故。</p>
</div>
<div class='div-orig'><p style="margin-left:1em">洗淨</p>
</div>
<div class='div-commentary'><p style="margin-left:1em">【記】洗者。除也。謂除去不淨。而成潔淨。故曰洗淨。</p>
</div>
<div class='div-orig'><p>洗滌形穢。當願眾生。清淨調柔。畢竟無垢。</p>
<p class="dharani" style="margin-left:1em">唵。賀曩密栗帝莎訶<span class='note-inline'>(三遍。用左手後二指洗之)</span></p>
</div>
<div class='div-commentary'><p style="margin-left:1em">【記】洗滌者。清淨義。即蠲棄也。謂此幻形之有穢濁。必假淨水方得蠲棄也。若不滌除惡觸。不合受用僧伽敷具床榻。律攝云。若苾蒭受食。未漱口以來。乃至大小行訖。未將淨水去穢。受禮。禮他。授法。聽法。皆不聽許。不坐床座。及噉飲食。違者得罪。然雖洗滌。必仗偈呪法力之功。方可身心清淨。乃得調柔也。而云畢竟無垢者。即事以明理。謂此身心。皆因煩惱。所知。二障所纏。而我法二執未空。自從無始以來。無明障蔽。真理何能得顯。今之所以畢竟無垢者。以持戒之功勳。以定慧之力用。畢竟清淨。畢竟無染。則知寂淨光生。煩惱永喪矣。</p>
</div>
<div class='div-orig'><p style="margin-left:1em">洗手</p>
</div>
<div class='div-commentary'><p style="margin-left:1em">【記】手是總名。乃吾人身形所具。能司執持之支分。若無掌。不可名手。無指。亦不可名手。有掌有指。方名曰手。兩手。太陽之精也。字魂陰掌圖法天。指法五行。大曰拇指。第二曰食指。中曰將指。第四曰無名指。第五曰小指。第六曰枝指。謂既專執持。則穢觸難免。故當洗焉。</p>
</div>
<div class='div-orig'><p>以水盥掌。當願眾生。得清淨手。受持佛法。</p>
<p class="dharani" style="margin-left:1em">唵。主迦囉耶莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】水。柔為性。離垢去染為用。盥者澡也。以掌掬水澡淨曰盥掌。夫手沾塵垢。今淨水去其掌垢。表法水除其心垢。所謂日新。又新。純其德也。當願眾生者。謂持戒之人。所修梵行願生身心清淨。受持如來清淨法味。續佛慧命。化化不絕也。言佛法者。廣則百千三昧。無量法門。乃至三藏十二部。異則一四句偈。皆名佛法也。唵下誦呪之時。一浣而再浣。再浣至七浣。自然佛法現前。究竟我手。佛手。眾生之手。同於清淨。同於受持。是真清淨佛法之手。受持佛法也。</p>
<p style="margin-left:1em">引證。師子國。釋迦彌多羅。三果人也。麟德初。來京。高宗尊處禁中。總章初。康藏猶為居士。請受菩薩戒。眾謂梵僧曰。是行者誦華嚴。兼善講梵網。梵僧驚歎曰。但持華嚴。功用難測。況解義耶。若人誦淨行品。百四十願。<span class='corr'>已</span>為得菩薩具足戒者。何煩別授。西國相傳。有人讀此經。以水盥掌。水沾蟲蟻。其捨命者。皆得生天。何況持說此經。教化眾生者乎。此賢者後來。必廣大饒益一切也。</p>
<p style="margin-left:1em">集。若但小便時。唯用水洗手一次即淨。若是大便。去穢後洗手。或用灰泥皂角。如法洗之　溪堂雜錄云。元祐中有蜀僧智超法師。甞誦華嚴經。<span class='corr'>已</span>三十年。偶見一童子。風貌清爽。舉手高揖。超曰。何來。曰。五臺來。超曰。何遠至此。曰。有少事欲相導故。超曰願聞。曰。吾師誦經。固可嘉矣。但失在登廁洗淨時。觸水淋其手背。而未常用灰泥洗之。所用灰泥。律制七度。今但二三。緣此觸尚存。禮佛誦經。悉皆得罪。言訖。不見。超慚而改過。識者或曰。此必文殊化現。有警於超也。故知洗手。必須依法。因果經云。觸手請經。當獲廁中蟲報。</p>
</div>
<div class='div-orig'><p style="margin-left:1em">洗面</p>
</div>
<div class='div-commentary'><p style="margin-left:1em">【記】額前曰面。又頭面也。凡物皆有背。有面。又相向為當面。乃一身之首。起則先見於人。既先見人。必先見佛。故須日日早淨。以便行禮持誦也。</p>
</div>
<div class='div-orig'><p>以水洗面。當願眾生。得淨法門。永無垢染。</p>
<p class="dharani" style="margin-left:1em">唵。㘕。莎訶<span class='note-inline'>(默持二十一遍)</span></p>
</div>
<div class='div-commentary'><p style="margin-left:1em">【記】以水洗面者。謂此幻質。乃不淨之體。九孔常流于外。面向竅次所在。常溢洟唾不淨之物。故須水以滌除之。是故每於晨朝沐其面也。楞嚴經云。自未得度。先度他人。菩薩發心。故行者洗面。即先發是願也。淨法門者。即事顯理。以八萬四千塵勞之門。轉為八萬四千清淨法門。亦即是陀羅尼門。此門總一切法。持無量義。乃至三賢十聖。遊履之門。一切行人解脫之門。若能真窮惑盡。本來面目。不假拭而明矣。如上之門面。自得之後。直至成佛。畢竟清淨。故曰永無垢染也。</p>
</div>
<div class='div-orig'><p style="margin-left:1em">飲水</p>
</div>
<div class='div-commentary'><p style="margin-left:1em">【記】飲者。咽也。梵語阿伽。此云水。水者。準也。準平物也。名義云。潤萬物者。莫過於水。形為四大。氣冠五行。五分律云。有內用。有外用。內用者。飲食之屬。外用者。澆灌浣濯洗和之屬。上偈洗面灌沐等。是外用。而此偈吞咽等事。謂內用也。</p>
</div>
<div class='div-orig'><p>佛觀一鉢水。八萬四千蟲。若不持此呪。如食眾生肉。</p>
<p class="dharani" style="margin-left:1em">唵。嚩悉波囉摩尼莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】水中生靈甚微。人之眼根麁障不能觀察。惟佛五眼明淨。徹見微細昆蟲。非凡小肉眼能視。既見斯類。以慈悲故。說此偈呪。薩婆多論云。舍利弗以淨天眼。見空中蟲。如水邊沙。如器中粟。無量無邊見<span class='corr'>已</span>。斷食。經二三日。佛勅令食凡制有蟲水齊肉眼所見。漉囊所得。不制天眼見也。鉢者。受食之器。今顯一鉢水。具有八萬四千蟲者。謂人身具有八萬四千戶蟲。今以鉢水曉之。若持此呪。即成法水。生自遠離。如初果耕地。蟲離四寸耳。若不持者。食之盡為血肉矣。故持戒比丘。每於飲用時。雖有漉囊濾過。而疑惑木除。必須仗此偈呪法力之功。默念三遍。則飲用者可無愆尤矣。故云。若不持此呪。如食眾生肉也。</p>
</div>
<div class='div-orig'><p style="margin-left:1em">五衣</p>
</div>
<div class='div-commentary'><p style="margin-left:1em">【記】五者。五條。衣者。依也。謂依此以庇寒暑也。斯乃出世法服。非同世俗可比。當護之如皮。敬之如墖。薩婆多論云。此衣九十五種外道所無。惟佛法中有也。</p>
<p style="margin-left:1em">集。梵語安陀會。此云作務衣。五條。一長一短。凡寺中執勞服役。路途出入往還。當著此衣。誦此偈呪。戒壇經云。五條表斷貪。淨身業也。</p>
</div>
<div class='div-orig'><p>善哉解脫服。無上福田衣。我今頂戴受。世世不捨離。</p>
<p class="dharani" style="margin-left:1em">唵。悉陀耶莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】此偈以因招果。顯密互用。二利均霑故。上二句出名義。下二句乃發願。唵字下是密語。非名言可能解釋也。善哉者。贊美之辭。贊其衣之功德殊勝。不可思議。有大利益故。去粘曰解。去縛曰脫。言此衣為解粘去縛。無垢之服也。如世間美服。多屬蠶口。故塵世眾生。觸愛細滑。為惡所染。不善解脫。出家受具。由習戒故。定便久住。由習定故。淨慧自生。由此三學精明。故於三毒邊。一一解脫。可見此衣。能生善。法能伏煩惱。故曰解脫服也。無上者。謂此衣有出世功能。超過世間。一切斑彩錦文。王臣之服。天上天下。乃至九十五種外道。無有勝於此衣。故名無上也。福田者。法。喻。雙舉也。大意借田說法謂戒乃人世福田。檀越種福。僧著袈裟。現田紋相。名曰福田。如世間之田。生長苗稼。以養形命。而此福田之衣。能與沙門生長智慧。滋培五分法身也。我今頂戴受者。指披著之人。頂之于首。戴之于身。如是受持。尊重之至也。世世不捨離者。謂此法服。非但今生盡形受持。乃至盡未來際。不願捨離也。</p>
</div>
<div class='div-orig'><p style="margin-left:1em">七衣</p>
</div>
<div class='div-commentary'><p style="margin-left:1em">【記】七衣者。七條之衣也。然此三衣。名義眾多。謂能降伏眾魔。故曰忍辱鎧。不為欲泥汙染。故名蓮花服。龍得一縷。不為金翅鳥所食。故名救龍衣。生死煩惱。由斯解脫。故名解脫服。經律通名袈裟。此云壞色。如世間紅黃紫綠白色。人人所愛。愛即是貪也。施來我出家人得之。如法染成青。黑。木蘭。三種色。除自<span class='corr'>己</span>貪著之心。壞彼好色。故云壞色。亦名不正色。謂不住於色。住色即非正色。亦云染色。表心染於法。要染無所染。方名曰染。然二乘之染。非真染。必要心染大乘。方名真染。真染即大仙道也。能於正法除其結使。名為究竟寂滅之衣。</p>
<p style="margin-left:1em">集。梵語鬱多羅僧。比云入眾衣。七條。二長一短。凡赴齋。聽講。持誦。坐禪。禮佛。禮墖。禮和尚。上座。僧和集時。當著此衣。誦此偈呪。七衣表斷嗔。淨口業也。</p>
</div>
<div class='div-orig'><p>善哉解脫服。無上福田衣。我今頂戴受。世世常得披。</p>
<p class="dharani" style="margin-left:1em">唵。度波度波莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】佛制三衣。著用有時。既披著有時。當恒近左右。不使遠離。今易常得二字者。正明披著有時。不相混雜也。披此衣者。即解脫之服故。願世世生生常得披着。而解脫煩惱也。</p>
</div>
<div class='div-orig'><p style="margin-left:1em">大衣</p>
</div>
<div class='div-commentary'><p style="margin-left:1em">【記】大者。衣中之主也。在五七二衣之上。故稱云大。又名祖衣。謂此衣雖是麁疎蔴布。乃佛佛授手。祖祖相傳。出世證道之衣。三世如來。皆著此衣。而成道果。故衣名法。衣昔日世尊以實相無相之宗。傳於迦葉為西域初祖。即是此衣作證。承此衣以傳燈。而法脉條貫。傳於今日。未常溷亂。所以名之。故此衣表傳法之信也。妄與不得。妄受不得。會佛法者則得。不會佛法者不得。故五祖付能大師曰。昔日達磨初來東土。人未至信。故傳衣以明得法也。有是義故。名為法衣。</p>
<p style="margin-left:1em">引證。南山感通傳中。天人黃瓊語宣祖曰。如來臨涅槃時。告文殊師利。汝以神力。往祗洹中堂西寶樓上。取我珠函。將示大眾。我初踰城。離父王宮。到彼叢林。身小疲怠。權時止息。時彼樹神。現身告我言。汝今修道。定得金色之身。為三界大師。迦葉佛涅槃時。付囑我珠函。并絹僧伽梨。令我轉付囑汝我語神言汝絹僧伽梨。非我所用。我聞先言。諸佛出世。不著蠶絲。我今修道。如何害生。汝今是魔。故來相惱。樹神告言。汝大智人。何輒麤言。諸佛慈悲。不著蠶衣。此絲化出。非是害生。汝今受此。我即開圅。見迦葉書云。我初成道時。大梵天王施經。堅牢地神施緯。共成一法衣。絲是化出。非是繰蠒。由是義故。我自成道以來。常披此衣。未曾損失。今付悉達。若得成佛。轉毗尼時。當為我著。願汝受持。勿令損失　又我初成道時。乃至涅槃。唯服麤布僧伽梨。及白㲲三衣。未曾著蠶衣繒帛。何為惡比丘等。謗黷我云。毗尼開許著之。我初成道。大愛道比丘尼。手執金縷袈裟。持施與我。我不敢受。令持施僧。我於三藏教中。雖聽用繒綵供養佛法僧然本非蠶口所出絲綿。我此閻浮洲內。及以大洲之外。有千八百大國。並有繒帛絲綿。皆從女口出之。由不殺害眾生命故。福業所感。故從女口中出。問。何以得知。答。若欲須絲作衣時。至桑樹下。便有二化女子。從彼樹下出。形如八歲女。從口吐絲。彼國人等。但設繀車。從女口中取絲。轉至繀車上。取足便止。化女即滅。我聽著繒綵者。是此女絲。及天繒綵。本非害生取絲綿故。故此僧伽梨。當用布褐作。令末世比丘。不得樂好衣服也。</p>
<p style="margin-left:1em">集。梵語僧伽黎。此云雜碎衣。有上中下九品衣。下下品九條。下中品十一條。下上品十三條。皆二長一短。中下品十五條。中中品十七條。中上品十九條。皆三長一短。上下品二十一條。上中品二十三條。上上品二十五條。皆四長一短。長多短少。表聖增凡減故。凡入王宮。陞座說法。入里乞食。降伏外道。當著此衣。誦此偈呪。表斷癡。淨意業也。</p>
</div>
<div class='div-orig'><p>善哉解脫服。無上福田衣。奉持如來命。廣度諸眾生。</p>
<p class="dharani" style="margin-left:1em">唵。摩訶迦婆波吒悉帝莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】奉持如來命者。謂如來本願。廣度一切眾生。今受如來清淨戒法。正當恭敬奉持如來慈命修行。紹隆佛種。以此善法。攝化眾生。前二偈秪為自利。而此偈。專為利他。故曰廣度諸眾生。直下擔荷佛祖之慧命也。增輝記問。何不增四。減二。惟三者何。答。三奇數屬陽。陽能生萬物。今制三衣。表生萬善。取益物之義也。如上三衣。原是比丘法服。沙彌尚不許著。何況初發心人。今欲令其預知者。讀此偈呪。先知菩薩行願殊勝故。然今佛法秋晚。道器難全。一有發心。三壇頓受。故戒期中。沙彌少有兩月行持者。三衣尚難置足。何況再縵耶。故令先讀偈呪。俟披著時。以便憶持。如年不滿。仍須縵服。僧祇律云。三衣者。聖賢沙門標幟。非俗人所為。慈雲懺主辨惑篇云。此三衣。定是出家之服。非在家所披。舍利弗問經云。云何於訓戒中。令諸弟子偏袒右肩。又為迦葉村人。說城喻經云。我諸弟子。當正披袈裟。俱覆兩肩。勿露肌肉。使上下齊平。現福田相。行步庠序。又言。勿露胸臆。於此二言。云何奉持。佛言。修供養時。應須偏袒。以便作事。作福田時。應覆兩肩。現田文相。云何修供養。如見佛時。問訊師僧時。應隨事相。若拂床。若掃地。若捲衣裳。若周正薦蓆。若泥地。作華。若撻高足下。若灑。若移。種種供養之時。云何作福田時。國王請食。入里乞食。坐禪。誦經。巡行樹下。人見端嚴。有可觀也　律制三衣。有名。有體。有色。有量。乃至造法等。事極微細。惟願擔荷法門者。詳閱開導後學。不至斯法斷滅也。名義如上。體謂十種衣財。異于艸木皮髮。毛綺錦綉等。邪命希求。皆不成衣故。色。謂青。黑。木蘭。三種。非五大上色故。聽以刀截。成沙門衣。如馬齒。鳥足縫之。須順左右條開。不作。即同縵服。非俗五彩。斑文。羅糓等。量。謂肘長短。度身而衣也。作。謂條齒縫刺如式也。若互增互減。受用有愆。不依律法。著用犯罪。惡心毀壞得罪如律。行則隨行。住則隨住。教甚繁廣。行之在人。信則成佛可期。違則三途難免。</p>
<p style="margin-left:1em">集。蓋此三衣。而稱福田者。增輝記云。田畦貯水。生長嘉苗。以養形命。法衣之田。潤以四利之水。增其三善之苗。以養法身慧命。藏義經云。袈裟有十種利益。一者菩提上首。</p>
<p style="margin-left:1em">【記】菩提。大論釋名佛道。上首者。第一也。欲求佛道。先別形儀。外著袈裟。內心自攝。身心既攝。得入道門。是知袈裟。為入佛道之第一也。</p>
<p style="margin-left:1em">二者眾處人天。</p>
<p style="margin-left:1em">【記】眾。即僧眾。處者。居也。諸天著樂。六道升沉。不能修行。無上菩提。故律云。受具足戒<span class='corr'>已</span>。於天人魔梵。外道婆羅門眾中。比丘比丘尼僧。最為第一。是知著袈裟者。眾處人天之上也。</p>
<p style="margin-left:1em">三者父母反拜。</p>
<p style="margin-left:1em">【記】父母者。生身之本。辭別出家。應無子分。反者。答也。謂答其拜也。律中見父母。秪宜問訊。適或念劬勞恩重而拜者。父母必云。身著袈裟是佛弟子。而答拜之。此是袈裟之利益也。身無法服。未必如斯。普曜經云。淨飯王告優陀耶。汝往佛所。稱我志意。佛本有要。得道當還。須依往言。時來相見。優陀耶到。具宣王意。佛即許可。七日當往。時優陀耶。白王消息。王聞歡喜。與諸羣臣。四十里外。奉迎世尊。佛與金剛力士。梵釋四王。諸比丘眾。放大光明。乘空而來。漸欲近王。王與臣民。夫人<span class='corr'>采</span>女。見<span class='corr'>已</span>禮拜。佛現種種神變。諸方出沒。意遮眾生。誹謗事故。王禮拜<span class='corr'>已</span>。佛乃下地。問訊父王。少病少惱。起居輕利。禮問<span class='corr'>已</span>畢。王等與佛。一切大眾。還於國中。說法化利。得道者眾。此即父母反拜。佛示不受。佛還問訊。說法化利。後世僧眾准此思之。</p>
<p style="margin-left:1em">四者師子捨身。</p>
<p style="margin-left:1em">【記】梵語僧伽彼。此云師子。賢愚經云。昔有辟支佛。在山林中。福度眾生。禽獸亦附。時有師子。名曰堅誓。身毛金色。食菓啗草。不害羣生。有一獵師。剃除鬚髮。身著袈裟。內佩弓箭。見師子來。而心念言。可殺取皮。以用上王。足得脫貧。便以毒箭射傷。師子欲害。見著袈裟。便自念言。著袈裟人。必得解脫。此袈裟乃是三世聖人標相。我若害之。則起惡心。向三世賢聖也。念<span class='corr'>已</span>。息害而死。由敬袈裟故而捨身也。</p>
<p style="margin-left:1em">五者龍披免難。</p>
<p style="margin-left:1em">【記】梵語那伽。此云龍。乃鱗蟲之長。能大。能小。能長。能短。春分而登天。秋分而入地順也。龍王經云。龍王白佛言。如此海中。無數種龍。金翅鳥王。常來食之。我等日夜恐怖。求佛救護。令得安隱。於時世尊即脫身上所著皂色衣。與龍王曰。汝取是衣。分與諸龍。皆令周遍。於中乃至值一縷者。金翅鳥王。不能觸犯。</p>
<p style="margin-left:1em">六者國王敬信。</p>
<p style="margin-left:1em">【記】僧祗律云。尊者達尼迦。闇取官材罪在不捨。瓶沙王信敬三寶。見達尼迦身著袈裟。雖取官材。釋然不問。</p>
<p style="margin-left:1em">七者眾生禮拜。</p>
<p style="margin-left:1em">【記】經云。六道四生。見著袈裟者。莫不恭敬禮拜。奉為最上福田。故律云。比丘浣故袈裟。湖神取汁。而灌身。外道持新氎來洗。湖神却言。莫污我水。可見袈裟。遵重如是。</p>
<p style="margin-left:1em">八者羅剎恭敬。</p>
<p style="margin-left:1em">【記】昔有一山居僧。在深嵓宿。以衣障前。有異人來。形極可畏。伸臂內探。畏觸袈裟。礙不得入。遂免得脫。如是眾相。難可具述。</p>
<p style="margin-left:1em">九者天龍護祐。</p>
<p style="margin-left:1em">【記】律云。凡有袈裟之處。一切天龍善神。咸皆守護故。</p>
<p style="margin-left:1em">十者得成佛道。</p>
<p style="margin-left:1em">【記】僧祗律云。佛告阿難。過去諸佛著如是衣。得成佛道。未來諸佛。亦當著如是衣。得成佛道。如我今日。以刀割截。成沙門衣。不為怨賊所劫。此是解脫服。福田之衣。若有眾生。起一惡心。向三世諸佛。辟支羅漢。及著染衣人。獲罪無量。所以者何。壞色之衣。是賢聖標式。若能發心。敬染衣人。獲福無量。我由信心敬戴之至。得成佛道也。</p>
<p style="margin-left:1em">引證。宣律師感應因緣云。時四天王臣子。白宣律師曰。如來臨涅槃時。告文殊師利及大眾言。我初入山學道。以無價寶衣。貿得鹿裘著。有樹神現身。手執僧伽黎。告我言。汝今修道。定得正覺。過去迦葉佛涅槃時。將此布僧伽黎。付囑於我。令善守持。以待仁者出世。令我付與。我欲受時。地便大動。樹神告言。今為汝開衣。示福田相我見相<span class='corr'>已</span>。即入金剛三昧定。地又大動。樹神又言。汝今猶是俗人。未合被此法衣。當置頂上。恭敬供養。汝求佛道。不為魔撓。我依樹神。頭頂戴之。大地震動我六年苦行。身體既羸。衣猶頂上。不敢辭疲梵王見之。起大悲愍。將我伽黎。上至梵天。地又大動。日月無光。堅牢地神。告梵王言。汝可持衣。還安頂上。梵王依教。大地乃安。日月還明。太子問梵王言。汝知僧伽黎在我頂上意否。答言不知。此為未來諸惡比丘。比丘尼等。不敬我解脫法服。不受持三衣。亦不持戒。令法速滅。故以衣在頂上住也。</p>
<p style="margin-left:1em">又悲華經云。佛於寶藏佛前發願願我成佛時。袈裟有五種功德。一。入我法中犯重邪見等。於其念中。敬心尊重。必於三乘授記。二。天龍鬼等。能敬此袈裟少分。即得三乘不退。三。若有鬼神諸人。得袈裟乃至四寸。飲食充足。四。眾生共相違背。念袈裟尋生慈心。五若持此少分。恭敬尊重。常得勝他。</p>
<p style="margin-left:1em">【記】此五種功德。即前十種利益。及出生第二偈義也。一。即前菩提上首義。二。即父母反拜。眾生禮拜。天龍護祐。得成佛道義。三即後出生第二偈義。四。即師子捨身。國王敬信義。故瓔珞經云。若天龍八部鬪諍。念此袈裟生慈悲心。五。即眾處人天。龍披免難。羅剎恭敬義也。如次思之。自然可曉。</p>
<p style="margin-left:1em">大論云。釋子受持禁戒是其性。剃髮染衣是其相。四分律藏中。佛告諸比丘。隨所住處。常與三衣俱。譬如鳥之兩翼。恒與身俱。汝等捨本族姓。以信出家。應當如是。所到之處。法衣隨身。不應離宿。僧祗律中。佛言。比丘三衣。一鉢。須常隨身。違者出界結罪。當敬三衣如塔想。十誦律中。佛言。護三衣如自皮。護鉢如眼目。所行之處。與衣鉢俱。無所顧戀。猶如飛鳥。若不持此三衣入聚落俗人處犯罪。五分律。三衣謹護。如身薄皮。常須隨身。如鳥之羽飛走相隨。大乘梵網菩薩戒中。佛言。若佛子。常應二時頭陀冬。夏。坐禪。結夏安居。常用楊枝。澡豆。三衣。瓶鉢。坐具。錫杖。香爐。漉水囊。手巾。刀子。火燧。鑷子。繩床。經。律。佛像。菩薩形像。而菩薩行頭陀時。及遊方時。行來百里。千里。此十八種物。常隨其身。違者結罪。蓋三衣。一鉢。乃佛佛親持。祖祖授受。七眾同遵。兩乘共制。若云出家佛弟子衣鉢可離。東西兩土。軌則不同者。請閱三藏。何經何律。何論。許開。當知佛言可信。凡語無憑。有智慧者。勿染邪風。須堅信力爾。</p>
<p style="margin-left:1em">【記】業疏云。所以衣鉢隨身者。由出家人。虗懷為本。無有住著。有益便停。故制隨身也。大悲經云。但使性是沙門。汙沙門行。形是沙門。披著袈裟者。於彌勒佛。乃至樓至佛所。得入涅槃。無有遺餘。僧祗律云。僧尼有戒德者。若俗人求破袈裟段。欲禳灾者。聽與少分。</p>
</div>
<div class='div-orig'><p style="margin-left:1em">臥具</p>
</div>
<div class='div-commentary'><p style="margin-left:1em">【記】尼師壇者。乃百一衣屬也。同氈蓆之形。名為敷具。如衾被之形。名為臥具。蓋謂敷之而臥也。敷之而坐。即為坐具。敷之襯足。即為襯足衣。名含多義。故屬百一衣中之數也。</p>
<p style="margin-left:1em">集。梵語尼師壇。此云坐具。亦名隨坐衣。亦名襯足衣。長佛二磔手半。廣佛二磔手。僧祇律云。如來一磔手。二尺四寸。此約小尺。若准大尺。可二尺許。不得作三衣。不得淨施。及取薪草。盛物雜用。唯得敷坐。若道行。至坐處。取坐之。十誦律云。新者。二重。故者。四重。不應受單尼師壇。律中本制緣起。為身。為衣。為臥具故。事鈔云。為身者。恐坐地有所損故。次為衣者。恐無藉三衣易壞故。為臥具者。恐身不淨。污僧床榻故。律云。新尼師壇。故者緣四邊。以亂其色。若作。應安緣。五分律云。裁作三分。長頭餘一分帖四角。不帖則<span class='corr'>已</span>。根本律。并寄歸傳中。不聽禮拜。用以敷展。西域五天竺。罕其見聞。此方禮拜展用。不知傳起何時。如遵聖制。不用為正。若論為衣。展禮無妨。詳明於斯。學者隨便。</p>
</div>
<div class='div-orig'><p>臥具尼師壇。長養心苗性。展開登聖地。奉持如來命。</p>
<p class="dharani" style="margin-left:1em">唵檀波檀波莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】此偈顯密互用。第一句華梵雙舉。即此一句。可見全體之用也。下三句。乃見全用之體。究竟體不離用。用不離體也。心苗者。菩提種子。發生之苗也。展開者。如布種之法也。若坐。當改云。展開跏趺坐展開之時。如種子之得地。而言聖地者。謂千聖共遊之地。即尼師壇之別名也。言一切凡夫不登此地。何由得證聖位。一切種子。不布此地。何由長養心苗。如者。法身之理。來者。應身之用。法化冥一。故曰如來。奉持者。遵佛之制。而行無持無作之法也。無持無作之法。即是培植心苗之法。培植心苗之法。即是奉持如來之慧命也。昔日有羅漢比丘於山嵓入定時。獼猴將坐具偏袒右肩。合掌右遶三匝跪地。比丘出定歎曰。畜生尚有佛性。比丘即與受三歸五戒。獼猴歡喜舞跳。失足墜嵓而死。即生兜率天宮。名義中。天神黃瓊云。元佛初度五人。迦葉兄弟。并制袈裟左臂。坐具在袈裟之下。後度諸徒侶漸多。年少比丘。儀容端美。入城乞食。多為女愛。由是製衣角在左肩。後為風飄。以尼師壇鎮上。增輝記云。佛先許安左肩上鎮衣。後因有一外道。名曰達摩多。問一比丘曰。汝肩上片布何名。何用。比丘答曰。名尼師壇。是坐具。又問。汝所披衣何名。有何功德。答言忍辱衣。三寶之相。上制天魔。下降外道。達摩多曰。此衣既有如是功德可貴。有大威靈。豈得以所坐之布居其上。若汝自為。師何不教。若師教者。此法不足可尊。比丘白佛。佛制還安左臂衣下。但不得垂尖角如象鼻。羊耳等相。是故今遵佛制。令諸比丘。以坐具置於左臂袈裟之下也。</p>
</div>
<div class='div-orig'><p style="margin-left:1em">登道場</p>
</div>
<div class='div-commentary'><p style="margin-left:1em">【記】登者。陞進也。一達無為證真之地。名曰道場。又云。十方諸佛得道之場。即無生庭也。或名為寺。即法庭也。或名僧伽藍。益福生善也。或名淨住舍。或名法同舍。或名出世間舍。或名精舍。或名清淨無極園。或名金剛淨剎。或名寂滅道場。或名遠離惡處。或名親近善處。並隨義立名。各有所表。此是善人住處。信心長者自念言。我何時當得居如是出塵垢之處。今則不論丹青雕塑。但有佛像在中。即名道場。如一見時。即當持此偈呪。</p>
</div>
<div class='div-orig'><p>若得見佛。當願眾生。得無礙眼。見一切佛。</p>
<p class="dharani" style="margin-left:1em">唵。阿密栗帝吽癹吒<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】若得見佛者。即初心懇意之句。言佛不易見也。當願者。是二利之弘誓。謂既得見佛。當生自慶。然佛性人人本具。何不易見。惟其本具。故不易見。所謂不見廬山真面目。只因身在此山中故也。言眾生不易見佛者。秪為妄想執著為礙耳。若妄想消盡。本覺始覺。同一圓明。同一清淨。況有生佛之名能所之相分別哉。所以得無礙眼。即得見佛。得見佛者。即是佛見。是佛見者。即無礙眼。言無礙眼者。謂具五眼圓明也。所謂天眼通非礙。肉眼礙非通。法眼唯觀俗。慧眼了知空。佛眼如千日。照異體還同。楞嚴經云。阿那律陀。見閻浮提。如觀掌中菴沒羅果。諸菩薩等。見百千界。十方如來。窮盡微塵。清淨國土。無所不矚。如天眼通。但能見六道眾生。死此生彼。苦樂之相。及見世間種種形色。無有障蔽而未得徹見一切佛也。眾生洞視。不過分寸。今之所謂無礙眼者。乃是佛之知見。故得見一切佛也。</p>
</div>
<div class='div-orig'><p style="margin-left:1em">讚佛</p>
</div>
<div class='div-commentary'><p style="margin-left:1em">【記】梵語婆師。華言。贊歎。贊者。美其德也。善見律云。聽汝作唄。唄。言說之詞。法苑珠林云。尋西方之有唄。猶東國之有贊。贊者。從文以結章。唄者。短偈以流頌。比其事義名異。意實同耳。佛之功德。贊莫能窮。然非贊。無以致其敬。是故凡覩慈顏。應當贊頌。佛者。覺行圓滿也。根本雜事云。勿居顯露。違者得越法罪。若禮敬之時。端身齊足。合掌贊云。</p>
</div>
<div class='div-orig'><p>法王無上尊。三界無倫匹。天人之導師。四生之慈父。我今暫歸依。能滅三祗業。稱揚若贊歎。億劫莫能盡。</p>
</div>
<div class='div-commentary'><p style="margin-left:1em">【記】法者。軌持義。謂一事一法。皆軌持故。王者。往也。謂佛所說法。無有高下。平等教化。一切眾生所歸往也。又云王者。自在義。謂以法攝護眾生。令得安樂。故名法王。經云。我為法王。於法自在。又王者。有乎二種。一者輪王。王四天下。二者法王。統攝大千。如世間以輪王為尊。而出世間。以法王為重。故曰無上尊也。梵語阿耨多羅。秦言無上。大論云。如諸法中。涅槃無上。眾聖之中。佛為無上也。三界無倫匹者。依自誓三昧經云。初欲界有四。一情欲。二色欲。三貪欲。四婬欲。欲強色微。故云欲界。二色界。有二。一情欲。二色欲。色強欲微。故云色界。三無色界一種。惟情欲故。色絕欲劣。故云無色界也。倫。等也。匹。配也。謂證佛理境。居常寂光土。其餘九法界中。皆稱眾生。豈能與佛等配乎。如來為三界大師。等視眾生。猶如赤子。無數方便。引出火宅。故云天人之導師。四生之慈父也。我今暫歸依。能滅三祗業者。謂行人以凡情名字之我。而稱我也。暫歸依者。以一瞻一禮。覩其相好之誠。令無量眾生。滅除無始罪垢。而深植慧根也。三祗者。梵語具云。阿僧祗劫。華言無數時。有其三解。一。如俱舍論云。如來始從古釋迦。至尸棄。值七萬五千佛。名初阿僧祗。次從尸棄。至然燈。值七萬六千佛。名二阿祗。僧又從然燈。至毗婆尸。值七萬七千佛。名三阿僧祗。此三僧祗。乃無數中之有數。約如來因中修行六度所歷時論也。又起信疏云。從初發心。至歡喜地。謂之一阿僧祗。從二地。至八地。謂之二阿僧祗。從九地。至等覺。謂之三阿僧祗。此乃無數中之無數。約菩薩修行位次論也。是以即此現前一念信敬之心。勝於如來三大阿僧祗劫。修六度萬行之功。能滅三祗生死之罪。何況稱揚贊歎。若論贊佛功德。億劫莫能盡述。故行願品云。一者禮敬諸佛。二者稱贊如來。乃至云。各以一切音聲海。普出無盡妙言詞。盡於未來一切劫。贊佛甚深功德海。菩薩本行經云。阿難白佛言。若使有人。以四句偈。贊佛如來。得幾功德。佛言。正使億百千那由他術。無數眾生。皆得辟支佛道。設有人供養是等衣服。飲食醫藥。床敷臥具。滿於百歲。其功德多否。阿難言甚多世尊。佛言。若人以四句偈。用歡喜心。贊歎如來。所得功德。過於上福。百千萬倍。無以為喻。智度論云。若聞諸佛功德。心生尊重。恭敬贊歎。是人得無量福。知一切眾生得無過者。故言尊。敬畏之心。過於君王。父母。師長之切。故言重。謙遜畏難。故曰恭。推其智德。故曰敬。美其功德為贊。贊之不足。又稱名舉揚。為歎。故華嚴經云。剎塵心念可數知。大海中水可飲盡。虗空可量風可繫。無能盡說佛功德。</p>
</div>
<div class='div-orig'><p style="margin-left:1em">禮佛</p>
</div>
<div class='div-commentary'><p style="margin-left:1em">【記】禮者。履也。謂進退有度。尊卑有分之儀。增一阿含經云。禮佛有五種功德。一者端正。以見相好。生尊上故。二者得好音聲。以見佛時。三自稱曰。南無如來。至真等正覺故。三者多饒財寶。以見佛時。具花香燈明。隨力供養故。四者生處高貴。以見佛時心無染著。又能右膝著地。長跪叉手禮故。五者得生天上。以念佛功德法爾故。觀音玄記云。底沙佛有二弟子。一釋迦。樂修利他行。所化機先熟。二慈氏。樂修自利行。所化機在後熟。彼佛念曰多人就一人則難。一人就多人則易。欲令釋迦先成道故。乃捨二弟子入山。時釋迦菩薩。隨後入山。尋師不見踪跡。正行次。忽見彼佛在寶龕中。入火界定。威光赫奕。特異于常。行次忘下一足。經于七日。說于一偈。因此精進超於九劫。在彌勒前成佛。本行經云。佛告阿難。往昔有如來出現於世。號弗沙佛。時彼佛在雜寶窟中。我見彼佛。心生歡喜。合掌翹足。七日七夜。以此偈贊歎。阿難。我以此偈贊彼佛<span class='corr'>已</span>。發如是願。乃至彼佛語侍者言。是人過於九十四劫。當得成佛。號釋迦牟尼。我於彼時。得授記<span class='corr'>已</span>。不捨精進。增長功德。無量世中。作梵天王。轉輪聖王。以是善業因緣力故。我得四種辨才。無有一人。能與我論。降伏我者。我得成阿耨菩提。轉於無上法輪。既知聖教禮贊功德。不可思議。是故行者。常須作意。不得自惰。恐無常忽至。瞻禮無處。凡見佛時。當以此心此偈。而贊禮也。</p>
</div>
<div class='div-orig'><p>天上天下無如佛。十方世界亦無比。世間所有我盡見。一切無有如佛者。</p>
<p style="margin-left:1em">普禮真言。</p>
<p class="dharani" style="margin-left:1em">唵。嚩日囉斛<span class='note-inline'>(三贊三禮)</span></p>
</div>
<div class='div-commentary'><p style="margin-left:1em">【記】天上天下無如佛者。指三界而言。以九法界中。皆眾生報。諸天著樂所盲。不能深達佛理。眾生無明障蔽。不能覺照本源。如來為天中天。聖中聖。三界極尊。誰能與等。非唯竪窮三際。莫與佛等。即橫徧十方。亦無可儔。總而言之。盡虗空。徧法界。亦無有如世尊百千相好。萬德莊嚴。三覺俱圓。十號具足也。第一句贊大。第二句贊多。第三句贊勝。第四句總贊大多勝。故行願品云。所有十方世界中。三世一切人師子。我以清淨身語意。一切遍禮盡無餘。又般若經云。如來智慧如虗空。悉覩眾生去來相。十方一切悉見聞。我當稽首禮法王。今人禮佛發願。若能如釋迦之贊弗沙。亦以此偈。七日七夜翹一足而贊釋迦。其人必定親見釋迦。而為授記。復見千百億釋迦。不出自心也。普賢觀經云。若有晝夜六時。禮十方佛。誦大乘經。思第一義。甚深空法。於一彈指項。除百萬億那由他恒河沙劫生死之罪。行此法者。真是佛子。業報差別經云。禮佛一拜。從其膝下。至金剛際。一塵一轉輪王位。獲十種功德。一。得妙色身。二。出言人信。三。處眾無畏。四。諸佛護念。五。具大威儀。六。眾人親附。七。諸天愛敬。八。具大福報。九。命終往生。十。速證涅槃。</p>
<p style="margin-left:1em">集。禮讚須精誠作觀。五體投地。教列七種禮。不可不知。一。我慢禮。謂依位次。以無恭敬。心馳外境。五輪不具。如碓上下。二。唱和禮。謂麤正威儀。心無靜想。見人。則身輕急禮。人去則身墮心疲。蓋心散而口唱也。三。身心恭敬禮。謂聞唱佛名。便念佛想。身心恭敬。精無厭怠。四。發智清淨禮。謂達佛境界。隨心現量。禮一佛。則禮一切佛。禮一拜。則禮法界。以佛法身融通故。五。徧入法界禮。謂自觀身心等法。從本以來。不離法界。佛我平等。今禮一佛。即遍禮法界諸佛。六。正觀禮。謂禮自佛。不緣他佛。何以故。一切眾生。各有佛住。平等正覺。七。實相平等禮。謂前。有禮。有觀。自他兩異。今此一禮。無自無他。凡聖一如。體用不二故。文殊云。能禮所禮性空寂。前三。約事。後四。就理大方廣寶篋經中。智燈聲聞。問文殊言。云何禮佛。文殊言。若見法淨。名見佛淨。若身若心。不低。不昂。正直而住。不動。不搖。其心寂靜。行寂靜行。是名禮佛。比丘不得通肩著袈裟禮佛。死墮鐵甲地獄。除坐禪。受食。通肩不犯。比丘不得披禪衣禮佛。誦經。經行。及禮尊宿。塔殿前行。死變團魚。龜黿之類。及不得覆頭。須露頂。違者結罪。唯除病時。大寒時。凡正信出家受戒者。切須慎之。</p>
<p style="margin-left:1em">【記】五輪著地者。依離垢慧經中。應一一發願。初總願云。我今五輪於佛作禮。為斷五道。離於五蓋。願諸眾生。常得安住。不壞五通。具足五眼。願我右膝著地之時。令諸眾生。得正覺道。願我左膝著地之時。令諸眾生。於外道法。不起邪見。悉得安立。正覺道中。願我右手著地之時。猶如世尊。坐金剛座。右手指地。震動現瑞。證大菩提。我今亦爾。共諸眾生。同證覺道。願我左手著地之時。令諸眾生。離諸外道。難調伏者。以四攝法。而攝取之。令入正道。願我首頂著地之時。令諸眾生。離憍慢心。發無上意。悉得成就。無見頂相。餘義可知。</p>
</div>
<div class='div-orig'><p style="margin-left:1em">供淨瓶</p>
</div>
<div class='div-commentary'><p style="margin-left:1em">【記】進奉曰供。瓶者。汲水之器。用有淨觸之別。此為淨用。亦名德瓶。謂朝暮行持。多功德故。西域記云。裙稚迦。即澡瓶也。此為觸用。佛制比丘。不淨洗潄。不得禮拜誦經故。淨瓶潄口。澡瓶洗手。今則洗潄不行。二瓶失制。雖復禮敬。焉得無罪。</p>
<p style="margin-left:1em">集。梵語軍持。此云瓶。寄歸傳云。軍持有二種。一。磁瓦者。是淨用。二。銅鐵者。是觸用。今所明者。乃淨瓶也。比丘每日清旦。誦經呪畢。用淨瓶。盛淨水。供於佛菩薩像前。欲須瓶盛水時。當觀想佛菩薩尊容。具儀作禮。起<span class='corr'>已</span>。取瓶。默持此偈呪。</p>
</div>
<div class='div-orig'><p>手執淨瓶。當願眾生。內外無垢。悉令光潔。</p>
<p class="dharani" style="margin-left:1em">唵。勢伽嚕迦叱[羊*含]叱莎訶<span class='note-inline'>(三遍)</span></p>
</div>
<div class='div-commentary'><p style="margin-left:1em">【記】手執者。謂以身而舉。以表事也。內外無垢。悉令光潔者。即事以明理也。內即身心。外即塵境。謂此持戒之心堅淨。則外不染塵勞。內不起煩惱。表裏一如。心地清淨。而智光皎潔矣。故楞嚴經云。根塵不偶。現前殘質。不復續生。執心虗明。純是智慧。慧性圓明。瑩十方界。即斯意耳。</p>
</div>
<div class='div-orig'><p style="margin-left:1em">蕩淨瓶真言</p>
</div>
<div class='div-commentary'><p style="margin-left:1em">【記】蕩者。謂滌去塵垢也。真言者。樓閣經云。是諸佛之母。成佛種子故。若無真言。終不能成無上正覺然水能蕩其瓶垢。法能滌其心垢。乃事理雙彰之謂也。</p>
<p style="margin-left:1em">集。既禮佛起。持空瓶至淨水所。左手撩衣。右手持瓶。徐徐先取水蕩三次。每次誦此呪七遍。其蕩瓶水。莫仍注淨水中。須棄於外。</p>
<p class="dharani">唵。㘕。莎訶<span class='note-inline'>(二十一遍)</span></p>
</div>
<div class='div-orig'><p style="margin-left:1em">灌水真言</p>
</div>
<div class='div-commentary'><p style="margin-left:1em">【記】灌者。注也。謂瓶淨堪注水。心清堪受法。水注於瓶。則事成矣。法注于心。則理就矣。</p>
<p style="margin-left:1em">集。既<span class='corr'>已</span>蕩淨無塵。滿灌淨水。默持此呪。</p>
<p class="dharani">唵。嚩悉鉢囉摩尼莎訶<span class='note-inline'>(三遍)</span></p>
<p style="margin-left:1em">【記】灌<span class='corr'>已</span>。持歸本處。行時。不得左右傍視。失儀亂走當屏息諸緣。念佛持呪。一心正道。珍重而行。</p>
<p style="margin-left:1em">集。到佛前。胡跪<span class='note-inline'>(右膝著地)</span>。左手持瓶。右手作普供養印念大悲呪七遍。禮拜而退。下晚出水。結印同前。先念大悲呪七遍。心經。往生呪。各七遍。出外散水於淨地。手作甘露印法。口默念。</p>
</div>
<div class='div-orig'><p style="margin-left:1em">甘露真言</p>
</div>
<div class='div-commentary'><p style="margin-left:1em">【記】甘露者。不死之妙藥也。以喻法之殊勝。不可思議故。真言者。乃諸佛秘密之心印也。然甘露能除一切眾生身病。此真言能除一切眾生心病。又瓶能出生無量珍寶。此真言能出生無量功德也。</p>
<p class="dharani">曩謨蘇嚕婆耶。怛他誐多耶。怛姪他。唵。蘇嚕蘇嚕。鉢囉蘇嚕。鉢囉蘇嚕。娑婆訶<span class='note-inline'>(三遍)</span></p>
<p style="margin-left:1em">集。念時。觀想瓶為如意瓶。流出種種飲食。先諸天。次鬼神。後餓鬼。畜生。各獲飽滿<span class='corr'>已</span>。又想瓶緒出樓閣。宮殿。珍寶。瓔珞。傘蓋。香花。衣服無不具足。然後說十二因緣法。授彼三歸。令聞法受歸。得法喜三昧。禮拜而去。</p>
<p style="margin-left:1em">【記】如意瓶者。謂瓶如其意。想物即出故。亦名摩尼瓶。華言離垢。此瓶光淨不為塵垢所染。故名離垢瓶。又名帝瓶。即寶藏瓶也。謂能出生種種珍寶故。十二因緣者。謂無明。行。識。名色。六入。觸。受。愛。取。有。生。老死也。展轉感果為因。互相由藉為緣。有三世。二世。一念三種。三歸者。令其歸依佛法僧三寶。出離輪迴故。法喜者。謂聞法懽喜。離苦得樂故。梵語三昧。此云調直定。亦云正受。圭峯云。不受諸受。名為正受。</p>
</div></div>
<p class='juan'>毗尼日用切要香乳記上卷</p>
<div class='div-w'>
<p class='h1'>音釋</p>
<div class='div-note'>序<p style="margin-left:1em">即次序。爾雅云。東西墻謂之序。所以別內外也。謂見墻。別宅舍之內外。觀序。知一記之內外也。</p>
一乘妙法<p style="margin-left:1em">一乘者。佛乘也乘以運載為義。佛說一乘之法。為令眾生依此修行。出離生死苦海。運至涅槃彼岸故。法華云。十方佛土中。惟有一乘法。妙者。不可思議也。非諸菩薩心思口議故。</p>
圓覺<p style="margin-left:1em">謂覺法滿足故。</p>
鎡<p style="margin-left:1em">音咨。鉏也。</p>
駑<p style="margin-left:1em">鈍也。</p>
乾乾惕勵<p style="margin-left:1em">謂競競自勉也。易曰。君子終日乾乾。夕惕若勵。</p>
香乳<p style="margin-left:1em">義出請觀音經。</p>
膚<p style="margin-left:1em">音孚。皮膚。淺學也。魯論云。膚受。</p>
江河之日下<p style="margin-left:1em">佛道衰微。喻江河之下流。</p>
</div>
<div class='div-w'>
<p class='h2'>懸譚</p>
<div class='div-note'>須彌山王<p style="margin-left:1em">俱舍云。妙高。四寶所成。故名妙。出七金山。故名高。山者。產也。能產萬物故。王者。主也。眾山圍繞故。</p>
師資模範<p style="margin-left:1em">師者。授道之人。資。助也。助發<span class='corr'>己</span>身之行業故。模範者。軌格也。楞嚴云。嚴淨毗尼。弘範三界。</p>
滅眾惑業<p style="margin-left:1em">四分偈云。滅除諸結使。說是七戒經。</p>
生諸福慧<p style="margin-left:1em">梵網云。性戒福慧滿。</p>
發覺初因<p style="margin-left:1em">多論云。毗尼是趣涅槃之初門。梵網云。諸佛薩婆若。悉由是處出。</p>
圓滿佛果<p style="margin-left:1em">謂覺道成就也。</p>
陀羅尼<p style="margin-left:1em">此云總持。謂總善不失。持惡不生。偈云。譬如靈丹藥。點鐵成金寶。誦持陀羅尼。變凡作賢聖。又三藏教。盡從陀羅尼出。即呪也。該具四悉。</p>
我空<p style="margin-left:1em">無我。人。眾生。壽者。四相之見。</p>
法空<p style="margin-left:1em">無色。受。想行。識。五陰之法。</p>
染淨根本<p style="margin-left:1em">生死為染。涅槃為淨。</p>
如來藏<p style="margin-left:1em">即真如性。第八識所依。具足諸法。包含萬象。故謂之藏。諸佛證此藏心。利益羣生。應用無盡。眾生迷此藏心。常為無明障覆。煩惱牽纏。而不能顯。佛令眾生修行一切善法。斷除煩惱無明。顯出自<span class='corr'>已</span>如來藏心。清淨法身之體故。真如者。體非偽妄曰真。性無改異曰如。即一實相之體也。此體能生世出世間一切諸法故。</p>
阿賴耶識<p style="margin-left:1em">即第八識名。翻無沒識。取不失為義。又翻藏識。能含藏諸法故。亦名果報識。亦名種子識。</p>
八識差別<p style="margin-left:1em">第八積集名心。第七思量名意。第六了別名識。或云過去名意。未來名心。現在名識。</p>
訶教<p style="margin-left:1em">謂以心傳心不立文字故。</p>
勸離<p style="margin-left:1em">此有二義。一。令離教。二。令離法。法不出色心。心色皆離。則契心體。</p>
</div></div>
<div class='div-w'>
<p class='h2'>法題</p>
<div class='div-note'>大千世界<p style="margin-left:1em">總稱也。別有三千。所謂小千。中千。大千也。皆是釋尊所化之境。俱舍云。四大洲日月。須彌盧欲天。梵世各一千。此名小千界。此小千千倍。說名一中。千此千倍大千。皆同一成壞。</p>
生處轉熟<p style="margin-left:1em">未聞未解之善法。漸令修習純熟故。</p>
熟處轉生<p style="margin-left:1em">尋常慣習之惡法。漸令放捨生疎故。</p>
</div></div>
<div class='div-w'>
<p class='h2'>人題</p>
<div class='div-note'>三無漏學<p style="margin-left:1em">戒。定。慧也。三法相資。得成佛道。謂戒出三塗。定超六欲。慧脫三界。煩惱淨盡。不漏落生死故。學。猶飾也。器不飾。則無以成美觀。人不學。則無以成聖果也。</p>
修正助道<p style="margin-left:1em">三學為正。三十七品為助。</p>
破見思惑<p style="margin-left:1em">分別曰見。貪愛曰思。見有八十八使。思有八十一品。能障真理。故名曰惑。見思惑盡。到無學位。</p>
感異生師<p style="margin-left:1em">生時母夢明月投懷。</p>
閱世主妙嚴品有省<p style="margin-left:1em">悟佛心宗。見佛妙用。</p>
傘居道人<p style="margin-left:1em">顓愚法師。常趺傘下閱教。故以為號。</p>
破額山<p style="margin-left:1em">四祖道場。</p>
馮茂山<p style="margin-left:1em">五祖道場。</p>
充上座<p style="margin-left:1em">初秉十支。昧祖即命登座覆講。</p>
給帖護持<p style="margin-left:1em">順治三年。官兵入山。搜捕土賊。師與大眾。悉被押赴軍前。巴廒二將軍。憤師容隱。欲加極罪。常住田產。悉沒於官。師雖在刀林劍戟之中。神色不變。從容對曰。華山大路。焉能禁彼往來。遂感巴廒諸公。輸誠敬服。願為護法。請師還山。并復田地。給帖永照。</p>
模楷<p style="margin-left:1em">模生於周公塚上。其葉春青。夏赤。秋白。冬黑。楷生於孔子塚上。其枝疎而不屈。此二木取正直為義。師軌範後昆。亦由是也。</p>
迦葉化身<p style="margin-left:1em">順治年間。滇中善信來參云。弟子禮鷄足山。求見迦葉。夢感韋天云。尊者<span class='corr'>已</span>至華山弘律。爾欲親覲。當往見之。故來頂禮。師恐眾惑。秘不容傳。故維摩云。不起滅定。現諸威儀也。</p>
龍眠之三世冤消<p style="margin-left:1em">龍眠。桐城縣地名。有善信病危。三世冤牽。上山求解。師為懺悔。病愈冤消。</p>
馬陵枯泉自溢<p style="margin-left:1em">馬陵在宿遷縣師至枯泉自湧。</p>
</div></div>
<div class='div-w'>
<p class='h2'>偈文</p>
<div class='div-note'>六識歸種<p style="margin-left:1em">謂睡眠時。六識不行。攝歸第八種子識中故。</p>
五蓋<p style="margin-left:1em">貪欲。瞋恚。睡眠。掉悔。疑惑也。此五通稱為蓋者。謂蓋覆纏綿。定慧不發故。</p>
未受色惑<p style="margin-left:1em">謂眼根未曾受色起惑時也。</p>
[(序-予+林)/目]<p style="margin-left:1em">音麻。緩視貌。</p>
瞇<p style="margin-left:1em">音米。眇視也。</p>
涅槃<p style="margin-left:1em">此云大滅度。法身。解脫。般若。如次而配。</p>
百八愚癡<p style="margin-left:1em">自惑為愚。惑他為癡。即煩惱也。九十八使更加十纏。成一百八。</p>
百八三昧<p style="margin-left:1em">一。首楞嚴三昧。乃至百八離著虗空不染三昧。大智度論詳明。</p>
四聖六凡<p style="margin-left:1em">無漏名聖。有漏名凡。即十法界。</p>
十地<p style="margin-left:1em">謂菩薩所證之地位。一切佛法依此發生故。然地位各有淺深不同。所以始從歡喜。終於法雲。分為十也。</p>
三乘<p style="margin-left:1em">聲聞以四諦為乘。緣覺以十二因緣為乘。菩薩以六度為乘。</p>
六趣<p style="margin-left:1em">六。即六道。趣。即往趣。謂眾生隨所作業。趣往六道故。</p>
入流亡所<p style="margin-left:1em">流。謂法性。所。謂音塵。謂不隨聲塵。頓入法流。而亡其所入也。</p>
證入圓通<p style="margin-left:1em">性體周徧曰圓。妙用無礙曰通。乃一切眾生本有之心源。諸佛菩薩所證之聖境。從耳門起圓照。隨緣應化。得自在通。</p>
正覺<p style="margin-left:1em">離邪曰正。背妄曰覺。</p>
根隨煩惱<p style="margin-left:1em">根有六。謂貪。瞋。癡。慢。疑。見。</p>
<p style="margin-left:1em">隨有二十。分三。大八。謂不信。懈怠。放逸。昏沉。掉舉。失念。不正知。散亂。</p>
<p style="margin-left:1em">中二。謂無慚。無愧。</p>
<p style="margin-left:1em">小十。謂忿。恨。惱。覆。誑。諂。憍。害。嫉。慳。</p>
根後二智<p style="margin-left:1em">根本智。後得智。</p>
三摩地<p style="margin-left:1em">此云等持。離沉掉名等。令心住一境名持。</p>
獲二殊勝<p style="margin-left:1em">上合聖。與諸佛同一慈力。下合凡。與諸眾生。同一悲仰。妙用超越。故云殊勝。</p>
三障<p style="margin-left:1em">煩惱。業。報曰三。覆蔽正道曰障。</p>
三德<p style="margin-left:1em">法身。解脫。般若為三。常。樂。我。淨。為德。</p>
六度<p style="margin-left:1em">謂以施戒。忍。進。禪。慧。徧施。能度生死流。登涅槃岸故。</p>
五欲<p style="margin-left:1em">色。聲。香。味。觸為五。希須名欲。止觀云。五塵非欲。而其中有味。能生行人須欲之心故。</p>
多羅葉<p style="margin-left:1em">此翻岸形。如此方椶櫚相似。直而且高。葉可書經。</p>
見道用<p style="margin-left:1em">初果見理破惑故。</p>
閻浮提樹<p style="margin-left:1em">翻為穢樹。其色赤黃帶紫焰。果汁點物成金。汁流入河。染石為金沙。</p>
四惡趣<p style="margin-left:1em">地獄。餓鬼。畜生。修羅。為四。因中不修善法為惡。果感異類受身為趣。</p>
千輻相紋<p style="margin-left:1em">輻。車輪中之輻也。如來足下紋相。如千輻輪故。</p>
豸<p style="margin-left:1em">池上聲。</p>
自然智<p style="margin-left:1em">非佛天人所作。本有之也。亦名一切種智。</p>
無師智<p style="margin-left:1em">不從他人所聞。</p>
他化自在天<p style="margin-left:1em">亦名大自在。即欲界頂天也。若須五欲境時。餘天為化。假他所作。以成<span class='corr'>己</span>樂故。</p>
阿迦尼吒天<p style="margin-left:1em">即色究竟天。</p>
無色四天<p style="margin-left:1em">謂空處。識處。無所有非非想也。</p>
有餘<p style="margin-left:1em">謂見思<span class='corr'>已</span>斷。尚餘現受色身故。</p>
分段<p style="margin-left:1em">謂六道眾生。隨其業力所感。壽有分限。身有形段故。</p>
無餘<p style="margin-left:1em">謂見思二惑。與所受五眾之身。俱得滅盡故。</p>
變易<p style="margin-left:1em">謂因移果易故。</p>
譬喻<p style="margin-left:1em">以類比況曰譬。開曉令悟曰喻。</p>
毗盧圓鏡<p style="margin-left:1em">亦云大圓鏡智。以無邊佛智。照廣大佛鏡。到其源底故。</p>
三毒<p style="margin-left:1em">貪嗔癡為三。傷害出世善根曰毒。</p>
恒河<p style="margin-left:1em">即殑伽河。華言天堂來。見從高處來故。諸經多以為量者。有四義故。一。人多識之。二。入者得福。三。八河中大。四。是佛生處。</p>
種子不淨<p style="margin-left:1em">父母遺體。赤白所成。經云。此身非蓮華。亦不由旃檀。糞穢所長養。但從尿道出。</p>
我執<p style="margin-left:1em">謂執五蘊等法。有實主宰故。</p>
法執<p style="margin-left:1em">謂執五蘊等法。心外實有故。</p>
釋迦彌多羅<p style="margin-left:1em">此云能支。</p>
三果<p style="margin-left:1em">梵語阿那含。華言不來。謂斷欲界後三品思惑盡。更不來欲界受生故。</p>
康藏<p style="margin-left:1em">康居國人。諱法藏。賢首國師也。</p>
居士<p style="margin-left:1em">愛譚名言。守道居貞故。</p>
華嚴<p style="margin-left:1em">因行如華。莊嚴果德。</p>
梵網<p style="margin-left:1em">本源自性清淨。故稱為梵。慧命徧傳塵剎。故稱為網。</p>
教化<p style="margin-left:1em">以道誨人曰教。躬行於上。風動於下曰化。</p>
八萬四千塵勞<p style="margin-left:1em">謂十使互成百。十界成一千。七支為七千。三世二萬一。三毒并等分。是為八萬四。</p>
八萬四千法門<p style="margin-left:1em">謂如來成道。有三百五十。度無極法門。度無極者。謂事理行滿。度生死流。登涅槃岸。此之功德。無有窮極故。偈曰。第一光耀起。乃至分舍利。有三百五十。度無極法門。門門有六度。共成二十一。以四大六衰。合二萬一千。加三毒等分。是為八萬四。</p>
三賢<p style="margin-left:1em">謂十行。十住。十迴向。即三十心也。梵網云。十發趣。十長養。十金剛。賢者。未入聖位故。</p>
真窮惑盡<p style="margin-left:1em">無學位也。</p>
初果耕地蟲離四寸<p style="margin-left:1em">是道共力。</p>
持戒比丘<p style="margin-left:1em">謹守不失日持。防非止惡曰戒。比丘。翻為除饉。眾生薄福在因。無法自資。得報多所饉乏。出家戒行。是良福田。能生物善。除因果之饉乏故。</p>
法力<p style="margin-left:1em">以法為力故。</p>
九十五種外道<p style="margin-left:1em">西域記云。九十五種是邪。惟一是正。附佛法一種也。</p>
五分法身<p style="margin-left:1em">分。即分齊。限量也。戒。定。慧。解脫。解脫知見。五種為法。聚集不散曰身。</p>
金翅鳥<p style="margin-left:1em">梵語迦樓羅。此云金翅鳥。其翅金色故。</p>
大僊<p style="margin-left:1em">僊者上古修行人之通稱。惟如來稱為大覺金仙。戒經云。能得如是行。是大仙人道。</p>
結使<p style="margin-left:1em">結。謂結縛。使。謂驅使。謂五鈍。五利。結縛心神。驅使流轉三界故。</p>
佛法秋晚<p style="margin-left:1em">無三乘法。故云佛法。秋晚者。末運之際。法道凋零也。</p>
十種衣財<p style="margin-left:1em">一。憍賖耶衣。此云蠶衣。二。却貝衣。此云木棉花。三。欽婆羅衣。是毛織成。如絨褐類。四。芻摩衣。此云麻衣。五。讖摩衣。此云粗布衣。六。扇那衣。此是樹名。取皮紡織。七。麻衣。麻有青黃赤色。多種。八。翅夷羅衣。此云細布。九。鳩夷羅衣。此云細毡。十。讖摩羅半尼衣。未見翻譯。</p>
菩提種子<p style="margin-left:1em">種子者。能生一切諸佛法故。體有二種。一。當體。悲心。智心。願心。二。所依體。自性圓明妙心。</p>
樓至<p style="margin-left:1em">此翻愛樂。</p>
合掌<p style="margin-left:1em">表心合於道。道合於心也。</p>
初度五人<p style="margin-left:1em">陳如。十力迦葉。是母黨。頞鞞。䟦提。俱利太子。是父黨。</p>
迦葉兄弟<p style="margin-left:1em">謂優樓頻螺。伽耶。那提三迦葉。昔於毗婆尸佛時。共豎剎柱。報為瓶沙王師。有五百弟子。兩弟共有五百。自恃多能。不肯歸佛。佛現神變。師徒感伏。投佛出家。</p>
達摩多<p style="margin-left:1em">此云能救。</p>
寺<p style="margin-left:1em">嗣也。弟子居之。承嗣佛道。</p>
僧伽藍<p style="margin-left:1em">此云眾園。乃生植之所。佛弟子居處。則能生植道芽聖果。福利羣生故。</p>
精舍<p style="margin-left:1em">乃行人精修梵行之處。非為房舍精妙也。</p>
金剛淨剎<p style="margin-left:1em">金剛體最堅利。能破萬物。表此處精修善法。能破煩惱惡業也。西域凡沙門得道處。建旛以告四方。</p>
寂滅道場<p style="margin-left:1em">寂五住煩惱。滅二種生死。得道之場。故曰道場。</p>
本覺<p style="margin-left:1em">謂眾生心體。靈明虗廓。等虗空界。無處不徧。即是如來平等法身。依此法身。說名本覺。</p>
始覺<p style="margin-left:1em">謂眾生本覺心源。由無明熏動。覺不成覺。多劫在迷。今始覺悟。是名始覺。始本不二。名究竟覺。即成佛也。</p>
阿那律陀<p style="margin-left:1em">此云如意。佛之從弟。</p>
菴沒羅果<p style="margin-left:1em">此云難分別。似桃非桃。似柰非柰故。</p>
常寂光土<p style="margin-left:1em">即理性土也。常。即法身。寂。即般若。光。即解脫。土者。從佛所居故。</p>
尸棄<p style="margin-left:1em">亦名式棄。此云火。火有二義。一。照諸惡不起。二。燒煩惱不生。</p>
然燈<p style="margin-left:1em">梵名提洹竭。大論云。太子生時。身光如燈故。</p>
毗婆尸<p style="margin-left:1em">亦云維衛。此翻勝觀。</p>
歡喜地<p style="margin-left:1em">謂菩薩智同佛智。理齊佛理。徹見大道。盡佛境界。而得法喜。登於初地故。</p>
等覺<p style="margin-left:1em">望後妙覺。猶有一等。超前諸位。得稱為覺。</p>
底沙<p style="margin-left:1em">此云明。謂光明徧照也。亦云說度。說法度人也。亦名弗沙。此云增盛。明達勝義也。</p>
授記<p style="margin-left:1em">聖言說與曰授。果與心期曰記。</p>
轉輪聖王<p style="margin-left:1em">慈恩云。四種輪王。威定諸方。亦有差別。鐵輪獨治南洲。奮威始定。銅輪治東南二洲。震威乃伏。銀輪治東西南三洲。遣使方降。金轉輪王德振四洲。望風順化。故名聖王也。</p>
不捨精進<p style="margin-left:1em">於法無染曰精。念念趣求曰進。</p>
四種辯才<p style="margin-left:1em">展轉無滯曰辯。義。法。詞。樂說。四法曰才。</p>
阿耨菩提<p style="margin-left:1em">阿者言無。無諸垢染故。耨者言上。三界無比故。菩提言知。知一切眾生。皆有佛性故。</p>
轉無上法輪<p style="margin-left:1em">凡聖之所軌持曰法。度入他心。令彼得悟曰轉。摧碾惑業曰輪。下地所不能測。故曰無上。</p>
著樂所盲<p style="margin-left:1em">貪於勝妙欲故。</p>
無明障蔽<p style="margin-left:1em">謂煩惱覆心。於一切法。無所明了故。</p>
天中天<p style="margin-left:1em">諸天歸仰故。</p>
聖中聖<p style="margin-left:1em">三乘尊敬故。</p>
三際<p style="margin-left:1em">先。中。後也。波斯匿王言。觀身實相。觀佛亦然。無前際。無中際。無後際。</p>
莊嚴<p style="margin-left:1em">戒身清淨。定慧莊嚴。萬德俱備。</p>
稽首<p style="margin-left:1em">稽。留也。首。頭也。以頭至地。停留少頃方起。以表行人有所禱故。</p>
思第一義<p style="margin-left:1em">真諦非有。俗諦非無。不有不無。名中道第一義諦。</p>
金剛際<p style="margin-left:1em">際。邊也。有堅執世界之力。故名金剛。經云。地。水。火。風。輪下。有金剛輪。過去諸佛舍利。咸在其中。</p>
那由他<p style="margin-left:1em">千萬億。</p>
佛子<p style="margin-left:1em">以真慈悲。紹隆佛種。</p>
五輪<p style="margin-left:1em">手。膝。與額。</p>
五通<p style="margin-left:1em">天眼。天耳。他心。宿命。神境也。天。仙。神。咸具。</p>
五道<p style="margin-left:1em">天人屬善。三塗屬惡。輪轉相通。故名為道。</p>
金剛座<p style="margin-left:1em">難斷能斷。故名金剛。謂菩薩處此座。斷結成佛故。然三世諸佛。坐斯成道。無少變壞。即實相心地也。</p>
四攝法<p style="margin-left:1em">布施。愛語。利行。同事。</p>
無見頂相<p style="margin-left:1em">謂一切人天二乘。及與菩薩。皆不能見如來頂故。</p>
</div></div></div>
</div><!-- end of div[@id='body'] -->
</body></html>