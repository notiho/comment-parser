<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>時時好念佛</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1200-A 時時念佛序</p><p>楞嚴經云。歸元無二路。方便有多門。惟我世尊。曠劫精修。圓成八萬四千度生法門。因為接引法界眾生。統歸大圓鏡智。遺留三藏十二部經。在世奈何。末法之中。去聖時遙。薄福凡夫。幾人能覩。惟有淫詞小曲。能入耳目。邪心熾盛。不知不覺。造成三塗。嗟乎眾生流浪愛河。漂沉業海。生死輪迴。出沒須臾。不聞佛法。何有了期。一念失足。萬刧難復。<span class='note-inline'>(余)</span>自慙業重障深。才疎慧淺。不通儒書音韻。權將塵勞苦惱。西方樂境。按月良時。編集斯錄。自約警䇿念佛。令他初心入門直徑。無非月月指示歸去法。時時提醒本來人。惟願善男信女。感入識田。永為道種。如能信行。願切同生西方淨土矣。</p>
<p style="margin-left:1em">光緒三年七月古杭西溪玉池道人謹識</p>
</div>
<div class='div-other'><a id='mulu2' />
<p class='h1'>時時好念佛目錄</p>
<ul class="">
<li>十二個月念佛偈</li>

<li>十二時中念佛偈</li>

<li>戒殺放生偈</li>

<li>知足將就偈</li>

<li>脩心往生寶塔圖</li>

<li>脩身成佛寶塔圖</li>

<li>觀世音菩薩夢傳勸世女人念佛實跡</li>

<li>大勢至菩薩夢傳勸世清淨口業寶偈</li>

<li>辦魔略說</li>

<li>念佛功德不可思議</li>

<li>戒淫偈</li>

<li>本性偈</li>

<li>自慙偈</li>

<li>收心自在</li>

<li>朝山偈</li>

<li>懶僧念佛</li>

<li>醒世偈</li>

<li>十二大願</li>
</ul><p style="margin-left:3em">零編偈曰</p>

<div class="lg regular"><div class='lg-row'>戒殺放生錄要言　脩心忍耐刻流傳</div>
<div class='lg-row'>孝子古跡等編集　未曾收入此中間</div>
</div></div>No. 1200
<p class='juan'><a id='mulu3' />時時好念佛</p><p class="byline">淨業學人　果能嚴德　述</p>
<div class='div-other'><a id='mulu4' />
<div class="lg regular"><div class='lg-row'>我佛慈悲大醫王　開示淨土指西方</div>
<div class='lg-row'>彌陀現在親說法　勢至觀音陪兩傍</div>
<div class='lg-row'>六方諸佛齊聲讚　千二羅漢喜非常</div>
<div class='lg-row'>若人一念心不亂　管教七日上蓮邦</div>
</div>
<div class="lg regular"><div class='lg-row'>西方聖境妙無窮　七寶裝成極樂宮</div>
<div class='lg-row'>處處園林如錦繡　重重樓閣玉玲瓏</div>
<div class='lg-row'>對對鴛鴦宣妙德　雙雙鸚鵡法名宏</div>
<div class='lg-row'>彌陀為我談真諦　喜得虗空笑滿容</div>
</div>
<div class="lg regular"><div class='lg-row'>欲入西方福非輕　蓮花托質普天明</div>
<div class='lg-row'>一切善女轉男樣　見聞都是法名稱</div>
<div class='lg-row'>形容身體黃金相　挽手同遊佛國城</div>
<div class='lg-row'>諸般快樂無難事　這要當人願力真</div>
</div>
<div class="lg regular"><div class='lg-row'>未歸極樂尚閻浮　飄入輪迴苦無休</div>
<div class='lg-row'>縱然玉誥皇封敕　福報完時何處求</div>
<div class='lg-row'>趁早在生修淨土　莫教臨死怨閻羅</div>
<div class='lg-row'>娑婆不是安身處　故鄉只在藕花洲</div>
</div></div>
<div class='div-other'><a id='mulu5' />
<div class="lg regular"><div class='lg-row'>春王正月是新年　賀歲人人禮貌全</div>
<div class='lg-row'>兒女打扮花神樣　佳人穿戴像天仙</div>
<div class='lg-row'>目前雖然風光好　難留青春不老顏</div>
<div class='lg-row'>西方皆是長生體　非比閻浮濁世天</div>
</div>
<div class="lg regular"><div class='lg-row'>二月春分和氣祥　東方日出暖颺颺</div>
<div class='lg-row'>百行事業歸正務　運貨客商走長江</div>
<div class='lg-row'>青山綠水千年在　惟有浮軀不久長</div>
<div class='lg-row'>奉勸世人回頭好　一心念佛到蓮邦</div>
</div>
<div class="lg regular"><div class='lg-row'>三月清明萬物和　桃紅柳綠景堪誇</div>
<div class='lg-row'>一生全福人間少　十分傷悲世上多</div>
<div class='lg-row'>趁早在生修淨土　莫教死後悔當初</div>
<div class='lg-row'>佛門是有安閒法　休聽閒言主意無</div>
</div>
<div class="lg regular"><div class='lg-row'>四月夏節天氣晴　休貪滋味殺生靈</div>
<div class='lg-row'>青草半埋紅粉客　黃泉多見黑頭人</div>
<div class='lg-row'>皆因前世殺害重　今生夭折報分明</div>
<div class='lg-row'>清潔瓜菓時筍菜　更比腥羶美十分</div>
</div>
<div class="lg regular"><div class='lg-row'>五月端陽夏至來　紅塵堆裏實可哀</div>
<div class='lg-row'>兒在腹中娘受難　猶如鐵佛坐破車</div>
<div class='lg-row'>勸君早早求出路　好向蓮邦結聖胎</div>
<div class='lg-row'>他日親赴極樂國　華中產取玉嬰孩</div>
</div>
<div class="lg regular"><div class='lg-row'>六月荷花映水紅　妙善公主證圓通</div>
<div class='lg-row'>心內不起無明火　何有煖氣到胸中</div>
<div class='lg-row'>勸君早把彌陀念　念到心空理是融</div>
<div class='lg-row'>他日親赴蓮池會　華中現出主人翁</div>
</div>
<div class="lg regular"><div class='lg-row'>時逢七月最悽凉　目連地府去尋娘</div>
<div class='lg-row'>一心救度親生母　啟建蘭盆大道場</div>
<div class='lg-row'>雖有孝子賢孫好　總要當人願力強</div>
<div class='lg-row'>始知妄念輪迴苦　誓願今生歸故鄉</div>
</div>
<div class="lg regular"><div class='lg-row'>八月中秋天氣凉　風吹丹桂有微香</div>
<div class='lg-row'>娑婆界內閒人少　極樂國中壽命長</div>
<div class='lg-row'>勸君早發西方願　免得臨終失主張</div>
<div class='lg-row'>始知塵途為客苦　撒手歸西返故鄉</div>
</div>
<div class="lg regular"><div class='lg-row'>九月重陽菊花黃　人逢謗毀最難當</div>
<div class='lg-row'>寬著肚皮呵呵笑　由他惡口亂顛狂</div>
<div class='lg-row'>時時妄想要勤掃　日日彌陀不可忘</div>
<div class='lg-row'>念到心空魔王退　不勞彈指到西方</div>
</div>
<div class="lg regular"><div class='lg-row'>十月寒天西北風　孟宗哭到竹園中</div>
<div class='lg-row'>二十四孝留千古　華池仍舊不相逢</div>
<div class='lg-row'>當初若把彌陀念　今朝母子伴慈容</div>
<div class='lg-row'>一子修行成正覺　九祖同生淨土中</div>
</div>
<div class="lg regular"><div class='lg-row'>冬至一陽天氣寒　蒲團打坐靜中安</div>
<div class='lg-row'>念念彌陀心寂寂　聲聲佛號妄泯泯</div>
<div class='lg-row'>內有清虗含性月　外無塵事到心田</div>
<div class='lg-row'>識得其中真淨土　靈光照徹玉池蓮</div>
</div>
<div class="lg regular"><div class='lg-row'>大雪紛紛臘月終　光陰如箭快似梭</div>
<div class='lg-row'>由他送舊辭年夕　莫管迎新賀歲多</div>
<div class='lg-row'>專心勤修生淨土　靈機透脫不須求</div>
<div class='lg-row'>微塵掃盡彌陀現　早到蓮邦彼岸頭</div>
</div></div>
<div class='div-other'><a id='mulu6' />
<div class="lg regular"><div class='lg-row'>寅時念佛要留神　靜坐蒲團天<span class='corr'>已</span>明</div>
<div class='lg-row'>聲聲佛號身之寶　句句彌陀出世因</div>
<div class='lg-row'>安得西方今日到　好將妄念一時平</div>
<div class='lg-row'>願我親見彌陀後　違入娑婆度有情</div>
</div>
<div class="lg regular"><div class='lg-row'>卯時念佛莫蹉跎　休把光陰空裏投</div>
<div class='lg-row'>根塵掃盡心花現　凡情不起妄想丟</div>
<div class='lg-row'>處處無非彰自性　頭頭盡是渡人河</div>
<div class='lg-row'>念到心空及第日　入聖超凡一剎那</div>
</div>
<div class="lg regular"><div class='lg-row'>辰時念佛要加功　一句彌陀分外融</div>
<div class='lg-row'>萬法皆空心佛現　一塵不染六根通</div>
<div class='lg-row'>修行若得如是境　何愁淨土不相逢</div>
<div class='lg-row'>法藏勿忘悲心願　定來接我轉家中</div>
</div>
<div class="lg regular"><div class='lg-row'>巳時念佛莫放鬆　四字洪名緊記胸</div>
<div class='lg-row'>出門說說思鄉話　客來談談舊家風</div>
<div class='lg-row'>九蓮慈母多遙望　哀子塵途十分煢</div>
<div class='lg-row'>一朝了得浮軀脫　母子相逢喜氣濃</div>
</div>
<div class="lg regular"><div class='lg-row'>午時念佛愈心酸　忽然淚落到唇邊</div>
<div class='lg-row'>娑婆一鉢多難化　西方百味現其前</div>
<div class='lg-row'>勸君早把彌陀念　免得塵勞被業牽</div>
<div class='lg-row'>不用別求玄妙法　這消一箇念頭堅</div>
</div>
<div class="lg regular"><div class='lg-row'>未時念佛日西斜　靜坐蒲團思故鄉</div>
<div class='lg-row'>自慙淺識非僧德　羨他鄰山道力強</div>
<div class='lg-row'>若非清照寒潭月　爭得塵消徹底彰</div>
<div class='lg-row'>但願同修諸善友　晝夜六時恒吉祥</div>
</div>
<div class="lg regular"><div class='lg-row'>申時念佛晚鐘鳴　要把無常念念存</div>
<div class='lg-row'>是日<span class='corr'>已</span>過命亦減　勸君及早辦前程</div>
<div class='lg-row'>專心勤念彌陀佛　休將家業掛在心</div>
<div class='lg-row'>胸中藏得四箇字　明珠百八是家珍</div>
</div>
<div class="lg regular"><div class='lg-row'>酉時念佛日西沉　須識娑婆是火坑</div>
<div class='lg-row'>因果未明真黑暗　無常不帶路燈行</div>
<div class='lg-row'>勸君早把彌陀念　休言紅粉貌青春</div>
<div class='lg-row'>西方不分男和女　妙善修時最年輕</div>
</div>
<div class="lg regular"><div class='lg-row'>戌時念佛要心堅　想起孤魂實可憐</div>
<div class='lg-row'>陰風慘慘無依靠　紛紛愁雨絕香煙</div>
<div class='lg-row'>先修瑜伽來超薦　千堂功德結良緣</div>
<div class='lg-row'>待我親見彌陀後　一齊度上玉池蓮</div>
</div>
<div class="lg regular"><div class='lg-row'>亥時念佛冷清清　稍臥片刻養精神</div>
<div class='lg-row'>彌陀不礙行坐臥　呼吸之中好記名</div>
<div class='lg-row'>睡眼朦朧諸佛現　蓮邦消息以通音</div>
<div class='lg-row'>醒來<span class='corr'>已</span>是三更後　不覺心中十分清</div>
</div>
<div class="lg regular"><div class='lg-row'>子時念佛最心清　起坐披衣信願深</div>
<div class='lg-row'>一息不來誰是我　六根纔動假虗名</div>
<div class='lg-row'>逢緣不攀非為礙　遇境無著念自平</div>
<div class='lg-row'>誓願今生歸淨土　蓮華國裏見慈親</div>
</div>
<div class="lg regular"><div class='lg-row'>丑時要把報鐘鳴　祝讚皇帝萬萬春</div>
<div class='lg-row'>再祝信施增福壽　願祈天下樂太平</div>
<div class='lg-row'>專心勤念彌陀佛　發願期求淨土生</div>
<div class='lg-row'>他日悟入蓮邦旨　免得娑婆受苦情</div>
</div>
<div class="lg regular"><div class='lg-row'>一寸光陰一寸金　勸君念佛早修行</div>
<div class='lg-row'>假饒玉葉金珠體　難免雞皮鶴髮形</div>
<div class='lg-row'>宿世有根信願切　現生無慧不回心</div>
<div class='lg-row'>等到大限臨終日　那樣虗來那樣真</div>
</div>
<div class="lg regular"><div class='lg-row'>我為僧來妄想多　勸人念佛願無休</div>
<div class='lg-row'>善信見聞心歡喜　惡人肚裏起風波</div>
<div class='lg-row'>裝著耳聾開口笑　不聽良言也由他</div>
<div class='lg-row'>宿世有緣今肯信　同登彼岸見彌陀</div>
</div></div>
<div class='div-other'><a id='mulu7' />
<p class='h1'>戒殺醒世偈</p>
<div class="lg regular"><div class='lg-row'>每逢曉雞鳴　屠戶起狠心　將他四脚綑</div>
<div class='lg-row'>尖刀刺項頸　苦痛極聲呌　血如大水淋</div>
<div class='lg-row'>可憐冤難訴　頃刻見閻君</div>
</div>
<div class="lg regular"><div class='lg-row'>滾湯本無情　皮毛雨處分　破肚暫頭落</div>
<div class='lg-row'>抽腸力剜心　五臟各離散　三魂何處存</div>
<div class='lg-row'>只等為事業　問君平不平</div>
</div>
<div class="lg regular"><div class='lg-row'>滋味貪口腹　非魚就是肉　這箇喜肋條</div>
<div class='lg-row'>那箇愛猪頭　百貨中百客　千刀又千剮</div>
<div class='lg-row'>如此養身命　循環恐反復</div>
</div>
<div class="lg regular"><div class='lg-row'>人身最難投　投又遇中國　不思行善事</div>
<div class='lg-row'>身口反造惡　雖有好計謀　難免無常捉</div>
<div class='lg-row'>閻君問起你　何言好回復</div>
</div>
<div class="lg regular"><div class='lg-row'>偶然子孫孝　穿戴白如雪　兒女哀哀哭</div>
<div class='lg-row'>賢媳又嚎淘　棺材雖高大　難好件件裝</div>
<div class='lg-row'>不憐當年愛　將他葬荒郊</div>
</div>
<div class="lg regular"><div class='lg-row'>不論貧與富　難免到此步　那時苦悽惶</div>
<div class='lg-row'>信佛求救度　奉勸世間人　趁早須省悟</div>
<div class='lg-row'>三界如火宅　快快尋出路</div>
</div></div>
<div class='div-other'><a id='mulu8' />
<p class='h1'>知足歌</p>
<div class="lg regular"><div class='lg-row'>惟善為之寶　身安就是福　知足勿怨貧</div>
<div class='lg-row'>無飯就是粥　三飡將就過　何必要積蓄</div>
<div class='lg-row'>一世不凍餓　千足與萬足</div>
</div>
<div class="lg regular"><div class='lg-row'>富豪如敵國　臨終難合目　清虗冷淡人</div>
<div class='lg-row'>無榮亦無辱　世事宜看淡　立志須要篤</div>
<div class='lg-row'>正直無私事　佛歡神欽伏</div>
</div>
<div class="lg regular"><div class='lg-row'>凡有修行人　先當學忍辱　獨處好參禪</div>
<div class='lg-row'>羣居要和睦　黃虀粗茶飯　切莫嫌淡泊</div>
<div class='lg-row'>梅花噴鼻香　一番寒徹骨</div>
</div>
<div class="lg regular"><div class='lg-row'>苦命享榮華　壽命恐不足　有福若肯惜</div>
<div class='lg-row'>將來受天祿　斷愛除煩惱　經典要熟讀</div>
<div class='lg-row'>在世不行善　徒勞空忙碌</div>
</div>
<div class="lg regular"><div class='lg-row'>光陰甚迅速　幻身不長久　紅塵有了日</div>
<div class='lg-row'>青春快白頭　三寸氣若斷　空手見閻羅</div>
<div class='lg-row'>勸君回頭好　及早念彌陀</div>
</div>
<div class="lg regular"><div class='lg-row'>慈悲行方便　隨緣度春秋　正心學佛道</div>
<div class='lg-row'>做事不虗浮　有財宜救濟　無錢莫強求</div>
<div class='lg-row'>一朝善果熟　跳出苦娑婆</div>
</div></div>
<div class='div-other'><a id='mulu9' />
<p class='h1'>修身成佛偈</p><div><img src='../images/X62p0637_01.gif' alt='X62p0637_01.gif' /></div>
</div>
<div class='div-other'><a id='mulu10' />
<p class='h1'>修心往<span class='corr'>生</span>偈</p><div><img src='../images/X62p0638_01.gif' alt='X62p0638_01.gif' /></div>
</div>
<div class='div-other'><a id='mulu11' /><div><img src='../images/X62p0639_01.gif' alt='X62p0639_01.gif' /></div>
<p>此偈。觀音菩薩夢中。金口親傳。醒來沐手。就將桌上。點經硃筆。焚香跪寫。即成此偈。寫畢。東方將明。香氣滿房。身心清凉。望空頂禮。四十八拜。</p>
<p>光緒三年三月初十事</p>
</div>
<div class='div-other'><a id='mulu12' /><p><span class='note-inline'>(大清徐氏揚母。法名培方。錢塘人。慈孝忍柔。廿九而寡。守志皈佛。精修淨業。禮拜五經。法華晨昏。功課無間。日誦金剛地藏。後因胞兄接住江西。衣食現享。日夜念佛。有一日念。至半夜跪瞌蒲團。半醒半睡。見觀音勢至二大士云。善哉善哉。汝勇猛精進。皆因宿世善根所致。可惜你陽壽無多。我賜汝壽。隨修隨延。奈因世人不明因果者。多修善者稀。我有勸女偈一篇。汝勸世上女人念佛要緊。功滿果圓。我來接汝引見彌陀恐汝忘懷。隨手瓶中甘露。滿入口中。霎時身心清凉。頂禮大士。百拜念偈而醒)</span>。</p>
</div>
<div class='div-other'><a id='mulu13' />
<p class='h1'>辦魔略說</p>
<div class="lg regular"><div class='lg-row'>修行念佛非細事　內外諸魔亂正法</div>
<div class='lg-row'>少無主宰著愛境　因境打動墮魔網</div>
<div class='lg-row'>本是善因反遭惡　學道之人要慎防</div>
<div class='lg-row'>愚開四條辦魔義　自審自察須仔細</div>
</div>
<div class='div-other'><a id='mulu14' />
<p class='h2'>第一宿冤魔為之業障</p>
<div class="lg regular"><div class='lg-row'>遠劫今生凡位中　忠孝仁義禮不通</div>
<div class='lg-row'>殺盜淫妄貪瞋癡　多結冤家今日逢</div>
<div class='lg-row'>若學大道來侵撓　能障聖道不成功</div>
<div class='lg-row'>這等宿冤無可奈　哀求三寶禮金容</div>
<div class='lg-row'>慚愧懇禱求懺悔　冤家自退散無踪</div>
<div class='lg-row'>再發四大宏誓願　普利羣生淨土中</div>
</div></div>
<div class='div-other'><a id='mulu15' />
<p class='h2'>第二外惑魔為之人障</p>
<div class="lg regular"><div class='lg-row'>小人無端揑閑言　謗得修行人不安</div>
<div class='lg-row'>此魔繞亂非為別　皆因缺禮或少權</div>
<div class='lg-row'>或者貢高或口直　行粗仗勢肚不寬</div>
<div class='lg-row'>若稱己能談他過　或欠忍耐少和顏</div>
<div class='lg-row'>故招惡口多謗毀　亂得修心障本源</div>
<div class='lg-row'>慕道之人宜避下　退<span class='corr'>己</span>養德耐心安</div>
</div></div>
<div class='div-other'><a id='mulu16' />
<p class='h2'>第三口業魔為之狂障</p>
<div class="lg regular"><div class='lg-row'>口業魔者為狂障　不儉言語凭蹤心</div>
<div class='lg-row'>話多喪氣勞脾形　散亂正念不現性</div>
<div class='lg-row'>談玄談妙講宗教　自誇得悟他愚迷</div>
<div class='lg-row'>吟詩歌賦信口唱　昔日凶善今賢愚</div>
<div class='lg-row'>論人長短說是非　平論今古邦興廢</div>
<div class='lg-row'>不干己事平空怒　背後毀譽面稱機</div>
<div class='lg-row'>一切惡言失正念　修行之人要當忌</div>
<div class='lg-row'>不但儉言多養德　而且使心不動亂</div>
</div></div>
<div class='div-other'><a id='mulu17' />
<p class='h2'>第四病苦魔為之苦障</p>
<div class="lg regular"><div class='lg-row'>病苦魔者為苦障　身多疾病因業愆</div>
<div class='lg-row'>或自失調生百病　愚開數條預自防</div>
<div class='lg-row'>調理脾胃擇飲食　少貪厚味忌生冷</div>
<div class='lg-row'>食畢莫睡夜少飡　飽莫負重飢莫誦</div>
<div class='lg-row'>少吃五味忌非物　休貪煎炒忌腐爛</div>
<div class='lg-row'>溼處坐禪風處睡　汗出入水受暑凉</div>
<div class='lg-row'>當風沐浴露星臥　大飢大飽大喜怒</div>
<div class='lg-row'>大寒大暑大雨露　內傷外感共失調</div>
<div class='lg-row'>生諸瘡病身不安　普勸須宜預自防</div>
<div class='lg-row'>以上四條略舉魔　欲辦其細閱楞嚴</div>
<div class='lg-row'>世上多少脩行輩　卻被病苦障真源</div>
<div class='lg-row'>總言飲食無禁忌　弄得年來顛倒顛</div>
<div class='lg-row'>我先二十年以前　不肯聽信古人言</div>
<div class='lg-row'>隨心任意不做忌　最喜酸臭愛腐爛</div>
<div class='lg-row'>累年以來多疾病　好像一隻碎器碗</div>
<div class='lg-row'>延醫服藥全無效　枉費工夫枉費錢</div>
<div class='lg-row'>至今試驗方理會　病症全愈身體安</div>
<div class='lg-row'>若人依得此偈者　保汝災難盡消完</div>
</div></div></div>
<div class='div-other'><a id='mulu18' />
<p class='h1'>念佛功德不可思議</p>
<div class="lg regular"><div class='lg-row'>一句彌陀最方便　無心禮念苦難言</div>
<div class='lg-row'>在生雖不造惡業　臨終總是黑漫漫</div>
</div>
<div class="lg regular"><div class='lg-row'>一句彌陀最方便　唐朝有箇白樂天</div>
<div class='lg-row'>夫妻五人齊脩道　至今還在玉池蓮</div>
</div>
<div class="lg regular"><div class='lg-row'>一句彌陀最方便　不費工夫不費錢</div>
<div class='lg-row'>但教畢世無間斷　何愁難到法王前</div>
</div>
<div class="lg regular"><div class='lg-row'>一句彌陀最方便　休言家事未曾閒</div>
<div class='lg-row'>手做生活口念佛　臨終帶業往西天</div>
</div>
<div class="lg regular"><div class='lg-row'>一句彌陀最方便　多生冤孼現其前</div>
<div class='lg-row'>邵彪夢怖極聲念　蛤蜊化雀往生天</div>
</div>
<div class="lg regular"><div class='lg-row'>一句彌陀最方便　無論禽畜與人天</div>
<div class='lg-row'>八哥解同僧口念　死埋平地出青蓮</div>
</div>
<div class="lg regular"><div class='lg-row'>一句彌陀最方便　十念能超生死關</div>
<div class='lg-row'>除出不信謗法輩　其餘有願必生蓮</div>
</div>
<div class="lg regular"><div class='lg-row'>一句彌陀最方便　小小孩童易能言</div>
<div class='lg-row'>雖然有口無心念　蓮池上面有因緣</div>
</div>
<div class="lg regular"><div class='lg-row'>一句彌陀最方便　無論紅黑闇房間</div>
<div class='lg-row'>只要志誠信願切　那時地獄化成蓮</div>
</div>
<div class="lg regular"><div class='lg-row'>一句彌陀最方便　不信之人真可憐</div>
<div class='lg-row'>辜負我佛慈悲願　臨終仍舊墮無間</div>
</div>
<div class="lg regular"><div class='lg-row'>一句彌陀最直捷　善才昔日參知識</div>
<div class='lg-row'>參到德雲童子處　示他念佛成三昧</div>
</div>
<div class="lg regular"><div class='lg-row'>一句彌陀最直捷　宋朝有箇吳子才</div>
<div class='lg-row'>三界無安不可往　西方淨土有蓮胎</div>
</div>
<div class="lg regular"><div class='lg-row'>一句彌陀最直捷　無論十惡并五逆</div>
<div class='lg-row'>當初廣額回心轉　屠刀放壞後成佛</div>
</div>
<div class="lg regular"><div class='lg-row'>一句彌陀最直捷　從前惡業易能滅</div>
<div class='lg-row'>劉光夫婦回心轉　六年功圓齊成佛</div>
</div>
<div class="lg regular"><div class='lg-row'>一句彌陀最可超　縱有殺業易能消</div>
<div class='lg-row'>善和十聲佛未滿　羣牛退滅便消遙</div>
</div>
<div class="lg regular"><div class='lg-row'>一句彌陀最可超　胸有雜念易能消</div>
<div class='lg-row'>宋朝有箇黃打鐵　至今淨土樂消遙</div>
</div>
<div class="lg regular"><div class='lg-row'>一句彌陀最可超　十萬億土路非遙</div>
<div class='lg-row'>六時禮念無間斷　九蓮花上有名標</div>
</div>
<div class="lg regular"><div class='lg-row'>一句彌陀最易超　吳瓊孼俱尚能消</div>
<div class='lg-row'>非是懶拙妄言述　往生傳上有名標</div>
</div>
<div class="lg regular"><div class='lg-row'>一句彌陀莫懈怠　心中念念常自在</div>
<div class='lg-row'>直到命畢無間斷　臨終不到淨土外</div>
</div>
<div class="lg regular"><div class='lg-row'>一句彌陀早皈依　脩行要學釋家禮</div>
<div class='lg-row'>恭敬拜念能如法　必定不在三界裏</div>
</div>
<div class="lg regular"><div class='lg-row'>一句彌陀莫懈怠　行住坐臥常自在</div>
<div class='lg-row'>願我早登下下品　祈求不生西方外</div>
</div></div>
<div class='div-other'><a id='mulu19' />
<p class='h1'>戒淫偈</p>
<div class="lg regular"><div class='lg-row'>花街柳巷最堪憐　惟心貪戀苦難言</div>
<div class='lg-row'>胭脂畫面姣千樣　龍麝薰衣俏百般</div>
<div class='lg-row'>三寸氣在多歡愛　一旦無常不忍觀</div>
<div class='lg-row'>勸君早求清泰計　莫羨紅塵半世仙</div>
</div></div>
<div class='div-other'><a id='mulu20' />
<p class='h1'>本性偈</p>
<div class="lg regular"><div class='lg-row'>世間婦相是天然　口內稱呼分兩般</div>
<div class='lg-row'>脩行不知身外事　那有工夫思女男</div>
<div class='lg-row'>大道本來沒形相　法界眾生一體觀</div>
<div class='lg-row'>真源湛寂虗空碎　人牛無跡月孤圓</div>
</div></div>
<div class='div-other'><a id='mulu21' />
<p class='h1'>自慙偈</p>
<div class="lg regular"><div class='lg-row'>山居靜室最安然　平生勿喜愛攀緣</div>
<div class='lg-row'>時常缺柴又缺米　往來無客亦無錢</div>
<div class='lg-row'>隨人讚歎隨人謗　由他恭敬由他嫌</div>
<div class='lg-row'>惟有一句彌陀佛　晝夜䖍持不敢閒</div>
</div></div>
<div class='div-other'><a id='mulu22' />
<p class='h1'>收心自在</p>
<div class="lg regular"><div class='lg-row'>要無罣礙要無愁　本分安身到處悠</div>
<div class='lg-row'>薙徒少留煩惱少　皈依多收是非多</div>
<div class='lg-row'>緣法必廣心必雜　利名難斷道難脩</div>
<div class='lg-row'>求人還宜求<span class='corr'>己</span>好　念情不如念彌陀</div>
</div></div>
<div class='div-other'><a id='mulu23' />
<p class='h1'>朝拜名山</p>
<div class="lg regular"><div class='lg-row'>朝山過海要心堅　到處隨緣到處安</div>
<div class='lg-row'>溪邊野菜吃不盡　路上枯柴燒勿完</div>
<div class='lg-row'>胸中只有一句佛　腰內洗空無半錢</div>
<div class='lg-row'>倦時樹下和衣睡　醒來明月照胸前</div>
</div></div>
<div class='div-other'><a id='mulu24' />
<p class='h1'>懶僧偈</p>
<div class="lg regular"><div class='lg-row'>懶僧窮極苦難言　黃虀白飯未週全</div>
<div class='lg-row'>手中還有珠百八　身上留得衣半件</div>
<div class='lg-row'>心裏記著只聲佛　意外並無罣礙牽</div>
<div class='lg-row'>若人問我功多少　一句彌陀尚未完</div>
</div></div>
<div class='div-other'><a id='mulu25' />
<p class='h1'>醒世偈</p>
<div class="lg regular"><div class='lg-row'>時時念佛要當先　浮生幻質不牢堅</div>
<div class='lg-row'>山中常見千載樹　世上希有壽百年</div>
<div class='lg-row'>多少聰明埋青草　許多愚癡赴黃泉</div>
<div class='lg-row'>祈男祈女祈福壽　何勿祈求淨土天</div>
</div></div>
<div class='div-other'><a id='mulu26' />
<p class='h1'>十二大願</p>
<div class="lg regular"><div class='lg-row'>信手拈出香一瓣　無物無火亦無烟</div>
<div class='lg-row'>此香根源生淨土　苗寄娑婆無底天</div>
<div class='lg-row'>爇向爐中供養佛　蓮池會上諸菩薩</div>
<div class='lg-row'>惟願慈尊來護佑　滿我悲願早週圓</div>
</div>
<div class="lg regular"><div class='lg-row'>一願皇帝萬萬歲　福基龍位永傳綿</div>
<div class='lg-row'>國后太子齊千歲　金枝玉葉慶團圓</div>
</div>
<div class="lg regular"><div class='lg-row'>二願滿朝公卿相　良將忠臣世代傳</div>
<div class='lg-row'>護駕護國護佛法　增福增壽喜綿綿</div>
</div>
<div class="lg regular"><div class='lg-row'>三願統省府州縣　護國安民代代傳</div>
<div class='lg-row'>文武官僚增祿位　各署貴眷壽綿綿</div>
</div>
<div class="lg regular"><div class='lg-row'>四願天下三災滅　三教興隆出聖賢</div>
<div class='lg-row'>風調雨順民安樂　處處永慶大豐年</div>
</div>
<div class="lg regular"><div class='lg-row'>五願各處庵觀寺　山門清淨法無邊</div>
<div class='lg-row'>薙度接代傳三寶　僧成佛果道成仙</div>
</div>
<div class="lg regular"><div class='lg-row'>六願信心眾士女　皈依三寶道心堅</div>
<div class='lg-row'>有求有應速成佛　無魔無障早生蓮</div>
</div>
<div class="lg regular"><div class='lg-row'>七願人人具佛性　無凶無惡善心堅</div>
<div class='lg-row'>無貧無苦無橫夭　有財有子福綿綿</div>
<div class='lg-row'>八願天下男子漢　知因識果孝為先</div>
<div class='lg-row'>無鰥無獨無災難　有船有櫓每俱全</div>
</div>
<div class="lg regular"><div class='lg-row'>九願世上婦女輩　賢良柔和貌如仙</div>
<div class='lg-row'>無孤無寡無橫產　有根有葉果花全</div>
</div>
<div class="lg regular"><div class='lg-row'>十願亡故男女等　六道四生盡昇天</div>
<div class='lg-row'>地獄變成消遙境　血湖化作寶池蓮</div>
</div>
<div class="lg regular"><div class='lg-row'>十一願我壽命完　西方勝境現其前</div>
<div class='lg-row'>七日之前自知曉　更衣念佛等歸天</div>
</div>
<div class="lg regular"><div class='lg-row'>十二願求臨命終　眾聖接引玉池蓮</div>
<div class='lg-row'>但我一見彌陀後　違入娑婆開法船</div>
</div>
<div class="lg regular"><div class='lg-row'>懶僧祈禱<span class='corr'>已</span>週圓　祝讚人人福壽全</div>
<div class='lg-row'>願我早滿菩提志　同登彼岸到西天</div>
</div>
<div class="lg regular"><div class='lg-row'>願以此功德　普及於一切　我等與信心</div>
<div class='lg-row'>皆共成佛道</div>
</div></div>
</div><!-- end of div[@id='body'] -->
</body></html>