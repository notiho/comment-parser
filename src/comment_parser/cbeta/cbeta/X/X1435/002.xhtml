<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu9' />無異禪師廣錄卷第二</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">住信州博山能仁禪寺語錄</p>
<p>佛成道日上堂。僧問。雪覆千山無點白。雲空萬里絕纖埃。未審甚麼人。到此境界。師云。無縫襖子足風凉。進云。向上更請和尚道。師云。秦望嶺頭雲。楚人那得見。進云。還許學人進語也無。師云。試說看。進云。恁麼則禮拜去也。師不顧。乃云。法本法無法。庭前瑞草和根㧞。無法法亦法。黃河九曲。金沙混流。今付無法時。釋迦鼻孔長多少。法法何曾法。瞞博山一點也不得。諸昆仲。釋迦大士。四十九年。橫說竪說。逆說順說。誰人奈得渠何。及入涅槃時。以虗空為口。滄溟為舌。日月星辰為莊嚴。山河大地為聽眾。橫說竪說。逆說順說。要且無人得聞。博山今日在此座上。橫說竪說。逆說順說。誰人奈得博山何。博山今日。不待涅槃。即此座筵。以虗空為口。滄海為舌。日月星辰為莊嚴。山河大地為聽眾。橫說竪說。逆說順說。要且無人得聞。者裏有些子誵訛。諸昆仲。過去釋迦大師。所說法要。無人得聞。即且置。現在博山所說法要。因甚無人得聞。者裏若緇素得出。許你親見博山。既見博山。即見釋迦大師。若緇素不出。縱見釋迦大師。要且不見博山。何以故。有口非干舌。無錢卦不靈。下座。</p>
<p>上堂。諸昆仲。靜則埋根千尺。動則當處生苗。直饒不動不靜。未免飄飄颻颻。所以臨濟大師。三遭痛棒。如拂蒿枝相似。洞山不解無情說法。百城重胼。未足為勞。雲門夾斷脚脛。方知痛癢。溈山見火星。始乃瞥然。法眼一切處現成。千了百當。此是古人分上事。今人又作麼生。若言古人有大根大行。此是自生下劣之想。性燥漢。當陽一擊。大地百雜碎。毗盧遮那如來忍痛不禁。入一微細眾生身中。作廣大佛事。諸人還聞見麼。若聞。便好觸瞎汝眼根。若見。便好[祝/土]聾汝耳根。直饒聞見不生。正好喫博山痛棒。何以故。不是與人難共住。大都緇素要分明。</p>
<p>上堂。異地生靈苗。面南看北斗。無陰陽地上。幻出萬狀千形。正眼觀來。仍成過咎。諸昆仲。口生白醭。未必知有異路玄提。東山水上行。又作麼生折合。卓拄杖云。千古有餘力。縱橫驗正邪。</p>
<p>元旦上堂。洪鈞初轉篆煙斜。拄杖重開劫外花。賸有幾多饒益事。春風偏向破袈裟。諸昆仲。即今是元正啟祚。且道。老僧袈裟下。有幾多春色。首座云。抖擻不下。師云。闍黎分上。又作麼生。進云。夜深彌勒穿廛過。手擺金襴笑掣顛。師拈拂子云。拂子頭上顯現。闍黎還見麼。進云。聖人端居大位。自然海晏河清。未審。佛日皇風如何並化。師云。全憑一句無私語。掃盡煙塵報聖堯。眾禮退。</p>
<p>上堂。撲落非他物。縱橫不是塵。山河并大地。全露法王身。古人恁麼悟去。大似喫常住飯。作自<span class='corr'>己</span>事。博山則不然。行年四十九。皮骨若枯柳。四大體自如。面南看北斗。博山恁麼道。大似喫自<span class='corr'>己</span>飯。作常住事。徐六擔板。各見一邊。更有一偈。為之解嘲。不免總說向大眾去也。祖父田園。自家產業。匪守珍御。不生下劣。纔涉思惟。平地遭跌。醉酒臥街。證龜成鱉。博山恁麼道。早作死馬兒醫。汝等諸人。也不得鑽龜打瓦。珍重。首座云。某甲不似和尚。師云。汝作麼生。進云。行年三十七。通身赤骨律。不喫常住飯。砵盂兩度濕。師云。却是汝來得。要且不會老僧意在。</p>
<p>上堂。僧問。蟄戶將開。海門雷震。敢問。和尚一池鱣鮪。何時際會風雲。師云。拄杖時常頭點空。進云。興波作浪時如何。師云。闍黎脚跟下。水深多少。僧咦云。透網金鱗雖振鬣。冲霄丹鳳不遺苞。師云。更須桉下雲頭始得。又僧問。乍入叢林蒙師命。往白下請有字經。敢問。和尚無字經。命向甚麼處請。師云。磕破髑髏。僧禮拜。師云。便祇如此耶。出去。又僧問。近闡宗猷。既非臨濟溈仰。不是法眼雲門。未審。香火因緣。從誰結得。師云。渡河落影子。進云。大好山頭一針鋒地。容盡大地衲僧。因甚麼者坐具也容不下。師云。闍黎曾到峯頭麼。進云。<span class='corr'>已</span>拈玉線芒。請露金針穴。師云。急著眼覷。進云。更有話問。請師垂慈。師云。不妨舉著。進云。如何是功。師云。三人同一春。進云。如何是共功。師云。力士舁杖鼓。進云。如何是功功。師云。猢猻上露柱。進云。不得敲唱雙舉。請示正中玅挾。師云。高低雲遶樹。進云。謝師答話。師云。遠近鳥銜花。師乃云。春日山多霧。樵人路徑迷。縱然得入戶。脚下有黃泥。諸昆仲。氷厚三尺。非一日之寒。水漲千溪。非一日之雨。朝聞夕死。非一日之功。立地成佛。非一日之行。所以釋迦大師。曠大劫來。難行能行。難忍能忍。為我等故。修諸苦行。成就無上正真之道。正為我等今日事。且道。今日事。又作麼生。若向今日會去。與釋迦大師。共一皮袋子。豈但釋迦大師。與恒沙諸佛。共一皮袋子。一心一智慧。力無畏亦然。于彈指頃。成就無量無邊玅行。具足無量無邊莊嚴。圓滿八萬四千諸波羅密門。其或未然。而言凡聖齊同。如持爝火擬比太陽。又如初生鳥雛欲冲霄漢。多不自諒也。首座問。和尚道。氷厚三尺非一日之寒。氷解後如何。師云。七花八裂。進云。水漲千溪非一日之雨。天晴後如何。師云。石頭露也。進云。朝聞夕死。非一日之功。如何是無功之功。師云。闍黎向上覷著。進云。立地成佛。非一日之行。如何是無行之行。師云。著衣喫飯。未為分外。進云。和尚皮袋子。與釋迦大師皮袋子重多少。師云。半斤八兩。</p>
<p>解制上堂。馬祖陞堂。百丈捲席。將謂鬍鬚赤。更有赤鬚鬍。博山九十日以來。與諸昆仲陞堂入室。還有恁麼衲僧麼。若有恁麼衲僧。又何勞在此座下。眉攢攢地。濟得甚麼邊事。諸昆仲。當此時也。千山寒色。雨滴巖花。為諸昆仲。敷宣第一義諦。於此會去。猶在半途。於此不會。帶累博山。開眼說夢。</p>
<p>上堂。春日乍寒乍暖。春雲忽捲忽舒。若向者裏會去。佛法天地懸殊。諸昆仲。口橫不如鼻直。眼大何似眉麤。倐然放出新羅鷂。笑殺楊岐三脚驢。還知麼。眾無對。師卓拄杖云。老僧今日失利。</p>
<p>上堂。僧問。今在人天眾前。作麼生相見。師云。是水東流。進云。和尚安住。在甚麼處。師云。門前剎竿二丈五。進云。花落月明時。又作麼生進步。師云。憑闍黎跳躑。進云。石泉一線。水源從甚處來。師云。喉嚨下。進云。流向甚處去。師云。頂門上。進云。高低物象。一顧齊平。遠近音聲。眾響斯應。是何人境界。師云。沒來繇漢。進云。幽閒鬼如何殺得。師云。借闍黎刀看。僧擬議。師振聲一喝。師乃云。明暗交參。正偏綺互。言中有響。句下無私。揭開雲霧見青天。畢竟是誰遭點額。龍門萬丈。笑看足下風雲。金彈一丸。播弄手中戲具。古人道。一人所在亦到。拄杖子不會。諸人却會得。半人所在亦到。拄杖子會得。諸人不會。所以道。石人機似汝。也解唱巴歌。汝若似石人。雪曲也應和。恁麼商量。惟木上座。却較些子。珍重。</p>
<p>上堂。僧問。如何是法身理。師云。伸手不見掌。進云。法身向甚麼處安立。師云。暗地始驚人。進云。未審法身是何境界。師云。山河大地。進云。離了法身又且如何。師云。爍破四天下。僧禮拜。師云。是法非法。是心非心。非法即法。非心即心。打翻漆桶。大地平沉。雲門大師甚是奇恠。盞子落地。碟子成七片。又云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。諸昆仲。博山今日。亦如雲門大師氣宇如王。若渠來相見時。又作麼生定奪。眾無對。師云。拄杖不在。苕帚柄聊與三十。何以故。若不挫其來鋒。將來必成過患。</p>
<p>上堂。道非明暗。法離有無。布袋頭邊逴得。看來猶是半途。直饒坐斷毗盧。不通凡聖。旋風撲面。氣急殺人。直下相逢不是渠。轉位旋機沉毒海。諸昆仲。若言即心即佛。大似黃葉止啼。又云非佛非心。還如夢中說夢。不是心不是佛不是物。是甚麼盌脫丘。江西老宿。恁麼說法。尚喚作口裏阿漉漉底。諸人分上。又作麼生。諸昆仲。莫祇論他非是好。門前更有鳳凰山。</p>
<p>上堂。甚麼物恁麼來。重門關鎻一時開。甚麼物恁麼去。佛機不隔時流意。靈山會上有多端。立雪庭前無二致。甚麼物幾多般。見未分明莫浪傳。甞記寶方言道。好天非高。大海非寬。說似一物即不中。多情不用眉毛動。修證即不無。污染即不得。丫角女子髮如銀。病中勘破維摩詰。即此不污染。是諸佛之所護念。粉碎虗空撲地來。百匝千重成一片。諸昆仲。既不似一物。畢竟似箇甚麼。有眼無耳朵。六月火邊坐。任是同胞生。也須更問過。更問過是甚麼。良久。卓拄杖云。拄杖子却辯得。</p>
<p>佛誕日上堂。王宮未降。佛事<span class='corr'>已</span>週。脚跟下好與三十棒。未出母胎。度人<span class='corr'>已</span>畢。脚跟下好與三十棒。四十九年說夢。取笑旁觀。脚跟下好與三十棒。三百餘會週遮。模糊正眼。脚跟下好與三十棒。忽遇惡水潑來。即周行七步。目顧四方。自云。天上天下。唯吾獨尊。脚跟下好與三十棒。獨有雲門大師云。我當時若見。一棒打死。與狗子喫却。貴圖天下太平。雲門用此惡辣手段。始能竪立宗乘。若是倚牆靠壁漢。又胡足道。博山三十棒。略與通信。座中還有具此惡辣手段者麼。良久云。黃金自有黃金價。切莫和沙賣與人。首座問。雲門一棒。博山三十棒。是同是別。師云。出門是路進云。未離兜率。<span class='corr'>已</span>降王宮。未出母胎。度人<span class='corr'>已</span>畢。因甚麼又喚作四月八日活佛降生。師云。爭恠得渠。進云。諸佛出世。為一大事因緣。和尚出世。所為何事。師云。笑看天花滿裓。進云。佛祖來償口業債。未審。是何口業。師云。惡毒糾纏。進云。教中道。持戒但束身。非身無所束。因甚麼千佛出世。又與人授戒羯磨。師云。羅浮原在廣之南。進云。前無重難。後無輕遮。方堪受戒。或遇箇大闡提漢。殺佛殺祖底出來。未審還與他受戒麼。師云。堪為來學典型。留待別時供養。進云。恁麼則和尚性命。落在此人手裏也。師云。老僧甚得便宜。進云。法施殷懃。且詶三拜。師云。止。莫礙第二座問。</p>
<p>上堂。三身中。那身解說法。彈指一聲驚海嶽。幾片閒雲稱野情。舉頭忽見遼天鶚。金烏玉兔急如箭。倒跨牛兮入佛殿。將錢祇為買饅頭。放下手兮成塊麵。箇是男兒大丈夫。一口吸盡西江無。古㵎寒泉清似鏡。分明狀出山海圖。諸昆仲。臨濟大師以一株大樹。覆蔭天下。博山以一根拄杖子。攪渾世界。且道。與古人是同是別。良久云。翻思初祖金雞讖。要假兒孫脚下行。</p>
<p>上堂。從夏至今。未曾與諸人說話。今日因恒一本宗二上人請。博山陞座。不免強說喻言。然盡大地撮來如粟米大。將何譬喻得出。法眼大師云。理極忘情謂。如何有喻齊。到頭霜夜月。任運落前溪。諸昆仲。此事不在哆哆啝啝。說得道理通。便稱悟門。只饒講得三乘十二分教。祇益多聞。尚喚作傳語人。亦名辯慧人。與自<span class='corr'>己</span>總沒交涉。若欲匡持大法。直須頓棄言詮。握太阿鋒。眉捷交流汗血。拈如意寶。寰中賑濟饑虗。呈溈仰圓機。施臨濟棒喝。履法眼清素。用雲門顧盻。雖然如是。若到曹洞門下。尚未有話會分。何故。水急魚難住。山深雲更多。</p>
<p>上堂。古德云。日月未足以為明。是甚麼物得恁麼明。乾坤未足以為大。是甚麼物得恁麼大。博山今日不惜唇吻。與你諸人註破。卓拄杖云。拄杖子眼光爍破恒河沙世界。明耶非明耶。恒河沙世界。在拄杖子裏許。大耶非大耶。諸昆仲。祇是根拄杖子。又何得論明論暗論大論小。大小明暗。悉是對待之法。然雖如是。也不得草草。何以故。要知幽徑趣。須辦半年糧。珍重。</p>
<p>上堂。師方陞座。二僧問。不稱理各賜棒。乃云。毛吞巨海。海性無虧。芥納須彌。芥空宛爾。若道是神通妙用。斯人未達其源。若道是法爾如然。猶是拍盲狂解。是以二人各責三十棒。趕出三門外去。諸昆仲。只須㭊毫端而瀉海水。碎芥子以露須彌。旋嵐偃嶽而絕纖塵。競注江河而無濕性。諸昆仲。萬花叢裏去住。揣空出骨何難。清凉地上謳歌。白日挑燈有據。到此則正偏旋復。雲樹絕依。古木森然。靈禽不住。菩提涅槃。真如佛性。喚作破草鞋。且拈放一邊。各人衲衣下。漿洗錢布施。些子還肯麼。毗目仙人執手時。善財眼底微塵佛。珍重。</p>
<p>上堂。三界無法。何者是生。三界無法。何者無生。生與無生。二俱增語。若謂是生。前村古路坦然平。若謂無生。海門波浪萬千尋。若道生即無生。樓頭戍鼓正三更。若道無生即生。彩筆將來畫不成。諸昆仲。幻化門頭高著眼。莫將陽燄亂紛紜。生與無生。姑置勿論。且道。二六時中。折旋俯仰。畢竟承誰恩力。良久云。六窻虗淨無倚。將來用度恰好。珍重。</p>
<p>上堂。大道虗曠。無有程途。幾動之微。自當審細。若藕絲而牽大象。匪假神通。如寶樹之宿蟭螟。難窺異色。活中死句。笑容含氷銕之姿。死處活來。寒谷動陽春之燄。更須知當機劈面。毋待指陳。互換相資。那容凑泊。諸昆仲。當此時也。寒灰發燄。雪覆紅爐。氷玉相銜。誰能料揀。若有人料揀得出。博山將明窻下安排著。珍重。</p>
<p>在壽昌守無明和尚七眾請。上堂。一二三四五六。天地位萬物育。箇中有箇無角泥牛。東觸西觸。至今無處藏蹤。只得和塵混俗。更須知平處險直處曲。擊破重關謾輕忽。太平宇宙斬癡頑。此是禪宗親付囑。親付囑。破驢脊上蒼蠅出。達磨未識參禪。孫臏不解貨卜。惟有壽昌老人。一生向鋤頭上。七縱八橫。至今也填坑塞窟。諸昆仲。還有為堂頭和尚出氣者麼。今日幸有博山不肖兒孫。為伊雪屈。</p>
<p>壽昌和尚完七眾請。上堂。昨夜西風穿牗過。窗櫺紙幙都吹破。殿前賸得古香爐。裊裊祥煙騰復墮。者一箇那一箇又一箇。鐵髮銅鬚。庚金丙火。拋向太冶紅爐。煉成一團。抖擻看來。阿誰是我。者一箇那一箇又一箇。大家擡薦商量。哭殺西來達磨。諸昆仲。回觀說法。四十九載。看來何異先師七七。安心可笑雪庭人。惹得堦前神鬼泣。泣泣。好將斷臂完膚。一生參學事畢。</p>
<p>結制上堂。天地與我同根。萬物與我一體。時人見此一株花。如夢相似。諸昆仲。古人於黑漆桶底。鑑貌辯色。無影樹下。笑月吟風。掣開金鎻玄關。扯破漫天網子。博山則不然。有人問。天地與我同根。萬物與我一體。意旨如何。祇向他道。昨日有人。從燕京來。寄得廣南信。豈不見。溪山各異。而雲月是同。又云。時人見此一株花。如夢境相似。意旨如何。祇向他道。老僧見此一株花。切於肯綮。豈不見。人無遠慮。必有近憂。珍重。</p>
<p>鑄佛上堂。天雨四花。地搖六震。拈拄杖云。覿面相呈。是何祥瑞。釋迦于迦維國土降生。累及諸大菩薩天龍八部。趨侍成勞。唯十方諸佛。各住本國。合掌宣揚讚歎不及。諸昆仲還見也未。若見。虗空落地成幾片。若不見。爍爍紅光搖閃電。若見不見。長安盡處含元殿。若不見而見。裂破饅頭成塊麵。所以法不孤起。緣聚則成。智邲禪人。于徽州境上。苦行三年。正是擔佛傍家走。智碩禪人。<span class='corr'>斂</span>靈山之象跡。發異地之靈苗。真淑金居士。不忍坐觀。㧞劍相助。開五十三參之覺路。結百千萬種之良緣。或亂峯頂上。卜吉導迷。或引進猶勤。針還玉線。或輸百金而不倦。或伸隻手以相扶。仍有水齋聖慈本宗諸上人。攢花擲錦。蘊造成功。淨眼諦觀。悉成鈍置。今有浦城道美黃居士。設齋供眾。且道。直下相逢。不勞心力。是何人作證。復拈拄杖云。釋迦昨夜又重生。笑看爐中飛片雪。珍重。</p>
<p>開光上堂。佛身無為不墮諸有。慈德聲名垂不朽。今朝覿面絕週遮。眼上眉毛誰不有。丹霞撥火而尋舍利。善現晏坐而覩法身。雲門用棒以詶恩。洞山用蔴而報德。者一隊老漢。雖則一期方便。怎柰千古顢頇。何似博山將大冶紅爐。一模傾出。使天上天下有情無情。覩端嚴之玅相。植菩提之正因。度普耀之通津。趨玅嚴之果海。紫磨金聚。咸轉根本法輪。白玉毫光。旋入普明三昧。使大地眾生。各各相謂有佛出世。各各自見<span class='corr'>己</span>身作佛。無有眾生。無一眾生相者。如是則無施者。無化者。無造者。無受者。亦無見者。何以故。施者乃至見者。如夢幻故。山河大地。草木叢林。情與無情。世出世間。如夢幻故。乃至諸佛出世。諸佛涅槃。影現其中。如夢幻故。還有不在夢幻者麼。卓拄杖云。今日為君親指出。普天匝地盡光明。</p>
<p>上堂。一二二三子。平目復仰視。兩口一無舌。此是吾宗旨。仰山大師。生平家活。徹底為人若以意識度量。正所謂平地上死人無數也。然此偈無纖毫縫罅。博山今日。向虗空裏釘橛子。太清中加彩繪。使諸人有所趨向。有所捫摸也。一二二三子。抖擻不下。平目復仰視。北斗向南看。兩口一無舌。空容傳聲。虗堂習聽。此是吾宗旨。披拂有餘恨。諸昆仲。當知此偈暗機圓合。金鐘同玉磬和鳴。正按全提。瑞草與瓊枝竝茂。若向者裏會去。平常心與道相宜。若向者裏不會。正是業識茫茫。無本可據。更有一事在。佛殿東南缺了一角。有人補凑得下。博山遺隻履以謝之。珍重。</p>
<p>上堂。諸佛祕密藏。祖師遞相付。既同本來心。何迷復何悟。言語悉虗妄。形色如朝露。了形色語言。究竟絕依怙。譬如洞庭水。今古清如故。虗空非動搖。太清絕點污。有物終敗壞。無形始清素。諸昆仲。迷鏡裏之頭。徒勞狂怖。昧衣中之寶。枉受竛竮。卓拄杖云。若向者裏會去。猶較些子。更欲遲疑。向下文長。留待來日。擲拄杖。下座。</p>
<p>上堂。心同虗空界。示等虗空法。證得虗空時。無是無非法。大小祖師。雖則是和泥合水。要且弄巧成拙。將心與虗空。分作兩橛。說同說等。論是論非。雖不涉是非。亦將是非弄影耳。夫虗心獨運。玅湛何依。至體彌綸。空界何立。大方莫比其量。慧目罔眺其蹤。日月未足喻其明。氷雪難以方其潔。古㵎之水湛湛。浸殺法身。不萌之草茸茸。能藏香象。諸昆仲且道。徹底無依。向甚處安身立命。良久云。眾既知時節。吾今不再三。卓拄杖。下座。</p>
<p>上堂。靈光不昧。萬古徽猷。入此門來。莫存知解。諸昆仲。終日拈香擇火。待客迎賓。動轉施為。折旋俯仰。還有知解也無。既無知解。得恁麼伶俐。得恁麼活潑。古德云。樵子負薪歸。機婦連宵織。看他家事忙。且道承誰力。若向者裏會去。飯是米做底。湯是水做底。師姑是女人做底。切莫當面錯過。不錯過。鷂子過新羅。依然辜負我。卓拄杖。下座。</p>
<p>解制上堂。世界乾城。眾生陽燄。諸佛鏡像。六道空花。不躋圓覺大伽藍。終是痴狂門外走。若帶些些泥水。未免紙裏麻纏。除是鐵膽銅心。始解步空捉影。百尺竿頭穩坐。終落那邊。三家村裏安身。仍停此岸。只須藏身處沒蹤跡。金針繡出玉麒麟。沒蹤跡處莫藏身。鐵掌挪成銀彈子。諸昆仲。今日解制之辰。三年果滿。萬行週圓。且道。百步穿楊一箭。作麼生透得過。良久卓拄杖云。好手手中誇好手。紅心心裏射紅心。下座。</p>
<p>上堂。心如墻壁。乃可入道。集雲峯下四藤條。是聖足凡都一掃。諸昆仲。不立聖凡則且置。古佛與露柱相交。是第幾機。雲門大師云。南山起雲。北山下雨。若向者裏會去。古佛向露柱頭上。轉大法輪。露柱在古佛腹中。照天鑑地。復有微塵數菩薩摩訶薩。出現於交未交之處。行六度萬行。彌布重重。所謂檀波羅密。布施海。尸波羅密。戒德清淨海。羼提波羅密。忍辱海。毗黎耶波羅密。精進海。禪波羅密。正思惟三昧海。般若波羅密。智慧海。此諸大士。於實際理地。雲興霞舉。解作家方。於衲僧分上。了無交涉。直須摩著衲僧鼻孔始得。諸昆仲。近時禪道凋零。人心狂悖。天下無真正知識導引後來。亦無真正學人參詢善友。賓主相見。各負勝心。如傀儡一棚。不加線索。或大罵一場。謂之直捷。謂之險峻。謂之接機。謂之推向萬丈坑中。謂之不容開口。或盲加幾棒。或竪指擎拳。或亂伸問答。謂之痛快。謂之流通。或藏睛閉目。謂之禪。搖唇鼓舌。謂大悟。指證經典。謂之正脈。執持課誦。謂之行門。或祈乩筆之驗。以保陽年。或禮應赴之流。而修冥福。更有無知學者。認定箇業識茫茫。謂之自<span class='corr'>己</span>。指面前頑虗境象。謂之清淨法身。眼底無人。自尊自大。如此邪輩。是處皆然。若當作禪門下客。祖師門庭。則掃地而盡矣。茲因高麗國晦曇上座。同寒溪寺清虗。及眾居士。自楚而來。廣修供養。復請上堂。敷演斯道。博山不覺老婆舌頭。所謂劍為不平。藥因救病。雖然。還知未陞座前消息也無。良久云。㵎底有泉清鳥語。眼中無物逐塵飛。珍重。</p>
<p>結制上堂。世尊拈花。芙蓉秋露冷。迦葉微笑。蘭蕙曉風清。又云。我有正法眼藏涅槃玅心。付囑於汝。可謂囊藏長者券。腰沒半文錢。至今後代兒孫。望影分波。竟莫得其涯岸。當此時也。去聖時遙。人心狂悖。妄庸邪見。布滿寰宇。稱悟道者紛紛。求其真參實究者葢尠也。諸昆仲。若要會世尊拈花底道理。竪起拂子云。向者裏會取。若要會迦葉微笑底道理。擲下拂子云。向者裏會取。然須從氷山雪洞裏。穿下過來。始堪共語。不然則就窩子裏打將去。盡是掠虗漢。與自<span class='corr'>己</span>本分中。有何交涉。即今乃結制之辰。有吉安純初曾居士。舟次一月而來。為彼乃郎廣修供養。復請博山上堂。敷演此事。不免飜世尊之陳案。燃古佛之慧燈。踵列祖之芳塵。續金剛之慧命。然雖如是。諸人分上。也須向無陰陽地上。銜一莖草來始得。卓拄杖。下座。</p>
<p>上堂。單明向上。語絕週遮。洞鑑幾微。要在句外。若在文言上理會。正所謂埋沒先宗。辜負自<span class='corr'>己</span>。德山大師云。毫釐繫念。三塗業因。諸昆仲。十二時中。折旋俯仰。是繫念耶。非繫念耶。是正因耶。是業因耶。又云。瞥爾情生萬劫羇鎻。開口動舌處。是情生耶。非情生耶。是解脫耶。是羇鎻耶。汝等諸人。各向衲衣下緇素看。若以無念為無念。無情為無情。即泥塑木雕。若以有念為有念。有情為有情。正是業識茫茫。無本可據。衲僧家須另行一路始得。祖師云。心隨萬境轉。轉處實能幽。隨流認得性。無喜亦無憂。于諸境緣。未免隨流。且道。喚甚麼作性。若認得性。正好喫博山痛棒。若認不得性。正好喫博山痛棒。何以故。龍門無宿客。雨打石人頭。卓拄杖。下座。</p>

<p class='juan'>無異禪師廣錄卷第二</p></div>
</div><!-- end of div[@id='body'] -->
</body></html>