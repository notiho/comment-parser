<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu529' />無異禪師廣錄卷第二十九</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">書<span class='note-inline'>(二)</span></p>

<div class='div-other'><a id='mulu530' />
<p class='h2'>與何芝岳相國</p><p>人生緣遇不易得。歸向三寶。倍復為難。惟居士深入佛乘。靈苗智種。天性帶來。而究竟一念子。肯心自許。其肯心二字。誠進道之基本也。昔人云。我得百丈一句語。做宰相。此話一行。使天下人。皆知有佛法利益甚大。非世間功德可比。希居士爕理之日。毋忘此一句話頭。十二時中。幸以大法為念。直欲進陪上古。洞鑒今時。日應萬機。不壞不雜。觸境遇緣。若臨大敵欲勝。重門欲開。猛浪中欲登彼岸。大旱時欲得甘霖。思到思不及處。忽然摸著鼻頭。原是舊時面孔。端不借別人纖毫力。若以世智辯聰。揣度道理。定信不及。唯有力大人。一担擔荷。更不搖頭轉腦也。此事誠難。決不可將經書上印證。不可遏捺妄念。不可使自心空寂。凡諸動心。皆成藥忌。諒居士<span class='corr'>已</span>深鑑此意。不待貧衲贅語耳。</p>
</div>
<div class='div-other'><a id='mulu531' />
<p class='h2'>與蔣一个文學</p><p>泥途雪境。勞往返三百里。而作衛護法喜之親。過于骨肉。第此心難發。果能發起。即菩薩行利他行。非恒常人也。然利人者。必當自利。藉塵勞業識中。提起一句話頭。以期悟徹。居士當決定發此心。若不發此心。是謂之脩福。非脫生死。此心一發。塵勞業累。自不能繫。決不可避喧向寂。以塵勞為障道。此是小機。非有力大人。昔趙清獻公。青衿時便參究。至做官始悟道。張無盡就仕路參訪。做運使親見兜率。此二公。大可為人眼目。居士又不可不學。以貧衲意謂。單提一句話頭。只管盡情讀書。話頭在念。根塵不偶。境緣不入。書亦當有深進。自然華文麗藻。不與世間讀書為比。若曰參究妨讀書。讀書妨參究。此非上根利智。幸留神勿忽。</p>
</div>
<div class='div-other'><a id='mulu532' />
<p class='h2'>復□□□侍御</p><p>華嚴疏云。一夕之夢。翱翔百年。居士肯信百年之夢在一夕否。若能知此。則延促同時。遐邇一致。無邊剎海。全在一塵。竪窮橫遍。則無間然。如此則與居士一會。則一切時一切處悉會。又豈但語言相親。根塵相偶。然後為會晤哉。于此倘未能瞥地。可將一口氣不來。畢竟向甚麼處去。單提此一句話頭。行裏坐裏。著衣喫飯裏。不可須臾間斷。忽日撞破疑團。以破此百年夢境。則世間之寵辱。自不關心。世間之樂事。自不能為礙也。貧衲遊浮渡時。得聞居士上荊楚。不知急水灘頭曾吸盡否。百草頭邊曾會意否。若吸得盡。會得意。不可以龐家兒女為軌則。不妨乘小艇跨鄱陽。而上博山。與道人相見。烹活水聽松音。又是一番清境也。他日宰執權衡。為護法金湯。不待貧衲多囑耳。</p>
</div>
<div class='div-other'><a id='mulu533' />
<p class='h2'>與何惺谷居士</p><p>居士生平操履。余甚愛之。但知見太博。恐悟門妨于進益。世間因緣等事。似不必太勞攘。只須按下雲頭。睜開隻眼。提金剛之利劍。懸肘後之靈符。發諸人未發之心。到祖佛不到之地。不然。恐躭著解路。未免有算沙數寶之譏。紅紫亂朱之誚。居士具大力量。但為人太勁挺。初心者。難得親近。大凡與縉紳。及始發心者。相見時。以法啟廸之。以慈撫之。以悲救之。以方便導引。始得機感交孚。乃法門要徑耳。</p>
</div>
<div class='div-other'><a id='mulu534' />
<p class='h2'>與徐止觀居士</p><p>承諭。末法下衰。魔風熾盛。宗門冷落。主法無人。余甞于此撫几長嘆。可謂襟期不隔千里同風。但不識于此事中曾瞥地否。若此瞥地。不妨向祖師門下。拋磚引玉。撮土成金。垂手將來。與物作則。盡大地是魔。直從魔隊裏穿下過。盡大地是佛。直從佛頂[寧*頁]上行。然後向佛魔不到處。解三玄戈冑。碎五位鎗旗。黑漆桶裏。鑑貌辯色。無影樹下。嘯月吟風。脚跟下動步。覿體與博山相見。倘未得如是。禪警語不可不細嚼一遍。提一箇無義味話頭。做一場沒巴鼻勾當。一朝迸出頭來。渾身當宇宙。求其一眾生相。了不可得。何物在迷。何人在悟。居士與博山長太息。悉賸語也。貧衲掃一坐具地。與居士作不動軒。不識。居士以為何如也。</p>
</div>
<div class='div-other'><a id='mulu535' />
<p class='h2'>上樊山王</p><p>殿下天然貴胤。乘願力來遊此堪忍世界。導引群生。然行海重重。須懷兼利。交互融徹。與法相應。又至理深玄。非參莫透。靈心絕待。貴發親知。知與行符。名之曰智。紹隆佛種。其利博哉。殿下是過量人。<span class='corr'>已</span>入密印三昧。不待貧衲贅語耳。小徒歸承瑤章寵賜。知殿下有夙世之緣。倘春水浪高。不妨乘舟舞棹。向博山浴龍池。逢場作戲。貧衲命侍者。別甑炊香。水鳥樹林。當為殿下。談實相也。</p>
</div>
<div class='div-other'><a id='mulu536' />
<p class='h2'>與陳熈塘方伯</p><p>疑情不起。是生死心不切。似與前諭中。不相符合。果生死心切。是誰二字不明。安得不疑。疑情頓發。心意識尚不起。況解路乎。雖兼淨土。決不可生自足想。安隱想。斯二種。是究心人大病。居士不可不知。識得是病。終不蹈此二途。祖不云乎。不斬黧奴誓不休。彼既丈夫。我胡不爾。是誰二字。是斷心意識底利斧。截解路底垣墻。出生死底要津也。參此二字法門。如韓信背水陣。不顧危亡。始得相應耳。只此一生。判百劫千生不了底公案。有智者。當以日代歲。身可寒。肚可饑。不可使話頭有間斷。只須迸破疑團。心意識及解路。氷消瓦解。始得大安樂。是大得便宜人。百千萬倍。不足為比也。何如。</p>
</div>
<div class='div-other'><a id='mulu537' />
<p class='h2'>復余集生居士<span class='note-inline'>(附請書)</span></p><p style="margin-left:1em">大法之東流江左也。自康僧會始。於是趾其後者。代有隆替。而佛會之廣薦。禪宗之編集。於以不負付囑國王之慈旨。則自我　明皇帝二祖始。而一時從龍之臣。如沈翰林黃侍郎一流人。皆毅然以弘護為<span class='corr'>己</span>任。此建業故事之可尋者。是故毒鼓不震。於　帝都多遺遠死。法輪不轉。自王臣半屬小機。和尚一國之師。人天之眼。而三十年來。若將有避焉。以偏處於江之右。抑亦興言及此乎。日者弟子<span class='note-inline'>(裕)</span>不甘作門外漢。自遠趨風。一往入室。分鵞王之賸乳。竊獅子之片毛。掉鞅而歸。便自稱尊。無佛處。痾漉漉。如裨販然。冀以化此一方之五印。而都人士之羣為雄者。自是而效拙秀才之所為。於慧業中。知有丈夫事也。而王孫公族之號。最貴踞者。自是而效邵陵之所為。知有七處九會。四諦五時事也。而進賢輩之日支月支。不萬羊不屬猒者。自是而效顏清臣裴公美之所為。稍稍不諱浮屠法。知有四依十地。及流水寶勝事也。夫弟子<span class='note-inline'>(裕)</span>而分賸乳。竊片毛也者。以試之。同類之攝入。上求下化。斯既然矣。況在和尚真獅子。真鵞王。來此驢羣鴨類之中。諸所攝入。又何似夫弟子<span class='note-inline'>(裕)</span>而不忍同類之愈躁愈沉。尚不靳小慈。思一引手。況在和尚普觀大地。有一眾生不佛。若<span class='corr'>己</span>推而納之泥犁。此之為興慈運悲又何似。而時至化起。機熟緣生意者。今茲適遇其期乎。此自和尚意中事。又何假弟子<span class='note-inline'>(裕)</span>喋喋為哉。和尚其惠然肯來矣。鄉先進自儀臺僕大夫以下。若而人。宦陪京者。六曹以下。若而人。世守則元勳以下。若而人。實有問心。謹用臚列名狀。瓣香遙禮拜。使而行。自是翹勤西望。日日以幾。如歷饑渴。和尚其來矣。弟子<span class='note-inline'>(裕)</span>一番拮据。頗費手口。總之從佛法起見。何敢告勩。萬期憫我專愚。且無使我不誠於初發意之俗漢。而因以阻若輩後來之轉機。則幸甚幸甚。菩薩戒弟子道裕再稽首。旻昭陳居士。為弟子<span class='note-inline'>(裕)</span>無師社中善友之一。今為南中四眾。捧<span class='corr'>刺</span>䟦涉。不辭勞勩。此亦其猛利之一端矣。所期和尚。莫輕放過。先與三十痛棒遣歸。以為和尚前茅可也。裕又白。</p>
<p style="margin-left:4em">又。</p>
<p style="margin-left:1em">自參和尚後。覺向來胸臆間雜毒。被少分醍醐。洗發頓盡。歸來筆研付之祖龍。書籍付之㹠犢。丈室而外。一物不將。獨是坐斷十方。密移一步。粗知奉教而行。而長安甚閙。我國晏然。且喜歸源有路。中間自信得力處。是去冬解組而歸。於凍舟中。結八十日不語之期。所謂佛也沒柰何。良然良然。若問某甲見箇甚麼。纔開口便自肉麻了也。初春接慈札。極承護念。不翅方外毛裏。擬致報書請益。迫於王程。遽趣舍人裝北上職。此阻濶時厪失乳之思。今茲啟請。肇自夙懷。寔從僉議。因念九到洞山。三上投子。舍身求法。應非居士所饒為。而西遊三十國。遠<span class='corr'>屆</span>五天。為法求人。則有顯師之風在。況復懶道人。宴坐石室。四祖自來。牛頭不往秣陵。往事大底如斯。惟和尚念之。邇者鍾阜間。大有道人氣。亟擊。勿失可也。不者。一枝橫出。別調風吹。徒使曹洞印文久成刓敝。而假年五十。法嗣未弘。甚無謂也。弟子<span class='note-inline'>(裕)</span>方以詩偈為戒。聊取裴休語。為和尚誦之曰。一千龍象隨高步。萬里香花結勝因。擬欲事師為弟子。不知將法付何人。弟子道裕再白。</p>
<p>震旦法席之盛。無越於　帝都。雖代有隆替。悉係因緣。非智力所能強也。惟我　明聖祖神宗。受靈山付囑。建立三寶。弘通大乘。是以天雨寶華。墖呈奇瑞。宰官開士。傾心法塹。實千載一遇。應斯嘉運也。二百年餘。芳規未替。戴德愈新。林下山僧。朝暮祝誦。未能報其萬一。豈敢效嬾瓚輩。不思弘法深益。且念正法將沉。魔風熾盛。稱悟稱證者。<span class='corr'>已</span>遍域中。付拂付券者。幾盡大地。痛思古格為法重人。寧以身陷泥犁。不將佛法作人情。是何心腸。今時急於法嗣。忘其遠憂。是何意調。獨掌不浪鳴。隻輪無單運。擬欲遁逃深山。不忍見此茶毒。而居士復以慈心三昧見召。將令不慧復為馮婦乎。宗通說通。內護外護。居士似無愧公美。印高敝刓。心孤嗣乏。<span class='note-inline'>(某)</span>實<span class='corr'>忝</span>晞運耳。旻昭橫逼。老人出山。殊乏丈夫氣象。剛刀雖快。不斬無罪。三十棒遠寄白門。擒賊必先渠魁。未知集生。果能赤體承當與否。百年曠茲盛舉。何異慣劊快覩肥牲。兩載疲於津梁。猶如羸夫睨彼巨鼎。且浮山雙徑。先聲<span class='corr'>已</span>到。諸執事人。攀轅恐後。今年決不出山。語<span class='corr'>已</span>在前。意欲踐後。倘違初心。以赴徵命。難辭眾口。進退維谷。居士其代我商之。一芥翳天。毫端含剎。邊隅都會。孰劣孰優。今古異局。彼此殊勢。易地未必相為睽合。同異未可一轍而論。若必按圖索馬。恐劒去久矣。高明如居士。諒必不爾。或是為法心深。意圓而語滯耶。</p>
<p>諸大檀護未及徧復。幸宣鄙懷。統希炤亮。不盡。</p>
</div>
<div class='div-other'><a id='mulu538' />
<p class='h2'>與余集生冏卿</p><p>舊冬。與居士熟疇昔之緣。雖爛翻舌根。痛加激勵。實無他念。只教透徹向上一路。方稱貧衲本懷。別後甚為悵然。及度嶺。閩地善信。歸心如雲。諸祖芳塵。清芬如烈。似不減吾鄉也。頃聞恩擢法門。幸甚。正好藉此時節廣益佛乘。大凡諸修行人。多被二風所觸。逆境中。能發人道意。如見危思安。順境中。多打失正念。為情想所溺。諒居士具大智慧。畢竟二途不涉。然不可不知。禪警語不可不熟讀。功深力到。忽朝摸著鼻孔。祇在面上。始信吾言不謬矣。應事接物之時來。則赴去不留。以寬恕二字。作座右銘。亦可為助道光明幢子。幸居士留神焉。</p>
</div>
<div class='div-other'><a id='mulu539' />
<p class='h2'>與陳若來使君<span class='note-inline'>(二)</span></p><p>瓶錫過貴郡。方登岸。即蒙台駕枉顧。談及宗乘中事。大發肯心。歡忭無量。別後六日。登鼓山。讀旌孝善果二錄。足見居士一片慈孝婆心。超出常情萬萬也。然人生如芭蕉。無堅實相。又如作客寄住旅亭。雖有旨酒嘉餚。安隱快樂。自非久長。惟智者必尋歸家計耳。視此四大色身。如幻如化。一氣不來。作何究竟。此是吾人一件最要緊事。於此不忙。溫飽之餘。悉為別人忙。即溫飽亦是分外事。況其他乎。希居士慧發當機。毋容暫息。將一口氣不來。畢竟向甚麼處去一句子。孜孜切切。只教覷破者一著。始是大安樂處。切不可從人言句上討分曉。不可將經書上印證。不可默照澄思。以為得意。不可因因循循。虗度日子。二六時中。祇是一口氣不來。畢竟向甚麼處去。忽朝迸破疑團。如駕輕車而遊熟路。不亦樂乎。放生業悉能助發機緣。若得其所。廣其悲願。是貧衲至望。</p>
<p>聞貴恙。心甚懸懸。恨不能縮地一晤。想居士。世間境緣。不能動念。一出世時。悉是順境。惟此現前身心。珍愛護惜。從護惜中。水火不能交濟。便成病苦。欲治斯病者。先當看破此身。悉是假緣。無實主宰。如夢如幻。病自可救。良以從業有故。業從妄起。妄從心生。心即無生。病將安寄。十二時中。當此諦觀。則病不待藥而自愈也。善養者不知有身。不見有世界。對境逢緣。如木石相似。但看父母未生前。那箇是我本來面目。將此一句話頭。切切看去。毋容起第二念。是名善調治矣。居士具大智慧。似不待贅語。<span class='corr'>忝</span>在方外之交。不得不盡情說破也。</p>
</div>
<div class='div-other'><a id='mulu540' />
<p class='h2'>與徐澹初孝廉</p><p>董巖話別。倐忽一紀。頃與門下晤。對緣不易耳。參究一事。幸深留意。不可忽。不可忽。想吾人。生此閻浮。如漚如沫。聚散不常。一氣不來。身非<span class='corr'>己</span>有。就此不實境界中。當尋箇大安樂處。一口氣不來。畢竟向甚麼處去。此去處不明。則生死暗然。不可不著忙耳。如參究一事。切不可先下註解。不可思惟卜度。若註解卜度。是謂之藥忌。于參究分中。了無交涉。只將一句話頭。著衣喫飯處。動轉施為處。畢竟向甚麼處去。一朝衣線下迸開。自然七通八達。三千七百祖師言句。皆一場笑具耳。</p>
</div>
<div class='div-other'><a id='mulu541' />
<p class='h2'>與陳四游中丞</p><p>貧衲行業無補。主持宗門。無甚長處。惟一肯心自許。謬為先師印可。自謂藏身幽壑。以保餘年。不意往來禪者。以情量推之。遂使水漲船高。名過于實。愧也何如。貴境鼓山聖道場處。如以玄沙黃蘗長慶雪峯。每欲登攀。無由克就。何幸檀越乘願力來。城塹法門。興揚三寶。況以楨榦宏猷。廟堂遠略。為出世間。畫一籌策。頺風復振于今日。氣象更新于此時。其功德熾然。非毫楮能罄。然依正互融。真俗雙顯。外營佛剎。內護心城。頓使無價寶珠。輝天鑑地。不知居士肯瞥然否。古德云。我有明珠一顆。久被塵勞關鎻。今朝塵盡光生。照見山河萬朵。由此觀之。世界不在身外。道場毋論他方。鼓山博山。似不勞動步也。承召敢不趨命。第寒山色色有羈。殊不如願。諒摳衣有時。但不敢以年月期限為約耳。</p>
</div>
<div class='div-other'><a id='mulu542' />
<p class='h2'>與葉童真居士</p><p>會徐澹老。知居士在恙中。千里之緣。一水之隔。悵恨無<span class='corr'>已</span>。丙辰別後。不識於生死分中。曾留意否。古德云。病後始知身是苦。徤時多為別人忙。此語為頂門針。破世念利刀。智者寧不覺乎。真欲究心。不須理會古人別種公案。恐生出意路。更不穩便。只就<span class='corr'>己</span>躬下。看一口氣不來。畢竟向甚麼處去。此去處不明。則生死暗然。更不瞻前顧後。只恁麼逼拶將去。如勇士臨大敵。直解重圍。居士肯諦信此語。病不問藥。壽不問命。使得此地水火風轉。定不被五行之所拘束耳。</p>
</div>
<div class='div-other'><a id='mulu543' />
<p class='h2'>與泉州諸禪人</p><p>泉南佛地。列位上人。生于此。出家于此。皆夙世善根。遭此緣遇。當發猛利心。徹<span class='corr'>己</span>躬下事。接續祖師慧命。此博山之至望。承道愛論。山野無有不適者。奈鼓山之羈。博山之逼。如著絮從荊棘中行。東扯西牽。不遑安住。做箇沒傝[仁-二+(天/韭)]忙漢子。大可發一笑耳。浴佛後。拄杖頭<span class='corr'>已</span>北向。速速回山。擲去瓢囊。喝散大眾。灑灑落落。然後向佛國中。與列位上人。簡枯柴烹活水。唱箇古今不二底還鄉曲子。</p>
</div>
<p class='juan'>無異禪師廣錄卷第二十九</p></div>
</div><!-- end of div[@id='body'] -->
</body></html>