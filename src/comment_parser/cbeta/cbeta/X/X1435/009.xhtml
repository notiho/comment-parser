<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu25' />無異禪師廣錄卷第九</p><p class="byline">住博山法孫　弘瀚　彚編</p><p class="byline">首座法孫　弘裕　同集</p>
<div class='div-other'><a id='mulu26' />
<p class='h1'>拈古上</p><p>舉。世尊一日陞座。文殊白椎云。諦觀法王法。法王法如是。世尊下座。</p>
<p>拈云。世尊拉抹金針。文殊橫抽玉線。彌縫海嶽。要是其人。且道。未陞座前。法王法在甚麼處。</p>
<p>舉。梁武帝問達磨大師。如何是聖諦第一義。磨云。廓然無聖。帝云。對朕者誰。磨云不識。</p>
<p>拈云。楖[木*栗]棒乾人骨髓。泥彈子換人眼睛。當機不遜。還容得第一義麼。雖然。即此不識二字。也是六月裏嚴霜。</p>
<p>舉。東印土國王。請二十七祖般若多羅齋。王問云。何不看經。祖云。貧道入息不居陰界。出息不涉眾緣。常轉如是經。百千萬億卷。</p>
<p>拈云。險處錐穩處劄。國主探端。灑不濕釘不入。尊者機辯。如是經還轉也未。待你脚跟下線斷。始知信受奉行。</p>
<p>舉。世尊於眾行。手指地云。此處宜建梵剎。時賢于長者。將一莖草。插於地上云。建梵剎<span class='corr'>已</span>竟。世尊微笑。</p>
<p>拈云。插草建精藍。長者全身領荷。針芥相投。唧[口*留]固然唧[口*留]。要且未能免傍觀者哂。</p>
<p>舉。僧問青原。如何是佛法大意。原云。廬陵米作麼生價。</p>
<p>拈云。高低米價。環翠色於奇峯。吞吐廬陵。鍊蟾華於玉樹。須知大用無方。有感斯應。若論青原底佛法。三生六十劫。未夢見在。</p>
<p>舉。僧問馬祖。離四句。絕百非。請師直指西來意。祖云。我今日勞倦。不能為汝說。問取智藏去。僧問藏。藏云。何不問和尚。僧云。和尚教來問。藏云。我今日頭痛。不能為汝說。問取海兄去。僧問海。海云。我到者裏。却不會。僧舉似馬祖。祖云。藏頭白。海頭黑。</p>
<p>拈云。藏頭白海頭黑。馬祖辯別大有來由。離四句絕百非。西來大意。直令侍者一時按著。毋謂博山皮裏陽秋。</p>
<p>舉。藥山久不陞座。院主白云。大眾久思示誨。請和尚為眾說法。山令打鐘。眾方集。山陞座。良久。便下座歸方丈。主隨後問云。和尚適來。許為眾說法。云何不垂一言。山云。經有經師。論有論師。爭恠得老僧。</p>
<p>拈云。接物情捐。澹泊為累。與奪相感。毋恠其然。又豈知希聽亂蛩音。素質煩飾彩。被院主拶著。直得百雜碎。</p>
<p>舉。百丈上堂。常有一老人聽法。大眾散去。一日不去。丈問。立者何人。老云。某甲。於過去迦葉佛時。曾住此山。有學人問。大脩行人還落因果也無。對他道。不落因果。墮野狐身五百生。今請和尚代一轉語。丈云。不昧因果。老人言下大悟。</p>
<p>拈云。不落因果墮野狐。須彌山恁麼高。不昧因果脫野狐。大洋海恁麼濶。試問。墮脫底。畢竟是箇甚麼。</p>
<p>舉。南泉一日。兩堂爭猫。泉提起猫云。道得即不斬。眾無對。泉斬猫為兩段。南泉舉問趙州。州脫草鞋戴出。泉云。子在救得猫兒。</p>
<p>拈云。生擒活捉。王老全機。起死回生。趙州手段。救得救不得。總不干他事。且道。節文在甚麼處。</p>
<p>舉。臺山路上。有一婆子。凡有僧問。臺山路向甚麼處去。婆云。驀直去。僧纔行。婆云。好箇阿師。又恁麼去。僧舉似趙州。州云。待與勘過。州云。臺山路向甚麼處去。婆云。驀直去。州便行。婆云。好箇阿師。又恁麼去。州回上堂云。我與汝勘破婆子了也。</p>
<p>拈云。飛騰不度。趙州關也。呼喚不回。臺山路也。者婆子。荊棘滿地。塵埃亘天。不遇魔王。安能捉敗。且道。勘破後是甚麼時節。依舊孟春猶寒。</p>
<p>舉。雲門大師云。光不透脫。有兩般病。一切處不明。面前有物。是一。透得一切法空。隱隱地似有箇物相似。亦是光不透脫。又法身亦有兩般病。得到法身。為法執不忘。<span class='corr'>己</span>見猶存。墮在法身邊。是一。直饒透得。放過即不可。仔細簡點將來。有甚氣息。亦是病。</p>
<p>拈云。精造之跡。研極之疵。非慧目莫能鑑。若夫知心體合。截流注之病根。達本忘情。鏡無<span class='corr'>己</span>之景象。除非向威音那畔翻身。十字街前打睡底漢。方可診候。不然。莫將日瘧。誤作傷寒。</p>
<p>舉。地藏問脩山主。甚處來。脩云。南方來。藏云。南方近日佛法如何。脩云。商量浩浩地。藏云。爭如我者裏種田博飯喫。脩云。爭柰三界何。藏云。你喚甚麼做三界。</p>
<p>拈云。者僧羈縻三界。帶累他南州禪客。俗氣不除。如今還有與地藏相見者麼。更須拋却犁耙鋤頭始得。</p>
<p>舉。臨濟將示滅。囑三聖云。吾遷化後。不得滅却吾正法眼藏。聖云。爭敢滅却和尚正法眼藏。濟云。忽有人問汝。作麼生對。聖便喝。濟云。誰知吾正法眼藏。向者瞎驢邊滅却。</p>
<p>拈云。驅耕奪食。須是滹沱。補網張風。還他三聖。然要傳持正法眼藏。且緩緩。</p>
<p>舉。廓侍者問德山。從上諸聖向甚麼處去。山云。作麼作麼。廓云。勑點飛龍馬。跛鱉出頭來。山便休去。來日山浴出。廓過茶。山撫廓背一下。廓云。者老漢今日方始瞥地。山又休去。</p>
<p>拈云。德山一條棒。尋常血滴滴地。到者裏因甚不用。暗裏抽橫骨。明中坐舌頭。</p>
<p>舉。溈山問仰山。甚處來。仰云。田中來。山云。田中多少人。仰插下鍬叉手而立。山云。南山大有人刈茅。仰拈鍬便行。</p>
<p>拈云。父慈子孝。夫唱婦隨。要是家裏人。始好說家裏話。不然。則索鹽奉馬矣。二大士暗機圓合即不無。南山刈茅者。未許話會在。</p>
<p>舉。麻谷持錫。到章敬。遶床三匝。振錫一下。卓然而立。敬云。是是。雪竇著語云。錯。谷又到南泉。遶床三匝。振錫一下。卓然而立。泉云。不是不是。雪竇著語云。錯。谷云。章敬道是。和尚為甚道不是。泉云。章敬是是。汝不是。此是風力所轉。終成敗壞。</p>
<p>拈云。章敬道是。雪竇道錯。南泉道不是。有甚麼語話分。惟麻谷錫杖頭。較些子。</p>
<p>舉。法眼問脩山主。毫釐有差。天地懸隔。汝作麼生會。脩云。毫釐有差。天地懸隔。眼云。恁麼又爭得。脩云。某甲只如此。和尚如何。眼云。毫釐有差。天地懸隔。脩便禮拜。</p>
<p>拈云。法眼勾人在不疑之地。且道。有多少法術。王言如絲。其出如綸。</p>
<p>舉。僧問趙州。狗子還有佛性也無。州云。有。僧云。既有。為甚撞入者皮袋。州云。為他知而故犯。又僧問趙州。狗子還有佛性也無。州云。無。僧云。一切眾生皆有佛性。狗子因甚却無。州云。為伊有業識在。</p>
<p>拈云。道有道無。靈鋒橫握。盡大地人。向趙州手裏。乞命有分。惟不跨石橋者。不在其限。為甚麼。剛刀雖快。不斬無罪之人。</p>
<p>舉。僧問雲門。不起一念。還有過也無。門云。須彌山。</p>
<p>拈云。不起念。橫拈三尺劒。須彌山。墜下一莖毛。博山二十年不著便。從者裏。識得雲門。</p>
<p>舉。地藏問法眼。上座何往。眼云。迤邐行脚。藏云。行脚事作麼生。眼云。不知。藏云。不知最親切。眼乃豁然大悟。</p>
<p>拈云。益公道箇不知。果然親切。後乃豁然大悟。真箇氣噎殺人。</p>
<p>舉。雲巖掃地次。道吾云。太區區生。巖云。須知有不區區者。吾云。恁麼則有第二月。巖提起掃帚云。者箇第幾月。吾便休去。玄沙云。正是第二月。雲門云。奴見婢殷勤。</p>
<p>拈云。糞草堆頭辯實。掃帚柄裏橫身。管他第二月第幾月。用得著便用。玄沙雲門語裏有<span class='corr'>刺</span>。是賞伊罰伊。莫嫌霜露冷。添得好清香。</p>
<p>舉。巖頭到德山。跨門便問。是凡是聖。山便喝。頭禮拜。洞山聞云。若不是奯公。大難承當。頭云。洞山老漢不識好惡。我當時一手擡。一手搦。</p>
<p>拈云。問不在意裏。答預於機先。余所謂進得德山門。破得巖頭句。灼然兩彩一賽。洞山雖是善因。而招惡果。又安知巖頭。子為父隱。直在其中耶。鼓吹將來。三人綑作一束始得。</p>
<p>舉。魯祖凡見僧來便面壁。南泉聞云。我尋常向他道。空劫<span class='corr'>已</span>前承當。佛未出世時會取。尚不得一箇半箇。他恁麼。驢年去。</p>
<p>拈云。魯祖見僧面壁。舌上有龍泉。要且不曾傷鋒犯手。王老師恁麼道。誠為善說法要。咦。</p>
<p>舉。雪峯示眾云。南山有條鱉鼻蛇。汝等諸人切須好看。長慶云。今日堂中。大有人喪身失命。僧舉似玄沙。沙云。須是稜兄始得。然雖如是。我即不與麼。僧云。和尚作麼生。沙云。用南山作麼。雲門以拄杖。攛向雪峯面前。作怕勢。</p>
<p>拈云。南山鱉鼻。毒氣薰人。當時若遇歸宗。免使雲門怕怖。然雖如是。還識今日遣呼者麼。</p>
<p>舉。鹽官一日喚侍者。與我過犀牛扇子來。者云。扇子破也。官云。扇子既破。還我犀牛兒來。者無對。資福畵一圓相。於中書一牛字。</p>
<p>拈云。鹽官一條犀牛。侍者欄圈甚密。雖得資福牽出。繩索總在別人手裏。</p>
<p>舉。仰山指雪獅子云。還有過此色者麼。雲門云。當時好便與推倒。雪竇云。雲門只解推倒。不解扶起。</p>
<p>拈云。五色令人眼盲。五音令人耳聾。既與眼對。便成滲漏。仰山指獅子示人。賣弄太甚。只饒推倒扶起。總在獅子上作活計。不受聲色者。知是阿誰。</p>
<p>舉。法眼一手指簾。二僧同去捲簾。眼云。一得一失。</p>
<p>拈云。明鏡當臺。明珠在握。照心徹膽。無有遺餘。法眼用在機先。者二僧一任指呼。且道。孰得孰失。當衡者鑑取。</p>
<p>舉。僧問護國。鶴立枯松時如何。國云。地下底一場懡㦬。僧云。滴水滴凍時如何。國云。日出時一場懡㦬。僧云。會昌沙汰。護法善神向甚麼處去。國云。三門頭兩箇一場懡㦬。</p>
<p>拈云。護國三懡㦬。囫圇無縫罅。便是具鐵眼銅睛底漢子。也分剖不下。惟同道者方知。且道。誰是同道者。直饒你知得道得。總是一場懡㦬。</p>
<p>舉。風穴郢州衙內上堂云。祖師心印。狀似鐵牛之機。去即印住。住即印破。只如不去不住。印即是。不印即是。盧陂長老出問。某有鐵牛之機。請師不搭印。穴云。慣釣鯨鯢沉巨浸。却嗟蛙步[馬*展]泥沙。陂佇思。穴喝云。長老何不進語。陂擬議。穴打一拂云。還記得話頭麼。陂擬開口。穴又打。牧主云。佛法與王法一般。穴云。見箇甚麼。主云。當斷不斷。反招其亂。穴下座。</p>
<p>拈云。風穴泥印子在手。印住也得。印破也得。盧陂不搭印。正是鐵牛機。可惜乾爆爆地。若帶些水頭。管取他泥印子爛去。</p>
<p>舉。僧問大隋。劫火洞然。大千俱壞。未審。者箇壞不壞。隋云。壞。僧云。恁麼則隨他去。隋云。隨他去。僧問龍濟。劫火洞然。大千俱壞。未審。者箇壞不壞。濟云。不壞。僧云。為甚不壞。濟云。為同大千。</p>
<p>拈云。大隋龍濟。生死同條。接物導機。隨家豐儉。一句則穿花折柳。野渡氷消。一句則帶霧披雲。寒灰發燄。畢竟者箇壞不壞。參。</p>
<p>舉。雲門垂語云。古佛與露柱相交。是第幾機。自代云。南山起雲。北山下雨。</p>
<p>拈云。占佛在眾生肚裏結冬。眾生在古佛肚裏度夏。眾生不識古佛。古佛不識眾生。且道。南山起雲。北山下雨。是甚麼節文。拈拄杖云。向下文長。</p>
<p>舉。仰山問僧。甚處人。僧云。幽州人。山云。汝還思彼中麼。僧云。常思。山云。能思是心。所思是境。彼中山河大地樓臺殿閣人畜等物。反思思底心。還有幾多般麼。僧云。某甲到者裏。總不見有。山云。信位即是。人位未是。僧云。莫別有指示否。山云。別有別無即不中。據汝見處。只得一玄。得坐披衣。向後自看。</p>
<p>拈云。信位即是。韶石灘前。舟橫野岸。人位未是。汾陽浪裏。棹入蘆花。坐斷兩頭。掣開金鎻。得坐披衣。向後自看。看箇甚麼。白日青天。切忌說夢。</p>
<p>舉。三聖問雪峯。透網金鱗。未審。以何為食。峯云。待汝出網來。即向汝道。聖云。一千五百人善知識。話頭也不識。峯云。老僧住持事繁。</p>
<p>拈云。捶打不開。屏折不下。各各具有隱身之術。大似埋兵索戰也。然雖如是。透網金鱗。畢竟以何為食。問取高郵定和尚。</p>
<p>舉。雪竇拈風穴語云。若立一塵。家國興盛。不立一塵。家國喪亡。遂拈拄杖云。還有同生同死底衲僧麼。</p>
<p>師拈拄杖云。寒時寒殺。熱時熱殺。風穴刳心剖膽。無有遺餘。雪竇更覓同生同死底。噫。是何言歟。</p>
<p>舉。洛浦參夾山。山云。雞棲鳳巢。非其同類。出去。浦云。自遠趨風。乞師一接。山云。目前無闍黎。此間無老僧。浦便喝。山云。住住。且莫草草匇匇。須知雲月是同。溪山各異。截斷天下人舌頭。即不無。爭教無舌人解語。浦無對。山便打。浦於此服膺。</p>
<p>拈云。覺戶不掩。而對月還迷。寶殿無人。而澄潭散影。洛浦還知痛癢也未。不下霹靂手。難逢吸浪魚。</p>
<p>舉。馬祖不安。院主問。和尚近日尊候如何。祖云。日面佛。月面佛。</p>
<p>拈云。院主殷勤致問。馬師板齒生毛。要識者老漢情謂麼。養子方知父慈。</p>
<p>舉。溈山問仰山。忽有人問。一切眾生但有業識茫茫。無本可據。子作麼生驗。仰云。若有僧來。即召云某甲。僧回首。乃云。是甚麼。待伊擬議。向他道。非惟業識茫茫。亦乃無本可據。山云。善哉善哉。</p>
<p>拈云。溈仰父子。勘人誠為獨醒。祇是博山要問伊。業識茫茫。與諸佛不動智。相去幾何。</p>
<p>學。臨濟示眾云。有一無位真人。常在面前出入。初心未證據者。看看。僧問。如何是無位真人。濟下禪床擒住。僧擬議。濟托開云。無位真人。是甚乾屎橛。</p>
<p>拈云。臨濟氣薄雲霄。固是卓<span class='corr'>犖</span>丈夫。若向面前指示無位真人。余恐眾口鑠金也。</p>
<p>舉。僧問趙州。學人乍入叢林。乞師指示。州云。喫粥了也未。僧云。喫粥了。州云。洗鉢盂去。僧大悟。</p>
<p>拈云。趙州審的中拔出。者僧拔出中審的。可謂快便難逢。若說箇悟字。則坑陷殺人。</p>
<p>舉。雲門問乾峯。請師答話。峯云。到老僧也未。門云。恁麼則某甲在遲也。峯云。恁麼那。恁麼那。門云。將謂候白。更有候黑。</p>
<p>拈云。非常之問。非常之答。迅雷不及掩耳。良駟不及追風。宛轉偏圓。各負鈎深索隱底手段。然簡點將來。好與痛棒。何也。為他無事生事。放過即不可。</p>
<p>舉。洛浦臨終示眾云。今日一事。問你諸人。者箇若是。即頭上安頭。若道不是。斬頭求活。首座云。青山常舉足。白日不挑燈。浦云。是什麼時節。作者箇說話。彥從云。去此二途。請師不問。浦云。未在更道。從云。某甲道不盡。浦云。我不管你道盡道不盡。從云。某甲無侍者。祗對和尚。浦休去。至晚喚彥。上座今日祗對。大有來由。合體得先師道。目前無法。意在目前。他不是目前法。非耳目所到。且道。那句是賓。那句是主。若揀得出。分付鉢袋子。從云。不會。浦喝云。苦哉苦哉。從云。和尚尊意如何。浦云。慈舟不棹清波上。劒峽徒勞放木鵞。</p>
<p>拈云。將遷化之際。託契券於兒孫。其妙思天造。情懷自別。首座彥公。大有出身之路。柰娛老者。難以言句取則。若迹解求之。未免按圖索馬也。</p>
<p>舉。僧問鹽官國師。如何是本身盧舍那。師云。與我過淨缾來。僧將淨缾到。師云。却安舊處著。僧復問。如何是本身盧舍那。師云。古佛過去久矣。</p>
<p>拈云。國師片片血心。不知圖箇甚麼。良久云。打草要使蛇驚。</p>
<p>舉。羅山問巖頭。起滅不停時如何。頭咄云。是誰起滅。</p>
<p>拈云。巖頭雖則善赴來機。未免遭人簡點。且道。過在甚麼處。獨守寒巖異草青。坐却白雲宗不妙。</p>
<p>舉。僧問興陽剖和尚。娑竭出海乾坤震。覿面相呈事若何。陽云。金翅鳥王當宇宙。箇中誰是出頭人。僧云。忽遇出頭時。又作麼生。陽云。似鶻提鳩。君不覺。髑髏前驗始知真。僧云。恁麼則叉手當胸。退身三步。陽云。須彌座下烏龜子。莫待重教點額回。</p>
<p>拈云。興陽明中坐舌頭。者僧暗裏抽橫骨。眾中還有識得者麼。打麵還他州土麥。唱歌須是帝鄉人。</p>
<p>舉。圓覺經云。居一切時。不起妄念。於諸妄心。亦不息滅。住妄想境。不加了知。於無了知。不辯真實。</p>
<p>拈云。四箇不字。是殺人刀。是活人劍。點鐵成金。天旋地轉。萬松門下。卓卓全該。若是絕學沙門。更須從頭刪過。吽。</p>
<p>舉。德山上堂云。及盡去也。直得三世諸佛。口挂壁上。猶有一人。呵呵大笑。若識此人。參學事畢。</p>
<p>拈云。孤危不立。更用相親。法外無身。猶欠哮孔。鼻孔與眉毛。從來不相識。相識去。舌頭元在口裏。</p>
<p>舉。僧問趙州。如何是祖師西來意。州云。庭前栢樹子。</p>
<p>拈云。龐婆百草頭。趙州栢樹子。二人向無煙火處鬬弄天工。冷眼看來。猶是剪彩耳。直饒西來大意。露布庭柯。更須吞却門前下馬臺始得。</p>
<p>舉。維摩詰。問文殊師利。何等是菩薩入不二法門。殊云。如我意者。於一切法。無言無說。無示無識。離諸問答。是為入不二法門。於是文殊問維摩。我等各自說<span class='corr'>已</span>。仁者當說。何等是菩薩入不二法門。維摩默然。</p>
<p>拈云。明脩棧道。暗度陳倉。若語默商量。何異鉢盂安足。二大士。雖則傳脂付粉。水洩不通。以不二法門較之。尚晚在。</p>

<p class='juan'>無異禪師廣錄卷第九</p></div>
</div><!-- end of div[@id='body'] -->
</body></html>