<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu206' />無異禪師廣錄卷第十七</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">開示偈<span class='note-inline'>(三)</span></p>

<div class='div-other'><a id='mulu207' />
<p class='h2'>示汪省菴居士</p><p>叚心地主汪居士。今日相逢有甚奇。解道聖凡同一體。夙緣密行少人知。疑情隱隱天機現。華藏光明祇一線。洞徹曹源滴水時。夜叉心即菩薩面。早知父母未生前。不妨痛處更加鞭。山頭雲霧都收盡。濁水澄清月正圓。月圓不許將心會。寶墖無形入也未。六窗虗靜絕纖塵。兒女團圞非分外。</p>
</div>
<div class='div-other'><a id='mulu208' />
<p class='h2'>示黃心鏡居士</p><p>從來大隱隱廛市。居士今朝身便是。塵勞堆裏發靈苗。真俗何嘗有二致。高原陸地不生蓮。沙水淤泥花始鮮。選官選佛憑君選。佛法何妨兒女邊。翻思昔日維摩士。毗奈耶城弘大智。推倒文殊不二門。笑携竿木恣遊戲。誰云恩愛障修行。無生原不礙生生。但知生理元無性。何慮菩提道不成。分明今日老龐家。山海敲氷來煑茶。撒手那邊千聖外。須彌頂上浪生花。世間恩愛妄疎親。白日青天鬼繫人。看破傀儡棚上索。莫教辜負好時辰。銀山鐵壁丈夫志。明月清風道者心。世界從他滄海變。佛聲終不愧東林。</p>
</div>
<div class='div-other'><a id='mulu209' />
<p class='h2'>送盛翀吾居士</p><p>曾自吳山越水來。而今復過姑蘇臺。故鄉景色堪徘徊。幻化場中隻眼開。木蘭亭下人如電。縹緲霓裳今罕見。海湧峯頭虎亦潛。北畆南阡經幾變。此身即是真法聚。莫逐根塵生怖懼。木人花鳥本無情。宦途榮顯閒家具。我將此語餞君行。越水吳山一掌平。更有太湖流不輟。待將清湛濯塵纓。</p>
</div>
<div class='div-other'><a id='mulu210' />
<p class='h2'>示本宗禪人</p><p>如何是本古路崚。嶒蹋得穩。如何是宗澄江水。底日頭紅。麻三斤與乾屎橛。蹭蹬如吞栗棘蓬。識得此心無二法。動容不待眉毛眨。破爛袈裟撩亂遮。崢嶸蹄角恣騰蹋。不學諸方五味禪。清風過耳自悠然。聖凡家業都拋却。撒手徉徜笑掣顛。旋身不蹋無明草。佛法塵緣都潦倒。本源靈湛絕週遮。海底珊瑚和日皎。</p>
</div>
<div class='div-other'><a id='mulu211' />
<p class='h2'>示林野禪人</p><p>真修行辦<span class='corr'>己</span>事。願與釋迦為嫡子。逈脫塵勞大丈夫。好將名字標僧史。住深山棲巖谷。那管春花秋草綠。一箇閒人天地間。饑寒飽煖隨緣足。鋤為枕草為氈。睡眼摩挲白晝眠。西來大意山頭有。何必臨機更竪拳。不勞心枉費力。華藏莊嚴在咫尺。大千沙界絕遮攔。煩惱無明都解釋。不動步是真修。體露金風得自由。看破世間顛倒事。青林深處一聲鳩。</p>
</div>
<div class='div-other'><a id='mulu212' />
<p class='h2'>示白齋禪人</p><p>為僧難為僧難。喫盡人間苦與酸。是非憎愛風穿耳。度量還同海樣寬。華藏界謾盤桓。無邊剎海一毫端。覷破緣生無實性。了知生死不相干。心外境亦何繁。流水青山鎮日看。三十年來知是錯。分明月照髑髏寒。覓不得始心安。徹底無根見肺肝。祖佛相傳祕密旨。大似將空挪作丸。直教生鐵流金汁。湧沸都來掌上觀。會得者些關棙子。不妨隨處種旃檀。</p>
</div>
<div class='div-other'><a id='mulu213' />
<p class='h2'>示碧輝禪人</p><p>為僧易。為僧易。要在男兒有大智。雪山真寶囊衣中。烈燄何須更迴避。任毀謗從罵詈。恩愛冤家都遠離。孤標獨立絕親疎。濁惡世間恣翫戲。逢人化敷妙義。譬如大鵬輕展翅。又如鉛汞與真金。入火始能辯真偽。不求師不斷臂。不圖名兮不愛利。了無一物挂心懷。饑來喫飯困打睡。胡張三黑李四。從來不問渠名字。空花落盡見青天。敢道頓然超十地。</p>
</div>
<div class='div-other'><a id='mulu214' />
<p class='h2'>示順涯禪人</p><p>入僧數非難易。蹈矩循規理不違。韜光混俗渾閒事。動止無非振祖威。棲巖壑住柴扉。騰騰養得肚皮肥。就中一種真三昧。猛火叢中片雪飛。知也未察幾微。晴空白日雨霏霏。光明八萬四千土。土土皆作黃金輝。袈裟紫衲衣緋。驀地逢人拄杖揮。三餐茶飯隨時度。渴飲清泉饑食薇。男兒到此恣豪放。更當勇力破重圍。都城祖意須親薦。淨白途中芳草菲。</p>
</div>
<div class='div-other'><a id='mulu215' />
<p class='h2'>示古航關主</p><p>君不見。天目山頭石作船。高峯大士居其巔。三十餘年瓔珞飯。至今人把清名傳。吾徒靜室亦何有。口不開兮足不走。赤身惟剩兩條眉。白手空拳誇抖擻。又不見朗公禪。鋤為枕子草為氈。佛法世緣何所似。磐石多恣白晝眠。吾徒不聞鋤與草。磐石藤蘿何處討。開窻祇可見青天。一道靈明光皜皜。莫將此際當尋常。光非照境境非光。倐然廓徹通無礙。便是心空及第郎。</p>
</div>
<div class='div-other'><a id='mulu216' />
<p class='h2'>示李希仁居士</p><p>君不見。此事不與教乘合。敢將外典分優劣。坐斷虗空逼塞時。大千沙界無遺子。是途中非考輟。只須吐出廣長舌。無情敷演妙伽陀。塵說剎說眾生說。山可傾海可竭。日可冷兮月可熱。獨有禪門不動尊。笑看紅爐飛白。雪爆得斷卒得折。旋機轉位誇豪傑。四方八面任縱橫。何妨弄巧翻成拙。鼓是非稱奇絕。金毛跳入野狐穴。捋虎搏龍興未闌。泥人肋下三條鐵。大因緣好時節。為君細解同心結。列聖叢中向上關。熟讀斯文真口訣。</p>
</div>
<div class='div-other'><a id='mulu217' />
<p class='h2'>示禪人</p><p>人生天壤間。幻質若浮漚。虗脆無真實。苦向身外求。譬如朝露花。又如塗地油。須臾便<span class='corr'>斂</span>跡。胡為不知休。人身優曇開。芥子針鋒投。赤肉明珠窟。青山碧玉樓。披襟彌寶色。動步遂清幽。肯逐塵緣使。竛竮空白頭。</p>
</div>
<div class='div-other'><a id='mulu218' />
<p class='h2'>示方赤城侍御</p><p>紅光彌雉堞。清瘦晏居中。鬚髮皤然白。衣冠興愈濃。名言蘇困躓。門第鼓祥風。燕雀高眉宇。圖書飽幼童。寂住添靈翠。浮山起彥嶐。溪聲清過樂。雲勢活如龍。他日重遊處。相將看嶺松。</p>
</div>
<div class='div-other'><a id='mulu219' />
<p class='h2'>示六義禪人</p><p>誰云有六義。寧知一字無。寄身如浮雲。經世一須臾。男兒氣浩然。眉宇動天樞。灼然沒巴鼻。逈與生死殊。打開大散關。壯哉始自娛。莫學班白人。喃喃讀梵書。論義如流水。究竟若茭蘆。真是獅子兒。生成鐵額顱。又如猛丈夫。抒海求明珠。只教親瞥地。裂破祖師圖。</p>
</div>
<div class='div-other'><a id='mulu220' />
<p class='h2'>示陳□□居士</p><p>遍界不曾藏。眼根豈能見。除是悟心人。當下討方便。單提句話頭。深追與力究。纔欲涉思惟。圓明成過咎。譬如破重關。力與萬人敵。通身都是膽。輸贏在咫尺。那復論危亡。亦不分彼我。抹轉上頭關。無可無不可。果是獅子兒。不向那邊討。力就解翻身。根塵光皎皎。清風拂夜月。旭日盡朝露。萬象咸點頭。森羅盡回互。喚作無事人。喚作猛烈漢。更擬問如何。水浸石頭爛。</p>
</div>
<div class='div-other'><a id='mulu221' />
<p class='h2'>示李借假居士</p><p>念佛與參禪。法門最直路。鎮海傾明珠。樂邦宣淨土。和盤盡托出。覿面絕差互。遠祖蓮花開。趙州驢馬度。抑揚激教源。高下辯宗譜。塵界毫端析。法身全體露。花開德水清。酒醒衣珠悟。謾言佛土佛。須識主中主。念佛與參禪。祥雲和紫霧。隨方布德澤。切莫生猶豫。付囑應弘通。化儀非小補。果得兼行之。真如帶角虎。</p>
</div>
<div class='div-other'><a id='mulu222' />
<p class='h2'>示詹智安居士</p><p>實相毋容寄足。虗空豈是真心。坐斷十方窠臼。頂門痛下金針。掉轉乾坤何境界。拈來。沙土盡黃金。</p>
</div>
<div class='div-other'><a id='mulu223' />
<p class='h2'>示古輝維那</p><p>提起話頭。倚天長劍。斷生死流。碎魔軍殿。不斬黧奴。豈肯放手。直破重圍。先須知有。知有體玄。如臨深淵。約不退後。推不向前。勇不顧身。命根始斷。絕後再甦。救得一半。一半倔強。拗折拄杖。絕思惟時。來喫痛棒。</p>
</div>
<div class='div-other'><a id='mulu224' />
<p class='h2'>示殊常二禪人</p><p>一歸何處。是擎天柱。抹轉額顱。笑破了去。別子江上。浪花麤分。明月照珊瑚樹。只饒坐斷清虗。解活也須回互。雙雙行也雙雙行。須知一住一不住。</p>
</div>
<div class='div-other'><a id='mulu225' />
<p class='h2'>示智和禪人</p><p>遇午一餐。遇晚一宿。此是何緣。無非順俗。忽朝踢破指頭。敢道。玄沙受屈。屈不屈。聽叮囑。藍田片玉本來輝。脫㲉烏龜火裏浴。</p>
</div>
<div class='div-other'><a id='mulu226' />
<p class='h2'>示玄機禪人</p><p>癡癡獃獃。好去邏齋。昨日南嶽。今朝天台。兩瓢熱水。一束乾柴。梅子熟也。還我核來。若將持呪為禪要。天下禪人盡活埋。</p>
</div>
<div class='div-other'><a id='mulu227' />
<p class='h2'>示徐六嶽宮保元勛</p><p>不忘靈山親付囑。長安大道行人速。一鞭木馬蹋花飛。九重宮殿爐煙馥。閒拈拄杖撞虗空。逼塞誰分心境同。到得還家花未老。白雲依舊故山中。</p>
</div>
<div class='div-other'><a id='mulu228' />
<p class='h2'>示方心寰徹侯</p><p>不忘靈山親付囑。大鵬久住金剛窟。但問歸家歸未曾。休將古德商遲速。虗樓百尺倚晴空。門閉梯捐路自通。不動步時彈指入。樓前木馬夜嘶風。</p>
</div>
<div class='div-other'><a id='mulu229' />
<p class='h2'>示詹見五勛卿</p><p>不忘靈山親付囑。紅塵豈障參禪骨。雲衣不挂忽然甦。滿目桃花春簇簇。春風吹樹看春來。露柱生兒笑滿腮。識得無生親的子。任君掩耳過經臺。</p>
</div>
<div class='div-other'><a id='mulu230' />
<p class='h2'>示顧醒石鴻臚</p><p>不忘靈山親付囑。者箇都非心佛物。驀爾通身熱汗流。一味之間百味足。百味誰甞一味非。旅中無繫自知歸。解道澄江淨如練。令人常憶謝玄暉。</p>
</div>
<div class='div-other'><a id='mulu231' />
<p class='h2'>示徐南高冏卿</p><p>不忘靈山親付囑。紅藕池邊波可掬。通身獨露放光明萬里山河清淨目。庭生瑞草未為奇。瓮裏醃虀變紫芝。碧眼胡師吞未盡。酸甜祇貴大家知。</p>
</div>
<div class='div-other'><a id='mulu232' />
<p class='h2'>示何天玉冏卿</p><p>不忘靈山親付囑。識取未生前面目。柳風梧月主人醒。掃花閒殺樵青僕。春到黃鶯語亦親。半塘遙隔見通津。還他寶釧金羇子。任我穿衣喫飯人。</p>
</div>
<div class='div-other'><a id='mulu233' />
<p class='h2'>示俞容自勛卿</p><p>不忘靈山親付囑。學道先教無猒足。假饒<span class='corr'>已</span>悟更加鞭。管取千魔俱殞沒。護持須護自心玉。氷雪中間別有香。大著眼眶看仔細。丈夫眉宇舊昂藏。</p>
</div>
<div class='div-other'><a id='mulu234' />
<p class='h2'>示徐孟麟侍御</p><p>不忘靈山親付囑。光明智火燒殘牘。逢人何處著商量。盡日芙蓉看未足。芙蓉霜刃向雲磨。魔佛由來奈爾何。露布<span class='corr'>已</span>聞鐃吹奏。太平端許臥山阿。</p>
</div>
<div class='div-other'><a id='mulu235' />
<p class='h2'>示任文升侍御</p><p>不忘靈山親付囑。緣生世諦多林麓。剖開慧眼顯全機。肯向塵緣空碌碌。突出衣中無價珍。從來見處不依人。大圓覺體光明藏。淨白元無一點塵。</p>
</div>
<div class='div-other'><a id='mulu236' />
<p class='h2'>示吳黃嶽侍御</p><p>不忘靈山親付囑。清光靄靄彌山谷。舉頭誰不見青天。男兒肯向他尋逐。待客迎賓事事長。跬步何曾離本鄉。了知動轉非他物。優鉢羅花遍界香。</p>
</div>
<div class='div-other'><a id='mulu237' />
<p class='h2'>示朱羅青民部</p><p>不忘靈山親付囑。回頭紙穴癡蠅出。疑情舉處要分明。莫把心量重卜度。大千經卷一塵微。只貴當人剖出之。曾向洛陽宮裏過。春花春鳥總宜詩。</p>
</div>
<div class='div-other'><a id='mulu238' />
<p class='h2'>示蔡聖龍祠部</p><p>不忘靈山親付囑。慧燈好向風前續。青天白露鷲峯明。更從何處分真佛。無分無別阿誰知。當下知歸我是誰。猛火煅成清淨土。一聲孤雁夜聽遲。</p>
</div>
<div class='div-other'><a id='mulu239' />
<p class='h2'>示龐序皇司馬</p><p>不忘靈山親付囑。春氣非傳紅與綠。一念攀緣眼底花。片言玄玅膺中物。空諸所有實諸無。活殺從來是丈夫。山色溪聲還跳出。閙藍風雨對屠沽。</p>
</div>
<div class='div-other'><a id='mulu240' />
<p class='h2'>示曹安祖司馬</p><p>不忘靈山親付囑。浩然氣宇餐天祿。堂堂妙用絕周遮。百匝千重光晃昱。底事分明說似君。碧空花雨亂紛紜。飯餘柳岸經行慣。清風微動水成紋。</p>
</div>
<div class='div-other'><a id='mulu241' />
<p class='h2'>示吳泊如繕部</p><p>不忘靈山親付囑。海外波斯雙赤足。夜來龍藏掌中生。鎚碎休教添碌碌。俊鶻摩天秋氣高。虗空無物見纖毫。驅耕奪食男兒事。一任西風爽布袍。</p>
</div>
<div class='div-other'><a id='mulu242' />
<p class='h2'>示王季常繕部</p><p>不忘靈山親付囑。雪冷須彌偏突兀。拈來青棗大如瓜。見後桃花清似菊。熱油鐺䑛大方饞。莫使重留貼肉衫。到得感恩知愧日。許君親見老香嚴。</p>
</div>
<div class='div-other'><a id='mulu243' />
<p class='h2'>示白雉衡虞部</p><p>不忘靈山親付囑。社舞村歌堪薦入。歌聲鼓節遣誰聞。耳中供箇觀音佛。虗空消殞一人邊。草淨湖南萬里天。一句相憑重道當。石人雙耳聽聲前。</p>
</div>
<div class='div-other'><a id='mulu244' />
<p class='h2'>示周敏山水部</p><p>不忘靈山親付囑。珊瑚影映澄江綠。清風明月兩相知。蓮花水面如車軸。石頭城外草芊芊。蹋月穿雲知幾年。一自洞庭歌罷後。至今花雨尚蹁蹮。</p>
</div>
<div class='div-other'><a id='mulu245' />
<p class='h2'>示金蘿石田曹</p><p>不忘靈山親付囑。禪牀直竪蒼山骨。逈然一念射當人。此是吾家真種族。空花輪轉本來無。迷悟俱非井覰驢。討得<span class='corr'>钁</span>頭些子味。臥雲嘯月種松株。</p>
</div>
<div class='div-other'><a id='mulu246' />
<p class='h2'>示吳鬯膏田曹</p><p>不忘靈山親付囑。刻刻須教深入木。和身迸透頂門開。六六原來三十六。鐵船無恙海潮通。月落沙寒釣已窮。若向此中親薦得。竹簫吹過斷蘆中。</p>
</div>
<div class='div-other'><a id='mulu247' />
<p class='h2'>示丁蓮侶國博</p><p>不忘靈山親付囑。寶華淨界無延促。眉眶之下鼻頭垂。何人解把舟行陸。方舟渡子不曾迷。說著河源却未知。雪滿短蓑寒夢破。自驚身是釣魚師。</p>
</div>
<div class='div-other'><a id='mulu248' />
<p class='h2'>示林如冲奉常</p><p>不忘靈山親付囑。熟處當生生處熟。却將生熟一鐺煎。跛鱉盲龜稱萬福。出門何地不青山。傍晚征夫閒未閒。開徹碓花供醉眼。磨成磚鏡照衰顏。</p>
</div>
<div class='div-other'><a id='mulu249' />
<p class='h2'>示吳文孫中祕</p><p>不忘靈山親付囑。頭頭法法光明域。虗堂無事一聲雷。野狐跳入金毛窟。金毛獅子解翻身。者裏分明不昧因。吐却狐涎入狐隊。出山人是住山人。</p>
</div>
<div class='div-other'><a id='mulu250' />
<p class='h2'>示汪叔度進士</p><p>不忘靈山親付囑。康莊車馬偏難忽。黃塵冉冉遍天涯。憑君拭洗青山俗。青山無況著秋煙。鹿草龍芝種玉田。獨有一年收未得。祖珍拋散禁城邊。</p>
</div>
<div class='div-other'><a id='mulu251' />
<p class='h2'>示沈得一孝廉</p><p>不忘靈山親付囑。得意驊騮風趂足。奔騰蹴蹋見分明。萬里空山尋古宿。尋人花影落繽紛。玉帶誰教報衲裙。合有臨行饒舌處。鍾山雲似博山雲。</p>
</div>
<div class='div-other'><a id='mulu252' />
<p class='h2'>示陳賁生孝廉</p><p>不忘靈山親付囑。白石蒼松堪擊筑。擊出針鋒一線通。千流萬派看漩澓。山頭白浪海中塵。囊裏無錢賸買春。月滿珊瑚枝自露。跏趺應笑劫前身。</p>
</div>
<div class='div-other'><a id='mulu253' />
<p class='h2'>示徐六虗孝廉</p><p>不忘靈山親付囑。宗門豈傍他人入。英雄眼底笑男兒。清風古路無迂曲。參禪先令識心閒。錦鯉成龍一躍間。皮袋生光情愛盡。淡將言句寫溪山。</p>
</div>
<div class='div-other'><a id='mulu254' />
<p class='h2'>示曹清之奉常</p><p>不忘靈山親付囑。參禪莫就禪中宿。當日惟知劍柄長。而今始覺毬門複。枯樁未始是枯樁。觸處風搖白玉幢。萬里泥牛奔影去。碧雲無賴滿春江。</p>
</div>
<div class='div-other'><a id='mulu255' />
<p class='h2'>示陳允嘉廣文</p><p>不忘靈山親付囑。斷崖峰頂黃茅屋。十方坐斷見春風。撥雲夜看千花谷。跨著楊岐三脚驢。不逢渠處也逢渠。解開布袋憑人看。妙用臨機果不殊。</p>
</div>
<div class='div-other'><a id='mulu256' />
<p class='h2'>示張時華參軍</p><p>不忘靈山親付囑。十年豫造征人服。征人未免挂征鞍。會免臨期多倉卒。繡幢煙影碧油車。放出南山鼈鼻蛇。若道葛藤猶未斷。一杯清供趙州茶。</p>
</div>
<div class='div-other'><a id='mulu257' />
<p class='h2'>示周元執參軍</p><p>不忘靈山親付囑。牧童明月騎歸犢。未到人牛不見時。休隨草色平川綠。雨餘芳草是前村。牧笛無端欲斷魂。却向古鄰荒寺去。大家扶起破沙盆。</p>
</div>
<div class='div-other'><a id='mulu258' />
<p class='h2'>示劉斗樞司馬</p><p>不忘靈山親付囑。縱橫出沒無拘束。閒雲蹤跡渺天壤。魔佛從來皆眷屬。放生容易殺生難。火宅之中呌野干。露地白牛車上坐。寶鈴珠網夜天寒。</p>
</div>
<div class='div-other'><a id='mulu259' />
<p class='h2'>示吳淳太光祿</p><p>不忘靈山親付囑。鉢盂中是千鍾粟。橫吞一粒齒牙香。却笑饑人果空腹。一粒原來何處生。大千心畝廓然平。夜來[腠-天+貝]有栽秧雨。好向綠楊聽曉鶯。</p>
</div>
<div class='div-other'><a id='mulu260' />
<p class='h2'>示葉翼所典謁</p><p>不忘靈山親付囑。花蜂豈就空枝宿。鑽向銀山鐵壁中。他家好似無情物。場開選佛看登壇。莫道心空及第難。踢殺猢猻縛殺鬼。不知菩薩是何官。</p>
</div>
<div class='div-other'><a id='mulu261' />
<p class='h2'>示丘言思宮端</p><p>不忘靈山親付囑。彌陀一句無真俗。數珠繩斷佛聲消。卞和剖破荊山玉。分明寶鏡映千燈。擇葉尋枝我未曾。識得燒菴真供養。泥牛搖尾過窗櫺。</p>
</div>
<div class='div-other'><a id='mulu262' />
<p class='h2'>示李在璞孝廉</p><p>不忘靈山親付囑。脩幢拗折瀟湘竹。實相門開聲悄然。短衣破笠黃金域。江風淡蕩法身寒。江雨凄清夜未殘。休把䳌啼比鶯語。萬花叢裏現優曇。</p>
</div>
<div class='div-other'><a id='mulu263' />
<p class='h2'>示葉白於中翰</p><p>不忘靈山親付囑。期君試聽無生曲。無手人彈無耳聽。聚合從前親骨肉。團圞何處問他方。一片空心選佛場。打鼓却看誰作主。釣魚原是謝三郎。</p>
</div>
<div class='div-other'><a id='mulu264' />
<p class='h2'>示余集生冏卿</p><p>不忘靈山親付囑。爾自彈絲我吹竹。合成一調供眾生。梵天花雨成禾糓。攪不清兮燒不香。捉賊須教有正贓。溺器踢翻清夜曉。傳燈名字間僧行。</p>
</div>
<div class='div-other'><a id='mulu265' />
<p class='h2'>示余周生都閫</p><p>不忘靈山親付囑。日午虗窻剔明燭。厨前巧婦細思量。自笑能炊無米粥。諸天同器不同餐。肘後金符近<span class='corr'>已</span>刓。馬足似雲弓似月。將軍今夜下三韓。</p>
</div>
<div class='div-other'><a id='mulu266' />
<p class='h2'>示方士雄太學</p><p>不忘靈山親付囑。青山滿目原非物。荊棘叢中穿過時。何論橫趨與直入。旋風八字打將來。寶網金繩觸處開。萬壑千巖春自暖。兔光和露護珠胎。</p>
</div>
<div class='div-other'><a id='mulu267' />
<p class='h2'>示汪吉所居士</p><p>不忘靈山親付囑。加鞭倒跨泥牛犢。牛背頻將鐵笛吹。聲聲韻出無生曲。無生曲子孰<span class='corr'>賡</span>和。石人解拍木人歌。遊遍支那歸去晚。衣冠之下古彌陀。</p>
</div>
<div class='div-other'><a id='mulu268' />
<p class='h2'>示陳旻昭文學</p><p>不忘靈山親付囑。瓊苗遠發瀏陽佛。揚吾家醜。逼吾忙。管保千生受塗毒。千生祇在一朝圓。毒鼓聲騰萬馬先。廓爾子韶明物格。紫雲金殿暗香傳。</p>
</div>
<div class='div-other'><a id='mulu269' />
<p class='h2'>示余得之居士</p><p>不忘靈山親付囑。日用何妨耕與讀。書中全露聖賢心。大似良田獲嘉糓。聖賢俱自道場來。儒釋源流莫浪猜。會得拈花微笑旨。龜毛拂子舞三台。</p>
</div>
<div class='div-other'><a id='mulu270' />
<p class='h2'>示剡水禪人</p><p>不忘靈山親付囑。波澄三昧銀鷥浴。自從不解倒跨牛。石人淚墮相思曲。相思難寫夢初分。半是思君半恨君。若使琵琶能訴出。指端應現博山雲。</p>
</div>
<p class='juan'>無異禪師廣錄卷第十七</p></div>
</div><!-- end of div[@id='body'] -->
</body></html>