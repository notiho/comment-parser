<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu163' />無異禪師廣錄卷第十六</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">開示偈<span class='note-inline'>(二)</span></p>

<div class='div-other'><a id='mulu164' />
<p class='h2'>示吳觀我宮諭</p><p>一口氣不來。畢竟甚處去。血肉身心非常住。勘破緣生緣不生。根塵即是大寶聚。閙市叢中景物披。何須山塢與江湄。負薪樵子機頭婦。渴飲饑餐步不移。百草頭邊親祖意。毋拘路滑恣遊戲。謾將佛法當真參。沾著些兒成垢膩。本來無古亦無今。肉髻明珠豈外尋。黃鶴樓前伸轉語。方知居士問頭深。</p>
</div>
<div class='div-other'><a id='mulu165' />
<p class='h2'>示何芝岳尚書</p><p>一口氣不來。畢竟甚處去。靈山古佛親分付。回頭石馬出紗籠。肯就家庭守珍御。淨几明窻自在時。花香雲照碧羅衣。夜深月下翻清影。無蒂珊瑚露幾枝。折杖行兮途路杳。旋身愈覺乾坤小。不須別樣問通津。萬事無如出處好。眼動眉舒曰妙存。鴉鳴知是幾黃昏。依正報中親瞥地。逈然無佛處稱尊。</p>
</div>
<div class='div-other'><a id='mulu166' />
<p class='h2'>示方廣野居士</p><p>一口氣不來。畢竟甚處去。急著娘生雙眼覷。洞然無物飽齁齁。畐塞虗空何處住。既無住處肯干休。鐵壁銀山迸出頭。謾道腰纏十萬貫。端然屋裏販楊州。世緣那更分清濁。赤肉團中光閃爍。撿箇柴頭品字煨。風流何啻三禪樂。撫掌捫空意灑然。浮山湖畔草芊芊。倒騎驢子都遊遍。破霧披雲不記年。</p>
</div>
<div class='div-other'><a id='mulu167' />
<p class='h2'>示吳九濤居士</p><p>一口氣不來。畢竟甚處去。百年光景從頭數。忙忙三萬六千朝。莫待臨時申苦楚。長安大道痛加鞭。行不前兮亦奮然。直待九重宮殿裏。金鑪應有暗香傳。翻雲覆雨曹山墮。活潑機輪無不可。纔欲將心度量來。溫州橘皮不是火。世間無水謾云波。吸盡西江奈爾何。酬渠祖意山頭有。紫霧紅霞映碧蘿。</p>
</div>
<div class='div-other'><a id='mulu168' />
<p class='h2'>示吳石生居士</p><p>一口氣不來。畢竟甚處去。四方八面大火聚。動即燒兮靜亦然。出離肯別生疑慮。不生疑慮直趨前。覓火還須先見煙。臭爛不堪皮袋子。灼然雲外是同年。同條生不同條死。瞥地嗔兮瞥地喜。顛倒塲中識得渠。原來少箇當門齒。同門出入自優游。傑出叢林是趙州。略彴橋邊度驢馬。不風流處也風流。</p>
</div>
<div class='div-other'><a id='mulu169' />
<p class='h2'>示趙元振居士</p><p>一口氣不來。畢竟甚處去。雲從龍兮風從虎。旋風八字打將來。大地山河如目覩。香樹雲幢處處周。蓮花朵朵湛清流。善財不用南詢遍。彈指豁開彌勒樓。彌勒樓臺燦珠玉。寶几明窻清可掬。鶴唳鶯啼盧舍那。時人何必棲幽谷。解開布袋放癡憨。包納虗空甘不甘。轉位就功親去就。舌頭無骨定司南。</p>
</div>
<div class='div-other'><a id='mulu170' />
<p class='h2'>示盛子惠居士</p><p>一口氣不來。畢竟甚處去。一千七百閒言語。交馳棒喝祖師禪。蝶夢南華方栩栩。鳴椎歸位話幽微。四句離兮絕百非。却笑仰山清夢裏。無錢博得口頭肥。好就風雲看變動。真機不與時人共。本無一物獻尊堂。堆堆何啻千斤重。掉轉乾坤別樣新。從來依法不依人。參禪道者渾無事。靜聽枝頭鳥語頻。</p>
</div>
<div class='div-other'><a id='mulu171' />
<p class='h2'>示范以都居士</p><p>一口氣不來。畢竟甚處去。明眼衲僧難共語。管甚閒忙靜閙時。四威儀內頻頻舉。話頭綿密絕周遮。寶印親懸驗正邪。清淨界中纔動念。無端病眼見空花。一念不生俱解脫。芥孔鍼鋒誇廣博。攪亂乾坤不識人。旋風八字無棲泊。只須掉轉拄杖頭。絕無煙火不干休。通身汗下通身冷。笑展家風得自由。</p>
</div>
<div class='div-other'><a id='mulu172' />
<p class='h2'>示吳蓮舟居士</p><p>一口氣不來。畢竟甚處去。幻化皮囊誰是汝。險惡塲中走一迴。靜陸平原應自許。一步高來一步低。高低盡處見端倪。法身烱潔何相似。白雪清風類不齊。話頭一句如饑渴。山自崩兮海自竭。迸破疑團廓然時。却笑香塗與刀割。少林無故把心安。不識心兮毛骨寒。突出娘生真面目。了知生死不相干。</p>
</div>
<div class='div-other'><a id='mulu173' />
<p class='h2'>示盛蓮生孝廉</p><p>一口氣不來。畢竟甚處去。過水拏舟方自渡。到岸逢人話短長。即忙覓取來時路。異種靈苗說似君。從來絲髮不干人。解開布袋頻頻看。賸有山頭一帶雲。盞子落地成七片。聊與時人通一線。無礙光明徹幻軀。根塵界是摩尼殿。雲頭按下太生生。玅用臨機不順情。斫却中心一樹子。四方八面任縱橫。</p>
</div>
<div class='div-other'><a id='mulu174' />
<p class='h2'>示胡氷稜縣尹</p><p>一口氣不來。畢竟甚處去。白日青天誰不覩。還鄉盡道是兒孫。就裏無容誇佛祖。箇中原不立階梯。土面灰頭孰與齊。欲問故鄉睛雨候。須知脚下有黃泥。驅耕奪食男兒漢。步不移兮登彼岸。何必區區藉世燈。額上明珠光燦爛。夜無惡夢日無驚。大地山河一掌平。好把虗空百雜碎。不期華藏宛然成。</p>
</div>
<div class='div-other'><a id='mulu175' />
<p class='h2'>示潘次魯貢元</p><p>一口氣不來。畢竟甚處去。五蘊山頭張露布。百萬軍中取勝時。覿面那容更回互。重圍力破不為難轉位旋機直下看。纔起一絲分別想。脚跟早隔萬重山。智人當下知端的。至理無分今與昔。百劫千生撞出頭。掃地焚香全利益。逢人笑展佛家風。血染山河朵朵紅。參遍閻浮諸善友。文殊祇在福城東。</p>
</div>
<div class='div-other'><a id='mulu176' />
<p class='h2'>示宋大山孝廉</p><p>一口氣不來。畢竟甚處去。晴是日兮陰是雨。翻來覆去見根源。裂破胸襟誇步武。毋拘坐臥及經行。展似眉毛作麼生。雨後花香人發笑。霜前菓熟鳥相爭。道人嬾與分時節。囫圇不用頻饒舌。鐵馬嘶殘劫外風。大圓覺裏無豪傑。你既無心我也休。兩忘何必強追求。趙州可煞添鹽醋。傾出當年投子油。</p>
</div>
<div class='div-other'><a id='mulu177' />
<p class='h2'>示方肅之館元</p><p>一口氣不來。畢竟甚處去。毋問三千七百祖。公案交橫眉目間。無心理會閒家具。法身清淨廁坑籌。沒來由處有來由。一朝拶出通身汗。始覺從前滿面羞。著衣喫飯隨時好。何自稽遲不自了。抹轉娘生惡面皮。觸著通身都是寶。開不成單合不雙。後園驢子繫枯樁。翻他覷井真三昧。隨處逢人樹法幢。</p>
</div>
<div class='div-other'><a id='mulu178' />
<p class='h2'>示劉雁先居士</p><p>一口氣不來。畢竟甚處去。即此不明是家務。譬如大路到長安。前行更不生疑慮。直入重門興未休。夜明簾外更清幽。庭前瑞草和根拔。淨白無依始徹頭。徹頭格外知端的。男兒肯向他尋覓。謾言鷂子過新羅。捉活原來在咫尺。拄杖頭邊眼頓開。橫拈倒卓不須栽。家庭懶論耕耘事。賸有江風帶雨來。</p>
</div>
<div class='div-other'><a id='mulu179' />
<p class='h2'>示胡鼎甫居士</p><p>一口氣不來。畢竟甚處去。萬仞懸巖誰作主。筋斗翻空經幾迴。敗葉堆頭親眉宇。當知父母未生前。氣不來兮理亦然。勘破箇中些子事。層巖石虎抱兒眠。哮吼一聲山嶽動。金鱗肯別醃虀甕。倐爾風雲際會時。騰躍威稜看大用。萬象森羅聽指呼。緣生幻法總然徒。靈山別有拈花意。笑殺當年碧眼胡。</p>
</div>
<div class='div-other'><a id='mulu180' />
<p class='h2'>示張欽之居士</p><p>一口氣不來。畢竟甚處去。生死輪迴無伴侶。五蘊根塵盡屬魔。降魔須獲金剛杵。金剛本體露堂堂。賊魔難與共商量。自古護生須是殺。殺盡安居達本鄉。諸祖相傳正法眼。獅兒不是猢猻產。殘篇斷索盡家珍。烈漢從來無料揀。萬象森羅指顧間。高揮大抹得安閒。逢人不洩真消息。笑把芙蓉鎮日看。</p>
</div>
<div class='div-other'><a id='mulu181' />
<p class='h2'>示倪瓊圃侍講</p><p>一口氣不來。畢竟甚處去。大千<span class='corr'>斂</span>在毫端聚。堂堂古路絕周遮。誰敢當陽曰住處。集雲峯下四藤條。坐斷春風不放高。百草頭邊親薦得。萬花叢裏任逍遙。空非大兮塵非小。品彚無如出處好。十字街頭等箇人。饑餐渴飲隨溫飽。撥盡寒爐火一星。逈無情識不通靈。脚跟蹋著來時路。始信澄潭徹底清。</p>
</div>
<div class='div-other'><a id='mulu182' />
<p class='h2'>示孫明都進士</p><p>一口氣不來。畢竟甚處去。智人勿以明相覩。豁開霄漢露羣峯。得意飄然如鳳翥。翱翔萬里見方圓。清光不與市同[廓-享+墨]。藥山老宿曾親說。水在缾兮月在天。大用堂堂絕分齊。動止還同春富麗。大方獨蹈境唯心。誰向虗空誇巨細。拈花端不涉離微。勘破靈山老古錐。無縫墖邊多水草。龍眠深處鹿兒肥。</p>
</div>
<div class='div-other'><a id='mulu183' />
<p class='h2'>示林卞石居士</p><p>一口氣不來。畢竟甚處去。劈頭認取最初步。縱橫萬里不離天。莫待臨時泣岐路。欲知淮甸與江干。連絡駢闐車馬殘。散盡浮雲開眼看。洞庭無葢法身寒。凍殺法身成底事。隔岸無分他與自。塵塵剎剎絕纖蹤。誰道婬房并酒肆。峭壁層巖不可攀。還期陸地見波瀾。風聲鳥語宣真諦。都在龍眠煙水間。</p>
</div>
<div class='div-other'><a id='mulu184' />
<p class='h2'>示楊蘭似居士</p><p>一口氣不來。畢竟甚處去。自古慈門無阻拒。寶所非遙趨進時。縱橫原不循規矩。明中有暗暗中明。明暗相參罷問程。拗折驪龍頭上角。珊瑚枝畔水痕腥。抖擻通身虗揑恠。眼耳鼻舌分疆界。撲碎挪圓總不妨。自買應須還自賣。運水搬柴識得渠。從來就裏絕親疎。深山佛法依何住。鳥宿雲藏月上初。</p>
</div>
<div class='div-other'><a id='mulu185' />
<p class='h2'>示胡永胤居士</p><p>一口氣不來。畢竟甚處去。話頭好教頻頻舉。隨緣透徹未生前。㵎水松風解法語。橫趨倒跨不為難。剎海須彌指顧間。靈芝瑞草和雲秀。綺榦仙葩帶露寒。閒拈竹杖敲空響。肯向人前呈伎倆。二時粥飯自家常。寶網明珠俱不尚。我曾行遍不欺人。脚底風雲說似君。果得箇中消息淨。根塵界裏活如神。</p>
</div>
<div class='div-other'><a id='mulu186' />
<p class='h2'>示謝中隱居士</p><p>一口氣不來。畢竟甚處去。倒卓眉毛別有路。㘞地一聲猛省來。人在煙雲最深處。心如古井不生波。笑殺臺山指路婆。竪起拳頭明歷歷。放開布袋奈渠何。覿面縱橫無忌諱。當機那論剎那際。十方三世絕周遮。畐塞誰分心境異。塵勞堆裏玅蓮香。東土西天謾舉揚。更有一言吐不出。無人處所為商量。</p>
</div>
<div class='div-other'><a id='mulu187' />
<p class='h2'>示夏廣生元甫生生三居士</p><p>一口氣不來。畢竟甚處去。放得開時揑得聚。脚下泥深水亦深。水泥深處無憑據。只須竪起鐵脊梁。撞破藩籬達本鄉。識得未生前面目。通身白汗絕商量。流通白汗清風古。敢道山河無寸土。縱橫不墮悄然機。烈漢從來跨步武。金牛飯飽趙州茶。春到園林樹樹花。更問西來端的旨。白雲流水淡生涯。</p>
</div>
<div class='div-other'><a id='mulu188' />
<p class='h2'>示余任甫居士</p><p>一口氣不來。畢竟甚處去。沙裏淘金休莽鹵。五蘊山頭認得真。從來不出渠門戶。譬如捉賊須見贓。獲得贓時謾度量。分析現前贓與賊。空門端的好兒郎。幻化塵勞續慧命。須知業累性清淨。十方坐斷不通風。地轉天旋稱大定。鑪爇清香試返魂。香煙盤結嶺頭雲。倒騎石虎歸家晚。拍掌徉徜笑語新。</p>
</div>
<div class='div-other'><a id='mulu189' />
<p class='h2'>示玄照鎧禪人</p><p>一口氣不來。畢竟甚處去。蹋著頭頭皆寶所。灼然明月照金沙。無量光明誰不覩。只須開眼見光明。䇿杖尋溪愛路平。撞著長鬚黑面老。方知烈漢不通情。翻身蹋上毗盧頂。直捷無依還自省。不問程途深夜歸。須知露濕衣裳冷。當門缺齒不關風。肯向人前論異同。纔起一絲分別想。山重重又水重重。</p>
</div>
<div class='div-other'><a id='mulu190' />
<p class='h2'>示一如洞禪人</p><p>一口氣不來。畢竟甚處去。推不前兮留不住。眉下娘生眼忽開。肉團元是明珠庫。明珠庫內寶成堆。地動天翻響若雷。不是吾家親眷屬。方纔趨入又驚回。那箇人無皮下血。自心冷煖向誰說。何勞特地立階梯。一念無生頓超越。祖師崖岸滑如苔。片語投機稱本懷。謾道分身無量億。一塵端有一如來。</p>
</div>
<div class='div-other'><a id='mulu191' />
<p class='h2'>示淨休珍禪人</p><p>一口氣不來。畢竟甚處去。提起如穿荊棘絮。扯不開時進步難。解脫還須善調御。萬花叢裏不粘身。眼底無筋一世貧。逼到岸邊行不去。端然過水見長人。鐵非硬兮綿非軟。入門先自防家犬。揑轉繩頭契祖機。萬八程途不記遠。社飲村歌春日和。翠微深處白雲多。若將語默通消息。輸却當年凌行婆。</p>
</div>
<div class='div-other'><a id='mulu192' />
<p class='h2'>示岑伯奯禪人</p><p>一口氣不來。畢竟甚處去。直入橫趨帶角虎。瑞草靈芝香暗傳。層巖峭壁清風古。受用家私色色然。真情端不向人言。忽朝㘞地一聲子。始信宗門有別傳。男兒不借他人力。肯逐因循消白日。閒雲流水遞相交。古路一條如筆直。識得娘生枯粹姿。瑩光皎潔若琉璃。何用多生熏善業。風流應出當家兒。</p>
</div>
<div class='div-other'><a id='mulu193' />
<p class='h2'>示夢雲禪人</p><p>一口氣不來。畢竟甚處去。直入無容生怕怖。若是吾家種草兒。英靈自有娘生袴。娘生袴子不尋常。貼肉連皮謾忖量。從他孔竅分疎密。別有鍼鋒一線長。會得將身藏北斗。萬派千流皆授首。纔生擬議隔天涯。野干難同獅子吼。綠楊深處一聲鳩。喚醒渠儂得自由。山中水草隨緣足。笑放溈山水牯牛。</p>
</div>
<div class='div-other'><a id='mulu194' />
<p class='h2'>示慈菴禪人</p><p>一口氣不來。畢竟甚處去。淨白地上休染汙。直跨橫趨達本鄉。莫來攔我毬門路。耍笑謳歌識得渠。從來萬法本如如。宗乘無限風流事。獨羨楊岐三脚驢。真珠撒向紫羅帳。陳爛葛藤俱不尚。別有通天路一條。活句清機如歷掌。沾著通身似蜜甜。利生端不涉慈嚴。三家村裏商量遍。菱角如錐尖更尖。</p>
</div>
<div class='div-other'><a id='mulu195' />
<p class='h2'>示發光禪人</p><p>一口氣不來。畢竟甚處去。萬里程從初步起。撥雲見日未為難。妙用堂堂須返<span class='corr'>己</span>。返<span class='corr'>己</span>毋勞著眼看。霜清露冷髑髏寒。忽然擊竹聲消盡。賸有千竿與萬竿。</p>
</div>
<div class='div-other'><a id='mulu196' />
<p class='h2'>示念如禪人</p><p>一口氣不來。畢竟甚處去。重玄奧義從斯起。閻浮走遍萬千遭。歷劫何曾離自<span class='corr'>己</span>。識得自<span class='corr'>己</span>是何顏。毳衲橫披露半斑。峭壁懸巖穿下過。方知峯頂有層巒。</p>
</div>
<div class='div-other'><a id='mulu197' />
<p class='h2'>示太初法師</p><p>華嚴山中太初老。雙眸倒視乾坤小。條眉舒放不尋常。丈六金身一莖草。一莖草上有瓊樓。體露金風得自由。解脫還期真實相。鉢囊不挂一絲頭。與我同鄉復同縣。非故非親非覿面。離俗還如相約來。機緣頓異諸人見。諸人不識兩行藏。多笑鄰家稚子狂。三昧百千誰指註。權時贏得額頭光。淨脩三業浮囊渡。戒德清明人仰慕。愧我塵緣擺不開。何日龍眠重會晤。不須問路不分岐。壽量恒沙報爾知。倒跨泥牛吹鐵笛。白毫光射幾須彌。</p>
</div>
<div class='div-other'><a id='mulu198' />
<p class='h2'>示毒鼓上座</p><p>識得吾家真寶藏。兢兢肯把繩頭放。了生脫死大因緣。要在當人能擇上。身心世界等空花。露地白牛長者車。通衢八面清風起。無底籃兒盛活蛇。逢緣不把真機洩。硬似胡綿軟似鐵。拄杖縱橫得自由。分明兩口一無舌。須信懸巖絕後甦。突然狀出山海圖。掉轉乾坤何境界。三更初夜曜金烏。</p>
</div>
<div class='div-other'><a id='mulu199' />
<p class='h2'>示子朴上座</p><p>識得吾家真寶藏。巖頭萬仞須親上。拌得娘生一箇身。好與諸人作榜樣。登山涉水是尋常。攫浪拏雲當自強。透過老僧無味句。幾多玄玅盡糟糠。不滯法身貴轉位。從他花雨呈祥瑞。萬象都來一口吞。等閒擲出燎天燧。一陣胡風劈面來。優鉢羅花舌上栽。脚跟步步須親到。謾言南嶽與天台。</p>
</div>
<div class='div-other'><a id='mulu200' />
<p class='h2'>示我空上座</p><p>不住山阿住市廛。喜與檀那結善緣。菴前車馬自駢闐。月救生靈幾萬千。多生值遇余居士。濟生菴子從斯起。壯麗弘開不二門。躍淵縱翮無窮<span class='corr'>已</span>。不惜娘生一箇身。何妨州縣往來頻。毫釐升合非私畜。鐵額銅頭見主人。如斯不媿為僧相。三德六和真可尚。始終無改舊行藏。好去叢林作榜樣。更須徹究未生前。不明之處痛加鞭。掀翻碟子如天大。覷破從來不值錢。</p>
</div>
<div class='div-other'><a id='mulu201' />
<p class='h2'>送無擇禪座上羅浮山</p><p>緬想當年景泰師。芟茅搆室海之湄。羅浮絕頂恣遨遊。鐵橋峯畔連瑤池。石門方廣容几席。三更日上海水赤。旋覆乾坤辯故新。吞吐風雲度朝夕。上人今往亦何求。縱步勤登二石樓。倒視滄溟如涓滴。一千瀑布稱雄流。明月壇邊戒賸有。殺佛焚經誇抖擻。錫杖源清浴活龍。玉鵞峯峻逢華首。七十二洞奏天樂。百千草木成瓊閣。夜深險極轉身難。踢破指頭親見脚。我亦將來步此山。入林端不問人間。折桂茹芝閒歲月。時臨清碧照衰顏。</p>
</div>
<div class='div-other'><a id='mulu202' />
<p class='h2'>示靜休禪人塟母</p><p>恩愛相牽劫數長。只須瞥地見親娘。若將骨肉分真假。管取多生手脚忙。者一回莫錯過。敲響髑髏誰是。我今日親逢知識緣。快須努力痛加鞭。愛水情山消不盡。輪迴知是幾千年。道人心不失照。額上珠光明皎皎。還將折杖攪長河。觸著泥沙都是寶。塵緣何處是吾心。赤肉掀翻莫外尋。</p>
</div>
<div class='div-other'><a id='mulu203' />
<p class='h2'>示恒一禪人</p><p>曠劫不變謂之恒。散步披襟入棘林。蠲諸名數謂之一。萬仞峯頭獨足立。動足揚眉落二三。無身領荷非端的。只須古路不逢僧。地轉天旋似不曾。草鞋裹向袈裟角。水底時挑白日燈。檻外閒人分曙色。虗空畐塞如漆黑。豁開兩眼若銅鈴。何待當來問彌勒。此是恒常不變心。從來不向外邊尋。春風吹入巖阿裏。靜聽枝頭報好音。</p>
</div>
<div class='div-other'><a id='mulu204' />
<p class='h2'>示棲壑靜主之浙</p><p>棲禪嶺表稱耆舊。鎮海明珠誰不有。栲栳相傳古及今。誰是拏雲<span class='corr'>㸕</span>浪手。肉髻深藏知幾秋。光明普照四神洲。旋聞返見辯端的。喫飯穿衣得自由。果若沾嘗些子味。蹭蹬如痴亦如醉。逢人懶話目前機。正好隨羣與逐隊。何緣䟦涉博山來。浙水潮聲莫浪猜。脚跟蹋著家鄉路。白汗通身帶活埋。</p>
</div>
<div class='div-other'><a id='mulu205' />
<p class='h2'>示擴安禪人</p><p>洞徹無依謂之擴。廓充銷盡塵緣障。心空境寂謂之安。唯境唯心難比況。只須竪起鐵脊梁。撞破虗空是本鄉。雲門胡餅金牛飯。喫過始知滋味長。千重百匝無遮互。赤肉團邊彰露布。趙州略彴古今同。截斷不容驢馬度。圓融混合顯全機。土面灰頭絕悟迷。有問衲僧成底事。清風明月滿前谿。此是禪人真受用。聖凡鼻孔從來共。大抹高揮五兩輕。端居拱默千斤重。佛法塵勞一担擔。無煙火炙骨毛寒。一朝連擔都拋却。撮土成金總不難。</p>
</div>
<p class='juan'>無異禪師廣錄卷第十六</p></div>
</div><!-- end of div[@id='body'] -->
</body></html>