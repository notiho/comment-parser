<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu28' />無異禪師廣錄卷第十一</p><p class="byline">住博山法孫　弘瀚　彚編</p><p class="byline">首座法孫　弘裕　同集</p>
<div class='div-other'><a id='mulu29' />
<p class='h1'>頌古</p>
<div class='div-other'><a id='mulu30' />
<p class='h2'>拈花微笑</p><p>瑞瓣靈枝劫外春。拈來攪動海山雲。婆心況是如天遠。誰是拖泥帶水人。</p>
</div>
<div class='div-other'><a id='mulu31' />
<p class='h2'>乾闥婆王獻樂。迦葉起舞</p><p>袈裟角上帶些些。撒向閻浮布種芽。最喜琴聲清入骨。山川隨處綻曇花。</p>
</div>
<div class='div-other'><a id='mulu32' />
<p class='h2'>世尊因五通仙人。問六通義</p><p>應諾聲消那一通。山崩海竭絕形蹤。仙人有口難分剖。雙耳聰聰却似聾。</p>
</div>
<div class='div-other'><a id='mulu33' />
<p class='h2'>普眼欲見普賢</p><p>三度殷勤遍界觀。大千祇在一毫端。六牙白象原非遠。不見多因被眼瞞。</p>
</div>
<div class='div-other'><a id='mulu34' />
<p class='h2'>女子出定</p><p>出定謾云彈指間。空勞神力不相關。而今慣喫和羅飯。一日三餐飽便閒。</p>
</div>
<div class='div-other'><a id='mulu35' />
<p class='h2'>阿難尊者問金襴外別傳甚麼</p><p>披得金襴早是遲。聲音相應合知時。門前倒却剎竿子。吹落空花第幾枝。</p>
</div>
<div class='div-other'><a id='mulu36' />
<p class='h2'>二祖乞達磨大士安心</p><p>覓心不得與心安。月印澄潭徹底寒。莫逐根塵生下劣。金毛獅子大家看。</p>
</div>
<div class='div-other'><a id='mulu37' />
<p class='h2'>三祖懺罪</p><p>萬里天開一陣風。雲推桂轂出煙籠。秋深秋浦那清影。露滴芙蓉兩岸紅。</p>
</div>
<div class='div-other'><a id='mulu38' />
<p class='h2'>打牛打車</p><p>人道車行只打牛。我圖牛運打車休。忽朝車破牛亡處。逈地遮天祇一頭。</p>
</div>
<div class='div-other'><a id='mulu39' />
<p class='h2'>南嶽遣僧問馬祖。祖云。自從胡亂後</p><p>掃盡狼煙志未休。晴空白日使人愁。太平不挂將軍印。擲刃懸戈始徹頭。</p>
</div>
<div class='div-other'><a id='mulu40' />
<p class='h2'>龐居士問馬祖。不昧本來人</p><p>山為圖畵水為琴。誰解其中發妙音。箇是馬師彈得出。宮商清慘痛難禁。</p>
</div>
<div class='div-other'><a id='mulu41' />
<p class='h2'>馬祖不安次</p><p>玉回珠轉發真機。混不得兮類不齊。莫謂老儂無氣力。倒騎石虎過遼西。</p>
</div>
<div class='div-other'><a id='mulu42' />
<p class='h2'>百丈再參馬祖</p><p>竪拂當陽振祖威。難將此際話離微。灼然突出燎空燧。箇是金毛獅子兒。</p>
</div>
<div class='div-other'><a id='mulu43' />
<p class='h2'>百丈野狐</p><p>燒却百千萬億身。誰為我也孰為人。若將落昧通消息。曠劫無明理不伸。</p>
</div>
<div class='div-other'><a id='mulu44' />
<p class='h2'>南泉問僧。夜來好風</p><p>試問松風逆順詶。謾將得失豁雙眸。毒龍未肯輕開口。鑒在機先始徹頭。</p>
</div>
<div class='div-other'><a id='mulu45' />
<p class='h2'>僧問南泉。百年後向甚麼處去</p><p>拽耙拖犁異類中。崢嶸頭角出羅籠。溪南溪北無蹤跡。莖草銜來孰與同。</p>
</div>
<div class='div-other'><a id='mulu46' />
<p class='h2'>鹽官喚侍者</p><p>灼然扇破索牛來。樹子無根石上栽。當時圓相如拋出。多少英雄被活埋。</p>
</div>
<div class='div-other'><a id='mulu47' />
<p class='h2'>歸宗剗草次</p><p>一鋤兩段血淋漓。大地山河乞命時。識得此翁真面目。難將麤細與君知。</p>
</div>
<div class='div-other'><a id='mulu48' />
<p class='h2'>趙州問大慈。般若以何為體</p><p>相逢特地一重關。大笑呵呵豈等閒。置帚謾言今日事。清機歷掌逼人寒。</p>
</div>
<div class='div-other'><a id='mulu49' />
<p class='h2'>臨濟訪平田。遇嫂使牛</p><p>路途不識棒加牛。使得終須是對頭。行過平田長岸也。耙犂未動合知休。</p>
</div>
<div class='div-other'><a id='mulu50' />
<p class='h2'>趙州勘婆子。臺山路話</p><p>脚跟之下臺山路。今古無人辯是非。勘過依前驀直去。却來平地捉盲龜。</p>
</div>
<div class='div-other'><a id='mulu51' />
<p class='h2'>婆子送錢。趙州轉藏經</p><p>不受人間不施錢。趙州多著一番顛。勞渠四大和風轉。惹得阿婆道未全。</p>
</div>
<div class='div-other'><a id='mulu52' />
<p class='h2'>僧問趙州。如何是道。州云。墻外底</p><p>從來大道透長安。墻外詶渠話轉難。會得若翁真實語。現前一日飯三餐。</p>
</div>
<div class='div-other'><a id='mulu53' />
<p class='h2'>僧問趙州。如何是祖師西來意。州云。庭前栢樹子</p><p>庭前栢子惠西來。眼上眉毛脚底鞋。甞記江南三月裏。鷓鴣啼處百花開。</p>
</div>
<div class='div-other'><a id='mulu54' />
<p class='h2'>青州布衫重七斤</p><p>七斤衫子真歸處。何必尋渠較異同。更問其中端的旨。趙州牙齒不關風。</p>
</div>
<div class='div-other'><a id='mulu55' />
<p class='h2'>僧問趙州。如何是出家。州云。不履高名。不求苟得</p><p>三途逈絕出家兒。身不寒兮腹不饑。竹杖敲殘山頂月。倒吹鐵笛詠新詩。</p>
</div>
<div class='div-other'><a id='mulu56' />
<p class='h2'>三次喫茶話</p><p>南北東西四路通。謾將曾未話形容。醍醐滴入焦腸裏。靜水無波看活龍。</p>
</div>
<div class='div-other'><a id='mulu57' />
<p class='h2'>婆子燒菴逐僧</p><p>萬花叢裏不沾身。陷殺閻浮多少人。識得者僧行履處。軟綿團內有剛鍼。</p>
</div>
<div class='div-other'><a id='mulu58' />
<p class='h2'>丹霞參忠國師。侍者被打逐出</p><p>耳提面命貴當機。大哭還思大笑時。果是南陽門裏漢。皮穿骨露不饒伊。</p>
</div>
<div class='div-other'><a id='mulu59' />
<p class='h2'>僧問大隋投子。劫火洞然時。壞不壞義</p><p>壞不壞兮較大千。骯[骨*(卄/(歹*巳)/土)]言句不勝錢。衲僧眉下如開眼。笑指虗空缺半邊。</p>
</div>
<div class='div-other'><a id='mulu60' />
<p class='h2'>臨濟兩堂首座齊下喝。濟云。賓主歷然</p><p>未喝應須驗主賓。衲僧肯向句中親。若於喝下通消息。木馬嘶風過漢秦。</p>
</div>
<div class='div-other'><a id='mulu61' />
<p class='h2'>德山托鉢</p><p>家門興盛子強爺。密啟臨機路轉賒。說法不同昨日語。鉢盂柄上較些些。</p>
</div>
<div class='div-other'><a id='mulu62' />
<p class='h2'>三玄三要</p><p>言中有響句藏鋒。血染山花別樣紅。聊爾與君通一線。眼光如瞎耳如聾。</p>
</div>
<div class='div-other'><a id='mulu63' />
<p class='h2'>五位君臣</p><p>正偏兼帶驗重玄。君義臣忠事事便。獨蹈大方消息盡。絲綸應兆未生前。</p>
</div>
<div class='div-other'><a id='mulu64' />
<p class='h2'>僧參雪峯。低頭歸菴。至見巖頭。指末後句</p><p>低頭無語便歸菴。今古將何作指南。祇者是時猶不會。青山如翠水如藍。</p>
</div>
<div class='div-other'><a id='mulu65' />
<p class='h2'>舉上座訪瑯琊</p><p>相逢聊爾敘寒暄。何必區區吐妙玄。淡飯粗茶隨分足。莫教重起竈頭煙。</p>
</div>
<div class='div-other'><a id='mulu66' />
<p class='h2'>雪峯南山鼈鼻蛇</p><p>鼈鼻當軒好看來。喪身失命話全該。一棚傀儡都拋出。何似玄沙帶活埋。</p>
</div>
<div class='div-other'><a id='mulu67' />
<p class='h2'>僧問雲門。樹凋葉落時如何。門云。體露金風</p><p>樹凋葉落露金風。㵎水山花處處同。普字法門親瞥地。不須擬議話從容。</p>
</div>
<div class='div-other'><a id='mulu68' />
<p class='h2'>僧問雲門。殺父殺母。佛前懺悔。殺佛殺祖。向甚麼處懺悔。門云。露</p><p>殺佛還如殺父時。懺無懺處顯全機。負慚嬾向人前語。笑逐清風倚杖藜。</p>
</div>
<div class='div-other'><a id='mulu69' />
<p class='h2'>玄沙三種病人</p><p>刳腸吐膽老婆心。擬議纖毫自陸沉。要得現前真受用。六根不具始知音。</p>
</div>
<div class='div-other'><a id='mulu70' />
<p class='h2'>大顛趂首座</p><p>數珠提起問端由。晝夜難將百八詶。趂出座元誇好手。泰山難掩大顛羞。</p>
</div>
<div class='div-other'><a id='mulu71' />
<p class='h2'>興化打維那</p><p>宗師一片毒心腸。痛棒維那頗廝當。鬼哭神號留不住。至今千古姓名香。</p>
</div>
<div class='div-other'><a id='mulu72' />
<p class='h2'>夾山答法身句。見船子後。亦如前答</p><p>雪前風勢侵空急。雪後寒光照眼明。黃葉紛紛如剪綴。賸餘松栢映山青。</p>
</div>
<div class='div-other'><a id='mulu73' />
<p class='h2'>六祖遷化云來時無口</p><p>香煙直灌曹溪路。石女猶眠錦帳中。仍問歸期何日月。案山風起落花紅。</p>
</div>
<div class='div-other'><a id='mulu74' />
<p class='h2'>鼓山聖箭</p><p>九重宮裏路通霄。隨處稱尊舌更饒。何似鳳銜丹詔出。邊郵萬里盡歸朝。</p>
</div>
<div class='div-other'><a id='mulu75' />
<p class='h2'>大通智勝佛十劫坐道場</p><p>灰頭土面稱知識。蹋破毗盧額頂紅。多劫不能成正覺。祇緣身在道場中。</p>
</div>
<div class='div-other'><a id='mulu76' />
<p class='h2'>南院上堂。舉啐啄同時語</p><p>子母渾融氣未分。只須啐啄乃相親。一朝㲉破情忘處。倒跨橫趨不辯人。</p>
</div>
<div class='div-other'><a id='mulu77' />
<p class='h2'>僧問雲門。如何是諸佛出身處。門云。東山水上行</p><p>水上山行能信否。誠然諸佛下生時。而今不許雲門語。電捲風馳祇自知。</p>
</div>
<div class='div-other'><a id='mulu78' />
<p class='h2'>法眼問脩山主。毫釐有差</p><p>權衡掌握重輕分。毫髮無欺說似君。用得熟時稱好手。公平須是當家人。</p>
</div>
<div class='div-other'><a id='mulu79' />
<p class='h2'>趙州鬬劣不鬬勝</p><p>義勝緣輸理一如。橫張赤幟道情殊。趙州不是閒相識。驢糞逢人換眼珠。</p>
</div>
<div class='div-other'><a id='mulu80' />
<p class='h2'>虔侍者。不肯首座</p><p>香煙斷處辯聱訛。肯信峯頭語更多。首座當時如出定。管教人唱太平歌。</p>
</div>
<div class='div-other'><a id='mulu81' />
<p class='h2'>興化獎在太覺為院主。一日覺勘驗。化連喝。覺連打</p><p>販賓鬻主頻施喝。痛棒如風不順情。酸澀肚腸都嘔盡。衲衣脫下便惺惺。</p>
</div>
<div class='div-other'><a id='mulu82' />
<p class='h2'>雪峯古㵎寒泉話</p><p>萬丈深潭徹底清。隨緣飲啜不關情。趙州言句從來辣。雨後青山眼倍明。</p>
</div>
<div class='div-other'><a id='mulu83' />
<p class='h2'>世尊陞座。迦葉白椎</p><p>清白門庭無賸法。從來一道絕週遮。飲光不合重敷演。擊碎虗空路轉賒。</p>
</div>
<div class='div-other'><a id='mulu84' />
<p class='h2'>迦葉尊者因外道問。如何是我我</p><p>醫盲手段不尋常。撥翳金針別有方。炟赤太陽重益火。真誠一片熱心腸。</p>
</div>
<div class='div-other'><a id='mulu85' />
<p class='h2'>蜀僧為六祖塑像</p><p>三十二相憑君塑。就裏何曾有梵音。佛性分明親指示。莫教辜負老婆心。</p>
</div>
<div class='div-other'><a id='mulu86' />
<p class='h2'>馬師令人送書上徑山。山發緘。於圓相中著一點</p><p>欽師猶被馬師惑。殺得人兮活得人。虎視諸方格外旨。圈圞一點是關津。</p>
</div>
<div class='div-other'><a id='mulu87' />
<p class='h2'>馬大師西堂百丈南泉翫月次</p><p>窮源的是一家親。倜儻丰標壓四鄰。拽斷傀儡棚上索。驀然鸚鵡過西秦。</p>
</div>
<div class='div-other'><a id='mulu88' />
<p class='h2'>陸亘大夫向南泉道。肇法師也甚奇怪</p><p>指花破夢南泉事。天地同根陸大夫。當下不知花是夢。至今流落滿江湖。</p>
</div>
<div class='div-other'><a id='mulu89' />
<p class='h2'>鵞湖義禪師。麟德殿與眾法師論義</p><p>揑轉鼻頭行古路。撇開廛市往山阿。不知幾度清風起。無柰禪師一點何。</p>
</div>
<div class='div-other'><a id='mulu90' />
<p class='h2'>僧問興善。如何是道。師曰。大好山</p><p>滿目青山誰是道。居然知道不知山。閉門作活何多事。樵採歸來鎮日閒。</p>
</div>
<div class='div-other'><a id='mulu91' />
<p class='h2'>僧問楊岐叔禪師。如何是祖師西來意。師提起數珠</p><p>露濕雲凝曉不收。暮霞猶挂樹稍頭。西風夜半猿啼後。笑看蟾光海面浮。</p>
</div>
<div class='div-other'><a id='mulu92' />
<p class='h2'>僧辭趙州。乃竪拂子云。有佛處不得住</p><p>不行鳥道不居廛。醉眼摩娑白晝眠。謾道逢人莫錯舉。摘楊花是季春天。</p>
</div>
<div class='div-other'><a id='mulu93' />
<p class='h2'>雪峯問靈雲。前三三。後三三。意旨如何。雲云。水中魚天上鳥</p><p>前三三與後三三。魚鳥何緣作指南。因見桃花發一笑。而今觸處放癡憨。</p>
</div>
<div class='div-other'><a id='mulu94' />
<p class='h2'>石梯見侍者托鉢赴堂。乃喚侍者。侍者應諾</p><p>穿耳胡僧拍掌回。尋常問答語如雷。莫言此外無多事。蹋破須彌頂上苔。</p>
</div>
<div class='div-other'><a id='mulu95' />
<p class='h2'>僧問多福。如何是多福一叢竹</p><p>煙雲鋪地起重層。斜曲縱橫指似僧。古殿不嫌車馬跡。清風啟戶雨如繩。</p>
</div>
<div class='div-other'><a id='mulu96' />
<p class='h2'>青原問石頭遷禪師曰。有人道。嶺南有消息</p><p>家國無人寄信來。客途何事苦徘徊。春風吹入名園裏。無蒂曇花一夜開。</p>
</div>
<div class='div-other'><a id='mulu97' />
<p class='h2'>丹霞訪龐居士。見女子洗菜</p><p>東隣翠鈿映娥眉。俊俏如今更是誰。却被箭鋒施冷地。驪龍忍痛虎傷肢。</p>
</div>
<div class='div-other'><a id='mulu98' />
<p class='h2'>丹霞問僧。甚麼處宿</p><p>食有因緣宿有由。緇衣端不向人求。雲山黯黯清如許。一夜霜風盡白頭。</p>
</div>
<div class='div-other'><a id='mulu99' />
<p class='h2'>道吾智禪師。指佛桑花問僧</p><p>禪心隱隱露春規。酒未沾唇覆玉彝。更向花源辯真假。一雙空手夜歸遲。</p>
</div>
<div class='div-other'><a id='mulu100' />
<p class='h2'>香嚴擊竹悟道</p><p>一擊有聲聾兩耳。動容不墮眼初開。未生面目渾如此。無限行人被活埋。</p>
</div>
<div class='div-other'><a id='mulu101' />
<p class='h2'>趙州庭前栢樹子</p><p>庭前栢子西來意。流布叢林是與非。盡把乾柴當猛火。阿誰於此絕思惟。</p>
</div>
<div class='div-other'><a id='mulu102' />
<p class='h2'>雲門餅</p><p>特地來伸佛祖談。咽喉塞斷莫顢頇。若將斯語重加註。十擔油蔴樹上攤。</p>
</div>
<div class='div-other'><a id='mulu103' />
<p class='h2'>南泉斬猫</p><p>利刃當陽作者知。何人救得此猫兒。若無起死回生術。空向沿途自泣岐。</p>
</div>
<div class='div-other'><a id='mulu104' />
<p class='h2'>德山棒</p><p>截斷眾流沒氣息。隨波逐浪話從容。而今作賊偷心漢。瞎棒盲枷效此翁。</p>
</div>
<div class='div-other'><a id='mulu105' />
<p class='h2'>洞山麻三斤</p><p>端嚴妙相難描摸。何似當陽指出來。一夜西風侵骨冷。天明滿地是乾柴。</p>
</div>
<div class='div-other'><a id='mulu106' />
<p class='h2'>洞山五位頌</p><p>正中偏。一輪古鏡照衰顏。清風吹起蓬鬆髮。回首猶驚兩鬢刪。</p>
<p>偏中正。赤肉團中全慧命。倒騎石虎蹋層氷。根塵永處那伽定。</p>
<p>正中來。澹澹澄江月印苔。相逢莫恠無回互。誰道當機貴活埋。</p>
<p>兼中至。捧劒書紳恒順利。堂堂妙用古今輝。互換靈機稱至治。</p>
<p>兼中到。夜明簾外沉清照。大千沙界絕纖埃。不許時人開口道。</p>
</div></div>
<p class='juan'>無異禪師廣錄卷第十一</p>
</div><!-- end of div[@id='body'] -->
</body></html>