<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu451' />無異禪師廣錄卷第二十</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">開示偈<span class='note-inline'>(六)</span></p>

<div class='div-other'><a id='mulu452' />
<p class='h2'>劉和鶴居士赴試春官以草履送之。兼示四偈</p><p>曾聞赤脚下桐城。居士今朝恁麼行。草履緊包雙指露。管教平地聽雷聲。</p>
<p>桂花香處露真機。正是心空及第時。燕北風高如有雁。倩閒早寄博山詩。</p>
<p>草鞋蹋破長安道。直入金臺最上層。壁上有僧高著眼。好將佛法繼傳燈。</p>
<p>脚跟點地瑞蓮開。萬仞峯頭得意回。有問草鞋何處覓。報言曾到博山來。</p>
</div>
<div class='div-other'><a id='mulu453' />
<p class='h2'>示周肯成居士</p><p>苦海中流弄釣竿。從渠漩澓不相參。西江涓滴如吞盡。沙界都盧一坐龕。</p>
</div>
<div class='div-other'><a id='mulu454' />
<p class='h2'>示胡法野居士</p><p>抖擻身無些子法。野情偏結世緣多。當初大道如親薦。笑殺臺山指路婆。</p>
</div>
<div class='div-other'><a id='mulu455' />
<p class='h2'>示平宰居士</p><p>平心待物恒常事。高宰乾坤越樣新。突出衣珠如瓦礫。不妨隨處是通津。</p>
</div>
<div class='div-other'><a id='mulu456' />
<p class='h2'>示余毓蟾太守</p><p>鶴長鳧短自天然。何似君家白晝眠。盡世諸人尋不著。星辰印破月中天。</p>
</div>
<div class='div-other'><a id='mulu457' />
<p class='h2'>送彭質先學博<span class='note-inline'>(二首)</span></p><p>一法空時萬法空。萬緣空處體皆同。堂堂日用無他事。指點全彰顧盻中。</p>
<p>帶雨山頭縱步時。心空及第報君知。現前佛法誰擔荷。琪樹瓊花映綠醾。</p>
</div>
<div class='div-other'><a id='mulu458' />
<p class='h2'>示寫照寶林居士</p><p>握管精神分外奇。此情惟有自心知。宛然寫出娘生面。千載人思上古時。</p>
</div>
<div class='div-other'><a id='mulu459' />
<p class='h2'>示黃子義居士請經回</p><p>為求半偈捨全身。居士今朝恁麼行。踢破指頭誰證據。萬餘紙上話無生。</p>
</div>
<div class='div-other'><a id='mulu460' />
<p class='h2'>示素真居士請經回</p><p>剜肉燃燈為法來。脚跟蹋破幾蒼苔。牢把柁時急水去。鞋山頂山頂上瑞蓮開。</p>
<p>生成一片鐵心腸。猛浪狂風頗廝當。今日回觀山頂月。逍遙誰謂脚跟忙。</p>
<p>剖塵直欲見全經。舟楫何辭泛遠溟。恠石狂風穿下過。此回始道佛家寧。</p>
<p>水陸兼行意頗安。石頭城外走長干。無邊墖影光明種。今日方知會遇難。</p>
</div>
<div class='div-other'><a id='mulu461' />
<p class='h2'>示越山禪人</p><p>不從途路分階級。只欲須彌頂上行。倘與迦文親覿面。問渠何處是緣生。</p>
</div>
<div class='div-other'><a id='mulu462' />
<p class='h2'>建安江岸示青林諸弟子<span class='note-inline'>(三首)</span></p><p>相逢倐爾半年餘。丱角丫環妙挾初。寶篆久沉宮漏冷。願携香水灌毗盧。</p>
<p>逆水重重疊疊灘。相逢千里別離難。迴途石馬如廝撲。䆳壑幽林指顧間。</p>
<p>來時清冷去炎蒸。惹得山嫌腥臭名。今日江濵何所適。剩餘一葉扁舟輕。</p>
</div>
<div class='div-other'><a id='mulu463' />
<p class='h2'>示眾禪人<span class='note-inline'>(二首)</span></p><p>一莖草上現瓊樓。吸盡支那四百州。贏得清風收白汗。何須特施使人愁。</p>
<p>天高地厚問端由。棒喝交馳卒未休。換骨洗腸猶不是。誰知屋裏販楊州。</p>
</div>
<div class='div-other'><a id='mulu464' />
<p class='h2'>示楊蘭似居士</p><p>投子山頭不記年。趙州翻弄老婆禪。夜行不許須親到。公案而今始得圓。</p>
</div>
<div class='div-other'><a id='mulu465' />
<p class='h2'>示伏虎寺龍泉禪人<span class='note-inline'>(二首)</span></p><p>一蛇一虎每隨身。劈面當機不順人。放不下時擔取去。袈裟贏得嶺頭雲。</p>
<p>金錫當年格鬬時。畜生靈性更粗知。而今識得鵞湖事。千載風規步不移。</p>
</div>
<div class='div-other'><a id='mulu466' />
<p class='h2'>示剡水船居</p><p>馬跡塵蹤豈不能。喜從水面伴禪僧。繩牀安向驪龍角。細柳長隄紹祖燈。</p>
</div>
<div class='div-other'><a id='mulu467' />
<p class='h2'>示自空禪人</p><p>捨却菴居雲水遊。腰包瓢笠喜干休。雖然指出當陽道。岐路須防滑石頭。</p>
</div>
<div class='div-other'><a id='mulu468' />
<p class='h2'>示蔣一个居士薦母<span class='note-inline'>(二首)</span></p><p>叱去泥牛木馬。橫拈玉線金針。<span class='corr'>刺</span>出真空錦繡。何須向外追尋。</p>
<p>從來不是眾生。何用更求活佛。放光動地者誰。喚作天真一物。</p>
</div>
<div class='div-other'><a id='mulu469' />
<p class='h2'>示連茂宇居士<span class='note-inline'>(四首)</span></p><p>人生一百歲。造化若浮雲。衣裏珠無價。分明指似君。</p>
<p>世界何期久。塵緣仔細看。昇沉無了日。輪替骨毛寒。</p>
<p>慾寡神怡靜。無嗔氣自清。修行知此意。何必問長生。</p>
<p>要緊惟慈恕。慈心即佛心。了知慈是佛。不向外邊尋。</p>
</div>
<div class='div-other'><a id='mulu470' />
<p class='h2'>示道開禪人</p><p>相聚喫茶去。斯人超一等。不須徹夜行。露濕衣裳冷。</p>
</div>
<div class='div-other'><a id='mulu471' />
<p class='h2'>示放生者<span class='note-inline'>(二首)</span></p><p>想彼飛潛意。貪生與我同。仍無冤對業。何事陷羅籠。</p>
<p>水上回頭日。空中鼓翅時。豈圖榮貴作。悲運報君知。</p>
</div>
<div class='div-other'><a id='mulu472' />
<p class='h2'>示黃海岸司理<span class='note-inline'>(四首)</span></p><p>民財<span class='corr'>己</span>財。民肉<span class='corr'>己</span>肉。不飲不葷。是中丞祿。</p>
<p>行無緣慈。運同體悲。蓄之伐之。必也其誰。</p>
<p>齊之以刑。待之以禮。善惡賢愚。如出諸<span class='corr'>己</span>。</p>
<p>應緣海岸。樹大法幢。通身毛孔。吐旃檀香。</p>
</div>
<div class='div-other'><a id='mulu473' />
<p class='h2'>四咨</p><p>咨爾庫頭。正信因果。一米不私。毋存彼我。七菓地獄。兩餅餓鬼。毫釐侵欺。過蠱毒水。一絹一錢。猪頭驢脚。知罪福相。守如來約。賣寶壽薑。燃石窻燈。千年辛辣。萬古光明。</p>
<p>咨爾化主。眾生福田。法輪未轉。飲食須先。粒米寸紗。智者可嚇。甎錢瓦錢。古今稱訝。持臨濟鉢。勾大慧簿。相隨來也。笑倒圓悟。古鏡未磨。汝當下語。黃鶴樓前。翱翔絕侶。</p>
<p>咨爾監院。持顯持微。勤儉辛苦。捨汝而誰。以禮交賓。以和慰眾。先人後<span class='corr'>己</span>。法門梁棟。指甲許鹽。龜毛許利。倐忽有差。陷身于地。古楊岐叟。終慈明代。清光匪磨。傳燈永載。</p>
<p>咨爾典座。變生為熟。惟法相應。米中有粥。張石鞏弓。牧嬾安牛。一回入草。牽轉鼻頭。遵如來言。信獅子吼。偏眾一湯。烊銅灌口。乃聖乃賢。多務斯役。踢倒淨瓶。橫趨而出。</p>
</div></div>
<div class='div-other'><a id='mulu474' />
<p class='h1'>淨土偈<span class='note-inline'>(有序)</span></p><p>曩雲棲師翁。將一句彌陀。簧鼓天下。人競謂古彌陀再世。余弱冠心切歸依。及行脚。被惡風吹入閩中。蹈宗乘閫域。念佛法門束之高閣矣。<span class='corr'>己</span>亥鵞湖圓戒歸。與緇素談。及祖師巴鼻。因無可與語。復憶吾師翁慈惠恩大難詶。嗣後亦時將彌陀六字。結西方十萬緣。間有議之曰。師宗門下客。何以搬此閒家具。余曰噫是何言歟。蓮花淨域。諸祖咸趨。余何敢諱緣引毫書一百八偈。以醒緇素。若喚作禪。喚作淨土。一任諸人。強生節目。自不干老僧事。</p>
<p>旹天啟辛酉夏浴佛後五日識</p>
<p>淨心即是西方土。行遍西方步不移。無影樹頭非色相。瞥然起念便支離。</p>
<p>淨心即是西方土。念佛聲消我是誰。徹底掀翻誰字窟。三家村裏活阿彌。</p>
<p>淨心即是西方土。何必瞿曇萬卷書。霹靂一聲聾兩耳。全身拶入趙州無。</p>
<p>淨心即是西方土。裂破閻浮歸去來。使得時辰顛倒走。金沙水面妙蓮開。</p>
<p>淨心即是西方土。倒嶽傾湫我是誰。少室山前親撞入。紅罏猛燄雪花飛。</p>
<p>淨心即是西方土。帶累同緣禍及身。五蘊六根成粉末。伶仃好笑又驚人。</p>
<p>淨心即是西方土。親到方能辯祖宗。吸盡澄江高著眼。鏡清水底日頭紅。</p>
<p>淨心即是西方土。點鐵成金喻不齊。細抹將來渾小事。莫教辜負老僧兮。</p>
<p>淨心即是西方土。拄杖橫挑布袋行。貴買得來仍賤賣。慈門無價不須爭。</p>
<p>淨心即是西方土。倒跨崑崙入海門。行到水窮山盡處。灼然別是一乾坤。</p>
<p>淨心即是西方土。千聖同登沒底船。石壁丹厓都撞過。而今始覺脚皮穿。</p>
<p>淨心即是西方土。掃地焚香事事宜。兩口不開生白醭。此情惟有木人知。</p>
<p>淨心即是西方土。澄不清兮攪不渾。更問樂邦何處是。好將此語教兒孫。</p>
<p>淨心即是西方土。海底紅塵湧瑞花。萬億劫來成底事。今朝特地獻袈裟。</p>
<p>淨心即是西方土。楚水秦山路坦平。禪客莫生高下想。脚跟點地最分明。</p>
<p>淨心即是西方土。赤脚波斯入大唐。突出衣中無價寶。者回不做探花郎。</p>
<p>淨心即是西方土。錦繡乾坤淨業成。一句彌陀纔吐出。昂藏皮袋廓然清。</p>
<p>淨心即是西方土。一句彌陀一佛成。大地咸成銀世界。更於何處覩明星。</p>
<p>淨心即是西方土。燒盡閻浮栗棘蓬。貼肉汗衫都卸却。堂堂獨露主人公。</p>
<p>淨心即是西方土。肉髻明珠不用親。萬八程途彈指到。莫教辜負好時辰。</p>
<p>淨心即是西方土。烱烱毫光劫外春。作佛尚嫌忙世界。那得閒情趂鹿羣。</p>
<p>淨心即是西方土。蘊界元空極樂邦。萬境無人誰會得。一輪明月照澄江。</p>
<p>淨心即是西方土。玅理玄談總不論。寶鴨香消簾倒卷。却於無佛處稱尊。</p>
<p>淨心即是西方土。碧眼胡僧笑點頭。順色摩尼如瓦礫。誰云寶閣及瓊樓。</p>
<p>淨心即是西方土。月老氷枯興正驕。一帶晴空無限樂。分明底事不相饒。</p>
<p>淨心即是西方土。一念無生喚不回。好把兩頭都坐斷。春風吹起劫前灰。</p>
<p>淨心即是西方土。口說無憑步最親。爛壞木魚輕擊著。幾多花雨亂繽紛。</p>
<p>淨心即是西方土。待客迎賓似不曾。光剃頭兮淨洗砵。渾然天地一閒僧。</p>
<p>淨心即是西方土。直裰原來重七斤。只教㲯毿成片去。不須禮拜復殷勤。</p>
<p>淨心即是西方土。三昧塵勞總不知。野菜和羮消日子。無生一念越僧祇。</p>
<p>淨心即是西方土。鼾睡須知被底穿。一覺天明無別事。三餐茶飯又依然。</p>
<p>淨心即是西方土。打破畵瓶歸去來。無影樹逢臘月火。春風偏向百花開。</p>
<p>淨心即是西方土。極樂都無眾苦侵。一句彌陀光爍爍。花開見佛不須尋。</p>
<p>淨心即是西方土。六月嚴霜遍地鋪。突曉途中人不諱。氷懷烱烱道情孤。</p>
<p>淨心即是西方土。突出孃生雙眼睛。四聖六凡都坐斷。胸襟鐵鑄沒人情。</p>
<p>淨心即是西方土。行樹常開白玉花。長者倚門終日望。竛竮何事不歸家。</p>
<p>淨心即是西方土。荷葉無風浪打翻。透網金鱗諳水勢。而今觸處是癡頑。</p>
<p>淨心即是西方土。雨灑雲蒸分外奇。一具骨頭鳴歷歷。振聲也要大家知。</p>
<p>淨心即是西方土。德水常清七寶池。佛法要從何處入。微風纔動念聲時。</p>
<p>淨心即是西方土。水月松風徹底清。覿面不知真趣向。臨終何用佛來迎。</p>
<p>淨心即是西方土。奕葉相承鏡裏花。非樹非臺如會得。本源無地長靈芽。</p>
<p>淨心即是西方土。樹倒藤枯句裏親。大笑一場人不委。相隨來也是關津。</p>
<p>淨心即是西方土。水鳥時常演玅音。黃面瞿曇慈太煞。都緣一片老婆心。</p>
<p>淨心即是西方土。石上靈蹤萬古存。拄杖頭邊親摸著。了然無事大沙門。</p>
<p>淨心即是西方土。廓徹無依絕異同。鼓掌狂歌經幾劫。眉毛血濺梵天紅。</p>
<p>淨心即是西方土。蹋斷橋梁見古村。瞥爾常光穿腦過。優游三界獨稱尊。</p>
<p>淨心即是西方土。淨土不聞寒暑侵。幾陣香風來水面。無邊化鳥盡歸林。</p>
<p>淨心即是西方土。一句彌陀當路頭。家破人亡何處去。慈門無餌不須鈎。</p>
<p>淨心即是西方土。狼籍囫圇總不成。肯信彌陀居濁界。空中惟聽散花聲。</p>
<p>淨心即是西方土。官不容鍼車馬通。古木鴉聲纔歇得。一輪明月出煙籠。</p>
<p>淨心即是西方土。朗月當空照膽寒。百歲老人分夜火。剩搖木鐸笑更殘。</p>
<p>淨心即是西方土。木馬嘶風過漢秦。蹋破髑髏誰是主。多年故舊一時新。</p>
<p>淨心即是西方土。包納虗空干不干。獨有貍奴精古恠。破顏微笑兩三翻。</p>
<p>淨心即是西方土。揑死猢猻迸出頭。萬億劫中彈指到。彌陀無量有來由。</p>
<p>淨心即是西方土。古㵎寒泉吞吐難。徹見趙州真面目。橫行直撞不相干。</p>
<p>淨心即是西方土。瓶裏鵞兒喚出來。自<span class='corr'>己</span>主人長夜夢。一聲佛號不須猜。</p>
<p>淨心即是西方土。孝滿曹山好酒顛。吸盡樂邦消息子。笑看烈火綻青蓮。</p>
<p>淨心即是西方土。無相光中有相身。心境牽纏成鬼戲。誰為我也孰為人。</p>
<p>淨心即是西方土。向上傳燈語亦非。幻化圖中開隻眼。何須更欲問玄微。</p>
<p>淨心即是西方土。開口何曾道得來。獨許通玄峯絕頂。萬年石上長青苔。</p>
<p>淨心即是西方土。下載清風付與誰。白汗流通濃滴滴。壘堆贏得一身肥。</p>
<p>淨心即是西方土。露柱燈籠笑未休。喫盡世間酸苦味。蒲團剩有暗香浮。</p>
<p>淨心即是西方土。琴瑟無絃太古音。韻出海潮無限意。徽猷永絕去來今。</p>
<p>淨心即是西方土。狹路逢人話短長。兩耳聾時聽愈好。鄉音誰與辯宮商。</p>
<p>淨心即是西方土。彩筆將來畫不成。深夜石牀無伴侶。鼾然一覺<span class='corr'>已</span>天明。</p>
<p>淨心即是西方土。獨宿孤峯境更賒。萬仞巖前親瞥地。袈裟角上帶些些。</p>
<p>淨心即是西方土。教外須知別路行。若是祖師門下客。破顏端不論無生。</p>
<p>淨心即是西方土。優鉢無根滿樹花。不許老胡閒太慣。龜毛景色亂如麻。</p>
<p>淨心即是西方土。古曲無音和者稀。昔日溈山親囑付。大書五字載毛皮。</p>
<p>淨心即是西方土。擁毳詶機花藥籃。更問此間多少眾。前三三與後三三。</p>
<p>淨心即是西方土。缾瀉何曾夢見來。缺齒老翁惟面壁。一花五葉至今開。</p>
<p>淨心即是西方土。皮袋還知痛癢無。掉轉乾坤何境界。夜明簾外夜明珠。</p>
<p>淨心即是西方土。仙菓奇葩帶露看。金色頭陀纔覰見。倚天長劍逼人寒。</p>
<p>淨心即是西方土。翻著襴衫倒著[革*(華-(十*〡*十)+(人*〡*人))]。若是韶陽親的子。可擒可縱雪峯蛇。</p>
<p>淨心即是西方土。入水烏龜陸地行。換盡皮毛并骨髓。而今特地可憐生。</p>
<p>淨心即是西方土。撲碎挪丸總不妨。本性彌陀無向背。廣長舌上玅蓮香。</p>
<p>淨心即是西方土。措大拳頭認得麼。者裏不曾分勝負。臨機何用動干戈。</p>
<p>淨心即是西方土。峻急灘頭下脚難。糙石深坑親歷過。彌陀覿面莫顢頇。</p>
<p>淨心即是西方土。奪食驅耕事太繁。何似嬾殘無用漢。逢人含笑竪空拳。</p>
<p>淨心即是西方土。三歲孩兒盡白頭。讀罷世間經史後。洞然無物飽齁齁。</p>
<p>淨心即是西方土。臘盡多燒破紙錢。拍掌又逢新日月。萬花堆裏看龍眠。</p>
<p>淨心即是西方土。相見揚眉落二三。古道不存車馬迹。舌頭無骨定司南。</p>
<p>淨心即是西方土。帶髮留鬚表丈夫。赤尾金鱗纔躍出。澄潭無水浪花麤。</p>
<p>淨心即是西方土。魔界空時佛界空。世界閒雲收拾盡。一輪迸出海天紅。</p>
<p>淨心即是西方土。穿市波斯讀梵書。百丈當年開大口。至今稱謂赤鬚鬍。</p>
<p>淨心即是西方土。空裏狂花鏡裏頭。看破兩樁奇異事。端然屋裏販楊州。</p>
<p>淨心即是西方土。逐隊隨羣粥飯僧。一飽饑瘡無別事。慇懃祇奉佛前燈。</p>
<p>淨心即是西方土。古寺清幽月到窗。夜半捉來牀畔鼠。天明飛出繡鴛鴦。</p>
<p>淨心即是西方土。眼裏瞳人築繡毬。搬弄世情渾不了。廓然無事且干休。</p>
<p>淨心即是西方土。海底珊瑚望月生。獨角龍王開眼看。嶒嶝古路少人行。</p>
<p>淨心即是西方土。毒藥醍醐一器盛。殺活從來都在我。放開揑聚不須驚。</p>
<p>淨心即是西方土。罔象玄珠不足稱。要會老僧無味句。破驢脊上走蒼蠅。</p>
<p>淨心即是西方土。呼遣南山鱉鼻蛇。弄罷渾成閒笑話。樹頭無影亂啼鴉。</p>
<p>淨心即是西方土。浩浩塵中射鹿回。祇箇隨流人不稟。禪門無句語如雷。</p>
<p>淨心即是西方土。撥盡寒灰火一爐。不用吹紅并潑殺。三餐茶飯[此/束]盧都。</p>
<p>淨心即是西方土。破爛袈裟撩亂遮。莫道老儂無氣力。囊中藏箇赤斑蛇。</p>
<p>淨心即是西方土。磐石無根笋未抽。大海不驚連夜雨。木人歌舞玅蓮舟。</p>
<p>淨心即是西方土。生則生兮步不移。打破大唐國裏看。須知脚下有高低。</p>
<p>淨心即是西方土。火裏蝍蟟吞大蟲。纔起一絲分別想。山重重又水重重。</p>
<p>淨心即是西方土。斫額西方萬八千。彈指頓開無礙眼。西方端不費盤纏。</p>
<p>淨心即是西方土。苦海無波一掌平。世界三千挑不起。全身放下夢初醒。</p>
<p>淨心即是西方土。托鉢空回肚不饑。沙米淘來成底事。葢因衣裏有摩尼。</p>
<p>淨心即是西方土。竪起眉毛嚇殺人。禪客相逢彈指去。丹霞輸却破頭巾。</p>
<p>淨心即是西方土。出世韜光任所之。無始業緣都吐盡。莫教換却好毛皮。</p>
<p>淨心即是西方土。足下煙生腦後光。苦海久迷安養國。一枝蘆葉當慈航。</p>
<p>淨心即是西方土。活計從來天樣寬。箇裏本無元字脚。千年故紙不須鑽。</p>
<p>淨心即是西方土。悟了還同未悟時。濁惡界中無揀擇。多因脚下絕參差。</p>
<p>淨心即是西方土。猛虎喉中活雀兒。邋遢老僧無管帶。趂閒多寫樂邦詩。</p>
</div>
<p class='juan'>無異禪師廣錄卷第二十</p>
</div><!-- end of div[@id='body'] -->
</body></html>