<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu271' />無異禪師廣錄卷第十八</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">開示偈<span class='note-inline'>(四)</span></p>

<div class='div-other'><a id='mulu272' />
<p class='h2'>示劉自度居士</p><p>沒蹤跡處莫藏身。釣盡澄江躍浪鱗。藏身之處沒蹤跡。華亭兩岸花狼籍。迸破虗空別有天。綠楊深處草芊芊。更須簡點家常事。跛脚驢兒在後園。</p>
</div>
<div class='div-other'><a id='mulu273' />
<p class='h2'>示智璘居士</p><p>眾生心佛無差別。大理不明誓不輟。一朝識得本來人。頓悟無生方欣悅。兒女團圞古道塲。動步先須達本鄉。父母未生前面目。著衣喫飯是家常。</p>
</div>
<div class='div-other'><a id='mulu274' />
<p class='h2'>示悟言禪座</p><p>立志脩行須犖卓。還如美玉重雕琢。雕到玲瓏八面時。功成始得稱無學。放下塵緣即便休。青山何事使人愁。牧鞭收向明珠庫。放出溈山水牯牛。</p>
</div>
<div class='div-other'><a id='mulu275' />
<p class='h2'>示吳觀我宮諭</p><p>麈尾縱橫劫外春。一番拈弄一番新。油缾勘破投明客。茶話輸他返拜人。孝滿酒顛欣逆子。劍揮巢破驗忠臣。不辭竿盡重栽竹。喜得華亭躍浪鱗。</p>
</div>
<div class='div-other'><a id='mulu276' />
<p class='h2'>示蔣熈臺居士</p><p>聖道無依不揀人。入門何必斷貪嗔。月盛銀盌含秋碧。露浸松濤帶曉雲。清淨界中纔一念。輪迴路上幾生身。話頭頓破閻浮夢。瑞草靈苗說似君。</p>
</div>
<div class='div-other'><a id='mulu277' />
<p class='h2'>示湛如禪人</p><p>圓明湛湛妙無垠。如涉纖毫即是塵。大地都來銀世界。更於何處覓金身。休云妄莫分真。祇知一馬生三寅。匝地清風何所有。笑看鸚鵡過西秦。</p>
</div>
<div class='div-other'><a id='mulu278' />
<p class='h2'>示江憶州居士</p><p>摩尼江岸若何求。直向驪龍頷下搜。喝轉迅流須勇決。吸乾滄海任遨遊。挐雲<span class='corr'>㸕</span>浪憑雙手。倒嶽傾湫祇一頭。眉底頓開無礙眼。光明普照四神洲。</p>
</div>
<div class='div-other'><a id='mulu279' />
<p class='h2'>示張興公居士</p><p>橫身宇宙沒遮攔。盡力推爺山外山。不辯金光珍燕石。十方消殞謾追攀。脫筌網躍靈源。變化風雲頃刻間。此是洞曹兼帶旨。為君款款露全斑。</p>
</div>
<div class='div-other'><a id='mulu280' />
<p class='h2'>示蕭若拙郡伯</p><p>不逐形儀觀實相。玄機獨露面門餘。忘言寶藏流千古。爍夢真光徹太虗。石女繡空花有果。木人敲火燄生魚。本源妙粹離非即。待客迎賓體自如。</p>
<p>待客迎賓體自如。何勞緣木復求魚。靈心洞燭山河影。慧眼旋觀物象虗。插草欣投當指地。拈花偏向笑顏餘。而今剺破娘生面。眉目依然不是渠。</p>
</div>
<div class='div-other'><a id='mulu281' />
<p class='h2'>示黃玄石居士</p><p>出塵無染毒龍腥。世道鴻毛一樣輕。幻化塲中誰是我。電光影裏孰為情。楞嚴讀罷知空殞。寶所登時愛路平。自古圓通門大啟。想君足下紫雲生。</p>
</div>
<div class='div-other'><a id='mulu282' />
<p class='h2'>贈契玄上座</p><p>圓契拈花意。重研寶鏡玄。弘施彰正令。妙挾驗真傳。峭壁深春翠。靈花帶晚煙。當軒持萬象。印破水中天。</p>
</div>
<div class='div-other'><a id='mulu283' />
<p class='h2'>示孤月禪人</p><p>講席都遊遍。來參沒味禪。鋤雲栽紫芋。引水種青蓮。䆳谷嵐浮樹。乾柴火少煙。松風與夜月。相向不須錢。</p>
</div>
<div class='div-other'><a id='mulu284' />
<p class='h2'>示金燦宇居士</p><p>日用事無別。避喧轉覺難。飯餘歌晝永。燭盡笑更殘。一切但仍舊。萬般都是閒。纔生分別想。知隔幾重山。</p>
</div>
<div class='div-other'><a id='mulu285' />
<p class='h2'>示魁杓居士二</p><p>信心功德聚。凡聖莫岐分。放出唯三要。收來祇一塵。不從他變態。毋用自紛紜。識得衣中寶。何愁徹骨貧。信心功德聚。真箇火中蓮。曠劫元無異。今生幸有緣。揭開塵界網。印破水中天。最喜金剛寶。光明照大千。</p>
</div>
<div class='div-other'><a id='mulu286' />
<p class='h2'>示龔可濟居士</p><p>苦海何為檝。誠心可濟然。慈風清性水。慧日麗中天。華藏嚴身相。靈山在目前。須知塵界裏。烈火綻青蓮。</p>
</div>
<div class='div-other'><a id='mulu287' />
<p class='h2'>示李虗雲居士</p><p>話頭一句如弦直。岸柳巖花露法身。幾向綠楊深處看。端然一點不沾塵。</p>
</div>
<div class='div-other'><a id='mulu288' />
<p class='h2'>示劉自度居士</p><p>話頭一句如弦直。多少行人步不前。趨入便須著眼看。香雲深處徹重玄。</p>
</div>
<div class='div-other'><a id='mulu289' />
<p class='h2'>示李何事居士</p><p>話頭一句如弦直。釣盡長江獲赤鱗。步下葛藤都絆斷。超然無累逐時新。</p>
</div>
<div class='div-other'><a id='mulu290' />
<p class='h2'>示王元淳居士</p><p>話頭一句如弦直。耀日精金覿面看。行過水晶宮殿去。門前尚有玉欄干。</p>
</div>
<div class='div-other'><a id='mulu291' />
<p class='h2'>示卓無量居士</p><p>話頭一句如弦直。珠若澄兮水自清。徹見本來真面目。方知人我不關情。</p>
</div>
<div class='div-other'><a id='mulu292' />
<p class='h2'>示陳旻昭居士</p><p>話頭一句如弦直。香象奔波失却威。截斷狂瀾觀自在。旃檀林裏鳳凰飛。</p>
</div>
<div class='div-other'><a id='mulu293' />
<p class='h2'>示張興公居士</p><p>話波一句如弦直。滴水高興幾丈波。出沒雲煙無限量。空花陽燄奈渠何。</p>
</div>
<div class='div-other'><a id='mulu294' />
<p class='h2'>示楊仲宜居士</p><p>話頭一句如弦直。行遍閻浮不識人。拄杖頭邊親磕著。深知痛癢是關津。</p>
</div>
<div class='div-other'><a id='mulu295' />
<p class='h2'>示顧長卿居士</p><p>話頭一句如弦直。甘露還從天上來。八角磨盤親撥轉。無限樹子倚雲栽。</p>
</div>
<div class='div-other'><a id='mulu296' />
<p class='h2'>示馬文先居士</p><p>話頭一句如弦直。不是牛兮不是驢。蹄角皮毛消得盡。灼然露出頂門珠。</p>
</div>
<div class='div-other'><a id='mulu297' />
<p class='h2'>示何允量居士</p><p>話頭一句如弦直。跛脚猫兒睡正鼾。夜半經行誰共語。月光花影恣清談。</p>
</div>
<div class='div-other'><a id='mulu298' />
<p class='h2'>示姚鄰卿居士</p><p>話頭一句如弦直。進步寧知行路難。稍得順風催客便。蕭然無意過三灘。</p>
</div>
<div class='div-other'><a id='mulu299' />
<p class='h2'>示陳非白居士</p><p>話頭一句如弦直。入處應從侍者邊。定動更知將智㧞。門庭高峻古今傳。</p>
</div>
<div class='div-other'><a id='mulu300' />
<p class='h2'>示范爾培居士</p><p>話頭一句如弦直。急水灘中下足難。行過夜明宮殿裏。嚴霜六月透心寒。</p>
</div>
<div class='div-other'><a id='mulu301' />
<p class='h2'>示鄧直卿居士</p><p>話頭一句如弦直。水底游魚樹上鵶。眉下頓開清白眼。笑看塵境亂如麻。</p>
</div>
<div class='div-other'><a id='mulu302' />
<p class='h2'>示余未也居士</p><p>話頭一句如弦直。鳥道羊腸路可行。行到水窮山盡處。廓然天地是同庚。</p>
</div>
<div class='div-other'><a id='mulu303' />
<p class='h2'>示齊羣玉太守</p><p>話頭一句如弦直。寶網香雲眼裏花。透過氷山并雪洞。相逢且喫趙州茶。</p>
</div>
<div class='div-other'><a id='mulu304' />
<p class='h2'>示方時生貢元</p><p>話頭一句如弦直。似吼春雷起蟄龍。情解那容些子在。善行須信轍無蹤。</p>
</div>
<div class='div-other'><a id='mulu305' />
<p class='h2'>示姚純甫貢元</p><p>話頭一句如弦直。機發靈樞應不窮。知是自家真現量。四方八面起清風。</p>
</div>
<div class='div-other'><a id='mulu306' />
<p class='h2'>示張述之貢元</p><p>話頭一句如弦直。凡聖量情不礙膺。獨蹈大方何境界。倒騎鐵馬向空行。</p>
</div>
<div class='div-other'><a id='mulu307' />
<p class='h2'>示齊理侯居士</p><p>話頭一句如弦直。業識消磨六月霜。煩惱叢中開眼看。皮囊盡放紫金光。</p>
</div>
<div class='div-other'><a id='mulu308' />
<p class='h2'>示齊季籲居士</p><p>話頭一句如弦直。生逼魚蛇化活龍。大地山河成粉末。眉毛血濺梵天紅。</p>
</div>
<div class='div-other'><a id='mulu309' />
<p class='h2'>示胡康生居士</p><p>話頭一句如弦直。捷疾雄奔木馬嘶。萬壑千峯都蹋遍。珊瑚枝上摘摩尼。</p>
</div>
<div class='div-other'><a id='mulu310' />
<p class='h2'>示胡凝生居士</p><p>話頭一句如弦直。祖令全提向上玄。不向意言生卜度。路頭筆直到家園。</p>
</div>
<div class='div-other'><a id='mulu311' />
<p class='h2'>示方奕予居士</p><p>話頭一句如弦直。人在氷山雪洞來。時節不同塵世界。桃花九月滿園開。</p>
</div>
<div class='div-other'><a id='mulu312' />
<p class='h2'>示戴式其居士</p><p>話頭一句如弦直。栢子庭前語最親。略彴橋邊行下過。通人那肯問關津。</p>
</div>
<div class='div-other'><a id='mulu313' />
<p class='h2'>示盛集陶居士</p><p>話頭一句如弦直。瓶瀉雲興也是閒。佛法若從知解入。少林端不把心安。</p>
</div>
<div class='div-other'><a id='mulu314' />
<p class='h2'>示姚申甫居士</p><p>話頭一句如弦直。混入方知不夜天。路載碧雲雲載月。無身人坐案山前。</p>
</div>
<div class='div-other'><a id='mulu315' />
<p class='h2'>示劉胤平狀元</p><p>話頭一句如弦直。飯後頻斟趙老茶。䇿杖喜隨流水去。深林無伴看飛鴉。</p>
</div>
<div class='div-other'><a id='mulu316' />
<p class='h2'>示劉君含居士</p><p>話頭一句如弦直。行遍三千及大千。掉轉身來何境界。夜明簾外月當天。</p>
</div>
<div class='div-other'><a id='mulu317' />
<p class='h2'>示劉六合居士</p><p>話頭一句如弦直。混入靈源不記年。識得自心元是佛。更於何處覓金仙。</p>
</div>
<div class='div-other'><a id='mulu318' />
<p class='h2'>示劉爾敬居士</p><p>話頭一句如弦直。梵語唐言義不殊。搬盡世間閒骨董。清風明月滿庭除。</p>
</div>
<div class='div-other'><a id='mulu319' />
<p class='h2'>示劉爾靜居士</p><p>話頭一句如弦直。水底紅塵山上魚。布袋都來收拾盡。珊瑚枝上喜跏趺。</p>
</div>
<div class='div-other'><a id='mulu320' />
<p class='h2'>示洞如禪人</p><p>話頭一句如弦直。六月炎天火裏霜。須信目前無別法。溪深杓柄自然長。</p>
</div>
<div class='div-other'><a id='mulu321' />
<p class='h2'>示微密禪人</p><p>話頭一句如弦直。狹路相逢罷問程。脚下原無勾絞索。橫牽直絆不須驚。</p>
</div>
<div class='div-other'><a id='mulu322' />
<p class='h2'>示慧林禪人</p><p>話頭一句如弦直。度盡眾生佛是魔。魔佛兩關都透過。陽春白雪和巴歌。</p>
</div>
<div class='div-other'><a id='mulu323' />
<p class='h2'>示慈水禪人</p><p>話頭一句如弦直。夢醒忻看劫外春。遍野牛羊足水草。莫教蹋破嶺頭雲。</p>
</div>
<div class='div-other'><a id='mulu324' />
<p class='h2'>示宗伯禪人</p><p>話頭一句如弦直。開眼須知合眼時。明暗兩頭無著處。倒吹鐵笛咏新詩。</p>
</div>
<div class='div-other'><a id='mulu325' />
<p class='h2'>示水澄禪人</p><p>話頭一句如弦直。䇿杖尋溪得自由。撞著木人開口問。無言笑指水東流。</p>
</div>
<div class='div-other'><a id='mulu326' />
<p class='h2'>示玄燦禪人</p><p>話頭一句如弦直。喝水成氷當等閒。拄杖纔行三兩步。幾多花雨落人間。</p>
</div>
<div class='div-other'><a id='mulu327' />
<p class='h2'>示云知禪人</p><p>話頭一句如弦直。直入重樓最上層。公案萬千成粉碎。阿誰敢曰續傳燈。</p>
</div>
<div class='div-other'><a id='mulu328' />
<p class='h2'>示荊山禪人</p><p>話頭一句如弦直。喫飯穿衣最上乘。就裏不生分別想。道人行處火消氷。</p>
</div>
<div class='div-other'><a id='mulu329' />
<p class='h2'>示中和禪人</p><p>話頭一句如弦直。山自青兮水自藍。活計不從人處得。清風明月是同參。</p>
</div>
<div class='div-other'><a id='mulu330' />
<p class='h2'>示道菴禪人</p><p>話頭一句如弦直。你既無心我也休。華藏莊嚴原具足。貫珠寶網不他求。</p>
</div>
<div class='div-other'><a id='mulu331' />
<p class='h2'>示弘覬禪人</p><p>話頭一句如弦直。誰是緣生誰是真。坐斷兩頭無點事。庭前應笑看花人。</p>
</div>
<div class='div-other'><a id='mulu332' />
<p class='h2'>示□□禪人</p><p>話頭一句如弦直。世道紛紜作麼生。直入萬花叢裏過。不沾些子始通身。</p>
</div>
<div class='div-other'><a id='mulu333' />
<p class='h2'>示寂常禪人</p><p>話頭一句如弦直。勿論他家短與長。生死岸頭何捷徑。疑情粉碎罷商量。</p>
</div>
<div class='div-other'><a id='mulu334' />
<p class='h2'>示智華禪人</p><p>話頭一句如弦直。無位真人倒著[革*(華-(十*〡*十)+(人*〡*人))]。行到水窮山盡處。通身渾是佛陀耶。</p>
</div>
<div class='div-other'><a id='mulu335' />
<p class='h2'>示慧生禪人</p><p>話頭一句如弦直。討甚閒心鼓是非。迸破疑團清夢裏。相逢難與話離微。</p>
</div>
<div class='div-other'><a id='mulu336' />
<p class='h2'>示湛之禪人</p><p>話頭一句如弦直。梅熟何勞更索核。吐盡口中酸澀味。齒牙應有暗香來。</p>
</div>
<div class='div-other'><a id='mulu337' />
<p class='h2'>示小枝禪人</p><p>話頭一句如弦直。幽谷芝蘭分外香。浪靜水平人不語。鴛鴦鳧鳥自成行。</p>
</div>
<div class='div-other'><a id='mulu338' />
<p class='h2'>示小止禪人</p><p>話頭一句如弦直。直下承當早是遲。父母未生前面目。不勞開口貴先知。</p>
</div>
<div class='div-other'><a id='mulu339' />
<p class='h2'>示曹印禪人</p><p>話頭一句如弦直。佛是靈山老比丘。以手自家頭上摸。不須螺髻也風流。</p>
</div>
<div class='div-other'><a id='mulu340' />
<p class='h2'>示玄京禪人</p><p>話頭一句如弦直。博得靈源活水長。分派不生高下想。成渠何必細參詳。</p>
</div>
<div class='div-other'><a id='mulu341' />
<p class='h2'>示瑞雲禪人</p><p>話頭一句如弦直。勘破塵勞語最親。撿得乾柴烹活水。自斟自酌不干人。</p>
</div>
<div class='div-other'><a id='mulu342' />
<p class='h2'>示恒如禪人</p><p>話頭一句如弦直。風雨無停竟到家。却笑後園驢喫草。夕陽西照影偏斜。</p>
</div>
<div class='div-other'><a id='mulu343' />
<p class='h2'>示葛皖伯居士</p><p>話頭一句如弦直。雪夜安心不是心。好看當年干木客。石頭路上水泥深。</p>
</div>
<div class='div-other'><a id='mulu344' />
<p class='h2'>示純素禪人</p><p>話頭一句如弦直。水面燈毬火裏蓮。雪洞氷山穿下過。長安盡處更加鞭。</p>
</div>
<div class='div-other'><a id='mulu345' />
<p class='h2'>示江達所居士</p><p>話頭一句如弦直。脚下黃泥知幾深。垢膩汗衫都脫盡。從他撩亂不關心。</p>
</div>
<div class='div-other'><a id='mulu346' />
<p class='h2'>示許圓脩居士</p><p>話頭一句如弦直。日不勞兮夜不眠。自古鼻端無點氣。何須特地慕腥羶。</p>
</div>
<div class='div-other'><a id='mulu347' />
<p class='h2'>示程君鑒居士</p><p>話頭一句如弦直。就路還家太鈍生。曠劫本無些變易。何須特地越規行。</p>
</div>
<div class='div-other'><a id='mulu348' />
<p class='h2'>示芮含實居士</p><p>話頭一句如弦直。十八兒郎笑未休。撿得糞頭無價寶。幾多歡喜幾多愁。</p>
</div>
<div class='div-other'><a id='mulu349' />
<p class='h2'>示覺海菴主</p><p>話頭一句如弦直。不落思量第二籌。推倒須彌穿屐走。毗盧頂上滑如油。</p>
</div>
<div class='div-other'><a id='mulu350' />
<p class='h2'>示眾禪人</p><p>話頭一句如弦直。空裏浮雲鏡裏花。看罷莫生奇特想。從來黑豆不生芽。</p>
<p>話頭一句如弦直。當下無心見本來。干木更須牢把定。衡山路上滑如苔。</p>
<p>話頭一句如弦直。地覆天翻不動心。祇有一條生活計。隨緣愈入愈知深。</p>
<p>話頭一句如弦直。無耳人聞說法聲。雲水盡時歌舞罷。長安大道坦然平。</p>
<p>話頭一句如弦直。底事分明不許知。動著些兒遭藥忌。離言誰肯辯深慈。</p>
<p>話頭一句如弦直。聞說何如見面親。縱是風恬閒不徹。還憐活水躍金鱗。</p>
<p>一句話頭如鐵橛。碧雲深處有家傳。相逢不必重宣說。處處春風楊柳天。</p>
<p>一句話頭如鐵橛。死中要箇活人來。六根粉碎成團去。優鉢羅花遍界開。</p>
<p>一句話頭如鐵橛。縱橫萬境也教閒。脚跟不帶些泥水。收拾行囊過故山。</p>
<p>一句話頭如鐵橛。三千里外步如初。從來心法無前境。大地收來一草廬。</p>
<p>一句話頭如鐵橛。動中消息是如何。纖毫不盡隨生滅。笑殺當年凌行婆。</p>
<p>一句話頭如鐵橛。驪龍頷下抉珠時。只須不顧危亡也。入手方知出世奇。</p>
<p>一句話頭如鐵橛。紛紜境界體如如。只消識取來時路。倒跨楊岐三脚驢。</p>
<p>一句話頭如鐵橛。多年故紙不須鑽。一朝家當都拋却。始覺從前被眼瞞。</p>
<p>一句話頭如鐵橛。眉毛動處即須知。衲僧氣宇天然大。莫只因循十二時。</p>
</div>
<div class='div-other'><a id='mulu351' />
<p class='h2'>示五葉侍者</p><p>一句話頭如鐵橛。三玄五位不須論。千經萬典都拋却。掃地焚香是甚人。</p>
</div>
<div class='div-other'><a id='mulu352' />
<p class='h2'>示融愚禪人</p><p>一句話頭如鐵橛。活中要箇死人來。相逢為報鄉關事。紫莖金櫻帶露開。</p>
</div>
<p class='juan'>無異禪師廣錄卷第十八</p></div>
</div><!-- end of div[@id='body'] -->
</body></html>