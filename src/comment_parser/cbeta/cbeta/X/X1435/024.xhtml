<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu491' />無異禪師廣錄卷第二十六</p><p class="byline">住博山法孫　弘瀚　彚編</p><p class="byline">首座法孫　弘裕　同集</p>
<div class='div-other'><a id='mulu492' />
<p class='h1'>宗說等錫上</p>
<div class='div-other'><a id='mulu493' />
<p class='h2'>示金庭蔡坦如居士</p><p>居士欲成辦箇事。於祖師門下。當發深信。速了生死。再有一法。過於此法者。無有是處。此一句話頭。是換骨靈丹。是返魂妙藥。是伐生死稠林底利斧也。所謂無量法門。百千見<span class='corr'>刺</span>。一切計執。五陰魔怨。纔沾著此一句子。則瓦解氷消。更不起第二念。何以故。謂離諸念故。如看一口氣不來。畢竟向甚麼處去。即此去處不明。如坐在烈火燄中。祇欲奔出。以此則知。妄不用止。心不用觀。定不用習。慧不用生。見不用斷。魔不用伏。則自然帖帖地。謂心猛利。如烈火故。能燎一切。如迅流故。能漂一切。如猛風故。能埽一切。如神箭故。能穿一切。如射石虎。纔生擬議。豈但沒羽則箭頭斷矣。故云。道人行處。如火消氷。箭既離弦。無返迴勢。玄沙可謂。得法門之徑路。入法門之標的也。若如此參去。忽朝打翻筋斗。絕後再甦。便乃斬新條。發新令。高低一顧。萬象齊彰。截斷眾流。不通凡聖。如佛印大師云。一到多門又到門。分明普眼照乾坤。以須彌聚筆。滄海為墨。不能書其少分故。云大藏小藏。從者裏流出。非強言也。若未到此田地下。語如雲興。偈頌如瓶瀉。盡成顛倒知見。如近時假稱知識者。將古人公案。逐句下語。悉以義路符之。識者一見。則知宗風掃地。謂痛哭流涕者。不亦宜乎。予到敝鄉。見吳太史頌古。其辭章藻麗。近時作頌者。罕能倫匹。一日太史問曰。大師曾見弟子頌古否。予曰。見。太史曰。何如。予曰。居士是解非悟門也。太史曰。何以見之。予曰。居士頌婆子燒菴。謂寒巖枯木太僧生。豈不是。不肯者僧麼。太史曰。然。予曰。豈不是解聻。太史言下。如脫桶篐相似。渠是箇久用心底人。於一言之下。便爾知非。近時假知識。論此公案。萬一未曾夢見在。嗚呼祖庭秋晚。魔風熾盛。紛紛曰參禪。盡入在魔邪網中。曾有一人能跳得出否。若有緇素得分明。不沾著此等魔氣。予則以衲衣覆之。可謂報佛之深恩也。</p>

<div class="lg regular"><div class='lg-row'>祖庭秋晚　賴有智人　遍界魔風　孰喜孰嗔</div>
<div class='lg-row'>紛馳棒喝　加諸盲者　斷手折足　謂應機也</div>
<div class='lg-row'>遍體流血　不知痛癢　大笑猖狂　是何模樣</div>
<div class='lg-row'>謂不領會　目爾裁抑　苦哉痛哉　神號鬼泣</div>
<div class='lg-row'>三千七百　大有樣子　奪食驅耕　決無此理</div>
<div class='lg-row'>下語偈頌　學語之流　是生死本　肯自干休</div>
<div class='lg-row'>我書此語　居士勉之　置心一處　今正是時</div>
</div></div>
<div class='div-other'><a id='mulu494' />
<p class='h2'>示壁如禪人</p><p>夫為學者。父母生成。一具靈骨。如黃金鑄。就只須深生正信。浚發大機。知佛所說一代時教。不求妙悟。盡逐虗聲。雖是多聞與不聞等。如象陷於泥。雖有全力。不能跳出。良可愍也。如仁者生於大族。幼為貴介公子。復從科第中來。及出仕做官時。供養法師。殷勤請益。於教乘中。無不通達。及問著<span class='corr'>己</span>分上事。則無可奈何故。知名言數句。非究竟法。惟吾祖師門下。不起知解。直探本源故。云心如墻壁。乃可入道。良以眾生皆以識心分別計度。瑜伽論云。阿賴耶識於一切時。無有間斷。器世間相。譬如燈燄生時。內執膏炷。外發光明。緣內執受。而生堅七轉。識為最有力。緣外器相。而生取五塵境。助發不停。逐境生心。從緣成熟。與現行。互為因果。與明了。遞為所依。展轉生燒起滅。無間窮之。而無始成種子之名言。望之而無涯生現行之果法。俱時現有。豈待新熏。如唯識論云。一切種子。皆本性有。不從熏生。楞伽經云。大慧不思議熏。不思議變。是現識因。取種種塵。及無始妄想熏。是分別事識因。以此則知。本有新熏。合生現行。增長本識。此以無明熏真如故。淨法亦爾。准此例知。若取其正義。真如亦不受熏。真如無為。非心之因。亦非種子能有果法。如虗空等故。非有漏心性。是無漏。名本性淨。何以故。若常住法。不成種子。一切時無差別故。就淨邊說。亦具種子之名。涅槃四德。是四大種子。從本覺起而熏無明。論四德本來是有。不從種子生。從因作名故。稱種子。能侵損本識故。繇是行人信樂大乘。以大智慧人虗空器三昧。運大悲行。以毗盧果德。用成因位熏無明故。又當知。本識極劣無記。非能熏也。唯七轉識。及相應一分。能緣慮心。力最強勝故。有力自熏此無明。無體本覺斯起。純成四德。爍盡無明故。云四德圓時本識覩盡。況無明耶。如千年闇室。一燈能破。則彌滿清淨中不容他。即十界緣起悉成淨用故。云大小鱗毛。普現色身三昧也。果入得此一步。則塵塵剎剎。悉皆普入。便好蹈祖師門。求向上事。只待脚跟線斷。捩轉鼻頭。別為通氣。始是到家時節。不然只饒及盡玄微。總是他門活計。非當家種草也。</p>

<div class="lg regular"><div class='lg-row'>一具黃金骨　深生於正信　浚發大機用</div>
<div class='lg-row'>通佛所說教　當求妙悟門　若滯名數句</div>
<div class='lg-row'>聞與不聞等　惟吾祖師禪　端不存知解</div>
<div class='lg-row'>直探於本源　心如墻壁入　阿賴耶執受</div>
<div class='lg-row'>而堅於現行　展轉生燒相　數數無間然</div>
<div class='lg-row'>淨法亦如是　以佛果德相　成行人因位</div>
<div class='lg-row'>本覺熏無明　如沸湯澆雪　四德純圓時</div>
<div class='lg-row'>識想從何起　清淨不容他　十界用無輟</div>
<div class='lg-row'>待了本因緣　再為仁者說</div>
</div></div>
<div class='div-other'><a id='mulu495' />
<p class='h2'>示證之禪人</p><p>夫為學者。熟爛聖經。凡一言一字。須消歸自<span class='corr'>己</span>。所謂佛<span class='corr'>已</span>具知見。何用更開。謂開眾生佛之知見耳。如貧家伏藏。若獲其藏。更不復貧。圓覺云。如來大光明藏。是眾生清淨覺地。既稱清淨。何有眾生。下文云。永斷無明。方成佛道。復云。此無明者。非實有體。果知無體。大光明藏。覿體全彰故。云如來因地。修圓覺者。知是空花。即無輪轉。斷云。非作故無。本性無故。至普賢章云。知幻即離。不作方便。離幻即覺。亦無漸次。中峯大師云。此二章。宛有衲僧氣象。至於以幻脩幻。皆吾佛不得<span class='corr'>已</span>而言之。非佛之本意也。若云理徹圓融。何妨行布。殊不知。一念具三千。一心融萬行。絕去來之跡。延促同時。泯遠近之殊。遐邇一致。當下無我法界理成八相。成道於殊方。理無分劑。萬行圓脩。於當念事不他求。觀彼久遠。猶若今日。獲大寶車。行步平正。其疾如風。所謂圓融而不礙行布。事事斯成。行布而不礙圓融。心心靡間。以此則知。纔聞名字。觀行斯起。無明斯斷。六根斯淨。究竟斯成。說箇佛字。猶為賸語也。若乃求三乘之行跡。楷六即之是非。便乃斷三惑。成三智。證三德。乃至莊嚴國土。教化眾生。則吾不得預其數。亦當緘口。以待三僧祇劫。再與諸昆仲別峯相見也。</p>

<div class="lg regular"><div class='lg-row'>佛以佛知見　化一切眾生　眾生受佛化</div>
<div class='lg-row'>佛生不可得　知無明無體　猶如空中花</div>
<div class='lg-row'>如來因地中　即了於生死　知幻即云離</div>
<div class='lg-row'>離幻即云覺　覺了斯實際　知亦不可立</div>
<div class='lg-row'>於不可立中　而興大悲心　一念具萬行</div>
<div class='lg-row'>一時圓多劫　恒沙界微塵　理無分劑故</div>
<div class='lg-row'>即此稱圓證　證此曰真知　果證便知非</div>
<div class='lg-row'>證對因人說　了因證不立　斯稱大圓覺</div>
<div class='lg-row'>最勝脩多羅　悉宗乘註脚　欲覓祖師禪</div>
<div class='lg-row'>而生大勇猛　譬如獅子兒　懸空翻筋斗</div>
<div class='lg-row'>哮吼不思議　羣獸皆腦裂　待了本因緣</div>
<div class='lg-row'>再為仁者說</div>
</div></div>
<div class='div-other'><a id='mulu496' />
<p class='h2'>示象先禪人</p><p>夫為學者。聞慧彌彰。生諸實智故。云不離文字。不執文字。而為道用。華嚴謂。成就無邊之慧。先賴多聞佛藏說。速入涅槃之門。皆因聽法。果究心之者。鳥鳴花笑。尚乃發機。況佛金口親宣。而不潤心田靈苗智種耶。當知。眾生心內佛。為佛心中眾生說法。佛心中眾生。聽眾生心內佛說法。又當知。佛心中眾生無聽者。眾生心中佛無說者。兩俱雙辯。二相頓空。經云。如來不說法。亦不度眾生。楞伽經中。表離言說。名不思議。良以學人不達自心。執諸名相。覓果佛妙嚴之位。昧因心實智之緣故。達磨大師。遣其執滯。直指人心。攝三祇之修行。圓於當念。開生盲之慧眼。妙在剎那。揭露衣珠。頓呈家寶。息竛竮之苦。不假營求。入利濟之門。廣延行度。菩提無樹。明鏡非臺。作眾生之真依。為菩薩之智母。意消能所。情斷是非。如大集云。不待莊嚴了知諸法。以得一。總得餘故。所以云。一葉落天下秋。一塵起大地收。乘此寶乘。遊於四方。嬉戲快樂。不亦宜乎。或云行布位次。教有明文。何乃執心。頓廢斯旨曰。是何言歟。當知。位次無盡。心無盡故。若能了此真如一心無盡之理。則一切六度四攝萬行。皆無有盡。轉示他心。亦同無盡。如一燈燃百千燈。冥者皆明。悉無盡故。初祖達磨。以無盡之旨。傳無盡之燈。爍萬劫昏暗之迷途。成一時光明之佛事。須從悟入。不假言詮。果發明大理。如烈火沸湯。不容片雪。無明不待斷。而自斷。果位不待成。而自成。如祖師門下。單提一句話頭。看一口氣不來。畢竟向甚麼處去。如在萬丈坑中。祇欲跳出。縱八境交加於前。亦不暇顧。若一刻中不尋出路。則喪身失命了也。故云。如一人與萬人敵。覿面那容眨眼看。如此用心真切。則㘞地一聲。桶子底脫矣。依然舊時。人不是。舊時行履處。佛法尚不留些子朕跡。況人我世緣。曰脩與不脩者乎。</p>

<div class="lg regular"><div class='lg-row'>總持無文字　文字顯總持　不離文字緣</div>
<div class='lg-row'>而為道者用　成就無邊慧　速入涅槃門</div>
<div class='lg-row'>水鳥與樹林　尚乃談實相　何況佛所說</div>
<div class='lg-row'>而不滋智種　心佛及眾生　互說無間歇</div>
<div class='lg-row'>亦無能說者　亦無所聽眾　遠離於言說</div>
<div class='lg-row'>是名不思議　若不識自心　云何覓佛果</div>
<div class='lg-row'>國土妙莊嚴　豈離自心有　長遠三大劫</div>
<div class='lg-row'>一念悉圓成　珠寶本具足　更不向他求</div>
<div class='lg-row'>廣開利濟門　綿綿用無竭　了此一心法</div>
<div class='lg-row'>遊行於四方　慧燈破幽暗　冥者悉皆明</div>
<div class='lg-row'>如香象渡河　截流直到底　倐然登彼岸</div>
<div class='lg-row'>更不論先後　一斷一切斷　一成一切成</div>
<div class='lg-row'>教理通無礙　當樂祖師禪　一口氣不來</div>
<div class='lg-row'>畢竟甚處去　如在萬丈坑　祇要親跳出</div>
<div class='lg-row'>八境交於前　亦不生暇顧　如人破大敵</div>
<div class='lg-row'>那容眨眼看　如此切用心　倐然桶子脫</div>
<div class='lg-row'>不是舊時人　世緣何處有　不於世生心</div>
<div class='lg-row'>便是好時節　待了本因緣　再為仁者說</div>
</div></div>
<div class='div-other'><a id='mulu497' />
<p class='h2'>示超乘禪人</p><p>夫為學者。最先要具擇法眼。將如來一大藏教。疏通理本。徹究行緣。心絕狐疑。成辦箇事。永明大師云。備一乘之基地。堅萬行之垣墻。始能架高造實不妨。向吾祖師門下。求箇徹頭。不然。盡掠虗聲。非關究竟。須知。宗之一字。是教網綱維。如起信論云。止者止一切相。乃至心不可得為止。而觀因緣生滅為觀。永明云。或以理觀。對於事止。謂契理妄息也。或以事觀。對于理寂。謂無念知境也。當知。參禪之者。纔提起一句話頭。妄想心不待息。而自息。豈非止耶。何止之可言。大理不待明。而自明。豈非觀耶。何觀之可說。纔方念起。便落意思。分別始萌。即犯藥忌。二祖搜心。不可得。當下心安故。知無心之旨。眾妙之門。若了無心。觸途無滯。絕一塵而作對。何勞遣蕩之功。無一念而生情。不假忘緣之力。以此則知。無心於事。則萬機頓赴。而不撓其神。無事於心。則千難殊對。而不干其慮。豈待永明叮嚀告誡學者。就路還家。則得便宜多矣。若乃窮宗乘之極致。究祖道之玄微。只須懸崖撒手。自肯承當。絕後再甦。欺君不得。故云。命根斷後。方得言詮。不然。盡落今時。永沉苦海。無量億之邪見。根於斷常百千種之傍門。生乎情想。惟吾祖道最極深玄。契一道以圓收。會千途而共轍。不涉三乘之漸次因果同時。豈干五教之參差。佛生頓泯。剎那徹於多劫。法界入於毫端。猶是第二之籌。未遂拈花之旨。臨濟大師云。沿流不止問如何。真照無邊說似他。離相離名人不稟。吹毛用了急須磨。理徹寰中。見超物表。了吹毛之利。慎勿遲疑。廓照用之機。毋容住足。豈淺根劣解者之所能知。非守株抱愚者之所能到。果深信於教外別傳之者。觸目逢緣。當以斯意。自勉也。</p>

<div class="lg regular"><div class='lg-row'>若了生死源　先具擇法眼　行理俱通徹</div>
<div class='lg-row'>亦不涉狐疑　具此淨白心　始求無上道</div>
<div class='lg-row'>譬如架樓閣　先當築基址　又如琉璃瓶</div>
<div class='lg-row'>能盛獅子乳　教理通無礙　作宗乘助緣</div>
<div class='lg-row'>欲究向上事　單提一句話　不起分別想</div>
<div class='lg-row'>是名真止觀　五百安心門　無心頓超越</div>
<div class='lg-row'>不涉於三乘　何關於五教　果絕後再甦</div>
<div class='lg-row'>當體離心念　心念遠離故　邪見無繇生</div>
<div class='lg-row'>剎那入多劫　法界<span class='corr'>斂</span>毫端　猶是第二籌</div>
<div class='lg-row'>未遂拈花旨　吹毛用了時　慎勿懷遲疑</div>
<div class='lg-row'>頓入不思議　始名甘露滅　待了本因緣</div>
<div class='lg-row'>再為仁者說</div>
</div></div>
<div class='div-other'><a id='mulu498' />
<p class='h2'>示寓中禪人</p><p>夫為學者。徹究根原。無煩枝葉。何謂根者。三界惟心。何謂原者。萬法惟識。故云。未達境。惟心起種種分別。達境。惟心<span class='corr'>已</span>分別即不生。祖師云。若人識得心。大地無寸土。良以聽學之人。誦得名相。齊文作解。心眼不開。全無理觀。習禪之者。惟尚理觀。觸處心融。暗于名相。二俱互闕。或忘緣。趣解脫之門。或執妄。取究竟之果。撥波求水。即泥是瓶。不了唯心。妄生執著。不了唯識。妄意有無。永明大師云。阿賴耶識。廣容周遍。為萬法之根原。此體不可說。微細最難思。周遍法界。而無住心。任持一切。而不現相。入唯識之正受。破計執之邪心。楞嚴圓通章。彌勒云。我從燈王如來。修習唯心識定。入三摩地。乃得成無上妙圓識心三昧。盡空如來國土淨穢有無。皆是我心變化所現。世尊我了如是。唯心識故。識性流出無量如來。結云。識心圓明。入圓成實。遠離依他。及遍計執。得無生忍。頓入圓明之際。恒沙如來。從我流出。無自無他。恒沙染淨之緣。從此發生。絕思絕慮。如磁石無覺。而轉移。周迴六趣。似摩尼無思而雨寶。廣濟羣生。號眾生之源。即如來之藏。從凡而入聖。位位殊分。以聖而照凡。重重洞徹。聖凡雙泯。一道齊彰。心識互融。千途共濟。是以文殊以理印行。差別之道無虧。普賢以行會理。根本之門不廢。果因互用。非計因中有果也。因果同時。非計果中有因也。無容計度。不屬思惟。體用相含。心境交徹。空具德而徹萬有之表。事無礙而全一理之中。方可入祖師之門。求向上之路。藏身處沒蹤跡。抖碎虗空。沒蹤跡莫藏身。掀翻大地。果然生鐵流金汁。便好將身帶活埋。</p>

<div class="lg regular"><div class='lg-row'>究竟根原人　無煩於枝葉　唯識與唯心</div>
<div class='lg-row'>不生分別想　誦文尚理觀　習禪了名相</div>
<div class='lg-row'>二者交互通　是名佛出世　解脫非忘緣</div>
<div class='lg-row'>究竟無妄取　識體最微細　深密不思議</div>
<div class='lg-row'>遍界無住心　任持不現像　成無上妙圓</div>
<div class='lg-row'>淨穢唯心變　了此唯識性　流出諸如來</div>
<div class='lg-row'>入圓成實故　離依他遍計　似磁石引針</div>
<div class='lg-row'>如摩尼雨寶　理與行交徹　行與理俱濟</div>
<div class='lg-row'>心境雙融處　入此無礙門　藏身沒蹤跡</div>
<div class='lg-row'>抖出虗空髓　沒跡莫藏身　掀翻大地藪</div>
<div class='lg-row'>藉寓法界垣　中道不須論　生鐵流金汁</div>
<div class='lg-row'>禪道從斯瞥　待了本因緣　再為仁者說</div>
</div></div>
<div class='div-other'><a id='mulu499' />
<p class='h2'>示道揆禪人</p><p>夫為學者。圓頓之教。了義之詮。廣博精研。窮源極數。一一得其實用。慎勿執名相階級。并遮表文字。障諸佛之光明。翳眾生之慧目。執持行位。違遠圓通。不識方便之詮。盡落止啼之說。當知。吾佛的指生心。是心作因。是心成果。是心立位。是心標名。於無名位中。而安名位。不離跬步。法爾如然。于無因果中。而建果因。豈待報緣。而隨念具足。華嚴經頌云。若以威德色種族。而見人中調御師。是為病根顛倒見。彼不能知最勝法。良以眾生自生劣想。昧本勝緣。不識果顯之法身。是因隱之本覺。非他佛智遍自。是自佛智遍他。非自因趣他果。本是他果極承我因。以此則知。因果同時。聖凡一道。了無二相。即過羣魔。直剖純圓。豈存漸次。不得一法安住佛乘。果然一道齊平。則萬差俱泯。古頌云。千尋滄海底。萬仞碧峯頭。日出當中夜。花開值九秋。若不如是。盡是背覺合塵。捨<span class='corr'>己</span>循物。華嚴論云。滯名即名立。廢說即言生。指鹿作馬。期悟遭迷。執影是真。以病為法。錯解佛意。謬滯生緣。如來說名可憐憫者。不亦宜乎。惟吾祖師門中。一句話頭。挫鋒破敵。譬如窮海。到底方休。看一口氣不來。畢竟向甚麼處去。非思議之可知。豈情識之能解。四相離而命根頓斷。四病了而慧性純清。如日照秋霜。似箭穿石鼓。其話頭功力。百千萬種脩證之門。不能較其少分也。故三千七百祖師。非此門。無繇出路。如六祖問南嶽大師。汝在甚麼處來。曰。嵩山來。祖曰。甚麼物與麼來。嶽無對。遂經八載。忽爾開悟曰。說似一物即不中。祖曰。還假脩證否。曰。修證即不無。汙染即不得。汝看他悟底人。開言吐語。不犯纖毫忌諱。可謂透網金鱗也。如看一口氣不來。當與斯案為表裏。果知去處。則知來處。如去處不明。當疑情頓發。針劄不入。水灑不濕。盡大地黑漆漆地。撞不入頭。要得箇入頭。既得箇入頭。要得箇出頭。須信有千聖不傳底道理。如德山吹滅油燈條。孚座主聞鼓角聲。便省得從前過咎。豈但將娘生底鼻孔扭揑。便云。窮諸玄辯。如毫末。撮于太虗。竭世樞機。似一滴投于巨壑。乃至上堂云。聖名凡號盡是虗聲。殊相劣形。皆為幻色。汝欲求之。得無累乎。及其猒之。返成大患。以此則知。功門行位上著脚。大似隔靴抓癢也。</p>

<div class="lg regular"><div class='lg-row'>圓頓了義教　廣博窮其源　一一得實用</div>
<div class='lg-row'>慎勿執名相　雖說功行位　心具悉無遺</div>
<div class='lg-row'>勝劣若生心　病眼顛倒見　果顯之法身</div>
<div class='lg-row'>是因隱本覺　因果同時故　不生遠近想</div>
<div class='lg-row'>了無二相者　即過魔境界　不知此一法</div>
<div class='lg-row'>未乃稱佛乘　滯名即名生　廢說更言說</div>
<div class='lg-row'>期悟復遭迷　不解於佛意　惟吾祖師禪</div>
<div class='lg-row'>單提一句話　譬如窮海者　到底始方休</div>
<div class='lg-row'>工夫非作意　止滅任俱離　我人眾生相</div>
<div class='lg-row'>命根斷何起　百千脩證門　不能喻少分</div>
<div class='lg-row'>果知甚處去　即會與麼來　道心絕遮攔</div>
<div class='lg-row'>聖揆無羈滯　動念屬染污　生情即藥忌</div>
<div class='lg-row'>一口氣不來　疑情須頓發　大地黑漆漆</div>
<div class='lg-row'>信有向上路　是諸祖行徑　不得此路時</div>
<div class='lg-row'>情想終不瞥　有志丈夫兒　豈肯暫休歇</div>
<div class='lg-row'>待了本因緣　再為仁者說</div>
</div></div>
<div class='div-other'><a id='mulu500' />
<p class='h2'>示同水禪人</p><p>夫為學者。凡經律論。三藏文字。大小偏圓。靡不遍涉。清涼大師云。以聖教為明鏡。照明自心。以自心為智燈。燭經幽旨。如鵞王擇乳。如日照高山。大心圓信。繇此深入。切不可高推聖境。自生下劣。經云。若聞是經。不驚不怖者。當知。此人非於一佛二佛三四五佛。而種善根。<span class='corr'>已</span>於百千萬億佛所。種諸善根矣。華嚴經云。如來初成正覺。嘆云。奇哉奇哉。一切眾生。皆具如來智慧德相。此即凡聖同源。正類法華開示眾生佛之知見耳。聞斯而發圓信者。稱諸佛之本懷。了羣經之妙義。下文云。只因妄想執著。而不能證得。謂凡夫妄想。二乘執著。不達斯源。如妄想本空。則圓融無礙。執著何有。當知。一心之旨。隨機設教。殊途同歸。海慧禪師云。森羅萬象。至空而極。百川眾派。至海而極。一切聖賢。至佛而極。一切教法。至圓而極。如大華嚴事事無礙。頓絕凡情。法法全收。無存聖解。清凉亦云。含眾妙而有餘。超言思而逈出。經云。若人欲得如來智。應離一切妄分別。有無通達皆平等。疾作天人大導師。如來智慧。含靈本具。無明本淨。妄想本空。淨則智故。空則如故。無有智外之如。為智所入。亦無如外之智。能證於如。約偏計而妄空。即凡心而圓聖。智如偏計而真有。即聖智以化凡心。觸物皆中。無他無自。舉體覿具。非聖非凡。理無脩證。行絕參差。若云無作無脩。定受落空之禍。若云有求有證。終遭蹈有之譏。約理故說無漏智性。不假他營。約事則無所求中。吾故求之耳。萬行並起。一性圓明。一多互融。小大遍入。一剎入一切剎。一佛入一切佛。一切身入一身。一切劫入一劫。是以初心。便成正覺。不壞本相。因果同時。如十信攝於諸位。諸位十信歷然。如十住攝於諸位。諸位十住不亂。不亂即行布。互具即圓融。故有相即相入。非自非他。如乳投水。廢<span class='corr'>己</span>同水。彼成<span class='corr'>己</span>成。故得一多無礙。大小相融。恒沙<span class='corr'>斂</span>於微塵。多劫彰於頃刻。假使有人。縱經多劫脩六波羅蜜。菩提分法。未聞此如來不思議大威德法門。或復聞<span class='corr'>已</span>不信不解。不順不入。不得名為真實菩薩。以不能生如來家故。若聞即便信受。隨順悟入。當知。此人即如來真子矣。清凉大師云。剖微塵之經卷。則念念果成。盡眾生之願門。則塵塵行滿。如於一塵中脩一切行。一切塵亦然。一剎那際度一切生。一切劫亦然。以此無行之行。無生之生。終日無化。其行度大焉。若不了此圓妙之旨。未免有亡羊喪真之嘆。經之過歟。人之過歟。</p>

<div class="lg regular"><div class='lg-row'>佛以一音聲　對機種種說　眾生妄分別</div>
<div class='lg-row'>不能測佛智　聞經不驚怖　斯人多善本</div>
<div class='lg-row'>凡聖本同源　莫生優劣想　聞斯發圓信</div>
<div class='lg-row'>了諸經妙義　亦不執聖解　亦不生凡情</div>
<div class='lg-row'>凡聖了然故　是名大導師　一身入多身</div>
<div class='lg-row'>多劫入一際　因該於果海　果徹於因源</div>
<div class='lg-row'>因果同時故　勿生分別想　萬法歸自<span class='corr'>己</span></div>
<div class='lg-row'><span class='corr'>己</span>亦不可得　萬法本如如　如亦不可立</div>
<div class='lg-row'>譬如乳投水　廢<span class='corr'>己</span>即同水　彼成<span class='corr'>己</span>亦成</div>
<div class='lg-row'>大小互無礙　最妙最深玄　是禪門註脚</div>
<div class='lg-row'>若覓祖師禪　心如墻壁入　更問西來意</div>
<div class='lg-row'>庭前栢樹子　纔生分別想　灼然沒交涉</div>
<div class='lg-row'>待了本因緣　再為仁者說</div>
</div></div>
<div class='div-other'><a id='mulu501' />
<p class='h2'>示雪憨禪人</p><p>夫為學者。以一大藏教。開自<span class='corr'>己</span>清淨眼目。自眼本淨。何用更開。為不了者說。圓覺經云。皆以圓照清淨。永斷無明。方成佛道。知無明本無。識性虗妄。猶若交蘆。則山河不礙於眼光。根塵何傷於覺體。照破恒沙四天下。似不難矣。今時學人。孰不知妄心無體。及乎徵妄。妄念紛然。則以妄印心。縱脩阿僧祗。終無了底日子。何以故。以沙作飯故。錯亂脩習。知妄空而認有。斷妄何期。知即佛而背真。求心安在。以直道而迂之。以無體而斷之。以即真而棄之。以現因而遠之。所謂泉眼不通。則被沙礙。道眼不通。則被眼礙也。楞嚴經云。有三摩提。名大佛頂首楞嚴王。具足萬行。十方如來。一門超出妙莊嚴路。當知。此路即眾生本源。流出如來。故云超出。既云路者。的指因心。因徹行緣。始稱具足。若於此題中了辦。全身擔荷。不待別求矣。勞如來重重逐破。乃至七處徵心。俱不可得。始知。真心無住。淨體無依。圓明了知。不因心念。塵非亭主。客義斯成。妄意脩求。悉名顛倒。認漚為海。迷中倍人。真性無還。便能了月得指。見性周徧。何妨即物明心。物體本虗。心非我見。故云。見與見緣并所想相。如空中花。復云。此見及緣。元是菩提妙淨明體。云何是中有是非是。則因緣和合及非和合等。皆成戲論。陰根塵識。緣生無性。則鏡中之影像俄消。七大十虗。無性緣生。則水面之漚花倐起。究竟無體。妄徹真源。如來之寶藏全開。饑虗普濟。窮子之衣珠頓獲。永絕攀求。寶王剎現於毫端。大法輪轉於塵界。便好安水月之道場。脩空花之萬行。報無報之慈恩。豈待歷僧祗之劫也。不然。至等覺。猶乃被呵。南泉之惡口可據。成佛果。尚云擔糞。德山之痛棒堪加。汝既發心。當生深信。只此一門決了生死。看一口氣不來。畢竟向甚麼處去。忽朝疑團迸破。眉毛祇在眼上。一口氣演出一大藏教。一一毛孔中。悉得究竟堅固。無位真人在汝面門出入。六根門頭。則放光動地也。如疑情不破。誓不休心。直須切上加切。疑上加疑。慎勿向人涎唾下。別求開示也。若知到不到者。大慧黃楊木。高峯不夢不惺時。識得自<span class='corr'>己</span>主人翁。便好長伸兩脚臥。</p>

<div class="lg regular"><div class='lg-row'>性本自清淨　非佛亦非生　十方諸如來</div>
<div class='lg-row'>一門頓超出　的指因地心　具足果中行</div>
<div class='lg-row'>知具得圓脩　了脩即圓證　不起脩證想</div>
<div class='lg-row'>是名真解脫　如幻三摩地　彈指超無學</div>
<div class='lg-row'>亭主無來去　旅客義斯成　計果求菩提</div>
<div class='lg-row'>是名顛倒見　見性元周遍　物體本虗無</div>
<div class='lg-row'>斯見與見緣　悉妙淨明體　云何於是中</div>
<div class='lg-row'>有是及非是　因緣和合非　皆成戲論想</div>
<div class='lg-row'>識藏如來藏　真性了然故　毫端寶王剎</div>
<div class='lg-row'>微塵轉法輪　是名報佛恩　豈待僧祇劫</div>
<div class='lg-row'>欲究祖師禪　當提一句話　一口氣不來</div>
<div class='lg-row'>畢竟甚處去　切上更加切　疑上更加疑</div>
<div class='lg-row'>如坐鐵壁間　祇欲親迸出　一朝疑團破</div>
<div class='lg-row'>捉賊驗真贓　雨打石人頭　剝剝論實事</div>
<div class='lg-row'>世間出世間　如紅爐片雪　便好放癡憨</div>
<div class='lg-row'>更不多饒舌　待了本因緣　再為仁者說</div>
</div><p style="margin-left:1em">宗說等錫上</p>
</div>
<p class='juan'>無異禪師廣錄卷第二十六</p></div>
</div><!-- end of div[@id='body'] -->
</body></html>