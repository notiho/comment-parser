<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu502' />無異禪師廣錄卷第二十七</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">宗說等錫下</p>

<div class='div-other'><a id='mulu503' />
<p class='h2'>示弘傳禪人</p><p>夫為學者。發大信心。成大力勢。於大乘圓頓法門。成辦大事。如覓諸味先飲醍醐。復得餘食。知苦澀故。不然。於眾味中而生足想。聞醍醐味。不生好樂之心也。大涅槃經云。我今當令一切眾生。悉皆安住祕密藏中。入於涅槃。何等名為祕密之藏。具三德故。如[、/(、*、)]字三點。若並則不成[、/(、*、)]。縱亦不成。乃至解脫之法。亦非涅槃。如來之身亦非涅槃。摩訶般若亦非涅槃。我今安住如是三法。為諸眾生。名入涅槃。以此則知。如來涅槃即眾生心是。佛說我者。即是覺義。以自心覺故。常樂淨義。悉備自心故。為眾生安住。非為佛安住也。如觀一微無體。真如性遍。觀者即般若。無體即解脫。性遍即法身。一塵中即具三德。即入涅槃。非縱非橫。圓融無礙。以此則知。一事一行。一一皆入法界。具無邊德。是無盡宗趣性起法門。無礙圓通。實不思議。清凉大師云。凡聖交徹。即凡心而見佛心。理事雙脩。依本智而求佛智。或執理而迷事。或執事而迷理。而不知。約圓明之智。成此事緣。又不知。起行布之緣。求此理佛。當知。即事之理。念念果成。即理之事。心心行起。不明斯旨。俱墮偏枯。約理始曰圓修。融事方成圓行。如亡情則染分自淨。真體自明。無事則淨分自清。妙用斯起。如剎那際亡情。則剎那際染分淨。則三祇染分俱淨也。豈剎那際。忽染忽淨。忽脩忽不脩耶。非比禪門失意之徒。縱情恣意。以染作淨。認妄為真。以不脩為不修也。故曰道人者。不可須臾失照。若須臾動念。即受羣魔。真尚不為。況諸穢行者乎。若不達此意。不諳圓脩。以不諳圓脩。不陷於脩證。則計無脩無證。俱落斷常。永沉邪見。故云。修與不脩。自知時節矣。又當知。曠劫圓於剎邢際。剎那際證即曠劫證。剎那脩即曠劫脩。一斷一切斷。一證一切證。一脩一切脩。故云。彈指圓成八萬門。剎那滅却阿鼻業。非與執三祇而輕一念。執一念而廢三祇者。同日而語也。當知。吾祖師門下。一語中須見血。如看一口氣不來。畢竟向甚麼處去。果知去處。則三祗果滿。萬德因圓。穿過荊棘林。打破琉璃碗。說因說果。說脩說證。說成佛不成佛。三十棒趂出三門外。何以故。功德天黑暗女。有智主人。二俱不受。</p>

<div class="lg regular"><div class='lg-row'>欲究圓頓教　須發大信心　譬如飲醍醐</div>
<div class='lg-row'>更不思餘食　無上大涅槃　一切眾生入</div>
<div class='lg-row'>如來有密語　決定無密藏　三德一心具</div>
<div class='lg-row'>縱橫悉不成　解脫即法身　法身即般若</div>
<div class='lg-row'>圓融互無礙　即入涅槃城　如觀一微空</div>
<div class='lg-row'>三德悉具足　一事與一行　不離法界性</div>
<div class='lg-row'>悉具無邊德　亦名無盡藏　凡聖交互通</div>
<div class='lg-row'>事事融無礙　亡情染分淨　一念即三祗</div>
<div class='lg-row'>脩與不脩行　俱是兩頭語　惟吾祖師門</div>
<div class='lg-row'>一語須見血　何妨荊棘林　不貴琉璃碗</div>
<div class='lg-row'>二途俱不涉　弘揚深妙法　頓入不思議</div>
<div class='lg-row'>傳燈永不絕　待了本因緣　再為仁者說</div>
</div></div>
<div class='div-other'><a id='mulu504' />
<p class='h2'>示夢西禪人</p><p>夫為學者。看如來一大藏教。為了生死大事故。譬如入海取寶。先求如意之珠。如上山採藥。首得阿伽陀。能療眾疾。如來一大藏教。唯說一心。若得一心。一切佛法。無不具足。馬大師云。佛語心為宗。無門為法門。知無門為門者。運大悲心。說法無盡。楞伽經云。世間離生滅。猶如虗空華。智不得有無。而興大悲心。又云。一切法如幻。遠離於心識。智不得有無。而興大悲心。據此二偈。五法三自牲皆空。八識二無我都遣。何以故。謂生滅之法。如空華故。謂心識之緣。如幻化故。圭峯亦云。識如幻夢。但是一心。知如夢者。夢不實故。知如幻者。幻性離故。知如花者。揑目成故。亦不可詰夢之有無。幻之真假。華之生緣。何以故。若將妄窮妄。無有了期故。我世尊於楞伽會上。以一非字法門。詶一百八問。於此脩學。頓悟自心。何待劬勞。肯綮脩證。譬如泥團微塵。非異非不異。亦如金莊嚴具。非異非不異。知是泥團。即了微塵性故。知是真金。即了莊嚴性故。真心識藏。亦復如是。何以故。一切妄想。性自離故。經云。若見離自性。浮雲。火輪。揵闥婆城。無生。幻燄。水月。及夢。內外心現妄想。無始虗偽。不離自心妄想。因緣滅盡離妄想。說所說。觀所觀。受用建立身之藏識。於識境界攝受及攝受者。不相應。無所有境界。離生住滅。自心起。隨入分別。大慧。彼菩薩。不久當得生死涅槃。平等大悲。巧方便。無開發方便。果知七種喻中見離自性。生死涅槃。豈但平等。等如空華。云何不成無上寶覺。如知自覺聖智知一切虗妄法者。即得如幻三昧。以一切法無我故。若知緣生無性。破常見故。無性緣生。破斷見故。即此二句。超出外道一切見故。良以。末法邪魔熾盛。正法澆漓。用識心。妄擬禪宗。縱無明。咸稱悟道。如吹水尋火。掘地覓天。坑陷無知。墮無間獄。當知。宗門妙悟。悉合聖經。不落言詮。離諸名相。不了斯旨。謂宗是別傳。非關於教。殊不知。拈花微笑。是四十九年吐露不出底。一大事因緣也。一大藏教。是宗門中一條徑路。貴在直到故。不打之遶耳。如看一口氣不來。畢竟向甚麼處去。一朝打破疑團。治世語言。資生業等。皆順正法。況如來親行親到親證法門也。</p>

<div class="lg regular"><div class='lg-row'>如來一藏教　為了於生死　譬如入海者</div>
<div class='lg-row'>先求如意珠　藥得阿伽陀　能療眾生病</div>
<div class='lg-row'>若了唯心法　具足亦如是　心宗無盡藏</div>
<div class='lg-row'>更不向他求　世間生滅法　猶如空中華</div>
<div class='lg-row'>如幻亦如夢　智不得有無　如人夢村落</div>
<div class='lg-row'>亦不識方隅　夢醒醒然故　不作東西想</div>
<div class='lg-row'>何於夢境中　分別夢中事　一非字法門</div>
<div class='lg-row'>百八問俱息　如疑團微塵　非異非不異</div>
<div class='lg-row'>又如金莊嚴　瓶盤釵釧等　<span class='corr'>但</span>了金性故</div>
<div class='lg-row'>一切悉假名　大悲巧方便　如七種喻說</div>
<div class='lg-row'>得自覺聖智　入如幻三昧　緣生無自性</div>
<div class='lg-row'>超諸外道見　宗是教之極　滿口吐不出</div>
<div class='lg-row'>一條最徑路　更不打之遶　一口氣不來</div>
<div class='lg-row'>畢竟甚處去　迸破疑團者　世間法常住</div>
<div class='lg-row'>無有世間法　無出世寂滅　待了本因緣</div>
<div class='lg-row'>再為仁者說</div>
</div></div>
<div class='div-other'><a id='mulu505' />
<p class='h2'>示有文禪人</p><p>夫為學者。知諸佛立教有無量法門。惟參禪及修淨土。是兩條徑路。亦不可兼之。良以。行人力量微薄。若兼之則心意雜亂。當求一門深入。譬如射的不施餘藝也。若脩淨土。先當發菩提心。然菩提心。以大悲為種子。故云我今發心。不為自求。惟依最上乘。願與法界眾生。同得阿耨多羅三藐三菩提。又如上品上生章中。一者至誠心。起信論曰直心。謂直質無謟。此心乃萬行之本。二者深心。謂樹心種德。深固難拔。三者回向發願。起信論曰大乘心。謂兼載天下。不遺一人。此之三心。乃脩行初心之要行。經云。不發菩提心。脩行一切善法。悉是魔所攝持。然菩提心豈但一發。要念念發。數數發。一切時念佛回向。即當發此心也。彌陀經云。聞說阿彌陀佛。執持名號。即得往生極樂國土。當知。此娑婆世界。人心濁惡。身口意業。念念發生。如單持一句阿彌陀佛萬德洪名。似明珠投於濁水。濁水不得不清。念佛投於亂心。亂心不得不佛。所以雲棲師翁謂換骨靈丹者。不亦宜乎。若脩此念佛法門。亦不必重於理觀。如脩理觀。心稍動念。則觀不成。祇將一句彌陀。流水念去。念教不念自念。究竟到一心不亂。則理淨土得矣。正當發願往生。十萬億剎。不在一心之外。又云。其佛光明無量。照十方國。無所障礙。當知。生此一土。即生無量土。念此一佛。即念無量佛。何以故。理無分劑故。若達此義。即會圓脩。一心念佛。初中後善。念念增長。念空真念。則生佛道交。純是一心。則佛生俱泯。知一心具足萬德。是名初善。具行萬善。是名中善。即圓萬果。是名後善。以此則知。彌陀國土。去此不遠。彈指即生。何妨願往也。豈但不遠。即眾生心中。念念有佛出世。念念有佛涅槃。出世涅槃。悉是假名。知是假名。即當體離念。若離念者。即見常住法身。則土佛斯顯矣。涅槃經云。若有眾生。謂佛常住不變不異者。當知是家則為有佛。何以故。佛者覺義。覺知此理性清淨故。一切眾惡。無能壞者。故名極樂。體無生滅。故云無量壽。此土此佛。深生信向。速願往生。克期而入。不可緩也。若云淨土之旨。<span class='corr'>已</span>蒙開發。參禪妙訣。其意云何。曰先不云乎。但求一門深入。孰與較其優劣也。若論禪之一字。三世諸佛。滿口道不出。況毫楮能罄之。待汝向淨土中打箇筋斗來。即問汝一口氣不來。畢竟向甚麼處去。纔生擬議。則古佛過去久矣。麻三斤。乾屎橛。商量不著便。且留待別時。另為道破。未為晚也。</p>

<div class="lg regular"><div class='lg-row'>無量妙法門　禪淨最徑路　求一門深入</div>
<div class='lg-row'>而得速成就　先發菩提心　潤大悲種子</div>
<div class='lg-row'>自他俱兼利　端不為<span class='corr'>己</span>求　不發此大心</div>
<div class='lg-row'>是魔攝持故　專持彌陀佛　萬德之洪名</div>
<div class='lg-row'>譬如投明珠　能清於濁水　又如換骨丹</div>
<div class='lg-row'>轉凡而入聖　果一心不亂　是名理淨土</div>
<div class='lg-row'>圓融互無礙　光明照十方　一土一切土</div>
<div class='lg-row'>一佛一切佛　初中并後善　念念圓增長</div>
<div class='lg-row'>彈指即往生　當體離諸念　即見常住佛</div>
<div class='lg-row'>是名生佛家　性本清淨故　眾惡無能壞</div>
<div class='lg-row'>至體離生滅　是名無量壽　永離惡道名</div>
<div class='lg-row'>往生極樂國　更問祖師禪　滿口道不出</div>
<div class='lg-row'>有禪有淨土　猶如帶角虎　文字及語言</div>
<div class='lg-row'>莫能宣少分　纔云向上路　便爾唇齒結</div>
<div class='lg-row'>待了本因緣　再為仁者說</div>
</div></div>
<div class='div-other'><a id='mulu506' />
<p class='h2'>示無遷禪人</p><p>性海本無際。淨穢交互通。但隨業用見。各得自受用。彌陀因地中。廣發大願力。現清淨土相。化彼念佛人。若人專意念。如子憶其母。想念心不移。分得心境淨。或觀妙色像。種種莊嚴具。憶觀悉成就。而得生安養。或於一剎那。即得念不退。念空得見佛。彈指即往生。稱此一佛名。三根皆普利。譬如摩尼珠。能雨一切寶。一佛名如是。成就一切慧。心淨即土淨。佛生了然故。一佛一切佛。一切土一土。心外本無土。剎剎唯心現。若了唯心土。生彼即生此。無生無不生。無不生生生。無不生不生。無生生不生。若了無生者。緣起互無礙。生則決定生。去則實不去。淨土妙蓮花。皆從自心有。淨心即是佛。不可得思議。一稱南無佛。皆共成佛道。</p>
</div>
<div class='div-other'><a id='mulu507' />
<p class='h2'>附或問　示壁如禪人</p><p>或問。華嚴是毗盧根本佛門。理事行相。輪圓具足。顯佛果位中智悲德相。具足無量乘故。無量乘者。無不收盡。不知。禪宗稱頓悟者。何教所攝。豈非清凉判頓教攝歟。抑亦未及圓教者歟。曰華嚴具無量乘者。以佛果德相。普示眾生。用成因位。使大心眾生。繇此頓入。如水一滴即同大海。頓發圓機。即眾生心中。具足如來智慧德相。此是教家極則。非比禪宗悟門也。如教家所能攝者。吾佛四十九年所說妙法。判教者。無不攝盡。何故復於靈山會上。拈花示眾。百萬人天。悉皆罔措。人天會中。豈無圓頓之機。又何待迦葉一人破顏微笑者歟。故世尊印定以教外別傳之旨。付囑摩訶迦葉。以此則知。五教所不能攝。唯禪門能攝五教。如淨因禪師一喝中能分五教。豈但一喝。即一語一偈。一動一靜。皆純圓之旨。非悟入者。可能彷彿萬一也。或禪宗稱頓者。是頓悟之頓。非判教之頓也。良以。教者貴在眾生以期悟入。如獲悟者。豈教之能攝也。當知宗門中。別有長處。古德云。此事不與教乘合。惟到者乃能知之。非諍言也。</p>
<p>或問。華嚴乃性起法門。眾生悟入者。於一塵中。徹見無邊法界。知心體合。達本忘情。徹諸佛之本源。洞眾生之本際。故華嚴論云。其為本者。不可以功成。其為源者。不可以行得。如生在王家。天然之貴。豈禪宗稱頓悟。曰教外別傳者。過此而別有長處耶。不涉此大教。而別有長處耶。曰是何言歟。經中分明向汝道。如來顯此果位德相。使大心眾生。以期悟入。其悟入二字。與言說之相。何啻霄壤之遠也。如言說之相即是。而不期妙悟者。經不云乎。如貧數他寶。自無半錢分。縱知如來無邊法寶之藏。還如窮子。猶在門外。止宿草菴。非<span class='corr'>己</span>有分也。只饒頓入圓明。入不思議法界。未稱悟門。須知。法身向上。更有事在。所以云。向上一路。千聖不傳。如疎山仁禪師問溈山云。法身之理。理絕玄微。不奪是非之境。猶是法身邊事。如何是法身向上事。溈竪起拂子。師曰。此猶是法身邊事。溈曰。如何是法身向上事。師奪拂子。摺折擲向地上。便歸眾。溈曰。龍蛇易辯。衲子難瞞。此猶是未悟底時節。便有如是作略。非跳出教家窠臼。何能得此利便耶。後問明招。樹倒藤枯。句歸何處。招曰。却使溈山笑轉新。師於言下大悟。曰原來溈山笑裏有刀。當知宗門中句。不落言詮。只此一句子。一大藏教註不破。不與教乘合者愈明。所以稱別傳長處者。不亦宜乎。</p>
<p>或問。禪宗中。以悟入二字。超出教乘。法華經中。開示悟入佛之知見。<span class='corr'>已</span>具悟入。何待宗門以悟入為標的耶。曰法華經中。世尊入無量義定。放白毫相光。繇是天雨四花。<span class='corr'>已</span>印證說法華竟。其會中大眾。不解不知。豈但悟入之者。如予淨土緣起中謂。法華是開示中一大事因緣。拈花微笑。是悟入中一大事因緣也。故世尊從三昧安詳而起。及乎三請。復云。吾今為汝分別說法。始說一大事因緣。開示悟入佛之知見。文云。是法非思量分別之所能解。良以。教乘非思量分別。則無可言說。是以。釋迦掩室於摩竭。淨名杜口於毗耶。智不能知。識不能識。非大悟門。無繇契會。故吾宗門中。妙悟不在言詮。其悟之一字。如龍得水。似虎靠山。又如海船稍遇順風。則倐忽千里。非比教家終日說悟入。而不求妙悟者哉。果能思經中深義。以思入於無思。而悟入者。此人三乘圓極教網。所不能羈。復從自心中。能演出一大藏教。如天台智者。圭峯大師。即是宗門。非教家人也。於法華中豁然大悟。向圓覺經一言之下。心地開通。妙悟者。在法華圓覺。非在三大部及大小疏鈔者也。吾宗門中人。豈但圓覺法華。即犬吠雞鳴。鳥啼花笑。觸處逢緣。皆能悟入。如臨濟大師問黃<span class='corr'>蘗</span>。佛法的的大意。三次俱不領會。復於大愚灘頭。看破黃<span class='corr'>蘗</span>用處。便云。原來黃<span class='corr'>蘗</span>佛法無多子者。便是宗門中長處。非教乘所能載也。</p>
<p>或問。如師所云知無明無體。便云本無。又指非作故無。本性無故。復引知幻即離等語。便不假脩證。如楞嚴謂。理則頓悟。乘悟併銷。事非頓除。因次第盡。何以云一入理者。便不用脩耶。曰若如此說。豈但楞嚴。圓覺即云。以幻脩幻。汝豈不聞。中峯大師曰。文殊普賢二章。宛有衲僧氣象。如楞嚴經七處徵心。心不可得。乃至地水火風空見識。七大圓融之旨。根根塵塵。皆發明妙明真體。有志丈夫。向者裏全身擔荷。又何待劬勞。肯綮脩證。故吾祖師云。脩與不脩。是兩頭語。又云。脩證即不無。污染即不得。即此不污染。是諸佛之所護念。不比教家楷定法則。真發明大理。悟之一字。亦須吐却。況其脩之與證。還留得纖毫蹤跡也無。此與大理<span class='corr'>已</span>明者說。若不能離見超情。盡是墮坑落塹。故云。大理<span class='corr'>已</span>明。如喪考妣。中峯大師頌云。大地山河平似掌。一條官路直如弦。時人不會融通意。鐵壁銀山在面前。只此一箇悟字。如鐵壁銀山。若說脩與不脩。大似無繫縳中。自尋箇繫縳。所以宗門中長處。豈與教家而較其優劣。若真是悟徹底人。不妨裝香掃地。成就種種行門。善念尚不起。況諸惡念者乎。</p>
<p>或問。離心意識參。絕凡聖路學。心意識作麼生離。識之一字。亦不惡。如教中說。小乘滅識取證。深密經。第八種子識。為如來藏。若說業種恒真。生怖難信。皆為凡愚而不開演。如楞伽經說。第八業識。即如來藏。維摩亦云。塵勞之儔。為如來種。又云。未具佛性。亦不滅受而取證也。受既不滅。想識亦然。如楞嚴識性周遍。華嚴以大悲行。從無作根本智起。不屬五位之內。行相因果。專以佛果示悟眾生。明佛果無二愚也。何心意識而可離乎。雖設行相法門。佛不說之。總令當位菩薩自說。佛但放光表之。然安立佛果行位。為悟大根眾生。故將佛果直授為因。因即以果為因。果即以因為果。故不離本處。而充法界。一一身相及身毛孔。國剎重重。菩薩佛身互相攝入。雜類眾生。身土相入。悉皆無礙。以此則知。佛果決無二愚可斷。大根眾生。以果為因。無愚可斷愈明。況滅識耶。宗門中人。參究向上一路。更超出此根本法門一步。何云離心意識耶。曰宗門中說離心意識。理極深玄。非滅識也。謂單提句話頭。大理不明。如臨大敵。心意識要起。起不得。以此曰離。非斷離之離。如圓覺云。知幻即離。亦非有可離之離也。只此一句話頭。能超教中無數方便。如天台一心三觀。性惡即真。全性起脩。乃至一色一香無非中道。若非妙悟。盡屬識情。如黃葉止啼。終無得理。縱觀理成就。未免楷定六即是非。只如智者大師。頓發圓機。止獲五品。況諸未悟者乎。故吾宗門長處。纔初發意。便不落階級。只此一法門。最捷最徑。便不與教中比論。況絕後再甦。而發明大理。更跳出理之窠臼者。故云。如好堅樹。一出土而逈壓羣陰。如頻伽鳥。雖在㲉中。音聲<span class='corr'>已</span>逾眾鳥矣。所以宗門說法者。一語一言。雷轟電掣。三乘膽顫。十地魂驚。是真語者。實語者。如洞山大師偈云。如荎草味。如金剛杵。正中妙挾。敲唱雙舉。又云。通宗通塗。挾帶挾路。錯然則吉。不可犯忤。天真而妙。不屬迷悟。可謂悟之一字。亦沾染不得。況三乘教理。肯留些子朕迹。故宗門入處。掀翻世界。掉轉乾坤。最極深玄。所以云。一大藏註不破。法眼大師云。理極亡情謂。如何有喻齊。到頭霜夜月。任運落前溪。當知初心即能超過一切法門。諸悟入者長處。豈毫楮。能罄之者哉。</p>

<div class="lg regular"><div class='lg-row'>佛指生因心　是諸佛果德　復示佛果德</div>
<div class='lg-row'>是眾生因心　因果交互通　佛生了然故</div>
<div class='lg-row'>法界性緣起　頓入不思議　不以此為因</div>
<div class='lg-row'>安得常住果　縱脩於多劫　不名生佛家</div>
<div class='lg-row'>故說妙蓮花　開示佛知見　執果德行相</div>
<div class='lg-row'>不能曉了此　凡聖懸隔故　自生優劣想</div>
<div class='lg-row'>唯吾祖師禪　以此期悟入　教乘不能攝</div>
<div class='lg-row'>能攝於教乘　超出法界量　逈離言說想</div>
<div class='lg-row'>三千七百祖　展轉相授受　傳燈永不滅</div>
<div class='lg-row'>行於異類中　頭角灼然露　咳[口*敕]與掉臂</div>
<div class='lg-row'>應機無等倫　是宗門長處　智者求妙悟</div>
<div class='lg-row'>慎勿懷遲疑</div>
</div></div>
<div class='div-other'><a id='mulu508' />
<p class='h2'>示蔣月船居士</p><p>若人欲出於生死。淨土法門為第一。彼佛厥號阿彌陀。廣發四十八大願。若能稱其名號者。決定往生安樂國。彼土莊嚴最清淨。水鳥樹林皆念佛。七寶池開四色花。八功德水隨意樂。七重寶閣逈諸天。寶楯寶網光交映。行樹咸敷眾寶花。天諸音樂無間然。得生彼土何因緣。自心具足佛種子。彼佛願力能加持。使我行人易成就。彼佛如母憶念子。子若逃逝母何為。子若憶母便相見。即得往生安樂土。</p>
</div>
<div class='div-other'><a id='mulu509' />
<p class='h2'>示等徤行者</p><p>若人誦般若。智慧如金剛。最勝最堅利。能斷扳緣苦。光燄爍世間。破諸無明暗。廣度羣生類。實無滅度者。六塵本清淨。不以塵生心。根蘊亦復然。亦不依識住。應知住無所。智慧了然故。聞經不驚怖。四相皆遠離。初中并後善。漸入漸增長。不即亦不離。不常亦不斷。三心不可得。萬行悉圓滿。世界非世界。眾生非眾生。莊嚴非莊嚴。果知非非者。成就種種名。不住相布施。如日光普照。不久獲佛智。成就大悲心。</p>
</div>
<div class='div-other'><a id='mulu510' />
<p class='h2'>示吶然上座</p><p>性天清徹。塵雲而逐于陰晴。慧月孤明。識雨而遷于朗昧。所以情生智隔。想變體殊。示寂毗耶。沉痾馬祖。夫病者萬異。略而有三。何謂三。有不病而病。病中病。病中不病。不病者。謂世欲籠罩。苦樂憂煎。侵優淨體者是也。病中病者。謂汝現所染。更懼生死者是也。病中不病者。謂徹理知命。出生死者是也。昔有僧。問古德云。和尚今日病。還有不病者麼。曰有。僧云。不病者還來看和尚否。曰老僧看他有分者。便是病中不病底樣也。又云。病後始知身是苦。徤時多為別人忙。老僧自有安閒法。八苦交煎總不妨。汝當觀察。病是假緣。從業有故。業從妄起。妄從心生。心既無生。病將安寄。眱。</p>
</div>
<div class='div-other'><a id='mulu511' />
<p class='h2'>示袁夫人</p><p>嗟此閻浮極惡世界。無一可樂。縱有樂者。皆無常苦空。畢竟無我。有智之者。豈肯坐視百年。不求出離乎。當知。諸佛有入道康衢八萬四千法門。唯末後拈花示眾。乃指出教外別傳之旨。是徑中之徑。故唐宋以來三千七百祖師。非此門而無出路。良以。此門貴發真信。信自<span class='corr'>己</span>淨白心。與諸佛同體。圓同太虗。無欠無餘。無男無女。無勝劣想。發起猛利。頓明此心。不從外得。於十二時中。將一句沒意味公案。蘊在八識田中。為入道種子。如看萬法歸一。畢竟一歸何處。行裏坐裏。著衣喫飯裏。念念提撕。如坐在銀山鐵壁之中。祇求出離。不隨第二念故。不起思惟故。不生度量故。不將經書引證。不求人說破。但恁麼參去。只教一念純真。祇欲迸破。時節到來。磕著撞著。千了百當。日用中。當以此自勉。偈曰。一念純真處。大方獨蹈時。機微宜密運。古道貴親知。白雪盛銀盌。清風品玉箎。通身都是眼。旋見始為奇。</p>
</div>
<div class='div-other'><a id='mulu512' />
<p class='h2'>示不畏禪人</p><p>閻浮惡世。大可畏人。五陰覆心。食噉慧命。有識者皆憚之。子獨號不畏可乎。但能以金剛杵。碎煩惱窟。以智慧火。燒無明薪。單提一句本參話頭。拶破疑團。通身是眼。橫行三界。無敢當其鋒者。始不負此號也。不然。動步則荊棘滿地。塵埃亘天。謂無有所畏。是自欺耳。又不可不驚也。偈曰。不從諸聖求真諦。畏向凡情雜道心。直使兩頭都坐斷。袈裟角上水泥深。渾無一物可當情。寶屑金沙礙眼睛。鐵壁銀山親迸出。來時古路坦然平。</p>
</div>
<div class='div-other'><a id='mulu513' />
<p class='h2'>示何惺谷居士</p><p>古德云。門裏出身昜。身裏出門難。以此觀之。直下無身。那容住足。向空植種。終沒收成。只須坐斷兩頭。向威音那畔翻身。十字街頭。進取一步。方可喫博山痛棒。若論宗門大意。總不出古人行徑。但向本參話頭上著切。不可以卜度猶豫之心。自障道眼。如一生不了悟。縱百劫千生。祇向外打之遶。遊遍閻浮世界。脚跟下厚得幾重皮。亦濟得甚麼邊事。若待脩了無明去沙澄水。直饒到澄潭月影。夜靜鐘聲。未免猶是生死岸頭事耳。偈曰。大丈夫。須自了。學道不學文。做癡莫做巧。讀盡百王書。未免受拷㧯。無義味話頭。宗門第一要。竪起白汗流。藏身孤月皎。鐵壁與銀山。只教都靠倒。會者則逐浪隨流。不會則白頻芳草。清高不上古人墳。昂藏何似而□好。</p>
</div>
<div class='div-other'><a id='mulu514' />
<p class='h2'>示惟岳禪人</p><p>祖師云。毫釐繫念。三途業因。瞥爾情生。萬劫羈鎻。既不許別生異念。則單提一句話頭。頓發疑情。疑情果發得起。則千萬人中閙市叢裏。孤歷歷。峭巍巍。祇此話頭上。疑情不解。始是工夫得力。忽朝撞破疑團。摸著鼻孔。始可與博山話會。偈曰。話頭一句如弦直。譬如調象須全力。倒跨橫趨任所之。不與禪門存軌則。堂堂大路坦然行。大海淵溟徹底清。拗折驪龍頭上角。珠光閃爍不關情。</p>
</div>
<div class='div-other'><a id='mulu515' />
<p class='h2'>示量如禪人</p><p>如來一大藏教。是箇切脚。且道。切箇甚麼字。以字不成。八字不是。既然切不出。當看一口氣不來。畢竟向甚處處去。將此一句子。如持金剛王寶劍。誰敢當其鋒者。又如臨大敵。毋容眨眼。只欲決勝。始能破生死之牢關。斷根塵之識浪也。不然。豈但一生空過。即百劫千生。未有了底日子。有志之人。豈甘心自棄。六祖祇是箇挑柴漢。放下柴擔。便乃知歸。彼既丈夫。我胡不爾。但在自之肯心。非干人利鈍也。當知。肯之一字。如換骨靈丹。其猛利究心者。可不勉乎。偈曰。話頭一句如弦直。脫死超生過反仄。不於此際見根源。只待當來問彌勒。去處不知肯自休。水冷霜枯迸出頭。贏得腰纏十萬貫。忻然騎鶴上楊州。</p>
<p style="margin-left:1em">宗說等錫下</p>
</div></div>
<p class='juan'>無異禪師廣錄卷第二十七</p>
</div><!-- end of div[@id='body'] -->
</body></html>