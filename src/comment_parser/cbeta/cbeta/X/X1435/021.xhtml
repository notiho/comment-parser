<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu488' />無異禪師廣錄卷第二十三</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">宗教答響三</p>
<p>吳觀我太史問。廣瀹於過去世。種少善根。得聞向上一路。無柰障緣深厚。念力麤浮。雖有疑情。不能相續。又恨病魔羈<span class='corr'>馽</span>。未遑參請諸方。親覩過量大人不思議用。獨憨山朗目兩唱導師。大費婆心。曲垂鞭影。終是數他珍寶。不救饑貧。二六時中。欲求少分相應。了不可得。何幸未充耳根。遙嚮博山玄化。卒業警語。不覺神馳再嘆。奇哉。飲光尊者。猶有嫡骨兒孫。以文字解脫。傳佛心印。身無羽翼。不能奮飛。將無失之剎那。恨之永劫。敢因現空上首飛錫之便。焚盥勒楮。敬問巾缾。願大師放額顱眼光。照我神髓。如所應作。而提獎之。小刻二種。皆心意識卜度依通。非實境界。而就中滲漏。亦不無和尚下鉗錘處矣。南望翹心。悲仰悲仰。</p>
<p>師云。艤初遊石頭城。聞憨達朗三大師。心切歸依。為侍受業師。南詢得入壽昌先和尚室。蒙示以船子公案。祁寒溽暑。廢寢忘餐者幾六年。三大師淨其意識。殊不能記。辭先和尚住博山。今二十五載。數年禪者憧憧。獲居士頌古。并諸傳記。讀之灑然。始知有菩薩現居士身說法。歡喜無量。恨未得面晤教言為歉耳。五月八日。於信州橋菴。見空持居士翰教至。如旱逢甘雨。大慰未見之懷。三復竭思。不能釋手。此亦希世之緣也。來翰謂。向上一路。雖有疑情。不熊相續。又云。如所應作而提獎之。艤於此疑信相半。謂居士通身佛法。而復求應作之語。大似居海者向人覓水。人所難信。又如埋兵索戰。將謂彼不能勝。而自必勝之。又謂居士是菩薩示現。其謙退虗懷。為眾請法。應如是乎。然向上一路。難以措辭。纔開口時。白雲萬里。惟疑情一事。頗為能入。果不能相續。是生死心不切耳。其切之一字。是如所應作。此是為居士無夢說夢。好肉剜瘡。諒不以實法會去。不免就身打劫。將夢中境界。不妨一一剖㭊。使未知者知。<span class='corr'>已</span>知者亦何妨助法喜也。悟解二種。開有多門。具在別柬。希居士審察之。不以煩凟為咎。若論著向上一路。只須大喝一聲。以火燼之。揚向他方世界。毋使淨白地上。受此塵滓穢壤耳。聊此復言。餘容緣晤。不宣。</p>
<p>悟之一字。祖師門下。呼為毒藥。迹尚不留。況其悟耶。今不避犯諱。藉言之。使智愚有所料揀。宗教有所分疎。行者不陷於險阻岐徑。實途中助耳。</p>
<p>復次論禪者。有二種悟門。一者從文字語言中。得解悟。二者從<span class='corr'>己</span>分上參究得徹悟。夫解悟者力弱。徹悟者力強。解悟者。如聞人說物。徹悟者。如親眼見物。聞見雖一。疑與不疑。實霄壤之遠也。</p>
<p>復次。從文字中解。未得徹悟者。有二種障。一者文字障。二者理障。文字障者。如人食蜜。愈食愈甜。於十二分教。深求諦理。生死分中。了無交涉。是謂之障。理障者。於實際理地。相似了了。如通身是寶。不得實用。於生死分中。亦無交涉。是謂之障。</p>
<p>復次。從文字中解。未得徹悟者。有二種慢。一者我慢。二者增上慢。我慢者。謂我今<span class='corr'>已</span>悟。眾生在迷。如我見處。人所不知。由此起慢。增上慢者。謂我<span class='corr'>已</span>入聖位。上無佛可求。下無眾生可度。佛之一字。吾不喜聞。由此起慢。</p>
<p>復次。從文字中解。未得徹悟者。有二種怯弱心。一者我見理<span class='corr'>已</span>極。行不能逮。賢聖位中。未得親履實踐。由此起怯弱心。二者我見地<span class='corr'>已</span>與佛同。實不得佛之果用。神通光明。於我何有。由此起怯弱心。</p>
<p>復次從文字中解。未得徹悟者。有二種安隱想。一者謂實際理地。不受一塵。山河大地。不礙眼光。又云。圓同大虗。無欠無餘。大圓體中。求其生死去來。了不可得。由此起安隱想。二者見理雖明。不能親證。諸教乘中。多於淨土。惟念佛往生甚為妥當。由此起安隱想<span class='note-inline'>(<span class='corr'>已</span>上俱為禪病)</span>。</p>
<p>復次。果徹悟。不為文字作解者。有二種實受用。一者得諸佛化儀。二者得諸佛果用。化儀者。謂諸佛淨穢土中。菩薩眷屬。聲聞眷屬。香雲花雲。幢幡寶葢雲。及天龍八部。與我同等。無二無別。如不爾者。是未徹悟故。是理有分劑故。二者得諸佛果用。謂三十二相八十種好。乃至九十七種。及清淨法身。并神通光明說法等。與我同等。無二無別。如不爾者。是未徹悟故。是理有分劑故。</p>
<p>復次。果徹悟。不為文字作解者。具足諸菩薩無作妙行。謂過去諸菩薩。未來諸菩薩。現在諸菩薩。不可說不可說劫數。所行玅行。謂時同處同身同行同。於一剎那頃。一微塵許。悉皆具足。如不爾者。是未徹悟故。是理有分劑故。</p>
<p>復次果徹悟。不為文字作解者。與十二類眾生。同一體性。自身入他身。他身入自身。一身入多身。多身入一身。彼世界入此世界。此世界入彼世界。世界入自身。自身入世界。入自身不見有世界。入世界不見有自身。互攝互融。無壞無雜。復於眾生分中。同一悲仰。又於眾生分中。起同體大悲。謂善與惡。悉無自性。皆自心現量。既無心外之境。以無作用。興慈運悲。不妨於無性體中。而解脫無性眾生也。如不爾者。是未徹悟故。是理有分劑故。</p>
<p>復次。果徹悟。不為文字作解者。與十二類眾生。同一幻化故。謂緣生無性。生本無生。無性緣生。眾生何有實。如幻化。吾與之居。如不爾者。是未徹悟故。是理有分劑故<span class='note-inline'>(<span class='corr'>已</span>上是悟心者實受用。非解者能知也)</span>。</p>
<p>復次。從語言中作解。未得徹悟者。流出無邊狂解。有以日用事無別。惟吾自偶偕。而生狂解。有以隨流認得性。無喜亦無憂。而生狂解。有以神通并妙用。運水及搬柴。而生狂解。有以本來無一物。何處惹塵埃。而生狂解。有以對境心數起。菩提作麼長。而生狂解。有以山河及大地。全露法王身。而生狂解。有以無明實性即佛性。幻化空身即法身。而生狂解。有以入門便打。而生狂解。有以答問機緣。口頭快便。而生狂解。有以不必參究。直下承當。而生狂解。有以入門便罵。而生狂解。有以習學詩賦詞章工巧技業。而生狂解。有以放下又放下。開口即錯。而生狂解。嗟呼。醍醐上味。為世所珍。遇斯等人。反成毒藥。良以正法傾頺。邪魔熾盛。相續眷屬。彌滿世間。於生死分中留心者。不可不先燭破此虗妄境界也。更有三句葛藤。不可不為居士說破。古德云。如何是禪。猢猻上樹尾連顛。如何是禪。猛火著油煎。如何是禪。碌磚。即此是祖師傳的葛藤。然雖如是。分明向汝道。相續也大難。</p>
<p>余集生冏卿。問先輩云。五宗自溈山而下。取人甚嚴。於是溈仰法眼先絕。絕乎否耶。洞山數傳至太陽。法不輕授。年且八十矣。嘆無可繼。遂以衣履。別寄浮山遠求法器。而僅得投子一人。當此之時。洞下不絕如綫。及投子得芙蓉。而玄風再振。弘衍至今。今之師雲門臨濟而未至者。皆翻然舍而宗之。儻所稱。取之嚴者。得之必精。得之精者。傳之必遠。非耶。夫曹洞一脈。愈微而愈不泯。有如此。豈臨濟一脈。轉捷而轉失傳乎。邇來修忌三祇。覺希一宿。翕習成風。至有纔著袈裟。便行棒喝者。問之則曰臨濟宗也。臨濟宗固如是乎。坡公云。借君拍板與捫槌。我也逢場作戲。至目鉗鎚為戲劇。學人之過與。抑亦其師之過耶。請師昌言之。</p>
<p>師云。吾宗遡自達磨大師。傳佛心印。觀我東震旦。有大乘氣象。受二十七祖般若多羅尊者讖云。震旦雖濶無別路。要假兒孫脚下行。特特航海而來。初見梁武問答時。便不順些子人情。如用一把鐵掃帚相似。乃至九年面壁。為法求人。神光立雪齊腰。猶呵為輕心慢心。欲冀真乘。徒勞勤苦。良以師嚴則道尊。因真則果正。是以斷臂安心。忘身為法。以及負舂槽廠。不避陸沉。方得大法流行。龍象競出。然六祖雖曰得道者如林。其正傳者惟青原南嶽二大士耳。馬大師一足蹋殺天下。一口吸盡西江。是何等根性行業。而印心後。尚侍嶽師一十五載。日益玄奧。及至開堂。猶命僧驗過。曰三十年不曾少鹽醬。嶽始然之。古人如此嚴密。載在方冊者。歷歷可考。豈敢畏絕嗣。而授諸非器乎。溈仰雲門。傳燈列譜。雖稱斷絕。而流裔受派者。至今猶存。法眼一宗。至永明壽大師。高麗嗣法者三十六人。其德澤滋盛。流溢遐遠。又不可以識心測之。謂其斷續也。洞山五傳至太陽玄。玄寄直裰皮履於遠公處。而得投子青。青得芙蓉楷。楷得丹霞淳。淳得長蘆了。了得天童珏。珏得雪竇鑑。乃至　國初。萬松秀。雪庭裕。展轉相傳。至我壽昌先和尚。實曹洞正傳。其源深流遠如此。臨濟至風穴。將墜於地。而得首山念。念得汾陽昭。昭得石霜圓。中興於世。乃至　國初。天如則。楚石琦。光明烜赫。至於天奇絕。以四家頌古。悉皆詮釋。宗風由此一變。識者惜焉。葢宗乘中事。貴在心髓相符。不獨在門庭相紹。故論其絕者。五宗皆絕。論其存者。五宗皆存。果得其人。則見知聞知。先後一揆。絕何甞絕。苟非其人。則乳添水而味薄。烏三寫而成馬。存豈真存。如居士所問。取之嚴者。得之必精。得之精者。傳之必遠。余意正然。不意居士亦見及此。所以寧不得人。勿授非器。不得人者。嗣雖絕而道真。自無傷於大法。授非器者。名雖傳而實偽。欺於心。欺於佛。欺於天下。一盲引眾盲。相牽入火坑。將來鑊湯爐炭。劒樹刀山。知是幾多劫數。有智之士。寧可碎身如微塵。決不肯造此無間業也。今行棒行喝。豈但曰初披袈裟。即白衣居士例皆如此。殊不知古之所是。乃今之所非。如德山入門便棒。傳燈所載。曾打幾人。又如臨濟大師。一語中具三玄。一玄中具三要。四料揀四賓主。皆於言句中勘人。未甞以棒盲加。且一語中具三玄三要。則一棒一喝。悉當具三玄三要之旨。既一喝可分五教。一棒須具三玄。正應用時。必有差別。其殺活縱奪。貴在當機。豈沿街遍戶。皆以棒喝為應用耶。若不審來機。一槩用打。是妄立門庭。便成戲論。引動一班狂妄學人。墮落意坑見塹。硬作主宰。錯下承當。圖彼冬瓜印子。貪人禮拜供養。誑惑無識。各各自謂成無上道報。終決沉生死苦海。正所謂邪師過謬。非眾生咎。然在真為生死之人。具眼參方。必不被其所賺。嗚呼時丁末世。貴在辯正邪別真偽。須向本分中商量徹底。莫向法嗣上較論斷續也。</p>
<p>劉心城大參問。千里餐風。連宵逼拶。大師大慈。石人墮淚。無奈迷雲展轉濃重。索性全抒狂臆。以當發露懺悔。惟師慈父。容此驕子。不惜懡㦬。逐欵批答。令玄立地轉關。頓破葛藤絡索。豈愛剝皮析骨。詶此法乳深恩。</p>
<p>師云。宗乘冷落。舉眼無親。今天下稱知識者。莫不云秉達磨大師單傳之旨。交馳棒喝。彌滿世間。豈但叢林。即街頭傭竪。悉妄言悟入。皆邪師過謬。非眾生咎。余禪暇及此。髮竪心寒。恨不能以智鋒慧刃。掃除魔黨。以報佛恩。非敢以生滅心。造地獄業因。破夏往還。幸金陵諸宰官居士。護持正法。方解制。緣遇居士。以法門為問。心甚快然。然宗教殊途。皆歸一致。都城趨入。遲速不同。非敢以宗抑教。以教抑宗。真有所抑。即是魔人。且達磨何人耶。智者何人耶。敢妄加穿鑿。為分優劣乎。所趨向者。就審初機為其指迷。不由迂徑。當隨問隨答。不辜居士來意耳。貴在格外相詶。希勿以言句取則。領略在未問之先。則居士無問。博山無答。大圓覺中。不挂一元字脚。居士信斯語否。</p>
<p>問。蒙大師垂示。一口氣不來。向甚麼處去。言思路絕。難咬難嚼。㘞地一聲。虗空粉碎。此誠最上極則。玄雖凡下。戊午<span class='corr'>己</span>未。曾亦兩年著脚。庚申劇病。竟入地獄。一句彌陀。如湯沃雪。何至今日。轉打之遶。此段機緣。亦非孟浪。似於夙劫。曾作佛隴<span class='note-inline'>(即天台)</span>兒孫。每讀妙宗鈔。所云取舍之極。與無取捨同。覺得實實可作生西拄杖。實不妨與宗門向上極則。谿山各別。雲月是同。葢台教全以葛藤掃葛藤。以解路絕解路。四教六即十乘四弘。才提一句。動成二十七萬一千餘句。而宗旨只一心三觀。然非二十七萬一千餘句。此一心三觀一句不得分明。所以多句不離一句。併此一句亦無名字相貌可得。不待樹倒藤枯。早<span class='corr'>已</span>句歸何處。玄如未死五六年後。與乾三先生。圓頂方袍。手捧三大部。向博山堂下。遶佛三匝。禮師足<span class='corr'>已</span>。叉手而立。惟望大師。另出手眼。俯為接待。</p>
<p>師云。居士於宗乘中。既兩年著脚。仍以一句彌陀。銷除地獄。如湯沃雪。似非孟浪。前後參差。果志慕空宗。何不以金剛猛燄爍之。仍待一句彌陀。不得實用。於斯可見。居士既全是知解。與佛隴密契。不問可知。謂妙宗所云。取捨之極。與無取捨同。居士即今。有取捨耶。無取捨耶。若有取捨。同之一字。即是妄言。縱硬作主宰。謂其不礙。其奈取捨何。雖百劫千生。不能脫此窠臼。自云淨潔。亦不作淨潔想。譬如著白衣人。入墨池中。自云我不染墨。豈但謾人。實自謾耳。生西要旨。貴在一心不亂。居士即今果不亂乎。如未究竟。生死熾然。縱許十念往生。此亦初心方便。假有毫釐繫念。是究竟法耶。非究竟法耶。如不究竟。則拄杖子折矣。不可不知。若謂台教以葛藤掃葛藤者。與不絆葛藤。優劣若何。果是智人。自當料揀。多句不離一句。以一句入多句可乎。若可者。譬如尋水先得其源。如得其源。枝派蔓流。不愁不到。若向枝蔓上尋去。雖心中了了。余保終其身而不能到也。妄云早<span class='corr'>已</span>句歸何處。是見卵而求時夜。不亦太早計乎。</p>
<p>問。蒙大師垂示云。一念識心即不思議境。非證法華三昧。莫望領取。又云。智者大師玅悟處。不在三大部。在禮法華時。卓哉我師。誰謂大宗師。非即大教主耶。玄輩凡愚。則妄據智者大師所云。圓頓者。初緣實相。造境即中。無不真實。繫緣法界。一念法界。一色一香。無非中道。便確信得過。不思議境。非但凡愚有分。即熾然婬殺盜妄。其事相不得不攝於一戒。而即此婬殺盜妄。一念當體。即煩惱。即菩提。即生死。即涅槃。實信得過。實把得牢。依此圓教。修此圓行。而不了生死。智者大師欺人賺人。恐無是處。</p>
<p>師云。余謂。一念識心即不思議境。智大師妙悟。不在三大部。此即實語。誠非臆見。如一念具三千。是思大師親證處。非從學問中來。如云即空即假即中。是因緣所生法。并一色一香等語。乃從學問中來。實非大師悟處。居士雖信得過。皆是識心領略。既非悟入。識解障心。如油入麵。永無出期。不可不審。謂殺盜婬妄性惡即真。殊不知。即真體中。無殺盜婬妄。當體煩惱。當體空寂。緣生無性。等於空花。菩提涅槃。皆為賸語。非作故無。本性無故。而復云依此圓教。修此圓行。正所謂無夢說夢。不識大師行布而非行布。圓融而非圓融。過在學人。非在教也。吾宗門中。非不看教。祇不滯斯解。如單刀直入。直斬顏良為快意耳。</p>
<p>問。蒙大師垂示云。才開解路。便落生死。敢不服膺。然所云不思議境者。即空即解即中也。此三諦只在現前一念識心。一念最劣。三諦一心最頓最圓。最尊貴無上。雖復證入甚難。而性惡法門。全性起修。全修在性。修性不二。直斷無明。至於見思塵沙。譬如冶鐵。粗垢先去。非本所期。自然先落。此一念直超三阿僧祇。當生便可證圓住位。直截頓頓。品位彌超。似又不獨輕輕便便。了一生死而<span class='corr'>已</span>。大師大慈。願不有慮。</p>
<p>師云。才開解路。便落生死。如永明大師云。圓宗所示。皆是未了。文字性離。始名解脫。看宗鏡錄者。誰肯謂性離也。皆識上生識。心上求心。愈生愈求。轉覓轉遠。圓覺云。以思惟心。測度如來圓覺境界。如取螢火燒須彌山。終不能著。如不思惟者。以何法門。謂之捷徑。少林云。心如墻壁。乃可入道。亦不論性善性惡。全性全修。祇將一句話頭。深追力究。如喪考妣。識解何生。果得迸開光明煥發。如紅爐烈燄。見思塵沙。豁爾氷消。若斫樹去根。枝葉復生無有是處。況向上一路。及盡玄微。去粗存細。似多著一翻心力也。極細根苗。卒難頓盡。直超品位。非行莫齊。言解相應。無有是處。台教學人。似不可以圓教自負。不求妙悟。蒸沙之語。豈欺我哉。</p>
<p>問。藏通別圓四教。智師剏立。四教有五頌。位次分明。又不墮明白裏。後四頌則且置。只首一頌云。七賢七位藏初機。通教位中一二齊。別信并圓五品位。見思初伏在凡居。凡居者凡聖同居土。四淨土之一也。七賢者。五停心。別念處。總念處。四加行。共七位也。四加行位則且置。只總別念處中。一觀身不淨。五停心中。一數息觀。便開出八背捨。六妙門。十六特勝。觀練熏修等。世出世禪門。妙訣。一經開會。一一無非不思議圓妙法門。的的當當。穩穩貼貼。保得一念識心。眼光落地時。決無失脚。又何況即漸即頓。即藏即通。即別即圓。廉纖葛藤。無一可取。無一可捨。所謂太虗空中之乎者也。將錯就錯。西方極樂。大師大慈。願不有慮。</p>
<p>師云。四教五頌位次分明等語。乃至一經開會。一一無非不思議圓妙法門。具在三大部中。此不繁引。而云的的當當穩穩貼貼。此是智者大師見。非學人見也。居士謂。保得一念識心。眼光落地。決不失脚。居士用那箇心保得。若用識心。識心隔陰。則不能知。宿命具通。恐一生難辦。臨終善惡。如人負債。強者先牽。毫釐念起。豈但說即。如寒拾見溈山。那事都不記了。西方極樂。亦是寐語也。</p>
<p>問。蒙大師垂示。有大居士。問云。只提話頭。三乘十二部。可盡廢耶。答。何作恁麼見地。三乘自為三乘人說。豈不見。圓覺經云。惟除頓覺人。併法不隨順。玄奉此。示。豈復疑云。只提話頭。三大部可盡廢耶。然而三大部中。併三乘人。一總收為圓人頓覺。併四教十乘。六即四弘。雖復的的當當。不許一字誵訛。而實無一法可容隨順。所以荊溪一部金剛錍。總托一夢。懸符我師昨解制上堂所云。一一皆夢中事。而金剛錍末後一句云。忽然夢覺。問者答者。所問所答。都無所得。然則宗耶教耶。誰非一夢耶。然而三大部及金剛錍。畢竟與三乘十二部。俱不可廢。大師亦復何曾欲廢三乘十二部。及三大部金剛錍耶。凡愚護玄。一口氣未斷時。願以三大部金剛錍。作廣額屠兒。一把殺猪刀。臨終放下。恃有大師加被在。即未放下時。亦有凡愚願力在。</p>
<p>師云。一句話頭。聰明學人卒難領略。謂識解多故。猿騰雀躍。無暫停息。欲收為圓人稱頓覺者。譬如妄號帝王。非敢向人說也。實無一法可容隨順。大似掩耳偷鈴。倘放下。一言一字。如食美味。念念不忘。況教理耶。思之可見。不待博山重加註脚。古人所謂。不得水精珠。難澄濁水。不得宗門中慧炬。實難破千萬劫之重昏。況夢中之夢。金剛錍三大部。恐未易與居士作屠刀也。</p>
<p>問。台宗圓頓。尊貴無上。則且置。縱使廉纖落索。實不如禪宗直截透脫。而夙業深重之護玄。終不妨舍易從難。辭甘受苦。何以故。請先借世緣。自忖自卜。玄實生性薄劣。初叨第力辭館。選甫作令。亟徙寒氈。所至無不骯[骨*(卄/(歹*巳)/土)]重圍。笑拌頭顱一生。從喫辛喫苦中。自歌自舞。乃至生死大事法門。豈同兒戲。而於時所從。尚參究極則。既有我大師。全提正令。何須凡下免冑趨風。惟念達磨既開少室之宗。智師始剏佛隴之統。而五家宗派。烈日中天。三觀密藏。方沉闇室。一炎一冷。不可同年而語。遂於辭炎趨冷。千辛萬苦之護玄。不覺痂嗜偏投。每嘅。大蘇妙悟以後。荊溪四明一輩。孤燈寒燄。僅不絕於幽溪即中一綫。師資嬰杵。有懷魂銷色黯。持此願王。泥犁不避。無心擇便。有分奔波。牛順羊逆。佇師殺奪。</p>
<p>師云。台宗圓頓。最尊無上。敢問。台宗所宗者。何為最尊無上也。若謂一心圓極之理。當求之在心。非求教也。我達磨大師。傳佛心印。航海而來。斥諸名相。故云直指人心見性成佛。其機感契悟。如人飲水冷煖自知。雖入不思議境。而心行處滅。向上一路。千聖不傳。說著箇佛字。猶為賸語。非同教家自生難易。有圓有頓有依傍也。有識性者。孰不能習教。惟宗門下。實難得人。居士何不念祖師命脈。繫如懸絲。正要得深入教乘者。了明大法。傳祖師心印。開眾生慧眼。實博山之至望也。</p>
<p>問。離心意識參。既離心意識。將甚麼參。參箇甚麼。</p>
<p>師云。心意識作麼生。離只將一句話頭。真參實究。如喪考妣相似。心意識。要起起不得。何用離耶。即此心意識。豈但要離。如紅爐點雪。求其蹤跡。了不可得。且道參箇甚麼。居士就將此是箇甚麼便好討箇下落如不會者。不妨疑著。良久云。散盡閒雲清野壑。海天大燎亮月明中。</p>
<p>問。何物凡愚。蒙師不棄殷勤答問。析剝難詶。柰凡愚既非格外人。安得領在未問先。大師答而無答。凡愚問而復問。惟我大慈。幸卒教之。一蒙示云。即今若有取捨。同之一字。即是妄言。玄復疑。妙宗宗旨。正謂取舍。愈有愈無。斯為圓妙。若無之始無。不落小乘耶。</p>
<p>師云。愈有愈無。斯為圓妙。殊不知。天台借路還家。終不墮有無窠臼。有無二字。實圓妙中影響。非始無也。若膠柱鼓瑟。豈但小乘。而凡夫熾然心行。欲擬之圓妙。大似捫空搥響。縱經多劫。終無得理。有智之士。寧不痛思者歟。</p>
<p>問。一蒙示。以葛藤掃葛藤。與不絆葛藤者。優劣若何。玄復疑。不絆葛藤。豈非向上極則。若以較台宗二而不二。不二而二。正爭此葛藤之有無。惟我大師。實云非敢以宗抑教。以教抑宗。豈復置一優劣耶。若謂劣在人不在教。教理則不廢葛藤咎。豈獨在人耶。</p>
<p>師云。不絆葛藤者。實在人非在教也。譬如生在王家。天然之貴。不假他營。若以功能較之。優劣實霄壤也。楞嚴經云。阿難縱能宣說十二部經典。不如一日修無漏業。華嚴又云。如日當空照。童稚閉其目。自言何不覩。多聞亦如是。此是教家料揀教與人優劣。不待擬議。而泮然氷釋矣。今時習教理者。何不提綱挈領。而楷定法則。經之過歟。人之過歟。</p>
<p>問。一蒙示云。多句不離一句。須得水源。若尋枝蔓。妄云句歸何處。不太早計耶。玄竊聞。台宗專用六識。謂之去丈就尺。去尺就寸。又謂伐樹得根。尋水得源。豈不懸合我師宗旨。溯水源而掃枝蔓耶。既得其本。即蔓是本。既尋其源。即流是源。一句多句。多句一句。似無復遲早之可判也。</p>
<p>師云。台宗專用六識。正類吾宗門中。騎賊馬趂賊。謂以馬為根也為源也可乎。若以馬為根源。是謂之昧却主人翁。可謂奴即不辯也。圭峯云。識如幻夢。但是一心八識。當與一刀。況其餘耶。若論圓極之理。當得其根。毋尋枝葉。當得其源。毋滯漫流也。得其根者。一枝皆木。得其源者。一滴皆水。若以枝葉漫流。為根本源流者。何啻據淮泗。而曰即阿耨達池。不亦太早計乎。</p>
<p>問。一蒙示云。一念識心。保無失脚。用那箇心保得。若用識心。識心隔陰。即不能知宿命具通。恐一生難辦。大師慈悲警䇿。至此可容凡愚。未得謂得。以地獄為兒戲乎。然台宗專用六識。既是一家宗旨。止觀懸合。首楞嚴云。憶佛念佛。現前當來。必定見佛。即謂憶念亦用六識。確為無過故。圓人雖極圓頓。而至何位。斷何惑。證何理。往判諸教。諸位無不通達。學人分中正不必宿命神通。即教中明用六識。六識明知位次。若能依教修行。學人縱必不能自保。而教理可作保人。凡愚人作凡愚朴實語。惟望大師哀憐攝受。而卒教之。</p>
<p>師云。台宗借用。皎如日星。自是居士錯會耳。豈不聞念空真。念生即無生。若以六識為主宰。譬如蒸沙作飯。沙非飯。本楞嚴斥能推者為心。又令微細揣摩。居士認定六識。不待別求寂常心性。正類乎認賊為子。不亦謬乎。如止觀圓頓義者。初緣實相。造境即中。無不真實。從實相中出。止觀二義云。法性寂然。曰止寂而常照。曰觀貴在起行。不滯解門。如南嶽大師。九旬常坐。一時圓證。非解也。又如法性經云。滅非真諦。因滅會真。滅尚非真。況意識耶。所引憶佛念佛等語。念空真念與自得心開。還存得意識也無。若以解心判教。便為究竟。天台不必觀心。南嶽何勞常坐。惑終不斷。理豈入圓。縱經多劫修行。止是說心說性之人。道火何曾燒口。說食豈能充饑。勿自瞞頇。思之可見也。</p>

<p class='juan'>無異禪師廣錄卷第二十三</p></div>
</div><!-- end of div[@id='body'] -->
</body></html>