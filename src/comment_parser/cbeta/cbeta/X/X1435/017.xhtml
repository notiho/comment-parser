<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>無異元來禪師廣錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu353' />無異禪師廣錄卷第十九</p><p class="byline">住博山法孫　弘瀚　彚編</p><p class="byline">首座法孫　弘裕　同集</p><p class="head1">開示偈<span class='note-inline'>(五)</span></p>

<div class='div-other'><a id='mulu354' />
<p class='h2'>示李虗雲居士</p><p>頓悟心源開寶藏。萬花叢裏樂優游。春風也解禪那意。吹盡殘紅伴水流。</p>
</div>
<div class='div-other'><a id='mulu355' />
<p class='h2'>示劉自度居士</p><p>頓悟心源開寶藏。鐘鳴鼓響驗聲塵。自從識得緣心法。一箇無心閒道人。</p>
</div>
<div class='div-other'><a id='mulu356' />
<p class='h2'>示齊寶明居士</p><p>頓悟心源開寶藏。從他煩惱與菩提。三餐茶飯隨時過。無事深山聽鳥啼。</p>
</div>
<div class='div-other'><a id='mulu357' />
<p class='h2'>示鄧九如居士</p><p>頓悟心源開寶藏。灼然笑點馬師圈。頂門果具摩醯眼。黑白終歸句下圓。</p>
</div>
<div class='div-other'><a id='mulu358' />
<p class='h2'>示李何事居士</p><p>頓悟心源開寶藏。摩挲睡眼見青天。現成公案重拈出。三箇猢猻夜簸錢。</p>
</div>
<div class='div-other'><a id='mulu359' />
<p class='h2'>示傅遠度居士</p><p>頓悟心源開寶藏。衲衣底事有來由。囫圇吞箇青州棗。直至而今飽不休。</p>
</div>
<div class='div-other'><a id='mulu360' />
<p class='h2'>示方士雄居士</p><p>頓悟心源開寶藏。雞鳴犬吠演真乘。雖然逐日忉忉底。喫飯穿衣似不曾。</p>
</div>
<div class='div-other'><a id='mulu361' />
<p class='h2'>示劉今度居士</p><p>頓悟心源開寶藏。庭前栢子話偏長。道人不諳西來旨。一陣清風一陣凉。</p>
</div>
<div class='div-other'><a id='mulu362' />
<p class='h2'>示楊仲宜居士</p><p>頓悟心源開寶藏。黃金沙石不須論。展開兩手無依摸。萬象森羅一口吞。</p>
</div>
<div class='div-other'><a id='mulu363' />
<p class='h2'>示姚鄰卿居士</p><p>頓悟心源開寶藏。龐家兒女是知音。超方不許留些子。拋却家園自陸沉。</p>
</div>
<div class='div-other'><a id='mulu364' />
<p class='h2'>示鄧直卿居士</p><p>頓悟心源開寶藏。家風不與世人同。百千萬種諸三昧。祇在尋常語默中。</p>
</div>
<div class='div-other'><a id='mulu365' />
<p class='h2'>示劉文長居士</p><p>頓悟心源開寶藏。全身領荷亦遲遲。更思吸盡滔天浪。笑倒江西馬大師。</p>
</div>
<div class='div-other'><a id='mulu366' />
<p class='h2'>示王元淳居士</p><p>頓悟心源開寶藏。祖翁田地不曾移。若將計較從他覓。大似傾盃灌漏巵。</p>
</div>
<div class='div-other'><a id='mulu367' />
<p class='h2'>示茹無簡居士</p><p>頓悟心源開寶藏。箇中原不立纖塵。誰云珍玩過沙石。還笑從前徹骨貧。</p>
</div>
<div class='div-other'><a id='mulu368' />
<p class='h2'>示陳非白居士</p><p>頓悟心源開寶藏。珊瑚枝上月溶溶。清虗不是人間境。吹去浮雲晚樹風。</p>
</div>
<div class='div-other'><a id='mulu369' />
<p class='h2'>示熊飛卿居士</p><p>頓悟心源開寶藏。黃花翠竹總真如。若將花竹生知解。笑殺當年碧眼胡。</p>
</div>
<div class='div-other'><a id='mulu370' />
<p class='h2'>示葉對育居士</p><p>頓悟心源開寶藏。肘後靈符衣裏珠。幾多玄妙都拋却。認取楊岐三脚驢。</p>
</div>
<div class='div-other'><a id='mulu371' />
<p class='h2'>示余得之居士</p><p>頓悟心源開寶藏。通衢倒跨白牛車。角頭無限莊嚴具。都在深慈長者家。</p>
</div>
<div class='div-other'><a id='mulu372' />
<p class='h2'>示余未也居士</p><p>頓悟心源開寶藏。大千經卷不他尋。分明一箇真獃子。肚量從來海樣深。</p>
</div>
<div class='div-other'><a id='mulu373' />
<p class='h2'>示鞠巖長居士</p><p>頓悟心源開寶藏。逢人懶論口頭禪。珍珠收向皮囊裏。棒喝交馳總不然。</p>
</div>
<div class='div-other'><a id='mulu374' />
<p class='h2'>示鄧魯生居士</p><p>頓悟心源開寶藏。好山好水一時收。從來不出門庭外。古佛家風得自由。</p>
</div>
<div class='div-other'><a id='mulu375' />
<p class='h2'>示張訥所居士</p><p>頓悟心源開寶藏。髑髏無識眼初明。更知心境如如處。花鳥逢人亦不驚。</p>
</div>
<div class='div-other'><a id='mulu376' />
<p class='h2'>示王夢蘭居士</p><p>頓悟心源開寶藏。多年古路滑如苔。淨瓶撲破重拈起。歸去閻浮又再來。</p>
</div>
<div class='div-other'><a id='mulu377' />
<p class='h2'>示姚亶卿居士</p><p>頓悟心源開寶藏。西江吸盡不為奇。當陽打箇翻斤斗。鐵笛橫吹劫外詩。</p>
</div>
<div class='div-other'><a id='mulu378' />
<p class='h2'>示吳叔達居士</p><p>頓悟心源開寶藏。隨聲逐色過朝昏。一條拄杖穿雲走。得失親疎總不論。</p>
</div>
<div class='div-other'><a id='mulu379' />
<p class='h2'>示王君翰居士</p><p>頓悟心源開寶藏。落花流水盡家珍。臺山婆子空勞力。到岸毋容更問津。</p>
</div>
<div class='div-other'><a id='mulu380' />
<p class='h2'>示王閎卿居士</p><p>頓悟心源開寶藏。何勞特地問風幡。獵人驚破三更夢。始覺從前事事煩。</p>
</div>
<div class='div-other'><a id='mulu381' />
<p class='h2'>示徐貞可居士</p><p>頓悟心源開寶藏。大唐國裏沒禪師。虗空打箇翻身轉。拍手徉徜我是誰。</p>
</div>
<div class='div-other'><a id='mulu382' />
<p class='h2'>示鄭譕臣居士</p><p>頓悟心源開寶藏。拈香擇火當尋常。而今識得閒些子。却笑從前手脚忙。</p>
</div>
<div class='div-other'><a id='mulu383' />
<p class='h2'>示蔡玉源居士</p><p>頓悟心源開寶藏。揚眉瞬目顯全機。幾多鹽醋都傾却。收拾深山住草扉。</p>
</div>
<div class='div-other'><a id='mulu384' />
<p class='h2'>示□白生居士</p><p>頓悟心源開寶藏。白雲深處有家傳。灼然伸出拏雲手。好向虗空駕鐵船。</p>
</div>
<div class='div-other'><a id='mulu385' />
<p class='h2'>示羅元清居士</p><p>頓悟心源開寶藏。著衣喫飯見如來。不須更問南山路。笑指庭前石上苔。</p>
</div>
<div class='div-other'><a id='mulu386' />
<p class='h2'>示任徵生居士</p><p>頓悟心源開寶藏。珊瑚枝上海風清。現前何事為遮障。纔涉思惟萬八程。</p>
</div>
<div class='div-other'><a id='mulu387' />
<p class='h2'>示碧輝禪人</p><p>頓悟心源開寶藏。驪龍頷下抉珠來。而今懶論光明聚。包裹皮囊且學獃。</p>
</div>
<div class='div-other'><a id='mulu388' />
<p class='h2'>示瑞崖禪人</p><p>頓悟心源開寶藏。扶桑元在海門東。衲衣時藉雲霞補。剪尺無煩問誌公。</p>
</div>
<div class='div-other'><a id='mulu389' />
<p class='h2'>示葉鳧生居士</p><p>頓悟心源開寶藏。更須笑展佛家風。娘生面目從緣識。水鳥山花處處同。</p>
</div>
<div class='div-other'><a id='mulu390' />
<p class='h2'>示魁吾居士</p><p>頓悟心源開寶藏。金陵原是石頭城。萬年不更長江水。一任諸人自濯纓。</p>
</div>
<div class='div-other'><a id='mulu391' />
<p class='h2'>示華宇居士</p><p>頓悟心源開寶藏。脚頭蹋著盡黃金。更知錦帳春消息。石女穿花不用針。</p>
</div>
<div class='div-other'><a id='mulu392' />
<p class='h2'>示洪宇居士</p><p>頓悟心源開寶藏。錢塘江上弄潮來。回途不顧衣衫濕。驀地逢人笑滿腮。</p>
</div>
<div class='div-other'><a id='mulu393' />
<p class='h2'>示振宇居士</p><p>頓悟心源開寶藏。相逢眉動便知音。現前休問無生境。深㵎流泉太古琴。</p>
</div>
<div class='div-other'><a id='mulu394' />
<p class='h2'>示蓮溪居士</p><p>頓悟心源開寶藏。腰纏十萬下楊州。從來嬾慣無他意。風自清兮水自流。</p>
</div>
<div class='div-other'><a id='mulu395' />
<p class='h2'>示冲玄禪人</p><p>頓悟心源開寶藏。魔王眷屬盡家親。當軒明鏡難逃影。畢竟無容一點塵。</p>
</div>
<div class='div-other'><a id='mulu396' />
<p class='h2'>示陳濠濮居士</p><p>頓悟心源開寶藏。真光原與世光同。華嚴無限香雲葢。旋復都歸指顧中。</p>
</div>
<div class='div-other'><a id='mulu397' />
<p class='h2'>示方季康居士</p><p>頓悟心源開寶藏。毗耶城裏是吾家。大千掌內輕拈出。毫相輝煌墖影斜。</p>
</div>
<div class='div-other'><a id='mulu398' />
<p class='h2'>示卓無量居士</p><p>頓悟心源開寶藏。金針透穴不為難。夜深懶聽漁家樂。帶月乘雲下碧灘。</p>
</div>
<div class='div-other'><a id='mulu399' />
<p class='h2'>示熊□□居士</p><p>頓悟心源開寶藏。無榮無辱道人家。一條白練隨他去。動著些兒亂似麻。</p>
</div>
<div class='div-other'><a id='mulu400' />
<p class='h2'>示徐□□居士</p><p>頓悟心源開寶藏。脚頭何地不青山。肯將佛法生知解。迸破塵勞且學閒。</p>
</div>
<div class='div-other'><a id='mulu401' />
<p class='h2'>示郭玄朗居士</p><p>頓悟心源開寶藏。飯餘策杖喜經行。溪邊折盡垂楊柳。展似眉毛作麼生。</p>
</div>
<div class='div-other'><a id='mulu402' />
<p class='h2'>示余慎爾居士</p><p>頓悟心源開寶藏。緣生識得本來身。蓮花根發淤泥裏。却笑居塵不染塵。</p>
</div>
<div class='div-other'><a id='mulu403' />
<p class='h2'>示端宇上座</p><p>頓悟心源開寶藏。江南江北不須分。溪聲山色西來意。萬里青天萬里雲。</p>
</div>
<div class='div-other'><a id='mulu404' />
<p class='h2'>示應時上座</p><p>頓悟心源開寶藏。清風凜凜自江來。從緣薦得相應句。蹋破須彌頂上苔。</p>
</div>
<div class='div-other'><a id='mulu405' />
<p class='h2'>示三藏殿以監院</p><p>頓悟心源開寶藏。拈來瓦礫勝黃金。閻浮遊遍尋知<span class='corr'>己</span>。得意終歸祇樹林。</p>
</div>
<div class='div-other'><a id='mulu406' />
<p class='h2'>示棲霞一監院</p><p>頓悟心源開寶藏。木樨香後菊花香。天明對鏡窮顏色。原是東村趙大郎。</p>
</div>
<div class='div-other'><a id='mulu407' />
<p class='h2'>為六雪禪人入關</p><p>翻思昔日雲門老。關字相詶最上機。分付博山誾道者。莫教辜負翠巖眉。</p>
</div>
<div class='div-other'><a id='mulu408' />
<p class='h2'>為六雪禪人出關</p><p>始行大事六年雪。頓入圓明一片氷。今日幸親無縫墖。掣開關鎻萬千層。</p>
</div>
<div class='div-other'><a id='mulu409' />
<p class='h2'>四公案拈示六雪座元</p><p>沒蹤跡莫藏身。藏身處沒蹤跡。吞乾海水躍金鱗。澄江始見花狼籍。</p>
<p>什麼物恁麼來。曹溪路浪如雷。說似一物即不中。大庾嶺上網張迴。</p>
<p>有佛處不得住。無佛處急走過。三千里外摘楊花。逢人莫論蒲團破。</p>
<p>麻三斤乾屎橛。纔拈著心路竭。簉破闍黎鐵面皮。禪牀皎皎三更月。</p>
</div>
<div class='div-other'><a id='mulu410' />
<p class='h2'>示方士雄居士<span class='note-inline'>(三首)</span></p><p>千賢萬聖說惟心。識得應歌樂道吟。就裏了然無一物。山河大地盡黃金。</p>
<p>非佛非心非是物。謾勞皮袋喫酸辛。現前境色清如洗。一一為君細指陳。</p>
<p>一滴靈源無變色。非今非古亦非新。十方坐斷重移步。不是瀟湘不是秦。</p>
</div>
<div class='div-other'><a id='mulu411' />
<p class='h2'>示謝在之居士</p><p>識得雲門一字禪。眾生諸佛本同廛。當機更問西來旨。陸地蓮花朵朵鮮。</p>
</div>
<div class='div-other'><a id='mulu412' />
<p class='h2'>示汪心鏡居士</p><p>來機即赴未為難。背觸俱非肯綮間。大火聚中看變態。真文不欲露全斑。</p>
</div>
<div class='div-other'><a id='mulu413' />
<p class='h2'>示吳鼎甫居士</p><p>脚頭無地不青山。祖意還期顧盼間。識得未拈花去處。是非不到飲光顏。</p>
</div>
<div class='div-other'><a id='mulu414' />
<p class='h2'>示玄京沙彌刲股愈母<span class='note-inline'>(二首)</span></p><p>父精母血得生身。須信從前徹骨貧。者箇皮囊都割盡。孰為我也孰為人。</p>
<p>世間大孝無如佛。童子心腸亦效之。幻化門頭開隻眼。也須記取下刀時。</p>
</div>
<div class='div-other'><a id='mulu415' />
<p class='h2'>示何芝嶽宗伯<span class='note-inline'>(二首)</span></p><p>道得溪深杓柄長。空花陽燄罷思量。東拋西擲衣中寶。舌遍三千謾舉揚。</p>
<p>世諦寧羈出世緣。追風逐日箭離弦。當機覿面如親薦。訂約輸盟不記年。</p>
</div>
<div class='div-other'><a id='mulu416' />
<p class='h2'>示阮澹宇郡伯</p><p>秋時落盡閻浮葉。何故黃花九月開。惟識肯隨渠變異。冷看漩澓去還來。</p>
</div>
<div class='div-other'><a id='mulu417' />
<p class='h2'>示雪航禪人</p><p>行盡千山與萬山。逢人特地放癡憨。一朝看破枝頭月。始覺澄潭徹底寒。</p>
</div>
<div class='div-other'><a id='mulu418' />
<p class='h2'>示常菴禪人</p><p>識得真常便住菴。袈裟從教破㲯毿。橘皮湯作三更點。翫月歌盃下碧潭。</p>
</div>
<div class='div-other'><a id='mulu419' />
<p class='h2'>示智鐫禪人</p><p>一片閒雲歸嶺去。三間茆屋旁山隈。乾坤裹向袈裟裏。今日分明付大梅。</p>
</div>
<div class='div-other'><a id='mulu420' />
<p class='h2'>示彬頴禪人</p><p>三間茆屋隨緣住。兩朵眉毛要自伸。好把偷心都死盡。始知布袋活如神。</p>
</div>
<div class='div-other'><a id='mulu421' />
<p class='h2'>示超塵禪人<span class='note-inline'>(二首)</span></p><p>滔滔濵水送行舟。剩有江南結勝遊。蹋遍故鄉田地日。歸來應笑亂峯頭。</p>
<p>脚跟一段真奇事。抖擻塵緣作麼超。禪者果知燈是火。鳥窠何必用吹毛。</p>
</div>
<div class='div-other'><a id='mulu422' />
<p class='h2'>示照浮禪人行脚<span class='note-inline'>(二首)</span></p><p>問君曾讀五車書。[打-丁+龠]管成文似有餘。我<span class='corr'>已</span>搖鞭君信否。歸家應笑倒騎驢。</p>
<p>倒騎驢子上楊州。却勝當年跨鶴遊。邵泊河邊何境界。煙雲深處水悠悠。</p>
</div>
<div class='div-other'><a id='mulu423' />
<p class='h2'>示成涵禪人</p><p>幾回夢入故家鄉。麥飯葱湯謾忖量。蹋遍山川圖甚事。只須親見本爺娘。</p>
</div>
<div class='div-other'><a id='mulu424' />
<p class='h2'>示志西禪人<span class='note-inline'>(三首)</span></p><p>宗門底事皎如雪。軟似金剛硬似泥。無事夜行剛把火。須知脚下有高低。</p>
<p>分明兩口一無舌。簸土揚塵無間歇。突出海門大日輪。元來却是新羅月。</p>
<p>倒跨泥牛自在時。橫吹鐵笛咏新詩。雖然拶出通身汗。下載清風付與誰。</p>
</div>
<div class='div-other'><a id='mulu425' />
<p class='h2'>示恒一禪人省親</p><p>恒年一片切心腸。不問程途到上方。今日還從原路去。歸來親見本爺娘。</p>
</div>
<div class='div-other'><a id='mulu426' />
<p class='h2'>示九如監院</p><p>荷擔監院不尋常。鐵額銅頭頗廝當。喫盡幾多酸苦味。而今始覺菜根香。</p>
</div>
<div class='div-other'><a id='mulu427' />
<p class='h2'>示知止禪人送師回浙</p><p>殷勤特地送師回。此去還期此日來。莫謂江頭風景別。年年九月菊花開。</p>
</div>
<div class='div-other'><a id='mulu428' />
<p class='h2'>示剖密禪人</p><p>錫杖橫挑入徑山。風霜肯信髑髏寒。千峯頂上牢收拾。若謂崎嶇步轉難。</p>
</div>
<div class='div-other'><a id='mulu429' />
<p class='h2'>示觀一禪人</p><p>入嶺還如出嶺時。袈裟緊裹肚皮饑。今朝不辦山頭供。雲樹依依任所之。</p>
</div>
<div class='div-other'><a id='mulu430' />
<p class='h2'>示寶巖禪人</p><p>奔馳何獨豫章西。錫杖無辭脚下泥。別子江邊高著眼。紅輪盤湧一聲雞。</p>
</div>
<div class='div-other'><a id='mulu431' />
<p class='h2'>示自繇禪人</p><p>聽到天花撩亂時。宗門底事貴親知。翻身抹過毗盧頂。箇是金毛獅子兒。</p>
</div>
<div class='div-other'><a id='mulu432' />
<p class='h2'>示印文禪人<span class='note-inline'>(三首)</span></p><p>覿面當機識印文。肯將世念自紛紜。只教霜雪消融後。自有靈枝一帶春。</p>
<p>至寶從來六不收。根塵界裏自優游。一朝和架都翻轉。迸斷中間與兩頭。</p>
<p>夢幻漚花人易會。漚花夢幻莫生疑。世情徹底融通處。軟似金剛硬似泥。</p>
</div>
<div class='div-other'><a id='mulu433' />
<p class='h2'>示石隱等琨侍者</p><p>蒼石重巖挂碧霞。妙嚴錦上復添花。回頭忽見匡山路。五老峯前有活蛇。</p>
</div>
<div class='div-other'><a id='mulu434' />
<p class='h2'>示曉宇禪人</p><p>譙更連漏頗相當。眨眼還成孟八郎。一覺天明無別事。法身元是臭皮囊。</p>
</div>
<div class='div-other'><a id='mulu435' />
<p class='h2'>示石浪禪人</p><p>長江石壁浪滔天。岸柳巖花亦眩然。最喜澄潭潭底月。開眸不費草鞋錢。</p>
</div>
<div class='div-other'><a id='mulu436' />
<p class='h2'>示穆禪人</p><p>逢緣不盡謾云休。細看溈山五字牛。肯信虗空成粉末。劫外無身何處遊。</p>
</div>
<div class='div-other'><a id='mulu437' />
<p class='h2'>示玄詮禪人</p><p>玄猷端不涉言詮。過渡還乘沒底船。彼岸豈容些子法。逢人祇只敘寒暄。</p>
</div>
<div class='div-other'><a id='mulu438' />
<p class='h2'>示道開禪人<span class='note-inline'>(三首)</span></p><p>行脚年來路轉多。白雲冉冉莫蹉跎。大庾衣鉢今猶在。盡力荷擔動得麼。</p>
<p>行盡千山與萬山。脚皮多笑口皮頑。渾身不見些兒煖。火把分明覿面看。</p>
<p>侍者三年尚未勞。脚跟多被惡風搖。此間佛法無人識。肯向而今動布毛。</p>
</div>
<div class='div-other'><a id='mulu439' />
<p class='h2'>示筵禪人落髮</p><p>當機削去娘生髮。露出摩尼頂上珠。分付時人高著眼。此回親見赤鬚胡。</p>
</div>
<div class='div-other'><a id='mulu440' />
<p class='h2'>示甫中禪人</p><p>甫中知見盡芟除。烈漢從來不蓄書。隻字片言都吐出。翻身却笑趙州無。</p>
</div>
<div class='div-other'><a id='mulu441' />
<p class='h2'>示印宗禪人</p><p>印破宗乘壯鐵牛。溪南溪北恣優游。忽朝驀鼻穿歸也。逈地遮天者一頭。</p>
</div>
<div class='div-other'><a id='mulu442' />
<p class='h2'>示捷初禪人</p><p>雲從谷聚谷生雲。靉靆祇園別有春。寶篆香消僧定起。階前花雨幾繽紛。</p>
</div>
<div class='div-other'><a id='mulu443' />
<p class='h2'>示陳之望居士</p><p>自家田地要耕耘。勤牧牛羊莫亂羣。就裏靈苗須早種。及時花雨幾繽紛。</p>
</div>
<div class='div-other'><a id='mulu444' />
<p class='h2'>示去非禪人</p><p>自是不貪香餌味。三餐茶飯淡如飴。舌根血盡經光現。好向深山種紫芝。</p>
</div>
<div class='div-other'><a id='mulu445' />
<p class='h2'>示僧</p><p>當軒寶鏡若為容。影象全消顧盼中。妙挾渾然無滲漏。謾將珍御雜頑空。</p>
</div>
<div class='div-other'><a id='mulu446' />
<p class='h2'>示印空禪人</p><p>空知四大元非我。印破孃生鐵面皮。講到天花撩亂處。巖前石女夜生兒。</p>
</div>
<div class='div-other'><a id='mulu447' />
<p class='h2'>示沈東華使君</p><p>一餐齋罷一杯茶。掃地焚香誦法華。幸得箇中無別事。莫教黑豆又生芽。</p>
</div>
<div class='div-other'><a id='mulu448' />
<p class='h2'>示智璠居士</p><p>饑時喫飯冷添衣。正是維摩杜默時。莫謂朔風吹不入。天寒也貴大家知。</p>
</div>
<div class='div-other'><a id='mulu449' />
<p class='h2'>示古邦居士</p><p>剔起眉毛休懶惰。法門底事勤擔荷。一朝撞破指頭時。始覺從前都是錯。</p>
</div>
<div class='div-other'><a id='mulu450' />
<p class='h2'>示樵陽居士</p><p>少室宗風無別法。從來㵎水碧如藍。五臺山頂金毛現。看破前三與後三。</p>
</div>
<p class='juan'>無異禪師廣錄卷第十九</p></div>
</div><!-- end of div[@id='body'] -->
</body></html>