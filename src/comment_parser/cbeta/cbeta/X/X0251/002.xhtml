<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御註圓覺經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu4' />御註大方廣圓覺修多羅了義經下</p>
<div class='div-orig'><p>於是威德自在菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。廣為我等。分別如是隨順覺性。</p>
</div>
<div class='div-commentary'><p><span class='note-inline'>(菩薩讚佛於前章善說凡夫菩薩如來等隨順覺性)</span>。</p>
</div>
<div class='div-orig'><p>令諸菩薩覺心光明。承佛圓音。不因修習。而得善利。</p>
</div>
<div class='div-commentary'><p><span class='note-inline'>(聞佛宣說心即開悟不待修行。先獲利益。圓音者。佛音一震。四眾普聞也)</span>。</p>
</div>
<div class='div-orig'><p>世尊。譬如大城。</p>
</div>
<div class='div-commentary'><p><span class='note-inline'>(喻圓覺性)</span>。</p>
</div>
<div class='div-orig'><p>外有四門。</p>
</div>
<div class='div-commentary'><p><span class='note-inline'>(喻諸行門)</span>。</p>
</div>
<div class='div-orig'><p>隨方來者非止一路。</p>
</div>
<div class='div-commentary'><p><span class='note-inline'>(東西南北之人。各由一門而入。豈止一路而<span class='corr'>已</span>。蓋喻悟入圓覺者。非止一法也)</span>。</p>
</div>
<div class='div-orig'><p>一切菩薩莊嚴佛國。及成菩提非一方便。</p>
</div>
<div class='div-commentary'><p><span class='note-inline'>(莊嚴佛地。及成圓覺方便法門。非一而<span class='corr'>已</span>)</span>。</p>
</div>
<div class='div-orig'><p>惟願世尊廣為我等。宣說一切方便漸次。</p>
</div>
<div class='div-commentary'><p><span class='note-inline'>(請佛宣說一切行門)</span>。</p>
</div>
<div class='div-orig'><p>并修行人總有幾種。</p>
</div>
<div class='div-commentary'><p><span class='note-inline'>(又請佛說諸修行者)</span>。</p>
</div>
<div class='div-orig'><p>令此會菩薩及末世眾生求大乘者。速得開悟。遊戲如來大寂滅海。</p>
</div>
<div class='div-commentary'><p><span class='note-inline'>(涅槃之道。廣大深妙。故以海喻)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告威德自在菩薩言。善哉善哉。善男子。汝等乃能為諸菩薩及末世眾生。問於如來如是方便。汝今諦聽。當為汝說。時威德自在菩薩奉教歡喜。及諸大眾默然而聽。</p>
<p>善男子。無上妙覺。徧諸十方。出生如來。</p>
</div>
<div class='div-commentary'><p><span class='note-inline'>(無上妙覺之性。大包太虗。故曰徧諸十方。眾生悟此妙性。方證佛身。故曰出生如來)</span>。</p>
</div>
<div class='div-orig'><p>與一切法。同體平等。</p>
</div>
<div class='div-commentary'><p><span class='note-inline'>(既證佛身。則無染無淨無凡無聖也)</span>。</p>
</div>
<div class='div-orig'><p>於諸修行。實無有二。</p>
</div>
<div class='div-commentary'><p><span class='note-inline'>(諸修行者。實無二法)</span>。</p>
</div>
<div class='div-orig'><p>方便隨順。其數無量。</p>
</div>
<div class='div-commentary'><p><span class='note-inline'>(隨順修習。方便甚多)</span>。</p>
</div>
<div class='div-orig'><p>圓攝所歸。循性差別。當有三種。</p>
</div>
<div class='div-commentary'><p><span class='note-inline'>(周圓收攝。歸於一性。隨性差別。則有奢摩他三摩鉢提禪那也)</span>。</p>
</div>
<div class='div-orig'><p>善男子。若諸菩薩悟淨圓覺。以淨覺心取靜為行。</p>
</div>
<div class='div-commentary'><p><span class='note-inline'>(既悟圓覺。本來清淨。則當以此心專取寂靜。以為法行)</span>。</p>
</div>
<div class='div-orig'><p>由澄諸念。覺識煩動。</p>
</div>
<div class='div-commentary'><p><span class='note-inline'>(因以寂靜。澄諸念慮。故清淨之識顯矣)</span>。</p>
</div>
<div class='div-orig'><p>靜慧發生。</p>
</div>
<div class='div-commentary'><p><span class='note-inline'>(因靜生慧故云靜慧。昔昧今顯。故云發生)</span>。</p>
</div>
<div class='div-orig'><p>身心客塵從此永滅。</p>
</div>
<div class='div-commentary'><p><span class='note-inline'>(非性所有。故曰客塵。永無此相。故曰永滅)</span>。</p>
</div>
<div class='div-orig'><p>便能內發寂靜輕安。</p>
</div>
<div class='div-commentary'><p><span class='note-inline'>(內發者。非自外得也寂靜輕安者。至寂至靜。無累無惱也)</span>。</p>
</div>
<div class='div-orig'><p>由寂靜故。十方世界諸如來心於中顯現。如鏡中像。</p>
</div>
<div class='div-commentary'><p><span class='note-inline'>(因寂靜故。空性湛然。十方佛心。悉皆如是故假云於中顯現如鏡中像也。蓋謂鏡淨則像現。心淨則佛現故也)</span>。</p>
</div>
<div class='div-orig'><p>此方便者。名奢摩他。</p>
</div>
<div class='div-commentary'><p><span class='note-inline'>(圓覺疏曰。此飜云止。寂靜義也。又名泯相澄神觀)</span>。</p>
</div>
<div class='div-orig'><p>善男子。若諸菩薩悟淨圓覺。以淨覺心。知覺心性及與根塵。皆因幻化。</p>
</div>
<div class='div-commentary'><p><span class='note-inline'>(心既開悟。則知能覺之心。所覺之性。及眼耳鼻舌身意六根。色聲香味觸法六塵。皆因妄幻化現而有也)</span>。</p>
</div>
<div class='div-orig'><p>即起諸幻。以除幻者。</p>
</div>
<div class='div-commentary'><p><span class='note-inline'>(起諸幻智。方便修習。滅彼身心等幻也)</span>。</p>
</div>
<div class='div-orig'><p>變化諸幻。而開幻眾。</p>
</div>
<div class='div-commentary'><p><span class='note-inline'>(隨機化現種種幻法。開示眾生也。大涅槃經曰。瞿曇譬如幻師幻作王身沙門等身或說無常或說有常者。是也)</span>。</p>
</div>
<div class='div-orig'><p>由起幻故。便能內發大悲輕安。</p>
</div>
<div class='div-commentary'><p><span class='note-inline'>(因起幻智。開示幻眾。但生悲濟之心。別無煩惱之念)</span>。</p>
</div>
<div class='div-orig'><p>一切菩薩從此起行。漸次增進。</p>
</div>
<div class='div-commentary'><p><span class='note-inline'>(從此觀門。起諸法行。漸漸增修。至於佛果)</span>。</p>
</div>
<div class='div-orig'><p>彼觀幻者。非同幻故。</p>
</div>
<div class='div-commentary'><p><span class='note-inline'>(慧目清淨觀見諸幻者非與諸幻同體故也)</span>。</p>
</div>
<div class='div-orig'><p>非同幻觀。皆是幻故。</p>
</div>
<div class='div-commentary'><p><span class='note-inline'>(所觀之智。不與幻同者。亦皆是幻。不可執著)</span>。</p>
</div>
<div class='div-orig'><p>幻相永離。是諸菩薩所圓妙行。</p>
</div>
<div class='div-commentary'><p><span class='note-inline'>(於諸幻相。永不染著。是名菩薩所成妙行)</span>。</p>
</div>
<div class='div-orig'><p>如土長苗。</p>
</div>
<div class='div-commentary'><p><span class='note-inline'>(菩薩圓此妙行。如土之長苗也。苗日增長。必致結實。妙行增進。必致成佛。故偈曰如幻三摩提。如苗漸增長也)</span>。</p>
</div>
<div class='div-orig'><p>此方便者。名三摩鉢提。</p>
</div>
<div class='div-commentary'><p><span class='note-inline'>(圓覺疏曰。此云等至。蓋謂凡聖一等。至於勝定也。又名起幻銷塵觀)</span>。</p>
</div>
<div class='div-orig'><p>善男子。若諸菩薩悟淨圓覺。以淨覺心。不取幻化及諸靜相。</p>
</div>
<div class='div-commentary'><p><span class='note-inline'>(不取幻化及諸靜相者。謂不取三摩鉢提之幻觀。及不取奢摩他之靜觀也)</span>。</p>
</div>
<div class='div-orig'><p>了知身心皆為罣礙。</p>
</div>
<div class='div-commentary'><p><span class='note-inline'>(既離幻靜二觀。了知幻身幻心在覺性中皆是罣礙)</span>。</p>
</div>
<div class='div-orig'><p>無知覺明。</p>
</div>
<div class='div-commentary'><p><span class='note-inline'>(無知覺者。非頑然如木石也。但圓覺淨性。不起一切知覺心爾。明明不昧。如鏡之淨。故曰無知覺明)</span>。</p>
</div>
<div class='div-orig'><p>不依諸礙。</p>
</div>
<div class='div-commentary'><p><span class='note-inline'>(不依者。無所染著。諸礙者。身心等幻)</span>。</p>
</div>
<div class='div-orig'><p>永得超過礙無礙境。</p>
</div>
<div class='div-commentary'><p><span class='note-inline'>(既離諸礙。則有礙無礙之境。一時超過)</span>。</p>
</div>
<div class='div-orig'><p>受用世界及與身心。相在塵域。如器中鍠聲出于外。煩惱涅槃不相留礙。</p>
</div>
<div class='div-commentary'><p><span class='note-inline'>(世界身心等相。雖在塵域。然覺性圓通。不為煩惱涅槃之所礙。譬如器之中空者。金鐵為實。聲達于外。不為器之所隔也。鍠字說文音皇)</span>。</p>
</div>
<div class='div-orig'><p>便能內發寂滅輕安。</p>
</div>
<div class='div-commentary'><p><span class='note-inline'>(覺性圓通。一切無礙。則自心寂滅。無累無惱)</span>。</p>
</div>
<div class='div-orig'><p>妙覺隨順寂滅境界。</p>
</div>
<div class='div-commentary'><p><span class='note-inline'>(妙覺之性。隨順本來寂滅境界。不起一切生滅念也)</span>。</p>
</div>
<div class='div-orig'><p>自他身心所不能及。</p>
</div>
<div class='div-commentary'><p><span class='note-inline'>(自之身心。即我相也。他之身心。即人相也。蓋妙覺隨順寂滅境界。非我相人相所能至也)</span>。</p>
</div>
<div class='div-orig'><p>眾生壽命皆為浮想。</p>
</div>
<div class='div-commentary'><p><span class='note-inline'>(我相人相。尚不能及佛境界。如眾生相壽命相。非虗浮妄想而何)</span>。</p>
</div>
<div class='div-orig'><p>此方便者。名為禪那。</p>
</div>
<div class='div-commentary'><p><span class='note-inline'>(圓覺疏曰。此云靜慮。又名絕待靈心觀)</span>。</p>
</div>
<div class='div-orig'><p>善男子。此三法門。皆是圓覺親近隨順。</p>
</div>
<div class='div-commentary'><p><span class='note-inline'>(三法門者。奢摩他。三摩鉢提。禪那也。始依圓覺。而起觀行。終因觀行。以證圓覺。始終不離。故云親近隨順)</span>。</p>
</div>
<div class='div-orig'><p>十方如來因此成佛。</p>
</div>
<div class='div-commentary'><p><span class='note-inline'>(因此者。因修此三法門也)</span>。</p>
</div>
<div class='div-orig'><p>十方菩薩種種方便。一切同異。皆依如是三種事業。</p>
</div>
<div class='div-commentary'><p><span class='note-inline'>(修習雖有異同。究竟不離三法)</span>。</p>
</div>
<div class='div-orig'><p>若得圓證。即成圓覺。</p>
</div>
<div class='div-commentary'><p><span class='note-inline'>(三法圓修。即證圓覺)</span>。</p>
</div>
<div class='div-orig'><p>善男子。假使有人修於聖道。教化成就百千萬億阿羅漢辟支佛果。不如有人聞此圓覺無礙法門。一剎那頃隨順修習。</p>
</div>
<div class='div-commentary'><p><span class='note-inline'>(成就百千萬億小乘之果。不如暫修圓覺無礙法門)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>威德汝當知　無上大覺心　本際無二相</div>
<div class='lg-row'>隨順諸方便　其數即無量　如來總開示</div>
<div class='lg-row'>便有三種類　寂靜奢摩他　如鏡照諸像</div>
<div class='lg-row'>如幻三摩提　如苗漸增長　禪那唯寂滅</div>
<div class='lg-row'>如彼器中鍠　三種妙法門　皆是覺隨順</div>
<div class='lg-row'>十方諸如來　及諸大菩薩　因此得成道</div>
<div class='lg-row'>三事圓證故　名究竟涅槃</div>
</div><p>於是辨音菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。如是法門。甚為希有。世尊。此諸方便。</p>
</div>
<div class='div-commentary'><p><span class='note-inline'>(如是法門。及諸方便。皆謂奢摩他三摩鉢提禪那也)</span>。</p>
</div>
<div class='div-orig'><p>一切菩薩於圓覺門有幾修習。</p>
</div>
<div class='div-commentary'><p><span class='note-inline'>(修證圓覺觀門。共有幾種修習)</span>。</p>
</div>
<div class='div-orig'><p>願為大眾及末世眾生。方便開示。令悟實相。</p>
</div>
<div class='div-commentary'><p><span class='note-inline'>(圓覺空性。無一切相。故曰實相)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告辨音菩薩言。善哉善哉。善男子。汝等乃能為諸大眾及末世眾生。問於如來如是修習。汝今諦聽。當為汝說。時辨音菩薩奉教歡喜。及諸大眾默然而聽。</p>
<p>善男子。一切如來圓覺清淨。本無修習及修習者。</p>
</div>
<div class='div-commentary'><p><span class='note-inline'>(諸佛本性。圓覺清淨實無可修之法。亦無能修之人)</span>。</p>
</div>
<div class='div-orig'><p>一切菩薩及末世眾生。依於未覺。幻力修習。</p>
</div>
<div class='div-commentary'><p><span class='note-inline'>(因未覺悟之故。以諸幻力。修習圓覺)</span>。</p>
</div>
<div class='div-orig'><p>爾時便有二十五種清淨定輪。</p>
</div>
<div class='div-commentary'><p><span class='note-inline'>(二十五輪者。即奢摩他三摩鉢提禪那之三觀。或單修。或齊修。或先修。或中修。或後修或圓修。共有二十五種名也。曰清淨定輪者。蓋覺性無染。能轉萬法。及摧輾諸幻故也)</span>。</p>
</div>
<div class='div-orig'><p>若諸菩薩唯取極靜。由靜力故永斷煩惱。究竟成就。</p>
</div>
<div class='div-commentary'><p><span class='note-inline'>(唯取奢摩他至靜一法。永斷無明。終得成就)</span>。</p>
</div>
<div class='div-orig'><p>不起于座。便入涅槃。</p>
</div>
<div class='div-commentary'><p><span class='note-inline'>(即就坐處。便證寂滅。言其不待別法修習也)</span>。</p>
</div>
<div class='div-orig'><p>此菩薩者。名單修奢摩他。</p>
</div>
<div class='div-commentary'><p><span class='note-inline'>(此乃專修靜觀)</span>。</p>
</div>
<div class='div-orig'><p>若諸菩薩唯觀如幻。以佛力故。變化世界。種種作用。備行菩薩清淨妙行。</p>
</div>
<div class='div-commentary'><p><span class='note-inline'>(觀一切法。皆如幻化。故變化作用。起三摩鉢提之妙行)</span>。</p>
</div>
<div class='div-orig'><p>於陀羅尼不失寂念及諸靜慧。</p>
</div>
<div class='div-commentary'><p><span class='note-inline'>(在圓覺總持法中。不失禪那之寂念。不失奢摩他之靜慧也)</span>。</p>
</div>
<div class='div-orig'><p>此菩薩者。名單修三摩鉢提。</p>
</div>
<div class='div-commentary'><p><span class='note-inline'>(此乃專修幻觀)</span>。</p>
</div>
<div class='div-orig'><p>若諸菩薩唯滅諸幻。不取作用。獨斷煩惱。煩惱斷盡便證實相。</p>
</div>
<div class='div-commentary'><p><span class='note-inline'>(唯欲滅除諸幻。不取三摩鉢提之作用。獨以禪那寂觀。斷諸無明。即證圓覺無相之相也)</span>。</p>
</div>
<div class='div-orig'><p>此菩薩者。名單修禪那。</p>
</div>
<div class='div-commentary'><p><span class='note-inline'>(此乃專修寂觀)</span>。</p>
</div>
<div class='div-orig'><p>若諸菩薩先取至靜。以靜慧心。照諸幻者。便於是中。起菩薩行。此菩薩者。名先修奢摩他後修三摩鉢提。</p>
</div>
<div class='div-commentary'><p><span class='note-inline'>(先取奢摩他之至靜。故云先修。後起三摩鉢提之妙行。故云後修)</span>。</p>
</div>
<div class='div-orig'><p>若諸菩薩以靜慧故證至靜性。便斷煩惱。永出生死。此菩薩者。名先修奢摩他後修禪那。</p>
</div>
<div class='div-commentary'><p><span class='note-inline'>(先以奢摩他之靜慧取證。故云先修。後以禪那斷煩惱而出生死。故云後修)</span>。</p>
</div>
<div class='div-orig'><p>若諸菩薩以寂靜慧。復現幻力。種種變化。度諸眾生。後斷煩惱。而入寂滅。此菩薩者。名先修奢摩他中修三摩鉢提後修禪那。</p>
</div>
<div class='div-commentary'><p><span class='note-inline'>(先有奢摩他之靜慧。故云先修。中現三摩鉢提之幻力。故云中修。後入禪那之寂滅。故云後修)</span>。</p>
</div>
<div class='div-orig'><p>若諸菩薩以至靜力。斷煩惱<span class='corr'>已</span>。後起菩薩清淨妙行。度諸眾生。此菩薩者。名先修奢摩他中修禪那後修三摩鉢提。</p>
</div>
<div class='div-commentary'><p><span class='note-inline'>(先有奢摩他之靜力。故云先修。中以禪那斷盡煩惱。故云中修。後起三摩鉢提之妙行。故云後修)</span>。</p>
</div>
<div class='div-orig'><p>若諸菩薩以至靜力。心斷煩惱。復度眾生。建立世界。此菩薩者。名先修奢摩他齊修三摩鉢提禪那。</p>
</div>
<div class='div-commentary'><p><span class='note-inline'>(先有奢摩他之靜力。故云先修。於禪那斷滅煩惱時。就起三摩鉢提之幻行。建立世界。故云齊修)</span>。</p>
</div>
<div class='div-orig'><p>若諸菩薩以至靜力。資發變化。後斷煩惱。此菩薩者。名齊修奢摩他三摩鉢提後修禪那。</p>
</div>
<div class='div-commentary'><p><span class='note-inline'>(先以奢摩他之靜力。助發三摩鉢提之變化。故云齊修。後以禪那。斷除煩惱。故云後修)</span>。</p>
</div>
<div class='div-orig'><p>若諸菩薩以至靜力。用資寂滅。後起作用。變化世界。此菩薩者。名齊修奢摩他禪那後修三摩鉢提。</p>
</div>
<div class='div-commentary'><p><span class='note-inline'>(先以奢摩他之靜力。資助禪那之寂滅。故云齊修。後起三摩鉢提之作用。變化世界。故云後修)</span>。</p>
</div>
<div class='div-orig'><p>若諸菩薩以變化力。種種隨順。而取至靜。此菩薩者。名先修三摩鉢提後修奢摩他。</p>
</div>
<div class='div-commentary'><p><span class='note-inline'>(先以三摩鉢提之幻力隨順。故云先修。後取奢摩他之至靜。故云後修)</span>。</p>
</div>
<div class='div-orig'><p>若諸菩薩以變化力。種種境界。而取寂滅。此菩薩者。名先修三摩鉢提後修禪那。</p>
</div>
<div class='div-commentary'><p><span class='note-inline'>(先有三摩鉢提之幻力。故云先修。後取禪那之寂滅。故云後修)</span>。</p>
</div>
<div class='div-orig'><p>若諸菩薩以變化力。而作佛事。安住寂靜。而斷煩惱。此菩薩者。名先修三摩鉢提中修奢摩他後修禪那。</p>
</div>
<div class='div-commentary'><p><span class='note-inline'>(先以三摩鉢提之幻力。而作佛事。故云先修。中則安住奢摩他之寂靜。故云中修。後以禪那寂滅之道。斷除煩惱。故云後修)</span>。</p>
</div>
<div class='div-orig'><p>若諸菩薩以變化力。無礙作用。斷煩惱故。安住至靜。此菩薩者。名先修三摩鉢提中修禪那後修奢摩他。</p>
</div>
<div class='div-commentary'><p><span class='note-inline'>(先以三摩鉢提之幻力。無礙作用。故云先修。中以禪那寂滅之道。斷除煩惱。故云中修。後則安住於奢摩他之至靜。故云後修)</span>。</p>
</div>
<div class='div-orig'><p>若諸菩薩以變化力。方便作用。至靜寂滅二俱隨順。此菩薩者。名先修三摩鉢提齊修奢摩他禪那。</p>
</div>
<div class='div-commentary'><p><span class='note-inline'>(先以三摩鉢提之幻力。方便作用。故云先修。後則奢摩他之至靜。及禪那之寂滅。悉皆隨順修習。故云齊修)</span>。</p>
</div>
<div class='div-orig'><p>若諸菩薩以變化力。種種起用。資於至靜。後斷煩惱。此菩薩者。名齊修三摩鉢提奢摩他後修禪那。</p>
</div>
<div class='div-commentary'><p><span class='note-inline'>(先以三摩鉢提之幻力。種種起用。資於奢摩他之至靜。故云齊修。後以禪那寂滅之道。斷除煩惱。故云後修)</span>。</p>
</div>
<div class='div-orig'><p>若諸菩薩以變化力。資於寂滅。後住清淨無作靜慮。此菩薩者。名齊修三摩鉢提禪那後修奢摩他。</p>
</div>
<div class='div-commentary'><p><span class='note-inline'>(先以三摩鉢提之幻力。資於禪那之寂滅。故云齊修。後以奢摩他安住清淨不起靜念。故云後修)</span>。</p>
</div>
<div class='div-orig'><p>若諸菩薩以寂滅力。而起至靜。住於清淨。此菩薩者。名先修禪那後修奢摩他。</p>
</div>
<div class='div-commentary'><p><span class='note-inline'>(先有禪那寂滅之力。故云先修後起奢摩他之至靜。住於清淨。故云後修)</span>。</p>
</div>
<div class='div-orig'><p>若諸菩薩以寂滅力。而起作用。於一切境。寂用隨順。此菩薩者。名先修禪那後修三摩鉢提。</p>
</div>
<div class='div-commentary'><p><span class='note-inline'>(先有禪那寂滅之力。故云先修。後起三摩鉢提之作用。隨順一切。故云後修)</span>。</p>
</div>
<div class='div-orig'><p>若諸菩薩以寂滅力。種種自性。安於靜慮。而起變化。此菩薩者。名先修禪那中修奢摩他後修三摩鉢提。</p>
</div>
<div class='div-commentary'><p><span class='note-inline'>(先有禪那寂滅之力。故云先修。中則種種自性安於奢摩他之靜慮。故云中修。後則起三摩鉢提之變化。故云後修)</span>。</p>
</div>
<div class='div-orig'><p>若諸菩薩以寂滅力。無作自性。起於作用。清淨境界。歸於靜慮。此菩薩者。名先修禪那中修三摩鉢提後修奢摩他。</p>
</div>
<div class='div-commentary'><p><span class='note-inline'>(先有禪那寂滅之力。故云先修。中則不動自性。起三摩鉢提鉢作用。故云中修。後則清淨境界。歸於奢摩他之靜慮。故云後修)</span>。</p>
</div>
<div class='div-orig'><p>若諸菩薩以寂滅力。種種清淨。而住靜慮。起於變化。此菩薩者。名先修禪那齊修奢摩他三摩鉢提。</p>
</div>
<div class='div-commentary'><p><span class='note-inline'>(先有禪那寂滅之力。故云先修。後則住於奢摩他之靜慮。而起三摩鉢提之變化。故云齊修)</span>。</p>
</div>
<div class='div-orig'><p>若諸菩薩以寂滅力。資於至靜。而起變化。此菩薩者。名齊修禪那奢摩他後修三摩鉢提。</p>
</div>
<div class='div-commentary'><p><span class='note-inline'>(先以禪那寂滅之力。資於奢摩他之至靜。故云齊修。後起三摩鉢提之變化。故云後修)</span>。</p>
</div>
<div class='div-orig'><p>若諸菩薩以寂滅力。資於變化。而起至靜清明境慧。此菩薩者。名齊修禪那三摩鉢提後修奢摩他。</p>
</div>
<div class='div-commentary'><p><span class='note-inline'>(先以禪那寂滅之力。資於三摩鉢提之變化。故云齊修。後起奢摩他之至靜。故云後修。清明境慧者。至靜之中。境智俱淨也)</span>。</p>
</div>
<div class='div-orig'><p>若諸菩薩以圓覺慧。圓合一切。</p>
</div>
<div class='div-commentary'><p><span class='note-inline'>(以圓覺性中之智慧。圓攝一切法也)</span>。</p>
</div>
<div class='div-orig'><p>於諸性相。無離覺性。</p>
</div>
<div class='div-commentary'><p><span class='note-inline'>(既是圓合一切。則於種種性相。皆不離圓覺妙性)</span>。</p>
</div>
<div class='div-orig'><p>此菩薩者。名為圓修三種自性清淨隨順。</p>
</div>
<div class='div-commentary'><p><span class='note-inline'>(三觀齊修是為圓覺)</span>。</p>
</div>
<div class='div-orig'><p>善男子。是名菩薩二十五輪。一切菩薩修行如是。</p>
</div>
<div class='div-commentary'><p><span class='note-inline'>(菩薩修行。不出此二十五輪。唐僧惟慤。以此二十五輪。為二十五觀。第一名澄渾息用觀二庖丁恣刃觀。三呈音出礙觀。四運舟兼濟觀。五湛海澄空觀。六首羅三目觀。七三點齊修觀。八品字單雙觀。九獨足雙頭觀。十果落華敷觀。十一先武後文觀。十二功成退職觀。十三幻師解術觀。十四神龍隱海觀。十五龍樹通真觀。十六商那示相觀。十七大通宴默觀。十八寶明空海觀。十九虗空妙用觀。二十舜若呈神觀。二十一飲光歸定觀。二十二多寶呈通觀。二十三下方騰化觀。二十四帝青含變觀。二十五如意圓修觀)</span>。</p>
</div>
<div class='div-orig'><p>若諸菩薩及末世眾生依此輪者。當持梵行。寂靜思惟。</p>
</div>
<div class='div-commentary'><p><span class='note-inline'>(持梵行者。持佛戒行也。寂靜者。自澄其心也。思惟者。審察邪正也)</span>。</p>
</div>
<div class='div-orig'><p>求哀懺悔。經三七日。</p>
</div>
<div class='div-commentary'><p><span class='note-inline'>(恐為業力障蔽淨心。故求哀懺悔。以二十一日為期也)</span>。</p>
</div>
<div class='div-orig'><p>於二十五輪。各安標記。至心求哀。隨手結取。</p>
</div>
<div class='div-commentary'><p><span class='note-inline'>(如探籌然不可揀擇)</span>。</p>
</div>
<div class='div-orig'><p>依結開示。便知頓漸。</p>
</div>
<div class='div-commentary'><p><span class='note-inline'>(結得前單修三輪及圓修一輪。即是頓門。結得餘二十一輪。即是漸門)</span>。</p>
</div>
<div class='div-orig'><p>一念疑悔。即不成就。</p>
</div>
<div class='div-commentary'><p><span class='note-inline'>(苟有疑悔之心。觀行終不成就)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>辨音汝當知　一切諸菩薩　無礙清淨慧</div>
<div class='lg-row'>皆依禪定生　所謂奢摩他　三摩提禪那</div>
<div class='lg-row'>三法頓漸修　有二十五種　十方諸如來</div>
<div class='lg-row'>三世修行者　無不因此法　而得成菩提</div>
<div class='lg-row'>唯除頓覺人　并法不隨順　一切諸菩薩</div>
<div class='lg-row'>及末世眾生　常當持此輪　隨順勤修習</div>
<div class='lg-row'>依佛大悲力　不久證涅槃</div>
</div><p>於是淨諸業障菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。為我等輩。廣說如是不思議事。</p>
</div>
<div class='div-commentary'><p><span class='note-inline'>(謂前所說二十五輪。皆是不可思惟不可擬議之事)</span>。</p>
</div>
<div class='div-orig'><p>一切如來因地行相。</p>
</div>
<div class='div-commentary'><p><span class='note-inline'>(二十五輪。即諸佛初地觀行之相)</span>。</p>
</div>
<div class='div-orig'><p>令諸大眾得未曾有。</p>
</div>
<div class='div-commentary'><p><span class='note-inline'>(大眾聞所未聞。故云得未曾有)</span>。</p>
</div>
<div class='div-orig'><p>覩見調御歷恒沙劫勤苦境界一切功用。猶如一念。我等菩薩深自慶慰。</p>
</div>
<div class='div-commentary'><p><span class='note-inline'>(大眾自見曠劫修行功用如在一念間也)</span>。</p>
</div>
<div class='div-orig'><p>世尊。若此覺心本性清淨。因何染汙。使諸眾生迷悶不入。唯願如來廣為我等開悟法性。</p>
</div>
<div class='div-commentary'><p><span class='note-inline'>(迷惑之時。總稱本性。開悟之後。方名法性)</span>。</p>
</div>
<div class='div-orig'><p>令此大眾及末世眾生作將來眼。</p>
</div>
<div class='div-commentary'><p><span class='note-inline'>(現未眾生。聞佛開示。盡未來際。永無迷惑)</span>。</p>
</div>
<div class='div-orig'><p>說是語<span class='corr'>已</span>。五體投地。如是三請。終而復始。</p>
<p>爾時世尊。告淨諸業障菩薩言。善哉善哉。善男子。汝等乃能為諸大眾及末世眾生。咨問如來如是方便。汝今諦聽。當為汝說。時淨諸業障菩薩奉教歡喜。及諸大眾默然而聽。</p>
<p>善男子。一切眾生從無始來。妄想執有我人眾生及與壽命。</p>
</div>
<div class='div-commentary'><p><span class='note-inline'>(眾生從無始劫來。妄想執著。以為有我相人相眾生相壽命相也)</span>。</p>
</div>
<div class='div-orig'><p>認四顛倒為實我體。</p>
</div>
<div class='div-commentary'><p><span class='note-inline'>(妄認四相。為實我體。不知此四顛倒本來無有)</span>。</p>
</div>
<div class='div-orig'><p>由此便生憎愛二境。</p>
</div>
<div class='div-commentary'><p><span class='note-inline'>(由執四相為我體故。所以順我則愛。違我則憎)</span>。</p>
</div>
<div class='div-orig'><p>於虗妄體重執虗妄。</p>
</div>
<div class='div-commentary'><p><span class='note-inline'>(四大幻體<span class='corr'>已</span>是虗妄。更執四相。妄上增妄也)</span>。</p>
</div>
<div class='div-orig'><p>二妄相依。生妄業道。</p>
</div>
<div class='div-commentary'><p><span class='note-inline'>(二妄者。即四大并四相也。二者相因。作業受報。故曰生妄業道)</span>。</p>
</div>
<div class='div-orig'><p>有妄業故。妄見流轉。</p>
</div>
<div class='div-commentary'><p><span class='note-inline'>(既有妄業即受輪迴本無輪迴。故曰妄見)</span>。</p>
</div>
<div class='div-orig'><p>厭流轉者。妄見涅槃。</p>
</div>
<div class='div-commentary'><p><span class='note-inline'>(厭彼輪迴。欲證涅槃。本無涅槃。故云妄見)</span>。</p>
</div>
<div class='div-orig'><p>由此不能入清淨覺。非覺違拒諸能入者。</p>
</div>
<div class='div-commentary'><p><span class='note-inline'>(因彼妄見所障。不能悟入淨覺。非是淨覺障拒入者)</span>。</p>
</div>
<div class='div-orig'><p>有諸能入非覺入故。</p>
</div>
<div class='div-commentary'><p><span class='note-inline'>(眾生能悟入於覺爾。非覺來入眾生性中也。孔子謂。人能弘道。非道弘人者。是也)</span>。</p>
</div>
<div class='div-orig'><p>是故動念。及與息念。皆歸迷悶。</p>
</div>
<div class='div-commentary'><p><span class='note-inline'>(諸念動時。固不能覺縱使止念。亦無入處)</span>。</p>
</div>
<div class='div-orig'><p>何以故。由有無始本起無明為<span class='corr'>己</span>主宰。</p>
</div>
<div class='div-commentary'><p><span class='note-inline'>(動靜皆迷悶者。由無始劫來無明妄想為我之主故也)</span>。</p>
</div>
<div class='div-orig'><p>一切眾生生無慧目。</p>
</div>
<div class='div-commentary'><p><span class='note-inline'>(有生以來。不見自性。故曰生無慧目)</span>。</p>
</div>
<div class='div-orig'><p>身心等性皆是無明。</p>
</div>
<div class='div-commentary'><p><span class='note-inline'>(既無慧目。則四大五蘊。一切幻性。皆是無明執著之心)</span>。</p>
</div>
<div class='div-orig'><p>譬如有人不自斷命。</p>
</div>
<div class='div-commentary'><p><span class='note-inline'>(眾生妄執無明不肯除滅。譬如世人不肯自殺)</span>。</p>
</div>
<div class='div-orig'><p>是故當知。有愛我者。我與隨順。</p>
</div>
<div class='div-commentary'><p><span class='note-inline'>(彼有愛我者。我亦隨順彼境。而生愛心)</span>。</p>
</div>
<div class='div-orig'><p>非隨順者。便生憎怨。</p>
</div>
<div class='div-commentary'><p><span class='note-inline'>(非隨順彼境。而生愛心。則徃往怒其違<span class='corr'>己</span>。起憎怨心)</span>。</p>
</div>
<div class='div-orig'><p>為憎愛心。養無明故。相續求道。皆不成就。</p>
</div>
<div class='div-commentary'><p><span class='note-inline'>(種種憎愛。增長我見。念念不斷。成道愈難)</span>。</p>
</div>
<div class='div-orig'><p>善男子。云何我相。謂諸眾生心所證者。</p>
</div>
<div class='div-commentary'><p><span class='note-inline'>(眾生之心。無所取證。則不著我相。纔有所取證。即執此心。以為自<span class='corr'>己</span>。故曰我相也)</span>。</p>
</div>
<div class='div-orig'><p>善男子。譬如有人百骸調適忽忘我身。</p>
</div>
<div class='div-commentary'><p><span class='note-inline'>(此論眾生無所取證時不知有我相也)</span>。</p>
</div>
<div class='div-orig'><p>四肢弦緩。攝養乖方。微加針艾。則知有我。</p>
</div>
<div class='div-commentary'><p><span class='note-inline'>(此喻眾生纔有所取證方知有我相也)</span>。</p>
</div>
<div class='div-orig'><p>是故證取。方現我體。</p>
</div>
<div class='div-commentary'><p><span class='note-inline'>(證是我證。取是我取。故證取時我體發現)</span>。</p>
</div>
<div class='div-orig'><p>善男子。其心乃至證於如來畢竟了知清淨涅槃。皆是我相。</p>
</div>
<div class='div-commentary'><p><span class='note-inline'>(我心未斷雖能入佛涅槃。亦皆是我相爾)</span>。</p>
</div>
<div class='div-orig'><p>善男子。云何人相。謂諸眾生心悟證者。</p>
</div>
<div class='div-commentary'><p><span class='note-inline'>(人相者。悟我是空。能不執著也。心悟證者。悟所證之我相為非故也)</span>。</p>
</div>
<div class='div-orig'><p>善男子。悟有我者。不復認我。所悟非我。悟亦如是。</p>
</div>
<div class='div-commentary'><p><span class='note-inline'>(雖我相為非不復執著我相。然所悟我既是非我。則其能悟者亦非我矣。非我之相。即人相也)</span>。</p>
</div>
<div class='div-orig'><p>悟<span class='corr'>已</span>超過一切證者。悉為人相。</p>
</div>
<div class='div-commentary'><p><span class='note-inline'>(使此悟心勝彼一切證我相者。亦皆是人相爾)</span>。</p>
</div>
<div class='div-orig'><p>善男子。其心乃至圓悟涅槃俱是我者。心存少悟。備殫證理。皆名人相。</p>
</div>
<div class='div-commentary'><p><span class='note-inline'>(雖能圓悟自性涅槃備極一切取證之理。然尚有一毫悟心。亦是人相爾)</span>。</p>
</div>
<div class='div-orig'><p>善男子。云何眾生相。謂諸眾生心自證悟所不及者。</p>
</div>
<div class='div-commentary'><p><span class='note-inline'>(眾生別發一心。自謂前所證之我相。所悟之人相。未能及此。不知此心乃眾生相也)</span>。</p>
</div>
<div class='div-orig'><p>善男子。譬如有人作如是言。我是眾生。則知彼人說眾生者。非我非彼。</p>
</div>
<div class='div-commentary'><p><span class='note-inline'>(此假借人言。以諭<span class='corr'>己</span>為眾生相。則非我相。非人相也)</span>。</p>
</div>
<div class='div-orig'><p>云何非我。我是眾生。則非是我。云何非彼。我是眾生。非彼我故。</p>
</div>
<div class='div-commentary'><p><span class='note-inline'>(曰非我者。蓋<span class='corr'>己</span>是眾生。則非是我也。曰非彼者蓋<span class='corr'>己</span>是眾生。則非是人也。非彼我者非彼人之我也)</span>。</p>
</div>
<div class='div-orig'><p>善男子。但諸眾生了證了悟皆為我人。</p>
</div>
<div class='div-commentary'><p><span class='note-inline'>(了知前所證者為我相前所悟者為人相也)</span>。</p>
</div>
<div class='div-orig'><p>而我人相所不及者。</p>
</div>
<div class='div-commentary'><p><span class='note-inline'>(了知<span class='corr'>己</span>之所見勝彼我人二相)</span>。</p>
</div>
<div class='div-orig'><p>存有所了。名眾生相。</p>
</div>
<div class='div-commentary'><p><span class='note-inline'>(了心未忘。故名此相)</span>。</p>
</div>
<div class='div-orig'><p>善男子。云何壽命相。謂諸眾生心照清淨覺所了者。</p>
</div>
<div class='div-commentary'><p><span class='note-inline'>(覺所了者。覺前執眾生相時了心未泯也。此覺心綿綿相續。欲不斷滅。故曰壽命相)</span>。</p>
</div>
<div class='div-orig'><p>一切業智所不自見。猶如命根。</p>
</div>
<div class='div-commentary'><p><span class='note-inline'>(一切覺心。皆是清淨業智。然此智幽微不能自見。所以念念不斷。如命根之不可斷也)</span>。</p>
</div>
<div class='div-orig'><p>善男子。若心照見一切覺者。皆為塵垢。</p>
</div>
<div class='div-commentary'><p><span class='note-inline'>(心光發明。見種種覺。在淨性中。悉為塵垢)</span>。</p>
</div>
<div class='div-orig'><p>覺所覺者。不離塵故。</p>
</div>
<div class='div-commentary'><p><span class='note-inline'>(照心覺心。皆是塵念故也)</span>。</p>
</div>
<div class='div-orig'><p>如湯銷冰。無別有冰知冰銷者。存我覺我亦復如是。</p>
</div>
<div class='div-commentary'><p><span class='note-inline'>(存我則如水之為冰。覺我則如湯之銷冰。冰湯雖異。同歸一水。別無能知冰銷者。所以存我覺我同歸一性。別無能知我覺者)</span>。</p>
</div>
<div class='div-orig'><p>善男子。末世眾生不了四相。雖經多劫勤苦修道。但名有為。終不能成一切聖果。</p>
</div>
<div class='div-commentary'><p><span class='note-inline'>(不能了達我人眾生壽命之相。雖經累劫勤修。亦不能證無為聖果)</span>。</p>
</div>
<div class='div-orig'><p>是故名為正法末世。</p>
</div>
<div class='div-commentary'><p><span class='note-inline'>(圓覺疏曰。正法之時。修則皆證。末世之時人多取相。今既取相。雖是正法亦同末世也)</span>。</p>
</div>
<div class='div-orig'><p>何以故。認一切我為涅槃故。有證有悟。名成就故。</p>
</div>
<div class='div-commentary'><p><span class='note-inline'>(何故名為正法末世。蓋由執著諸相為寂滅之道有所證悟及有成就之名故也)</span>。</p>
</div>
<div class='div-orig'><p>譬如有人認賊為子。其家財寶終不成就。</p>
</div>
<div class='div-commentary'><p><span class='note-inline'>(蓋諭取相修行終不成佛)</span>。</p>
</div>
<div class='div-orig'><p>何以故。有我愛者。亦愛涅槃。伏我愛根。為涅槃相。</p>
</div>
<div class='div-commentary'><p><span class='note-inline'>(愛我即愛涅槃。究竟未離於愛。但能降伏我之愛心。使之不起爾。不起之相。似涅槃相。其實非真涅槃也)</span>。</p>
</div>
<div class='div-orig'><p>有憎我者。亦憎生死。</p>
</div>
<div class='div-commentary'><p><span class='note-inline'>(既憎我相。必憎生死。憎心未忘。終不解脫)</span>。</p>
</div>
<div class='div-orig'><p>不知愛者真生死故。</p>
</div>
<div class='div-commentary'><p><span class='note-inline'>(本愛涅槃。擬除生死。不知愛心真生死根本也)</span>。</p>
</div>
<div class='div-orig'><p>別憎生死。名不解脫。</p>
</div>
<div class='div-commentary'><p><span class='note-inline'>(既起愛涅槃之心。<span class='corr'>已</span>為生死所縛別更起憎惡生死之念。是名真不解脫)</span>。</p>
</div>
<div class='div-orig'><p>云何當知法不解脫。</p>
</div>
<div class='div-commentary'><p><span class='note-inline'>(此等憎愛心。在圓覺法中。非解脫之見故也)</span>。</p>
</div>
<div class='div-orig'><p>善男子。彼末世眾生習菩提者。以<span class='corr'>己</span>微證。為自清淨。由未能盡我相根本。</p>
</div>
<div class='div-commentary'><p><span class='note-inline'>(在<span class='corr'>己</span>小有所證。便為自心清淨。蓋由未能忘我也)</span>。</p>
</div>
<div class='div-orig'><p>若復有人讚歎彼法。即生歡喜便欲濟度。若復誹謗彼所得者。便生瞋恨。則知我相堅固執持。</p>
</div>
<div class='div-commentary'><p><span class='note-inline'>(聞毀譽而生瞋喜者蓋由堅執我相)</span>。</p>
</div>
<div class='div-orig'><p>潛伏藏識。游戲諸根。曾不間斷。</p>
</div>
<div class='div-commentary'><p><span class='note-inline'>(執我之心。潛伏於藏識而游戲於六根。念念不斷故也。宗鏡曰。識即是心。不守自性。隨染淨緣。不合而合。能含藏一切真俗境界。故名藏識)</span>。</p>
</div>
<div class='div-orig'><p>善男子。彼修道者不除我相。是故不能入清淨覺。</p>
</div>
<div class='div-commentary'><p><span class='note-inline'>(不能斷除我相。安能悟入淨覺)</span>。</p>
</div>
<div class='div-orig'><p>善男子。若知我空。無毀我者。</p>
</div>
<div class='div-commentary'><p><span class='note-inline'>(若知我體本空。則知彼之毀我者亦無立處)</span>。</p>
</div>
<div class='div-orig'><p>有我說法。我未斷故。</p>
</div>
<div class='div-commentary'><p><span class='note-inline'>(纔作我見。演說諸法。皆是我相未斷滅故)</span>。</p>
</div>
<div class='div-orig'><p>眾生壽命。亦復如是。</p>
</div>
<div class='div-commentary'><p><span class='note-inline'>(我相未除。有此過患。若執人相眾生相壽命相。其患一同)</span>。</p>
</div>
<div class='div-orig'><p>善男子。末世眾生。說病為法。是故名為可憐愍者。</p>
</div>
<div class='div-commentary'><p><span class='note-inline'>(我相人相眾生相壽命相。乃是四病。眾生愚癡。說此四病。以為正法。誠可愍也)</span>。</p>
</div>
<div class='div-orig'><p>雖勤精進。增益諸病。是故不能入清淨覺。</p>
</div>
<div class='div-commentary'><p><span class='note-inline'>(執相修行。愈勤愈病。何由悟入淨覺)</span>。</p>
</div>
<div class='div-orig'><p>善男子。末世眾生不了四相。以如來解及所行處為自修行。終不成就。</p>
</div>
<div class='div-commentary'><p><span class='note-inline'>(不能了達我相人相眾生相壽命相。雖以佛之見解及佛所行之道為自<span class='corr'>己</span>修行之法。終亦不能成佛)</span>。</p>
</div>
<div class='div-orig'><p>或有眾生未得謂得。未證謂證。</p>
</div>
<div class='div-commentary'><p><span class='note-inline'>(未有所得自謂<span class='corr'>已</span>得。未有所證。自謂<span class='corr'>已</span>證。如此妄語之人。蓋由未斷我見)</span>。</p>
</div>
<div class='div-orig'><p>見勝進者。心生嫉妬。由彼眾生未斷我愛。是故不能入清淨覺。</p>
</div>
<div class='div-commentary'><p><span class='note-inline'>(見勝<span class='corr'>己</span>而進道者。便生忌心。蓋由愛我之心念念不斷故也。如此之人。安能悟淨覺)</span>。</p>
</div>
<div class='div-orig'><p>善男子。末世眾生。希望成道。無令求悟。惟益多聞。增長我見。</p>
</div>
<div class='div-commentary'><p><span class='note-inline'>(望成佛果者。不使求悟自性。唯令廣學多聞。則彼之我見轉加增長矣)</span>。</p>
</div>
<div class='div-orig'><p>但當精勤降伏煩惱。</p>
</div>
<div class='div-commentary'><p><span class='note-inline'>(望成佛果者。不必廣學多聞。但須精勤禁制妄念)</span>。</p>
</div>
<div class='div-orig'><p>起大勇猛。未得令得。未斷令斷。</p>
</div>
<div class='div-commentary'><p><span class='note-inline'>(當發廣大勇決之心。佛果未得。當令必得。妄念未斷。當令必斷)</span>。</p>
</div>
<div class='div-orig'><p>貪瞋愛慢。諂曲嫉妬。對境不生。彼我恩愛一切寂滅。佛說是人漸次成佛。</p>
</div>
<div class='div-commentary'><p><span class='note-inline'>(若無此等妄心。必可漸成佛果)</span>。</p>
</div>
<div class='div-orig'><p>求善知識。不墮邪見。</p>
</div>
<div class='div-commentary'><p><span class='note-inline'>(更須親近善人。方得絕諸邪見)</span>。</p>
</div>
<div class='div-orig'><p>若於所求。別生憎愛。則不能入清淨覺海。</p>
</div>
<div class='div-commentary'><p><span class='note-inline'>(若於所求善知識處。不能信受其法。別生憎愛。則不能成就圓覺廣大之果)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>淨業汝當知　一切諸眾生　皆由執我愛</div>
<div class='lg-row'>無始妄流轉　未除四種相　不得成菩提</div>
<div class='lg-row'>愛憎生於心　諂曲存諸念　是故多迷悶</div>
<div class='lg-row'>不能入覺城　若能歸悟剎　先去貪瞋癡</div>
<div class='lg-row'>法愛不存心　漸次可成就　我身本不有</div>
<div class='lg-row'>憎愛何由生　此人求善友　終不墮邪見</div>
<div class='lg-row'>所求別生心　究竟非成就</div>
</div><p>於是普覺菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。快說禪病。</p>
</div>
<div class='div-commentary'><p><span class='note-inline'>(贊佛於前章善說四相也)</span>。</p>
</div>
<div class='div-orig'><p>令諸大眾得未曾有。心意蕩然。獲大安隱。</p>
</div>
<div class='div-commentary'><p><span class='note-inline'>(使諸法眾。聞所未聞。心意豁然獲大利益)</span>。</p>
</div>
<div class='div-orig'><p>世尊。末世眾生。去佛漸遠。賢聖隱伏。邪法增熾。使諸眾生求何等人。依何等法。行何等行。除去何病。云何發心。令彼羣盲不墮邪見。</p>
</div>
<div class='div-commentary'><p><span class='note-inline'>(菩薩起此五問。請佛開示羣迷)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告普覺菩薩言。善哉善哉。善男子。汝等乃能咨問如來如是修行。能施末世一切眾生無畏道眼。</p>
</div>
<div class='div-commentary'><p><span class='note-inline'>(能使眾生道眼清淨。不畏魔惱)</span>。</p>
</div>
<div class='div-orig'><p>令彼眾生得成聖道。汝今諦聽。當為汝說。時普覺菩薩奉教歡喜。及諸大眾默然而聽。善男子。末世眾生將發大心。求善知識。欲修行者。當求一切正知見人。</p>
</div>
<div class='div-commentary'><p><span class='note-inline'>(發無量廣大之心。親近大善知識。欲修圓覺者。當擇正知正見之人。一切正知見者。種種知見。悉無染著。者是也)</span>。</p>
</div>
<div class='div-orig'><p>心不住相。</p>
</div>
<div class='div-commentary'><p><span class='note-inline'>(正知見人。心不著相)</span>。</p>
</div>
<div class='div-orig'><p>不著聲聞緣覺境界。</p>
</div>
<div class='div-commentary'><p><span class='note-inline'>(正知見人。心不執著二乘境界。傳心法要曰。因聲教而悟者名聲聞。觀因緣而悟者名緣覺)</span>。</p>
</div>
<div class='div-orig'><p>雖現塵勞。心恒清淨。</p>
</div>
<div class='div-commentary'><p><span class='note-inline'>(正知見人。雖化身於塵勞之中。其心未甞有所染著)</span>。</p>
</div>
<div class='div-orig'><p>示有諸過。</p>
</div>
<div class='div-commentary'><p><span class='note-inline'>(正知見人。示諸過患者。欲與眾生同事而攝化之也。維摩詰經曰。示行貪欲。離諸染著。示諸煩惱。心常清淨者。是也)</span>。</p>
</div>
<div class='div-orig'><p>讚歎梵行。不令眾生入不律儀。</p>
</div>
<div class='div-commentary'><p><span class='note-inline'>(雖示現種種過患。亦常讚歎真實梵行。不使眾生入於不依戒律之儀式中也)</span>。</p>
</div>
<div class='div-orig'><p>求如是人。即得成就阿耨多羅三藐三菩提。</p>
</div>
<div class='div-commentary'><p><span class='note-inline'>(發心修行者。求此正知正見之人。以為師友。方得成就無上正等覺也。藏經曰。阿者無也。耨多羅者上也。三藐者正也。三者等也菩提者覺也)</span>。</p>
</div>
<div class='div-orig'><p>末世眾生見如是人。應當供養不惜身命。</p>
</div>
<div class='div-commentary'><p><span class='note-inline'>(見此正知正見之人。須當供養參問其法。不可顧惜身命也。古人立雪齊腰斷臂求法者。正是此意)</span>。</p>
</div>
<div class='div-orig'><p>彼善知識四威儀中常現清淨。乃至示現種種過患。心無憍慢。</p>
</div>
<div class='div-commentary'><p><span class='note-inline'>(善知識行住坐臥四威儀中。常現清淨之行。忽然現出一切過患。則學者之心。不可便生憍慢)</span>。</p>
</div>
<div class='div-orig'><p>況復摶財妻子眷屬。</p>
</div>
<div class='div-commentary'><p><span class='note-inline'>(求法之人。尚不可順惜身命。況摶聚財寶妻子眷屬身外之物耶)</span>。</p>
</div>
<div class='div-orig'><p>若善男子。於彼善友不起惡念。即能究竟成就正覺。</p>
</div>
<div class='div-commentary'><p><span class='note-inline'>(一切疑心。皆名惡念。學者於善知識。不起此等惡念。方能成就佛果)</span>。</p>
</div>
<div class='div-orig'><p>心華發明。照十方剎。</p>
</div>
<div class='div-commentary'><p><span class='note-inline'>(心光發現。照諸剎土)</span>。</p>
</div>
<div class='div-orig'><p>善男子。彼善知識所證妙法。應離四病。云何四病。</p>
</div>
<div class='div-commentary'><p><span class='note-inline'>(修證圓覺不可起作止任滅之心。有此四心。即為四病)</span>。</p>
</div>
<div class='div-orig'><p>一者作病。若復有人作如是言。我於本心作種種行。欲求圓覺。彼圓覺性非作得故。說名為病。</p>
</div>
<div class='div-commentary'><p><span class='note-inline'>(作種種行者。修一切有為之行也。圓覺妙性。非因有為而得悟。故曰非作得故。圓覺疏亦曰。既是造作生情。豈合無為寂照)</span>。</p>
</div>
<div class='div-orig'><p>二者任病。若復有人作如是言。我等今者不斷生死。不求涅槃。涅槃生死無起滅念。任彼一切。隨諸法性。欲求圓覺。彼圓覺性非任有故。說名為病。</p>
</div>
<div class='div-commentary'><p><span class='note-inline'>(謂如不斷輪迴。不求寂滅。不起諸念。亦不滅念隨緣任性。欲證圓覺。不知圓覺妙性非因此任心而能悟。故曰非任有故。圓覺疏亦曰。設令善惡不拘。即名無記之性)</span>。</p>
</div>
<div class='div-orig'><p>三者止病。若復有人作如是言。我今自心永息諸念。得一切性寂然平等。欲求圓覺。彼圓覺性非止合故。說名為病。</p>
</div>
<div class='div-commentary'><p><span class='note-inline'>(謂如永止諸念得種種性。寂然不動。平等無二。求證圓覺。不知圓覺妙性非止心之所能合。圓覺疏亦曰。性本無止。止亦違性)</span>。</p>
</div>
<div class='div-orig'><p>四者滅病。若復有人作如是言。我今永斷一切煩惱。身心畢竟空無所有。何況根塵虗妄境界。一切永寂。欲求圓覺。彼圓覺性非寂相故。說名為病。</p>
</div>
<div class='div-commentary'><p><span class='note-inline'>(謂如永斷諸幻身心本空。六根六塵等悉皆寂滅。求證圓覺。不知圓覺妙性非滅相之所能證。圓覺疏亦曰。住寂之心。何能契合)</span>。</p>
</div>
<div class='div-orig'><p>離四病者。則知清淨。</p>
</div>
<div class='div-commentary'><p><span class='note-inline'>(無作止任滅之心。方知本性清淨)</span>。</p>
</div>
<div class='div-orig'><p>作是觀者。名為正觀。若他觀者。名為邪觀。</p>
</div>
<div class='div-commentary'><p><span class='note-inline'>(清淨無染。即名正見。別生見解。即墮於邪)</span>。</p>
</div>
<div class='div-orig'><p>善男子末世眾生欲修行者。應當盡命供養善友事善知識。</p>
</div>
<div class='div-commentary'><p><span class='note-inline'>(欲修圓覺者。若遇真善。友真善知識當須不惜身命承事供養)</span>。</p>
</div>
<div class='div-orig'><p>彼善知識欲來親近。應斷憍慢。</p>
</div>
<div class='div-commentary'><p><span class='note-inline'>(見善知識。有相親之意。不得生憍傲慢易之心)</span>。</p>
</div>
<div class='div-orig'><p>若復遠離。應斷瞋恨。</p>
</div>
<div class='div-commentary'><p><span class='note-inline'>(見善知識。有遠我之意。不得生瞋怒怨恨之心)</span>。</p>
</div>
<div class='div-orig'><p>現逆順境。猶如虗空。</p>
</div>
<div class='div-commentary'><p><span class='note-inline'>(凡善知識。現違我順我之境。而我視之。猶如虗空。了無憎愛)</span>。</p>
</div>
<div class='div-orig'><p>了知身心畢竟平等。與諸眾生同體無異。如是修行方入圓覺。</p>
</div>
<div class='div-commentary'><p><span class='note-inline'>(了知自<span class='corr'>己</span>身心。與彼虗空平等無二。與諸眾生同一真體。方能悟入圓覺)</span>。</p>
</div>
<div class='div-orig'><p>善男子。末世眾生不得成道。由有無始自他憎愛一切種子故未解脫。</p>
</div>
<div class='div-commentary'><p><span class='note-inline'>(無始劫來。於自則愛。於他則憎。此一等心。能發生一切憎愛。故名曰種子。既有此等種子。安得解脫)</span>。</p>
</div>
<div class='div-orig'><p>若復有人觀彼怨家。如<span class='corr'>己</span>父母。心無有二。即除諸病。</p>
</div>
<div class='div-commentary'><p><span class='note-inline'>(視冤如親。愛無一切憎即)</span>。</p>
</div>
<div class='div-orig'><p>於諸法中。自他憎愛。亦復如是。</p>
</div>
<div class='div-commentary'><p><span class='note-inline'>(心既平等。則一切法中。種種愛<span class='corr'>己</span>憎他之心。亦復無有)</span>。</p>
</div>
<div class='div-orig'><p>善男子。末世眾生欲求圓覺。應當發心作如是言。盡於虗空一切眾生。我皆令入究竟圓覺。</p>
</div>
<div class='div-commentary'><p><span class='note-inline'>(初修行時。即當發此廣大誓願)</span>。</p>
</div>
<div class='div-orig'><p>於圓覺中無取覺者。</p>
</div>
<div class='div-commentary'><p><span class='note-inline'>(圓覺光中。明明不昧未甞起心取證圓覺)</span>。</p>
</div>
<div class='div-orig'><p>除彼我人一切諸相。</p>
</div>
<div class='div-commentary'><p><span class='note-inline'>(不著我相人相眾生相壽命相)</span>。</p>
</div>
<div class='div-orig'><p>如是發心。不墮邪見。</p>
</div>
<div class='div-commentary'><p><span class='note-inline'>(一無自他憎愛。二願眾生成佛。三不取證圓覺。四不執著諸相。發此四心。方為正見)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>普覺汝當知　末世諸眾生　欲求善知識</div>
<div class='lg-row'>應當求正見　心遠二乘者　法中除四病</div>
<div class='lg-row'>謂作止任滅　親近無憍慢　遠離無瞋恨</div>
<div class='lg-row'>見種種境界　心當生希有　還如佛出世</div>
<div class='lg-row'>不犯非律儀　戒根永清淨　度一切眾生</div>
<div class='lg-row'>究竟入圓覺　無彼我人相　常依正智慧</div>
<div class='lg-row'>便得超邪見　證覺般涅槃</div>
</div><p>於是圓覺菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。為我等輩。廣說淨覺種種方便。令末世眾生有大增益。世尊。我等今者<span class='corr'>已</span>得開悟。</p>
</div>
<div class='div-commentary'><p><span class='note-inline'>(此贊佛善說修證圓覺之法令彼開悟也)</span>。</p>
</div>
<div class='div-orig'><p>若佛滅後末世眾生未得悟者。云何安居修此圓覺清淨境界。</p>
</div>
<div class='div-commentary'><p><span class='note-inline'>(請說將來眾生如何安住修證此法)</span>。</p>
</div>
<div class='div-orig'><p>此圓覺中三種淨觀。以何為首。</p>
</div>
<div class='div-commentary'><p><span class='note-inline'>(請說初修奢摩他之靜觀三摩鉢提之幻觀禪那之寂觀云何起行)</span>。</p>
</div>
<div class='div-orig'><p>惟願大悲。為諸大眾及末世眾生。施大饒益。作是語<span class='corr'>已</span>。五體投地。如是三請。終而復始。</p>
<p>爾時世尊。告圓覺菩薩言。善哉善哉。善男子。汝等乃能問於如來如是方便。以大饒益施諸眾生。汝今諦聽。當為汝說。時圓覺菩薩奉教歡喜。及諸大眾默然而聽。</p>
<p>善男子。一切眾生。若佛住世。若佛滅後。若法末時。有諸眾生具大乘性。信佛祕密大圓覺心。欲修行者。若在伽藍。安處徒眾。</p>
</div>
<div class='div-commentary'><p><span class='note-inline'>(具大乘性者。具足佛之根性也。伽藍者藏經曰。此云眾園。蓋今之僧舍也)</span>。</p>
</div>
<div class='div-orig'><p>有緣事故。隨分思察。如我<span class='corr'>已</span>說。</p>
</div>
<div class='div-commentary'><p><span class='note-inline'>(既為緣事所拘。當隨<span class='corr'>己</span>分量修習可也)</span>。</p>
</div>
<div class='div-orig'><p>若復無有他事因緣。即建道場。當立期限。若立長期。百二十日。中期百日。下期八十日。</p>
</div>
<div class='div-commentary'><p><span class='note-inline'>(佛謂日久則凡心易厭。日促則妙行未圓。故立三期。以為中制)</span>。</p>
</div>
<div class='div-orig'><p>安置淨居。</p>
</div>
<div class='div-commentary'><p><span class='note-inline'>(安置道場。當於清淨之地)</span>。</p>
</div>
<div class='div-orig'><p>若佛現在。當正思惟。</p>
</div>
<div class='div-commentary'><p><span class='note-inline'>(若佛住世之時。當正心思惟。絕諸妄想可也。般若經中。亦謂斷除妄想為正思惟)</span>。</p>
</div>
<div class='div-orig'><p>若佛滅後。施設形像。心存目想。生正憶念。還同如來常住之日。</p>
</div>
<div class='div-commentary'><p><span class='note-inline'>(生正憶念者。無念之謂也。蓋謂雖對佛像。亦當如佛現在。不可起妄念也)</span>。</p>
</div>
<div class='div-orig'><p>懸諸幡華。經三七日。</p>
</div>
<div class='div-commentary'><p><span class='note-inline'>(幡華供養。經二十一日也)</span>。</p>
</div>
<div class='div-orig'><p>稽首十方諸佛名字。求哀懺悔。</p>
</div>
<div class='div-commentary'><p><span class='note-inline'>(至心稽首。稱揚佛號。求佛哀憫。懺悔三業)</span>。</p>
</div>
<div class='div-orig'><p>遇善境界。得心輕安。</p>
</div>
<div class='div-commentary'><p><span class='note-inline'>(念佛懺悔之後。或見佛像。或見光明。及一切善境。即得自心輕安暢適)</span>。</p>
</div>
<div class='div-orig'><p>過三七日。一向攝念。</p>
</div>
<div class='div-commentary'><p><span class='note-inline'>(越二十一日之後。更不念佛懺悔。一向收攝正念不令放逸也)</span>。</p>
</div>
<div class='div-orig'><p>若經夏首。三月安居。當為清淨菩薩止住。</p>
</div>
<div class='div-commentary'><p><span class='note-inline'>(若遇夏初。即當結夏。安居觀室。三月不出。是名清淨菩薩止住之觀)</span>。</p>
</div>
<div class='div-orig'><p>心離聲聞。不假徒眾。</p>
</div>
<div class='div-commentary'><p><span class='note-inline'>(傳心法要曰。因聲教而悟者名聲聞。今既安居淨觀。何待聲教也。故曰心離聲聞既是心離聲聞。何假徒眾之助)</span>。</p>
</div>
<div class='div-orig'><p>至安居日。即於佛前。作如是言。我比丘比丘尼優婆塞優婆夷。</p>
</div>
<div class='div-commentary'><p><span class='note-inline'>(安居淨觀之日。即對佛作此誓也。比丘者。圓覺疏曰。一名怖魔二名乞士。三名淨戒。比丘尼者。女比丘也。優婆塞者。行者也。優婆夷者。尼童也)</span>。</p>
</div>
<div class='div-orig'><p>某甲。踞菩薩乘。修寂滅行。</p>
</div>
<div class='div-commentary'><p><span class='note-inline'>(自謂按菩薩大乘之法修習妙行也)</span>。</p>
</div>
<div class='div-orig'><p>同入清淨實相住持。</p>
</div>
<div class='div-commentary'><p><span class='note-inline'>(悉皆悟入無相之相。住持無失)</span>。</p>
</div>
<div class='div-orig'><p>以大圓覺為我伽藍。</p>
</div>
<div class='div-commentary'><p><span class='note-inline'>(伽藍者。眾圓也。今曰以圓覺為伽藍者。蓋明我眾不依倚別法也)</span>。</p>
</div>
<div class='div-orig'><p>身心安居平等性智。</p>
</div>
<div class='div-commentary'><p><span class='note-inline'>(身心安居於大圓覺中。性與智慧。泯於一等)</span>。</p>
</div>
<div class='div-orig'><p>涅槃自性無繫屬故。</p>
</div>
<div class='div-commentary'><p><span class='note-inline'>(寂滅本性廓然自在。無所繫縛。亦無所統屬故也)</span>。</p>
</div>
<div class='div-orig'><p>今我敬請。不依聲聞。當與十方如來及大菩薩三月安居。為修菩薩無上妙覺大因緣故。不繫徒眾。</p>
</div>
<div class='div-commentary'><p><span class='note-inline'>(不依倚聲聞小乘之法。至心敬請諸佛菩薩。三月安居。修此廣大圓覺法門。又豈在乎徒眾也)</span>。</p>
</div>
<div class='div-orig'><p>善男子。此名菩薩示現安居。</p>
</div>
<div class='div-commentary'><p><span class='note-inline'>(前說三月安居者。乃菩薩示現安居之相)</span>。</p>
</div>
<div class='div-orig'><p>過三期日。隨往無礙。</p>
</div>
<div class='div-commentary'><p><span class='note-inline'>(長期百二十日中期百日。下期八十日。安居修行者。過此三期日數。微往他所。亦無妨礙)</span>。</p>
</div>
<div class='div-orig'><p>善男子。若彼末世修行眾生。求菩薩道入三期者。非彼所聞一切境界。終不可取。</p>
</div>
<div class='div-commentary'><p><span class='note-inline'>(正在禪定中。忽然別有他念起時。當以智慧觀察。非上所聞三期正行之外。若善若惡一切境界。皆名邪見。並不可取著。後皆倣此)</span>。</p>
</div>
<div class='div-orig'><p>善男子。若諸眾生修奢摩他。先取至靜。不起思念。靜極便覺。</p>
</div>
<div class='div-commentary'><p><span class='note-inline'>(修奢摩他之靜觀。則先斷思念。靜力既極自然開悟)</span>。</p>
</div>
<div class='div-orig'><p>如是初靜。從於一身至一世界。</p>
</div>
<div class='div-commentary'><p><span class='note-inline'>(初習靜觀。始則一身內外了無動念。漸覺靜性徧滿於一世界中矣)</span>。</p>
</div>
<div class='div-orig'><p>覺亦如是。</p>
</div>
<div class='div-commentary'><p><span class='note-inline'>(靜極而覺。則亦先悟身相本空。漸覺法身徧滿於一世界中矣)</span>。</p>
</div>
<div class='div-orig'><p>善男子。若覺徧滿一世界者。一世界中有一眾生起一念者皆悉能知。百千世界亦復如是。</p>
</div>
<div class='div-commentary'><p><span class='note-inline'>(我覺性與虗空同體。而眾生者皆在我覺性中。故所起念。無不知者)</span>。</p>
</div>
<div class='div-orig'><p>非彼所聞一切境界。終不可取。</p>
</div>
<div class='div-commentary'><p><span class='note-inline'>(<span class='corr'>已</span>解在前)</span>。</p>
</div>
<div class='div-orig'><p>善男子若諸眾生。修三摩鉢提。先當憶想十方如來。十方世界一切菩薩。依種種門。漸次修行勤苦三昧。</p>
</div>
<div class='div-commentary'><p><span class='note-inline'>(修三摩鉢提之幻觀。則先須思想諸佛菩薩。使心不亂。然後依諸法門。漸修正定)</span>。</p>
</div>
<div class='div-orig'><p>廣發大願。自熏成種。</p>
</div>
<div class='div-commentary'><p><span class='note-inline'>(廣發至大之願。以自熏習成佛之種性也)</span>。</p>
</div>
<div class='div-orig'><p>非彼所聞一切境界。終不可取。</p>
</div>
<div class='div-commentary'><p><span class='note-inline'>(<span class='corr'>已</span>解在前)</span>。</p>
</div>
<div class='div-orig'><p>善男子。若諸眾生修於禪那。先取數門。</p>
</div>
<div class='div-commentary'><p><span class='note-inline'>(修禪那之寂觀。先須自知種種妄念之分劑頭數。故曰數門。圓覺疏亦曰所知生滅心念便是數門)</span>。</p>
</div>
<div class='div-orig'><p>心中了知生住滅念分齊頭數。</p>
</div>
<div class='div-commentary'><p><span class='note-inline'>(妙明心中。了然自知生住異滅四種念頭也。生者初起之念。住者現在之念。異者差別之念。滅者寂滅之念。經中無異字者。取其成句故略之爾。圓覺疏中。亦如是說)</span>。</p>
</div>
<div class='div-orig'><p>如是周徧四威儀中。分別念數無不了知。</p>
</div>
<div class='div-commentary'><p><span class='note-inline'>(行住坐臥四威儀中。種種念數無不了知也)</span>。</p>
</div>
<div class='div-orig'><p>漸次增進。乃至得知百千世界一滴之雨。猶如目覩所受用物。</p>
</div>
<div class='div-commentary'><p><span class='note-inline'>(行住坐臥念念是覺。則覺力漸進體無不周。故諸世界中。有一滿雨。亦如親見也)</span>。</p>
</div>
<div class='div-orig'><p>非彼所聞一切境界終不可取。</p>
</div>
<div class='div-commentary'><p><span class='note-inline'>(<span class='corr'>已</span>解在前)</span>。</p>
</div>
<div class='div-orig'><p>是名三觀初首方便。</p>
</div>
<div class='div-commentary'><p><span class='note-inline'>(奢摩他之取靜。三摩鉢提之憶念。禪那之數門。乃三觀最初起首之法)</span>。</p>
</div>
<div class='div-orig'><p>若諸眾生徧修三種勤行精進。即名如來出現于世。</p>
</div>
<div class='div-commentary'><p><span class='note-inline'>(圓修三觀。精進無怠。如此眾生無異出世之佛)</span>。</p>
</div>
<div class='div-orig'><p>若後末世鈍根眾生。心欲求道。不得成就。由昔業障。</p>
</div>
<div class='div-commentary'><p><span class='note-inline'>(根性頑鈍學道不成者皆由宿業所障故也)</span>。</p>
</div>
<div class='div-orig'><p>當勤懺悔常起希望。</p>
</div>
<div class='div-commentary'><p><span class='note-inline'>(勤懺<span class='corr'>已</span>往之業。常起成佛之心)</span>。</p>
</div>
<div class='div-orig'><p>先斷憎愛嫉妬諂曲。求勝上心。</p>
</div>
<div class='div-commentary'><p><span class='note-inline'>(斷諸惡念。發無上心)</span>。</p>
</div>
<div class='div-orig'><p>三種淨觀。隨學一事。此觀不得。復習彼觀。心不放捨。漸次求證。</p>
</div>
<div class='div-commentary'><p><span class='note-inline'>(三種淨觀者。即奢摩他之靜觀。三摩鉢提之幻觀。禪那之寂觀也。隨學者心。精習一觀不可兼學他觀也。此精習心。若不放逸。漸漸增進。可證。圓覺)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>圓覺汝當知　一切諸眾生　欲求無上道</div>
<div class='lg-row'>先當結三期　懺悔無始業　經於三七日</div>
<div class='lg-row'>然後正思惟　非彼所聞境　畢竟不可取</div>
<div class='lg-row'>奢摩他至靜　三摩正憶持　禪那明數門</div>
<div class='lg-row'>是名三淨觀　若能勤修習　是名佛出世</div>
<div class='lg-row'>鈍根未成者　常當勤心懺　無始一切罪</div>
<div class='lg-row'>諸障若消滅　佛境便現前</div>
</div><p>於是賢善首菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。廣為我等及末世眾生開悟如是不思議事。</p>
</div>
<div class='div-commentary'><p><span class='note-inline'>(贊佛於前十一章演說圓覺妙義開悟眾生皆是不可思惟不可擬議之事)</span>。</p>
</div>
<div class='div-orig'><p>世尊。此大乘教。</p>
</div>
<div class='div-commentary'><p><span class='note-inline'>(謂此圓覺大乘經教)</span>。</p>
</div>
<div class='div-orig'><p>名字何等。</p>
</div>
<div class='div-commentary'><p><span class='note-inline'>(請問此等教法是何名字)</span>。</p>
</div>
<div class='div-orig'><p>云何奉持。</p>
</div>
<div class='div-commentary'><p><span class='note-inline'>(請問此等教法如何受持)</span>。</p>
</div>
<div class='div-orig'><p>眾生修習得何功德。</p>
</div>
<div class='div-commentary'><p><span class='note-inline'>(請問眾生修此教法獲何利益)</span>。</p>
</div>
<div class='div-orig'><p>云何使我護持經人。</p>
</div>
<div class='div-commentary'><p><span class='note-inline'>(請問如何使我衛護受持此經之人)</span>。</p>
</div>
<div class='div-orig'><p>流布此教至於何地。</p>
</div>
<div class='div-commentary'><p><span class='note-inline'>(請問此圓覺經教流傳分布至於何處)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告賢善首菩薩言。善哉善哉。善男子。汝等乃能為諸菩薩及末世眾生。問於如來如是經教功德名字。汝今諦聽。當為汝說。時賢善首菩薩奉教歡喜。及諸大眾默然而聽。</p>
<p>善男子。是經百千萬億恒河沙諸佛所說。</p>
</div>
<div class='div-commentary'><p><span class='note-inline'>(佛謂此圓覺經教。無數諸佛。悉皆如是宣說)</span>。</p>
</div>
<div class='div-orig'><p>三世如來之所守護。</p>
</div>
<div class='div-commentary'><p><span class='note-inline'>(佛謂過去現在未來三世諸佛。悉皆守護此經)</span>。</p>
</div>
<div class='div-orig'><p>十方菩薩之所歸依。</p>
</div>
<div class='div-commentary'><p><span class='note-inline'>(佛謂法界諸菩薩等。無不敬信此經)</span>。</p>
</div>
<div class='div-orig'><p>十二部經清淨眼目。</p>
</div>
<div class='div-commentary'><p><span class='note-inline'>(佛謂此經清淨明了。為十二部經之眼目也。十二部經者。一名修多羅。二名祗夜。三名授記。四名伽陀。五名優陀那。六名尼陀那。七名阿波陀那。八名伊帝目多伽。九名闍陀伽。十名毗佛略。十一名阿浮陀達磨。十二名優波提舍)</span>。</p>
</div>
<div class='div-orig'><p>是經名大方廣圓覺陀羅尼。亦名修多羅了義。亦名祕密王三昧。亦名如來決定境界。亦名如來藏自性差別。汝當奉持。</p>
</div>
<div class='div-commentary'><p><span class='note-inline'>(佛謂此經有此五名。汝等菩薩。應當受持)</span>。</p>
</div>
<div class='div-orig'><p>善男子。是經唯顯如來境界。唯佛如來能盡宣說。</p>
</div>
<div class='div-commentary'><p><span class='note-inline'>(此經獨能顯示佛境。唯佛宣說。曲盡其妙)</span>。</p>
</div>
<div class='div-orig'><p>若諸菩薩及末世眾生。依此修行。漸次增進。至於佛地。</p>
</div>
<div class='div-commentary'><p><span class='note-inline'>(若依此經修行。漸漸增進。必至佛之地位)</span>。</p>
</div>
<div class='div-orig'><p>善男子。是經名為頓教大乘。</p>
</div>
<div class='div-commentary'><p><span class='note-inline'>(此經名為頓悟之教大乘之法)</span>。</p>
</div>
<div class='div-orig'><p>頓機眾生從此開悟。</p>
</div>
<div class='div-commentary'><p><span class='note-inline'>(利根眾生。有圓頓之機者。皆因此經。而得開悟)</span>。</p>
</div>
<div class='div-orig'><p>亦攝漸修一切羣品。</p>
</div>
<div class='div-commentary'><p><span class='note-inline'>(鈍根眾生。須假漸修。而此經教。無不圓攝)</span>。</p>
</div>
<div class='div-orig'><p>譬如大海不讓小流。</p>
</div>
<div class='div-commentary'><p><span class='note-inline'>(大海者。喻頓教大乘。不讓小流者。喻能攝一切漸修之法)</span>。</p>
</div>
<div class='div-orig'><p>乃至蚊蝱。</p>
</div>
<div class='div-commentary'><p><span class='note-inline'>(此喻漸修眾生)</span>。</p>
</div>
<div class='div-orig'><p>及阿修羅。</p>
</div>
<div class='div-commentary'><p><span class='note-inline'>(此喻頓機眾生)</span>。</p>
</div>
<div class='div-orig'><p>飲其水者。皆得充滿。</p>
</div>
<div class='div-commentary'><p><span class='note-inline'>(此喻頓漸之徒。修此經教。悉得圓滿)</span>。</p>
</div>
<div class='div-orig'><p>善男子。假使有人純以七寶積滿三千大千世界以用布施。不如有人聞此經名及一句義。</p>
</div>
<div class='div-commentary'><p><span class='note-inline'>(以至多之寶布施者。其福報有盡。聞此經義而修證者。其智慧無窮)</span>。</p>
</div>
<div class='div-orig'><p>善男子。假使有人教百恒河沙眾生得阿羅漢果。不如有人宣說此經分別半偈。</p>
</div>
<div class='div-commentary'><p><span class='note-inline'>(阿羅漢果。蓋是小乘之法。此經與偈乃是大乘之教)</span>。</p>
</div>
<div class='div-orig'><p>善男子。若復有人聞此經名信心不惑。當知是人非於一佛二佛種諸福慧。如是乃至盡恒河沙一切佛所。種諸善根。聞此經教。</p>
</div>
<div class='div-commentary'><p><span class='note-inline'>(聞此經名。深信不疑者。蓋曾於無數佛處。種諸福慧及諸善根方得聞爾)</span>。</p>
</div>
<div class='div-orig'><p>汝善男子。當護末世是修行者。</p>
</div>
<div class='div-commentary'><p><span class='note-inline'>(佛令菩薩衛護將來如是信心修行之人)</span>。</p>
</div>
<div class='div-orig'><p>無令惡魔及諸外道惱其身心令生退屈。</p>
</div>
<div class='div-commentary'><p><span class='note-inline'>(障礙覺性之事。皆為惡魔。非其同志之人。皆為外道。今菩薩護持此修行者。不可令此二害惱彼身心使之退轉)</span>。</p>
</div>
<div class='div-orig'><p>爾時會中有火首金剛摧碎金剛尼藍婆金剛等八萬金剛。并其眷屬。即從座起。頂禮佛足。右繞三匝。而白佛言。世尊。若後末世一切眾生。有能持此決定大乘。我當守護如護眼目。</p>
</div>
<div class='div-commentary'><p><span class='note-inline'>(此諸金剛欲守護受持此經之人也。決定大乘者。謂此大乘經教。乃決定成佛之義)</span>。</p>
</div>
<div class='div-orig'><p>乃至道場所修行處。我等金剛自領徒眾晨夕守護。令不退轉。</p>
</div>
<div class='div-commentary'><p><span class='note-inline'>(金剛又欲守護道場內修行此等大乘法處。令修行者無退轉心)</span>。</p>
</div>
<div class='div-orig'><p>其家乃至永無災障。疫病銷滅。</p>
</div>
<div class='div-commentary'><p><span class='note-inline'>(金剛又欲守護其家。令無災害)</span>。</p>
</div>
<div class='div-orig'><p>財寶豐足。常不乏少。</p>
</div>
<div class='div-commentary'><p><span class='note-inline'>(辦道資粮。常令不闕)</span>。</p>
</div>
<div class='div-orig'><p>爾時大梵王。</p>
</div>
<div class='div-commentary'><p><span class='note-inline'>(圓覺疏曰。即初禪天王也)</span>。</p>
</div>
<div class='div-orig'><p>二十八天王。</p>
</div>
<div class='div-commentary'><p><span class='note-inline'>(欲界色界無色界。共有二十八天。每天各有一王。其號曰四王天王。忉利天王。夜摩天王。兜率天王。化樂天王。他化自在天王。梵眾天王。梵輔天王大梵天王少光天王。無量光天王。光音天王。少淨天王。無量淨天王徧淨天王。福生天王。福愛天王廣果天王。無想天王。無煩天王。無熱天王。善見天王。善現天王。色究竟天王。無邊空處天王。無邊識處天王。無所有處天王。非非想處天王)</span>。</p>
</div>
<div class='div-orig'><p>并須彌山王。護國天王等。即從座起頂禮佛足。右繞三匝。而白佛言。世尊。我亦守護是持經者。常令安隱心不退轉。</p>
</div>
<div class='div-commentary'><p><span class='note-inline'>(大梵王等。皆欲守護受持此經之人)</span>。</p>
</div>
<div class='div-orig'><p>爾時有大力鬼王名吉槃茶。</p>
</div>
<div class='div-commentary'><p><span class='note-inline'>(圓覺疏曰。吉槃茶者。亦云鳩槃茶。食人精血其疾如風。變化稍多。住於林野)</span>。</p>
</div>
<div class='div-orig'><p>與十萬鬼王。即從座起。頂禮佛足。右繞三匝。而白佛言。世尊。我亦守護是持經人。朝夕侍衛。令不退屈。</p>
</div>
<div class='div-commentary'><p><span class='note-inline'>(諸鬼王等亦欲守護受持此經之人)</span>。</p>
</div>
<div class='div-orig'><p>其人所居一由旬內。</p>
</div>
<div class='div-commentary'><p><span class='note-inline'>(藏經曰。一由旬者。四十里也)</span>。</p>
</div>
<div class='div-orig'><p>若有鬼神侵其境界。我當使其碎如微塵。</p>
</div>
<div class='div-commentary'><p><span class='note-inline'>(為護法故盡其威力)</span>。</p>
</div>
<div class='div-orig'><p>佛說此經<span class='corr'>已</span>。一切菩薩。天龍鬼神。八部眷屬。</p>
</div>
<div class='div-commentary'><p><span class='note-inline'>(八部者。一天神。二龍神。三夜叉。四乾闥婆。五阿修羅。六迦樓羅。七緊那羅。八摩睺羅伽)</span>。</p>
</div>
<div class='div-orig'><p>及諸天王梵王等。一切大眾。聞佛所說。皆大歡喜。信受奉行。</p>
</div>
<p class='juan'>御註大方廣圓覺修多羅了義經下<span class='note-inline'>(終)</span></p></div>
<div class='div-xu'><a id='mulu5' />
<p class='h1'>No. 251-B</p><p style="margin-left:1em">今上皇帝御注圓覺經。賜臨安府徑山。被旨流通。而福州雙栢庵白蓮社諸比丘等。得所拓本。恭覩聖製。各深慶幸。謹命工鋟板。仰祝聖壽無疆。　國泰民安。風調雨順。佛日增輝。法輪常轉。一切有情同證圓覺。</p>
<p style="margin-left:1em">淳熙戊申季夏初吉恭題</p>
</div>
</div><!-- end of div[@id='body'] -->
</body></html>