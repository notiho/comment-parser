<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>御註圓覺經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 251-A</p><p>淳熈十年二月乙丑聖旨賜<span class='note-inline'>(臣寶印)</span>御註大圓覺經一部。<span class='note-inline'>(臣)</span>九頓首。薰香伏讀。如在　靈山親聞。無有少異。<span class='note-inline'>(臣)</span>具表謹謝。仍進山頌。歌詠聖德。乞就徑山開板。流通四方。使天下衲子發明心地同泛如來大圓覺海。蒙聖恩俞允。<span class='note-inline'>(臣)</span>謹稽首拜手言曰。圓覺自性非性者直指也。　聖人不言而言者方便也。維諸佛於大光明藏。光嚴住持。即是一切眾生淨覺心地。當此時說聽<span class='corr'>已</span>周。法義<span class='corr'>已</span>具。而婆伽世尊。答文殊以圓覺本有無明本空。為法行之正因。免眾生之邪見。廼見直指根源。更無枝葉。普賢諸大菩薩。為物之故。於無疑處起種種疑。而如來各隨其機。於無應處能種種應。所謂都城非一門而入。大廈非一木而支也。謂之圓覺。覺無不圓。謂之了義。義無不了。然十二部經之所共詮者。以此為之眼目。三十五祖之所單傳者。以此為之骨髓。<span class='note-inline'>(臣)</span>愚謂。具足圓覺而住持圓覺者凡夫也。終日圓覺而未甞圓覺者如來也。雖與裴休之說相為冰炭。唯親證者廼能知之。恭惟我今上皇帝陛下。得佛心法。廣大周徧。靈明昭徹。仁如天。智如神。靜而聖。動而王。豈非圓覺一心之妙用乎。萬機之暇。游戲於大光明藏。肆筆成書。顯揚聖意。寔以佛佛道同。不言而言言直指也。<span class='note-inline'>(臣)</span>謹按。佛法流入中國。唯唐太宗文皇帝親製序文。冠於大般若經。而未甞註釋。今我皇帝陛下。顯示一心之法。註釋大圓覺以悟羣迷。真冠乎百王。超出前代一人而<span class='corr'>已</span>。昔圭峯禪師宗密。附以疏鈔。但其文浩繁。今陛下所註。言簡而義豐。詞約而理盡。自有圓覺以來。蓋未有此書也。<span class='note-inline'>(臣)</span>謹以賜本。鋟板傳之無窮。上以祀延兩宮聖壽無疆。次以均福四海。亦使見者聞者知幻即離離幻即覺。如是開悟。永斷輪迴。此<span class='note-inline'>(臣)</span>對揚休命之萬一也。</p>
<p style="margin-left:7em;text-indent:-1em">臨安府徑山興聖萬壽禪寺住持傳法<span class='note-inline'>(臣)</span>僧<span class='note-inline'>(寶印)</span>稽首拜手謹言</p>
<p><span class='note-inline'>(頌)</span></p>

<div class="lg regular"><div class='lg-row'>古佛與今佛　同一廣長舌　於無途轍中</div>
<div class='lg-row'>為物啟途轍　撥開千障雲　放出一天月</div>
<div class='lg-row'>普令大地人　言下盡昭徹　覺亦無可圓</div>
<div class='lg-row'>幻亦無可滅　只此無亦無　紅爐一點雪</div>
<div class='lg-row'>稽首佛與佛　字字無異說</div>
</div></div>
<div class='div-other'><a id='mulu2' />No. 251
<p class='juan'><a id='mulu3' />御註大方廣圓覺修多羅了義經上</p>
<div class='div-commentary'><p style="margin-left:1em"><span class='note-inline'>(大方廣者。無量無邊之廣也。蓋圓覺性體。周徧法界。如大方之廣故也。圓者圓滿具足。覺者虗明靈照。修多羅者。按諸註疏。乃總指諸經之辭了義經者。贊此一經。是究竟了達之義)</span>。</p>
</div>
<div class='div-orig'><p>大唐罽賓沙門佛陀多羅譯</p>
</div>
<div class='div-orig'><p>如是我聞。</p>
</div>
<div class='div-commentary'><p><span class='note-inline'>(阿難謂。如是經教。親從佛聞)</span>。</p>
</div>
<div class='div-orig'><p>一時。</p>
</div>
<div class='div-commentary'><p><span class='note-inline'>(佛說此經之時)</span>。</p>
</div>
<div class='div-orig'><p>婆伽婆。</p>
</div>
<div class='div-commentary'><p><span class='note-inline'>(藏經曰佛之異稱)</span>。</p>
</div>
<div class='div-orig'><p>入於神通大光明藏。</p>
</div>
<div class='div-commentary'><p><span class='note-inline'>(佛入大定中。神通光明無窮無盡。故名曰藏)</span>。</p>
</div>
<div class='div-orig'><p>三昧正受。</p>
</div>
<div class='div-commentary'><p><span class='note-inline'>(三昧者。正定中自得之妙。正受者。不受諸受。名為正受)</span>。</p>
</div>
<div class='div-orig'><p>一切如來。</p>
</div>
<div class='div-commentary'><p><span class='note-inline'>(金剛經曰。如來者。無所從來。亦無所去。故名如來)</span>。</p>
</div>
<div class='div-orig'><p>光嚴住持。</p>
</div>
<div class='div-commentary'><p><span class='note-inline'>(光嚴者。光明莊嚴也。住者常住不住。持者受持無失)</span>。</p>
</div>
<div class='div-orig'><p>是諸眾生清淨覺地。</p>
</div>
<div class='div-commentary'><p><span class='note-inline'>(佛與眾生。本同一性故。諸佛光嚴住持處。即眾生淨覺心地)</span>。</p>
</div>
<div class='div-orig'><p>身心寂滅平等本際。</p>
</div>
<div class='div-commentary'><p><span class='note-inline'>(既證寂滅。聖凡體同。方見本來真際。了無差等)</span>。</p>
</div>
<div class='div-orig'><p>圓滿十方。</p>
</div>
<div class='div-commentary'><p><span class='note-inline'>(覺性圓滿。徧法界故)</span>。</p>
</div>
<div class='div-orig'><p>不二隨順。</p>
</div>
<div class='div-commentary'><p><span class='note-inline'>(雖順諸緣。覺性常一)</span>。</p>
</div>
<div class='div-orig'><p>於不二境現諸淨土。</p>
</div>
<div class='div-commentary'><p><span class='note-inline'>(佛一性中。名不二境。以無著無染之法。接化眾生)</span>。</p>
</div>
<div class='div-orig'><p>與大菩薩摩訶薩十萬人俱。</p>
<p>其名曰文殊師利菩薩。普賢菩薩。普眼菩薩。金剛藏菩薩。彌勒菩薩。清淨慧菩薩。威德自在菩薩。辨音菩薩。淨諸業障菩薩。普覺菩薩。圓覺菩薩。賢善首菩薩等。而為上首。與諸眷屬。皆入三昧。同住如來平等法會。</p>
<p>於是文殊師利菩薩。在大眾中即從座起。頂禮佛足右繞三匝。長跪叉手。而白佛言。大悲世尊。願為此會諸來法眾。說於如來本起清淨因地法行。</p>
</div>
<div class='div-commentary'><p><span class='note-inline'>(本起者。佛從凡夫時最初所起之心。因地者。佛之初地。法行者。佛之妙行)</span>。</p>
</div>
<div class='div-orig'><p>及說菩薩於大乘中發清淨心遠離諸病。</p>
</div>
<div class='div-commentary'><p><span class='note-inline'>(諸病者諸幻也)</span>。</p>
</div>
<div class='div-orig'><p>能使未來末世眾生求大乘者不墮邪見。作是語<span class='corr'>已</span>。五體投地。如是三請。終而復始。</p>
</div>
<div class='div-commentary'><p><span class='note-inline'>(五體者。頭與四肢也。三請者。禮之至也)</span>。</p>
</div>
<div class='div-orig'><p>爾時世尊告文殊師利菩薩言。善哉善哉。善男子。汝等乃能為諸菩薩。咨詢如來因地法行。及為末世一切眾生求大乘者。得正住持不墮邪見。汝今諦聽。當為汝說。時文殊師利菩薩奉教歡喜。及諸大眾默然而聽。</p>
<p>善男子。無上法王。</p>
</div>
<div class='div-commentary'><p><span class='note-inline'>(佛之尊稱也。佛悟最上乘法。為萬法之主。更無在其上者故也)</span>。</p>
</div>
<div class='div-orig'><p>有大陀羅尼門。名為圓覺。</p>
</div>
<div class='div-commentary'><p><span class='note-inline'>(陀羅尼門者。藏經曰總持門也。今圓覺為大陀羅尼門者。總攝八萬四千陀羅尼門故也)</span>。</p>
</div>
<div class='div-orig'><p>流出一切清淨真如。</p>
</div>
<div class='div-commentary'><p><span class='note-inline'>(真空妙性如如不動者是也。裴休亦曰不妄不變故曰真如)</span>。</p>
</div>
<div class='div-orig'><p>菩提。</p>
</div>
<div class='div-commentary'><p><span class='note-inline'>(此翻覺也。六祖曰。前念著境即煩惱。後念離境即菩提。非覺而何)</span>。</p>
</div>
<div class='div-orig'><p>涅槃。</p>
</div>
<div class='div-commentary'><p><span class='note-inline'>(此翻寂滅)</span>。</p>
</div>
<div class='div-orig'><p>及波羅蜜。</p>
</div>
<div class='div-commentary'><p><span class='note-inline'>(此云到彼岸。亦云事究竟)</span>。</p>
</div>
<div class='div-orig'><p>教授菩薩。</p>
</div>
<div class='div-commentary'><p><span class='note-inline'>(佛指教傳授諸菩薩故)</span>。</p>
</div>
<div class='div-orig'><p>一切如來本起因地。皆依圓照清淨覺相。</p>
</div>
<div class='div-commentary'><p><span class='note-inline'>(皆依者皆因也。圓照者圓明寂照。清淨者一切無染。覺相者無相之相。傅大士曰。有身非覺體。無相乃真形者是也)</span>。</p>
</div>
<div class='div-orig'><p>永斷無明。方成佛道。</p>
<p>云何無明。</p>
</div>
<div class='div-commentary'><p><span class='note-inline'>(眾生妄想迷失明悟真覺之性。故曰無明)</span>。</p>
</div>
<div class='div-orig'><p>善男子。一切眾生。從無始來種種顛倒。猶如迷人四方易處。</p>
</div>
<div class='div-commentary'><p><span class='note-inline'>(眾生自無始劫來。以妄為真。正如迷路之人。東西南北不知定處)</span>。</p>
</div>
<div class='div-orig'><p>妄認四大為自身相。</p>
</div>
<div class='div-commentary'><p><span class='note-inline'>(地水火風假合而成幻體。眾生顛倒認為自身實相)</span>。</p>
</div>
<div class='div-orig'><p>六塵緣影為自心相。</p>
</div>
<div class='div-commentary'><p><span class='note-inline'>(色聲香味觸法。六種塵緣之影。眾生顛倒。認為自心實相。)</span>。</p>
</div>
<div class='div-orig'><p>譬如彼病目見空中華及第二月。</p>
</div>
<div class='div-commentary'><p><span class='note-inline'>(妄認身相心相。譬如翳者妄見空華。揑目者妄見兩月)</span>。</p>
</div>
<div class='div-orig'><p>善男子。空實無華。病者妄執。</p>
</div>
<div class='div-commentary'><p><span class='note-inline'>(諸幻本空。眾生妄認為有。如空華本無翳者妄執為有也)</span>。</p>
</div>
<div class='div-orig'><p>由妄執故。非唯惑此虗空自性。亦復迷彼實華生處。</p>
</div>
<div class='div-commentary'><p><span class='note-inline'>(眾生因妄執之故。不唯迷惑自<span class='corr'>己</span>虗空之性亦且不知彼之翳目實是空華生處也)</span>。</p>
</div>
<div class='div-orig'><p>由此妄有輪轉生死。故名無明。</p>
</div>
<div class='div-commentary'><p><span class='note-inline'>(因此種種顛倒。遂妄有輪轉生死也。本無輪轉生死。故曰妄有)</span>。</p>
</div>
<div class='div-orig'><p>善男子。此無明者。非實有體。</p>
</div>
<div class='div-commentary'><p><span class='note-inline'>(無明因妄而起。非實有體相也)</span>。</p>
</div>
<div class='div-orig'><p>如夢中人夢時非無及至於醒了無所得。</p>
</div>
<div class='div-commentary'><p><span class='note-inline'>(此論眾生迷時深以無明為實。覺悟之後方知無明是幻)</span>。</p>
</div>
<div class='div-orig'><p>如眾空華滅於虗空。不可說言有定滅處。何以故。無生處故。</p>
</div>
<div class='div-commentary'><p><span class='note-inline'>(無明之滅。如空華之滅。不可指說滅處者。蓋無明本無生處故也)</span>。</p>
</div>
<div class='div-orig'><p>一切眾生於無生中妄見生滅。是故說名輪轉生死。</p>
</div>
<div class='div-commentary'><p><span class='note-inline'>(眾生妄見幻身有生滅相。故佛說名輪轉生死。說名者非實有也)</span>。</p>
</div>
<div class='div-orig'><p>善男子。如來因地修圓覺者。知是空華即無輪轉。</p>
</div>
<div class='div-commentary'><p><span class='note-inline'>(初修圓覺者。知生滅相。如彼空華。生滅頓空。即無輪轉)</span>。</p>
</div>
<div class='div-orig'><p>亦無身心受彼生死。</p>
</div>
<div class='div-commentary'><p><span class='note-inline'>(既無輪轉。身心亦空。身心既空。生死安寄)</span>。</p>
</div>
<div class='div-orig'><p>非作故無。本性無故。</p>
</div>
<div class='div-commentary'><p><span class='note-inline'>(非作為然後無。性本清淨無故)</span>。</p>
</div>
<div class='div-orig'><p>彼知覺者。猶如虗空。</p>
</div>
<div class='div-commentary'><p><span class='note-inline'>(覺上起知。所覺亦妄。如彼虗空了非佛性)</span>。</p>
</div>
<div class='div-orig'><p>知虗空者。即空華相。</p>
</div>
<div class='div-commentary'><p><span class='note-inline'>(心執頑空。還歸色相)</span>。</p>
</div>
<div class='div-orig'><p>亦不可說無知覺性。</p>
</div>
<div class='div-commentary'><p><span class='note-inline'>(不起斷滅之念)</span>。</p>
</div>
<div class='div-orig'><p>有無俱遣。是則名為淨覺隨順。</p>
</div>
<div class='div-commentary'><p><span class='note-inline'>(有知無知一無所著。故曰有無俱遣。淨覺隨順者。覺性清淨。不立我相。故能隨順一切。無所迷執。如孔子之絕四是也)</span>。</p>
</div>
<div class='div-orig'><p>何以故。虗空性故。常不動故。</p>
</div>
<div class='div-commentary'><p><span class='note-inline'>(蓋由性如虗空。常不動念之故)</span>。</p>
</div>
<div class='div-orig'><p>如來藏中無起滅故。無知見故。</p>
</div>
<div class='div-commentary'><p><span class='note-inline'>(如來藏中。即淨覺性中也。淨覺性中。本無生滅相。本不立知見故也)</span>。</p>
</div>
<div class='div-orig'><p>如法界性。</p>
</div>
<div class='div-commentary'><p><span class='note-inline'>(圓覺性體。如法界之廣故曰如法界性也)</span>。</p>
</div>
<div class='div-orig'><p>究竟圓滿徧十方故。</p>
</div>
<div class='div-commentary'><p><span class='note-inline'>(眾德具足。無有邊際)</span>。</p>
</div>
<div class='div-orig'><p>是則名為因地法行。菩薩因此。於大乘中發清淨心。末世眾生依此修行。不墮邪見。</p>
<p>爾時世尊欲重宣此義而說偈言。</p>

<div class="lg regular"><div class='lg-row'>文殊汝當知　一切諸如來　從於本因地</div>
<div class='lg-row'>皆以智慧覺　了達於無明　知彼如空華</div>
<div class='lg-row'>即能免流轉　又如夢中人　醒時不可得</div>
<div class='lg-row'>覺者如虗空　平等不動轉　覺徧十方界</div>
<div class='lg-row'>即得成佛道　眾幻滅無處　成道亦無得</div>
<div class='lg-row'>本性圓滿故　菩薩於此中　能發菩提心</div>
<div class='lg-row'>末世諸眾生　修此免邪見</div>
</div><p>於是普賢菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。願為此會諸菩薩眾。及為末世一切眾生修大乘者。聞此圓覺清淨境界。云何修行。世尊。若彼眾生知如幻者。身心亦幻。云何以幻還修於幻。</p>
</div>
<div class='div-commentary'><p><span class='note-inline'>(既知一切如幻。則身心亦是幻也。何故復以幻身幻心。修彼幻法)</span>。</p>
</div>
<div class='div-orig'><p>若諸幻性一切盡滅。則無有心。誰為修行。云何復說修行如幻。</p>
</div>
<div class='div-commentary'><p><span class='note-inline'>(若滅諸幻性。則冥然無心。亦無修行之人矣。其性既不可滅。則修行非幻也。何故復謂修行如幻。此菩薩設問之意)</span>。</p>
</div>
<div class='div-orig'><p>若諸眾生本不修行。於生死中常居幻化。曾不了知如幻境界。令妄想心云何解脫。</p>
</div>
<div class='div-commentary'><p><span class='note-inline'>(若謂本來不須修習。則常在幻中。不明幻境。令彼妄心何由解脫)</span>。</p>
</div>
<div class='div-orig'><p>願為末世一切眾生。作何方便漸次修習。令諸眾生永離諸幻。作是語<span class='corr'>已</span>。五體投地。如是三請。終而復始。</p>
<p>爾時世尊告普賢菩薩言。善哉善哉。善男子。汝等乃能為諸菩薩及末世眾生修習菩薩如幻三昧。方便漸次。令諸眾生得離諸幻。汝今諦聽。當為汝說。時普賢菩薩奉教歡喜。及諸大眾默然而聽。</p>
<p>善男子。一切眾生種種幻化。皆生如來圓覺妙心。猶如空華從空而有。幻華雖滅。空性不壞。</p>
</div>
<div class='div-commentary'><p><span class='note-inline'>(妙心未明。諸幻競起。譬如空華。從空而有。及至幻滅妙心獨。存譬如滅。華空性無損)</span>。</p>
</div>
<div class='div-orig'><p>眾生幻心。還依幻滅。</p>
</div>
<div class='div-commentary'><p><span class='note-inline'>(彼幻心者。因幻而起。復因幻智。方得除滅)</span>。</p>
</div>
<div class='div-orig'><p>諸幻盡滅。覺心不動。</p>
</div>
<div class='div-commentary'><p><span class='note-inline'>(諸幻悉滅。圓覺本性。元不曾動)</span>。</p>
</div>
<div class='div-orig'><p>依幻說覺。亦名為幻。</p>
</div>
<div class='div-commentary'><p><span class='note-inline'>(離幻說覺。尚在幻中依幻而言。故宜為幻)</span>。</p>
</div>
<div class='div-orig'><p>若說有覺。猶未離幻。說無覺者。亦復如是。</p>
</div>
<div class='div-commentary'><p><span class='note-inline'>(本來覺性。不屬有無。若說有無。皆未離幻)</span>。</p>
</div>
<div class='div-orig'><p>是故幻滅。名為不動。</p>
</div>
<div class='div-commentary'><p><span class='note-inline'>(幻滅之後。覺性如如)</span>。</p>
</div>
<div class='div-orig'><p>善男子。一切菩薩及末世眾生。應當遠離一切幻化虗妄境界。由堅執持遠離心故。</p>
</div>
<div class='div-commentary'><p><span class='note-inline'>(遠離一切幻境者。本由堅固執持。永無一切幻心)</span>。</p>
</div>
<div class='div-orig'><p>心如幻者。亦復遠離。</p>
</div>
<div class='div-commentary'><p><span class='note-inline'>(我之靈心如幻化者。亦當遠離。不可執著)</span>。</p>
</div>
<div class='div-orig'><p>遠離為幻。亦復遠離。</p>
</div>
<div class='div-commentary'><p><span class='note-inline'>(遠離諸幻之心亦是一幻。亦當遠離)</span>。</p>
</div>
<div class='div-orig'><p>離遠離幻。亦復遠離。</p>
</div>
<div class='div-commentary'><p><span class='note-inline'>(欲遣遠離之心亦是一幻。亦當遠離)</span>。</p>
</div>
<div class='div-orig'><p>得無所離。即除諸幻。</p>
</div>
<div class='div-commentary'><p><span class='note-inline'>(盡離一切幻心。則幻無所容矣)</span>。</p>
</div>
<div class='div-orig'><p>譬如鑽火兩木相因。火出木盡灰飛煙滅。以幻修幻。亦復如是。諸幻雖盡。不入斷滅。</p>
</div>
<div class='div-commentary'><p><span class='note-inline'>(以木鑽火。木為火焚。木火俱盡。獨有地存。如以幻心復修幻法。諸幻盡滅。覺性常在)</span>。</p>
</div>
<div class='div-orig'><p>善男子。知幻即離。不作方便。</p>
</div>
<div class='div-commentary'><p><span class='note-inline'>(心知是幻。即當遠離。何假方便)</span>。</p>
</div>
<div class='div-orig'><p>離幻即覺。亦無漸次。</p>
</div>
<div class='div-commentary'><p><span class='note-inline'>(盡離諸幻。即是真覺。頓悟本心。更無漸次)</span>。</p>
</div>
<div class='div-orig'><p>一切菩薩及末世眾生。依此修行。如是乃能永離諸幻。</p>
<p>爾時世尊欲重宣此義而說偈言。</p>

<div class="lg regular"><div class='lg-row'>普賢汝當知　一切諸眾生　無始幻無明</div>
<div class='lg-row'>皆從諸如來　圓覺心建立　猶如虗空華</div>
<div class='lg-row'>依空而有相　空華若復滅　虗空本不動</div>
<div class='lg-row'>幻從諸覺生　幻滅覺圓滿　覺心不動故</div>
<div class='lg-row'>若彼諸菩薩　及末世眾生　常應遠離幻</div>
<div class='lg-row'>諸幻悉皆離　如木中生火　木盡火還滅</div>
<div class='lg-row'>覺則無漸次　方便亦如是</div>
</div><p>於是普眼菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。願為此會諸菩薩眾。及為末世一切眾生。演說菩薩修行漸次。云何思惟。</p>
</div>
<div class='div-commentary'><p><span class='note-inline'>(如何思惟。方為正念)</span>。</p>
</div>
<div class='div-orig'><p>云何住持。</p>
</div>
<div class='div-commentary'><p><span class='note-inline'>(如何住持。方得無失)</span>。</p>
</div>
<div class='div-orig'><p>眾生未悟。作何方便。普令開悟。</p>
</div>
<div class='div-commentary'><p><span class='note-inline'>(亦同法華欲令眾生開示悟入修何方便)</span>。</p>
</div>
<div class='div-orig'><p>世尊。若彼眾生無正方便及正思惟。</p>
</div>
<div class='div-commentary'><p><span class='note-inline'>(般若經。以不墮無為。為正方便。以斷妄想為正思惟今曰無正方便者是墮於無為也。無正思惟者是不斷妄想也)</span>。</p>
</div>
<div class='div-orig'><p>聞佛如來說此三昧。心生迷悶。即於圓覺不能悟入。願興慈悲。為我等輩及末世眾生。假說方便。</p>
</div>
<div class='div-commentary'><p><span class='note-inline'>(前章說知幻即離不作方便。眾生未悟。故普眼請佛假說方便)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告普眼菩薩言。善哉善哉。善男子。汝等乃能為諸菩薩及末世眾生。問於如來修行漸次。思惟住持。乃至假說種種方便。汝今諦聽。當為汝說。時普眼菩薩奉教歡喜。及諸大眾默然而聽。</p>
<p>善男子。彼新學菩薩及末世眾生。欲求如來淨圓覺心。應當正念遠離諸幻。</p>
</div>
<div class='div-commentary'><p><span class='note-inline'>(正念者。無念也。無一切念。諸幻自遠。修圓覺者。應當如是)</span>。</p>
</div>
<div class='div-orig'><p>先依如來奢摩他行。</p>
</div>
<div class='div-commentary'><p><span class='note-inline'>(此翻為止。即定也。圓覺疏曰。奢摩他行者。至靜為行)</span>。</p>
</div>
<div class='div-orig'><p>堅持禁戒。</p>
</div>
<div class='div-commentary'><p><span class='note-inline'>(一切禁戒。皆當堅持。因戒入定故也)</span>。</p>
</div>
<div class='div-orig'><p>安處徒眾。</p>
</div>
<div class='div-commentary'><p><span class='note-inline'>(我之徒眾。皆令安處。我心無惱。可以辦道)</span>。</p>
</div>
<div class='div-orig'><p>宴坐靜室。恒作是念。我今此身四大和合。</p>
</div>
<div class='div-commentary'><p><span class='note-inline'>(安坐靜室。於一切時中常自念云。我今幻身。乃地水火風和合而有爾)</span>。</p>
</div>
<div class='div-orig'><p>所謂髮毛爪齒皮肉筋骨髓腦垢色。皆歸於地。唾涕膿血津液涎沫痰淚精氣大小便利。皆歸於水。煖氣歸火。動轉歸風。四大各離。今者妄身當在何處。</p>
</div>
<div class='div-commentary'><p><span class='note-inline'>(自念四大。各歸其源。今之幻身。當在何處)</span>。</p>
</div>
<div class='div-orig'><p>即知此身畢竟無體。和合為相。實同幻化。</p>
</div>
<div class='div-commentary'><p><span class='note-inline'>(四大散滅之後。方知幻體本空。假合成形。實同幻化。列子言堰師所造之倡善於歌舞。及其剖之。則革木所為爾。正此謂也)</span>。</p>
</div>
<div class='div-orig'><p>四緣假合。妄有六根。</p>
</div>
<div class='div-commentary'><p><span class='note-inline'>(四緣者。四大也。四大假合之後。遂有眼耳鼻舌身意六根也)</span>。</p>
</div>
<div class='div-orig'><p>六根四大。中外合成。</p>
</div>
<div class='div-commentary'><p><span class='note-inline'>(中有四大。外有六根中外假合。成此幻身)</span>。</p>
</div>
<div class='div-orig'><p>妄有緣氣。於中積聚。</p>
</div>
<div class='div-commentary'><p><span class='note-inline'>(緣氣者。虗妄色心從緣而現者也。於中積聚者於幻身之中。聚而不散也)</span>。</p>
</div>
<div class='div-orig'><p>似有緣相假名為心。</p>
</div>
<div class='div-commentary'><p><span class='note-inline'>(緣氣積於中。緣相形於外。似有者。非實有此相。假名者。非真有此心)</span>。</p>
</div>
<div class='div-orig'><p>善男子。此虗妄心。若無六塵。則不能有。</p>
</div>
<div class='div-commentary'><p><span class='note-inline'>(一切妄心。若無色聲香昧觸法六種幻塵誘之於外。則此心從何而起)</span>。</p>
</div>
<div class='div-orig'><p>四大分解。無塵可得。</p>
</div>
<div class='div-commentary'><p><span class='note-inline'>(四大壞時。所染諸塵。並無一塵可得而有)</span>。</p>
</div>
<div class='div-orig'><p>於中緣塵各歸散滅。畢竟無有緣心可見。</p>
</div>
<div class='div-commentary'><p><span class='note-inline'>(四緣六塵散滅之後。所謂緣心了不可見)</span>。</p>
</div>
<div class='div-orig'><p>善男子。彼之眾生。幻身滅故幻心亦滅。幻心滅故幻塵亦滅。</p>
</div>
<div class='div-commentary'><p><span class='note-inline'>(幻身既滅則幻心無所依止。故散滅也。幻心既滅則幻塵無染著者。故亦散滅也)</span>。</p>
</div>
<div class='div-orig'><p>幻塵滅故。幻滅亦滅。</p>
</div>
<div class='div-commentary'><p><span class='note-inline'>(幻塵既滅。諸幻悉空。幻滅之迹。亦復無有)</span>。</p>
</div>
<div class='div-orig'><p>幻滅滅故。非幻不滅。</p>
</div>
<div class='div-commentary'><p><span class='note-inline'>(諸幻盡滅。幻滅亦滅。覺性非幻。終不斷滅)</span>。</p>
</div>
<div class='div-orig'><p>譬如磨鏡垢盡明現。</p>
</div>
<div class='div-commentary'><p><span class='note-inline'>(鏡喻本性。垢喻諸幻。垢盡明現幻盡性明)</span>。</p>
</div>
<div class='div-orig'><p>善男子。當知身心皆為。幻垢。</p>
</div>
<div class='div-commentary'><p><span class='note-inline'>(幻身幻心。障我覺性譬如垢穢染污淨物)</span>。</p>
</div>
<div class='div-orig'><p>垢相永滅。十方清淨。</p>
</div>
<div class='div-commentary'><p><span class='note-inline'>(身心垢相。既<span class='corr'>已</span>永滅。於十方界。清淨無染)</span>。</p>
</div>
<div class='div-orig'><p>善男子。譬如清淨摩尼寶珠。映於五色。隨方各現。</p>
</div>
<div class='div-commentary'><p><span class='note-inline'>(圓覺鈔曰。梵語摩尼珠者。如意珠也。珠體明淨。映彼五方之色。如圓覺心湛然清淨。應現十方也)</span>。</p>
</div>
<div class='div-orig'><p>諸愚癡者。見彼摩尼實有五色。</p>
</div>
<div class='div-commentary'><p><span class='note-inline'>(愚人不知珠體明淨映現五色。乃謂珠中實有五色。正如眾生謂佛實有色相也)</span>。</p>
</div>
<div class='div-orig'><p>善男子。圓覺淨性現於身心。隨類各應。</p>
</div>
<div class='div-commentary'><p><span class='note-inline'>(圓覺淨性。化現身心。隨眾生類。各各應現。如觀音之三十二應。是也)</span>。</p>
</div>
<div class='div-orig'><p>彼愚癡者。說淨圓覺實有如是身心自相。亦復如是。</p>
</div>
<div class='div-commentary'><p><span class='note-inline'>(愚人見佛現諸身心。乃謂淨圓覺中實有如是色相而自<span class='corr'>己</span>色相。亦復如是。可謂真愚癡也)</span>。</p>
</div>
<div class='div-orig'><p>由此不能遠於幻化。</p>
</div>
<div class='div-commentary'><p><span class='note-inline'>(眾生由此迷執之故。不能遠離諸幻)</span>。</p>
</div>
<div class='div-orig'><p>是故我說身心幻垢。</p>
</div>
<div class='div-commentary'><p><span class='note-inline'>(因彼迷執身心故佛說云幻垢)</span>。</p>
</div>
<div class='div-orig'><p>對離幻垢。說名菩薩。</p>
</div>
<div class='div-commentary'><p><span class='note-inline'>(對離幻垢者以覺除幻。如對病與藥之謂也。今對幻之覺能離幻垢。佛說是人。名為菩薩)</span>。</p>
</div>
<div class='div-orig'><p>垢盡。</p>
</div>
<div class='div-commentary'><p><span class='note-inline'>(身心幻垢。悉皆永滅)</span>。</p>
</div>
<div class='div-orig'><p>對除。</p>
</div>
<div class='div-commentary'><p><span class='note-inline'>(對幻之覺亦復無有)</span>。</p>
</div>
<div class='div-orig'><p>即無對垢。</p>
</div>
<div class='div-commentary'><p><span class='note-inline'>(無對幻者。亦無幻垢)</span>。</p>
</div>
<div class='div-orig'><p>及說名者。</p>
</div>
<div class='div-commentary'><p><span class='note-inline'>(說名菩薩亦是幻名。今對垢兩空豈有此菩薩相也)</span>。</p>
</div>
<div class='div-orig'><p>善男子。此菩薩及末世眾生。證得諸幻滅影像故。爾時便得無方清淨。</p>
</div>
<div class='div-commentary'><p><span class='note-inline'>(諸幻影像皆滅。即得無方清淨。無方者。不拘方所也)</span>。</p>
</div>
<div class='div-orig'><p>無邊虗空覺所顯發。</p>
</div>
<div class='div-commentary'><p><span class='note-inline'>(既得無方清淨。則無邊際之虗空。因覺而顯矣)</span>。</p>
</div>
<div class='div-orig'><p>覺圓明故顯心清淨。</p>
</div>
<div class='div-commentary'><p><span class='note-inline'>(所證之覺。既<span class='corr'>已</span>圓明。方顯自心本來清淨)</span>。</p>
</div>
<div class='div-orig'><p>心清淨故見塵清淨。見清淨故眼根清淨。根清淨故眼識清淨。</p>
</div>
<div class='div-commentary'><p><span class='note-inline'>(欲有所見。皆是塵念。故曰見塵。眼為見之本源。故曰眼根。眼能分別諸色。故曰眼識)</span>。</p>
</div>
<div class='div-orig'><p>識清淨故聞塵清淨。聞清淨故耳根清淨。根清淨故耳識清淨。</p>
</div>
<div class='div-commentary'><p><span class='note-inline'>(欲有所聞。皆是塵念。故曰聞塵耳為聞之本源。故曰耳根。耳能分別諸聲。故曰耳識)</span>。</p>
</div>
<div class='div-orig'><p>識清淨故覺塵清淨。如是乃至鼻舌身意亦復如是。</p>
</div>
<div class='div-commentary'><p><span class='note-inline'>(心有所覺。亦是塵念。故曰覺塵鼻舌身意各有塵根識。皆因自心清淨之故。悉得清淨)</span>。</p>
</div>
<div class='div-orig'><p>善男子。根清淨故色塵清淨。色清淨故聲塵清淨。香味觸法亦復如是。</p>
</div>
<div class='div-commentary'><p><span class='note-inline'>(六根既<span class='corr'>已</span>清淨。則色聲香味觸法六種幻塵。亦皆清淨)</span>。</p>
</div>
<div class='div-orig'><p>善男子。六塵清淨故地大清淨。地清淨故水大清淨。火大風大亦復如是。</p>
</div>
<div class='div-commentary'><p><span class='note-inline'>(六塵既<span class='corr'>已</span>清淨。則地水火風四大妄緣。亦皆清淨)</span>。</p>
</div>
<div class='div-orig'><p>善男子。四大清淨故。十二處。</p>
</div>
<div class='div-commentary'><p><span class='note-inline'>(六根六塵。合為十二處。六根者。眼耳鼻舌身意。六塵者。色聲香味觸法)</span>。</p>
</div>
<div class='div-orig'><p>十八界。</p>
</div>
<div class='div-commentary'><p><span class='note-inline'>(般若經云。六根六塵并六種分別之識是也)</span>。</p>
</div>
<div class='div-orig'><p>二十五有清淨。</p>
</div>
<div class='div-commentary'><p><span class='note-inline'>(莊椿錄曰。欲界色界無色界中。有二十五種之有。其名為四洲者。東勝身洲。西牛貨洲。南瞻部洲。北俱盧洲也。六欲天者。四王天。忉利天。夜摩天。兜率天。化樂天他化自在天也。四惡趣者。地獄餓鬼。畜生。阿修羅也。四禪天者。初禪天。二禪天。三禪天。四禪天也。四空天者。空無邊處天。識無邊處天。無所有處天。非想非非想處天。也又有一梵王天一無想天一淨居天總為二十五種之有。總名為有者。皆屬有漏故也。今因自心清淨之故。悉得清淨)</span>。</p>
</div>
<div class='div-orig'><p>彼清淨故。十力。</p>
</div>
<div class='div-commentary'><p><span class='note-inline'>(般若經曰。一是處非處如實力。二知三世報業力。三知諸禪解脫三昧力。四知諸根上下力。五知眾生種種欲力。六知世間種種性力。七知一切道至力。八得宿命智力。九得天眼能觀一切力十得漏盡智力)</span>。</p>
</div>
<div class='div-orig'><p>四無所畏。</p>
</div>
<div class='div-commentary'><p><span class='note-inline'>(般若經曰。一一切智無畏。二漏盡無畏。三說障道無畏。四說苦盡道無畏)</span>。</p>
</div>
<div class='div-orig'><p>四無礙智。</p>
</div>
<div class='div-commentary'><p><span class='note-inline'>(一義無礙智。二法無礙智。三詞無礙智。四樂說無礙智。寶積經說。義無礙者。謂成就第一義智。法無礙者。謂於諸法如實了知。詞無礙者。謂以善言種種分別樂說無礙者。謂隨機演說。不作二相)</span>。</p>
</div>
<div class='div-orig'><p>佛十八不共法。</p>
</div>
<div class='div-commentary'><p><span class='note-inline'>(般若經曰。一無有誤失。二無卒暴音。三無忘失念。四無不定心。五無種種想。六無不擇捨。七志欲無退。八精進。無退。九憶念無退。十般若無退。十一解脫無退十二智見無退。十三若智若見於過去世無著無礙。十四若智若見於現在世無著無礙。十五若智若見於未來世無著無礙。十六一切身業智為前導隨智而轉。十七一切語業智為前導隨智而轉。十八一切意業智為前導隨智而轉此即佛十八不共法也。不共者唯佛獨得。不與二乘共也)</span>。</p>
</div>
<div class='div-orig'><p>三十七助道品清淨。</p>
</div>
<div class='div-commentary'><p><span class='note-inline'>(般若經曰。四念處。四正勤。四神足。五根。五力七覺支八聖道支。總為三十七品也。四念處者。觀身不淨觀受是苦觀心無常。觀法無我。四正勤者。精進根。精進覺。精進力。正精進。四神足者。定根。定覺。定力。正定。五根者。信根。念根。精進根。定根。慧根。五力者。信力。念力。精進力。慧力。定力。七覺支者。念覺擇法覺。精進覺喜覺除覺。定覺。捨覺。八聖道支者。正語。正業。正命。正思惟。正方便。正念。正定。正見)</span>。</p>
</div>
<div class='div-orig'><p>如是乃至八萬四千陀羅尼門一切清淨。</p>
</div>
<div class='div-commentary'><p><span class='note-inline'>(藏經曰。陀羅尼門者。總持門也。蓋眾生有八萬四千塵勞。故有八萬四千法門。今自心清淨。逈脫塵勞。故此法門悉皆清淨)</span>。</p>
</div>
<div class='div-orig'><p>善男子。一切實相性清淨故一身清淨。</p>
</div>
<div class='div-commentary'><p><span class='note-inline'>(前所說根塵四大及三十七品等性如實有相。故曰實相性。金剛經曰。是實相者。即是非相。是故如來說名實相者。是也。此等之性。清淨無染。故一真法身。全體清淨也)</span>。</p>
</div>
<div class='div-orig'><p>一身清淨故多身清淨。</p>
</div>
<div class='div-commentary'><p><span class='note-inline'>(一真法身。既<span class='corr'>已</span>清淨。一切化身亦皆清淨。如法華經說。佛化身徧往河沙佛土皆是佛身者。豈非一身清淨則多身清淨也)</span>。</p>
</div>
<div class='div-orig'><p>多身清淨故如是乃至十方眾生圓覺清淨。</p>
</div>
<div class='div-commentary'><p><span class='note-inline'>(多身清淨之故。遍觀十方眾生之性。悉皆如此圓覺清淨。圓覺疏亦曰。此乃一人悟性。知一切眾生本性清淨。非謂一人修道多人成佛)</span>。</p>
</div>
<div class='div-orig'><p>善男子。一世界清淨故多世界清淨。</p>
</div>
<div class='div-commentary'><p><span class='note-inline'>(一世界中既<span class='corr'>已</span>清淨。眾多世界無不清淨。如維摩詰經說。佛土清淨。如自在天宮。及佛以足指按地。則三千大千世界。悉皆嚴淨者。豈非一世界清淨則多世界清淨也)</span>。</p>
</div>
<div class='div-orig'><p>多世界清淨故。如是乃至盡於虗空圓裹三世一切平等清淨不動。</p>
</div>
<div class='div-commentary'><p><span class='note-inline'>(多世界清淨之故盡無量無邊世界。悉皆一等清淨不動也。圓裹三世者。謂上下橫周。虗空世界。盡在其中。非謂過見未來之三世也)</span>。</p>
</div>
<div class='div-orig'><p>善男子虗空如是平等不動。當知覺性平等不動。四大不動故當知覺性平等不動。如是乃至八萬四千陀羅尼門平等不動。當知覺性平等不動。</p>
</div>
<div class='div-commentary'><p><span class='note-inline'>(虗空四大。及諸法門。泯然一等。了無動相。當知覺性亦復如是)</span>。</p>
</div>
<div class='div-orig'><p>善男子。覺性徧滿清淨不動圓無際故。當知六根徧滿法界。根徧滿故當知六塵徧滿法界。塵徧滿故當知四大徧滿法界。如是乃至陀羅尼門徧滿法界。</p>
</div>
<div class='div-commentary'><p><span class='note-inline'>(圓無際者。覺性圓滿。浩無邊際也。此性徧滿法界。則根塵四大等。亦莫不然)</span>。</p>
</div>
<div class='div-orig'><p>善男子。由彼妙覺性徧滿故。根性塵性無壞無雜。根塵無壞故。如是乃至陀羅尼門無壞無雜。</p>
</div>
<div class='div-commentary'><p><span class='note-inline'>(圓覺妙性。徧滿法界。則根塵諸法之性。皆如虗空。不相染著。故無所變壞。亦無所混雜)</span>。</p>
</div>
<div class='div-orig'><p>如百千燈光照一室。其光徧滿無壞無雜。</p>
</div>
<div class='div-commentary'><p><span class='note-inline'>(燈光論根塵等性。一室論無邊法界)</span>。</p>
</div>
<div class='div-orig'><p>善男子。覺成就故。當知菩薩不與法縛。不求法脫。</p>
</div>
<div class='div-commentary'><p><span class='note-inline'>(覺性圓明。名為成就。於一切法。非縛非脫)</span>。</p>
</div>
<div class='div-orig'><p>不厭生死。不愛涅槃。</p>
</div>
<div class='div-commentary'><p><span class='note-inline'>(覺既成就。則知生死涅槃皆如空華。故無所厭。亦無所愛)</span>。</p>
</div>
<div class='div-orig'><p>不敬持戒。不憎毀禁。</p>
</div>
<div class='div-commentary'><p><span class='note-inline'>(覺性圓明。照了諸境。正如眼光曉了面前之境無所憎)</span>。</p>
</div>
<div class='div-orig'><p>不重久習。不輕初學。</p>
</div>
<div class='div-commentary'><p><span class='note-inline'>(覺既成就。則視諸學者。平等無二。故不以宿習而加重。不以新學而加忽。如孔子於升堂之子路則抑而教之。潔<span class='corr'>己</span>之童子則與而進之也)</span>。</p>
</div>
<div class='div-orig'><p>何以故一切覺故。</p>
</div>
<div class='div-commentary'><p><span class='note-inline'>(八者皆無憎愛。蓋由一切是覺)</span>。</p>
</div>
<div class='div-orig'><p>譬如眼光曉了前境其光圓滿得無憎愛。</p>
</div>
<div class='div-commentary'><p><span class='note-inline'>(覺性圓明。照了諸境。正如眼光曉了面前之境。蓋其光明圓滿具足故。得豁然盡見無所憎愛)</span>。</p>
</div>
<div class='div-orig'><p>何以故。光體無二無憎愛故。</p>
</div>
<div class='div-commentary'><p><span class='note-inline'>(眼光覺光。同一空體。兼無憎愛。故可比喻)</span>。</p>
</div>
<div class='div-orig'><p>善男子。此菩薩及末世眾生。修習此心得成就者。於此無修。亦無成就。</p>
</div>
<div class='div-commentary'><p><span class='note-inline'>(修習圓覺既<span class='corr'>已</span>成就。方知本無所修。亦無所得也)</span>。</p>
</div>
<div class='div-orig'><p>圓覺普照。</p>
</div>
<div class='div-commentary'><p><span class='note-inline'>(圓覺光明。徧照法界)</span>。</p>
</div>
<div class='div-orig'><p>寂滅無二。</p>
</div>
<div class='div-commentary'><p><span class='note-inline'>(寂則無念。滅則無相。清淨本源。湛然常一)</span>。</p>
</div>
<div class='div-orig'><p>於中百千萬億阿僧祇。</p>
</div>
<div class='div-commentary'><p><span class='note-inline'>(藏經曰。阿者無也。僧祇者數也。合而言之。乃無數也)</span>。</p>
</div>
<div class='div-orig'><p>不可說恒河沙諸佛世界。</p>
</div>
<div class='div-commentary'><p><span class='note-inline'>(恒河沙者。恒河中所有沙也。金剛經曰。恒河尚多無數。何況其沙蓋喻圓覺性中有如此無數佛土)</span>。</p>
</div>
<div class='div-orig'><p>猶如空華亂起亂滅。</p>
</div>
<div class='div-commentary'><p><span class='note-inline'>(諸佛世界本無住相。如空中華隨起隨滅)</span>。</p>
</div>
<div class='div-orig'><p>不即不離。</p>
</div>
<div class='div-commentary'><p><span class='note-inline'>(所現世界起滅無常者。初不即近圓覺亦不遠離圓覺。皆在大圓覺中。不可以離即論也)</span>。</p>
</div>
<div class='div-orig'><p>無縛無脫。</p>
</div>
<div class='div-commentary'><p><span class='note-inline'>(本無所縛。於解何有)</span>。</p>
</div>
<div class='div-orig'><p>始知眾生本來成佛。</p>
</div>
<div class='div-commentary'><p><span class='note-inline'>(修證至此<span class='corr'>已</span>成佛果。方知眾生本來之性。見成是佛)</span>。</p>
</div>
<div class='div-orig'><p>生死涅槃。猶如昨夢。</p>
</div>
<div class='div-commentary'><p><span class='note-inline'>(既知本性見成是佛。方知迷時之生死。悟後之涅槃。皆如夢中事爾)</span>。</p>
</div>
<div class='div-orig'><p>善男子。如昨夢故。當知生死及與涅槃。無起無滅。無來無去。</p>
</div>
<div class='div-commentary'><p><span class='note-inline'>(生死涅槃。既如昨夢。則起滅來去之相。亦何有哉)</span>。</p>
</div>
<div class='div-orig'><p>其所證者。無得無失。無取無捨。</p>
</div>
<div class='div-commentary'><p><span class='note-inline'>(所證圓覺。本是自性。既不可得而得。亦不可得而失。既不可得而取。亦不可得而捨)</span>。</p>
</div>
<div class='div-orig'><p>其能證者。無作無止。無任無滅。</p>
</div>
<div class='div-commentary'><p><span class='note-inline'>(能證圓覺者。無作用心無止息心無任彼自然心無畢竟寂滅心。有此四心。即為四病)</span>。</p>
</div>
<div class='div-orig'><p>於此證中。無能無所。</p>
</div>
<div class='div-commentary'><p><span class='note-inline'>(無能證之智。無所證之相)</span>。</p>
</div>
<div class='div-orig'><p>畢竟無證。亦無證者。</p>
</div>
<div class='div-commentary'><p><span class='note-inline'>(本無可證之法。亦無證之之人)</span>。</p>
</div>
<div class='div-orig'><p>一切法性平等不壞。</p>
</div>
<div class='div-commentary'><p><span class='note-inline'>(修證圓覺。至於人法兩忘。則一切根塵諸法之性。亦皆平等無二。永不變壞矣)</span>。</p>
</div>
<div class='div-orig'><p>善男子。彼諸菩薩。如是修行。如是漸次。如是思惟。如是住持。如是方便。如是開悟。求如是法。亦不迷悶。</p>
<p>爾時世尊欲重宣此義而說偈言。</p>

<div class="lg regular"><div class='lg-row'>普眼汝當知　一切諸眾生　身心皆如幻</div>
<div class='lg-row'>身相屬四大　心性歸六塵　四大體各離</div>
<div class='lg-row'>誰為和合者　如是漸修行　一切悉清淨</div>
<div class='lg-row'>不動徧法界　無作止任滅　亦無能證者</div>
<div class='lg-row'>一切佛世界　猶如虗空華　三世悉平等</div>
<div class='lg-row'>畢竟無來去　初發心菩薩　及末世眾生</div>
<div class='lg-row'>欲求入佛道　應如是修習</div>
</div><p>於是金剛藏菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。善為一切諸菩薩眾。宣揚如來圓覺清淨大陀羅尼因地法行漸次方便。與諸眾生。開發蒙昧。在會法眾承佛慈誨。幻翳朗然。慧目清淨。</p>
</div>
<div class='div-commentary'><p><span class='note-inline'>(此菩薩讚佛於前三章善說因地法行漸次方便)</span>。</p>
</div>
<div class='div-orig'><p>世尊。若諸眾生本來成佛。何故復有一切無明。</p>
</div>
<div class='div-commentary'><p><span class='note-inline'>(此設第一問也)</span>。</p>
</div>
<div class='div-orig'><p>若諸無明眾生本有。何因緣故如來復說本來成佛。</p>
</div>
<div class='div-commentary'><p><span class='note-inline'>(此設第二問也)</span>。</p>
</div>
<div class='div-orig'><p>十方異生。本成佛道後起無明。一切如來。何時復生一切煩惱。</p>
</div>
<div class='div-commentary'><p><span class='note-inline'>(此設第三問也。十方異生者。十方世界異類眾生也)</span>。</p>
</div>
<div class='div-orig'><p>惟願不捨無遮大慈。為諸菩薩開祕密藏。</p>
</div>
<div class='div-commentary'><p><span class='note-inline'>(開祕密藏者。開說祕密佛語也。其妙義廣大無盡。故名曰藏)</span>。</p>
</div>
<div class='div-orig'><p>及為末世一切眾生。得聞如是修多羅教了義法門。</p>
</div>
<div class='div-commentary'><p><span class='note-inline'>(正謂圓覺了義一經)</span>。</p>
</div>
<div class='div-orig'><p>永斷疑悔。</p>
</div>
<div class='div-commentary'><p><span class='note-inline'>(永無疑惑退悔之心)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告金剛藏菩薩言。善哉善哉。善男子。汝等乃能為諸菩薩及末世眾生。問於如來甚深祕密究竟方便。是諸菩薩最上教誨了義大乘。能使十方修學菩薩及諸末世一切眾生得決定信永斷疑悔。汝今諦聽。當為汝說。時金剛藏菩薩奉教歡喜。及諸大眾默然而聽。</p>
<p>善男子。一切世界。始終生滅。前後有無。聚散起止。</p>
</div>
<div class='div-commentary'><p><span class='note-inline'>(圓覺大疏曰。創變為始。極證為終。新新而起曰生。念念落謝曰滅。過去名前。未來名後。現在住劫名有。空劫名無。成劫名聚。壞劫名散。現行為起調伏。為止)</span>。</p>
</div>
<div class='div-orig'><p>念念相續。循環往復。種種取捨皆是輪迴。</p>
</div>
<div class='div-commentary'><p><span class='note-inline'>(不斷始終生滅等念。雖能取真捨妄取淨捨塵。亦皆是輪迴之見)</span>。</p>
</div>
<div class='div-orig'><p>未出輪迴。而辨圓覺。彼圓覺性即同流轉。若免輪迴。無有是處。</p>
</div>
<div class='div-commentary'><p><span class='note-inline'>(在輪迴中。辨別圓覺。其圓覺性亦屬輪迴。若更起念欲免輪迴。則妄上增妄。了無是處)</span>。</p>
</div>
<div class='div-orig'><p>譬如動目能搖湛水。</p>
</div>
<div class='div-commentary'><p><span class='note-inline'>(妄念不停。迷惑本性。如動目之能搖湛水也)</span>。</p>
</div>
<div class='div-orig'><p>又如定眼猶迴轉火。</p>
</div>
<div class='div-commentary'><p><span class='note-inline'>(性為妄念所惑。如定目之見火輪安得不隨而轉也)</span>。</p>
</div>
<div class='div-orig'><p>雲駛月運。舟行岸移。亦復如是。</p>
</div>
<div class='div-commentary'><p><span class='note-inline'>(雲舟論妄念。月岸論本性。妄念未息。本性似乎不定)</span>。</p>
</div>
<div class='div-orig'><p>善男子。諸旋未息。彼物先住。尚不可得。</p>
</div>
<div class='div-commentary'><p><span class='note-inline'>(諸旋者。眼目雲舟也。彼物者。水火月岸也。謂眼目雲舟其動未息。則水火月岸。安能先住)</span>。</p>
</div>
<div class='div-orig'><p>何況輪轉生死垢心曾未清淨。觀佛圓覺。而不旋復。是故汝等便生三惑。</p>
</div>
<div class='div-commentary'><p><span class='note-inline'>(未能淨染污之心復圓覺之性。前之三惑。安得不生。三惑者。金剛藏之三問。是也)</span>。</p>
</div>
<div class='div-orig'><p>善男子。譬如幻翳妄見空華。幻翳若除。不可說言此翳<span class='corr'>已</span>滅何時更起一切諸翳。</p>
</div>
<div class='div-commentary'><p><span class='note-inline'>(幻翳既滅。不可說言何時更起者。正答金剛藏所問如來何時復生煩惱之說)</span>。</p>
</div>
<div class='div-orig'><p>何以故。翳華二法非相待故。</p>
</div>
<div class='div-commentary'><p><span class='note-inline'>(翳非待華而有。華非待翳而生)</span>。</p>
</div>
<div class='div-orig'><p>亦如空華滅於空時不可說言虗空何時更起空華。</p>
</div>
<div class='div-commentary'><p><span class='note-inline'>(空華既滅。不可謂何時更起者。正如妄念既空不可謂何時更有也)</span>。</p>
</div>
<div class='div-orig'><p>何以故。空本無華。非起滅故。</p>
</div>
<div class='div-commentary'><p><span class='note-inline'>(空華本無。安有起滅)</span>。</p>
</div>
<div class='div-orig'><p>生死涅槃。同於起滅。</p>
</div>
<div class='div-commentary'><p><span class='note-inline'>(彼空中華。實無起滅。生死涅槃亦復如是)</span>。</p>
</div>
<div class='div-orig'><p>妙覺圓照。離於華翳。</p>
</div>
<div class='div-commentary'><p><span class='note-inline'>(證圓覺者。心境兩空。如彼淨目了無華翳)</span>。</p>
</div>
<div class='div-orig'><p>善男子。當知虗空非是暫有。亦非暫無。況復如來圓覺隨順。而為虗空平等本性。</p>
</div>
<div class='div-commentary'><p><span class='note-inline'>(虗空歷劫不變。非乍有乍無也。況圓覺本性。與虗空一等。湛然真常。豈有變易)</span>。</p>
</div>
<div class='div-orig'><p>善男子。如銷金鑛。金非銷有。</p>
</div>
<div class='div-commentary'><p><span class='note-inline'>(鑛本是金。因銷而現。非因銷而有。性本是佛因修而悟。非因修而得)</span>。</p>
</div>
<div class='div-orig'><p>既<span class='corr'>已</span>成金。不重為鑛。經無窮時。金性不壞。不應說言本非成就。如來圓覺亦復如是。</p>
</div>
<div class='div-commentary'><p><span class='note-inline'>(鑛<span class='corr'>已</span>成金。永不變壞。不可謂鑛本非真金也。性<span class='corr'>已</span>覺悟。永無迷惑。不可謂性本非圓覺也)</span>。</p>
</div>
<div class='div-orig'><p>善男子。一切如來妙圓覺心。本無菩提及與涅槃。亦無成佛及不成佛。</p>
</div>
<div class='div-commentary'><p><span class='note-inline'>(圓覺性中。萬法空寂。菩提涅槃等皆是假名)</span>。</p>
</div>
<div class='div-orig'><p>無妄輪迴及非輪迴。</p>
</div>
<div class='div-commentary'><p><span class='note-inline'>(妄入輪迴及出輪迴圓覺性中。都無此事)</span>。</p>
</div>
<div class='div-orig'><p>善男子。但諸聲聞所圓境界。身心語言皆悉斷滅。終不能至彼之親證所現涅槃。</p>
</div>
<div class='div-commentary'><p><span class='note-inline'>(聲聞者。聞聲教而悟者也。所圓境界者。所悟境界也。以彼所悟境界。雖灰身滅智。亦不能造佛寂滅之妙)</span>。</p>
</div>
<div class='div-orig'><p>何況能以有思惟心。測度如來圓覺境界。如取螢火燒須彌山終不能著。</p>
</div>
<div class='div-commentary'><p><span class='note-inline'>(灰身滅智。莫造佛地。況以妄心。測度佛境。譬如須彌至高至大豈可以螢火燒之乎)</span>。</p>
</div>
<div class='div-orig'><p>以輪迴心生輪迴見。入於如來大寂滅海。終不能至。</p>
</div>
<div class='div-commentary'><p><span class='note-inline'>(以此妄心。生此妄見。入佛寂滅。終不能到。寂滅之義。廣大深妙。故以海論)</span>。</p>
</div>
<div class='div-orig'><p>是故我說一切菩薩及末世眾生。先斷無始輪迴根本。</p>
</div>
<div class='div-commentary'><p><span class='note-inline'>(佛謂妄念為輪迴本。一切眾生。當先斷念)</span>。</p>
</div>
<div class='div-orig'><p>善男子。有作思惟。從有心起。皆是六塵妄想緣氣。非實心體。<span class='corr'>已</span>如空華。用此思惟辨於佛境。猶如空華復結空果。展轉妄想。無有是處。</p>
</div>
<div class='div-commentary'><p><span class='note-inline'>(六塵者。色聲香味觸法也。緣氣者。虗妄色心從緣而現者也。此心<span class='corr'>已</span>如空華。本不曾有。況以此心。辨別圓覺何異望空華之結實也)</span>。</p>
</div>
<div class='div-orig'><p>善男子。虗妄浮心。多諸巧見。不能成就圓覺方便。</p>
</div>
<div class='div-commentary'><p><span class='note-inline'>(妄心巧見。障圓覺故)</span>。</p>
</div>
<div class='div-orig'><p>如是分別。非為正問。</p>
</div>
<div class='div-commentary'><p><span class='note-inline'>(前之三問。佛始曰善哉者。美其起教。終曰非正者。顯其實理)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>金剛藏當知　如來寂滅性　未曾有終始</div>
<div class='lg-row'>若以輪迴心　思惟即旋復　但至輪迴際</div>
<div class='lg-row'>不能入佛海　譬如銷金鑛　金非銷故有</div>
<div class='lg-row'>雖復本來金　終以鎖成就　一成真金體</div>
<div class='lg-row'>不復重為鑛　生死與涅槃　凡夫及諸佛</div>
<div class='lg-row'>同為空華相　思惟猶幻化　何況詰虗妄</div>
<div class='lg-row'>若能了此心　然後求圓覺</div>
</div><p>於是彌勒菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。廣為菩薩開祕密藏。令諸大眾深悟輪迴。</p>
</div>
<div class='div-commentary'><p><span class='note-inline'>(菩薩讚佛於前章開說祕密深妙之義。如定目湛水等論。及說種種取捨皆是輪迴也)</span>。</p>
</div>
<div class='div-orig'><p>分別邪正。能施末世一切眾生無畏道眼。</p>
</div>
<div class='div-commentary'><p><span class='note-inline'>(此讚佛於前章辯說種種邪正。令諸眾生道眼清淨不畏魔惱也)</span>。</p>
</div>
<div class='div-orig'><p>於大涅槃生決定信。無復重隨輪轉境界起循環見。</p>
</div>
<div class='div-commentary'><p><span class='note-inline'>(大涅槃者。不生不滅廣大法門也。決定信者。信受此法。絕無疑悔也。其信心如是堅固。又豈復入妄境起諸妄見。循環見者。即前章所謂念念相續循環往復者。是也)</span>。</p>
</div>
<div class='div-orig'><p>世尊。若諸菩薩及末世眾生。欲遊如來大寂滅海。</p>
</div>
<div class='div-commentary'><p><span class='note-inline'>(涅槃之道。廣大深妙。故以海喻)</span>。</p>
</div>
<div class='div-orig'><p>云何當斷輪迴根本。</p>
</div>
<div class='div-commentary'><p><span class='note-inline'>(前章佛說先斷無始輪迴根本。故菩薩於此問修斷之因)</span>。</p>
</div>
<div class='div-orig'><p>於諸輪迴有幾種性。</p>
</div>
<div class='div-commentary'><p><span class='note-inline'>(諸輪迴者。四生六道諸輪迴也。輪迴之相甚多。未審有幾種性)</span>。</p>
</div>
<div class='div-orig'><p>修佛菩提幾等差別。</p>
</div>
<div class='div-commentary'><p><span class='note-inline'>(修證圓覺之法。共有幾等差別)</span>。</p>
</div>
<div class='div-orig'><p>迴入塵勞。當設幾種教化方便度諸眾生。</p>
</div>
<div class='div-commentary'><p><span class='note-inline'>(佛化身復入塵勞中。當設幾種教法。普度眾生)</span>。</p>
</div>
<div class='div-orig'><p>惟願不捨救世大悲。令諸修行一切菩薩及末世眾生。慧目肅清。照耀心鏡。</p>
</div>
<div class='div-commentary'><p><span class='note-inline'>(清淨之智照了諸相。故曰慧目。心如鏡明。廓然瑩徹。故曰心鏡)</span>。</p>
</div>
<div class='div-orig'><p>圓悟如來無上知見。</p>
</div>
<div class='div-commentary'><p><span class='note-inline'>(圓悟者。圓滿具足。無所不悟也。無上者。佛之知見。最尊最勝也)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告彌勒菩薩言。善哉善哉。善男子。汝等乃能為諸菩薩及末世眾生。請問如來深奧祕密微妙之義。令諸菩薩潔清慧目。及令一切末世眾生永斷輪迴心悟實相具無生忍。</p>
</div>
<div class='div-commentary'><p><span class='note-inline'>(實相者。無相之相也。金剛經曰。是實相者。即是非相是故如來說名實相者。是也。無生忍者。於無生中。堅忍不動也。般若經曰。無生法忍。能令煩惱不生諸法不起者。是也)</span>。</p>
</div>
<div class='div-orig'><p>汝今諦聽。當為汝說。時彌勒菩薩奉教歡喜。及諸大眾默然而聽。</p>
<p>善男子。一切眾生從無始際。由有種種恩愛貪欲。故有輪迴。</p>
</div>
<div class='div-commentary'><p><span class='note-inline'>(佛名經云。有愛則生。愛盡則滅。故知生死貪愛為本。又法華云。諸苦所因貪欲為本)</span>。</p>
</div>
<div class='div-orig'><p>若諸世界一切種性。卵生胎生濕生化生。皆因婬欲而正性命。</p>
</div>
<div class='div-commentary'><p><span class='note-inline'>(一切種性者諸種類性也。卵生則從卵殼中生。胎生則從胞胎中生。濕生則由濕氣而生化生則因變化而生。如此種類之性。皆由染著婬欲。有此性命也。圓覺疏曰。但是情染總得名婬。縱使化生。亦因業染故。總曰皆因婬欲也)</span>。</p>
</div>
<div class='div-orig'><p>當知輪迴愛為根本。</p>
</div>
<div class='div-commentary'><p><span class='note-inline'>(一切輪迴皆從愛起)</span>。</p>
</div>
<div class='div-orig'><p>由有諸欲助發愛性。是故能令生死相續。</p>
</div>
<div class='div-commentary'><p><span class='note-inline'>(因有一切可欲之境。助發一切貪愛之心。彼此染著。隨業受報。所以生死不息。)</span>。</p>
</div>
<div class='div-orig'><p>欲因愛生。</p>
</div>
<div class='div-commentary'><p><span class='note-inline'>(一切欲心。皆從愛起)</span>。</p>
</div>
<div class='div-orig'><p>命因欲有。</p>
</div>
<div class='div-commentary'><p><span class='note-inline'>(眾生身命。因欲而有)</span>。</p>
</div>
<div class='div-orig'><p>眾生愛命。還依欲本。</p>
</div>
<div class='div-commentary'><p><span class='note-inline'>(眾生愛命。念念不捨。是謂復依婬欲之本)</span>。</p>
</div>
<div class='div-orig'><p>愛欲為因。愛命為果。</p>
</div>
<div class='div-commentary'><p><span class='note-inline'>(始愛欲而受生。故為因也。終愛命而受報。故為果也)</span>。</p>
</div>
<div class='div-orig'><p>由於欲境起諸違順。</p>
</div>
<div class='div-commentary'><p><span class='note-inline'>(因彼可欲之境。有違我者。有順我者。故違順之境。雜然而起也)</span>。</p>
</div>
<div class='div-orig'><p>境背愛心。而生憎嫉。造種種業。</p>
</div>
<div class='div-commentary'><p><span class='note-inline'>(所見之境。或違我之愛心。則心生憎嫉。小則罵辱大則殺害。種種惡業。從此而有)</span>。</p>
</div>
<div class='div-orig'><p>是故復生地獄餓鬼。</p>
</div>
<div class='div-commentary'><p><span class='note-inline'>(既有惡業即受惡報。隨業受生。墮於惡道)</span>。</p>
</div>
<div class='div-orig'><p>知欲可厭。</p>
</div>
<div class='div-commentary'><p><span class='note-inline'>(知欲是惡因。深可厭離也)</span>。</p>
</div>
<div class='div-orig'><p>愛厭業道。</p>
</div>
<div class='div-commentary'><p><span class='note-inline'>(愛彼厭離惡業之道也。圓覺疏亦曰。於離惡法門。深生愛樂)</span>。</p>
</div>
<div class='div-orig'><p>捨惡樂善。復現天人。</p>
</div>
<div class='div-commentary'><p><span class='note-inline'>(捨諸惡業。樂修善業。善業既熟。即現天人之果。天人者天道人道也)</span>。</p>
</div>
<div class='div-orig'><p>又知諸愛可厭惡故。棄愛樂捨還滋愛本。</p>
</div>
<div class='div-commentary'><p><span class='note-inline'>(既知種種愛心可厭可惡乃棄諸愛。專樂捨法。不知此心亦生於愛。故曰還滋愛本)</span>。</p>
</div>
<div class='div-orig'><p>便現有為增上善果。</p>
</div>
<div class='div-commentary'><p><span class='note-inline'>(既有棄愛樂捨之因。即現聲聞緣覺之果。因修而得在諸善果之上。故曰有為增上)</span>。</p>
</div>
<div class='div-orig'><p>皆輪迴故。不成聖道。</p>
</div>
<div class='div-commentary'><p><span class='note-inline'>(謂惡果。善果。及有為增上善果。皆屬輪迴。不成佛道)</span>。</p>
</div>
<div class='div-orig'><p>是故眾生欲脫生死免諸輪迴。先斷貪欲。及除愛渴。</p>
</div>
<div class='div-commentary'><p><span class='note-inline'>(生死輪迴。貪愛為本。欲免此苦。先斷貪愛。愛渴者。謂眾生愛心如渴故也)</span>。</p>
</div>
<div class='div-orig'><p>善男子。菩薩變化示現世間。非愛為本。但以慈悲。令彼捨愛。假諸貪欲。而入生死。</p>
</div>
<div class='div-commentary'><p><span class='note-inline'>(菩薩示現受生。非本於愛也蓋起慈悲心。攝化眾生。令捨諸愛故假借婬欲之事。入於生死海中。與之同事。而化之爾。非實有貪欲心也)</span>。</p>
</div>
<div class='div-orig'><p>若諸末世一切眾生。能捨諸欲。及除憎愛。永斷輪迴。勤求如來圓覺境界。於清淨心便得開悟。</p>
</div>
<div class='div-commentary'><p><span class='note-inline'>(無一切念。即免輪迴。淨圓覺心。豁然開悟)</span>。</p>
</div>
<div class='div-orig'><p>善男子。一切眾生由本貪欲。發揮無明。顯出五性差別不等。</p>
</div>
<div class='div-commentary'><p><span class='note-inline'>(因本來貪欲之心。發揚一切妄幻。遂顯出五種差別不同之性。圓覺䟽之論五性。一曰二乘性。二曰菩薩性。三曰不定性。四曰外道性。五曰無性)</span>。</p>
</div>
<div class='div-orig'><p>依二種障。而現深淺。</p>
</div>
<div class='div-commentary'><p><span class='note-inline'>(理障在心故曰深。事障在境故曰淺)</span>。</p>
</div>
<div class='div-orig'><p>云何二障。一者理障。礙正知見。</p>
</div>
<div class='div-commentary'><p><span class='note-inline'>(修證之理。一有所執。正知正見。曷能明了)</span>。</p>
</div>
<div class='div-orig'><p>二者事障。續諸生死。</p>
</div>
<div class='div-commentary'><p><span class='note-inline'>(一切有為。皆名事障。隨業受報生死相續)</span>。</p>
</div>
<div class='div-orig'><p>云何五性。</p>
</div>
<div class='div-commentary'><p><span class='note-inline'>(<span class='corr'>已</span>解在前)</span>。</p>
</div>
<div class='div-orig'><p>善男子。若此二障未得斷滅。名未成佛。</p>
</div>
<div class='div-commentary'><p><span class='note-inline'>(既為事理所障。安得成就佛果)</span>。</p>
</div>
<div class='div-orig'><p>若諸眾生永捨貪欲。先除事障。未斷理障。但能悟入聲聞緣覺。未能顯住菩薩境界。</p>
</div>
<div class='div-commentary'><p><span class='note-inline'>(於事雖不攀緣。於理尚有所執。但能悟入聲聞緣覺之道。未能顯然安住菩薩境界也傳心法要曰。因聲教而悟者名聲聞。觀因緣而悟者名緣覺)</span>。</p>
</div>
<div class='div-orig'><p>善男子。若諸末世一切眾生欲。汎如來大圓覺海。先當發願勤斷二障。二障<span class='corr'>已</span>伏。即能悟入菩薩境界。</p>
</div>
<div class='div-commentary'><p><span class='note-inline'>(二障<span class='corr'>已</span>伏者。謂理事<span class='corr'>已</span>平不作障礙也。止能悟入菩薩境界者二障雖平。尚未盡滅故也)</span>。</p>
</div>
<div class='div-orig'><p>若事理障<span class='corr'>已</span>永斷滅。即入如來微妙圓覺。滿足菩提及大涅槃。</p>
</div>
<div class='div-commentary'><p><span class='note-inline'>(二障俱空。即成正覺)</span>。</p>
</div>
<div class='div-orig'><p>善男子。一切眾生皆證圓覺。</p>
</div>
<div class='div-commentary'><p><span class='note-inline'>(圓覺妙性。眾生本有)</span>。</p>
</div>
<div class='div-orig'><p>逢善知識。依彼所作因地法行。爾時修習便有頓漸。</p>
</div>
<div class='div-commentary'><p><span class='note-inline'>(利根之人。便能頓悟。鈍根之士。須假漸修)</span>。</p>
</div>
<div class='div-orig'><p>若遇如來無上菩提正修行路。根無大小。皆成佛果。</p>
</div>
<div class='div-commentary'><p><span class='note-inline'>(大根者頓悟。小根者漸悟。若遇圓覺法門。不拘根器大小。皆得成佛)</span>。</p>
</div>
<div class='div-orig'><p>若諸眾生雖求善友遇邪見者未得正悟。是則名為外道種性。邪師過謬。非眾生咎。</p>
</div>
<div class='div-commentary'><p><span class='note-inline'>(唯信邪師。不明自性。是名外道種性。外道種性者。非佛性也。此乃邪師熏習之過。非眾生之過也)</span>。</p>
</div>
<div class='div-orig'><p>是名眾生五性差別。</p>
</div>
<div class='div-commentary'><p><span class='note-inline'>(圓覺鈔曰。習近聲聞。則成聲聞性。習近緣覺則成緣覺性。習近菩薩。則成菩薩性。習近三乘。則成不定性。都不習近。則成無性。此即眾生五性差別也)</span>。</p>
</div>
<div class='div-orig'><p>善男子。菩薩唯以大悲方便。入諸世間。開發未悟。</p>
</div>
<div class='div-commentary'><p><span class='note-inline'>(菩薩以大慈悲心。方便化身。入諸塵勞。開發一切未悟眾生也)</span>。</p>
</div>
<div class='div-orig'><p>乃至示現種種形相。</p>
</div>
<div class='div-commentary'><p><span class='note-inline'>(菩薩變化示現種種形相。隨機接化。如觀音之示現三十二身。是也)</span>。</p>
</div>
<div class='div-orig'><p>逆順境界。與其同事。化令成佛。</p>
</div>
<div class='div-commentary'><p><span class='note-inline'>(所惡之境曰逆。所愛之境曰順。佛化身於此二境中。與眾生同在塵勞。而攝化之。令證佛果)</span>。</p>
</div>
<div class='div-orig'><p>皆依無始清淨願力。</p>
</div>
<div class='div-commentary'><p><span class='note-inline'>(菩薩接化眾生。皆乘無始劫來清淨願力。清淨者。於一切法。無所染著也。願力者。誓願深固。魔不能壞也)</span>。</p>
</div>
<div class='div-orig'><p>若諸末世一切眾生。於大圓覺起增上心。當發菩薩清淨大願。</p>
</div>
<div class='div-commentary'><p><span class='note-inline'>(修證圓覺。起增進向上之心。當發清淨廣大誓願)</span>。</p>
</div>
<div class='div-orig'><p>應作是言。願我今者住佛圓覺。求善知識。莫值外道及與二乘。</p>
</div>
<div class='div-commentary'><p><span class='note-inline'>(菩薩發願時。當曰。願我今者安住圓覺最上乘法。親近大善知識。以為師友。永不遭值一切外道邪師。及聲聞緣覺二乘也)</span>。</p>
</div>
<div class='div-orig'><p>依願修行。漸斷諸障。</p>
</div>
<div class='div-commentary'><p><span class='note-inline'>(依清淨願。修行圓覺。漸次斷除一切障礙)</span>。</p>
</div>
<div class='div-orig'><p>障盡願滿。便登解脫清淨法殿。證大圓覺妙莊嚴域。</p>
</div>
<div class='div-commentary'><p><span class='note-inline'>(諸障既除。本願圓滿。一切處解脫清淨。故曰法殿。一切處圓覺光明。故曰妙莊嚴域)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>彌勒汝當知　一切諸眾生　不得大解脫</div>
<div class='lg-row'>皆由貪欲故　墮落於生死　若能斷憎愛</div>
<div class='lg-row'>及與貪瞋癡　不因差別性　皆得成佛道</div>
<div class='lg-row'>二障永消滅　求師得正悟　隨順菩薩願</div>
<div class='lg-row'>依止大涅槃　十方諸菩薩　皆以大悲願</div>
<div class='lg-row'>示現入生死　現在修行者　及末世眾生</div>
<div class='lg-row'>勤斷諸愛見　便歸大圓覺</div>
</div><p>於是清淨慧菩薩。在大眾中。即從座起。頂禮佛足。右繞三匝。長跪叉手。而白佛言。大悲世尊。為我等輩。廣說如是不思議事。</p>
</div>
<div class='div-commentary'><p><span class='note-inline'>(菩薩謂佛前章所言皆是不可思惟不可擬議之事)</span>。</p>
</div>
<div class='div-orig'><p>本所不見。本所不聞。</p>
</div>
<div class='div-commentary'><p><span class='note-inline'>(佛所說不思議事。菩薩等本來不曾得見。本來不曾得聞)</span>。</p>
</div>
<div class='div-orig'><p>我等今者蒙佛善誘。身心泰然。得大饒益。</p>
</div>
<div class='div-commentary'><p><span class='note-inline'>(承佛誘誨。無諸疑惑善誘者即論語循循然善誘人之說)</span>。</p>
</div>
<div class='div-orig'><p>願為諸來一切法眾。重宣法王圓滿覺性。</p>
</div>
<div class='div-commentary'><p><span class='note-inline'>(菩薩請佛重說圓覺法門也。佛為萬法之主。故曰法王。圓覺妙性。廣大圓滿。故曰圓滿覺性)</span>。</p>
</div>
<div class='div-orig'><p>一切眾生及諸菩薩如來世尊所證所得。云何差別。</p>
</div>
<div class='div-commentary'><p><span class='note-inline'>(菩薩又請佛說眾生菩薩佛所證悟處差別不同之理)</span>。</p>
</div>
<div class='div-orig'><p>令末世眾生聞此聖教隨順開悟漸次能入。</p>
</div>
<div class='div-commentary'><p><span class='note-inline'>(欲令眾生聞佛說此聖妙之教。順而不違開悟本性。漸次修行。入於圓覺)</span>。</p>
</div>
<div class='div-orig'><p>作是語<span class='corr'>已</span>。五體投地。如是三請。終而復始。</p>
<p>爾時世尊告清淨慧菩薩言。善哉善哉。善男子。汝等乃能為末世眾生。請問如來漸次差別。汝今諦聽。當為汝說。時清淨慧菩薩奉教歡喜。及諸大眾默然而聽。</p>
<p>善男子。圓覺自性。</p>
</div>
<div class='div-commentary'><p><span class='note-inline'>(佛謂圓滿覺性。乃本來自性。非從緣而有也)</span>。</p>
</div>
<div class='div-orig'><p>非性性有。</p>
</div>
<div class='div-commentary'><p><span class='note-inline'>(前說五性皆非圓覺自性。故曰非性。諸非性中。圓覺自性。一一具足。故曰非性性有)</span>。</p>
</div>
<div class='div-orig'><p>循諸性起。</p>
</div>
<div class='div-commentary'><p><span class='note-inline'>(圓覺自性隨順諸緣。故五性起時。覺性亦起。圓覺疏亦曰。圓覺隨緣。徧諸差別之性諸性起時覺性亦起)</span>。</p>
</div>
<div class='div-orig'><p>無取無證。</p>
</div>
<div class='div-commentary'><p><span class='note-inline'>(圓覺妙性。廓然清淨。無可取者。無可證者)</span>。</p>
</div>
<div class='div-orig'><p>於實相中。實無菩薩及諸眾生。</p>
</div>
<div class='div-commentary'><p><span class='note-inline'>(圓覺空性。無一切相。故曰實相。此實相中。一切無有。豈有菩薩眾生之相)</span>。</p>
</div>
<div class='div-orig'><p>何以故菩薩眾生皆是幻化。幻化滅故。無取證者。</p>
</div>
<div class='div-commentary'><p><span class='note-inline'>(菩薩眾生所有身心。非有真實不滅之相。故曰皆是幻化。幻化身心既<span class='corr'>已</span>寂滅。則一切取證之相。悉皆無有)</span>。</p>
</div>
<div class='div-orig'><p>譬如眼根不自見眼。</p>
</div>
<div class='div-commentary'><p><span class='note-inline'>(眾生不見自性。如人之眼根不自見其眼也)</span>。</p>
</div>
<div class='div-orig'><p>性自平等。無平等者。</p>
</div>
<div class='div-commentary'><p><span class='note-inline'>(一切法性本自平等。初無凡聖之異。亦無能平等之者)</span>。</p>
</div>
<div class='div-orig'><p>眾生迷倒。未能除滅一切幻化。</p>
</div>
<div class='div-commentary'><p><span class='note-inline'>(眾生迷惑顛倒。未能除滅諸幻)</span>。</p>
</div>
<div class='div-orig'><p>於滅未滅妄功用中。便顯差別。</p>
</div>
<div class='div-commentary'><p><span class='note-inline'>(一切幻化。欲滅未滅之間。凡所修為。皆是虗妄。於此等功用中。有頓有漸。即顯出五種差別性也)</span>。</p>
</div>
<div class='div-orig'><p>若得如來寂滅隨順。實無寂滅及寂滅者。</p>
</div>
<div class='div-commentary'><p><span class='note-inline'>(妄功用中若悟寂滅隨順之理。寂然無念。滅而無相。隨順一切。不執我見則實無寂滅之法。亦無寂滅之人。可謂人法兩忘也)</span>。</p>
</div>
<div class='div-orig'><p>善男子。一切眾生。從無始來。由妄想我。</p>
</div>
<div class='div-commentary'><p><span class='note-inline'>(我體元無妄想為有)</span>。</p>
</div>
<div class='div-orig'><p>及愛我者。</p>
</div>
<div class='div-commentary'><p><span class='note-inline'>(愛我者。執著我相之心也)</span>。</p>
</div>
<div class='div-orig'><p>曾不自知念念生滅。</p>
</div>
<div class='div-commentary'><p><span class='note-inline'>(眾生妄心。執著我相。不知此心念念之間旋生旋滅。本無堅固不壞之相。維摩詰經曰。是身如電。念念不住者是也)</span>。</p>
</div>
<div class='div-orig'><p>故起憎愛耽著五欲。</p>
</div>
<div class='div-commentary'><p><span class='note-inline'>(圓覺疏曰。由執我故。順我則愛違我則憎。故著五欲也。五欲者。一財。二色。三食。四名。五睡也)</span>。</p>
</div>
<div class='div-orig'><p>若遇善友教令。開悟淨圓覺性。發明起滅。即知此生性自勞慮。</p>
</div>
<div class='div-commentary'><p><span class='note-inline'>(眾生因教悟性。發明妄念起滅之理。方知此生本有之性空自勞役思慮也)</span>。</p>
</div>
<div class='div-orig'><p>若復有人勞慮永斷。得法界淨。</p>
</div>
<div class='div-commentary'><p><span class='note-inline'>(永息思慮。則一切處皆得清淨。故曰得法界淨)</span>。</p>
</div>
<div class='div-orig'><p>即彼淨解為自障礙。</p>
</div>
<div class='div-commentary'><p><span class='note-inline'>(以淨為淨。是為淨解。為彼解心障礙自性)</span>。</p>
</div>
<div class='div-orig'><p>故於圓覺而不自在。</p>
</div>
<div class='div-commentary'><p><span class='note-inline'>(作意於覺。故不自如)</span>。</p>
</div>
<div class='div-orig'><p>此名凡夫隨順覺性。</p>
</div>
<div class='div-commentary'><p><span class='note-inline'>(眾生謂覺性本來清淨。故起淨心。隨順修習。不知此心亦為障礙。此乃凡夫之見。非菩薩見心)</span>。</p>
</div>
<div class='div-orig'><p>善男子。一切菩薩見解為礙。</p>
</div>
<div class='div-commentary'><p><span class='note-inline'>(見前淨解為障礙故)</span>。</p>
</div>
<div class='div-orig'><p>雖斷解礙。猶住見覺。</p>
</div>
<div class='div-commentary'><p><span class='note-inline'>(淨解雖除不作障礙。正在覺位。復為覺礙)</span>。</p>
</div>
<div class='div-orig'><p>覺礙為礙。而不自在。</p>
</div>
<div class='div-commentary'><p><span class='note-inline'>(圓覺大疏曰。所覺是礙故。能覺亦礙。由存此跡還礙覺心。故不自在)</span>。</p>
</div>
<div class='div-orig'><p>此名菩薩未入地者隨順覺性。</p>
</div>
<div class='div-commentary'><p><span class='note-inline'>(如此隨順本性。乃菩薩未入佛地者之見也)</span>。</p>
</div>
<div class='div-orig'><p>善男子。有照有覺。俱名障礙。</p>
</div>
<div class='div-commentary'><p><span class='note-inline'>(有照者。即前之淨解心也。有覺者。即前之覺礙心也。圓覺性中。皆名障礙)</span>。</p>
</div>
<div class='div-orig'><p>是故菩薩常覺不住。</p>
</div>
<div class='div-commentary'><p><span class='note-inline'>(湛然常覺。不住於相。金剛經所謂菩薩應生無所住心者。是也)</span>。</p>
</div>
<div class='div-orig'><p>照與照者同時寂滅。</p>
</div>
<div class='div-commentary'><p><span class='note-inline'>(謂所照之境與能照之智悉皆寂滅。此乃<span class='corr'>已</span>入佛地者也)</span>。</p>
</div>
<div class='div-orig'><p>譬如有人自斷其首。首<span class='corr'>已</span>斷故無能斷者。則以礙心。自滅諸礙。礙<span class='corr'>已</span>斷滅。無滅礙者。</p>
</div>
<div class='div-commentary'><p><span class='note-inline'>(以淨覺心滅除諸礙諸礙<span class='corr'>已</span>除。覺心亦泯。如彼世人自斷其首。首<span class='corr'>已</span>斷絕。別無能斷之人也)</span>。</p>
</div>
<div class='div-orig'><p>修多羅教如標月指。若復見月。了知所標畢竟非月。</p>
</div>
<div class='div-commentary'><p><span class='note-inline'>(因指見月。見月忘指。因教詮心。悟心忘教)</span>。</p>
</div>
<div class='div-orig'><p>一切如來種種言說開示菩薩。亦復如是。</p>
</div>
<div class='div-commentary'><p><span class='note-inline'>(諸佛開說法性。正如以指標月)</span>。</p>
</div>
<div class='div-orig'><p>此名菩薩<span class='corr'>已</span>入地者隨順覺性。</p>
</div>
<div class='div-commentary'><p><span class='note-inline'>(如此隨順本性。乃菩薩<span class='corr'>已</span>入佛地者之見也。入地者入佛之地位者也)</span>。</p>
</div>
<div class='div-orig'><p>善男子。一切障礙。即究竟覺。</p>
</div>
<div class='div-commentary'><p><span class='note-inline'>(菩薩初發心時名本始覺。圓覺成就名究竟覺。今見諸障礙即究竟覺者。蓋<span class='corr'>已</span>入佛地。無一切差別心也)</span>。</p>
</div>
<div class='div-orig'><p>得念失念無非解脫。</p>
</div>
<div class='div-commentary'><p><span class='note-inline'>(得念是無念。失念是有念。佛知諸念本空了無得失。故皆得解脫)</span>。</p>
</div>
<div class='div-orig'><p>成法破法。皆名涅槃。</p>
</div>
<div class='div-commentary'><p><span class='note-inline'>(進修曰成。毀謗為破。佛知諸法本空了無成壞。故皆名涅槃)</span>。</p>
</div>
<div class='div-orig'><p>智慧愚癡。通為般若。</p>
</div>
<div class='div-commentary'><p><span class='note-inline'>(智慧者。<span class='corr'>已</span>悟之性。愚癡者。未悟之性。究其本源同一佛性。故曰通為般若)</span>。</p>
</div>
<div class='div-orig'><p>菩薩外道所成就法。同是菩提。</p>
</div>
<div class='div-commentary'><p><span class='note-inline'>(菩薩外道所立之法。雖有邪正之殊。皆是菩提覺性)</span>。</p>
</div>
<div class='div-orig'><p>無明真如無異境界。</p>
</div>
<div class='div-commentary'><p><span class='note-inline'>(真妄一體性本解脫)</span>。</p>
</div>
<div class='div-orig'><p>諸戒定慧及淫怒癡。俱是梵行。</p>
</div>
<div class='div-commentary'><p><span class='note-inline'>(戒定慧是淨。淫怒癡是染。佛於染淨。無分別心故曰俱是梵行)</span>。</p>
</div>
<div class='div-orig'><p>眾生國土。同一法性。</p>
</div>
<div class='div-commentary'><p><span class='note-inline'>(涅槃經云。我以佛眼。徧觀三界。有情無情。一切人法。悉皆究竟。究竟者。即法性也)</span>。</p>
</div>
<div class='div-orig'><p>地獄天宮。皆為淨土。</p>
</div>
<div class='div-commentary'><p><span class='note-inline'>(佛知善惡二報皆如空華。故謂苦樂二境皆為淨土)</span>。</p>
</div>
<div class='div-orig'><p>有性無性。齊成佛道。</p>
</div>
<div class='div-commentary'><p><span class='note-inline'>(有性三乘也。無性闡提也。佛眼觀之悉皆是佛)</span>。</p>
</div>
<div class='div-orig'><p>一切煩惱。畢竟解脫。</p>
</div>
<div class='div-commentary'><p><span class='note-inline'>(佛謂煩惱本空。故云畢竟解脫)</span>。</p>
</div>
<div class='div-orig'><p>法界海慧照了諸相。猶如虗空。此名如來隨順覺性。</p>
</div>
<div class='div-commentary'><p><span class='note-inline'>(法界海慧者佛之智慧。如法界之廣。如大海之深故也。其慧光照了諸相。如太虗空廓然無礙。方為佛之隨順覺性。此之隨順。如孔子之無可無不可。是也)</span>。</p>
</div>
<div class='div-orig'><p>善男子。但諸菩薩及末世眾生。居一切時。不起妄念。</p>
</div>
<div class='div-commentary'><p><span class='note-inline'>(不起妄念者。不起一切念也)</span>。</p>
</div>
<div class='div-orig'><p>於諸妄心。亦不息滅。</p>
</div>
<div class='div-commentary'><p><span class='note-inline'>(妄心即是真心。不必求其息滅)</span>。</p>
</div>
<div class='div-orig'><p>住妄想境。不加了知。</p>
</div>
<div class='div-commentary'><p><span class='note-inline'>(於此妄想境界。不起了知之心)</span>。</p>
</div>
<div class='div-orig'><p>於無了知。不辨真實。</p>
</div>
<div class='div-commentary'><p><span class='note-inline'>(知心既寂即是真實何必更起辨別之念)</span>。</p>
</div>
<div class='div-orig'><p>彼諸眾生。聞是法門。信解受持。不生驚畏。是則名為隨順覺性。</p>
</div>
<div class='div-commentary'><p><span class='note-inline'>(眾生修此無念法門。不驚不畏者。乃修其本來無念之性。無所迷執故也)</span>。</p>
</div>
<div class='div-orig'><p>善男子。汝等當知。如是眾生。<span class='corr'>已</span>曾供養百千萬億恒河沙諸佛及大菩薩。植眾德本。</p>
</div>
<div class='div-commentary'><p><span class='note-inline'>(眾生於過去劫中。曾供養無數諸佛菩薩。種種善根。方得聞此法門)</span>。</p>
</div>
<div class='div-orig'><p>佛說是人。名為成就一切種智。</p>
</div>
<div class='div-commentary'><p><span class='note-inline'>(名為成就者。性本圓成。假名成就爾。種者種性。智者智慧)</span>。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>清淨慧當知　圓滿菩提性　無取亦無證</div>
<div class='lg-row'>無菩薩眾生　覺與未覺時　漸次有差別</div>
<div class='lg-row'>眾生為解礙　菩薩未離覺　入地永寂滅</div>
<div class='lg-row'>不住一切相　大覺悉圓滿　名為徧隨順</div>
<div class='lg-row'>末世諸眾生　心不生虗妄　佛說如是人</div>
<div class='lg-row'>現世即菩薩　供養恒沙佛　功德<span class='corr'>已</span>圓滿</div>
<div class='lg-row'>雖有多方便　皆名隨順智</div>
</div></div>
<p class='juan'>御註大方廣圓覺修多羅了義經上</p></div>
</div><!-- end of div[@id='body'] -->
</body></html>