<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>沙彌律儀毗尼日用合參</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu17' />沙彌律儀毗尼日用合參卷中</p><p class="byline">菩薩戒弟子雲棲寺沙門　袾宏　輯集</p><p class="byline">雲居山真如寺晦山沙門　戒顯　訂閱</p><p class="byline">寓黃山慈光寺石樹沙門　濟岳　彚箋</p>
<div class='div-other'><a id='mulu18' />
<p class='h1'>威儀門</p>
<div class='div-commentary'><p style="margin-left:1em">【箋】威儀門者。正顯上篇戒律門之文也。威者。威以德見。非匹夫匹婦鹵莽之威。及作威做勢之威也。儀者。儀以行見。非消沮閉藏之儀。及脇肩諂笑之儀也。門者。自藏中沙彌十戒。并威儀一卷內。載四十二事之門。今雲棲列二十四條。不啻威儀三十禮儀八百。約而言之。惟一心行。何則。心為功曹。諸體皆從使。功曹若正。從使亦正。是故心不妄想。心威儀也。身不妄動。身威儀也。口不妄言。口威儀也。其餘諸根不妄。而威儀亦復如是。當知六根門頭一動一靜。何處不是威儀。如香嚴聲色外威儀是也。</p>
<p style="margin-left:1em">菩薩善戒經。四威儀。謂修道之人。心不放逸。若行若住。調攝其心。成就道業。雖久於行坐。亦當忍其勞苦。非時不坐。非時不臥。設或住臥之時。常存佛法正念。如理而住。於此四法。動合規矩。不失律儀。是謂四威儀。一。行。謂舉趾動步。心不外馳。無有輕躁。常存正念。以成三昧。如法而行。二。住。謂非時不住。若或住時。隨所住處。常念供養三寶。讚嘆經法。廣為人說。思惟經義。如法而住。三。坐。謂跏趺宴坐。諦觀實相。永絕緣慮。澄湛虗寂。端肅威儀。如法而坐。四。臥。謂非時不臥。調攝身心。或時暫臥。則右脅宴安。不忘正念。心無昏亂。如法而臥。</p>
<p style="margin-left:1em">波羅蜜多經。如來行步。進止儀雅。其猶鵞王。如來行步。威容齊肅。如獅子王。</p>
<p style="margin-left:1em">晁文元公七審。第一。一切妄念能消否。第二。一切外緣稍簡省否。第三。一切觸境能不動否。第四。一切語言能慎密否。第五。一切黑白滅分別否。第六。夢想之間不顛倒否。第七。方寸之間得恬愉否。常書座右。四威儀中。時自考校。以警惛憒。以代曾子三省之儀。道力淺深。以自審知。</p>
</div>
<div class='div-orig'><p>佛制沙彌。年滿二十。欲受具足戒時。若問不能具對沙彌事者。不應與具足戒。當云卿作沙彌。乃不知沙彌所施行。沙門事大難作<span class='note-inline'>(詳載敬大沙門)</span>。卿且去熟學。當悉聞知。乃應受具足戒。今授卿具足戒。人謂佛法易行。沙門易作。故當先問。</p>
</div>
<div class='div-commentary'><p style="margin-left:1em">【箋】世間男子年滿二十。在成人之列。孝弟在躳。出世間男子年滿二十。偉然僧相。當為大比丘事。若沙彌年滿二十。不發心進具戒者。和尚闍黎應開導發心。若三勸不發進戒之心。不應與共住。與共住者。非和尚。非闍黎。若沙彌要求進戒者。應審是沙彌戒相。及所施行事。若沙彌不知不識。且令熟學。然後許可。</p>
<p style="margin-left:1em">徵。沙彌將受比丘大戒。當學比丘大事。何必瑣瑣問沙彌中事。</p>
<p style="margin-left:1em">訓。上篇不云乎。律儀為比丘戒之階梯。乃菩薩戒之根本。若根本培之不深。枝葉花菓安得茂盛。其猶掘乾土而思甘泉。無有是處。故沙彌律儀。不可不深究也。</p>
</div>
<div class='div-orig'><p>以下條則於沙彌威儀諸經。</p>
</div>
<div class='div-commentary'><p style="margin-left:1em">【箋】藏中有沙彌十戒經。沙彌十戒并威儀。沙彌儀軌頌。沙彌尼戒經。沙彌尼離戒文。</p>
</div>
<div class='div-orig'><p>及古清規<span class='note-inline'>(百丈禪師著也)</span>。今沙彌成範中節出<span class='note-inline'>(笑巖月心老人著也)</span>。又宣律師行護律儀<span class='note-inline'>(宣即南山聖師所著也)</span>。雖誡新學比丘。有可通用者。亦節出。良以末法人情。多諸懈怠。聞繁則厭。繇是刪繁取要。仍分類以便讀學。間有未備。從義補入一二。其有樂廣覽者。自當閱律藏全書。</p>
</div>
<div class='div-commentary'><p style="margin-left:1em">【箋】指月。棲賢湜。性高簡律身。動不違法。暮年三終藏經。以坐閱不恭。則立誦行披。南公少年從之。故取法。甞曰。棲賢和尚。定人天中來。藏經。乃佛祖命脉。閱藏經。即能通佛祖命脉。即是佛祖應身。今之為僧。不聞藏經名字。而終身無憾者。不知何以自處。</p>
</div>
<div class='div-other'><a id='mulu19' />
<p class='h2'>敬大沙門第一</p>
<div class='div-commentary'><p style="margin-left:1em">【箋】梵語沙門。具云沙迦懣裏。華言勒息。亦云桑門。涅槃云善覺。謂勤修戒定慧。息滅貪嗔癡。識心達本源。故號為沙門。即弘宗演教。德行兼美。諸善知識也。</p>
<p style="margin-left:1em">大方廣寶篋經。離諸經聚。故名沙門。沙門有四。一。勝道沙門。稟佛出家。能滅貪嗔癡等煩惱。得證勝道故。二。說道沙門。<span class='corr'>已</span>調伏貪嗔癡等煩惱。而能宣說正法。為令眾生入佛道故。三。壞道沙門。謂破諸禁戒。行諸惡法。非是梵行。妄稱梵行故。四活道沙門。能調伏貪嗔癡等。勤修正行。所有善法。堪能生長智慧命根故。第一者。梵網十重以殺戒為第一。此律儀亦以殺戒為第一。梵網四十八輕以不敬師友為第一。此威儀亦以敬大沙門為第一。故律儀日用。為菩薩戒之根本。不言自信矣。此下引證諸經。為發明敬字也。</p>
<p style="margin-left:1em">方廣大莊嚴經。佛法如海容納百川。四流歸之。皆同一味。據戒前後。不在貴賤。四大合故。假名為身。於中空寂。本無吾我。當思聖法。勿生憍慢。</p>
<p style="margin-left:1em">普耀經。難陀出家。禮家僕優波離。大地為之震動。</p>
<p style="margin-left:1em">梵網。若佛子。初始出家。未有所解。而自恃聰明有智。或恃高貴年宿。或恃大姓高門。大解大福。大富。饒財。七寶。以此憍慢。而不諮受先學法師經律。其法師者。或小姓年少。卑門。貧窮。下賤。諸根不具。而實有德。一切經律盡解。而新學菩薩。不得觀法師種姓。而不來諮受法師第一義諦者。犯輕垢罪。</p>
<p style="margin-left:1em">◎既得戒<span class='corr'>已</span>。生孝順心。恭敬心。見上座和尚阿闍黎。大德。同學。同見。同行者。應起承迎禮拜問訊。而菩薩反生憍心。慢心。癡心。嗔心。不起承迎禮拜。犯輕垢罪。</p>
<p style="margin-left:1em">四分。沙彌<span class='corr'></span>應以生年為次第。若生年等者。應以出家為次第。註四姓捨家入道。同為釋子。不得復論種姓。比丘體是僧寶。專尊戒臘。豈應更計生年。故雖百歲沙彌。亦當敬初受戒比丘。如法華父少而子老。義同。</p>
<p style="margin-left:1em">指月。雲門問曹山。如何是沙門。山曰。喫常住苗稼者是。曰便恁麼去時如何。山曰。你還畜得麼。曰畜得。山曰。你作麼生畜。曰著衣喫飯有甚麼難。山曰。何不道披毛戴角。門便拜。</p>
</div>
<div class='div-orig'><p>敬大沙門偈　若見沙門<span class='note-inline'>(此句。重在見字。當作敬字觀)</span>。當願眾生。調柔寂靜。畢竟第一。</p>
</div>
<div class='div-commentary'><p style="margin-left:1em">【箋】華嚴淨行品。因智首菩薩。所問一百十問。文殊答一百四十一偈之一也。其日用所行何事。即隨事以發行願也。華嚴大義要於事上見理。理事雙通。方得入事事無礙。畢竟止息。唯大涅槃。調柔寂靜者。法華靜然安不動。其心常淡薄是也。畢竟第一者。威儀寂靜。為世出世間之導師。故曰第一。</p>
</div>
<div class='div-orig'><p>不得喚大沙門字。</p>
</div>
<div class='div-commentary'><p style="margin-left:1em">【箋】古人不敢稱大沙門名字。以所住山頭尊稱之。如南嶽百丈等是也。今之後生。開口撤呼尊宿名字。損福良多。不可不知。</p>
</div>
<div class='div-orig'><p>不得盜聽大沙門說戒。</p>
</div>
<div class='div-commentary'><p style="margin-left:1em">【箋】佛制黑白月。誦戒羯磨。或作如法僧事。一切不得盜聽。盜聽者。與五逆同科。永不許受比丘戒。</p>
<p style="margin-left:1em">徵。眾生墮惡道。一聞佛法。便得㧞苦。云何聽戒。不言生福。而曰盜者。何也。</p>
<p style="margin-left:1em">訓。未受戒者。如蒙童未定之天。宜深畜之。故不使與作如法僧事。如法者。有不如法者。向如法僧前宣罪悔過。還得清淨。若未受戒。聽之。如以利刀。斬其信根。即斷將來佛命。故曰與五逆同科。蓋不止判盜而<span class='corr'>已</span>。</p>
</div>
<div class='div-orig'><p>不得轉行說大沙門過。</p>
</div>
<div class='div-commentary'><p style="margin-left:1em">【箋】沙門有過。自有沙門舉。沙彌不應說。</p>
<p style="margin-left:1em">成範。設有說者。當善遮護。永嘉云。或是或非人不識。逆行順行天莫測。固不可以小智窺其大用也。</p>
<p style="margin-left:1em">師法頌。常慕於師德。不應窺小過。</p>
<p style="margin-left:1em">善恭敬經。師實有過。尚不得說。況當無也。若有比丘。於其師邊。不恭敬者。我說別有一小地獄。名為椎撲。當墮是中。墮彼處<span class='corr'>已</span>。一身四頭。身體俱然。皆繇往昔罵辱於師。舌根過故。恒食屎尿。捨身<span class='corr'>已</span>。常生邊地。具足惡法。毀謗沙門者。請看是經。</p>
</div>
<div class='div-orig'><p>不得坐見大沙門過不起。</p>
</div>
<div class='div-commentary'><p style="margin-left:1em">【箋】尋常見尊長過。必先起作禮。謙下問訊。況見大沙門到。肆坐不起也。大沙門者。佛祖後裔。輕慢沙門。即輕慢佛祖也。</p>
</div>
<div class='div-orig'><p>除讀經時。病時。剃髮時。飯時。作眾事時。</p>
</div>
<div class='div-commentary'><p style="margin-left:1em">【箋】讀經時。如對佛語。坐時。如寶塔相似。故不須起。病時。應以調攝為事。不以起立為禮。剃髮時。受持偈呪。兼之利刀在手。故不須起。飯時。三匙五觀。正命受食。若起立。不成齋法。故不須起。作眾事時。若起立。妨常住事。故不須起。</p>
</div>
<div class='div-orig'><p>行護云。五夏以上。即闍黎位。</p>
</div>
<div class='div-commentary'><p style="margin-left:1em">【箋】五夏。即五年也。阿遮利耶。略云闍黎。唐言軌範。</p>
<p style="margin-left:1em">菩提資糧論。阿遮利夜。隨言正行。</p>
<p style="margin-left:1em">南山鈔。能糾正弟子故。</p>
<p style="margin-left:1em">四分律。五種阿闍黎。一。出家阿闍黎。即剃度之師也。謂出家必依師剃度。所以得出家是也。二。受戒阿闍黎。謂既得出家。必依師求受戒法。於受戒時。得作羯磨是也。三。教授阿闍黎。謂既得戒法。必得師教授威儀。從教授得威儀是也。四。授經阿闍黎。謂出家必須依師受習經文。解說義理。從所授經。得讀修妬路。若說義。乃至一四句偈等是也。五依止阿闍黎。謂比丘度夏。當依師住。或依止作宿。乃依止住一宿者是也。</p>
</div>
<div class='div-orig'><p>十夏以上。即和尚位。</p>
</div>
<div class='div-commentary'><p style="margin-left:1em">【箋】十。滿數。言得戒<span class='corr'>已</span>經寒暑十易。而此戒無損。如美玉無瑕。正堪接物利生。即和尚之位。和尚。或云和闍。</p>
<p style="margin-left:1em">羯磨疏。翻譯多雜。番胡二傳。天語不得聲實。故訛傳。梵本正名烏波遮迦。傳至于闐。翻為和尚。傳至此土。什師翻為力生。後漢言。知有罪。知無罪。</p>
<p style="margin-left:1em">律攝。滿足十夏。方住師位。復須成就五法。一。知有犯。二知無犯。三。知輕。四。知重。五。於別解脫經。廣能開解。於諸學處。創結隨開。若遇隨緣。善知通塞。常誦戒本。能決他疑。益見多聞。自他俱利。威儀行法。無有虧犯。具足是德。名親教師。繇其親能教出離法。故雖近圓。於諸學處。不識輕重。設六十夏。仍須仗託明德。依止而住。</p>
</div>
<div class='div-orig'><p>雖比丘事。沙彌當預知之。</p>
</div>
<div class='div-commentary'><p style="margin-left:1em">【箋】比丘事。云何沙彌當預知也。謂將來不久登壇為比丘。故當預知比丘事。所以滋培初志。使其精進不退。捨小見大也。</p>
<p style="margin-left:1em">徵。前云不得聽大沙門說戒。聽則判。五逆同科。此云當預知之。二說若有所阻也。</p>
<p style="margin-left:1em">訓。誦戒羯磨。發露罪相。故下座不得聽上座羯磨。當預知者。正所以䇿進向上入大乘戒法。毋住跡沙彌。得少為足也。</p>
</div></div>
<div class='div-other'><a id='mulu20' />
<p class='h2'>事師第二</p>
<div class='div-commentary'><p style="margin-left:1em">【箋】舍利弗問經。文殊師利白佛言。云何說父母之恩。不可不報。師僧之恩。不可稱量。二者恩大。其孰為最。佛言。夫出家者。捨其父母生死之家。入法門中。受微妙法。師之力也。生長法身。開發知見。出功德財。養智慧命。功莫大焉。追其所生乃次耳。</p>
<p style="margin-left:1em">根本雜事。若人依托修行。於佛法中剃除鬚髮。而被法服。以淨信心。出家修行。彼人於師乃至盡壽。四事供養。未能報恩。</p>
<p style="margin-left:1em">華嚴。凡夫無智。執著於我并執我見。憍慢貢高。不愧無智。妄自尊大。見善不從。罔受教誨。於賢不親。去道甚遠。夫求戒法。當折我心。思惟聖道。屈節卑體。敬事師長。所謂尊師重道。見賢思齊也。</p>
<p style="margin-left:1em">弘明集。師之為功。在於發悟。譬猶荊璞而瑩拂之耳。若質非美玉。瑩拂何益。</p>
<p style="margin-left:1em">五燈。香林遠。依雲門十八年為侍者。門凡接師則呼曰。遠侍者。師應諾。門曰。是甚麼。如此者十八年。一日方悟。門曰。我今更不呼汝矣。師一日辭門。門曰。光含萬象。一句作麼生道。師擬議。門令更住十年。</p>
<p style="margin-left:1em">梁懺。佛言。天下善知識者。莫過師長。既能自度。亦復度人。</p>
<p style="margin-left:1em">◎師長令我速離惡趣。</p>
<p style="margin-left:1em">太平御覽道部。師者。發蒙之基。學者有師。亦如樹之有根也。大智既成。復能成就小智。猶樹根生子。子復能生根。展轉相生。種類不絕。</p>
<p style="margin-left:1em">文中子。天地生我。而不能鞠我。父母鞠我。而不能成我。成我者。夫子也。道不啻天地父母。通於夫子。受罔極之恩。</p>
<p style="margin-left:1em">華山注。師以開導。友以切磋。世出世間法器。全賴師友。所當敬重。倘存憍慢。一生福慧消滅。故戒之。如常啼賣心肝。而學般若。世尊因地為半偈捨全身。然千燈。為法忘身也。</p>
</div>
<div class='div-orig'><p>當早起。</p>
</div>
<div class='div-commentary'><p style="margin-left:1em">【箋】凡事早起。事事次第。不至卒暴。諺曰。一日之計在於寅。</p>
</div>
<div class='div-orig'><p>欲入戶。當先三彈指。</p>
</div>
<div class='div-commentary'><p style="margin-left:1em">【箋】欲入戶。便師所需也。三彈指。聽師進止也。僧伽律。晨起須右脚入師戶。</p>
</div>
<div class='div-orig'><p>若有過。和尚阿闍黎教誡之。不得還逆語。</p>
</div>
<div class='div-commentary'><p style="margin-left:1em">【箋】失於中道謂之過。師長教誡還逆語。過而又過。不可教也。凡聞師教誡。靜默聽受。記取不忘。若有問難。當調柔進語。若不調柔。發言麤惡。同於逆論。</p>
<p style="margin-left:1em">事師法頌。若師所教誨。歡喜當聽受。自<span class='corr'>已</span>或不能。則善言啟白。繇依止師故。所作皆成就。</p>
<p style="margin-left:1em">珠林。受說無違。則理超情俯。如說聽乖宗。則尠難通會。是以一象既虧。六爻斯墜。一言有失。則累劫受殃。故知傳法不易。受聽極難。良由去聖日久。微言漸昧。而一說一受。固亦難行。恐名利關心。垢情難淨也。</p>
</div>
<div class='div-orig'><p>視和尚阿闍黎。當如視佛。</p>
</div>
<div class='div-commentary'><p style="margin-left:1em">【箋】諸佛<span class='corr'>已</span>過去。未來尚未來。現在說法者。惟和尚闍黎。代佛宣化。故曰當如視佛。</p>
<p style="margin-left:1em">正鋒錄。今之軒軒聲譽於當世者。不知有闍黎師法。而返捶詬幾死者。又何怪乎。後生小子習以成風。而不喪心病狂者哉。嗟嗟。今日之闍黎可以捶詬。而他日又可以為人說戒作師範乎。梁懺。謗師毀師。憎師嫉師。法中大魔。地獄種子。</p>
</div>
<div class='div-orig'><p>若使出不淨器。不得唾。不得怒恚。</p>
</div>
<div class='div-commentary'><p style="margin-left:1em">【箋】穢氣人皆畏避。然事師孝行。義無畏避之理。既除糞器。唾及怒恚。猶不除也。故除糞器。不待師見。默慰師意。若於師前作怒畏狀。義同逆論。</p>
<p style="margin-left:1em">曲禮。凡為長者除糞之禮。必加帚於箕上。以袂拘而退。其塵不及長者。以箕自嚮而扱之。</p>
<p style="margin-left:1em">事師法頌。勿令阿闍黎少分生煩惱。無智相違背。定受阿鼻獄。</p>
</div>
<div class='div-orig'><p>若禮拜師。坐禪。不應作禮。師經行。不應作禮。師食。師說經。師梳齒。師澡浴。師眠息等。俱不應作禮。</p>
</div>
<div class='div-commentary'><p style="margin-left:1em">【箋】載七十二威儀。敬禮師法。候在晨晡。以表一日始終之誠。出晨晡。非禮也。若問佛法。及遠歸不拘。亦須候師無事。然後作禮。師若有事。俱不應作禮。</p>
</div>
<div class='div-orig'><p>師閉戶。不應戶外作禮。欲入戶作禮。應彈指三遍。師不應。應去。</p>
</div>
<div class='div-commentary'><p style="margin-left:1em">【箋】指月。趙州聞沙彌謁參。向侍者曰。教伊去。者乃教去。沙彌便珍重。師曰。沙彌得入門。侍者在門外。</p>
</div>
<div class='div-orig'><p>持師飲食。皆當兩手捧。食畢斂器。當徐徐。</p>
</div>
<div class='div-commentary'><p style="margin-left:1em">【箋】兩手捧。恭敬之致也。若奉師飲食當過眉。恐粗氣觸食也。始於奉食。終於斂器。無粗行之狀。故曰徐徐。</p>
</div>
<div class='div-orig'><p>侍師不得對面立。不得高處立。不得太遠立。當令小語得聞。不費尊力。</p>
</div>
<div class='div-commentary'><p style="margin-left:1em">【箋】善見論。立處高遠。意不相接。語不投機。</p>
<p style="margin-left:1em">事師法頌。若足踏師影。獲罪如破塔　論不宣太遠。頌不宜太近。至若不近不遠。左右逢源。應時及節。不費師言。事事周到。心心法門。而事師之道備矣。</p>
</div>
<div class='div-orig'><p>若請問佛法因緣。當整衣禮拜。合掌胡跪。師有語。澄心諦聽。思惟深入。</p>
</div>
<div class='div-commentary'><p style="margin-left:1em">【箋】善恭敬經。若有所疑。先應諮白。若見師許。然後請決　弟子諮決於師。未有坐而問者。如須菩提。舍利弗等。啟問世尊。必從座而起。顏回。曾子。請問夫子。必避席而問。雖門庭各別。其理一致。下二句。乃見聽受誠切之至。</p>
</div>
<div class='div-orig'><p>若問家常事。不須拜跪。但端立師側。據實申白。</p>
</div>
<div class='div-commentary'><p style="margin-left:1em">【箋】諺。家無常禮。有至禮存焉。非無禮也。謂禮有時。</p>
</div>
<div class='div-orig'><p>師若身心倦。教去。應去。不得心情不喜。見於顏色。</p>
</div>
<div class='div-commentary'><p style="margin-left:1em">【箋】讀書以變化氣質為先。學道以承順師意為始。孔子曰。色難。工夫與法華柔和善順。而不卒暴。合看。不可異同也。</p>
</div>
<div class='div-orig'><p>凡有犯戒等事。不得覆藏。速詣師前。哀乞懺悔。師許。則盡情發露。精誠悔改。還得清淨。</p>
</div>
<div class='div-commentary'><p style="margin-left:1em">【箋】懺悔。即悔過。華梵兼舉也。</p>
<p style="margin-left:1em">水懺。包藏瑕玼。佛不許可。說悔宣罪。淨名所尚。故有罪當盡情發露。如雲開月現。日照霜消。若有一絲覆藏。即為欺師。亦為自欺。不得清淨。</p>
<p style="margin-left:1em">大慧錄。古人見善則遷。有過則改。率德循行。思免無咎。所患。莫甚於不知其惡。所美。莫善於好聞其過。然豈古人之才智不足。識見不明。而若是耶。誠欲使後世自廣而狹於人者為戒也。</p>
<p style="margin-left:1em">毛詩正義。墓道之門幽閑。由希覩人行之跡。故有此棘。此棘既生。必得斧。乃可以開析而去之。以興陳我之心。不明。由希覩良師之教。故有此惡。此惡既成。必得徒飾其辭而<span class='corr'>已</span>。誠發乎中。心形乎容貌。其愛之也深。其更之也速。如追免惟恐不逮。故有進業。無退功。</p>
</div>
<div class='div-orig'><p>師語未了。不得語。</p>
</div>
<div class='div-commentary'><p style="margin-left:1em">【箋】與人語。必待彼語畢。方進。若師語未了。而夾雜進語。若拂師意。故言有終始。語有次第。不可不知。</p>
</div>
<div class='div-orig'><p>不得戲坐師座。</p>
</div>
<div class='div-commentary'><p style="margin-left:1em">【箋】師座。千古聖賢所尊之位。若涉於戲。則得罪彌重。若分座說法。僧差誦戒。坐者無犯。</p>
<p style="margin-left:1em">燈錄。黃檗一日捧鉢至南泉位上坐。泉入堂見便問。長老甚年行道。檗曰。威音王<span class='corr'>已</span>前。泉曰。猶是王老師兒孫。下去。檗便向第二位坐。泉休去。溈山云。欺敵者亡。仰山云。不然。須知黃檗有陷虎之機。溈山云。子見處得與麼。雪竇云。可惜王老師。只見錐頭利。吾當時若作南泉。待伊道威音王<span class='corr'>已</span>前。即便向第二位坐。令黃檗一生起不得。雖然如此。也須救取南泉。妙喜曰。何待問他甚年行道。纔入堂見他在主位。便捧鉢向第二位坐。直饒黃檗有陷虎之機。擬向甚處施設　黃檗欲占先機。翻成退後。南泉但能向上。不能向下。以至主賓失次。遺笑作者。雖然。且道那裏是主賓失次處。頌。最尊一位許誰知。纔擬生心受者癡。莫向威音敘戒臘。請看古佛載來時。</p>
</div>
<div class='div-orig'><p>及臥師牀。著師衣帽等。</p>
</div>
<div class='div-commentary'><p style="margin-left:1em">【箋】師與不犯。師不與輒著者犯。</p>
</div>
<div class='div-orig'><p>為師馳達書信。不得私自拆看。亦不得與人看。</p>
</div>
<div class='div-commentary'><p style="margin-left:1em">【箋】書。所以表信也。故馳書於千里之外。恍如面譚。夫道人書中無不可與人看者。然亦有為人方便處。若途中拆看。與人看。而有浮沉等事。小則損師名節。大有意外之禍。有累法門。故當慎密。</p>
</div>
<div class='div-orig'><p>到彼有問。應答則實對。不應答則善辭却之。彼留不得便住。當一心思師望歸。</p>
</div>
<div class='div-commentary'><p style="margin-left:1em">【箋】凡為專使。應答不應答。要在臨時轉變。若不應答答之。則與書相違。徒勞往返。燈錄。青原思。令希遷持書與南嶽讓曰。汝達書了。速回。吾有個鈯斧子。與你住山。遷至彼。未呈書便問。不慕諸聖。不重<span class='corr'>己</span>靈時如何。嶽曰。子問大高生。何不向下問。遷曰。寧可永劫受沉淪。不從諸聖求解脫。嚴便休。遷便回。青問。子返何速。書信達否。遷曰。書亦不通。信亦不達。去日蒙和尚許個鈯斧子。秪今便請。青垂一足。遷便禮拜。</p>
<p style="margin-left:1em">◎馬祖令人送書到徑山欽。書中作一○相。師發緘。於○相中。著一點封回。忠國師云。欽師猶被馬師惑。徑山杲云。馬師仲冬嚴寒。欽師孟夏漸熱。雖然寒熱不同。彼此不失時節。忠國師因甚却道欽師猶被馬師惑。還委悉麼。無風荷葉動。決定有魚行。</p>
<p style="margin-left:1em">◎潭州大溈佛性泰禪師。圓悟住蔣山時。師為座元。有僧仲安來謁悟。因叩師領旨。及師住德山。遣安至蔣山通嗣法書於悟。時悟坐丈室。安捧書趨前。悟曰。千里馳達。不辱宗風。公案現成。如何通信。安曰。覿面相呈。更無回互。悟曰。此是德山底。那個是專使底。安曰。豈有第二人。悟曰。背後底聻。安便度書。悟曰。作家禪客。天然猶在。安曰。分付與蔣山。乃下通首座大眾書於僧堂前。首座問曰。玄沙白紙。此自何來。安呈起書曰。見麼。座遂引手接。安復執却曰。久默斯要。不務速說。今日拜呈。幸希一鑑。座便喝。安曰。作家首座。座又喝。安打一書。座擬議。安曰。未明三八九。不免自沉吟。又以書打一下曰。接。悟與佛眼。立於法堂。盼其作略。悟厲聲曰。打我首座死也。佛眼曰。官馬廝踏。有甚憑據。安曰。說甚官馬廝蹋。正是龍象蹴蹋。悟曰。喚來。安復至法堂上。悟曰。我五百眾中首座。你為甚麼打他。安曰。和尚也吃一頓始得。悟顧佛眼吐舌。眼曰。未在。乃顧安問曰。只如空手把鋤頭。步行騎水牛。人從橋上過。橋流水不流。意作麼生。安低躬曰。所供竝詣是實悟。笑曰。元來是家裏人。遂至五祖自。自曰。書裏說甚麼。安曰。文彩<span class='corr'>已</span>彰。自曰。畢竟說甚麼。安曰。當陽揮寶劒。自曰。近前來。這裏不識數字。安曰。莫詐敗。自顧侍者曰。這是那裏僧。安曰。多少人疑著。侍者曰。曾在和尚會下去。自曰。怪得恁麼滑頭。安曰。曾被和尚鈍置來。自遂將書於爐上熏曰。南無三滿哆沒默喃。安近前彈指而<span class='corr'>已</span>。安載至蔣山坐夏。悟使分座接納。秋辭歸。悟曰。子何所需。安曰。短謌須要十數丈。長句只消三兩言。悟以頌嘉賞之。安後出世鼎州靈巖。</p>
</div>
<div class='div-orig'><p>師對賓。或立常處。或於師側。或於師後。必使耳目相接。候師所需。</p>
</div>
<div class='div-commentary'><p style="margin-left:1em">【箋】尋常侍師當盡孝盡敬。賓客在座。猶宜謹慎。候師所需。勿失其時。如仙陀婆。始稱伶俐。若師於尊客前高聲呼喚。大費神氣。有失事師之道。</p>
</div>
<div class='div-orig'><p>師疾病。一一用心調治房室被褥藥餌粥食等。</p>
</div>
<div class='div-commentary'><p style="margin-left:1em">【箋】師者。法身之父母。亦猶世間稚子。不可一日無父母。而釋子不可一日無師法也。故敬順師法。如事父母。若師有疾。當用心調治。或師病中嗔罵。亦當恬忍。始終奉事。勿生厭倦也。</p>
<p style="margin-left:1em">北山紀聞。月堂曰。黃龍居積翠。因病三月不出。真淨宵夜懇禱。以至燃頂煉臂。仰祈陰相。黃聞之責曰。生死固吾分也。爾參禪不達理若是。真淨從容對曰。叢林可無克文。不可無和尚。識者謂真淨敬師重法。其誠至此。他日必成大器。</p>
</div>
<div class='div-orig'><p>持衣授履。洗浣烘晒等。具於律中。茲不煩錄。</p>
</div>
<div class='div-commentary'><p style="margin-left:1em">【箋】律中事師名相既廣。約言惟誠惟孝。事師時時以誠孝存心。則一切奉事自然不苟。師資之間。水乳相合。而道在其中。</p>
</div>
<div class='div-orig'><p>凡侍師。不命之坐。不敢坐。</p>
</div>
<div class='div-commentary'><p style="margin-left:1em">【箋】弟子侍立師前。逢源左右。固其分也。而師或愍其久立勤苦。乃命之坐。慈也。弟子敬順師命。即坐。理也。不命之坐而坐。慢也。</p>
</div>
<div class='div-orig'><p>不問不敢對。除自有事欲問。</p>
</div>
<div class='div-commentary'><p style="margin-left:1em">【箋】師資問答不知語脉。則言無根。言無根。如亂麻無緒。古人悟後問答。如電影穿針。絲來線去。又如水面回紋。飛花點綴。故雖家常話。須知泥裏有<span class='corr'>刺</span>。</p>
</div>
<div class='div-orig'><p>凡侍立。不得倚壁靠桌。宜端身齊足側立。</p>
</div>
<div class='div-commentary'><p style="margin-left:1em">【箋】曲禮。立必正方。立毋跛。跛。偏任也。凡立師前。鞠躬如也。勿現疲勞怠惰之容。及作屈指之聲。論語。恭而無禮則勞。</p>
</div>
<div class='div-orig'><p>欲禮拜。若師止之。宜順師命勿拜。</p>
</div>
<div class='div-commentary'><p style="margin-left:1em">【箋】逆師命強拜。雖拜無禮。反得罪。若順師命不拜。勝於拜也。</p>
</div>
<div class='div-orig'><p>凡師與客談論。涉道話有益身心者。皆當記取。</p>
</div>
<div class='div-commentary'><p style="margin-left:1em">【箋】欲知佛法深妙。當觀日用尋常。凡師與客談論。無非佛法機緣。故當記取。</p>
<p style="margin-left:1em">燈錄。雲門偃。說法如雲如雨。不許記錄。見錄之者。必罵逐曰。汝口不用。反記吾語。他時必裨販吾去。今室中語。皆香林以紙為衣。隨所聞書之。</p>
</div>
<div class='div-orig'><p>師有所使令。宜及時作辦。不得違慢。</p>
</div>
<div class='div-commentary'><p style="margin-left:1em">【箋】師所命事。當乘時作為。惟恐更有聞命。若少懈。得違慢罪。論語。子路有聞。未之能行。惟恐有聞。</p>
<p style="margin-left:1em">成範。凡聞師喚。當隨應而至。若有所需。即依法授之。聖賢帝王。非教不知。故事師之道無犯無隱。若加恚怒。為罪滋大。</p>
<p style="margin-left:1em">太微仙君功過格。見明師不參授典教為二過。不依師教旨為十過。反叛師為五十過。違師教令為三十過。尊長父母同此。</p>
</div>
<div class='div-orig'><p>凡睡眠。不得先師。</p>
</div>
<div class='div-commentary'><p style="margin-left:1em">【箋】後師而臥者。候師所需也。或有言論教誡。故不敢先臥。失事師之禮也。</p>
</div>
<div class='div-orig'><p>凡人問師諱。當云上某下某。</p>
</div>
<div class='div-commentary'><p style="margin-left:1em">【箋】諱。避忌也。隱也。生曰名。死曰諱。今俗問人諱。大謬矣。</p>
<p style="margin-left:1em">東方朔七諫。願承間而效志兮。恐犯忌而干諱。不敢直呼師名。故加上下二字。若問師號。不須上下二字。當答某某大師。號者。如國之號令。天下稱之。若加上下二字。世無是事。故錄楊岐之稱師號。表而出之。</p>
<p style="margin-left:1em">燈錄。楊畋提刑。山下過。楊岐會出接提刑。刑問。和尚法嗣何人。曰。慈明大師。曰。見個甚麼道理。便嗣他。曰。共鉢盂喫飯。曰。與麼則不見也。師捺膝曰。甚麼處是不見。楊大笑。師曰。須是提刑始得。</p>
<p style="margin-left:1em">鶴林玉露。古人稱字最不輕。孔門諸子。稱夫子為仲尼。今世平交稱字。稍尊貴者。便不敢稱字。與古異也。</p>
<p style="margin-left:1em">珠林。諸佛名號。稱揚敬禮。而獲福。其出於尊敬之口。則為福。出於輕薄之口。則為禍。</p>
</div>
<div class='div-orig'><p>凡弟子當擇明師。久久親近。不得離師太早。</p>
</div>
<div class='div-commentary'><p style="margin-left:1em">【箋】師資之緣分定。固不可強。上下決擇。宜慎於始。當尊制三年。然後薙髮。以盡煅煉。中間永無離師之道。況曰早離。近來出家者。不慎於始。即為薙髮。不朞月往矣。古人未甞不急急於得人。以繼其志。必先辯其語句。觀其作用。察其所以。以定師資之緣。略舉一則。以見古人厚道。今人所不能及也。如臨濟遭黃檗三頓棒。自謂緣不在此。乃辭檗。檗曰。汝不須他往。但到高安參大愚去。及至大愚。有肋下還拳之機。愚曰。汝師黃檗。非干吾事。黃檗大愚。可為善為賓主互換者也。較之今日在還拳處。早<span class='corr'>已</span>收下一員戰將。誰肯道汝師黃檗哉。</p>
<p style="margin-left:1em">◎鳥窠禪師。見秦望山長松盤屈。遂棲止其上。侍者會通一日辭去。師問曰。汝今何往。曰。會通為法出家。和尚不垂愍。今往諸方學佛法去。師曰。若是佛法。此間亦有少許。曰。如何是和尚佛法。師於身上拈起布毛吹之。通遂領悟玄旨。</p>
<p style="margin-left:1em">◎葉縣省。嚴冬冷淡。衲子畏敬之。浮山遠天衣初參時。值雪寒。省呵罵馳逐。至水潑不去。既領執。不合用常住物。愍眾作油麫羮。遂估衣鉢償所值。復逐之。即住院房。復追租。遠無難色。乞諸市還。聽法仍不倦。省謂眾曰。遠其衲僧也。迎歸之。</p>
<p style="margin-left:1em">◎浮山遠曰。古人親師擇友。曉夕不敢自怠。至於執㸑負舂。陸沉賤役。未甞憚勞。予在葉縣。備曾試之。然一有顧利害較得失之心。則依違姑息。無所不至。且身既不正。又安能學道乎。</p>
<p style="margin-left:1em">筆飡。元印簡。山西寧遠人。幼禮中觀沼為師。十八元丘下寧遠。四眾逃難。簡侍中觀如故。觀曰。吾迫桑榆。汝方盛年。宜自逃遁。簡泣曰。死生有命。安可離師苟免乎。明日城降。元帥史天澤。問曰。汝何人。曰。沙門。曰。食肉否。曰。何肉。曰。人肉。曰。豹尚不相食。況人乎。史喜而釋之　梵網。孝名為戒。經義戒即孝也。離戒非孝。余謂。戒即師也。離師非孝。然亦有不離師而人不名其孝。何也。謂其雖近師前。言不遜順。行多違逆。離心離德故也。亦有言遜而行順。而人亦不名其孝。何也。謂其內則詐偽不實。外則脇肩諂笑。慣飾小節。悅一時之耳目。乃不顧壞千古之大綱。以是不名孝也。如簡公事師臨難不肯苟免。至死不改其節。可謂孝之聖者矣。</p>
<p style="margin-left:1em">筆飡。唐清江。禮曇一律師。受業經典。觸目而通。識者曰。此緇門千里駒也。甞與師稍忤。捨而遊方。遍歷法筵。自責曰。天下行半。如我本師者鮮矣。乃還師所。僧集時。負荊唱言。某再投和尚。惟願攝受。時一公詬罵。江雨淚懺謝曰。前念無知。後心有悟。望和尚大慈。施與歡喜。求哀再四。一公憫之。遂為師資如初。一公後謁忠國師。密傳心要　凡師於弟子。未有不為得徹困。而用毒竦手脚。煅煉。然須是個人始得。若施之不當。飜成鈍置。師資之間。均失大利。如江雨離師之緣。如食[木*感]欖。初時上口苦澁不禁。直至中途殊覺甘味。因懷感師恩。乃歸負荊悔過。若非末後殷勤。幾合不起慎哉。</p>
</div>
<div class='div-orig'><p>如。師實不明。當別求良導。</p>
</div>
<div class='div-commentary'><p style="margin-left:1em">【箋】出家第一要決擇生死。以大悟為期。其次要明如來五時四教經義。又其次要明律儀。開遮持犯戒相。此三者。全仗明師開示。次第參學。若此三者。一一不知。則與世諦流布。返不如俗漢。惡在其為師法哉。故曰當別求良導。良導者。謂良師良友。相依以明前三要也。徵。有欲以此則刪去。何也。</p>
<p style="margin-left:1em">訓。刪去之意。正恐弟子欲棄其師。乃以此藉口。若真為生死。別求依止。亦必明告其師。乃可他投。今之輕棄本師者。多以其師因緣淡薄。心懷輕藐。因而趨慕多聞。獵取聲譽。較之真為生死。大相逕庭。昔均提感念師恩。願終身為沙彌給侍。此心何心。凡為弟子者。宜錄此一則。懸諸座右。時省觀焉。智度論。譬如嬰兒。不應離母。又如行道。不離糧食。如大熱時。不離涼瓜冷水。如大寒時。不欲離火。如深水。不應離船。病人。不離良醫。</p>
</div>
<div class='div-orig'><p>設離師。當憶師誨。不得縱情自用。隨世俗流行不正事。</p>
</div>
<div class='div-commentary'><p style="margin-left:1em">【箋】憶師誨者。不忘師平日所誨。恍如耳提面命。終身不違。若恣逞<span class='corr'>己</span>意。便同流俗。</p>
</div>
<div class='div-orig'><p>亦不得住市井鬧處。</p>
</div>
<div class='div-commentary'><p style="margin-left:1em">【箋】市井喧囂雜沓。非大力量者。不能和光同塵入廛垂手。故頭陀經。先擇阿蘭若處。為第一義故。燈錄。宋武寧慧禪師。與圓通秀鐵面。同參天衣。安居武寧荒村破院。單丁三十年。而圓通應詔。居法雲。威光烜然。後以書致安。安不拆而棄之。侍者問。何故。安曰。吾始以秀有精彩。今知其癡也。出家兒。塚間樹下。辦那事。如救頭然。無故於八達衢頭。架大屋。養數百閒漢。此真開眼尿牀。何復對哉　圓通秀者。當時之烜赫者也。尚遭武寧貶剝若此。遐想當時。真實為此事者。可以屈指。指外皆是閒漢。余甞睥睨諸方之烜赫者。大半虗張聲勢。究竟真實為此事者。幾人。誦武寧之言。殊覺齒脥清香。毛骨疎爽。筆飡。寄魁書記偈云。僧仆城隍佛祖訶。先賢多是隱巖阿。山泉流出人間去。清水自然成濁波。</p>
</div>
<div class='div-orig'><p>不得住神廟。</p>
</div>
<div class='div-commentary'><p style="margin-left:1em">【箋】不住神廟者。謂神以酒肉為禋祀。住則僧儀偃蹇。人所輕忽。故出家者。佛在世時依佛而住。時當像法。則依佛像而住。是故持戒者不禮鬼神。且為鬼神欽敬。若住神廟。則為鬼神所呵。筆飡。瑞少曇。閩人。剛介自持。至順間。毅然棄去。金陵訪龍翔訴公。於是延第一座。適移忠虗席。公力薦之。師辭曰。公未思移忠乃宋奸臣秦檜香火。檜挾私勢。徧管大慧於梅衡。我雖不肖。忝承其裔。何忍嗣其香火。時鴻儒宿德。無不稱譽。從來道德與忠孝相繼。未有離於忠孝而別有道德。曇祖之論。千古不磨。實為可法。</p>
<p style="margin-left:1em">◎黃龍死心住翠巖時。翠巖有淫祠。鄉人禬禳酒肉無虗日。師誡知事令毀之。知事辭以不敢掇禍。師曰。使能作禍。吾自當之。乃躬自拆毀。俄有巨蟒盤臥內。引首作吞噬之狀。後蟒遁。安寢無他雪堂行拾遺錄。齊安王嗣李主景遠也。復云。師一夜夢神人峩冠告曰。弟子為師所折。不遑安處。欲至廣南假莊夫六十人。師夢中諾之。未幾。莊夫疫死者滿其數。師後問學者。且道固有鬼神否。若道有。又不打殺死心。若道無。莊夫為什麼却死。答者皆不契。適真淨會中元首座至。師如前問。元云。甜瓜連蒂甜。苦瓜連蒂苦。師大喜。元乃辨才高弟也。</p>
</div>
<div class='div-orig'><p>不得住民房。</p>
</div>
<div class='div-commentary'><p style="margin-left:1em">【箋】民房多近市囂。恐累道故　第一阿蘭若頌。欲精進一乘。先當擇其處。闤闠不遠離。煩惱如刀鋸。未到無學門。於學有所慮。林下及水邊。自然絕滓濾。依結茅三間。蒲團敷一具。呆呆著眼看。觸景皆道助。</p>
</div>
<div class='div-orig'><p>不得住近尼寺處。</p>
</div>
<div class='div-commentary'><p style="margin-left:1em">【箋】四分。近尼寺。謂妨處。難處。故學者。不得近。徵。布袋和尚。在十字街頭。等個人來。便曰。乞我一文錢。闤闠不為害也。棲賢住民房。同俗不為害也。蜆子臥紙錢灰中。神廟不為害也。月明之度柳翠近尼寺。不為害也。訓。布袋。彌勒化身。入廛垂手者也。棲賢。住民房。權宜也。蜆子。神前酒臺盤一句。爍破今古。果位上人也。月明。雖是玉通弟子。柳翠為玉通後身。<span class='corr'>已</span>隔世二十餘年。而月明髮白齒落。可想見矣。當時玉通之緣。元非本意。故能於月明言下猛省。棄却胭脂。願為執㸑。而月明用毒辢手。以滾油毀其美容。終於苦參。至今柳菴尚存。以上機權作用。非今人所能履踐者也。若一履踐。如無鹽之效顰。轉見醜態。沙彌初地。豈可效歟。</p>
</div>
<div class='div-orig'><p>不得與師各住。而行世法中一切惡事。</p>
</div>
<div class='div-commentary'><p style="margin-left:1em">【箋】師資之緣。聚散理之常情。當遵寶訓。不可世諦流布。取笑識者。故曰。不行世法中惡事。惡事者。脅肩諂笑。邀譽紳衿。及近尼寺。住神廟等是也。寶訓。雪堂曰。死心住雲巖室中。好怒罵。衲子皆望崖而退。方侍者曰。未為善知識。行佛祖之道。號令人天。當視學者如赤子。今不能施慘怛之愛。垂撫循之恩。用中和之教。柰何如仇讎。見則詬罵。豈善知識用心乎。死心拽杖趂之曰。爾見解如此。他日諂奉世位。苟媚權豪。賤賣佛法。欺罔聾俗。定矣。予不忍。故以重言激之。安有他哉。欲其知恥改過。懷慕不忘。異日做好人耳。</p>
</div></div>
<div class='div-other'><a id='mulu21' />
<p class='h2'>隨師出行第三</p>
<div class='div-commentary'><p style="margin-left:1em">【箋】馬鳴菩薩事師頌。若是踏師影。獲罪如破塔。於牀坐資具。騎驀罪過是。若師經行處。不應隨舉步。端謹侍於傍。無棄於洟唾。亦勿於師前。私竊而言笑。若於險路中。自<span class='corr'>己</span>作前導。又不應於前。身現疲勞相。或洗衣濯足。及澡浴等事。先白師令知。所作無令見。</p>
</div>
<div class='div-orig'><p>不得過歷人家。</p>
</div>
<div class='div-commentary'><p style="margin-left:1em">【箋】過歷者。停止一家。復停止一家。殊失相隨之道也。</p>
</div>
<div class='div-orig'><p>不得止住道邊共人語。</p>
</div>
<div class='div-commentary'><p style="margin-left:1em">【箋】曲禮。從於先生。不越路而與人言。若中途與人私語。則置師於何地耶。</p>
</div>
<div class='div-orig'><p>不得左右顧視。當低頭隨師後。</p>
</div>
<div class='div-commentary'><p style="margin-left:1em">【箋】尋常出入。當正心正眼。一往直前。隨師後威儀。更當謹慎。聽師行止。若東看西視。為俗所呵。不免言累及師。失之教誨。弟子不能以孝行慰師。反以俗譏累師。於心安為。</p>
</div>
<div class='div-orig'><p>到檀越家。當住一面。師教坐。應坐。</p>
</div>
<div class='div-commentary'><p style="margin-left:1em">【箋】名義。檀。施也。謂其人行施。越貧窮海故。亦名檀那。具云陀那鉢底。此言施主。</p>
<p style="margin-left:1em">思大乘論。能破慳吝嫉妬。及貧窮下賤苦故。後得大福。能引福德資糧故　住一面者。不離左右。候師所指也。師賜坐。即尊師命而坐。不教坐。而坐。得慢罪。事師法頌。或事緣令坐。勿舒於雙足。常具諸威儀。師起速當起。禮記。長者賜坐。應告坐而坐。</p>
</div>
<div class='div-orig'><p>到他寺院。師禮佛。或自禮。不得擅自鳴磬。</p>
</div>
<div class='div-commentary'><p style="margin-left:1em">【箋】鐘磬。人天之眼目。叢林之號令。揵棰各有司命。故不得擅鳴。而失賓主之序。成範。師遶塔。當侍一偶。視師儀則。師禮畢。方自遶。師教同遶。則隨後而遶。</p>
</div>
<div class='div-orig'><p>若山行。當持坐具隨之。若遠行。不得相離太遠。</p>
</div>
<div class='div-commentary'><p style="margin-left:1em">【箋】山步艱難。師或行倦。欲暫歇息。敷具而坐。故宜持具隨之。遠行。非同在近。一失所在。兩不相照。凡所作為。必須顧盼。不致兩處懸念。</p>
</div>
<div class='div-orig'><p>若過渡。當持杖。徐試淺深。</p>
</div>
<div class='div-commentary'><p style="margin-left:1em">【箋】事師法頌。若於險路中。自<span class='corr'>己</span>作前導。若過溪㵎中。以杖試淺深。</p>
<p style="margin-left:1em">論語。深則厲。淺則揭。燈錄。洞山與雲居過水。洞問。水深多少。居曰。不濕。洞曰。粗人。居却問水深多少。洞曰。不乾。五祖演云。二人恁麼說話。還有優劣也無。山僧今日因行掉臂。為你眾人說破。過水一句不濕。庫內珍珠堆積。過水一句不乾。無錐說甚貧寒。乾濕二途俱不涉。任他綠水與青山。</p>
<p style="margin-left:1em">◎麻谷寶徹。侍馬祖行次。問如何是大涅槃。祖曰。急。師曰。急個甚麼。祖曰。看水。</p>
<p style="margin-left:1em">◎師同南泉歸宗謁徑山。路逢一婆。乃問。徑山路向甚處去。婆曰。驀直去。師曰。前頭水深過得否。婆曰。不濕脚。</p>
</div>
<div class='div-orig'><p>持瓶攜錫等。具如律中。文繁不錄。</p>
</div>
<div class='div-orig'><p>若偶分行。約於某處會。不得後時。</p>
</div>
<div class='div-commentary'><p style="margin-left:1em">【箋】隅緣事而暫往也。約期也。後時失時也。</p>
</div>
<div class='div-orig'><p>師受齋當侍立。出生齋畢。復侍立收䞋。</p>
</div>
<div class='div-commentary'><p style="margin-left:1em">【箋】收䞋。皆侍者事。然今之侍者。非昔之侍者也。有以師之䞋誤用者。不重<span class='corr'>己</span>靈。以幾文錢。壞一生人品。良可惜矣。</p>
<p style="margin-left:1em">七十二威儀。到檀越家索淨水洗鉢。師坐捉手巾鉢授與師。乃應還自坐。本律。連坐飯時。不得先師食飯。師飯<span class='corr'>已</span>。當起取鉢。自近別坐飯時。立住師邊。師教食去。方當坐受食。別坐飯時。有四事。一。當立。住師邊。二。教食去。乃當去。三。頭面著地作禮。四。食飯不得倨坐上戲。五。飯<span class='corr'>已</span>。當至師邊住。師教還坐。乃應坐。是為別飯時法也。</p>
</div></div>
<div class='div-other'><a id='mulu22' />
<p class='h2'>入眾第四</p>
<div class='div-commentary'><p style="margin-left:1em">【箋】智度論。佛聖弟子。住和合故。有二種法。一賢聖語。二賢聖默。依止陶鎔。固須給侍。鑪韛煅煉。宜先入眾。同塵之用一如。濟物之功自普。四分律。凡欲入眾。當具五法。一應以慈心。二應自卑下。如拭塵巾。南山鈔。推直於他。引曲向<span class='corr'>己</span>。長省<span class='corr'>己</span>過。不訟彼短。記云。巾能攬穢歸<span class='corr'>己</span>。令物潔淨故。三應知起坐法。若見上座。不應安坐。若見下座。不應起立。此為比丘說也。若沙彌。見一切<span class='corr'>已</span>受具者。盡當起立。四彼至僧中。不為雜說。談世俗事。若自說。若請他說。五若見僧中不可事。心不安忍。應默然住。</p>
<p style="margin-left:1em">寶訓。雪堂曰。高僧臨眾必曰。眾中須知有識者。予因問其故。菴曰。不見溈山道。舉措看他上流。莫慢隨於庸鄙。平生在眾不沈於下。愚者皆出此諾。稠人廣眾中鄙者多。識者少。鄙者易習。識者難親。果能自奮志於其間。如一人與萬人敵。庸鄙之習力盡真挺特沒量漢也。予終身踐其言。始得不負出家之志。</p>
</div>
<div class='div-orig'><p>入眾偈　若見眾會。當願眾生。說甚深法。一切和合。</p>
</div>
<div class='div-commentary'><p style="margin-left:1em">【箋】華嚴疏。二覩事境願。初覩眾會。謂眾聚多談無義。故願說深法。眾心易乖。故令和合　甚深之法。非世間文字所能詮也。若世間文字可詮。無以見斯法之深處。惟文字不可到處。乃見斯法之深矣。然則甚深之法。世間文字尚不能詮。而口吻當云何說。所以說者無說。而聞者無聞。無說無聞。則一切和合。一切和合。是名甚深之法也。</p>
</div>
<div class='div-orig'><p>不得爭坐處。</p>
</div>
<div class='div-commentary'><p style="margin-left:1em">【箋】不遜而坐者。因得慢罪。爭而坐者。無容人之量。亦失大人之體。然叢林坐位。自有百丈清規。惡待爭而坐也。噫。我未見爭道德仁義者也。道德仁義。以無爭而得。坐位以無爭而坐。昔顏魯公有爭坐位帖。余因有禪門爭坐位帖。所以斥憎賢嫉能之小人。尚謙恭遜順之學者也。</p>
</div>
<div class='div-orig'><p>不得於坐上遙相呼語笑。</p>
</div>
<div class='div-commentary'><p style="margin-left:1em">【箋】遙相呼語笑者。與人迢遞隔坐狂呼呌笑。傍若無人之輩。見之如探湯。不可近也。</p>
<p style="margin-left:1em">燈錄。宏智禪師。為淳禪師侍者。寮中與僧徵詰。智不覺大笑。淳適過聞之。至夜詢之。智曰。偶與僧詰話。而麤不禁發笑。淳曰。固是汝這一笑。失却多少好事。不見道。暫時不在。如同死。人智拜。服後雖暗。室未常敢忽。</p>
</div>
<div class='div-orig'><p>眾中有失威儀。當隱惡揚善。</p>
</div>
<div class='div-commentary'><p style="margin-left:1em">【箋】失儀者。即如上遙相呼語笑之事。宜隱人之惡。成人之善也。寶訓。演祖曰。古人樂聞<span class='corr'>己</span>過。喜於為善。長於包荒。厚於隱惡。謙以交友。勤以濟眾。不以得喪二其心。所以光明碩大。照映今昔矣。</p>
<p style="margin-left:1em">◎靈源。聞覺範貶竄嶺南。歎曰。蘭植中塗。必無經時之翠。桂生幽壑。終抱彌年之丹。古今才智喪身。讒謗罹禍者多。求其與世浮沉能深其身者少。故聖人言當世聰明深察。而近於死者。好議人者也。博辨宏大。而危其身者。好發人之惡也。在覺範有之矣。</p>
</div>
<div class='div-orig'><p>不得伐勞顯<span class='corr'>己</span>之功。</p>
</div>
<div class='div-commentary'><p style="margin-left:1em">【箋】伐。誇也。謂誇張自<span class='corr'>己</span>之能也。然縱有大功。何伐之有。惟其不伐。而功愈顯。燈錄。中峰本。住大覺獅子二剎。由師克成。及奉敕撰碑文。尺寸之功。不肯自居。即與一名。亦不許。</p>
<p style="margin-left:1em">成範。與諸同事。善相仁和。有益相通。有緣相代。道德經。自是者不彰。自伐者無功。自矜者不長。</p>
<p style="margin-left:1em">易。謙謙君子。有終吉。彖曰。謙尊而卑先。</p>
<p style="margin-left:1em">論語。顏回曰。願無伐善。無施勞。</p>
<p style="margin-left:1em">◎謝子。與伊川別一年。忽相見。伊曰。相別一年。做得甚工夫。謝曰。秪去得一個矜字。曰。何故。曰仔細點檢得來。病痛盡在這裏。若安排得這個罪過。方有進向處。伊點頭曰。前輩於矜誇。無不切戒。非獨公也。</p>
</div>
<div class='div-orig'><p>凡在處。睡不在人前。起不在人後。</p>
</div>
<div class='div-commentary'><p style="margin-left:1em">【箋】學道精勤睡魔自去。惺寂相照。則事事常行人前。著著不落人後。何患道之不成。清規。五更鐘將鳴。輕輕先起。端坐。不得扇風令人動念。</p>
</div>
<div class='div-orig'><p>聞鐘偈。</p>
</div>
<div class='div-commentary'><p style="margin-left:1em">【箋】通載傳。拘留孫佛。於乾竺修多羅院。造青石鐘。於日出時。有諸化佛。與日俱出。密說顯演十二部經。聞法證聖。不可勝數。周禮考記。鳧氏為鐘。</p>
<p style="margin-left:1em">五經通義。鐘者秋分之音。萬物至秋而成。至冬而藏。故金為鐘。相繼不絕也。西京記。發鯨魚。鏗華鐘。薛宗註。海中大魚名鯨。海島有獸名蒲牢。畏鯨擊。鯨一擊蒲牢輒大吼。凡鐘欲令聲洪。故作蒲牢以擊之者。為鯨音。魚有篆文　凡聞鐘聲當默念此偈。默念者。心聲也。心有聲耶。心無聲耶。無聲之聲。秪可自聞。不堪人聽。</p>
<p style="margin-left:1em">楞嚴。反聞聞自性。何不自聞聞。其心聲之謂乎。</p>
</div>
<div class='div-orig'><p>聞鐘聲。煩惱輕。</p>
</div>
<div class='div-commentary'><p style="margin-left:1em">【箋】煩惱。即根隨煩惱也。止觀。煩惱之法。惱亂心神。與心作煩。令心作惱。若一聞鐘聲。縱有極重煩惱。化為輕清之聲矣。</p>
</div>
<div class='div-orig'><p>智慧長。菩提生。</p>
</div>
<div class='div-commentary'><p style="margin-left:1em">【箋】智慧。審理云智。分別云慧。即根後二智也。菩提。智果也。若一聞鐘聲。智慧之心花頓發。菩提之道果速成也。</p>
</div>
<div class='div-orig'><p>離地獄。出火坑。</p>
</div>
<div class='div-commentary'><p style="margin-left:1em">【箋】四教儀。地獄。梵語捺洛迦。又云泥黎。此翻苦具。亦云苦器。言地獄者。在地之下也。謂八寒八熱等。大獄各有眷屬。其類無數。其中受苦者。隨其作業。各有輕重。經劫數等。其最重處。一日之中八萬四千生死。經劫無量。作上品五逆十惡者。感此道生。婆沙。贍部洲下過五百踰繕那。乃有其獄。然此獄。有大有小。大者八。小者十六。火坑。諸地獄中之一名也。</p>
</div>
<div class='div-orig'><p>願成佛度眾生。</p>
<p class="dharani">唵伽羅帝耶莎訶</p>
</div>
<div class='div-commentary'><p style="margin-left:1em">【箋】願成佛者。未有不發願度生者也。從來亦未有不度生底佛。若眾生不自度。而先願度生者。此心即是佛心。當知此心此願。皆從聞鐘聲處發起。一時無邊煩惱。從此截斷。無間地獄。從此而破。無盡法門。從此證入。無上佛道。從此而成。頌。鯨魚擊。蒲牢吼。暮暮朝朝三二九。普門特地雙耳聾。眼裏獅子大張口。大張口。波旬背却須彌走。咄。</p>
<p style="margin-left:1em">增一阿含經。若打鐘時。願一切惡道諸苦。並皆停止。若聞鐘聲。兼說偈贊。得除五百億劫生死重罪。</p>
<p style="margin-left:1em">◎降伏魔鬼怨。除結盡無餘。露地擊楗椎。比丘聞當集。諸欲聞法人。度流生死海。聞此妙響音。善當來集此。依別經偈。聞鐘臥不起。護榻善神嗔。現在緣果薄。來報受蛇身。在處聞鐘聲。臥者必須起。合掌發善心。賢聖皆歡喜。</p>
<p style="margin-left:1em">◎洪鐘震響覺羣迷。聲徧十方無量土。含識羣生普聞知。拔除眾生長夜苦。六識常昏終夜苦。無明被覆識迷情。靜夜聞鐘開覺悟。怡神淨剎得神通。付法藏經。國王以殺害故。死入千頭魚中。劒輪繞身而轉。隨斫隨生。羅漢為僧維那。依時打鐘。若聞鐘聲。劒輪在空。以是因緣。遣信白令長打。使我息苦。過七日<span class='corr'>已</span>。受苦即息。佛祖統載。上元縣。有民暴死。入冥見五木縲械者。告曰。吾南唐先主也。為宋齊兵所悞。殺和州降卒千餘人。冤訴囚此。仗汝歸語嗣君。凡寺觀鳴鐘。可延其聲。吾受苦。唯聞鐘聲。則暫休。或造一鐘尤善。復曰。吾在位日。于闐國遺我玉天王像。藏於瓦棺寺佛左膝。人無知者。汝以此為驗。乃甦。隨奏唐主。果如其言。主感泣。造一鐘於清涼寺。鐫其上曰。薦烈祖考高皇帝。脫幽出厄。以玉像建塔葬蔣山。</p>
</div>
<div class='div-orig'><p>以水洗面。當願眾生。得淨法門。永無垢染。</p>
<p class="dharani">唵㘕莎訶</p>
</div>
<div class='div-commentary'><p style="margin-left:1em">【箋】楞嚴。自未得度。先度他人。菩薩發心也。故行者洗面。即先發是願也。淨法門者。即八萬四千塵勞之門。轉為八萬四千清淨法門也。永無垢染者。自得之後。直至成佛。畢竟無垢。故曰永無。古人洗面。摸著鼻孔。又道無位真人面門出入。諸人朝朝洗面。還曾摸著鼻孔。夢見真人麼。且道是甚麼鼻孔。是甚麼真人。速道。</p>
</div>
<div class='div-orig'><p>凡洗面不得多使水。</p>
</div>
<div class='div-commentary'><p style="margin-left:1em">【箋】諺。在山不可多燒柴。近河不可多使水。為惜福故。雖是俚言。當書之紳。燈錄。湛堂準和尚。平生律身以約。雖領眾弘法。不異在眾時。晨興後架。秪取小杓湯洗面。復濯足後。受水灌溉蔬菓。當不虗廢。余甞用小盆洗面。葢本此也。</p>
</div>
<div class='div-orig'><p>擦牙吐水。須低頭引水下。不得噴水濺人。</p>
</div>
<div class='div-commentary'><p style="margin-left:1em">【箋】噴水濺人。令彼生嗔。縱使牙齒漱淨。不能滌彼口業。故宜細行。</p>
</div>
<div class='div-orig'><p>不得高聲鼻涕嘔吐。不得於殿塔。及淨室。淨地。淨水中涕吐。當於僻處。</p>
</div>
<div class='div-commentary'><p style="margin-left:1em">【箋】嘔吐不得<span class='corr'>已</span>也。然不可高聲。殿塔。供佛像舍利之所。淨水等。供佛供眾之用。涕唾污穢。為罪不小。故應擇僻處。昔有僧夜坐佛殿。偶爾涕吐。燈下見護法神。舒金手承接。其僧悚懼。終身斂戢。</p>
</div>
<div class='div-orig'><p>喫茶湯時。不得隻手揖人。</p>
</div>
<div class='div-commentary'><p style="margin-left:1em">【箋】說文。手著胸曰揖。又進也。讓也。賷入切。音湒。會集也。隻手揖人。有二義。一。因隻手喫茶湯時。隨以隻手進飲與人。二。因隻手喫茶湯時。隨以隻手與人作揖。禮以兩手為恭。隻手則得罪也。</p>
</div>
<div class='div-orig'><p>不得向塔洗齒。及向和尚阿闍黎等。</p>
</div>
<div class='div-commentary'><p style="margin-left:1em">【箋】口齒之間有穢氣。且不可對常人。況對佛塔。及和尚阿闍黎洗齒。寄歸傳。漱口極嚴。不可不慎。三千威儀。不得向佛。亦莫背。不得向和尚阿闍黎諸師。亦莫背。</p>
</div>
<div class='div-orig'><p>不得多笑。若大笑。及呵欠。當以衣掩袖口。</p>
</div>
<div class='div-commentary'><p style="margin-left:1em">【箋】多笑。大笑。非癡則狂矣。呵欠者。神氣散漫。謂之沒意致。掩口者。收攝精神。不至放縱。端莊自重也。五燈。法雲。平居作止。直視不瞬。臨眾三十年。未常輕發一笑。凡所住。見玄聖像。即不坐。</p>
<p style="margin-left:1em">◎圓通訥。簡嚴。不妄言笑。常習定。初叉手。中夜漸升至膺。侍者每視以候鷄鳴。</p>
</div>
<div class='div-orig'><p>不得急行。</p>
</div>
<div class='div-commentary'><p style="margin-left:1em">【箋】急行無好步。威儀全不顧。識者在傍觀。為之生恐怖。萬一失跌。毀體裂膚。抱終身恨。所關甚大。故當徐行。</p>
</div>
<div class='div-orig'><p>不得聞呼不應。凡呼。俱宜以念佛應之。</p>
</div>
<div class='div-commentary'><p style="margin-left:1em">【箋】聞呼不應。其人嫉妬。嗔恚。覆障心故。道人心量。同於空谷。有叩即應。豈宜蘊嫉妬於胸中耶。念佛應者。雲棲單闡念佛法門故。若是個英靈。纔聞呼自<span class='corr'>己</span>名字。頓見即心即佛。非心非佛。乃至千百則公案。一時悟入也。略舉古德機緣幾則。以示後學向聞呼處悟入云。燈錄。黃檗。散眾在洪州開元寺。裴相國一日入寺。見壁間畵問寺主。這是甚麼。主曰。高僧真儀。公曰。真儀可觀。高僧何在。主無語。公曰。此間有禪人否。主曰。近有一僧投寺執役。頗似禪者。公遂請相見曰。適有一問。諸德吝辭。請上人代酬一語。檗曰。請相公垂問。公舉前話。檗朗聲云裴休。公應諾。檗曰。在甚麼處。公當下知旨。如獲髻珠。延入府署。執弟子禮。</p>
<p style="margin-left:1em">◎裴休。一日托一尊佛於黃檗前跪曰。請師安名。檗召曰。裴休。休應喏。檗曰。與汝安名竟。斐禮拜。</p>
<p style="margin-left:1em">◎陸亘大夫。問南泉曰。弟子家中有一瓶。瓶中養得一鵞兒。今來長大。欲出此鵞。不得損却鵞。未審有何方便。泉召云。大夫。陸應諾。泉云。出也。高峰云。南泉潦倒。手眼不親。縱饒出得。也是死貨。高峰只向他道。大夫還曾示人麼。纔擬秪對。便與亂<span class='corr'>棒</span>打出。非特為遮漢。脫却鶻臭布衫。要使天下衲僧。個個解粘去縛。慶快平生。筆飡。國師三喚侍者。侍者三應。甚麼處是辜負國師處。頻呼小玉元無事。秪要檀郎認得聲。提刑認得聲。圓悟認得聲。雞飛上闌干。鼓翅而鳴。又作麼生。好個入處。你看從上尊宿。慣用這般藥頭。不知死却多少活人。活却多少死漢。至今遺下荼毒。聞者無不靈驗。苦不靈驗。老僧另有方便。乃高聲云。快喚沙彌來。與老僧洗脚。他沙彌速速道個阿彌陀佛。却也恠他不得。</p>
</div>
<div class='div-orig'><p>凡拾遺物。即當白主事僧。</p>
</div>
<div class='div-commentary'><p style="margin-left:1em">【箋】拾遺物者。即以物送知事。標於牌上。以待失物者歸之。餘人不得冒取。取者犯盜。寶訓。山堂有古人風。住黃龍日。知事公幹。必具威儀。詣方丈受曲折。然後備茶湯禮。始終不易。有智恩上座。為母修冥福。遺下金二錢。兩日不尋。聖僧才侍者曰。掃地得之。掛拾遺牌。一眾方知。葢主法者清規。所以上行下效。初學其勉之。</p>
</div>
<div class='div-orig'><p>不得將佛燈私就<span class='corr'>己</span>用。若燃燈。當好以罩密覆。勿令飛蟲投入。</p>
</div>
<div class='div-commentary'><p style="margin-left:1em">【箋】佛前燈。即第二戒中佛物也。既是佛物。不得私用。若離佛前。即成盜業也。若燈下。即第一戒中護生之法。以繼慈悲之燈也。徵。經。佛說也。以佛燈而學佛經。未審可否。訓。佛物。法物。尚須甄別。佛燈。原為供佛。不為讀經。且一大藏教。以戒殺盜為本。不遵佛戒。盜佛前燈讀經。雖是好心。<span class='corr'>已</span>成盜業。智度。盜佛前燈油者。當墮黑暗地獄。後為人盲○昔阿泥盧逗。入寺盜佛前供器。因燈昏暗。旋剔光耀。覩佛威嚴相好。偷心即歇。懺謝而去。以此剔燈功德。感報天眼第一。</p>
</div>
<div class='div-orig'><p>供佛花。取開圓者。不得先嗅。除萎者。方供新者。不得棄地踐踏。宜置屏處。</p>
</div>
<div class='div-commentary'><p style="margin-left:1em">【箋】開圓者。花正開時也。不先嗅者。表誠敬之至也。除萎供新者。如法華。香風吹萎花。更雨新好者。以表道心日新。花當及時採供。若未開者。花瓣不舒。顏色尚淺。造化之工未全。採摘之侯非時。若<span class='corr'>已</span>開者。香氣稍減。色力澹薄。葉將飄零。時不我逮。所以未開。<span class='corr'>已</span>開。皆非正見。須候花光灼灼。花色鮮鮮。香風馥馥。花影田田。斯時帶露摘來。至誠奉獻。開圓之心也。凡有佛出世說法。不獨此方諸天。為之散花供養。而他方國土。諸佛悉來散花供養。以見佛佛贊襄之法也。故華嚴。法華。大悲。諸懺。皆以散花而為佛事。乃佛佛所行之法式也。諸經集要。散花供佛之花。不踐踏者。佛告文殊。此花者。若四眾能信修行。應當早起清淨。澡漱口齒。念佛功德。恭敬此花。不以足踏。及跨花上。如法執取。安置淨器。冶種種病。懺壇用掃花行者。本此。珠林。南齊晉安王。蕭子懋。始年七歲。因母病篤。請僧行道。獻花供佛。眾僧以梵甖盛水。浸花莖。欲令不萎。懋禮佛。泣曰。若使母獲勝利。此花竟齋不萎。七日齋畢。花更鮮紅。視甖中稍有根鬚。母病尋瘥。當代稱其孝感。經律異相。王遣使每日採花。一日使者。見佛相好。自念一命難保。佛法難聞。遂以所採之花供佛。佛即授記。號寶華佛。後王取花。竟無以應。心<span class='corr'>已</span>辦死。王聞以花供佛。大喜。略不加罪。宗鏡。釋迦文佛。說過去無量劫來。承事供養無數恒沙等諸佛。皆不得記。何以故。以依所行。有所得故。至然燈佛時。因獻五莖蓮華。乃得授記。釋迦之號。方達五陰性空。心無所著。始見天真之佛頓入無得之門。故將蓮華獻佛。用表證明。</p>
</div>
<div class='div-orig'><p>附　不得將佛前香。焚於私室。及薰衣被等。</p>
</div>
<div class='div-commentary'><p style="margin-left:1em">【箋】淨名疏。香是離穢之名。而有宣芬散馥騰馨之用。咸通傳。天人費氏云。人中臭氣上薰於空。四十萬里。諸天清淨。無不厭之。<span class='corr'>但</span>受佛付囑。令護於法。佛尚與人同止。諸天不敢不來。故佛法中。香為佛事。大論。天竺國熱。又以身臭故。以香塗身。供養諸佛。及僧。</p>
<p style="margin-left:1em">華嚴。善法天中。有香名淨莊嚴。若燒一丸。而以熏之。普使諸天。心念於佛。</p>
<p style="margin-left:1em">◎昔人有香名大象。因龍鬪生。若燒一丸。興大光明。細雲覆上。味如甘露。七日七夜。降香水雨。若著身者。身則金色。若著衣服宮殿閣。亦悉金色。若有眾生。得聞此。七日七夜歡<span class='corr'>喜</span>。悅樂。滅一切病。無有橫狂。遠離恐怖危害之心。專向大慈。普念眾生。我知彼<span class='corr'>已</span>。而為說法。令無量眾生。得不退轉。戒德香經。阿難白佛。世有四種香。一曰根香。二曰枝香。三曰花香。此三品香。唯能隨風。不能逆風。故今所例並此香也。成實論。波利質多羅樹。其香則逆風而聞。樹即帝釋殿十員生樹。智度。盜佛香者。墮泥犁。後為人臭穢。禮節。當淨拭香罏炭火多少。執香爐無以自熏。要用最經。鼻嗅香者。由減香氣。無其福德。正報墮波頭摩地獄未來世。鼻根無香味。</p>
<p style="margin-left:1em">日雲經。香烟不盡。放地。得越棄罪。盡五歲。墮糞屎地獄。何以故。放恣心故。感應篇注。天師門下科令。竈下灰火。謂之伏龍屎。不可燒香。</p>
</div>
<div class='div-orig'><p>附　不得將佛前幢幡。莊嚴法器等。為他用。</p>
</div>
<div class='div-commentary'><p style="margin-left:1em">【箋】智度。盜幡為衣者。主惡瘡膿血之報。正鋒錄。布施幢幡。莊嚴法物。經律贊嘆。功德甚多。若竊毀幢幡。而受罪及重。如佛名經。有無量幢佛。無量幡佛。以德而彰名也。以其因中施幢幡莊嚴法故。而證果也。禿人不信因果。竊所施之幡。為被。為衣。為帶。為擔絡。為展桌。為風帆。其污穢褻瀆。猶不忍言。甚至以菩薩聖號。顛倒張掛。嗚呼。褻穢以至於此乎。叢林執事。略不以此痛心。知識亦不以此鑑戒。殊可慨矣。切思所施之心何心。竊毀之念何念。昔皓布裩書佛字於布裩上。有效之者。皓曰。汝必吐血死。後果如其言。今之褻穢聖號。恐不止吐血死也。五百問。先上佛幡得取用作佛事否。答。佛事得用。檀越不聽不得。珠林。宋尼智通。京師簡靜尼也。年少信道不篤。元嘉九年師死。罷道嫁魏郡梁羣。甫生一男。年大七歲。家貧無以為衣。通為尼時有數卷素無量壽。法華等經。悉練擣之。以衣其兒。居一年。恍惚警悸。竟體剝爛。狀若火瘡。有細白蟲。日去升餘。燥痛煩毒。晝夜號呌。常聞空中語云。壞經為衣。得此劇報。旬餘而死。</p>
</div>
<div class='div-orig'><p>不得與年少沙彌結友。</p>
</div>
<div class='div-commentary'><p style="margin-left:1em">【箋】戒品纔登初地。禪道所以立身。切莫狎近惡少。戲論三五成羣。流蕩放逸無反。向後不要做人。從上英賢知識。皆依尊宿諮詢。機緣啐啄相契。禪律一句主賓。十方菩薩作伴。千古聖賢為親。四恩以此總報。不負出家之因。</p>
</div>
<div class='div-orig'><p>不得三衣苟簡。</p>
</div>
<div class='div-commentary'><p style="margin-left:1em">【箋】三衣者。三聚戒之標幟。即吾人之頭目身體手足。人缺一。不名全人。戒缺一。不名全戒。故律云。若借。若無。並名非法。亦猶吾人之頭目等。不可假借於人也。此三衣。均名解脫福田。而品制階級。宛爾不同。其原出鬀髮篇。善見論偈。善哉解脫服。無相福田衣。奉披如戒行。廣度諸眾生。</p>
</div>
<div class='div-orig'><p>不得多作衣服。</p>
</div>
<div class='div-commentary'><p style="margin-left:1em">【箋】寶訓。佛鑒曰。先師節儉。一鉢囊鞋袋。百裰千補。猶不忍棄置。常曰。此二物。相從出關。五十年矣。詎肯中道棄置。有南泉悟上座。送褐布裰。自言得之海外。冬服則溫。夏服則涼。先師曰。老僧寒則有柴炭紙衾。熱則有松風竹陰。蓄此奚為。終却之。</p>
<p style="margin-left:1em">宗門武庫。富鄭公。得旨於華嚴顒。公罷相居洛中。請顒住招提。顒臨境。鄭迓之。途遇司馬溫公。詢何往。鄭公實對。遂聯䥝而出。候於郵亭。見數十擔過。溫逆問之。荷擔者應曰。新招提和尚行李。溫公欲歸。鄭曰。華嚴即至。奚歸之。溫曰。某見之矣。竟先馳歸。</p>
<p style="margin-left:1em">燈錄。真淨。在建康保寧舒王齋䞋素縑。因問侍僧。此何物。曰紡絲羅。淨曰。何用。曰。堪做袈裟。淨指所衣伽黎曰。我尋常披此。見者亦不嫌惡。即令送庫司。估賣供眾。其不事服飾如此。</p>
</div>
<div class='div-orig'><p>若有餘當捨。</p>
</div>
<div class='div-commentary'><p style="margin-left:1em">【箋】有餘當捨者。謂去我之貪癡。念人之寒苦也。故道人不事華麗。破衲是甘。其視置盛服盈箱者。如癡奴耳。</p>
<p style="margin-left:1em">世說。損有餘。補不足天之道　愚夫好華麗畜衣不知止。外道為苦行裸形竟無耻。應舍斯二邊。三衣尊佛氏。</p>
</div>
<div class='div-orig'><p>不得辦精緻縧拂。玩器等。粧點江湖。取笑識者。</p>
</div>
<div class='div-commentary'><p style="margin-left:1em">【箋】縧者。本華嚴束帶之偈。大悲把索之手。尊宿倣之為絛。大義束縛身心。不使放逸。今時色絲。爭妍鬬麗。殊失先聖之意也。拂者。自馬祖驀視繩床。百丈末後三日耳聾。大非輕易。粧點江湖者。即四衢道中。粧相覓錢者也。凡人一經粧點。真氣即喪此輩無知。不必及齒。而有身荷法門。不重道德。不擇人品。惟勢利是圖。濫相付授。以至玷辱法門。無恐不作。罪將誰歸。</p>
<p style="margin-left:1em">續燈。雲隱千瀨和尚。有扶宗顯正論。其剖柝邪正。訂定是非。極有可觀。但其中以宗師拈椎豎拂為談柄。引晉王衍。握玉麈尾。與手同色事為證。夫宗師拈椎豎拂。乃激揚向上一著。豈細事耶。千灝以為談柄。非惟失自家正眼。亦抑疑誤後人。</p>
</div>
<div class='div-orig'><p>不得著色服。及類俗人衣飾等。</p>
</div>
<div class='div-commentary'><p style="margin-left:1em">【箋】黃紅綠紫。艶色也。釋子宜壞色。以別緇素境色。青黑木蘭色也。</p>
</div>
<div class='div-orig'><p>不得不淨手搭衣。</p>
</div>
<div class='div-commentary'><p style="margin-left:1em">【箋】三衣。乃千佛列祖相傳之法服。若不淨手搭衣。即慢千佛列祖之法道也。故制。</p>
</div>
<div class='div-orig'><p>凡上殿。須束縛褲襪。不得放意自便。</p>
</div>
<div class='div-commentary'><p style="margin-left:1em">【箋】大殿。乃諸聖雲集之所。當嚴潔而登。束縛者。恐下身垢物。遺於佛地故。西域有裙無褲。裙。譯為內衣。此條不關佛制。雲棲為避土俗。故從之燈錄。雲居膺。令侍者送褲與住菴道者。者曰。自有娘生褲在。不受。師再令侍者問。娘未生時。著個甚麼。者無語。後遷化。有舍利。師曰。直饒得八斛四斗。不如當時下得一轉語好。</p>
</div>
<div class='div-orig'><p>不得閑走。</p>
</div>
<div class='div-commentary'><p style="margin-left:1em">【箋】聖賢學問。做不盡底。無有閑底時節。直饒造到大智閑閑。猶有智在。易曰。閑邪存其誠。非徒閑也。猶有誠在。吾人方處於學地。一生須將個閑字閑却。孜孜以禪律為心。庶不負父母師長恩也。古德云。閑時不至落空。忙時不至逐物。不落空。不逐物。且道是什麼人境界。</p>
</div>
<div class='div-orig'><p>不得多言。</p>
</div>
<div class='div-commentary'><p style="margin-left:1em">【箋】寶訓。雪堂曰。學者不知道之所向。則尋師友以參之。雪堂仁慈忠恕。尊賢敬能。戲笑俚言。罕出於口。</p>
<p style="margin-left:1em">道德經。多言數窮。不如守中。</p>
<p style="margin-left:1em">易。吉人之辭寡。躁人之辭多。</p>
</div>
<div class='div-orig'><p>不得坐視大眾勞務。避懶偷安。</p>
</div>
<div class='div-commentary'><p style="margin-left:1em">【箋】所食既均。所務亦均。庶不愧百丈。一日不作。一日不食也。</p>
<p style="margin-left:1em">五燈。楊岐曰。上下偷安。為法門大患。</p>
<p style="margin-left:1em">◎圓照本。天資粹美。無緣飾。依天衣懷。弊衣。身操井臼。與㸑。晝則驅馳僧事。夜則坐禪。精勤苦刻。略不少怠。或曰。頭陀荷眾良勞。本曰。若捨一法。不名滿足菩提。欲此身證。敢言勞乎。</p>
</div>
<div class='div-orig'><p>不得私取招提竹木花菓蔬菜。一切飲食。及一切器物等。</p>
</div>
<div class='div-commentary'><p style="margin-left:1em">【箋】招提。四方物。即常住物也。一切。非一種也。言一竹。一木。一花。一菓。皆是大眾之物。私取即盜也。</p>
</div>
<div class='div-orig'><p>不得談說朝廷公府。政事得失。及白衣家長短好惡。</p>
</div>
<div class='div-commentary'><p style="margin-left:1em">【箋】箴規。山行水次。戒護開談。張口如弓。發言如箭。雌黃世事。品藻他人。訝食說錢。呵風罵雨。墻壁有耳。法令無親。忽然虎口遭傷。始見鋒頭太露。竊議朝廷政事。私平公府客寮。講國土之凶豐。論風俗之美惡。以至工商細務。市井閑談。邊鄙兵戈。中原宼賊。文章伎藝。衣食貨財。既乖福業。無益道心。如此游言。並傷實德。坐消信施。仰愧龍天。</p>
</div>
<div class='div-orig'><p>凡自稱。當舉二字法名。不得云我。及小僧。</p>
</div>
<div class='div-commentary'><p style="margin-left:1em">【箋】凡應對云我。無乃太慢。應小僧無乃太卑。稱二字法名。庶幾謙恭有禮。凡有出家者。本師當觀其根氣優劣。然後立名。一名一字。乃最初開導之法語。令其一生。顧名思議。今之取名字者。不知說法之式。受名字者。亦不知得法之用。所以去古遠矣。</p>
<p style="margin-left:1em">燈錄。象耳山圓覺。郡守填牒。誤作袁。以師俗姓袁。戲謂曰。一字名可。師曰一字<span class='corr'>已</span>多。守異之。雲居顯注。凡自稱皆當用法名。書本中有刻某甲者。乃因不知前人何名。虗懸二字。今現有法名。見人輒自稱某甲。大為非禮。</p>
<p style="margin-left:1em">正鋒錄。時有行者。相從幾年。尚不與安名。凡有所使令。則以眉目視之。行者即如其事為之。僧問師。行者何名。師曰。我不敢涂污他。你道是何名。僧無語。</p>
</div>
<div class='div-orig'><p>不得因小事爭執。若大事難忍者。亦須心平氣和。以理論辯。不可則辭而去動氣發麤。即非好僧也。</p>
</div>
<div class='div-commentary'><p style="margin-left:1em">【箋】處眾日久。言語酬酢。豈無悞處。彼或非言橫加。只消一個忍字。恬然自治。然忍之一字。說便容易。行之實難。須有大力量。方能降伏其心。若力量稍弱。不覺被業風飄墮羅剎鬼國去也。</p>
<p style="margin-left:1em">寶訓。雪堂曰。學者氣勝志。則為小人。志勝氣。則為端人。氣與志齊。為得道賢聖。有人剛狠。不受規諫。氣使然也。端正之士。雖使為不善。寧死不二。志使然也。</p>
<p style="margin-left:1em">◎靈源謂長靈卓和尚曰。道之行。固自有時。昔慈明放意於荊楚間。含恥忍詬。見者忽之。慈明笑而<span class='corr'>已</span>。有問其故。慈曰。連城與瓦礫相觸。予固知不勝矣。逮見神鼎後。聲播叢林。起臨濟之道。嗟乎。道與時也。苟可強乎。</p>
<p style="margin-left:1em">金剛。我得無爭三昧。人中最為第一。</p>
<p style="margin-left:1em">◎六度萬行。忍為第一。</p>
<p style="margin-left:1em">道德經。上善。若水。水善利萬物而不爭。</p>
<p style="margin-left:1em">◎天之道。不爭而善勝。筆飡。有與人相爭者怒甚。奔訴王陽明先生。王曰。且去待汝心平氣和。有好話與汝說。其人即去。涵養數日復叩曰。吾心平氣和。願聞好話。王曰。心平氣和。便是好話也。其人謝去。</p>
</div></div>
<div class='div-other'><a id='mulu23' />
<p class='h2'>入禪堂隨眾第五<span class='note-inline'>(此篇原在第十今置此)</span></p>
<div class='div-commentary'><p style="margin-left:1em">【箋】天如則禪師普說。生不知來處。謂之生大。死不知去處。謂之死大。臘月三十日到來。只落得手忙脚亂。何況前路茫茫。隨業隨報。正是要緊事在。這個是生死報境。若論生死業根。即今一念。隨聲逐色。使得七顛八倒者是。由是佛祖運大慈悲。或教你參禪。或教你念佛。令汝埽除妄念。認取本來面目。做個灑灑落落大解脫漢。而今不獲靈驗者。有三種病。第一。不遇真善知識指示。第二。不能痛將生死大事為念。悠悠漾漾。不覺打在無事甲裏。第三。於世間虗名浮利。照不破。放不下。妄緣惡習。止坐不斷。擺不脫。境風扇動處。不覺和身輥入業海中。東飄西泊去。真正道流。豈宜恁麼。當信祖師道。雜念紛飛。如何下手。一個話頭。如鐵掃帚。轉掃轉多。轉多轉掃。忽然掃破太虗空。萬別千差一路通。諸禪德。努力今生須了却。莫教永劫受餘殃。</p>
</div>
<div class='div-orig'><p>早覺偈呪<span class='note-inline'>(凡睡醒當默念)</span>　睡眠始寤。當願眾生。一切智覺。周顧十方。</p>
<p class="dharani">唵嚙臨</p>
</div>
<div class='div-commentary'><p style="margin-left:1em">【箋】疏引。一切智覺者。非唯三世齊明。抑亦十方洞曉。一日始終既爾。餘類皆然　夫人晝之所思。夜則因想成夢。方其將醒未醒。未受色惑。不落意識分別。正眼[目*((序-予+林)/手)]瞇之時。謂之始寤。忽然夢破。開眼受色。依舊落意識分別時。謂之開眼作夢。惟如來清淨智覺。於日月不到處。而光明普照。於夢想不到處。而寤寐一如。故不妨睡有大小。而寤亦有大小。乃至歲月日時。亦有延促也。世傳陳<span class='corr'>摶</span>一睡三千年為一晝夜。小睡也。如來一睡阿僧祇劫為一晝夜。大睡也。世人睡不成睡。寤不成寤。乃不知睡寤之所以也。寤者。如日之初昇。睡者。如月之初來。人之靈根。生於天地間。稟於天道。故天眼睡。而人眼亦睡。天眼開。而人眼亦開。一晝一夜一動一靜。皆隨天道運行。若背逆天道。雖在青天白日。黑於長夜。故不成睡寤也。惟我大覺世尊。而恒於此。</p>
<p style="margin-left:1em">◎或睡或寤。而作佛事也。故吾人正寤之時。當作是觀。當發是願也。智覽者。愍眾生住於無明。而為黑暗之所覆蔽。故以大智慧日。而覺照之。周顧者。其源自指天指地處來。謂二乘人秪見一隅。未見全象。惟菩薩開智覺正眼。而能周顧。非獨覺照自<span class='corr'>己</span>一隅。而能覺照不可說眾生。不可說世界。豁然雲開日現洞見此。</p>
<p style="margin-left:1em">◎大圓之光也。如世尊纔出母胎。指天指地處。此是世尊小寤之境界也。何則。秪為道惟我獨尊故。如世尊在雪山修道。歲二月七日之夕。入正定三昧。至八日明星出時。廓然大悟。嘆曰。奇哉。一切眾生具有如來智慧德相。但以妄想執著。不能證得。此是世尊大寤之境界也。何則。秪為道一切眾生具有故。雖然。世尊則且止。即今諸人分中。且道是夢耶是覺耶。速道。</p>
</div>
<div class='div-orig'><p>單上得抖衣被作聲扇風。使鄰單動念。</p>
<p style="margin-left:1em">著衣偈　若著上衣。當願眾生。獲勝善根。至法彼岸。</p>
</div>
<div class='div-commentary'><p style="margin-left:1em">【箋】太古衣皮。黃帝始製衣。俗說上衣。長衣也。曰直裰。曰海青。</p>
<p style="margin-left:1em">太白詩。翩翩舞廣袖。似鳥海東來。一名道服。太極真人曰。當潔淨衣。備巾褐制度。名逆法服　上衣者。一身最勝之衣。言著最勝之衣。當發最勝之心。及發最勝之願。此心此願即勝善根也。葢為一切眾生。失此善根。沉溺生死。故發是願。令具善根。不使沉溺。而至彼岸。究竟之地。如二乘三乘。皆不名究竟。唯佛一乘。乃名究竟彼岸也。又上衣。向上衣。亦曰。恭敬衣。言著此衣。當知有向上事。或不能頓悟。亦當漸修威儀而獲最善法。則步步行勝善之事。而登法岸至善之地也。</p>
</div>
<div class='div-orig'><p>著下裙時。當願眾生。服諸善根。具足慚愧。</p>
</div>
<div class='div-commentary'><p style="margin-left:1em">【箋】西域記。泥縛些那。唐言裙。裙者羣也。連接幅也。舊曰涅槃僧。訛也。諸善根者。乃清淨根本之體。亦清淨法身之用。言服裙之時。善法現前。所思毋邪。則具足慙愧處。即清淨本源處。人之所以迷於五欲。不能清淨者。秪因不知慙愧。若慙愧具足。而清淨善法何曾欠少。</p>
<p style="margin-left:1em">五燈。僧問黃龍。龍誨機急切相投。請師通信。龍曰。火燒裙帶香。</p>
</div>
<div class='div-orig'><p>整衣束帶。當願眾生。檢束善根。不令散失。</p>
</div>
<div class='div-commentary'><p style="margin-left:1em">【箋】束帶以<span class='corr'>絛</span>襵。則諸部各異。色乃黃赤不同。整嚴飾也。束收攝也。謂當檢束諸根。則外嚴肅其身。而內收攝其心。乃見道用也。</p>
</div>
<div class='div-orig'><p>下單偈　從朝寅旦直至暮。一切眾生自迴護。若於足下喪身形。願汝即時生淨土。</p>
</div>
<div class='div-commentary'><p style="margin-left:1em">【箋】普曜經。如來過去心淨離著不惱眾生故。所行之處脚不污。蟲蟻不損　佛制誤傷。以其無心。故不治罪。與世律同。然亦有誤傷而還誤傷之報。見第一殺戒論注。</p>
<p style="margin-left:1em">朝野僉頌。五更鐘罷人初寤。地上蟲靈將出穴。日將晡時人欲眠。地上蟲靈亦歸穴。莫將蟲命誤傷殘。人性蟲性何分別。</p>
</div>
<div class='div-orig'><p>行步不傷蟲偈　若舉於足。當願眾生。出生死海。具眾善法。</p>
<p class="dharani">唵地利日利莎訶</p>
</div>
<div class='div-commentary'><p style="margin-left:1em">【箋】善法者。即菩薩行願也。如來三十二相。足為第一德相。謂先以行滿所願。於是菩薩。凡舉足時。即願一切眾生出生死海故。若眾生同於菩薩行願。何處見有生死。秪為行願不同。妄執塵勞。造諸不善。飄蕩苦海。若能一念回頭。具諸善法。則彼岸在即。苦海斷流。眾生名盡。佛亦不為。是名至善。</p>
</div>
<div class='div-orig'><p>不得大語高聲。</p>
</div>
<div class='div-commentary'><p style="margin-left:1em">【箋】禪堂。乃陶鑄聖凡。辨驗龍蛇之所。亦名選佛道場。凡入此堂。當規矩嚴肅。屏絕外緣。不容雜語。若一人大語高聲。又從而和之。不勝喧閙。妨彼真參。為害莫大。</p>
</div>
<div class='div-orig'><p>輕手揭簾。須垂後手。</p>
</div>
<div class='div-commentary'><p style="margin-left:1em">【箋】載清規。天子外屏。諸侯內屏。大夫以簾。</p>
<p style="margin-left:1em">釋名。簾。廉也。自障蔽為廉恥也。宋魏陳楚間。為笛。或謂之麯。自周而西。謂之箔。南楚謂之蓬箔。</p>
<p style="margin-left:1em">莊子。高門懸箔　揭簾垂後手者。謂直下頓促。簾必損壞。兼有麤濁之聲動眾。故當以手襯之。乃見威儀雅度。</p>
<p style="margin-left:1em">五燈。長慶坐破七個蒲團。一日捲簾忽悟曰。也大差。也大差。捲起簾來見天下。有人問我是何宗。拈起拂子劈口打　拈。據法昌判斷。直饒長慶恁麼見得。也秪見簾外底天下。尚未見簾內底天下。要見簾內底天下麼。法昌有個方便。也下消坐破七個蒲團。管教簾內簾外一時見了。且道法昌與長慶還有優劣也無。若向這裏道得。一任捲舒自在去。</p>
<p style="margin-left:1em">◎真淨文。在黃龍。一日龍適令待者捲簾。問。捲起簾時如何。者曰。照天照地。放下簾時如何。者曰。水泄不通。不捲不放時如何。者無語。汝作麼生。真曰。和尚替侍者下涅槃堂始得。龍喝曰。關西人果無頭腦。乃顧傍僧。真淨指之曰。只這僧。也未夢見在。龍大笑。</p>
<p style="margin-left:1em">◎清凉院文益禪師。因僧來參次。師以手指簾。尋有二僧齊去捲簾。師云。一得一失。</p>
<p style="margin-left:1em">◎玄沙。與泉守在室中說話。有一沙彌揭簾入見却退步而出。師曰。那沙彌好與二十拄杖。守曰。恁麼即某罪過。同安顯。別云。祖師來也。師曰。佛不是恁麼。</p>
</div>
<div class='div-orig'><p>不得拖鞋作聲。</p>
</div>
<div class='div-commentary'><p style="margin-left:1em">【箋】堂中行。當威儀。勿急勿緩。如白鶴之在芝田。青獅之行石窟。二六時中忽然踏著自<span class='corr'>己</span>影子。不妨覷破曹山眼睛。管取參學事畢。有輩在禪堂。禪不參。教不看。尋常拖一緉鞋。東宕西宕。脚底作檀板聲。在眾取厭。虗喪光陰。逢人也道我在某知眾位下住過。良可慨也。</p>
<p style="margin-left:1em">雪菴錄。山頭和尚。甞稱聖恩和尚。在眾時。勤苦自勵。參究至後夜。未就寢。恐履聲妨人睡。則去鞋襪。跣足經行。冬寒則但去鞋。每每如此。真千古榜樣也。</p>
</div>
<div class='div-orig'><p>不得大咳嗽作聲。　不得鄰單交頭接耳。講說世事。</p>
</div>
<div class='div-commentary'><p style="margin-left:1em">【箋】禪堂煅煉天下納子之大爐鞴也。今之風氣日下。禪者挂搭。不知所為何事。乃不顧本分。以禪堂為雜談世事之所。深可慨也。古德云。大事未明。如喪考妣。大事<span class='corr'>已</span>明。如喪考妣。豈可虗喪光陰。閑消白晝。不唯自誤。亦且有礙做工夫人。故制。</p>
<p style="margin-left:1em">雪巖欽普說。是時漳泉二州。有七個兄弟。與我結甲坐禪。兩年在淨慈。不展被。脇不沾席。外有個修上座。也是漳州人。不在此數。只是獨行獨坐。他每日在蒲團上。如個鐵撅子相似。朝朝如是。日日如是。我每日要親近他。與他說話些子。纔見我東邊來。他便西邊去。纔見我西邊來。他便東邊去。如是二年間。要親近不可得。</p>
</div>
<div class='div-orig'><p>或有道伴親情相看。堂中不得久話。相邀林下水邊。乃可傾心談論。</p>
</div>
<div class='div-commentary'><p style="margin-left:1em">【箋】天性至厚。無有過於父母者。今既辭親。當以道為親也。傾心談論者。須是個人。始可盡平生工夫。與之較量。若論世諦。不啻污穢唇吻。亦恐污穢林泉。</p>
<p style="margin-left:1em">筆飡。宏智。隰州人。座下同鄉哲魁者。潛跡十餘載。不明生緣。智知而訪之曰。父母之邦。何太絕物乎。欲招入方丈魁謝曰。<span class='corr'>己</span>事未辦。豈假講鄉里也。曳杖而去。莫能曉之。</p>
</div>
<div class='div-orig'><p>二板鳴。即宜早進堂。</p>
</div>
<div class='div-commentary'><p style="margin-left:1em">【箋】鐘板。自百丈建立。嘗負之塗中。行持規矩不怠。叢林至今遵之。二板者。謂停一不停二。若二板既鳴。不過一茶之頃。三板止靜。禪堂掩門。內不放出。外不放入。故二板鳴。即須抽解進堂。少遲。便是門外漢也。</p>
<p style="margin-left:1em">燈錄。道場明辨。室中垂問。板鳴因甚犬吠。</p>
<p style="margin-left:1em">雲峰潛頌。黃河遠上白雲間。一片孤城萬仞山。羌笛何須怨楊柳。春風不度玉門關。</p>
</div>
<div class='div-orig'><p>若看經。須端身澄心默玩。不得出聲。</p>
</div>
<div class='div-commentary'><p style="margin-left:1em">【箋】眾中止靜看經。皆默識之。若形之於聲。不勝雜亂。經義無從思之。故澄靜默會。經義從此曉了。智慧從此發生。至若參禪時。把一切經書。置之高閣。一一須從自<span class='corr'>己</span>胸中流出。葢天葢地。始得。</p>
</div>
<div class='div-orig'><p>正身端坐。當願眾生。坐菩提座。心無所著。</p>
</div>
<div class='div-commentary'><p style="margin-left:1em">【箋】四教儀光明記。端坐者。身儀也。禪波羅蜜具出坐法。須者宜檢。內以圓觀。更加讀誦。如膏助火　菩提。華言道。菩提座者。即自悟本有空王之座也。此座。人人本具。故曰當願。如蓮花不染。故曰無著。華嚴云。菩提心者。猶如種子。能生一切諸佛法故。其下有一百十八種喻。無出此一偈也。</p>
<p style="margin-left:1em">智論。見畵跏趺坐。魔王尚驚怖。何況入道人。端身不傾動。又為正觀五種因緣。故結跏趺坐。一。由此晏坐。身心攝斂。速發輕安。最為勝故。二。由此晏坐。能住時久。不令身心速疲極故。三。由此晏坐。是不共法。他道他論。皆無有故。四。由此宴坐。形相嚴淨。令他見<span class='corr'>已</span>極敬信故。五。由此晏坐。佛佛弟子。共所聞喜。一切賢聖。所稱讚故。</p>
<p style="margin-left:1em">五燈。溈山問雲巖。菩提以何為座。巖曰。以無為為座。巖却問溈。溈曰。以諸法空為座。又問道吾。作麼生。吾曰。坐也聽伊坐。臥也聽伊臥。有一人不坐不臥。速道速道。乃休去。</p>
</div>
<div class='div-orig'><p>出坐偈　從舍出時。當願眾生。深入佛智。永出三界。</p>
</div>
<div class='div-commentary'><p style="margin-left:1em">【箋】孔目。三界者。一。欲界。欲有四種。謂情欲。色欲。食欲。婬欲也。下極阿鼻地獄。上至第六他化天。男女相參。多諸染欲。故名欲界。二。色界。色。即色質。<span class='corr'>已</span>離欲界穢惡之色。猶有清淨色在。始從初禪梵天。終至阿迦膩吒天。凡有十八天。並無女形。亦無欲染。皆是化生。尚有色質。故名色界。三。無色界。但有心識。而無色質。始從空處。終至非非想處。凡有四天。但有受想行識四心而無形質。故名無色界　此偈。如見華嚴法界玄奧之大幅。兼貫法華譬喻之全章。然毗盧圓鏡。豈有去來。火宅窄門。能無出入。故知無火而火。歘然三界者。大火宅也。其有小智聲聞。<span class='corr'>已</span>出此舍。暫得遊戲者。小火宅也。不知舍外之火。逮有甚焉。若非深入佛智。曷使速離火宅。頓入清涼哉。</p>
</div>
<div class='div-orig'><p>附　不得穿堂直過　上單下單。俱當細行。勿令鄰單動念。</p>
</div>
<div class='div-commentary'><p style="margin-left:1em">【箋】單者。前入眾篇詳明。茲不復贅。凡參學人乍入叢林。堂頭驗其學行。方入僧次。即以單帖書其名。與知客送入禪堂。安貼其處。所謂三條椽下。七尺單前是也。</p>
<p style="margin-left:1em">華嚴疏。得斯意者。舉足下足。盡文殊心。見聞覺知。皆普賢行　頌。上單下單。意無兩般。伸脚縮脚。有什麼難。不嗔拾得。不贊豐干。忘人忘我。沒遮沒攔。枕邊夜夜放紅日。無字函經滿腹攤。</p>
</div>
<div class='div-orig'><p>不得單上寫文字。除眾看經教時。不得單上相聚擺茶。夜坐雜話　不得單上縫補衣被。</p>
</div>
<div class='div-commentary'><p style="margin-left:1em">【箋】禪單。為參學勤苦。故設以待中夜暫息。古人脇不著席。奮力參究。那討工夫為此。不急之務。</p>
<p style="margin-left:1em">慈受箴規。古聖補破遮寒。縫了便休。</p>
<p style="margin-left:1em">豈可朝昏事針線。</p>
</div>
<div class='div-orig'><p>不得眠臥共鄰單說話動眾。</p>
</div>
<div class='div-commentary'><p style="margin-left:1em">【箋】天地晝動夜靜。男女日作夜息。人情合乎天理也。論語。寢不言。葢本此意。若夫真實為道。豈可嗤嗤蠢蠢。秪圖一臥。差如小死耶。當知存默至道。栩栩焉。蘧蘧焉。有不可語人者。如高峰參無夢無想時。□半枕子震地一聲。忽然大悟。此千古睡眠底樣子。若眠息與鄰單說話。則為眾憎怨。鬼神所訶也。</p>
</div></div>
<div class='div-other'><a id='mulu24' />
<p class='h2'>隨眾食第六</p>
<div class='div-commentary'><p style="margin-left:1em">【箋】古德云。隨眾得解脫。斯言不隨眾。則不解脫可知也。今略言隨眾。有八種解脫。一。聲板即赴。不懈怠故。二。供養現成。得省力故。三作平等觀。無人我故。四。息諸戲論。存正念故。五。如法觀想。深入理故。六。不偏眾食。絕疑謗故。七甘苦同受。無揀擇故。八。起止威儀。不放逸故。</p>
</div>
<div class='div-orig'><p>聞楗椎聲。當整衣持鉢。</p>
</div>
<div class='div-commentary'><p style="margin-left:1em">【箋】楗椎者。不假言語而令自宣。故衲子纔聞。即知息務。整衣持鉢等事。羯磨疏。以椎字作地。後人悞也。至於鈔文。一宗祖教。凡楗椎字。竝改為椎。直呼為地。詣尋古本。及大藏經律。考之。方知其謬。</p>
<p style="margin-left:1em">增益阿含。阿難請講堂擊楗椎者。此是如來之信鼓也。</p>
<p style="margin-left:1em">五分。隨有瓦木銅鐵鳴者。皆名楗椎。</p>
<p style="margin-left:1em">清規。聞椎聲。想念偈云。佛生迦毗羅。成道摩竭陀。說法波羅柰。入滅拘絺羅。聞三下鐘。即須息務。先宜出入。</p>
<p style="margin-left:1em">燈錄。藥山齋時。自打鼓。高沙彌捧鉢作舞入堂。山便擲下鼓槌曰。是第幾和。高曰。是第二和。曰。如何是第一和。師桶舀一杓飯。便出。</p>
<p style="margin-left:1em">◎石梯和尚。侍者拓鉢赴堂。乃喚侍者。者應諾。師曰。甚處去。者曰。上堂齋去。師曰。我豈不知汝赴齋去。者曰。除此外別道個甚麼。師曰。我秪問本分事。者曰。和尚若問本分事。某甲實是上堂赴齋去。師曰。汝不謬為吾侍者。</p>
</div>
<div class='div-orig'><p>持鉢偈　執持應器。當願眾生。成就法器。受天人供。</p>
<p class="dharani">唵枳哩枳哩嚩日囉吽癹吒</p>
</div>
<div class='div-commentary'><p style="margin-left:1em">【箋】梵語鉢。此云應量器。即體是法本來成就故。成就法器一句。而空假中備焉。乃至制度之法。三匙五觀之旨。皆出於應量。則諸法無不具足。故能受天人供。若不知應量之法。滴水難消。況天人供。</p>
<p style="margin-left:1em">五燈。世尊。一日敕阿難。食時將至。汝當入城持鉢。阿難應諾。世尊曰。汝既持鉢。須依過去七佛儀式。世尊召阿難。阿難應諾。世尊云。持鉢去。密菴云。大小世尊。被阿難輕輕靠著。未免喚鐘作甕。</p>
<p style="margin-left:1em">遯菴演頌。從來七佛儀式。慶喜何曾欠少。堪笑黃面瞿曇。無端打個之遶。</p>
<p style="margin-left:1em">張無盡頌。鐘鼓聲沉托鉢回。巖頭一拶語如雷。果然只得三年活莫是遭。他授記來。</p>
<p style="margin-left:1em">天山老人頌。父父子子。同鍋各㸑。一齊趂出山門。惟有三峯老漢。</p>
<p style="margin-left:1em">法昌錄。德山巖頭父子不解之禍。皆起於雪峰把定揵椎。至使老漢一肚皮不合時宜。直向鐘皷聲前托出個鉢來。太煞眼底無人。不料飯巾影裏。突出一問。只得飲氣吞聲。縮歸方丈。頗奈雪峰。東語西話。皷動巖頭。簡點道大小德山。未會末後句在。據法昌批判。老漢尚不會最初句。說甚末後句。當時聞恁麼話。只合穩踞方丈。巖頭雖有百千伎倆。也沒奈他何。秪為召問巖頭。至有密啟其意巖頭何不明言以征討之亦非好手。至明日老漢陞座後。撫掌曰且喜老漢。<span class='corr'>已</span>會末後句。又道只得三年活。德山一生氣宇如王。運籌帷幄。何等鋒利。云何却被巖頭料定三年。果然自救不了。諸方浩浩商量。還有為他父子。雪不解之禍麼。</p>
<p style="margin-left:1em">頌。鐘鼓聲前托鉢。老漢住持不正。大小暗使機謀。罪犯彌天條令。說甚死活三年。且喜鉢盂無病。最初末後全提。我奉太上勅命。</p>
</div>
<div class='div-orig'><p>展鉢偈　如來應量器我今得敷展願供一切眾等三輪空寂。</p>
<p class="dharani">唵斯麻摩尼莎訶</p>
</div>
<div class='div-commentary'><p style="margin-left:1em">【箋】智論。佛名如來者。如定光佛等。行六波羅蜜。得成佛道。釋迦文佛。亦如是來。故名如來。如定光佛等智。知諸法相。從如中來。故名如來。釋迦文佛亦如是來。故名如來。</p>
<p style="margin-left:1em">金剛。無所從來。亦無所去故名如來　應量器者千佛授受之法器。九十六種外道悉不知名。我今所以得敷展者。為<span class='corr'>已</span>受佛戒。故得敷展。然敷展大義。非徒自利口體。先當發願為眾。三輪空寂者。</p>
<p style="margin-left:1em">能斷金剛經論。謂布施時。體達施者。受者。及所施之物。皆悉本空。則能摧碾執著之相。是名三輪體空。一施空。謂能施之人體達我身本空。豈有我為能施。既知無我則無希望福報之心。是名施空。二。受空。謂既體達本無我為能施之人。亦無他人為受施之者。是名受空。三。施物空。物即貲財珍寶等。謂能體一切皆空豈有此物。而為所施。是名施物空。</p>
</div>
<div class='div-orig'><p>空鉢偈　若見空鉢。當願眾生。其心清淨。空無煩惱。</p>
<p class="dharani">唵部林</p>
</div>
<div class='div-commentary'><p style="margin-left:1em">【箋】若見此鉢。直見法界之量。及自<span class='corr'>己</span>之量。等於真空。且不容些子。況有清淨煩惱之跡乎。</p>
<p style="margin-left:1em">華嚴若有欲識佛境界。當盡其意如虗空。故云其心清淨。從來不與染法相應。故云空無煩惱。</p>
</div>
<div class='div-orig'><p>滿鉢偈　若見滿鉢。當願眾生。具足成滿。一切善法。</p>
<p class="dharani">唵。㘕</p>
</div>
<div class='div-commentary'><p style="margin-left:1em">【箋】鉢飯既充滿。目前。不可徒生貪饕之想。不修梵行。當觀飯。之來處。粒粒從信施得來。一切善法。悉從此種智發生。故受施者。當梵行具足。所施者福果成滿。猶如種子發花。花復為果。滿足菩薩之梵行也。</p>
<p style="margin-left:1em">西域傳。佛鉢在乾陀國。青玉色。受三斗。諸國寶之供養終日。華香不滿。則如言滿之。</p>
</div>
<div class='div-orig'><p>擎鉢偈　擎持鉢飯。當願眾生。志在大道。為法供養。</p>
</div>
<div class='div-commentary'><p style="margin-left:1em">【箋】大道者。資養幻驅。本為修行。出世之道。故云志在大道。行願品諸供養中。法供養最所謂如法供養也。</p>
<p style="margin-left:1em">華嚴。設於念念中。供養無量佛。未知真實法。不名為。供養。</p>
<p style="margin-left:1em">智論。食為行道。不為益身。若得食時。先獻三寶。後施四生。</p>
<p style="margin-left:1em">勝思惟經。不起罪業。不起福業。不起無動業者。是名供養佛。</p>
<p style="margin-left:1em">華手經。若以花香衣食湯藥等。供養諸佛。不名為真供養。如來坐道場。所說微妙法。若能修學者。是名真供養。</p>
<p style="margin-left:1em">思益經。問云誰能供養佛。佛言能通達無生際者。</p>
<p style="margin-left:1em">文殊般若經。佛問文殊。汝云何供養佛。文殊答言。若幻人心數滅。我則供養佛。</p>
<p style="margin-left:1em">台教。供養佛者。只是隨順佛語。今順佛教。修三觀心。即為供佛。為破五住得解脫故。即供養法。三諦理和。即供養僧。</p>
</div>
<div class='div-orig'><p>供養　清淨法身毗盧遮那佛。</p>
</div>
<div class='div-commentary'><p style="margin-left:1em">【箋】佛身無為。故曰清淨。法名可軌。諸師成之。而得成佛。以法為身。故名法身。梵語毗盧遮那。華言徧一切處。以真如平等。性相常然。身上無礙故。梵語佛。此云覺者。</p>
<p style="margin-left:1em">起信。所言覺義者。謂心體離念。離念相者。等虗空界。即是如來平等法身。則以無念名之為佛。</p>
</div>
<div class='div-orig'><p>圓滿報身盧舍那佛。</p>
</div>
<div class='div-commentary'><p style="margin-left:1em">【箋】修因感報。名之為報。然有自報。他報。之別。自報。則理智如如。他報。則相好無盡。是名報身。</p>
<p style="margin-left:1em">華嚴疏。覺有之義。一自覺覺知。自心本無生滅。二。覺他。覺一切法。無不如是。三。覺滿。二覺理圓。稱之為滿。盧舍那。此云淨滿。謂諸惑淨盡。眾德悉圓。又云。光明徧照。謂內以智光。照真法界。即自報身也。外以身光。照應大機。即他報身也。</p>
</div>
<div class='div-orig'><p>千百億化身釋迦牟尼佛。</p>
</div>
<div class='div-commentary'><p style="margin-left:1em">【箋】智與體真。能起大用。隨機普現。說法利生。故名化身。</p>
<p style="margin-left:1em">宗鏡。釋迦。此云能仁。牟尼。此云寂默。能仁者。即心性無邊。含容一切。寂默者。即心性本寂。動靜不干。故號釋迦牟尼。</p>
</div>
<div class='div-orig'><p>當來下生彌勒尊佛。</p>
</div>
<div class='div-commentary'><p style="margin-left:1em">【箋】彌勒。漢云慈氏。當來龍華教主也。布袋和尚頌。彌勒真彌勒。化身千百億。時時在世間。世間人不識。</p>
</div>
<div class='div-orig'><p>極樂世界阿彌陀佛。</p>
</div>
<div class='div-commentary'><p style="margin-left:1em">【箋】彌陀經。爾時佛告舍利弗。從是西方。過十萬億佛土有世界名曰極樂。其土有佛號阿彌陀。今現在說法。舍利弗。彼土何故。名為極樂。其國眾生。無有眾苦。但受諸樂。故名極樂。梵語阿彌陀。此云無量壽。亦名無量光。</p>
</div>
<div class='div-orig'><p>十方三世一切諸佛。</p>
</div>
<div class='div-commentary'><p style="margin-left:1em">【箋】四方。四維。上下。曰十方。過現未來曰。三世。若論往古劫海之現在諸佛。即今稱為過去。即今現在。乃過去之未。來。亦為未來之過去。所以出息入息。一剎那間。而成三世。諸佛者。謂盡東方。過不可說不可說世界。不可說諸佛。悉皆現前。受我供養。餘方亦然。</p>
</div>
<div class='div-orig'><p>大智文殊師利菩薩。</p>
</div>
<div class='div-commentary'><p style="margin-left:1em">【箋】文殊六名。一。妙德。大經。了了見佛性。猶如妙德等。二。妙首。無行經。滿殊師利。此云妙首。三。名普首。觀察三昧。大淨法門經。四。濡首。出阿目佉。并普超經。五經首。出無量門微密經。六。妙吉祥。梵語曼殊室利。</p>
</div>
<div class='div-orig'><p>大行普賢菩薩。</p>
</div>
<div class='div-commentary'><p style="margin-left:1em">【箋】行無不遍曰普。佑上利下曰賢。以周遍佑利。故名普賢。</p>
</div>
<div class='div-orig'><p>大悲觀世音菩薩。</p>
</div>
<div class='div-commentary'><p style="margin-left:1em">【箋】能所圓融。有無兼暢。照窮正性。察其本末故。稱觀世音者是所觀之境。萬象流動。隔別不同。類音殊唱。俱蒙離苦。菩薩大悲。一時普救。皆令解脫。故曰觀世音。</p>
</div>
<div class='div-orig'><p>諸尊菩薩摩訶薩摩訶般若波羅蜜。</p>
</div>
<div class='div-commentary'><p style="margin-left:1em">【箋】菩薩。具云菩提薩埵。華言覺有情。謂覺悟一切眾生也。以六度為乘。運諸眾生出三界。而到涅槃彼岸也。梵語摩訶此云大。梵語般若。此云智慧。梵語波羅蜜。此云彼岸到。謂總歸贊嘆諸聖功德。為供養之結詞也。</p>
</div>
<div class='div-orig'><p>粥有十利。饒益行人。果報無邊。究竟常樂。</p>
</div>
<div class='div-commentary'><p style="margin-left:1em">【箋】摩訶僧祇律。佛住舍衛城。時難陀母。作食先飯比丘。後自食。復作釜飯。逼上飯。汁自飲。覺身內風除。宿食頓消。由是多水少米。合煎。復用胡椒蓽茇。調和奉佛。由是佛聽比丘食粥。有十種利。佛說偈曰。持戒清淨人所奉。恭敬隨時以粥施。十利饒益於行者。色力壽樂辭清辯。宿食風除饑渴消。是名為藥佛所說。欲生人天常受樂。應當以粥施眾僧十利者。一。資益身軀。顏容豐盛。二。補益尫羸。增長氣力。三。補養元氣。壽算增益。四。清淨柔軟。食則安樂。五滋潤喉吻。論議無礙。六。調和通利。風氣消除。七。溫暖脾胃。宿食消化。八。氣無礙滯。辭辯清揚。九。適充口腹。饑餒頓除。十。喉吻霑潤。渴想隨消。</p>
<p style="margin-left:1em">周書。黃帝始烹谷為粥。魏武帝苦寒行曰。行行日<span class='corr'>已</span>遠。人馬同時饑。擔囊行取薪。釜水持作糜。</p>
<p style="margin-left:1em">燈錄。南泉。一日為眾僧行粥次。馬祖問。桶裏是甚麼。師曰。這老漢合取口作恁麼語話。祖便休自餘同參無敢詰問。</p>
<p style="margin-left:1em">◎趙州喫粥了也未。見洗鉢偈。</p>
</div>
<div class='div-orig'><p>三德六味。供佛及僧。法界有情。普同供養。</p>
</div>
<div class='div-commentary'><p style="margin-left:1em">【箋】三德者。一。清淨。謂供佛僧之食。當使清潔。無葷穢之氣。二。柔軟。謂供佛僧之食。當須柔軟甘和。而無麤澀之味。三。如法。謂供佛僧之食。當隨時措辦。制造得宜。六味者。苦。酸。甘。辛。鹹。淡也。</p>
<p style="margin-left:1em">涅槃經。諸優婆塞。為供佛及僧。辦諸食。具。種種備足。皆是旃檀沉水香薪。八功德水之所成熟。其食甘美。有美德焉。供佛。謂供三世諸佛也。僧有二種。一者。菩薩僧。二者。現在大眾僧供佛。未有不供僧也。故曰及。普同者。上至諸佛菩薩聖賢。天龍護法。下至一切含靈。無不遍及。故曰普同。</p>
</div>
<div class='div-orig'><p>若飯食時。當願眾生。禪悅為食。法喜充滿。</p>
</div>
<div class='div-commentary'><p style="margin-left:1em">【箋】華嚴疏。世間之食。但能資益生死之身。修行之人。於世美味。心不貪嗜。常持正念以禪悅法喜為食。則能長養善根。出離生死。成就善故有出世五種食也。一。念食。修聖道。者常持正念故。二。法喜食。愛樂大法資長道種。心生歡喜故。三。禪悅食。由得定力。資長慧命。道品圓明。心常喜樂。故。四願食。不捨梵行。長養一切善根。如世之食。資益身根故。五。解脫食。離諸業縛。於法自在。長養菩提故。</p>
<p style="margin-left:1em">◎不由胎藏不假段食惟禪悅法喜食也。</p>
</div>
<div class='div-orig'><p>出生飯不過七粒。麫不過一寸。饅頭不過指甲許。多則為貪。</p>
</div>
<div class='div-commentary'><p style="margin-left:1em">【箋】雲居顯注。貪。謂貪功德也。太多亦非法。故制。</p>
</div>
<div class='div-orig'><p>少則為慳。其餘蔬菜荳腐不出。</p>
</div>
<div class='div-commentary'><p style="margin-left:1em">【箋】食堂前立石。狀如蓮花。仰天覆地者。名施生臺。臺之週遭。篆七佛名。令一切見者。滅罪生福故。其蓮花仰天平如鏡。圓如曼怛囉中鐫梵書。hūṃ字種行者出生於字上。令諸鬼神霑斯法味。得解脫故今人不知瞻禮。而反忽略。因便曬物。甚至以鞋襪穢褻等。加於佛法之頂。不覺不知負大逆罪。見者。能不傷感。因標示之。幸母再犯。徵。蔬腐不出生。得不悋乎。</p>
<p style="margin-left:1em">訓。七粒。具足諸味而能充塞大千者。法也。故菜蔬不必出生。</p>
</div>
<div class='div-orig'><p>凡出生安左掌中。想念。</p>
</div>
<div class='div-commentary'><p style="margin-left:1em">【箋】行者先於左手拇指掐無名指小指仰伸指指中指無名指盛生飯次以右手結印如左交相運想oṃ<span class='corr'>vaṃ</span>字種流出無盡法食普濟鬼神。</p>
</div>
<div class='div-orig'><p>法力不思議。慈悲無障礙七。粒遍十方。普施周沙界。</p>
<p class="dharani">唵度利益莎訶</p>
</div>
<div class='div-commentary'><p style="margin-left:1em">【箋】障礙者。謂餓鬼有三障。一。外障。謂餓鬼常受饑渴。皮肉血脉。皆悉枯槁。頭髮蓬亂。其面黯黑。唇口乾焦。常以其舌。自䑛口面。障惶馳走。處處求食。所到泉池。便見其水。變成膿血。自不欲飲如是等鬼。由外障礙飲食。是名外障。二。內障。謂餓鬼咽或如針。口或如炬。其腹寬大由是因緣。縱得飲食。不能啖飲。如是等鬼。由內障礙飲食。是名內障。三。無障。謂有餓鬼。名猛焰鬘。雖有飲食。無有障礙。然隨所飲啖之物。皆被燒然變成火炭。由此因緣。饑渴大苦。是名無障。法力者。偈呪觀行力也。不思議者。不可以心思。不可以言論。而能成就不思議之慈悲。以慈悲故得無罣礙。以無罣礙故而能以七粒周遍沙界。俾諸鬼神。消諸障礙。得沾法味。而得解脫知上二偈。本於涅槃天傳二典。故句異而義同也。當時世尊為鬼子母等。惱害人民。兇惡無比。故先以威折。後以慈攝授。以法食易其口腹。不使生命入其死門。故曰出生。然恐法化不恒。兇惡之輩。仍害生命。乃敕。諸弟子。凡修行處。食時。先施法食。令滿法喜故。</p>
<p style="margin-left:1em">徵。嘗觀叢林出生之法。有者堂頭與諸大眾同時出生。有者食時。先置飯一器於呵利帝母前。臨呪願時。惟堂頭一人出生。究竟一人出生。與多人出生。有以異乎。</p>
<p style="margin-left:1em">訓。言理則一多無礙。言事則一畢竟一。多畢竟多何則。楞嚴云譬如一人喫飯。多人飽否。今一人出生。乃一人之慈悲。與多人慈悲何與焉是故一人為善而使多人不為善。則一人為善其功小。使多人不為善。其過大。涅槃云不施食者。非我弟子乃知多人出生各各遵佛遺教。名各減<span class='corr'>己</span>分段之粒。如法而施。一時千指分光。慈悲利濟。豈不廣大也哉。</p>
<p style="margin-left:1em">徵。七粒之數不用六。及八。何也。</p>
<p style="margin-left:1em">訓。七粒者。言千廩之充。從無一而始。無一而生兩了曰三。一而三。母也。三而一。子也。子三母三。及無一之祖。以成來復之象。變化不測。而六八在數不在數可知矣。故七粒之量。雖可數。而佛法之量不可數。昔欒巴之酒。小術能化為甘雨。如來願力。七粒充遍大千。理固然也豈大願翻不及小術耶。</p>
</div>
<div class='div-orig'><p>大鵬金翅鳥。</p>
</div>
<div class='div-commentary'><p style="margin-left:1em">【箋】起世經。龍與金翅鳥王。皆具卵胎濕化四種生。經云。大海之北。有一大樹。名曰居吒奢摩離。其高一百由旬枝葉徧覆五十由旬。此鳥王與龍等。皆依此樹四面而住。其四面各有宮殿。縱廣六百由旬。七重垣墻。七寶莊嚴。一。卵生金翅鳥王。居樹東面。欲啖龍時。飛往東枝之上。觀大海水。乃即飛下。翅扇海水。令水自開。二百由旬。取龍食之。此鳥王惟能取卵生龍。不能取胎濕化三生龍也。二。胎生金翅鳥王。居樹南面欲取龍時。飛往樹南。令水自開四百由旬。取龍食之。此鳥王惟能取卵胎生龍。不能取濕化二生龍也。三。濕生金翅鳥王。居樹西面。欲取龍時。即向樹西海取之。水開八百由旬。此鳥王能取卵胎濕之龍。不能取化生龍也。四。化生金翅鳥王。居樹北面。欲取龍時。向樹北海取之。水開一千六百由旬彼諸龍等。皆為此鳥王之所啖食。</p>
<p style="margin-left:1em">樓炭經。四生金翅鳥。還食四生龍是也。</p>
</div>
<div class='div-orig'><p>曠野鬼神眾羅剎鬼子母甘露悉充滿。</p>
<p class="dharani">唵穆帝莎訶</p>
</div>
<div class='div-commentary'><p style="margin-left:1em">【箋】大涅槃經。佛遊聚落。樹下有一鬼。名曠野。純食血肉。日食一人。我為說法。然彼愚癡。不受教道。我即化身為大力鬼。動其宮殿。令不安所。使彼迷悶。我以慈悲。手摩其身。即還坐起。生善信心。我復本相。為說法要。受不殺戒。彼鬼白言。我及眷屬。唯仰血肉存活。今以戒故。當云何活。佛云今敕弟子。隨有修行處食時當先出生若不出生非我弟子。</p>
<p style="margin-left:1em">◎鬼子母羅剎中之巨魄也。生千子。最小名愛奴。極所憐惜。常食人子。佛為化導。將愛奴藏之鉢下。其母於天上人間覓之不得。既歸伏於佛。遂揭鉢還之。其千子皆為鬼王。統數萬鬼眾。五百在天上。常嬈亂諸天。五百在世間。常嬈國界人民。佛為授五戒。歸正法。得須陀洹。住佛精舍。無子息者。求子得子。有疾病者。禱之則安。故為鬼王母。由受佛戒。亦呼千子。同依佛所。不惱天人也。</p>
<p style="margin-left:1em"><span class='corr'>已</span>上言金翅鬼子暴橫如此。乃見佛之威德神力。不動聲色。而能降伏。然其暴惡習氣未盡。故先以甘露滌其心胸。而調伏之。後以法味。而充滿之。</p>
</div>
<div class='div-orig'><p>汝等鬼神眾。我今施汝供。此食徧十方一切鬼神共。</p>
<p class="dharani">唵穆力陵莎訶</p>
</div>
<div class='div-commentary'><p style="margin-left:1em">【箋】言汝等者。謂承佛呪力。直召其名。而施法食也。此食徧十方者。諸鬼神等。各散十方而此呪食能徧十方以表佛心平等一切鬼神皆得平等法味也。</p>
</div>
<div class='div-orig'><p>臨食呪願。皆當恭敬。</p>
</div>
<div class='div-commentary'><p style="margin-left:1em">【箋】有比丘受他。請食默然入默然去諸居士呵責。云我等不知食好不好諸比丘白佛佛言從今食時應表宣施者之意。</p>
</div>
<div class='div-orig'><p>正食時偈。</p>
</div>
<div class='div-commentary'><p style="margin-left:1em">【箋】律。三鉢羅佉多此翻正至將食時默念三遍能除食毒故。名義即等供之唱法舊云僧䟦訛也。</p>
</div>
<div class='div-orig'><p>佛制比丘。</p>
</div>
<div class='div-commentary'><p style="margin-left:1em">【箋】十誦。尸利仇。常疑佛有一切智。乃計毒食舍內。作大火坑。令無烟焰。以沙覆上。敷不織床。自言若佛有智。當不赴請。佛以應度。默允。乃語阿難。今諸比丘。莫先行。於是領諸比丘。入於彼舍。火坑化作蓮花。佛與比丘皆行花上。其不織床。皆成完床。尸利感化。白佛。此食雜不堪。佛言。但施。食之無病佛告阿難宣令。未唱呪願。不得先食。唱<span class='corr'>已</span>。食皆甘美。佛還作法。從今未唱呪願。不得食。</p>
</div>
<div class='div-orig'><p>食存五觀。</p>
</div>
<div class='div-commentary'><p style="margin-left:1em">【箋】詳著下文。</p>
</div>
<div class='div-orig'><p>散心雜話。施信難消。大眾聞磬聲。各正念。</p>
</div>
<div class='div-commentary'><p style="margin-left:1em">【箋】此即佛告阿難宣令之偈。以警比丘常修正觀。乃可受食。若不修觀。散心雜話而食者。恐信施難消也。古云。施主一粒米。重如須彌山。若還不了道披毛帶角還。難消二字。甚於尸利仇之毒藥也是故叢林至今遵佛遺勅。而於將食時。擊磬宣偈。令諸比丘。於此聲中。各存正念。正念者。如理而念。名為正念。念即念慧。謂沈掉。有無等。不動。謂不動正念。</p>
<p style="margin-left:1em">梵網。寧以此口。吞熱鐵丸。及大流猛火。經百千劫。終不以此破戒之口。食於信心檀越百味飲食五燈提婆尊者。得法後。至迦毗羅國。有長者曰。梵摩淨德。一日園樹生耳如菌。味甚美。唯長者與第二子。羅[目*候]羅多取食。取<span class='corr'>已</span>。隨長。餘親屬。皆不能見。祖知其宿因。遂至其家。長者問其故。祖曰。汝曾供一比丘。然此比丘。道眼未明。虗沾信施。故報為木菌。惟汝與子。精勤供養。故得享之又問長者。年多少。曰。七十九。祖說偈曰。入道不通理復身還信施。汝年八十一。此樹不生耳。後如其言果佛授記。</p>
</div>
<div class='div-orig'><p>三匙觀法。</p>
</div>
<div class='div-commentary'><p style="margin-left:1em">【箋】大智度。論。食為行道之人。正受食時。須作三願。</p>
</div>
<div class='div-orig'><p>一願斷一切惡。</p>
</div>
<div class='div-commentary'><p style="margin-left:1em">【箋】初下匙時。當願此生。所有身口意。一切惡。悉令斷盡。</p>
</div>
<div class='div-orig'><p>二。願修一切善。</p>
</div>
<div class='div-commentary'><p style="margin-left:1em">【箋】次下匙時。當願此生所有善法。悉令滿足。</p>
</div>
<div class='div-orig'><p>三。誓度一切眾生。</p>
</div>
<div class='div-commentary'><p style="margin-left:1em">【箋】後下匙時。當願此生所修善根。迴施眾生。共成佛道。</p>
</div>
<div class='div-orig'><p>食存五觀法　一。計功多少。量彼來處。</p>
</div>
<div class='div-commentary'><p style="margin-left:1em">【箋】智度論。此食。墾植。收穫。舂磨淘汰。炊煑。及成功用甚多。量彼來處者。僧祇律。施主減其妻子之分。來求福故。施凡食時。當作此觀。古詩。鋤禾日當午。汗滴禾下土。誰知盤中飡。粒粒皆辛苦。</p>
<p style="margin-left:1em">論衡。穀之始熟曰粟。舂之於臼。簸其粃糠。炊之於甑。㸑之以火。成熟為飯。乃甘可食。而食之味。生肌腴成也。粟未米。米未成飯。氣腥未熟。食之傷人。</p>
</div>
<div class='div-orig'><p>二。忖<span class='corr'>己</span>德行。全缺應供。</p>
</div>
<div class='div-commentary'><p style="margin-left:1em">【箋】毗尼母律。若不坐禪誦經。營三寶事。及不持戒受人信施。為施所墮。則不宜受食。德行若全。則可應供受食。凡受食時。當作此觀。</p>
</div>
<div class='div-orig'><p>三。防心離過。貪等為宗。</p>
</div>
<div class='div-commentary'><p style="margin-left:1em">【箋】明了論疏。出家先須防心三過。謂於上味食起貪。下味食起。嗔。中味食起癡。以此不知慙愧。墮三惡道。凡受食時。當作此觀。</p>
</div>
<div class='div-orig'><p>四。正事良藥。為療形枯。</p>
</div>
<div class='div-commentary'><p style="margin-left:1em">【箋】饑渴為主病。四百四病。為客病。須以食為醫藥。用資其身。凡受食時。當作此觀。四百四病者。人身假地水火風四大所成。一大不調。則生百一種病。四。大。共成四百四病。</p>
</div>
<div class='div-orig'><p>五。為成道故。應受此食。</p>
</div>
<div class='div-commentary'><p style="margin-left:1em">【箋】不食。則饑渴病生。道業何成。增一阿含經。多食致苦患。少食氣力衰。處中而食者。如秤無高下。凡受食時當作。此觀。</p>
<p style="margin-left:1em">筆飡。黃山谷曰。禮所教飲食之序。教之末也。食而作觀。教之本也。今士大夫。誦先王之法言。則一人也。起居飲食。則一人也。故設教不得不如是。君子有思。終身之思也。食時作五觀。終食之思也。日一日。如是行之。念念仁智。則夫二人者。今而為一矣。五燈。黃龍南。化主歸上堂。世間有五種不易。一。化者不易二。施者不易。三。變生為熟不易。四。端坐喫者不易。更有一種不易。是甚麼人。良久云。聻。便下座。時翠巖真為首座。藏主問。適來和尚道。第五種不易。是甚麼人。真曰。腦後見腮。莫與往來。</p>
</div>
<div class='div-orig'><p>無呵食好惡。</p>
</div>
<div class='div-commentary'><p style="margin-left:1em">【箋】古人粗衣遮寒。糲食充饑。為學道故。若當大眾齋法之時。呵食美惡。損福良多。或遇病緣。不能食粗糲者。亦當存默。</p>
</div>
<div class='div-orig'><p>不得以食私所與。</p>
</div>
<div class='div-commentary'><p style="margin-left:1em">【箋】私與成盜業故。</p>
</div>
<div class='div-orig'><p>若摘與狗。</p>
</div>
<div class='div-commentary'><p style="margin-left:1em">【箋】一大檀誠敬。以美饌供佛僧。時有犬枵腹搖尾。作乞憐之狀。一比丘愍之。分食餧犬。檀信不悅。白佛故制。</p>
</div>
<div class='div-orig'><p>來益食。不得言不用。若<span class='corr'>已</span>飽。當以手讓却之。</p>
</div>
<div class='div-commentary'><p style="margin-left:1em">【箋】佛制。持鉢而食。至飽而後放鉢。若行者來益食。欲食。即以鉢托出。既飽。乃置鉢几上。或行者更來益。則以手讓却者。以手代語止之。燈錄。巖頭曰。逐物為下。却物為上。且道與此却之何如　常州芙蓉太毓禪師。因行食到龐居士前。士擬接。師乃縮手曰。生心受施。淨名早訶。去此一機。居士還甘否。士曰。當時善現豈不作家。師曰。非關他事。士曰。食到口邊。被他奪却。師乃下食。士曰。不消一句。昭覺勤云。善現作家。芙蓉奇特。盡被龐居士一時領過了也只如居士道。不消一句。且道是那一句。端坐受供養。施主蒙安樂。</p>
</div>
<div class='div-orig'><p>不得爪頭。使風屑落隣鉢中。</p>
</div>
<div class='div-commentary'><p style="margin-left:1em">【箋】風屑飄落鉢中。使隣坐生嫌。兼失威儀故。</p>
</div>
<div class='div-orig'><p>不得含食語。</p>
</div>
<div class='div-commentary'><p style="margin-left:1em">【箋】五燈神鼎諲。常與數耆宿至襄沔間。一僧舉論宗乘。頗敏捷。會野飯山店中。供辦而僧論說不<span class='corr'>已</span>。師曰。三界惟心。萬法惟識。惟識惟心。眼聲耳色。是甚麼語僧曰。法眼語。師曰。其義如何。曰。惟心。故根境不相到。惟識。故聲色樅然。師曰。古味是根境否。曰。是。師筯筴菜入口中。含胡而語曰。何謂相入耶。坐者駭然。僧不能答。師曰。途路之樂。終未到家。見解入微。不名見道。參須實參。悟須實悟閻羅王。不怕多語。僧拱而退。</p>
</div>
<div class='div-orig'><p>食時語。非惟禪律並遮。孔門亦常戒慎。除為佛法機緣。急救世間等事。不犯。如神鼎諲。會野飯於山店也。葢有狂禪含食語。以神鼎自況。大似薰蕕比栴檀耳不得笑談雜話。</p>
</div>
<div class='div-commentary'><p style="margin-left:1em">【箋】溈山警䇿。不解忖思來處。謂言法爾如然。喫了聚頭喧喧。但說人間雜話。</p>
</div>
<div class='div-orig'><p>不得嚼食有聲。</p>
</div>
<div class='div-commentary'><p style="margin-left:1em">【箋】行護。食時不得大攪及啜飲作聲眾中食訖不得啾口作食。禮。不絮美不啜歸不固獲不返食。</p>
<p style="margin-left:1em">如欲挑牙。以衣袖掩口。</p>
<p style="margin-left:1em">挑。剔也。隨眾食時。不可剔牙。宜食畢。至僻處。即欲剔者。宜以袖掩口。若露齒失威儀故。</p>
</div>
<div class='div-orig'><p>食中或有蟲螘宜密掩藏之莫令隣單見生疑心。</p>
</div>
<div class='div-commentary'><p style="margin-left:1em">【箋】行人非不欲以精潔飲食供奉。間或蟲螘誤入飲食之內。見者。當密藏。勿令人疑心不能食。昔有僧見桶中熟蔬。浮水雞。忙取食之。含胡語曰。好個熟菜頭。其僧事跡雖粗。乃見一時權宜。以安眾心。其僧却有汾陽力量。</p>
</div>
<div class='div-orig'><p>當一坐食。不得食訖。離座更坐食。</p>
</div>
<div class='div-commentary'><p style="margin-left:1em">【箋】佛說一坐食。比丘嘆譽領受。更不復食。形體枯瘦。佛即開許。一食後。更食麫餅等。令飽足。飽足者。滿足其意。不異其時也。若異時。即非時食也。一日鉢盂兩度濕。應鐘版之時食也。一坐而不再坐者。恐非時故。</p>
</div>
<div class='div-orig'><p>不得食訖。以手指刮碗鉢食。</p>
</div>
<div class='div-commentary'><p style="margin-left:1em">【箋】鉢中心粒。應施生靈。若以手指刮食。大失威儀。兼失利生功德故。</p>
<p style="margin-left:1em">行護。若有食遺落食巾上。不得取食。當押聚安一處。付與淨人鉢碗中。</p>
</div>
<div class='div-orig'><p>凡食不得太速。不得太遲。</p>
</div>
<div class='div-commentary'><p style="margin-left:1em">【箋】太速。則粗氣逼人。太遲。則延慢失侯。故須不急不緩。次第食之。</p>
<p style="margin-left:1em">行護。把鉢。不得太高。不得太低。則當胸前碗鉢常須離膝巾。不得安手致膝上。</p>
<p style="margin-left:1em">清規。不得將口就食。不得將食就口。</p>
<p style="margin-left:1em">禮節。不得鉢中央挑飯。不得大撓刮鉢中。</p>
</div>
<div class='div-orig'><p>行食未至。不得生煩惱。</p>
</div>
<div class='div-commentary'><p style="margin-left:1em">【箋】齋時。惟法喜禪悅。無煩惱故。若一人煩惱。則四座為之不安遂成煩惱齋法寧不得罪。</p>
</div>
<div class='div-orig'><p>或有所需。默然指授。不得高聲大喚<span class='note-inline'>(指授。指語也)</span>。不得碗鉢作聲。</p>
</div>
<div class='div-commentary'><p style="margin-left:1em">【箋】食時威儀。碗鉢自然無聲。碗鉢作聲。因麤慥故。一人麤慥不堪動聽。多人復然。而食堂規矩散漫。齋法不恭。其過誰歸。</p>
</div>
<div class='div-orig'><p>不得食畢先起。</p>
</div>
<div class='div-commentary'><p style="margin-left:1em">【箋】齋法自始至終。皆當恭敬。食畢先去。則有始無終。欺慢大眾。除常住公事。及遠行者。預白知事。則不犯。</p>
</div>
<div class='div-orig'><p>若違僧制。</p>
</div>
<div class='div-commentary'><p style="margin-left:1em">【箋】僧制者。即律中所說之文。皆僧制也。有違者。則先以椎白聚眾。而後斷事。聽罰。</p>
<p style="margin-left:1em">揵度。不應匡脚食。妨礙比座。所食可棄之物。應取著脚邊。去時持去。</p>
<p style="margin-left:1em">清規。不得將口就鉢。將鉢就口。</p>
<p style="margin-left:1em">禮節。不得鉢中央挑食。</p>
<p style="margin-left:1em">溈山警䇿。碗鉢作聲。食畢先起。去就乖角。僧體全無。起坐忪贊。動他心念。</p>
<p style="margin-left:1em">戒學先知。苾蒭惟著下裙。上無衣者。不應受食。若病老者。當屏處而食。</p>
</div>
<div class='div-orig'><p>聞白椎。不得抗拒不服。</p>
</div>
<div class='div-commentary'><p style="margin-left:1em">【箋】白椎者。法王之正令。文殊之大用也。今叢林凡事亦用椎白不待言而眾集且道椎作麼生白有血氣漢一。聞白推。當下省悟若是沒意致底不識好惡。五燈。世尊陞座大眾集定。迦葉白椎云世尊說法竟世尊。便下座　剎說塵說無間歇世尊陞座。<span class='corr'>已</span>落第二三科矣無端金色頭陀却將一大部不斷頭經強生著破至今天下衲僧句讀不徹。</p>
<p style="margin-left:1em">頌。棒頭吐舌露柱揚聲日上月下。正令齊行。</p>
<p style="margin-left:1em">◎雙泉師。寬初住雲門。一日聞白椎曰。請師寬充典座。師翻觔斗出眾曰。雲門禪。屬我矣。</p>
</div>
<div class='div-orig'><p>飯中有穀。去皮食之。</p>
</div>
<div class='div-commentary'><p style="margin-left:1em">【箋】盜戒下。注。</p>
<p style="margin-left:1em">無量壽經。律。或聚一處。出時。將施禽鳥。</p>
<p style="margin-left:1em">五燈。石霜慶。為溈山米頭。篩米次。溈曰。施主米。莫拋散。慶曰。不。溈於地上拾一粒曰。個是甚麼。慶無對。溈曰。莫輕這一粒。百千粒從此一粒生。慶曰。未審這一粒。從甚處生。溈呵呵大笑。至晚上堂曰。大眾。米裏有蟲。諸人好看。</p>
<p style="margin-left:1em">正風錄。拾得。為國清竈下頭陀。齋後。收殘汁冷飯置竹筒中。伺寒山。山見之。怡然負於巖下。快飽而<span class='corr'>已</span>。雲門澄。為雲棲圊頭。除糞後。以廁底穀粒。汰淨食之。皆潛行密用。也。今人固不能如寒山雲門所為。而所剩汁。及洗碗遺粒。或餧犬豕。或濟魚蝦。以成濟生之德。亦是惜福之道。乃作珍粒篇。簡諸同人云。我觀無數米。種從一粒始。天公雨露恩。農夫血汗脂。意在活蒼生。恩大勤不止。莫將一粒輕。大以須彌比。如何高上人。不省米來理。狼藉噴滿堂。鞋沾入圊裏。宿飯棄厨倉。路傍有餓死。天眼有雷霆。暴物何堪此。三年兩度荒。不記食糠粃。我著珍粒篇。遙簡天下士。足邊有遺粒。見者即拈起。鐺底飯甲香。食之最甘美。倘餘殘汁盤。洗碗并油滓。自<span class='corr'>己</span>不能飡。亦當餧犬豕。或傾長流中。而濟魴與鯉。所施雖微芒。功德日積累。不惟長福源。亦為入道址。</p>
<p style="margin-left:1em">僧要。長沙翼遊蜀。刺史毛璩。為設中食。翼見飯中得一粒穀。即先食之。毛密敬異。後餉米千斛。翼即受分施。</p>
</div>
<div class='div-orig'><p>附　不得見美味。生貪心。恣口食。</p>
</div>
<div class='div-commentary'><p style="margin-left:1em">【箋】大論。思惟此食。墾植耘除。收穫蹂治。磨舂淘汰。炊煑乃成。計一鉢之飯。作夫汗流。集合量之。食少汗多。功力艱辛。營調香味。纔供三寸。即成不淨。云何恣貪無度。不念道德輕微。以何消受。將來恐墮異類。酬償之苦。切生慙愧之想。</p>
<p style="margin-left:1em">薩遮尼乾子經。噉食太過人。身重多懈怠。現在未來世。於身失大利。睡眠自受苦。亦惱於他人。迷悶難覺悟。應時籌量食。</p>
</div>
<div class='div-orig'><p>不得偏眾食。</p>
</div>
<div class='div-commentary'><p style="margin-left:1em">【箋】偏眾食者。不共眾食也。不共有三。一。私造飲食。不與眾食。而獨食者。其過大。二。不私造飲食。有事異坐食者。不犯。三。老病不能隨眾。雖私造食。無犯。</p>
<p style="margin-left:1em">寶訓。拙菴曰。佛鑑住太平。高菴充維那。時年少。氣豪。下視諸方。少有可其意者。一日齋時鳴揵。見行者別器置食於鑑前。菴出堂厲聲曰。五百僧善知識。作這般去就。何以範摸後學。鑑如不聞見。逮下堂。詢乃水虀菜。葢鑑素有脾疾。不食油故。菴有愧。詣方丈告退。鑑曰。維那所言甚當。緣惠懃病。乃爾常聞聖人。言以理通。諸礙所食。既不優於眾。遂不疑也。維那志氣明遠。他日當柱石宗門。幸勿以此芥蔕。逮鑑遷智海。菴過龍門後為佛眼嗣。</p>
</div>
<div class='div-orig'><p style="margin-left:2em">結齋法式</p>
<p class="dharani">南無薩哆喃三藐三勃陀俱胝南怛姪他唵折隸主隸準提莎婆訶</p>
<p>所謂布施者。必獲其利義。若為樂故施。後必得安樂。</p>
</div>
<div class='div-commentary'><p style="margin-left:1em">【箋】所謂法施財施皆從歡喜布施故後所得報亦快樂故。</p>
</div>
<div class='div-orig'><p>飯食<span class='corr'>已</span>訖當願眾生所作皆辦具諸佛法。</p>
</div>
<div class='div-commentary'><p style="margin-left:1em">【箋】一時齋法<span class='corr'>已</span>竟。若不發志願。則前三匙五觀等。皆為剩語。有始無終。是故當願一切眾生。究竟一切事也。所作皆辦。豈易言哉。略言端坐受供。觀行<span class='corr'>已</span>周。厨務行堂<span class='corr'>已</span>畢。至於入理深談。二乘秪斷見思惑。菩薩將盡無明。尚未名皆辦。惟佛五住究盡。二死永忘。可稱皆辦。</p>
</div>
<div class='div-orig'><p>受䞋偈</p>
</div>
<div class='div-commentary'><p style="margin-left:1em">【箋】上古檀越飯僧。先以布㲲襯其座。齋<span class='corr'>已</span>。送襯作衣。故親從衣。後以銀錢代布。故親從貝。</p>
<p style="margin-left:1em">稽古略。練塘居士洪<span class='corr'>慶</span>善。持江東節度使。夜宿池州。梅山愚宗師迎之。相與夜話。洪問。飯僧見於何經。宗曰。四十二章經云。凡飯人百。不如飯一善人乃至飯百億三世諸佛。不如飯一無住。無作無證。之者。謂無修無證。則是正念獨脫。則功德超諸佛也。洪曰。前輩知此者。多矣。其為誰乎。宗曰。近如秦少游。藤州貶所。自作挽章。有誰為飯黃緇之句。東坡既聞秦計。以書送銀五兩。囑范元長。為秦飯僧。及東坡北歸。至毗陵。以疾不起。太學生裒錢。於東京慧林飯僧。蘇黃門撰東坡墓誌。首載之。洪曰䞋金有據乎。宗曰。豈不見毛詩。小雅鹿鳴燕羣臣嘉賓也。既飲食之。又實幣帛筐篚。以將其厚意。葢飯食不足以盡敬。而加贈遺之。以致慇勤。於時為誦。丁晉公齋疏。不錄。</p>
</div>
<div class='div-orig'><p>呪願達䞋。當願眾生。悉令通佛。十二部經。</p>
</div>
<div class='div-commentary'><p style="margin-left:1em">【箋】出菩薩本業經。又偈云財法二施。等無差別。檀波羅蜜。具足圓滿　凡有䞋施者。必有願求。受施者。當於三寶前。宣達其願。</p>
<p style="margin-left:1em">尊者菩須蜜論。作檀䞋。此云財施。解言報施之法。曰達䞋。導引福地。亦曰達䞋。字或從手。</p>
<p style="margin-left:1em">西域記。正達䞋拏者。右也。或云。駄器尼。以右手受人所施。為其生福故。肇云。夫以方會人。不可以一息期。以財濟物。不可以一時周。是以會通無隅者。彌綸而不漏。法澤冥被者。不易而普覆。</p>
<p style="margin-left:1em">十二部者。大智度論。十二分經也。一。修多羅。華言契經。上契諸佛之理。下契眾生之機。經者。法也。常也。十界同遵曰法。三世不易曰常。此聖教之總名也。二。祗夜。華言應頌。又云。重頌。謂應前長行之文。重宣其義。或六句。四句。三句。二句。皆名頌也。三。伽陀。華言諷誦。謂不誦長行直說偈句。如金光明經。空品等是也。四。尼陀羅。華言因緣。如經中有人問。故為說是事。如律中有人犯是事。故制是戒。如來所說一切根本緣起之事。皆名因緣。如法華化城喻品。說宿世因緣等是也。五。伊常目多。華言本事。謂說諸菩薩弟子因地所行之事。如法華本事品云。藥王菩薩。於日月淨明德佛所。得法歡喜。即然身臂。以為供養。修諸苦行。求菩提道等是也。六。闍多伽。華言本生。謂說佛菩薩本地受生之事。如涅槃云。比丘當知。吾於過去作鹿羆麞兔龍。及作金翅鳥粟散王。轉輪聖王。之類是也。七阿浮達磨。華言未曾有。亦云希有。謂如佛初生時。即行七步。足跡之處。皆有蓮花。放大光時。徧照十方世界。而發是言。我是度一切眾生。生老病死者。地大震動。天雨眾花。樹出音聲。作天技樂。如是無量希有之事是也。八。婆陀。具云阿波陀那。華言譬喻謂如來說法。為鈍根者。譬喻以曉示之。令其開解。如法華火宅。藥草喻品是也。九。優婆提舍。華言論議。謂諸經問答。辯論諸法之事。如法華提婆達多品。智積菩薩。與文殊師利。論說妙法是也。十。優陀那。華言自說。謂無有人問。如來以他心智。觀眾生機。而自宣說如楞嚴說五十種魔事。不待阿難請問。又如彌陀經。無有緣起。自告舍利弗是也。十一。毗佛略。華言方廣。方者。法也。廣者。大也。正理曰方。包富曰廣。謂大乘方等經典。其義廣大。猶如虗空也。十二。和伽羅。華言授記。謂如來為諸菩薩。辟支聲聞授記。如法華云。汝阿逸多。於當來世。而成佛道。號曰彌勒等是也。</p>
<p style="margin-left:1em">徵。施主一䞋。云何能通十二部經。訓。如來一大藏經。經經不離六度梵行。而六度梵行皆以檀波羅蜜為先。由此觀之。豈止通十二部而<span class='corr'>已</span>。我天山老人。甞以一文錢開示四句法。及分別十法界之相。乃至祖意教意。直下令人悟去。則䞋施之功利莫大焉。</p>
<p style="margin-left:1em">燈錄。甘贄行者。一日到南泉設齋。黃檗為首座。行者請施財。座曰。財法二施。等無差別。甘曰。恁麼爭消得某䞋。便將出去。須臾復入曰請施財。座曰。財法二施。等無差別。甘乃行䞋。</p>
<p style="margin-left:1em">◎有施主婦入院。行眾僧隨年錢。僧云。聖僧前著一分。婦曰。聖僧年多少。僧無對。法眼代云。心期滿處即知。</p>
</div>
<div class='div-orig'><p>洗鉢偈　以此洗鉢水。如天甘露味。施與諸鬼神。悉令皆飽滿。</p>
<p class="dharani">唵摩休囉悉莎訶</p>
</div>
<div class='div-commentary'><p style="margin-left:1em">【箋】燄口。蘇嚕巴水也世人但知施食之利不知施水之功謂餓鬼咽喉熾然見水不能飲惟呪飲之清凉是故洗。爾時加持偈呪願力水飯兼施如天甘露。能令鬼神不饑渴故。</p>
<p style="margin-left:1em">經律。有阿羅漢。常入龍宮食。食還。以鉢授沙彌洗。鉢中有殘飯數粒。沙彌嗅之大香。食之甚美。便作方入師繩床下。兩手捉脚。其師至時。繩床俱入龍宮。龍言。此未得道。何以將來。沙彌食鉢粒故。</p>
<p style="margin-left:1em">五燈。趙州因僧問。學人乍入叢林。乞師指示。師云喫粥了也未。僧曰。喫粥了也。師云。洗鉢盂去。其僧忽然省悟。</p>
<p style="margin-left:1em">◎五雲志逢。一日入普賢殿中宴坐。倏有神跪於前。師問誰。曰。護戒神。師曰。吾有何愆耶。曰洗鉢水師每傾棄。非所宜也。師此後盡飲之。即成脾疾。十載方愈。</p>
<p style="margin-left:1em">◎雲巖虗席。郡牧欲死心舉住持。心曰。準山主住得。某未嘗識渠。見有洗鉢頌甚好。頌曰。之乎者也。衲僧鼻孔。大頭向下。若也不會。問取東村王大姐。牧奇之。請住雲巖。</p>
</div>
<div class='div-orig'><p>執楊杖偈。</p>
</div>
<div class='div-commentary'><p style="margin-left:1em">【箋】白玉蟾記。太微空中箕宿之精。化為柳。埀垂裊裊。於澹雲疎雨之間。古之所隱於柳者葢欲彰。其溫柔謙遜之志也。</p>
</div>
<div class='div-orig'><p>手執楊枝。當願眾生。皆得妙法。究竟清淨。</p>
<p class="dharani">唵薩巴嚩述答薩哩吧答哩麻薩吧嚩述怛[口*夯]唵㘕</p>
</div>
<div class='div-commentary'><p style="margin-left:1em">【箋】菩薩尋常百無所思。一切天人。覓其起處不得。忽然機境相逢。乃見入事入理之無窮。是故菩薩。纔舉楊枝。便願一切眾生。皆得悟入妙法。究竟妙法無他。直願一切眾生。清淨而<span class='corr'>已</span>。葢楊枝質性溫柔。滋味清凉。故取其義為喻也。</p>
</div>
<div class='div-orig'><p>嚼楊枝偈。</p>
</div>
<div class='div-commentary'><p style="margin-left:1em">【箋】珠林。垂楊細柳。綠幹新條。去熱則口發幽蘭。淨齒則氣含優鉢。</p>
</div>
<div class='div-orig'><p>嚼楊枝時。當願眾生。其心調淨。噬諸煩惱。</p>
<p class="dharani">唵阿穆伽彌摩隸爾嚩迦囉僧輸駄禰鉢頭摩俱摩囉爾嚩僧輸駄耶陀囉陀囉素彌摩唎莎嚩訶</p>
</div>
<div class='div-commentary'><p style="margin-left:1em">【箋】楊枝。味苦澁。飲之。則有益身心。菩薩為願一切眾生。調伏煩惱。更無別法。惟示堅忍之法。除其煩惱。亦如飲楊枝苦味。而消煩熱也。</p>
<p style="margin-left:1em">淨行疏鈔。載西域。皆朝中嚼齒木。盥漱清淨。方行禮敬。淨穢不相雜也。</p>
<p style="margin-left:1em">鈔。楊枝有五利。一。明目。二。除痰。三。除口氣。四。辨味。五。消食。發隱。草木。都為鬼神所棲。上有宮室。人自不見。故木不可輕伐。</p>
</div>
<div class='div-orig'><p>漱口偈　澡漱口齒。當願眾生。向淨法門。究竟解脫。</p>
</div>
<div class='div-commentary'><p style="margin-left:1em">【箋】食時。菜甲遺齒脥間。久之作氣。故食後須澡漱口。言此當願。不但澡漱自<span class='corr'>己</span>口齒。清淨而<span class='corr'>已</span>當願與一切眾口齒無量法門。同時清淨。究竟解脫也。</p>
<p style="margin-left:1em">寄歸傳。凡受食。及餘飲食。既入其口。身即成觸。要將淨水漱口之後。方得觸餘人。若未澡漱被觸人。並成不淨。</p>
</div></div>
<div class='div-other'><a id='mulu25' />
<p class='h2'>禮拜第七</p>
<div class='div-commentary'><p style="margin-left:1em">【箋】大方廣寶篋經。智燈聲聞問文殊言。云何禮佛。文殊言。若見法淨。名見佛淨。若身若心。不低不昂。正直而住。不動不搖。其心寂靜。行寂靜行。是名禮佛。華嚴孔目。三種禮佛。一。成過禮。謂禮佛時。身儀不正。與輕慢相應。如碓上下。佛制有過。二。相似禮。謂禮佛時。身儀雖似端正。與雜覺相應故。三。順實禮。謂禮佛時。身義端正。與正智相應。隨順實禮故。華嚴隨疏演義。凡禮敬三寶。必須五體投地。所以折伏憍慢。用拜虔誠故。一右膝。二左膝。三右手。四左手。五首頂。一。願我右膝著地時。令諸眾生。得正覺道。二。左膝。願我左膝著地時。令諸眾生。於外道法不起邪見。悉得安立正覺道中。三。右手。願我古手著地時。猶如世尊坐金剛座。地震現瑞。證大菩提。四。左手。願我左手著地時。令諸眾生。遠離外道難調伏者。以四攝法。而攝取之。令入正道。五。首頂。願我首頂著地時。令諸眾生。離憍慢心。悉得成就無上菩提。增一阿含經。禮佛五種功德。一。端正。因見佛相好。發歡喜心。而生渴仰。來世即得相貌端正。二。好聲。因見佛相。三稱南無佛名。來世得好聲音。三。多饒財寶。於諸佛所。而作大施。散花燃燈。來世獲大財寶。心無貪者。四。生長者家。若見如來相好長跪叉手至心頂禮。來世生長者家。五。身壞命終生善處天上。由敬禮佛所獲功德。來世得生善處及於天上也。珠林。既知聖教。禮佛功德不可思議是故行者。常預作意。不得自惰。恐無常忽至。瞻禮無處。譬鼠入角。路窮何趣。佛說偈云。命如風中燈。不知滅時節。今日復明日。不覺死輪至。冥冥從業緣。不知生何道。</p>
<p style="margin-left:1em">◎今此所敘威容相狀。中邊時俗各有異儀。故中天虔敬。震旦不同。彼則拜少而繞多此則拜多而繞少。彼則肉袒露足。而為恭。此則申屣備整。而為敬。翻譯。槃那寐。名出。</p>
<p style="margin-left:1em">聲論。或名槃談。訛云和南。皆翻我禮。禮者。履也。體不備。君子謂之不成人。南山云。四儀若無法潤。乃名枯槁眾生。故天台明四種三昧之法。是知四儀法則。名禮。身業。恭敬。名拜也。</p>
<p style="margin-left:1em">◎經律禮佛。無侍者敷具之文。此葢憍慢。非至敬禮也。侍者敷具。為山行。及隨處等。然禮佛。必須自敷具或為老病。侍者代敷。可也。今之色力強健者。亦必侍者敷具習為故態。非憍慢而何。大論。禮有三。一。口禮。二膝禮。頭不至地。三。頭至地。是為上禮。口禮者。合掌問訊也。</p>
<p style="margin-left:1em">僧祇。禮拜。不得如瘂羊。當相問訊。善見論。當安慰舒顏。先語平視。和色正念。在前問訊。比丘到佛所問訊云。少病少惱。安樂否。二。屈膝者。即互跪也。今訛云胡跪葢梵世遺種。居竺間葱嶺之北。諸戎羌胡。今經律多翻互跪。以三處翹聳故名互跪。即右膝著地也。涅槃疏。明三義。一。右膝。有力跪。能安久。二。右膝有力。起止便易。三。右膝躁動。著地令安若兩膝著地。則名長跪。輔行。準地持阿含。皆以雙膝雙肘。及頂至地。名五體投地。亦名五輪。五處圓故。西域記。致敬之式。其義九等。一。發言慰問。二。俯首示敬。三。舉手高揖。四。合掌平拱。五。屈膝。六。長跪。七。跪膝地。八。五輪俱屈。九。五體投地。凡斯九等。極一拜跪而贊德謂之盡敬。</p>
<p style="margin-left:1em">五燈。和安通自幼寡言。時人謂之不語通因禮佛次。有禪者問。禮甚麼。師曰是佛。者乃指像曰。這個是何物。師無對。至夜具威儀禮。問今日所問某甲。未知意旨何如。者曰。座主幾夏。師曰。十夏。者曰。還曾出家也未。師轉茫然。者曰若也不會。百夏奚為。乃伺命參馬祖。及至江西。祖<span class='corr'>已</span>圓寂。退謁百丈。頓釋疑情。有人問師是禪師否。師曰。貧道不曾學禪。師良久。召其人。人應諾。師指椶櫚樹子。人無對。</p>
<p style="margin-left:1em">◎黃檗。在鹽官殿上禮佛。次時唐宣宗為沙彌。問曰。不著佛求。不著法求。不著僧求。禮拜當何所求。師曰。不著佛求。不著法求。不著僧求。常禮如是事。彌曰。用禮何為。師便掌。彌曰。大麤生。師曰。這裏是甚麼所在。說麤說細。隨後又掌。</p>
</div>
<div class='div-orig'><p>禮拜不得占殿中央。是住持位。</p>
</div>
<div class='div-commentary'><p style="margin-left:1em">【箋】中央。是主法之位。雖前戒。不敢擅占。此位。況後戒者。</p>
</div>
<div class='div-orig'><p>有人禮佛。不得向彼人頭前經過。</p>
</div>
<div class='div-commentary'><p style="margin-left:1em">【箋】其義有二。一。恐妨禮佛正觀。二。恐足起塵悖。觸彼頭面。令彼煩惱故。</p>
</div>
<div class='div-orig'><p>凡合掌。不得十指參差。不得中虗。不得將指插鼻中。須平胸高低得所。</p>
</div>
<div class='div-commentary'><p style="margin-left:1em">【箋】憍慢禮者。謂指合。而掌不合。有掌合。而指不合。由心散慢故合掌下三句正形寫不存觀法。懶惰懈怠之狀。若禮佛不存觀法徒禮何益。論語。手與心齊。高不過揖。與合掌義同。觀音義疏。此方以拱手為恭。外國以合掌為敬。手本二邊。合而為一。表專至一心也脫有個漢。向纔合掌處。頓悟臨濟三玄要旨。也不為分外。</p>
</div>
<div class='div-orig'><p>不得非時禮拜。如欲非時禮。須待人靜時。</p>
</div>
<div class='div-commentary'><p style="margin-left:1em">【箋】朝暮大。眾同時禮佛之時。除此二時私自禮佛。雖是好事。未免招搖動眾。若人靜時。及閒居獨處。無礙時時禮佛。</p>
</div>
<div class='div-orig'><p>師禮佛。不得與師並禮。當隨後遠拜。</p>
</div>
<div class='div-commentary'><p style="margin-left:1em">【箋】尊卑上下。不可紊亂。故不得與師並肩禮佛。隨後遠拜。以別別上下之分。</p>
</div>
<div class='div-orig'><p>師拜人。不得與師同拜。</p>
</div>
<div class='div-commentary'><p style="margin-left:1em">【箋】凡師與人作禮。非前輩耆宿。即師友道。若渾然同拜。不別尊卑故。</p>
</div>
<div class='div-orig'><p>在師前。不得與同類相禮。在師前。不得受人禮。</p>
</div>
<div class='div-commentary'><p style="margin-left:1em">【箋】同類。同學也。古德云。佛前受人禮拜。大不祥。況沙彌年少。正在學地。當禮拜於人。勿受人禮拜也。</p>
</div>
<div class='div-orig'><p><span class='corr'>己</span>手持經像。不得為人作禮。</p>
</div>
<div class='div-commentary'><p style="margin-left:1em">【箋】手持經像。即佛在手。凡遇耆宿尊客。俱不應作禮。<span class='corr'>但</span>云經像在手。不敢作禮。或不免作禮者。須安置經像。然後作禮。</p>
</div>
<div class='div-orig'><p>凡禮佛。須精誠作觀。教列七種禮。不可不知。</p>
</div>
<div class='div-commentary'><p style="margin-left:1em">【箋】珠林。天竺勒那三藏。覩此方不習禮之儀。傳此七種之法。雖通云禮佛。而有是非淺深不同。葢欲人知我慢求名二種之非。而歸身心等五種之正也。從淺至深。修行獲益故。一。我慢禮。謂身雖設拜。無有敬心外覩似恭。內懷我慢也。二。求名禮。亦名唱和禮。謂但要名譽。詐現威儀常行禮拜。實無慇重心也。唱和禮者。口雖稱唱佛名。心實馳求外境也。三。身心恭敬禮。謂口稱佛心心存相好身業翹勤。恭敬供養。無異念也。四。發志清淨禮。謂慧心明了。達佛境界。內外清淨。虗通無。礙禮一佛時。即禮一切諸佛。禮一切諸佛。即禮一佛。以諸佛法身。體本融通故。禮法禮僧。亦復如是。五遍入法界禮。謂想自<span class='corr'>己</span>身心等法。從本以來。不離法界。諸佛不離我心。我心不離諸佛。性相平等。本無增減。今禮一佛。即遍通諸佛。如一室中。懸百千鏡。鏡鏡皆現。鏡無不照。影無不現。如是正觀。則功歸法界。德用無邊。是名遍入法界禮。六正觀修誠禮。謂攝心正念。雖對佛身。即禮自<span class='corr'>己</span>。佛身葢由一切眾生本有覺性。與佛平等。為隨染緣。迷於<span class='corr'>己</span>性。忘認為惡。無始以來。未曾將一燈。一香。一禮。供養<span class='corr'>己</span>身佛性。若能返照本覺。則解脫有期。故維摩經。觀身實相。觀佛亦然。是名正觀修誠禮。七。實相平等禮。謂前正觀中。猶存有體有觀。自他兩異。今此一禮。無自無他。凡聖體用不二。若見佛可尊。可敬。見凡可卑可慢。此心即成邪執故。</p>
<p style="margin-left:1em">金剛經。是法平等。無有高下。能禮所禮其性空寂。是名實相平等禮。</p>
</div>
<div class='div-orig'><p>登殿堂道場　若得見佛。當願眾生。得無礙眼。見一切佛。</p>
</div>
<div class='div-commentary'><p style="margin-left:1em">【箋】若得見者。言不易見之辭也。既得見佛。當生自慶。然佛性。人人本具。何不易見。惟其本具。故不易見。所謂不見廬山真面目。只因身在此山中。言眾生不易見佛者秪為妄想執著為礙耳。若妄執消盡。本覺始覺。同一圓明。同一清淨。況有生佛之名。能所之相分別哉。所以得無礙眼。即得見佛。得見佛者。即是佛見。見佛見者。即無礙眼。</p>
<p style="margin-left:1em">華嚴疏。十種見佛。菩薩修殊勝行。離諸障礙。稱佛所行。得見十佛。了了分明。如是見者。乃名真見。故云十種見佛。一。安住世間。成正覺佛。無著見。二。願佛出生見三業報佛。深心見。四。住持佛。隨順見。五。涅槃佛。深入見。六。法界佛。普至見。七。心佛。安住見。八。三昧佛無量無依見。九。本性佛。明了見。十隨樂佛。普授見。</p>
<p style="margin-left:1em">燈錄。初祖云若一切作處。即無作處。無作法。即見佛。肇註。行合解道。即見佛。</p>
</div>
<div class='div-orig'><p>觀佛偈　諦觀佛時。當願眾生皆如普賢。端正嚴好。</p>
</div>
<div class='div-commentary'><p style="margin-left:1em">【箋】諦觀。誠實觀也。莫將父母。所生之眼。而觀須將父母未生前清淨正眼觀之也。端正嚴好者。謂普賢因中行願齊修。故其報身福慧莊嚴。世間無比。故當修普賢行願。而成嚴好之相也。</p>
</div>
<div class='div-orig'><p>贊佛偈　贊佛相好。當願眾生。成就佛身。證無相法。</p>
</div>
<div class='div-commentary'><p style="margin-left:1em">【箋】法界次第。如來三十二相。以表法身眾德圓極。人天中尊眾聖之王也。華嚴隨疏演義鈔。有八十隨形好又經云八萬四千相。八萬四千隨形好　如來德相嚴好。贊不可盡。假使以虗空為口。須彌為筆。香海為墨。盡大地為紙。略舉如來一相一好贊之。經劫所不能盡。況以父母所生口。兼以三寸筆。乃欲全舉如來萬德相好。而以是句非句所能贊之哉。故發是願願與當來大心眾生。不離眾生之口。而成佛口。不離眾生之身。而成佛身。何以故。以贊佛故。而成佛口。成佛口故。即成佛身。成佛身故。證無相法。證無相法。是真贊佛。</p>
<p style="margin-left:1em">徵。菩薩曠劫修行乃得成。云何不離眾生之身而成佛身耶。</p>
<p style="margin-left:1em">訓。永嘉云。無明實性即佛性。幻化空身即法身。未嘗離眾生身。別有佛身也。</p>
<p style="margin-left:1em">徵。既成佛身。云何又曰證無相法。若實有身。不應曰無相。既曰無相。何身成佛。</p>
<p style="margin-left:1em">訓。此正顯佛身相好。贊不及處。句句回互。絕諸滲漏。亦見生佛名異。而體同。若眾生名盡。佛亦何有。故成佛句。為盡眾生之名。無相句。為盡諸佛。之跡。名跡俱空也宗鏡錄心無形相。故號無相法門。亦名無相道場。若於一切相見無相之理。即惟心如來。是無生。即見無相。諸相既無。惟是覺體。名見如來。由是則知佛身無相。</p>
<p style="margin-left:1em">寶訓。懶菴曰。涅槃經云若人聞說大涅槃。一句一字。不作字相。不作句相。不作聞相。不作佛相。不作說相。如是義者。名無相相。達磨大師航海而來。不立文字者。葢明無相之旨。非達磨自出新意。別立門戶。近世學者。不悟斯旨。意謂禪宗。別是一種法門。以禪為宗者非其教。以教為宗者。非其禪。遂成兩家之說互相詆呰譊譊不<span class='corr'>已</span>。噫。所聞淺陋一至於此。非愚即狂甚可歎息。</p>
</div>
<div class='div-orig'><p>釋迦佛因中贊弗沙佛偈。</p>
</div>
<div class='div-commentary'><p style="margin-left:1em">【箋】四教儀觀音玄記。底沙佛。有二弟子。一釋迦。樂修利他行。所化機先熟。二慈氏。樂修自利行。所化機在後熟。彼佛念曰。多人就一人則難。一人就多人則易。欲今釋迦先成道故。乃捨二弟子入山。時釋迦菩薩。隨後入山。尋師不見踪跡。正行次。忽見彼佛在寶龕中。入火界定。威光赫奕。特異於常。行次忘下一足。經於七日說於一偈。因此精進。超於九劫。在彌勒前成佛。菩薩本行經。佛告阿難。往昔有如來出現於世。號弗沙佛。時彼佛在雜寶窟內。我見彼佛。心歡喜。合掌翹一足。七日七夜。以此偈贊嘆。阿難。我以此偈贊彼佛<span class='corr'>已</span>。發如是願。乃至彼佛語侍者言。是人過於九十四劫。當得成佛。號釋迦牟尼。我於彼時。得授記。不舍精進。增長功德。無量世中。作梵釋天。轉輪聖王。以是善業因緣力。我得四種辯才。無有一人能與我論。降伏我者。我得成阿耨菩提轉於無上法輪。</p>
</div>
<div class='div-orig'><p>天上天下無如佛。十方世界亦無比。世間所有我盡見。一切無有如佛者。</p>
</div>
<div class='div-commentary'><p style="margin-left:1em">【箋】此偈與世尊降生機緣合參。乃見世尊舊習未忘。奇哉。九十四劫。而不忘七日舊習。非宿命通。安得若此。今人熟讀章句。隔一日夜。盡情忘却。何能至劫也。其聖凡之隔如此。今人若能發願。亦如釋迦之贊弗沙。亦以此偈七日七夜翹一足。而贊釋迦。其人必親見釋迦。而為授記。復見千百億釋迦。亦不出自心也。釋迦示誕成道。詳早覺偈下。</p>
</div>
<div class='div-orig'><p>禮佛作觀偈。</p>
</div>
<div class='div-commentary'><p style="margin-left:1em">【箋】毗尼日用。報國茂律師所集謂此偈。是文殊菩薩說。藕益法師謂此偈乃唐國清湛然。即荊溪尊者依法華補助儀。第七實相禮作也若然。則日用為文殊說誤矣余復閱補助儀第六正觀禮注此偈則知藕益亦誤矣。余疑荊溪引證文殊之偈。發明。</p>
<p style="margin-left:1em">正觀亦未可知。不然。則集毗尼日用。并較諸宿。何謬至此耶。姑闕疑。質之大方。</p>
<p style="margin-left:1em">大聖文殊師利菩薩贊佛法身四十一頌。出大乘一切境界智光明莊嚴經。在竟凾。若依此頌贊禮於佛。得大辨才。</p>
</div>
<div class='div-orig'><p>能禮所禮性空寂。感應道交難思議。</p>
</div>
<div class='div-commentary'><p style="margin-left:1em">【箋】能禮者。人。所禮者。佛。若能所之性未忘。而佛我之心猶礙。若能所都忘。佛我均化。是名空寂。此空此寂。非頑空之空。枯寂之寂。乃真空之空。真寂之寂也。真空真寂。名之不得。狀之不得。何以故。謂空不自言空。寂不自言寂。言空言寂。即非空寂也。神而明之如中天之朗月。如大海之澄波月非因水而開朗。水豈緣月而澄清水本無心。月亦何性。上下交光。水天一色。而至道交感。豈心思口吻之可及哉。</p>
</div>
<div class='div-orig'><p>我此道場如帝珠。十方諸佛<span class='note-inline'>(若禮別佛。隨換此四字)</span>影現中。我身影現諸佛前。</p>
</div>
<div class='div-commentary'><p style="margin-left:1em">【箋】此三句。不悟十字。中字。之象。如楞嚴東觀則西。南觀成北。諸位不成。數從何始。所言象者。太極變化之象也。此●象可大可小。可橫可竪。可長可短。可□可○。是故悟此。可以圓融行布。我此道場。供養瞻禮也。我此道場者。人人有一片潔白之地。不假於人。故云我。即此身心。頂禮諸佛。入佛知見。作佛觀行。故云道場。然此道場。不假思惟。而佛我通感。故以帝珠為喻。</p>
<p style="margin-left:1em">碧巖。帝珠者。天帝釋。善法堂前。以摩尼珠為網。凡一珠中。映現百千珠。而百千珠俱現一珠中。交映重重。主伴無盡。此明事事無礙境界也。昔賢首國師。立鏡燈為喻。列十鏡。中設一燈。若看東鏡。則九鏡鏡燈。歷然齊現。若看餘方。則鏡鏡亦然。觀此可以悟禮佛作觀之法。如明鏡之在掌握間也。行者禮佛。不可不知。凡禮佛時。當屏絕外緣。澄定身心。默念一心頂禮。盡東方佛剎。微塵數世界。微塵數諸佛。我悉遍禮。一一佛影。影於我身。我身之影。亦復影於佛身。無有遺一餘方觀同上。</p>
<p style="margin-left:1em">徵。諸佛身影。威德廣大。故能過佛剎微塵世界。影於眾生身中。眾生身影。不過咫尺。云何能過佛剎微塵數世界影於佛身之前乎。</p>
<p style="margin-left:1em">訓。昔無邊身菩薩。思惟以丈尺量世尊。丈六金身。量<span class='corr'>已</span>。丈六而又丈六。終不見世尊頂相。不見頂相者。法身也。丈而見頂者。報身也。報身屬功用故可量法身無功用。故不可量。若夫大心凡夫。一念發智頂禮時。其影<span class='corr'>已</span>過不可說世界。<span class='corr'>已</span>入不不可說諸佛之身。復何疑。嘗論不但一切佛身之有此影。一切有情無情亦具此影也。</p>
<p style="margin-left:1em">起世經。月宮殿中。有諸影現。此大州中。有南閻浮樹。因此樹。故名閻浮州。其樹高大。影現月輪。</p>
<p style="margin-left:1em">淮南子。月中有物婆娑者。乃山海影其空處。海水影也。</p>
<p style="margin-left:1em">花木錄。瀛州有影木日中視之。一葉百影。</p>
</div>
<div class='div-orig'><p>頭面接足歸命禮。</p>
</div>
<div class='div-commentary'><p style="margin-left:1em">【箋】有曰。頭面為一身之最尊。足為一身之最卑也。言以我之最尊。頭面。接佛之最卑之足。以表至誠余獨不然曰。足雖卑。然無足不成五體。況如來三十二相。第一。足安平相。第二。千輻輪相。輻。即車輪中之輻。謂足下轂網輪紋。眾相圓滿。猶如千輻也。故如來足相最尊。當憶念如來慈悲摩頂。耳提面命。而我以五體投地。志誠諦信。接續佛之安平千輻輪之光明也。徵。三十二相。先以足相標其前者。何也。</p>
<p style="margin-left:1em">訓。謂如來萬德。唯行所先。若行不先。則萬德不成。故先標足也。歸命禮者。盡其形命。歸敬作禮也。</p>
<p style="margin-left:1em">華嚴。善財。參五十三員善知識。最後到彌勒閣前見樓閣門。閉瞻仰贊嘆。見彌勒從別處來。善財作禮。願樓閣門開令我得入。彌勒至善財前。彈指一聲。樓閣門開。善財入<span class='corr'>已</span>。樓閣即閉。見百千萬億樓閣。一一閣內。有彌勒領諸眷屬。并一善財。而立其前。</p>
</div>
<div class='div-orig'><p>禮法偈　真空法性如虗空。常住法寶難思議。我身影現法寶前。一心如法歸命禮。</p>
</div>
<div class='div-commentary'><p style="margin-left:1em">【箋】真空者。非頑空之空。法性者。目前萬法之性也。既曰萬法。而空亦萬法中之一。惟真空。不言空與不空。法性亦不言有性無性。故真空而法性不得。法性而真空不得。是名真空法性。如虗空者。謂真空法性。皆依虗空立用真空之體。不動也。真空之與虗空。猶先天之與後天也。常住法寶者。亘古亘今無始無終無斷無滅之大法寶也。非世間金銀之寶也。世間金銀價值。終有分際。惟法寶價值無分際故。永嘉云。摩尼珠。人不識。如來藏裏親收得。如來藏者。謂不止經律論文字。及黃卷赤軸之藏。乃如來四十九年說不到底。五時八教判不到底故曰難思。正難思時。不覺踏著自<span class='corr'>己</span>影子。身光與摩尼寶珠。炳然交映。珠光身影不可甄辨始知心外無法法外無心。一瞻一禮。一剎一塵。風動水流鳥啼花笑常演摩訶。直得口誦之而不徹。耳聽之而無聲人法雙泯。是名真法。是名如法皈命。</p>
</div></div>
<div class='div-other'><a id='mulu26' />
<p class='h2'>聽法第八</p>
<div class='div-commentary'><p style="margin-left:1em">【箋】涅槃。若離於四法。得涅槃者。無有是處。何等為四。一。親近善友。二。專心聽法。三。繫念思惟。四。如法修行。以是義故。聽法因緣。則為近於大般涅槃。何以故。開法眼故。</p>
<p style="margin-left:1em">付法藏經。佛言。一切眾生。欲出三界生死大海。必假法船。方得度脫。法為清凉。除煩惱熱。法是妙藥能愈結病。法是眾生。真善知識。作大利益。濟諸苦惱所以然者。一切眾生。志性無定隨所染習。近善則善。近惡則惡。若近惡友。便遭惡業流轉生死。無有邊際。若近善友。起諸敬心。聽受妙法。必能令離三途苦惱。由此功德。受最勝樂。</p>
<p style="margin-left:1em">梵網。若佛子。一切處。有講法毗尼經律。大宅舍中講法處。是新學菩薩。應持經律卷。至法師所。聽受諮問。若山林樹下。僧地房中。一切說法處。悉至聽受。若不至彼聽受者。犯輕垢罪。智論。聽者。端視如渴飲。一心入於語義中。踴躍聞法心悲喜。如是之人可為說。</p>
<p style="margin-left:1em">成範。凡沙彌學心。當如旱地涸池。不厭多聞。不棄寸陰。若遇法師上座。講說經論了義之法。當虗心諦聽。於說法如父母本師想。於所聞法如饑受食。渴飲漿想。瑜伽師地論。菩薩欲從善友聽問法時。於說法師。有五種處不應作異意。當以純淨心。屬耳而聽也。一。壞戒不作異意。謂若聽法時。須一心信受。不可起念。此說法師破戒。不住律儀。我今不應從彼聽法。二。於壞族。不作異意。謂若聽法時。須一心信受。不可起念。此說法師微賤種姓。我今不應從彼聽法。三。於壞色。不作異意。謂若聽法時。須一心信受。不可起念。此說法師容貌醜陋。我今不應從彼聽法。四。於壞文。不作意異。謂若聽法時須一心信受。不可起念。此說法師言辭不文。我今不應從彼聽法。五於壞美。不作異意。謂若聽法時。須一心信受。不可起念。此說法師多懷忿恚。不以美言宣說諸法。我今不應彼聽法。</p>
<p style="margin-left:1em">華山梵網注始繇懈怠不聽。終則無惡不造。故凡有講法處。宜應往彼聽受。如不往聽。即是慢法。以慢法故福慧消滅。罪惡增長。所謂若非法味滋神。終無解脫。故戒之。</p>
</div>
<div class='div-orig'><p>凡遇掛上堂牌。宜早上堂。勿待法皷大擂。</p>
</div>
<div class='div-commentary'><p style="margin-left:1em">【箋】上堂說法。法門最尊之事。聽法亦亦人生極大之事。凡見掛上堂牌。當發歡喜難遭之想。毋使法皷大擂。倉倉皇皇。奔走法堂。大眾觀之不雅。自覺威儀不重。故宜早進。</p>
</div>
<div class='div-orig'><p>整理衣服。</p>
</div>
<div class='div-commentary'><p style="margin-left:1em">【箋】聽法時。衣帽當揀勝於尋常者。服之。若無勝服。雖破衲。必須嚴整。為重法故。</p>
</div>
<div class='div-orig'><p>平視直進。</p>
</div>
<div class='div-commentary'><p style="margin-left:1em">【箋】平視。不左顧右盼直進。不左之右繞。乃見端恭聽法之至。</p>
</div>
<div class='div-orig'><p>坐必端嚴。</p>
</div>
<div class='div-commentary'><p style="margin-left:1em">【箋】毗尼序。聽法時。上座來不應起。上座亦不應驅下座起。謂此時為聽法者眾。不及序上下之分。聽法後。而上下之分有在。故言不應也。</p>
</div>
<div class='div-orig'><p>不得亂語。</p>
</div>
<div class='div-commentary'><p style="margin-left:1em">【箋】法堂之上。人天交接。之時。各各靜默為聞法要。若一人亂語動眾。亂其聞思。如破和合。獲罪非輕。</p>
</div>
<div class='div-orig'><p>不得大咳唾。</p>
</div>
<div class='div-commentary'><p style="margin-left:1em">【箋】咳唾。咽喉不清。非胃中多火。則肺家有痰。不能抑之。此帶病聽法者。然不可縱恣。須奈煩少時。</p>
</div>
<div class='div-orig'><p>附　凡聽法。須聞而思思而修。</p>
</div>
<div class='div-commentary'><p style="margin-left:1em">【箋】聞。謂所聞之法。思。謂思所聞之法。必至明達所思。當依而修也。若聞而不思。猶不聞也。思而不深。猶不思也。思深而不行。雖行。而不至究竟者。其猶志於天下。而却步不前也。故聞思修者。如。</p>
<p style="margin-left:1em">楞嚴。古觀音。教授今之觀音。師師相承入流忘所之妙法也。</p>
</div>
<div class='div-orig'><p>不得專記名言。以資談柄。</p>
</div>
<div class='div-commentary'><p style="margin-left:1em">【箋】名言。非至道真實也。言愈浮。道愈喪。故學道者。不可專記名相。而失至真之道。昔戒山法師。講辨無礙。一居士。專以名相數數致問。山以其繁數。逆而問之曰。居士眉毛。有幾莖。士無語。後不復問。談柄者。即麈尾也。麈。鹿中之王。與虎鬬。羣鹿隨麈而走。麈尾東向。則羣鹿皆東。麈尾西向。則羣鹿皆西。所以護羣鹿之命也。上古大儒。與諸弟子講論道學。葢取其意。使諸弟子聽其麈揮也。</p>
</div>
<div class='div-orig'><p>不得未會稱會。入耳出口。</p>
</div>
<div class='div-commentary'><p style="margin-left:1em">【箋】佛法機緣。圓轉奧妙。非誠心窮究。不能深入。今之學者。不顧本分。這邊聽得一篇。那邊聽得兩句。不知好惡。但裝在肚皮裏。即成惡口小家。便道我會說佛法。究竟沒交涉。古德云。從門入者。不是家珍。須是自<span class='corr'>己</span>胸中流出。葢天葢地始得。若道聽塗說。入耳出口。不過口耳之學。豈敵生死哉。</p>
</div>
<div class='div-orig'><p>年少沙彌戒力未固。宜更學律。不得早赴講筵。</p>
</div>
<div class='div-commentary'><p style="margin-left:1em">【箋】徵。梵網。第七懈怠不聽法戒。即犯輕垢之罪何故沙彌。不得早付講筵。</p>
<p style="margin-left:1em">訓。梵網不聽法。為新學菩薩說也。年少沙彌。尚不知沙彌中事。安可事。同菩薩。且學律。乃聽法之基。譬夫樹九仞之樓。先當平實基地。基地不平。其樓終不能樹也。故制滿夏聽講。設滿五夏。戒相未明。戒德未備。亦不許離師。猶須盡壽。學戒故律有智者謂許離師。無智者猶須盡壽。</p>
</div></div>
<div class='div-other'><a id='mulu27' />
<p class='h2'>習學經典第九</p>
<div class='div-commentary'><p style="margin-left:1em">【箋】敬福經。善男子。經典之法。不得顛倒一字重點。五百世墮。迷道中。不聞正法。</p>
<p style="margin-left:1em">大集經。若有眾生。於過去世。作諸惡業。或毀於法。或謗聖人。於說法者。為作障礙。或抄寫經法。洗脫文字。或損壞他法或闇藏他經。由此業緣。今得盲報。善戒經。若為議論破於邪見。若二分經。一分外書。不犯。</p>
<p style="margin-left:1em">賢愚經。一比丘。課一沙彌經。日有恒限。不如限。責之。沙彌讀經。於乞食之暇得食。早則誦足。遲則否也。沙彌慮食遲愆限受責。乃泣行乞。有長者聞而知之。告曰今後可無乞。但食予家。業可專矣。沙彌乃得專誦無違比丘後為定光佛。一號燃燈佛。沙彌後為釋迦佛。長者後為阿難。結集四十九年。不遺一字。供養讀經報也。</p>
<p style="margin-left:1em">智論。學習外典。如以刀割泥。泥無所成。而刀自損。</p>
<p style="margin-left:1em">無著論。若讀若誦者此說受持固故。為欲受。故讀。為欲持。故誦。又復讀者。習誦故。持者。總覽義故。四分。開學誦文書。及學世論。為伏外道。百丈錄。</p>
<p style="margin-left:1em">夫讀經看教。語言皆須宛轉。歸就自<span class='corr'>己</span>。但是一切言教。秪明如今鑑覺自性。但不被一切有無諸境轉。是汝導師。能照破一切有無諸境。是金剛慧即有自由獨立分。若不能恁麼會得。縱然誦得十二韋陁典。秪成增上慢。却是謗佛。不是修行。但離一切聲色。亦不住於離。亦不住於知解是修行。讀經看教若准世間是好事。若問明理人邊數。此是壅塞人。十地之人脫不去。流入生死河。但是三乘教。皆治貪嗔等病。秪如今念念若有貪嗔等病。先須治之。不用求覓。義句知解。知解屬貪。貪變成病秪如今但離一切有無諸法。亦離於離。透過三句外。自然與佛無差。既自是佛。何慮佛不解語。秪恐不是佛。被有無諸法。縛。不得自由。以理未立。先有福智被福載去。如賤使貴。不如先立理。後有福智若要福智。臨時作撮土成金。撮金為上。變海水為酥酪。破須彌為微塵。攝四海水入一毛孔。於一義作無量義。於無量義作一義。伏惟珍重。</p>
<p style="margin-left:1em">五燈。有僧與童子上經了。令持經著函內。童曰。某甲念底。置向那裏僧無語。法燈代云。汝念甚麼經。石樹代云。那裏念起。原置那裏。</p>
<p style="margin-left:1em">頌。童子一函經。問置於何處。有口不能宣。我聞如是住。</p>
<p style="margin-left:1em">◎南安巖自嚴尊者。有沙彌無多聞性。而事師謹願。師憐之。作偈使誦之偈曰。大智發於心。於心何處尋。成就一切義。無古亦無今。於是世間章句。唔吚上口。圭峰疏。</p>
<p style="margin-left:1em">論纂要序中斯教理皆密行果俱致。使口諷牛毛。心通麟角。</p>
<p style="margin-left:1em">大慧錄。博覽羣書。本以資益性識。而反以記持古人言語。蘊在胸中。作事業。資譚柄殊不知聖人說教之意。所謂終日數他寶。自無半錢分。看讀佛教亦然當須見月忘指。不可依語生解。古德云。佛說一切法。為度一切心。我無一切心。何用一切法。讀書看教能如是。方體聖人之意少分。</p>
<p style="margin-left:1em">◎凡看經教及古德入道因緣。心未明了。覺得迷悶沒滋味。如齩鐵橛相似時。正好著力。第一不得放捨。乃是意識不行。思量不到。絕分別。滅理路處。尋常可以說得道理。分別得行處。盡是情識邊事。往往多認賊為子。不可不知。</p>
<p style="margin-left:1em">◎湛堂每獲前賢書帖。必焚香開讀。或刊之石。曰。先聖盛德佳名。詎忍棄置。其雅。尚如此。故其亡。無十金之聚。惟唐宋諸賢墨蹟。僅存兩竹籠。衲子競相價唱。得錢八十餘千助茶毗禮。</p>
<p style="margin-left:1em">保寧勇錄。夫看經之法。後學須知。當淨三業。若三業無虧。則百福俱集。三業者。身口意也。端身正坐。如對聖容。則身業淨也。口無雜言。斷諸嬉笑。則口業淨也。意不散亂。屏息萬緣。則意業淨也。內心既寂。外境俱捐。方契悟於真源。庶研窮於法理。可謂水澄珠瑩。雲散月明。義海湧於胸襟。智岳凝於耳目。輒莫容易。實非小緣。心法雙忘。自他俱利。若能如是。真報佛恩。</p>
<p style="margin-left:1em">僧要。閻羅王曰。沙門之體。必須攝心守道。志在禪誦。不干世事。不作有為。雖造作經像。正欲得他人財物。既得他物。貪心即起。便是三毒不除。具足煩惱。</p>
<p style="margin-left:1em">筆餐。呂獻曰。讀書不須多讀。讀得一字。行取一字。讀得一句。行取一句。伊川曰。讀得一尺。不如行取一寸。</p>
<p style="margin-left:1em">◎溫公謂其子曰。賈豎藏貨。吾儒唯此耳。</p>
<p style="margin-left:1em">自知錄。誦經差一字為一過。漏一字為一過。心中雜想為五過。想惡事為十過。外語雜事為五過。語善事為一過。起身迎待賓客為二過。王臣來者非犯。不依式苟且誦為五過。誦時發嗔為十過。罵人為二十過。打人為三十過。寫疏差漏者同論。</p>
<p style="margin-left:1em">諸經集要。凝寒靜夜。朗月長宵。獨處空閒。吟誦經典。吐納宮商。文字分明。言味流美。詞韻相屬。適眾人心。利物生善。足使幽靈欣躍。精神悅豫。久習淳熟文義洞曉。敬心殷誦。至誠冥感。信知受持一偈。福利弘深。書字一言。功超累劫。是以迦葉頂受。靡悋剝皮。薩陀心樂。無辭灑血。此是甘露之初門。入道之終德也。</p>
</div>
<div class='div-orig'><p>諷誦經時。當願眾生。順佛所說。總持不忘。</p>
</div>
<div class='div-commentary'><p style="margin-left:1em">【箋】初讀曰諷。讀熟曰誦。由淺入深也。坡仙云。讀書百遍。其義自見。與法華無師智一貫。夫人之讀性。有記分而無天分。有天分而無記分。若二分兼者。仙才也。二分兼無。勿論矣。常試有過目成誦者。不數日忘却。臨事動筆竟不濟事。其誦百遍者。終身不忘。臨事落筆若有神助。故知二分之性相近。所造天壤。故誦習之時。雖拙於二分。惟誠惟勤。亦可從淺入深也。順佛所說者。不違佛旨。踐佛所行也。古德云。依文解義。三世佛冤。離經一字。即同魔說。</p>
<p style="margin-left:1em">金剛。供養功德。其福最勝。</p>
<p style="margin-left:1em">維摩。其施汝者。不名福田。供養汝者。墮三惡道。五燈。世尊因外道問。昨日說何法。佛曰。說定法。道曰。今日說何法。佛曰。不定法。道曰。昨日說定法。今日何說不定法。佛曰。昨日定。今日不定。如上皆是佛之所說。當云何隨順佛義。若不隨順佛義。不名佛子。若向這裏著得眼。則知如來一大藏教一串穿却。恰恰道個總持不忘。梵語陀羅尼。此云總持。即佛之心印。若悟總持之法。則橫說豎說。無不隨順佛之大義也。</p>
<p style="margin-left:1em">◎臨濟再參黃檗看經次。濟曰。我將謂是個人。元來是奄黑豆老和尚。乃辭去。檗曰。汝破夏來。何不終夏去。濟曰。某暫來禮拜和尚。檗便打趕出。濟行數里。自疑此事。却回終夏。後又辭檗。檗曰。甚處去。濟曰。不是河南。便是河北。檗便打。濟約住與一掌。檗大笑。乃喚侍者將禪板來。濟曰。侍者將火來。檗曰。不然。子但將去。他日坐斷天下人舌頭在。</p>
<p style="margin-left:1em">石樹頌。莫怪老黃奄黑豆。臨行數里忽思惟。夏來夏去全無主。河北河南始趂歸。棒下酬恩渾舊習。言前覓火見新威。英雄甘死英雄手。不是英雄不逗機。</p>
</div>
<div class='div-orig'><p>宜先學律。後學修多羅。不得違越。</p>
</div>
<div class='div-commentary'><p style="margin-left:1em">【箋】上篇專精<span class='corr'>已</span>詳言之。恐人忽略。故復諄諄勸勉。</p>
</div>
<div class='div-orig'><p>凡學一經。須先白師。經完。更白別學某經。</p>
</div>
<div class='div-commentary'><p style="margin-left:1em">【箋】學有次第。如經之有緯。機簆條貫。絲絲相接。織成片段。未有先緯而後經也。若先緯後經。不勝紊亂矣。織司法製尚然。況學出世經典。豈無次第。故說法有五時也。先白者。謂惟師能知教之淺深次第故。</p>
<p style="margin-left:1em">華嚴。譬如學射。先安其足。後習其法。否則壓覆是懼。何暇習其法哉。</p>
</div>
<div class='div-orig'><p>不得口吹經上塵。</p>
</div>
<div class='div-commentary'><p style="margin-left:1em">【箋】經典所在。即如佛在。</p>
<p style="margin-left:1em">成範。口吹經上塵。及像上塵。以口氣麁惡。當以淨巾輕拂去之。</p>
<p style="margin-left:1em">文殊問經。莊嚴供養。以口氣吹灰。墮優鉢地獄。傍作風神王。</p>
</div>
<div class='div-orig'><p>不得經案上包藏茶末雜物。</p>
</div>
<div class='div-commentary'><p style="margin-left:1em">【箋】讀經處。先拂去几上塵。然後置經。輕手細行。展閱深義。世間文字。不得加於經上。況加雜物。市女以經夾花樣。鄉人以書包雜物等。見者即當勸化。或贖歸之。梓橦帝君曰。世間文字藏經同。文字尚不可輕。況藏經乎。</p>
<p style="margin-left:1em">紫栢垂誡。內典之於外書。滿字之於半字。凡百安置。必有倫次。以不知故。每犯顛錯。及閱大藏。始大愧悔。永不敢以外書加於內典之上。半字閱於滿字之先。經云。不辯半滿。忽略內外。凡所生處。於般若種永不清楚。及遭面貌不端嚴報。夫苟欲㧞苦。非般若為迅航。迷津曷渡。非智慧為燈燭。重昏寧曉。故有志求無上菩提者。脫般若種子不清。如蒸砂為飯徒經塵劫耳。</p>
</div>
<div class='div-orig'><p>人閱經。不得近彼案前經行。</p>
</div>
<div class='div-commentary'><p style="margin-left:1em">【箋】凡看經。必澄靜思惟。若人行繞其前。則分其心路。動其所思。即成過咎。</p>
</div>
<div class='div-orig'><p>凡經籍損壞。宜速修補。</p>
</div>
<div class='div-commentary'><p style="margin-left:1em">【箋】經籍。乃聖賢之血脉。亦吾人之慧命。若愛情經籍。如全聖賢身命也。</p>
<p style="margin-left:1em">水懺。關閉箱篋。蟲蠧朽爛。首軸脫落。部帙失次。挽脫漏誤。紙墨破裂。自不修理。不肯流傳。皆得罪也。</p>
</div>
<div class='div-orig'><p>沙彌本業未成。</p>
</div>
<div class='div-commentary'><p style="margin-left:1em">【箋】本業者。即吾人本分之事。猶秀才之習五經。必先通本經。餘經次第習之。如拮据之有基。汲水之有源也。若本經不通。諸經皆成礙塞。沙彌本業。亦復如是。</p>
</div>
<div class='div-orig'><p>不得習學外書子史治世典章。</p>
</div>
<div class='div-commentary'><p style="margin-left:1em">【箋】慈受箴規。自<span class='corr'>己</span>案前常令潔淨。秪安禪䇿經文。不得安世俗文字。</p>
<p style="margin-left:1em">佛藏經。佛言。當來比丘。好讀外經說法莊校之辭。令眾歡喜。是諸人等。為魔所獲。覆障慧眼。深貪利養。猶如羣盲。謂誰所欺　外書者。六經二十一史。及諸家文集等。內典者。三藏五燈諸書也。內典為出世之學。外書為治世之學。出世治世。理雖相通。事不兩專。故甄內外也　徑山禮曰。參禪不用看書。後生家。到這裏住下三四年。開口說話。却是讀書一般。如天童悟祖為樵夫。雲門澄為步兵。瑞光徹為染匠。皆一字不識。傑起濟洞二宗。發言葢天葢地。皆參禪之驗也。</p>
</div>
<div class='div-orig'><p>不得揀應赴道場經習學。</p>
</div>
<div class='div-commentary'><p style="margin-left:1em">【箋】梵語瑜伽。此云相應。以其超過禪乘。透盡法要。方堪應赴來機。豁迷入悟者也。其次略知經義。把本修行。人所恭敬。延之禮誦。亦堪應赴者也。葢有不知經義。慣為念經覓錢。屠肉沽酒。行不法事。妄譖瑜伽之名。而無相應之實。良可慨矣。</p>
<p style="margin-left:1em">徵。應赴道場經懺。皆是佛說。云何不得先學。</p>
<p style="margin-left:1em">訓。深棲曰。應赴道場經懺固是佛說。豈可不學。若先學。病在揀字。以其志氣下劣。為利不為道故。</p>
<p style="margin-left:1em">寒山詩。後來出家子。論情入骨癡。本來求解脫。却見受驅馳。終朝遊俗舍。禮念作威儀。博錢沽酒喫。翻成客作兒。</p>
</div>
<div class='div-orig'><p>不得習學偽造經典。</p>
</div>
<div class='div-commentary'><p style="margin-left:1em">【箋】偽造者。以荒唐之言謬為佛說。以誑愚夫也。譬夫奸雄。挾天子令而霸諸侯者。偽臣也國法之治偽臣必從重。而況以謬臆假聖哲之言。以誤蒼生乎。</p>
<p style="margin-left:1em">太乙經。當來世中。多有惡鬼受生人間。常懷惡心。時起諍論。各各求於名譽利養。偽造經書。及諸符呪。自贊毀他。令修學人不知所向。盲於正眼。失諸正見。爾於是時。可起慈心降化人間。執於金針。挑其見刺。拈於金鎞。刮彼清盲。勿使墮於深坑險塹。</p>
<p style="margin-left:1em">辨正論。夫真偽相形。猶莠禾之相類。善耘者。存禾而去莠。求道者。亦依真而捨偽。</p>
<p style="margin-left:1em">筆餐。夫人之學。其猶食也。不食則餧。不學則廢。其學之淺深。食之精粗。有不同焉。謂食之味。有甘有苦。得其宜。皆可食。獨腐敗之食不可食。食之則為腐敗之身矣。學之門。有大有小。得其宜。皆可學。獨邪偽之學不可學。學之則為邪偽之人矣。夫食之糲。亦可充饑。於身無損。或雜以荼毒之藥。食之必死。學之小者。亦可入門。於性有益。或雜以浮蕩之言。學之必危。是故學之與食。不可不辨。</p>
<p style="margin-left:1em">楊子孝至篇。或曰。何以處偽。曰。有人則作之。無人則輟之之謂偽。觀人者。審其輟而<span class='corr'>已</span>矣。</p>
</div>
<div class='div-orig'><p>不得習學命書。</p>
</div>
<div class='div-commentary'><p style="margin-left:1em">【箋】吾人本具如來慧命。若能培植慧命。則無不利。然此慧命。非子平五星所能推也。孔子所以罕言。袁了凡所以抝命。故知心正。命雖惡。而化為至善。心不正。命雖善。而化為不善。然則正心為立命之本歟。</p>
<p style="margin-left:1em">寉林玉露。有星士謁黃直卿云。善算星類。知人禍福。卿曰。亦有個大算數書。曰惠廸吉。從逆凶。作善降之百祥。作不善降之百殃。大學曰。言悖而出者。亦悖而入。貨悖而入者。亦悖而出。此個數。亘古今而不差。豈不優於子之算數乎。</p>
</div>
<div class='div-orig'><p>相書。</p>
</div>
<div class='div-commentary'><p style="margin-left:1em">【箋】山菴雜錄。徑山古鼎和尚。生稟侏儒。脣褰縮。齒露齦聲嘶燥。膚腠皴腊。相者曰。以爾之相。萃乎侏儒。平生不言可知。師因自誓禱觀音大士。日持聖號無算。夜禮聖像千計。如是二十年。忽脣舒緩而齒隱。聲圓潤而膚腠光膩。後遇相士賀曰。師今之相。非昔之相。當居顯位大振宗風。其年出世隆教。自隆教遷寶陀陞中竺。居徑山十二年。壽七十九。師修禱感驗。非獨能增福壽。又能變其形軀。如以物寄人庫藏。而就之之易。亦可為吾人自怠者勉焉。</p>
<p style="margin-left:1em">曹植相論。堯眉八彩。舜目重瞳。禹耳三漏。文王四乳孔子。面如蒙倛。周公形如斷菑。</p>
<p style="margin-left:1em">僧要。梁鐘山開善寺智藏。有相士謂藏曰。君命三十止矣。時二十九聞斯促報。竭誠修行。願誦金剛經畢生受持。至所厄暮年。沐浴待死。空中告曰。汝往年三十一報至之。斯由般若力得延倍。壽後遇相士大異之。</p>
<p style="margin-left:1em">雜寶藏經。有一鬼常患熱渴。聞恒河水清涼。趣之沸熱。試飲一口。五臟焦爛。以何因緣。受此罪報。目連曰。汝先世作相師。相人吉凶。少實多虗。或毀或譽。自稱審諦。以動人心。詐惑欺誑。以其財利。迷惑眾生。失如是事　世間善相者。惟不能相無相之相相既無相。云何知其吉凶。定其禍福哉。太上曰。禍福無門。惟人自召。此二句。萬劫惺人之眼目也。直要使人自悟。不為禍福所轉。不為禍福所轉。其無相之謂乎。</p>
</div>
<div class='div-orig'><p>醫書。</p>
</div>
<div class='div-commentary'><p style="margin-left:1em">【箋】根本尼陀那。不應賣藥若善方。應慈心應病與藥。不得受他價值。</p>
<p style="margin-left:1em">梵網。八福田中。看病是第一福田。以慈悲為藥石也。且佛為無上醫王。四十九年所說一大藏教。及諸祖論。乃至諸家語錄。皆醫治諸病之醫案也。其間大小之方。所貴要者先之。古德云。慈悲一味。神藥可以換心。世間醫書。又其次也。柳宗元曰。上醫當療於未萌之兆。服藥當服於無病之前。</p>
</div>
<div class='div-orig'><p>兵書。</p>
</div>
<div class='div-commentary'><p style="margin-left:1em">【箋】孫武子十三篇。劉誠意百戰百勝。等皆兵書。</p>
<p style="margin-left:1em">梵網。佛子。不得軍中往來。況故作國賊。</p>
<p style="margin-left:1em">法昌錄。有居士問。某好看兵書。可否。余曰。若有心護持眾生。則不妨看。然兵刃既接之時。兵書無用。此時若以兵書蘊於胸中。其不覆敗者幾希。士乃服。</p>
<p style="margin-left:1em">鶴林玉露或曰用兵之法。殺人如殺草。使錢如使水。余曰。軍無賞士不往。軍無財。士不來。使錢如使水。可也。若殺人如殺草。則非也。夫軍士固以嚴濟。然禮樂慈愛。戰所蓄也。所以不得<span class='corr'>已</span>而誅不用命者。葢一有逗撓亂行。則三軍暴骨矣。誅一人。所以全千萬人。豈以嗜殺為貴哉若如所言。則趙充國。王忠嗣。曹彬。反不如白起輩矣。</p>
</div>
<div class='div-orig'><p>卜筮書。</p>
</div>
<div class='div-commentary'><p style="margin-left:1em">【箋】物原。伏羲龜卜。神農以筮。漢張良棊卜。京房錢卜。</p>
<p style="margin-left:1em">春秋元命苞。古司怪主卜。世本殷巫。咸作筮。</p>
<p style="margin-left:1em">鶴林玉露。太易性命之書。兼乎卜筮。葢以理之順逆。為事之吉凶悔吝。此聖人之所以開物成務。而非挾數用術者也。昔嚴君平。司馬季主。管公明。之卜。推本忠孝人倫。猶不失大易之旨。至京房。專談讖緯小術。穿鑿附會故其師焦貢曰。得我道以殺其身者。京生也。夫京生能以易談禍福。毫髮不爽。而不能自卜殺身之禍。管輅曰。善易者不言易。其旨遠矣。葢君子心存正理。身行正事。吉凶禍福。一聽其自來。何以卜為。順理。則雖凶亦吉逆理。則雖吉亦凶吾卜諸吾心。巧技何為哉。</p>
<p style="margin-left:1em">意林。子路問孔子曰。豬肩。牛膊可以得兆。何必蓍龜。孔子曰。蓍者。耆也。龜者。舊也。狐疑之事。當問耆舊。</p>
</div>
<div class='div-orig'><p>天文書。</p>
</div>
<div class='div-commentary'><p style="margin-left:1em">【箋】觀天之象。預知時之吉凶變化之書也。衲僧家。父母未生前個話。窮年卒歲尚不曉。何暇天文哉。果能於父母未生前看破。始見先天之文不由人得。</p>
</div>
<div class='div-orig'><p>地理書。</p>
</div>
<div class='div-commentary'><p style="margin-left:1em">【箋】郭璞葬經。楊筠松地理大全。黃石公八宅周書。等皆堪輿書也。</p>
<p style="margin-left:1em">永明錄。永明聽法眾師就使地為九圊。犯金神七煞。眾諫勿聽。有數人晨起。見七人髼首沐髮湖濵迫問之曰。我七煞也。壽師營圊吾頂。既不敢移別宮違歲君之令。而又不敢殃古佛之徒。日受大小溲。沐去穢耳。師聞。竟不除圊。葢定業云。</p>
<p style="margin-left:1em">鶴林玉露。古人建都邑。立室家。未有不擇地者。余觀天下都府山水翕聚。至於百家之邑。十室之市。亦必倚山帶溪。氣象回合。若風氣虧疏。山水飛走。則必無人烟氣聚。此誠不可不信不擇也。夫葬者。藏也。古人卜其宅兆者。乃孝子慈孫重親遺體。使不為城邑道路溝渠。借曰。精擇。欲其山水回合。草木茂盛。使親之遺體得安耳。豈藉此以求子孫之富貴乎。世人惑璞之說。有貪求吉地未能愜意。至數十年不葬其親者。有既葬以為不吉。一掘未<span class='corr'>已</span>。至三四掘者。有因買地致訟。棺未入土。而家<span class='corr'>已</span>蕭條者。有兄弟數人。惑於各房風水之說。至於骨肉仇讎者。此皆璞之書為禍。且人之生也。貧富貴賤夭壽賢愚稟性賦命。各有定分天命。不可改也。若如璞之說。上帝之命。制於一坏之土矣。楊誠齋素不信風水。常言郭璞精於風水。宜妙選吉地。福其身家。利其子孫。然璞終不免於刑戮。子孫卒以衰微。其說<span class='corr'>已</span>不驗其身也。而後世猶尊信誦其遺書。不亦惑乎。京丞相仲遠。豫章人。倔起寒微。祖父皆火葬。無坆墓。每寒食。則野祭而<span class='corr'>已</span>。是豈因風水而貴哉。</p>
<p style="margin-left:1em">地理與天理並行。而人理備焉。故老於堪輿者曰。未看山頭土。先看屋下人。此其訣也。若論呌不响山谷一座。無陰陽地一片。雖老於堪輿者。如何下手點穴。他纔下手點。便不是了。記室問和尚點得也未。曰。我不是堪輿。教我點甚麼。進云。前言猶在。曰。多少人向堪輿上著倒。</p>
<p style="margin-left:1em">客窻隨筆。堪輿人敬服如神。其子謂父曰。專與人看。何不自<span class='corr'>己</span>看一塊。却受貧也。父笑曰。我<span class='corr'>已</span>得。地一塊。汝試宿其上看。有何吉凶。即當圖之。子乃往宿其上。夜半忽聞空中言。是何人敢占此地。鬼卒數個拉起。子駭歸告其父。父曰。如何汝輩命薄。就有福地。亦難消受。</p>
</div>
<div class='div-orig'><p>圖讖書。</p>
</div>
<div class='div-commentary'><p style="margin-left:1em">【箋】預識國家興亡之書。如鐵冠道人推碑圖之類關係甚大。故非僧家所宜觀覽。</p>
</div>
<div class='div-orig'><p>乃至爐火黃白。</p>
</div>
<div class='div-commentary'><p style="margin-left:1em">【箋】鍊士之術。點鉛銅作金銀之類。昔漢鍾離。傳丹於呂洞賓。丹成指石為金。可以傳世。呂問曰。此丹成後畢竟如何。鍾曰。五百年後原還為石。呂曰。若使原還為石。終當害世。非真丹也。乃廢鼎　洞賓廢鼎。真丹成矣。</p>
</div>
<div class='div-orig'><p>神祇鬼怪符水等書。</p>
</div>
<div class='div-commentary'><p style="margin-left:1em">【箋】謂書符遣將請仙捉鬼爪鏡之書也。沙彌孜孜宜學佛法。不可作此怪事。</p>
<p style="margin-left:1em">燈錄。明州大梅山法常禪師。山旁有石庫。中有聖書。受之者。為地下主。不然亦為帝王師。法於夢中答曰。昔僧稠不顧仙經。其卷自亡。吾以涅槃為樂。厥壽何啻與天偕老。神曰。此地靈符。俗人居此。立致變怪。師曰。吾寓跡梅尉之鄉耳。</p>
<p style="margin-left:1em">僧要。婁約靜居丈室。有野媼賷數卷置經案。無言出。復持異樹。兼綠花紅。植於庭云。青庭樹。約曰。此書善。無預吾事。如妄。不必開。經七日。自退。</p>
</div>
<div class='div-orig'><p>不得習學宣卷打偈。</p>
</div>
<div class='div-commentary'><p style="margin-left:1em">【箋】雲居注。即外道羅祖教門。傳有五部六冊。聚眾打偈。愚夫愚婦多墮此中。</p>
</div>
<div class='div-orig'><p>不得習學外道書。</p>
</div>
<div class='div-commentary'><p style="margin-left:1em">【箋】菩薩善戒經。菩薩不讀誦如來正經。讀誦世典文頌書疏者。得罪。書數下術俗典文頌。俱是世法。非出家業。或志在護持。助通佛化。降伏外道。欲知淺深。以是因緣。時復開之。</p>
</div>
<div class='div-orig'><p>除智力有餘。為欲知內外教淺深者。可以涉獵。然勿生習學想。</p>
</div>
<div class='div-commentary'><p style="margin-left:1em">【箋】智力有餘者。宗圖兼美。道德雙彰。入佛入魔。無不自在。故曰有餘。於中若有一[糸*系]頭不了。不名有餘。</p>
<p style="margin-left:1em">論語。行有餘力。則以學文。故禪力有餘。不妨涉獵外書。涉獵者。賈山涉獵書記。若涉水獵獸。不專精也。衲子志在正法。助通佛化。或為議論。破於邪見。故曰涉獵。</p>
</div>
<div class='div-orig'><p>不得習學詩辭。</p>
</div>
<div class='div-commentary'><p style="margin-left:1em">【箋】詩。關世風化。非徒嘲風吟月而作。非十年二十年。不能精妍。釋子參學未穩。<span class='corr'>眨</span>眼<span class='corr'>已</span>過四五十年。衰相忽至。何暇及此。若向話頭上省發。信口道著句子。<span class='corr'>已</span>勝學詩十倍。何故。參禪人從一切文字之母前打出。故其發言。與常人不同。</p>
<p style="margin-left:1em">智證傳。昔予至臨川。與朱顯謨世英游。相好也。俄南昌上藍長老至。上藍雅自標致。謂世英曰。覺範聞工詩耳。禪則其師猶錯。矧弟子耶。世英笑曰。師能勘驗之乎。上藍曰。諾。居一日同游疎山。飯於逆旅。上藍謂余曰。經軸之上。必題此[米-木+八]字。是底義。予以指畫圓相。橫貫一畫曰。是此義也。上藍愕然。余乃為說偈曰。以是不成八不是。法身唾著無遮閉。衲僧對面不知名。百眾人前呼不起。於是上藍不懌。歸舉似世英。世英為拊手曰。孰謂詩僧。亦識字義乎。今兩人皆成千古矣。追懌之。可謂憮然。余聞汾陽甞作黃犢偈曰。有頭無角實堪嗟。百劫難逃這作家。凡聖不能明得盡。現前相貌有些些。予以謂此偈。又余字義之訓詁也。九原可作世英當有棒腹也。</p>
</div>
<div class='div-orig'><p>不得著心學字求工。但書寫端楷足矣。</p>
</div>
<div class='div-commentary'><p style="margin-left:1em">【箋】端楷二字。不易到手。關係人品邪正。壽命延促故。姜白石論字有云。如端士。如美女。如武夫。如狂客。此因字之美惡。評品人物也。今學者所貴記錄佛法。不必求工草聖。有妨參學。若夫英靈衲子。向未拈筆<span class='corr'>已</span>前薦得。堪與佛祖為師。若向點畫分明處薦得。堪與人天為師。若向放下筆時薦得。自救不了。</p>
<p style="margin-left:1em">普耀現書品。太子年七歲。入書堂。其師選友。見太子神光。不能任。即躃地。時菩薩手執金筆。栴檀書隸眾寶明珠成其書牀。侍者送之。問師選友。今以何書相教耶。師曰。以梵佉留。無他異書。菩薩曰。異書有六十四。何止二種。師問。六十四。皆何名。太子曰。梵書佉留。大秦書。半書。天書。觀空書等。時一萬童子。與菩薩俱在師所學。見菩薩威德建大。聖慧分別。書字而宣之。其言無者。宣於無常苦空非我之音。其言欲者。出婬怒痴諸貪求音。其言究者。出悉本末真淨之音。</p>
<p style="margin-left:1em">緇門警訓。不工書。無以傳。書者。如也。敘事知人之意。防現生之忘失。須繕寫而編錄。欲後代以流傳。宜躬書以成集。則使教風不墜。道久彌芳。故釋氏經律。結集貝多。孔子刪詩。但益時機。自非章安秉筆之力。豈留今日。故罽賓高德。盤頭達多。從旦至中。手寫千偈。從中至暮。口誦千偈。但當遵佛。能寫名字。慎勿傚世。精草隸焉。</p>
</div>
<div class='div-orig'><p>不得污手執持經。</p>
</div>
<div class='div-commentary'><p style="margin-left:1em">【箋】溪堂雜錄。元祐中蜀僧智超。常諷華嚴三十年。一童子手貌清爽。舉手高揖。超曰。何來。曰。五臺。曰。何遠至此。曰。少事相聞。吾師誦經固嘉。<span class='corr'>但</span>失在登廁。洗淨。觸水。淋手背。未嘗用灰泥洗之。灰泥。律制七度。今但三度。觸尚現存。禮佛誦經。悉皆得罪。言訖不見。超慚愧改過。識者曰。此乃文殊化現。有警超也。故知洗手。必須依法。</p>
<p style="margin-left:1em">因果經。觸手請經。當獲廁中蟲。</p>
</div>
<div class='div-orig'><p>對經典如對佛。不得戲笑。</p>
</div>
<div class='div-commentary'><p style="margin-left:1em">【箋】涅槃經。法是佛母。佛從法生。三世如來皆供養法故。</p>
<p style="margin-left:1em">水懺。眠地聽經。仰臥讀誦。高聲語笑。亂他聽法。皆得罪也。清規。不得背靠板頭看經。不得常展經。不得手托經寮中行。</p>
</div>
<div class='div-orig'><p>不得案上狼籍卷帙。</p>
</div>
<div class='div-commentary'><p style="margin-left:1em">【箋】濟陽江錄。讀詩書未竟。雖有急速。必待卷束整齊。然後起。故無損壞。人不厭其求假。有狼籍几案。分散部帙。多為童婢玷污。風雨蟲鼠毀傷。實為累德。我每讀聖人書。尚肅敬對之。故紙中有五經詞義。及聖賢姓字。不敢他用。</p>
</div>
<div class='div-orig'><p>不得高聲動眾。</p>
</div>
<div class='div-commentary'><p style="margin-left:1em">【箋】讀經宜澄靜思惟。深入其義。況在眾中。更宜默識。若高聲。則取眾怨。</p>
</div>
<div class='div-orig'><p>不得借人經看不還。及不加愛重。以致損壞。</p>
</div>
<div class='div-commentary'><p style="margin-left:1em">【箋】李濟翁曰。借書有四癡。一。借書。二。與書。三。索書。四。還書○聖賢經史。專為流通。令人徵善去惡者也。若濟翁論。則斯文永絕。因別著四則。庶幾斯文斯在。一。是讀書人。借書。不與者癡。二。不讀書人。借書。與者癡。三但愛惜書。不讀亦不借者癡。四。借書不加愛重。及不還者癡。</p>
<p style="margin-left:1em">四分律。時有人盜他經卷。佛言。佛語無價。計紙墨犯重罪。</p>
<p style="margin-left:1em">十誦。借他經拒逆不還。令主生疑者。犯方便罪。由心未決。若絕犯重。</p>
<p style="margin-left:1em">正法念經。若盜他方者。犯重罪。</p>
<p style="margin-left:1em">唯識並決論。闇取他經論讀。乃至一句。皆犯盜竊文句罪。</p>
<p style="margin-left:1em">趙松雪序。讀書藏書。良非易事。善觀書。澄神端慮。淨几焚香。勿捲腦。勿折角。勿以唾揭書。勿以爪侵字。勿以作枕。勿以挾刺。隨損隨修隨開隨掩。後之得吾之書。并奉贈此法。</p>
</div></div>
<div class='div-other'><a id='mulu28' />
<p class='h2'>入寺院第十</p>
<div class='div-commentary'><p style="margin-left:1em">【箋】寺。本司名。西僧初來。權止鴻臚寺。後移別居。不忘止本。還標寺號。鴻臚。本禮四夷遠國之邸舍也。</p>
<p style="margin-left:1em">涅槃經。夫入寺者。棄捨刀杖雜物。然後入寺。捨刀杖者。去瞋恚。三寶心也。捨雜物者。去從三寶乞求心也　凡入寺。無論知識及學者。先禮佛必次第尋寮。猶存西國寺圖之法。所以尊重主道。即自重也。</p>
</div>
<div class='div-orig'><p>凡入寺門。不得行中央。須緣左右邊行。緣左先左足。緣右先右足。</p>
</div>
<div class='div-commentary'><p style="margin-left:1em">【箋】南海寄歸傳。向右邊為右繞。向左邊為左繞。斯為正論。勿致疑惑　禮佛篇。不占中央。義同。</p>
<p style="margin-left:1em">頌。未入寺門。賓主歷然。左繞右繞。脚後脚前。曹洞五位。臨濟三玄。東西十萬。南北八千。</p>
</div>
<div class='div-orig'><p>入寺偈　入僧伽藍。當願眾生。演說種種。無乖諍法。</p>
</div>
<div class='div-commentary'><p style="margin-left:1em">【箋】疏。僧伽藍。此云眾園。眾有六和法。則事理一味。故無諍也　僧集既眾。其性不一。故說法亦不一。如應聲聞人。即說聲聞法。應菩薩人。即說菩薩法。應佛乘者。即說佛乘法。乃至應以一切法人。即說一切法。故曰種種。然說法雖有種種。畢竟無二。無二之旨。永絕乖諍。純一和合。此乃入僧伽藍第一法要也。</p>
<p style="margin-left:1em">燈錄。法華全舉。謁公安遠云。作麼生是伽藍。師曰。深山藏獨虎。淺草露羣蛇。曰。作麼生是伽藍中人。師云。青松葢不帀。黃葉豈能遮。曰。道甚麼。師云。少年玩盡天邊月。老倒扶桑沒日頭。曰。一句兩句。雲開月露。作麼生。師云。照破祖師關。</p>
<p style="margin-left:1em">筆飡。釋慧淨。嘗與道士蔡晃談義。晃屢被折。國子祭酒孔頴達。心存道黨。謂淨曰。佛家無諍法。師何以屢搆斯難。淨曰。佛破外道不通。通反謂佛曰。汝常自言平等。今既以難破我。即是不平。何謂平等。佛為通曰。以我不平破汝不平。汝若得平。即我平矣。顧今亦爾。以淨之諍。破彼之諍。彼得無諍。即諍無諍也。</p>
</div>
<div class='div-orig'><p>附　諸經造塔緣起。</p>
</div>
<div class='div-commentary'><p style="margin-left:1em">【箋】僧祇律。作塔不得在南。不得在西。應在東。應在北。不侵佛地增地。</p>
<p style="margin-left:1em">增一。西梵正音。為窣堵波。此翻滅惡生善處。亦曰靈廣。曰支提。曰方墳。</p>
<p style="margin-left:1em">◎安塔有三義。一。表人勝。二。令他信。三。報恩。</p>
<p style="margin-left:1em">筆飡。謝康樂云。封殖法身。謂之塔。樹象虗堂。謂之廟。</p>
<p style="margin-left:1em">譬喻經。祇陀太子。於毗婆佛時。施一奴一婢。給掃寺廟。世世常得七寶宮宅。種種如意。</p>
<p style="margin-left:1em">無垢淨光陀羅尼經。有大婆羅門。名劫比羅戰茶外道。不信佛法。有相師。謂彼曰汝七日當命終。時婆羅門念佛。稱一切智。即往白佛。佛言。迦毗羅城。三岐道處。有古佛塔。現有舍利。其塔崩壞。應往修理。及造相輪橖。寫陀羅尼經於其上。興大供養。命還復增。又云。四眾人等。多病短命。應修故塔。或造小塔。依法書呪。作壇。由此福故。更增壽命。凡有塔處。當廣刻此經。流通供養。滅罪生福。</p>
<p style="margin-left:1em">法苑珠林。四處起塔。一。生處塔。諸佛降生處。即應起塔。如今釋迦牟尼佛。在毗藍園內。無憂樹下降生。即於其處立塔也。二。得道塔。如來得道。在摩竭提國。菩提樹下。即於其處立塔。三。如來轉法輪塔。或在寂場。鹿苑。天上等。即於其處立塔。四。涅槃塔。華言滅度。如來在俱尸那城。娑羅雙樹間入滅。即於其處立塔也。</p>
<p style="margin-left:1em">佛成道記。本行集云。天上有四塔。一。箭塔。太子年方十五。與諸釋種角藝。太子一箭穿過七金鼓。又一箭徹過七鐵猪膓。入土泉迸。遂名箭井。時帝釋遂取其箭於忉利天。建塔供養。二。髮塔。太子初出家時。自持寶刀。而發願言。我今截落此髮。誓與眾人斷除煩惱習障。尋以髮擲空中。時帝釋接向天上。建塔供養。三。盋塔。菩薩將詣道樹。成等正覺。時有天人。告善生村主。二語難陀婆羅曰。汝可最初施食。於是二女以乳烹麋。用盋盛獻。菩薩食<span class='corr'>已</span>盋擲尼連河中。時帝釋。收歸天上建塔供養。四。佛牙塔。佛闍維時。天帝釋持七寶瓶來請佛牙。上建塔供養。</p>
<p style="margin-left:1em">翻譯名義。八種人起塔。一。如來塔。如來有三義。若云無所從來。亦無所去。此法身義也。第一義諦名如。正覺名來。此報恩義也。乘如實道來成正覺。此應身義也。謂如來萬德悉備。三覺俱圓。天上人間所共尊仰。是故滅後。應當起塔供養。二。菩薩塔。具云菩提薩埵。華言覺眾生。謂菩薩上求佛道。下化眾生。憫物情重。隨類現身。度脫無量。是故滅後應當起塔供養。三。緣覺塔。謂十二因緣。覺真諦理。故名緣覺。以其三界生死<span class='corr'>已</span>盡。能為人天而作福田。應當起塔供養。四。阿羅漢塔。華言無生。又曰無學。亦云應供。三界生死<span class='corr'>已</span>斷。故名無生。煩惱<span class='corr'>已</span>盡。無法可學。故名無學。應受人天供養。為世福田。是故當起塔供養。五。阿那含塔。華言不來。謂斷欲界惑。不來欲界受生。故名不來。應受人天供養。為世福田。是故滅後應當起塔供養。六。斯陀含塔。華言一來。謂欲界九品思惑。前六<span class='corr'>已</span>斷。後三品尚在。更須欲一番受生。故名一來。應受人天供養。為世福田。故滅後當起塔供養。七。須陀洹塔。華言預流。斷三界見惑。預入聖流。故名預流。應受人天供養。為世福田。故當起塔供養。八轉輪王塔。輪王雖未斷惑。未出三界。然以福德之力。治四天下。以十善化育羣生。為世所尊。故當起塔供養。</p>
<p style="margin-left:1em">佛祖統載。會稽育王塔緣起。劉薩訶。病死入冥。見梵僧指往會稽育王塔處懺悔。免甦出家。名惠達。及至會稽。徧求不見。偶一夜聞地下鐘聲。倍加誠懇。經三日忽從地涌出寶塔。高一尺四寸。廣七寸。佛像悉具。達既見塔。精勤禮懺。瑞應甚多。明州塔。此其始也　北寺寶塔功成。暨合郡護法善信耆宿等。恭請聖恩老和尚陞座。師揮拂子云。昔釋迦世尊。下兜率。降皇宮。處胎誕生。出家苦行。降伏眾魔。成無上覺。轉妙法輪。最後入般涅槃。闍維舍利。不可勝數。一分帝釋天王請歸供養。一分諸大龍王請歸供養。一分八國王請歸供養。惟阿育王。有大威力。得八萬四千舍利。以七寶末。造八萬四千塔。此是西域國王造塔之因緣也。至此方漢帝時。有摩騰竺法蘭。持貝多佛像。釋迦舍利。來至中國。漢帝敬信。舘於鴻臚。建立塔寺。始有三寶之名。此是東土國王造立塔寺之因緣也。至三國赤烏年。有康僧會。入吳。時大帝召會問曰。汝有何能。會曰。我能求佛舍利。帝曰。限汝三七日。若有舍利。當為造塔。會精誠祈禱。三七日後。果有舍利三顆。現於金瓶。鏗然作聲。光明晃耀。帝驚異曰。此希有之瑞也。又問舍利有何功能。會曰。鐵鎚擊之不傷。猛火鍛之不壞。帝使力士擊之。鍛之。毫無所損。其光愈盛。帝遂敬信。即以舍利起塔廟。額曰建初。名其地曰佛陀里。即今之金陵報恩寺也。復以一顆於吳郡瑞光建塔。一顆於北寺建塔。為報母陳氏恩故。亦名報恩塔。此是江南吳大帝建立塔寺之因緣也。世人但知磚石寶塔。而不知無縫寶塔。山僧今日令在會諸賢。於磚石塔處。悟無縫塔因緣。於諸相上。見無相佛境界。即事即理。即性即相。性相圓融。事理無礙。是為天人中第一福田之寶塔也。竪拂子曰。會麼。秪這寶塔。非相非形。或隱或顯。常放光明。卓立空界。耀古騰今。撑天拄地。堂堂顯現。應物隨情。諦觀者。悟文殊之三昧。稱贊者。入普賢之願門。風響鈴鳴。盡是觀音境界。然燈點燭。無非定光降生。旋繞經行。象王迴顧。散花梵唄。獅子頻申。或見舍利於東北西南。露盤輪際。或見光明於四週簷角。上下九層。或現觀音於塔頂之上。若坐若立。或現彌陀於欄楯之間。全身半身。是諸瑞應似優曇華現。難見難聞。此皆宰官長者護持之力。諸檀善信樂施之誠。惟冀。人人返源達本。個個見性明心。頓證體中萬行。自然佛果圓成。即今寶塔功圓。作麼生道。八方寧諍歸皇化。四海謳歌樂太平。</p>
<p style="margin-left:1em">五燈。肅宗皇帝。問忠國師。百年後所須何物。師云。與老僧作無縫塔。帝曰。請師塔樣。師良久云。會麼。帝曰。不會。師云。吾有付法弟子躭源。却諳此事。請召問之。師遷化後。帝召躭源。問此意如何。源頌曰。湘之南。潭之北。中有黃金充一國。無影樹下合同船。琉璃殿上無知識。</p>
<p style="margin-left:1em">雪竇顯頌。無縫塔。見還難。澄潭不許蒼龍蟠。層落落。影團團。千古萬古與人看。石樹拈頌。現成無縫塔。用造作麼。肅宗便請塔樣。也好一拶。不是國師。大難酬對。既然與他樣子便了。說甚躭源却諳此事。以至後來穿鑿得八面玲瓏。有眼者。又道不見。看看。浮圖高出梵王天。頂上明珠光燦然。萬古聖賢同坐臥。至今未見塔門前○玄沙侍雪峰遊山次。峰指面前地曰。這一片地。好造個無縫塔。沙曰。高多少。峰乃顧視上下。沙曰。人天福報即不無。和尚。若是靈山授記。未夢見在。峰曰。你又作麼生。沙曰。七尺八尺。雪峰曰。世界濶一尺。古鏡濶一尺。</p>
<p style="margin-left:1em">小未曾有經。佛般涅槃後。若有以如芥子舍利。起塔大如菴摩勒果。其剎如針。上施盤葢如酸棗葉。若佛形像如[麩-夫+廣]麥大。勝前功德。滿足百倍。</p>
</div>
<div class='div-orig'><p>不得無故登大殿遊行○不得無故登塔○不得殿塔涕唾。</p>
</div>
<div class='div-commentary'><p style="margin-left:1em">【箋】登殿塔。惟燒香。散花。禮佛。作法。餘皆不可。若塔殿中遊行。雜語戲笑。作不法事。乃至涕唾。污穢佛地。得罪彌重。</p>
<p style="margin-left:1em">燈錄。有行者。隨法師入佛殿。行者向佛而唾。師曰。行者少去就。何以唾佛。者云。將無佛處來與某甲唾。師無語。溈山云。仁者却不仁者。不仁者却仁者。仰山代法師云。但唾行者。又云。行者若有語。即向伊道。還我無行者來。</p>
</div>
<div class='div-orig'><p>見塔偈　見佛塔時。當願眾生。尊重如塔。受天人供。</p>
</div>
<div class='div-commentary'><p style="margin-left:1em">【箋】佛塔者。一切諸佛舍利之塔也。凡見諸佛舍利之塔。固當尊重。不知一切眾生。亦具有舍利。同於諸佛。亦宜尊重。云何眾生不自見者。秪為不重<span class='corr'>己</span>靈。被諸煩惱障蔽。若能尊重佛塔。即是尊重<span class='corr'>己</span>靈。即是不被煩惱障蔽處。即是自<span class='corr'>己</span>舍利放光處。即是同於諸佛舍利。無所增減處。故曰。受人天供。此句但在如字上看。則受供非分外也。</p>
<p style="margin-left:1em">徵。諸佛萬德莊嚴。眾生德薄垢重。云何眾生。同於諸佛耶。</p>
<p style="margin-left:1em">訓。言事。則有生有佛。言理。則無佛無生。生佛之跡雙泯。全體是一大塔。</p>
</div>
<div class='div-orig'><p>敬塔偈　敬心觀塔。當願眾生。諸天及人。所共瞻仰。</p>
</div>
<div class='div-commentary'><p style="margin-left:1em">【箋】寶塔之所在。即諸佛法身之所在。故瞻觀之時。應起敬心。念諸佛德。高出霄漢。無有過於塔者。所以諸天及人。無不瞻仰也。</p>
</div>
<div class='div-orig'><p>禮塔偈　頂禮於塔。當願眾生。一切天人。無能見頂。</p>
</div>
<div class='div-commentary'><p style="margin-left:1em">【箋】塔名高圖。亦名高顯。謂顯揚如來功德之標幟也。</p>
<p style="margin-left:1em">徵。寶塔固是如來之標幟。其始建也。出於匠手。高下寬廣可以手紀。云何無有能見頂者。</p>
<p style="margin-left:1em">訓。若以匠者丈尺。欲見佛塔之頂。其猶蚊蚋住須彌之隈。拔一莖眉。而欲量虗空高下。縱經塵劫。無有是處。殊不知佛之塔。非高非下。非廣非狹。不墮諸數。匠手又烏乎知之。然則如何得見塔之頂耶。請高著眼。</p>
<p style="margin-left:1em">入殿塔。當右遶。不得左轉。</p>
</div>
<div class='div-orig'><p>右遶塔偈　右遶於塔。當願眾生。所行無逆。成一切智。</p>
</div>
<div class='div-commentary'><p style="margin-left:1em">【箋】疏。右者。順義。</p>
<p style="margin-left:1em">普耀經。菩薩降神。趣右脇者。所存無逆故。無逆者。無左遶也。</p>
<p style="margin-left:1em">僧祇律。禮佛塔。應當右遶。如日月星遶須彌山。不得左轉。</p>
<p style="margin-left:1em">燈錄。世尊降生。周行七步。自南西也。</p>
<p style="margin-left:1em">裒述。入殿塔。當自南而西。而北而東。不得左轉。</p>
<p style="margin-left:1em">華嚴合論。遶佛三匝者。順佛正教。故遶佛皆是右遶。自南向東。向北。向西。至南。如是三匝。以為右遶。成法。今人反左行　右遶者。誠順之至也。凡事誠順。則一切智無不成。是故當於右遶處。而發是願。令一切智自悟。自悟無他。惟行無逆。無逆之旨。佛佛承順理故。經律遶佛塔。皆自南而西而北而東。為右遶。獨棗柏以自南向東向北向西為右遶。二論相拄。造化若無其柄。然太極既分。東西左右<span class='corr'>已</span>判。棗柏豈不解日月星之遶須彌為右遶也。乃欲別出手眼故。後人不知。不能無疑。余敢向棗柏肚裏走過一遍。為之參曰。夫人之一身。小天地也。身外大天地也。此身無逆。天理亦順。如右手向內曲則順。向外曲則逆。故從右手向內旋為順義。若從右手向外旋。為不順義。則知右手。刻刻奉侍左手之權衡。猶坤儀。時時承順乾道之命令也。總之經律右繞。法乎天象。棗栢右遶。本於人身。究竟皆遵右繞。無左繞也。</p>
</div>
<div class='div-orig'><p>遶塔或三匝。七匝。乃至十百。須知徧數。</p>
</div>
<div class='div-commentary'><p style="margin-left:1em">【箋】禪觀經。多貪眾生不淨觀。多嗔眾生數息觀。知遍數者。與數息相類。謂旋塔時。當憶佛念佛。不落無記妄想二邊。即得一心不亂之旨。</p>
</div>
<div class='div-orig'><p>遶塔三匝。當願眾生。勤求佛道。心無懈歇。</p>
</div>
<div class='div-commentary'><p style="margin-left:1em">【箋】瞻仰佛德。贊嘆不盡。而懷慕之。懷慕不<span class='corr'>已</span>。故又從而遶之也。梵語三。華云正。亦云數。佛道者。如來歷劫所行之道。皆當履踐。故曰勤求。無歇也。</p>
<p style="margin-left:1em">徵。遶塔既止於三。勤求之心。歇即菩提。若心無歇。云何止三。</p>
<p style="margin-left:1em">訓。如來五時說法。甞以三為喻。不獨文殊也。然文殊之三。又異乎諸經之三者。以其隻字兼解華梵之音。一音包括圓頓之義。然非下文。無以見三之妙用。若非此徵。亦無以見格外之玄論。若作正句看。即奢摩它句。即三摩鉢提句。即禪那句。即佛句。即心句。若離之。即正句非句。何況餘句。若作數句看。即一句。即不可說句。即優波尼沙它分句。若離之。即數句非句。何況餘句。故有時即三求之亦可。離三求之亦可。有時離即俱非。雙非並遣。忽見盡十方世界。一切寶塔。樅然現前。不知此心在於塔之內。及塔之外。又安知此身在三匝內。及三匝外。如是勤求。日三夜三。乃至年劫有盡。我此旋遶之心。永不疲倦。故曰心無懈歇。</p>
</div>
<div class='div-orig'><p>不得以笠杖等倚殿壁。</p>
</div>
<div class='div-commentary'><p style="margin-left:1em">【箋】寶梁經。五百問經。有一比丘。具大福相。入殿禮佛出。福相頓改。審其故。乃壁端有畵佛像。比丘以杖頭。倚觸佛面故也。</p>
<p style="margin-left:1em">五燈。闍夜多。至羅閱城。敷揚頓教。彼有學眾。惟尚辯論。首者徧行。一日不臥。六時禮佛。清淨無欲。祖謂彼學者曰。汝師與道遠矣。設苦行歷於塵劫。皆虗妄之本也。學者曰。尊者蘊何德行。譏我師耶。祖曰。我不求道。亦不顛倒。我不禮佛。亦不輕慢。我不常坐。亦不懈怠。我不一食。亦不雜食。我不知足。亦不貪慾。心無所希。名之曰道。時徧行聞<span class='corr'>已</span>。發無漏智。祖復告徧行曰。吾適對眾挫抑。仁者得無惱乎。行曰。我憶念七劫前。生常安樂。因師於智者月淨。記我非久。當證斯陀含果。時有大光明菩薩出世。我以老故。䇿杖禮謁。師吒我曰。重子輕父。一何鄙哉。時我自謂無過。請師示之。師曰。汝禮大光明菩薩。以杖倚壁畵佛面。以此過慢。遂失二果。我責躬悔過以來。聞諸惡言。如風如響。況今獲聞無上甘露。而反生熱惱耶。惟願大慈。以妙道垂誨。祖曰。汝久植眾德。當繼吾宗。偈曰。言下合無生。同於法界性。若能如是解。通達事理竟。</p>
<p style="margin-left:1em">◎殿壁無情之物。本無罪福。於人。然一經畵佛。殿壁即無佛在。所以禮之為福。觸之為罪。韓昌黎題木偶詩云。偶然題作木居士。便有無窮求福人。昌黎所見雖小。而木偶之與佛壁均等。究竟木偶佛壁。何罪福之有。人自為罪福耳。至若無情說法。木偶未出世。佛壁未現前。觸之不得。背之不得。古德云。心如墻壁。可以入道。言此心堅於墻壁方可入道。非同墻壁無知而<span class='corr'>已</span>。須知墻壁熾然說法始得。且道墻壁熾然。說甚麼法。若知墻壁燃然說者。不妨拈起拄杖子[跳-兆+孛]跳上三十三天。觸着帝釋鼻孔。放下拄杖子。風調雨順。國泰民安。其或不然。拈起也不是。放下也不是。未免傷鋒犯手。如賢者傾亡帝王之尊。闍夜頓失二果之位。此二則可謂墻壁熾然說者下個註脚。</p>
</div></div>
<p class='juan'>沙彌律儀毗尼日用合參卷中</p></div>
</div><!-- end of div[@id='body'] -->
</body></html>