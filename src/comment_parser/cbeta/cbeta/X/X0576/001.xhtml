<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>般若心經註解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 576-A 觀音大士降筆法語</p>
<div class='div-other'><a id='mulu2' /><p>南海老衲。致語善信。吾會有願。普度世人。因有心經。流傳甚久。口誦者既多茫昧。強解者流入野狐。將吾一片人天胥度之心。而為果報小乘之義。深可憫惻蒙道　祖呂師逐字解。痛掃支離。歸於明顯。吾道心燈。賴以不滅。善哉善哉。世人若能信心奉持。身有光明。吉神擁護。不墮輪迴。不落苦趣。萬千罪蘖。一概消除。幸速付梓。普成善果。</p>
</div>
<div class='div-other'><a id='mulu3' />
<p class='h2'>大悲呪偈</p><p>白蓮馥郁。紫竹青葱。七情破蔽慧癡蒙。五蘊悟真空四果融通。海日擁　　慈容。</p>
<p style="margin-left:1em">此偈。係於道光辛丑年。七月二十九日。蒙大士降筆曰。老衲特示此大悲呪偈。可莊嚴於大悲呪。多心經之首。凡善信誠誦此偈者。大有感應。可廣傳諷。功德收皈等論。茲特敬錄補刊。普望善信。虔誠補誦。廣布流通。福德無量。</p>
</div></div>
<div class='div-other'><a id='mulu4' />No. 576
<p class='juan'><a id='mulu5' />多心經</p><p class="byline">孚佑帝君　註解</p><p class="byline">金邑培真道人　校正重鐫</p>
<div class='div-orig'><p>般若波羅蜜多心經</p>
</div>
<div class='div-commentary'><p style="margin-left:1em">【註】般若。智慧也。波羅蜜。到彼岸也。多。定也。經徑也。言此經。乃定心之徑路也。</p>
</div>
<div class='div-orig'><p>觀自在菩薩。行深般若波羅蜜多時。照見五蘊皆空。度一切苦厄。舍利子。色不異空。空不異色。色即是空。空即是色。受想行識<span class='note-inline'>(音志)</span>亦復如是。舍利子。是諸法空相。不生不滅。不垢不淨。不增不減。是故空中無色。無受想行識。無眼耳鼻舌身意。無色聲香味觸法。無眼界。乃至無意識<span class='note-inline'>(音式)</span>界。無無明。亦無無明盡。乃至無老死。亦無老死盡。無苦集滅道。無智亦無得。以無所得。故菩提薩埵。<span class='note-inline'>(音孕)</span>依般若波羅蜜多故心無罣<span class='note-inline'>(音卦)</span>礙。無罣礙。故無有恐怖。遠離顛倒夢想。究竟涅槃。三世諸佛。依般若波羅蜜多。故得阿耨多羅三藐三菩提。故知般若波羅蜜多。是大神呪。是大明呪。是無上呪。是無等等呪。能除一切苦。真實不成。故說般若波羅蜜多呪。即說呪曰。</p>
<p class="dharani">揭諦揭諦。波羅揭諦。波羅僧揭諦。菩提薩婆訶</p>
</div>
<div class='div-commentary'><p style="margin-left:1em">【註】觀自在者。變化從心。達觀自得也。菩。覺也。薩。情也。義理先具。能覺一切有情之義。蘊藏也。色受想行識。謂之五蘊。全經重此一句。度一切苦厄。兼自度度他而言。舍利子人名。因色而有受。因受而有想。因想而有行。行之不得則識於心而不忘。五者相因。諸法空相者。謂真性。有而非有。無而非無。是諸法之空相也。真性累劫不毀。故不生不滅。真性本來無染。故不垢不淨。真性不著一物。故不增不減。眼耳鼻舌身意。謂之六根。色聲香味觸法。謂之六塵。一切諸法皆緣意起。故法屬意。或謂法與發同。即發動也。亦通目之所見為眼界。心之所之。為意識界。無無明者。無昏昧之處也。無老死者。常存不壞也。苦。煩惱也。集。積也。猶云積萬過于愆於一身也。二者謂之苦果苦因。滅。涅槃也。道。路也。猶云修行得路也。二者謂之樂果樂因。梵語。菩提薩埵。華言菩薩。涅不生。槃不死。阿。無也。耨多羅。上也。三。正也。藐。等也。三菩提。正覺也。揭諦揭諦。揭妙諦以度人也。重言之。自度度他也。僧。眾也。薩婆訶。疾速也。謂疾速成就一切眾生也。</p>
<p style="margin-left:1em">【講】阿難說。吾教有觀自在菩薩者。功行最深。具大智慧。造到彼岸之時。照見自<span class='corr'>己</span>之五蘊。與眾生之五蘊。皆屬空虗。於<span class='corr'>己</span>則修無上菩提。於人則多方接引。俾一切苦惱之厄。盡歸解脫。弟子舍利子。正是欲離苦厄者。菩薩呼其名而告之曰。舍利子。爾知世間有形者。為色。無形者。為空。不知色乃夢幻泡影。不異夫空也。空乃一真顯露。不異夫色也。色不即是空。空不即是色乎。夫因色而有受。因受而有想。因想而有行。行之不得。則識於心而不忘。此五者相因而見者也。今色即是空。則受想行識。亦復如是矣。由是真性常清常淨。毫無法相可名。不誠為諸法中之空相乎。言乎其妙。則常存不蔽。不生不滅也。湛然清虗。不垢不淨也。自然恰好。不增不減也。是故真空之中。既無色受想行識。則六根俱淨無眼耳鼻舌身意也。六塵不擾。無色聲香味觸法也。六根之累。以眼為先。今眼界既空。則萬緣悉泯。而意識胥忘。將見由定而靜。由靜而慧。無無明。亦無無明盡也。由久而固。由固而貞。無老死。亦無老死盡也。煩惱之苦果。作業之苦因。涅槃之樂果。修持之樂因。一時俱盡。則真空中。本無智慧可名。即到彼岸。亦屬虗假。而又何所得哉。然無智無得。從乎既得菩提以後而言也。若未得之先。豈可無法哉。所以菩提薩埵。以般若波羅蜜多。為修行之法。守其六根。絕其六塵。故心無牽罣滯礙。遠離夫神魂之顛倒。夢寐之妄想。至於不生不死而後<span class='corr'>已</span>。不但菩薩為然也。即三世諸佛。欲得無上菩提。亦無有不依般若波羅蜜多者。是知般若波羅蜜多。是變化不測之密語。是神光普照之密語。是至極無如之密語。是獨絕無倫之密語。阿難所云。能除一切苦。斯言誠真實而不虗。更有密呪。汝時時誦之。可以生智慧。可以到彼岸矣。呪曰。揭諦揭諦。揭出妙諦以度人也。重言之。自度度他也。波羅揭諦。欲到彼岸。必須賴此妙諦也。僧。眾也。薩婆訶。疾速也。謂疾速成就一切眾生也。總之密呪。雖修行之徑路。而徑路。不外於此心。人能空其五蘊。則主翁常定。而客感自清。豈有不得無上菩提者哉。</p>
<p style="margin-left:1em">梅按心經。分六段讀則明顯。自觀自在菩薩。至度一切苦厄。為一段。舍利子。至無智亦無得。為一段。以無所得。至究竟涅槃。為一段。三世諸佛。至故得阿耨多羅三藐三菩提。為一段。故知般若波羅蜜多。至故說般若波羅蜜多呪。為一段。即說呪曰。至菩提薩婆訶。為一段。經文本一氣呵成。分此六段者。猶流水面上見微波。而初讀易於領會也。末段。即字下宜著一又字解之。本經重在一多字。不多不能成功也。</p>
</div>
<div class='div-orig'><p>般若波羅蜜多心經<span class='note-inline'>(畢)</span></p>
</div></div>
<div class='div-xu'><a id='mulu6' />
<p class='h1'>No. 576-B 䟦</p><p>金剛經大旨總是欲人守六根。絕六塵。而六根六塵之不淨者。以五蘊未空也。觀自在菩薩。特為拈出。示後學以會歸之路。文僅二百六十八字。而言簡意該。可包金剛經三十二分之全。讀金剛經而不讀心經。是涉博而不知反約也。烏乎可。</p>
<p>純陽子敬䟦</p>
</div>
<div class='div-w'><a id='mulu7' />
<p class='h1'>No. 576-C 附呂祖師降三十二次偈</p>
<div class='div-w'><a id='mulu8' />
<div class='div-w'><a id='mulu9' />
<p class='h3'>第一章</p>
<div class="lg regular"><div class='lg-row'>得手工夫切莫疑　疑心若起便途迷</div>
<div class='lg-row'>行行直上山頭去　柳媚華明遇自奇</div>
</div></div>
<div class='div-w'><a id='mulu10' />
<p class='h3'>第二章</p>
<div class="lg regular"><div class='lg-row'>作善如登百尺竿　下來容易上來難</div>
<div class='lg-row'>直須勤力行功過　人獸幾希要細參</div>
</div></div>
<div class='div-w'><a id='mulu11' />
<p class='h3'>第三章</p>
<div class="lg regular"><div class='lg-row'>迅速光陰不可留　年年只見水東流</div>
<div class='lg-row'>不信試把青菱照　昔日朱顏今白頭</div>
</div></div>
<div class='div-w'><a id='mulu12' />
<p class='h3'>第四章</p>
<div class="lg regular"><div class='lg-row'>萬轉身如不繫舟　風翻浪湧便難收</div>
<div class='lg-row'>臨流執定篙和舵　一路輕帆到岸頭</div>
</div></div>
<div class='div-w'><a id='mulu13' />
<p class='h3'>第五章</p>
<div class="lg regular"><div class='lg-row'>萬法皆空莫浪求　如來只在此心頭</div>
<div class='lg-row'>清枷愛鎻都拋却　無取無拘得自由</div>
</div></div>
<div class='div-w'><a id='mulu14' />
<p class='h3'>第六章</p>
<div class="lg regular"><div class='lg-row'>天堂快樂幾多般　愛苦諸魂出獄難</div>
<div class='lg-row'>苦樂由來爭一念　青蓮原植沸湯間</div>
</div></div>
<div class='div-w'><a id='mulu15' />
<p class='h3'>第七章</p>
<div class="lg regular"><div class='lg-row'>恩愛牽纏解不開　一朝身去不相借</div>
<div class='lg-row'>於今撒手無沾滯　直上靈山白玉臺</div>
</div></div>
<div class='div-w'><a id='mulu16' />
<p class='h3'>第八章</p>
<div class="lg regular"><div class='lg-row'>富貴由來水上漚　何須騎鶴上揚州</div>
<div class='lg-row'>蓮池有箇收心法　靜裏時吟七筆勾</div>
</div></div>
<div class='div-w'><a id='mulu17' />
<p class='h3'>第九章</p>
<div class="lg regular"><div class='lg-row'>華落華開又一年　人生幾見月常圓</div>
<div class='lg-row'>打開名利無栓鎻　烈火騰騰好種蓮</div>
</div></div>
<div class='div-w'><a id='mulu18' />
<p class='h3'>第十章</p>
<div class="lg regular"><div class='lg-row'>心境從來要廓清　休教煩惱日相侵</div>
<div class='lg-row'>靈山無限逍遙處　功德池邊洗六塵</div>
</div></div>
<div class='div-w'><a id='mulu19' />
<p class='h3'>第十一章</p>
<div class="lg regular"><div class='lg-row'>休教六賊日相攻　色色形形總是空</div>
<div class='lg-row'>悟得本來無一物　靈臺只在此心中</div>
</div></div>
<div class='div-w'><a id='mulu20' />
<p class='h3'>第十二章</p>
<div class="lg regular"><div class='lg-row'>心外求經路便差　水中月影鏡中花</div>
<div class='lg-row'>真空妙義君知否　七寶莊嚴總欠佳</div>
</div></div>
<div class='div-w'><a id='mulu21' />
<p class='h3'>第十三章</p>
<div class="lg regular"><div class='lg-row'>風旛動處總非真　自在如如只此心</div>
<div class='lg-row'>解得拈華微笑意　本來何地著纖塵</div>
</div></div>
<div class='div-w'><a id='mulu22' />
<p class='h3'>第十四章</p>
<div class="lg regular"><div class='lg-row'>流光迅速莫蹉跎　名利牽纏以網羅</div>
<div class='lg-row'>撒手懸崖無別法　白蓮臺畔禮彌陀</div>
</div></div>
<div class='div-w'><a id='mulu23' />
<p class='h3'>第十五章</p>
<div class="lg regular"><div class='lg-row'>經營世故日忙忙　錯認迷途是故鄉</div>
<div class='lg-row'>識得本來真面目　此身原是臭皮囊</div>
</div></div>
<div class='div-w'><a id='mulu24' />
<p class='h3'>第十六章</p>
<div class="lg regular"><div class='lg-row'>元宵燈後便無燈　萬古常門只此心</div>
<div class='lg-row'>朗照諸天終不滅　一龕佛火月三更</div>
</div></div>
<div class='div-w'><a id='mulu25' />
<p class='h3'>第十七章</p>
<div class="lg regular"><div class='lg-row'>見美如無在一心　莫將勾引怨摩登</div>
<div class='lg-row'>防閑女色如防賊　外寇何能奪主人</div>
</div></div>
<div class='div-w'><a id='mulu26' />
<p class='h3'>第十八章</p>
<div class="lg regular"><div class='lg-row'>望鄉臺畔尚思家　月慘風悽冥路斜</div>
<div class='lg-row'>縱有紙錢無處使　都緣一點念頭差</div>
</div></div>
<div class='div-w'><a id='mulu27' />
<p class='h3'>第十九章</p>
<div class="lg regular"><div class='lg-row'>森羅殿上鬼多般　百沸油鐺萬刃山</div>
<div class='lg-row'>識得如來真實義　無邊解脫一時閒</div>
</div></div>
<div class='div-w'><a id='mulu28' />
<p class='h3'>第二十章</p>
<div class="lg regular"><div class='lg-row'>陷溺沉迷<span class='corr'>已</span>有年　愛河瀼瀼浪<span class='corr'>滔</span>天</div>
<div class='lg-row'>持經自可登高岸　何用中流更見船</div>
</div></div>
<div class='div-w'><a id='mulu29' />
<p class='h3'>第二十一章</p>
<div class="lg regular"><div class='lg-row'>塵緣斷後自消融　清淨方知色是空</div>
<div class='lg-row'>佛即心兮心即佛　青山只在白雲中</div>
</div></div>
<div class='div-w'><a id='mulu30' />
<p class='h3'>第二十二章</p>
<div class="lg regular"><div class='lg-row'>聞說西方種異蓮　花開十丈藕如船</div>
<div class='lg-row'>靈臺自有祗園樹　本地風光即佛天</div>
</div></div>
<div class='div-w'><a id='mulu31' />
<p class='h3'>第二十三章</p>
<div class="lg regular"><div class='lg-row'>嬌女原是粉骷髏　暮樂朝歡總不愁</div>
<div class='lg-row'>一旦無常歸冥路　夜臺難逞舊風流</div>
</div></div>
<div class='div-w'><a id='mulu32' />
<p class='h3'>第二十四章</p>
<div class="lg regular"><div class='lg-row'>聚寶為山未足奇　不如持經得菩提</div>
<div class='lg-row'>金經明示成真路　何事亡羊泣道岐</div>
</div></div>
<div class='div-w'><a id='mulu33' />
<p class='h3'>第二十五章</p>
<div class="lg regular"><div class='lg-row'>諸佛菩薩只此心　何須泥塑與裝金</div>
<div class='lg-row'>世間點燭燒香者　笑倒慈悲觀世音</div>
</div></div>
<div class='div-w'><a id='mulu34' />
<p class='h3'>第二十六章</p>
<div class="lg regular"><div class='lg-row'>了悟猶如夜得燈　無窻暗室忽開明</div>
<div class='lg-row'>此身不向經中度　更向何方度此身</div>
</div></div>
<div class='div-w'><a id='mulu35' />
<p class='h3'>第二十七章</p>
<div class="lg regular"><div class='lg-row'>去惡猶如治亂絲　寧心自有得開時</div>
<div class='lg-row'>若教錯用些兒力　萬劫牽纏莫了期</div>
</div></div>
<div class='div-w'><a id='mulu36' />
<p class='h3'>第二十八章</p>
<div class="lg regular"><div class='lg-row'>日夜無期只認真　略差些子便相爭</div>
<div class='lg-row'>誰知一赴泉臺路　悔把恩仇抵死分</div>
</div></div>
<div class='div-w'><a id='mulu37' />
<p class='h3'>第二十九章</p>
<div class="lg regular"><div class='lg-row'>鐵面閻羅不狥情　剉燒舂磨實難禁</div>
<div class='lg-row'>試從業鏡臺邊看　地獄何曾見好人</div>
</div></div>
<div class='div-w'><a id='mulu38' />
<p class='h3'>第三十章</p>
<div class="lg regular"><div class='lg-row'>陷入汙泥久不回　西江難洗垢形骸</div>
<div class='lg-row'>一朝得證菩提願　鐵樹奇花處處開</div>
</div></div>
<div class='div-w'><a id='mulu39' />
<p class='h3'>第三十一章</p>
<div class="lg regular"><div class='lg-row'>北邙山下列墳塋　荒草迷離怪鳥鳴</div>
<div class='lg-row'>長臥泉臺人不醒　桃殘李謝過清明</div>
</div></div>
<div class='div-w'><a id='mulu40' />
<p class='h3'>第三十二章</p>
<div class="lg regular"><div class='lg-row'>佛說波羅蜜妙經　前無千古後無令</div>
<div class='lg-row'>註成人鬼齊超度　功德如天莫比倫</div>
</div></div></div>
<div class='div-w'><a id='mulu41' />
<p class='h2'>節錄</p><p>呂祖師三品經釋教原委一段。以闡是經真法寶效。釋教清微肇於浩劫。觀空以空。虗無寂滅。昔有至人。名曰燃燈。立於中古。轉大法輪。教化度脫。無量眾生。佛傳始盛。次有佛出。號釋迦文。自種民天。降神贍部。是時周昭。月寅之歲。西印度國。有迦維衛。其國王者。名曰淨梵。四月八日。太子斯誕。三十二相。八十種好。以夙願故。舍國修道。雪山六載。精思苦行。鵲巢於頂。藤穿膝脛。臘月八日。覩明星出。豁然起悟。具六通識。負龍象力。開來繼往。闡教西域。初於鹿苑。繼祗陀林。黃金佈地。佛教崇興。四十九年。應化不一。是時比邱。暨比邱尼。并優婆塞。與優婆夷。凡數千人。俱同聽法。無不得度。有舍利<span class='corr'>弗</span>。智慧第一。佛嘗因之。宣說法要。有大弟子。名大迦葉。得佛心印。傳佛正宗。佛親授記。是為初祖。又有弟子。名阿難陀。多聞第一。於佛滅後傳佛教典。流怖人間。今之佛藏。皆所宣傳。延及達摩。以大神通。一夕收攝。三十六處。邪魔外道。設洪誓願。自西印度。歷恒沙河。至南贍部。說法演教。宗門大展。授祕密旨。從超悟得。明心見性。佛法無多。一切掃除。片言隻字。參悟本來。凡諸聰明。聞見知識。杜絀不事。渾渾默默。傾傾宗旨。悟諦因緣。無無所無。空無所空。內觀此心。如虗空際。如千江月。如鏡如泡。如華中香。如是空空。以無無空。故無所執。一字之妙。通達無礙。前無無前。後無無後。匪由聞見。玄覽超忽。任諸見聞。頹然自喪。以因緣故。得無因緣。禪宗乃熾。又有歷代。諸大法師。通經律論。取大法藏。闡譯文字。搜剔妙蘊。傳諸三千大千一切閻浮提界。廣為眾生。說無量因。解諸煩惱熱化清涼境。拔諸苦惱。離火宅厄。濟諸幽魂。脫地獄趣。化諸六道。獲天人樂。利賴無窮。象教以昌。流傳既久。厥旨無聞。凡彼緇流。罔得真傳。東西剽竊。言語為宗。機鋒相對。口舌爭雄。所謂禪者。闡演密典。認本來面。無用浮飾。若究厥弊。貽害後人。迷失真宗。累主人翁。出居故舍。入無何有。渺茫漂泊。隨野狐禪。迷罔狂悖。呵佛罵祖。儼大知識。抑又甚者。謬妄罔悟。以譌傳譌。譌以譌承。我佛如來。法法何法。為究本根。故空諸法。文字不立。非去文字。恐後學流。求文字中。昧失本根。故去文字。豈知文字。正難盡去。去文字者。會何沿流。但執文字。作文字觀。佛從文字。究佛經旨。離失真宗。是文字障。斯害道矣。更可仁者。罔知是經。是佛心印。傳流人問。為彼為生。廣為說法。俾有解悟。即彼下等。愚暗不明。資經懺悔。原令此輩。生恭敬心。朝夕諷誦。久或生明。了生死念。力諸善行。脫輪迴趣。或悟耨數。超諸上乘。非第口誦。無悔悟心。便可宥罪。即假口誦。亦獲利益。是彼誦時。生大歡喜。高吟朗咏。令諸幽明。一切眾生。邪魔異類。幽魂餘孽。得聞是經。普沾勝利。咸蒙濟度。非說是經但假口誦。無持受心。無恭敬心。無誠信心。無踊躍心。無均利心。無無私心。乃為誦經。乃獲功德。自流日下。日下日壞。一切佛典。指為衣食。誦經之家。以虗文求。誦經之人。以虗文應。一切眾生。以虗文故。故輕是經。而諸佛法。罔有存者。要知是經。具大解脫。如廣陵散。化諸煩燥。如摩尼珠。化諸煩惱。如般若船。度諸溺者。如波羅蜜。生諸津液。如漆室燈。燭諸幽暗。具此種種。無量利益。但作文字。草草有過。便如糟相曾無所賴。以故禪宗。知此等故。掃除一切。冥心內觀。空內外相。寂坐玄默。領一參頭。究極旨趣。有掃於空。空無所空。以無空故。乃明斯旨。若住暗室。張一焰炬。無物不見。無不明朗。罔所障礙。無障礙故。付子說也。與天完足。與天地俱。不為物囿。不有於物。斯之為梵。梵香烟於。幽明交濟。斯之為禪。禪理淵微。天人悉究。究厥旨者。佛菩提種。如是如是。西來大意。作如是觀。佛法盡矣。</p>
</div></div>
</div><!-- end of div[@id='body'] -->
</body></html>