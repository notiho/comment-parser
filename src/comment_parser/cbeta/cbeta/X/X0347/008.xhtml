<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>維摩經評註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu25' />維摩詰所說經卷八</p>
<div class='div-pin'><a id='mulu26' />
<p class='h1'>佛道品</p><p>爾時文殊師利。問維摩詰言。菩薩云何通達佛道。維摩詰言。若菩薩行於非道起照後。是為通達佛道。又問云何菩薩行於非道。答曰若菩薩行五無間五逆罪也。而無惱恚。至於地獄。無諸罪垢地獄因。至于畜生。無有無明憍慢等過。至于餓鬼。而具足功德。行色無色界道。不以為勝。示行貪欲。離諸染著。示行瞋恚。於諸眾生無有恚礙。示行愚癡。而以智慧調伏其心。示行慳貪。而捨內外所有不惜身命。示行毀禁。而安住淨戒。乃至小罪。猶懷大懼。示行瞋恚。而常慈忍。示行懈怠。而勤修功德。示行亂意。而常念定。示行愚癡。而通達世間出世間慧。示行諂偽。而善方便隨諸經義。示行憍慢。而於眾生猶如橋梁。示行諸煩惱。而心常清淨。示入於魔。而順佛智慧不隨他教。示入聲聞。而為眾生說未聞法。示入辟支佛。而成就大悲。教化眾生。示入貧窮。而有寶手。功德無盡。示入形殘。而具諸好相以自莊嚴。示入下賤。而生佛種性中。具諸功德。示入羸劣醜陋。而得那羅延身。一切眾生之所樂見。示入老病。而永斷病根。超越死畏。示有資生。而恒觀無常。實無所貪。示有妻妾綵女。而常遠離五欲淤泥。現於訥鈍。而成就辯才。總持無失。示入邪濟。而以正濟度諸眾生。現遍入諸道。而斷其因緣。現於涅槃。而不斷生死。文殊師利。菩薩能如是行於非道收應前。是為通達佛道。於是維摩詰。問文殊師利。何等為如來種。文殊師利言。有身為種。無明有愛為種。貪恚癡為種。四顛倒為種。五蓋為種。六入為種。七識處為種。八邪法為種。九惱處為種。十不善道為種。以要言之。六十二見。及一切煩惱皆是佛種。曰何謂也。答曰。若見無為入正位者。不能復發阿耨多羅三藐三菩提心。譬如高原陸地。不生蓮華。卑濕淤泥。乃生此華。如是見無為法。入正位者。終不復能生於佛法。煩惱泥中。乃有眾生起佛法耳。又如植種於空。終不能生。糞壤之地。乃能滋茂。如是入無為正位者。不生佛法。起於我見如須彌山。猶能發於阿耨多羅三藐三菩提心。生佛法矣。是故當知一切煩惱為如來種。譬如不下巨海妙諭。不能得無價寶珠。如是。不入煩惱大海。則不能得一切智寶。爾時大迦葉。歎言善哉善哉。文殊師利。快說此語。誠如所言。塵勞之儔。為如來種。我等今者。不復堪任發阿耨多羅三藐三菩提心。乃至五無間罪。猶能發意生於佛法。而今我等。永不能發。譬如根敗之士。其於五欲。不能復利。如是聲聞諸結斷者。於佛法中。無所復益。永不志願。是故文殊師利。凡夫於佛法有反復。而聲聞無也。所以者何。凡夫聞佛法。能起無上道心。不斷三寶。正使聲聞終身聞佛法。力無畏等。永不能發無上道意。爾時會中有菩薩。名普現色身。問維摩詰言居士。父母妻子。親戚眷屬。吏民知識。悉為是誰。奴婢僮僕。象馬車乘。皆何所在。於是維摩詰。以偈答曰。</p>

<div class="lg regular"><div class='lg-row'>智度菩薩母　方便以為父　一切眾導師</div>
<div class='lg-row'>無不由是生　法喜以為妻　慈悲心為女</div>
<div class='lg-row'>善心誠實男　畢竟空寂舍　弟子眾塵勞</div>
<div class='lg-row'>隨意之所轉　道品善知識　由是成正覺</div>
<div class='lg-row'>諸度法等侶　四攝為妓女　歌詠誦法言</div>
<div class='lg-row'>以此為音樂　總持之園苑　無漏法林樹</div>
<div class='lg-row'>覺意淨妙華　解脫智慧果　八解之浴池</div>
<div class='lg-row'>定水湛然滿　布以七淨華　浴此無垢人</div>
<div class='lg-row'>象馬五通馳　大乘以為車　調御以一心</div>
<div class='lg-row'>遊於八正路　相具以嚴容　眾好飾其姿</div>
<div class='lg-row'>慚愧之上服　深心為華鬘　富有七財寶</div>
<div class='lg-row'>教授以滋息　如所說修行　迴向為大利</div>
<div class='lg-row'>四禪為牀座　從於淨命生　多聞增智慧</div>
<div class='lg-row'>以為自覺音　甘露法之食　解脫味為漿</div>
<div class='lg-row'>淨心以澡浴　戒品為塗香　摧滅煩惱賊</div>
<div class='lg-row'>勇徤無能踰　降伏四種魔　勝旛建道場</div>
<div class='lg-row'>雖知無起滅　示彼故有生　悉現諸國土</div>
<div class='lg-row'>如日無不見　供養於十方　無量億如來</div>
<div class='lg-row'>諸佛及<span class='corr'>己</span>身　無有分別想　雖知諸佛國</div>
<div class='lg-row'>及與眾生空　而常修淨土　教化於羣生</div>
<div class='lg-row'>諸有眾生類　形聲及威儀　無畏力菩薩</div>
<div class='lg-row'>一時能盡現　覺知眾魔事　而示隨其行</div>
<div class='lg-row'>以善方便智　隨意皆能現　或示老病死</div>
<div class='lg-row'>成就諸羣生　了知如幻化　通達無有礙</div>
<div class='lg-row'>或現劫盡燒　天地皆洞然　眾人有常想</div>
<div class='lg-row'>照令知無常　無數億眾生　俱來請菩薩</div>
<div class='lg-row'>一時到其舍　化令向佛道　經書禁呪術</div>
<div class='lg-row'>工巧諸技藝　盡現行此事　饒益諸羣生</div>
<div class='lg-row'>世間眾道法　悉於中出家　因以解人惑</div>
<div class='lg-row'>而不墮邪見　或作日月天　梵王世界主</div>
<div class='lg-row'>或時作地水　或復作風火　劫中有疾疫</div>
<div class='lg-row'>現作諸藥草　若有服之者　除病消眾毒</div>
<div class='lg-row'>劫中有饑饉　現身作飲食　先救彼饑渴</div>
<div class='lg-row'>却以法語人　劫中有刀兵　為之起慈悲</div>
<div class='lg-row'>化彼諸眾生　令住無諍地　若有大戰陣</div>
<div class='lg-row'>立之以等力　菩薩現威勢　降伏使和安</div>
<div class='lg-row'>一切國土中　諸有地獄處　輙往到於彼</div>
<div class='lg-row'>勉濟其苦惱　一切國土中　畜生相食噉</div>
<div class='lg-row'>皆現生於彼　為之作利益　示受於五欲</div>
<div class='lg-row'>示復現行禪　令魔心憒亂　不能得其便</div>
<div class='lg-row'>火中生蓮華　是可謂希有　在欲而行禪</div>
<div class='lg-row'>希有亦如是　或現作淫女　引諸好色者</div>
<div class='lg-row'>先以欲鉤牽　後令入佛智　或為邑中主</div>
<div class='lg-row'>或作商人導　國師及大臣　以祐利眾生</div>
<div class='lg-row'>諸有貧窮者　現作無盡藏　因以勸導之</div>
<div class='lg-row'>令發菩提心　我心憍慢者　為現大力士</div>
<div class='lg-row'>消伏諸貢高　令住無上道　其有恐懼眾</div>
<div class='lg-row'>居前而慰安　先施以無畏　後令發道心</div>
<div class='lg-row'>或現離婬欲　為五通仙人　開導諸羣生</div>
<div class='lg-row'>令住戒忍慈　見須供事者　現為作僮僕</div>
<div class='lg-row'>既悅可其意　乃發以道心　隨彼之所須</div>
<div class='lg-row'>得入於佛道　以善方便力　皆能給足之</div>
<div class='lg-row'>如是道無量　所行無有涯　智慧無邊際</div>
<div class='lg-row'>度脫無數眾　假令一切佛　於無數億劫</div>
<div class='lg-row'>讚歎其功德　猶尚不能盡　誰聞如是法</div>
<div class='lg-row'>不發菩提心　除彼不肖人　癡冥無智者</div>
</div></div>
</div><!-- end of div[@id='body'] -->
</body></html>