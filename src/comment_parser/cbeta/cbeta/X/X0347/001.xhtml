<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>維摩經評註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 347
<div class='div-other'><a id='mulu1' />
<p class='h1'>維摩經評註　維摩經評注目次</p>
<ul class="">
<li>卷一　十譬贊　佛國品</li>

<li>卷二　方便品</li>

<li>卷三　弟子品</li>

<li>卷四　菩薩品</li>

<li>卷五　問疾品</li>

<li>卷六　不思議品</li>

<li>卷七　觀眾生品</li>

<li>卷八　佛道品</li>

<li>卷九　入不二法門品</li>

<li>卷十　香積佛品</li>

<li>卷十一　菩薩行品</li>

<li>卷十二　見阿閦佛品</li>

<li>卷十三　法供養品</li>

<li>卷十四　囑累品</li>
</ul></div>
<div class='div-other'><a id='mulu2' />
<p class='h1'>謝康樂維摩詰十譬贊</p>
<div class='div-other'><a id='mulu3' />
<p class='h2'>飛沫泡合</p><p>水性本無泡。激流遂聚沫。即異成狀貌。消散歸虗[壑-土+丘]。君子識根本。安事勞與奪。愚俗駭變化。橫復生欣怛。</p>
</div>
<div class='div-other'><a id='mulu4' />
<p class='h2'>燄</p><p>性內相表狀。非炎安知火。新新相推移。熒熒非向我。如何滯著人。終歲迷因果。</p>
</div>
<div class='div-other'><a id='mulu5' />
<p class='h2'>芭蕉</p><p>生分本多端。芭蕉知不一。含蕚不結核。敷華何由實。至人善取譬。無宰誰能律。莫昵緣合時。當視分散日。</p>
</div>
<div class='div-other'><a id='mulu6' />
<p class='h2'>聚幻</p><p>幻工非同異。誰復謂非真。一從逝物過。既往亦何陳。謬者疑久近。達者皆自賓。勿起離合情。會無百代人。</p>
</div>
<div class='div-other'><a id='mulu7' />
<p class='h2'>夢</p><p>覺謂寢無知。寐中非無見。意狀照眼前。好惡迭萬變。既悟眇<span class='corr'>已</span>往。惜為浮物戀。孰視婆娑畵。寧當非赤縣。</p>
</div>
<div class='div-other'><a id='mulu8' />
<p class='h2'>影響合</p><p>影響順形聲。資物故生理。一旦揮霍去。何因相像似。群有靡不然。眛漠呼自<span class='corr'>己</span>。四色尚無本。八微欲安恃。</p>
</div>
<div class='div-other'><a id='mulu9' />
<p class='h2'>浮雲</p><p>泛濫明月陰。薈蔚南山雨。能為變動用。在我竟無取。俄<span class='corr'>已</span>就飛散。豈復得攢聚。諸法既無我。何由有我所。</p>
</div>
<div class='div-other'><a id='mulu10' />
<p class='h2'>電</p><p>倐爍驚電過。可見不可逐。恒物生滅後。誰復覈遲速。慎勿空留念。橫使神理恧。發<span class='corr'>已</span>道易孚。忘情長之福。</p>
</div></div>
<p class='juan'><a id='mulu11' />維摩詰所說經卷一</p><p class="byline">姚秦三藏法師鳩摩羅什譯</p>
<div class='div-pin'><a id='mulu12' />
<p class='h1'>佛國品</p><p>如是我聞。一時佛在毗耶離。菴羅樹園。與大比丘眾八千人俱。菩薩三萬二千。眾所知識。大智本行。皆悉成就。諸佛威神之所建立。為護法城。受持正法。能師子吼。名聞十方。眾人不請。友而安之。紹隆三寶。能使不絕。降伏魔怨。制諸外道。悉<span class='corr'>已</span>清淨。永離蓋纏。心常安住無礙解脫。念定總持。辯才不斷。布施持戒忍辱精進禪定智慧及方便力。無不具足。逮無所得不起法忍。<span class='corr'>已</span>能隨順轉不退輪。善解法相。知眾生根。蓋諸大眾。得無所畏。功德智慧。以修其心。相好嚴身。色像第一。捨諸世間所有飾好。名稱高遠。踰於須彌。深信堅固。猶若金剛。法寶普照而雨甘露。於眾言音。微妙第一。深入緣起。斷諸邪見有無二邊。無復餘習。演法無畏。猶師子吼。其所講說。乃如雷震。無有量<span class='corr'>已</span>過量。集眾法寶。如海導師。了達諸法深妙之義。善知眾生往來所趣及心所行。近無等等佛自在慧。十力無畏。十八不共。關閉一切諸惡趣門而生五道以現其身。為大醫王。善療眾病。應病與藥。令得服行。無量功德皆成就。無量佛土皆嚴淨。其見聞者。無不蒙益。諸有所作。亦不唐捐。如是一切功德。皆悉具足。其名曰等觀菩薩。不等觀菩薩。等不等觀菩薩。定自在王菩薩。法自在王菩薩。法相菩薩。光相菩薩。光嚴菩薩。大嚴菩薩。寶積菩薩。辯積菩薩。寶手菩薩。寶印手菩薩。常舉手菩薩。常下手菩薩。常慘菩薩。喜根菩薩。喜王菩薩。辯音菩薩。虗空藏菩薩。執寶炬菩薩。寶勇菩薩。寶見菩薩。帝網菩薩。明網菩薩。無緣觀菩薩。慧積菩薩。寶勝菩薩。天王菩薩。壞魔菩薩。電德菩薩。自在王菩薩。功德相嚴菩薩。師子吼菩薩。雷音菩薩。山相擊音菩薩。香象菩薩。白香象菩薩。常精進菩薩。不休息菩薩。妙生菩薩。華嚴菩薩。觀世音菩薩。得大勢菩薩。梵網菩薩。寶杖菩薩。無勝菩薩。嚴土菩薩。金髻菩薩。珠髻菩薩。彌勒菩薩。文殊師利法王子菩薩。如是等三萬二千人。復有萬梵天王尸棄等。從餘四天下。來詣佛所而為聽法。復有萬二千天帝。亦從餘四天下。來在會坐。并餘大威力諸天。龍神夜叉。乾闥婆。阿修羅。迦樓羅。緊那羅。摩睺羅伽等。悉來會坐。諸比丘。比丘尼。優婆塞。優婆夷。俱來會坐。彼時佛與無量百千之眾。恭敬圍繞。而為說法。譬如須彌山王。顯于大海。安處眾寶師子之座。蔽於一切諸來大眾。</p>
<p>爾時毗耶離城。有長者子。名曰寶積。與五百長者子。俱持七寶蓋。來詣佛所。頭面禮足。各以其蓋。共供養佛。佛之威神。令諸寶蓋合成一蓋。遍覆三千大千世界。而此世界廣長之相。悉於中現。又此三千大千世界。諸須彌山。雪山。目真隣陀山。摩訶目真隣陀山。香山。寶山。金山。黑山。鐵圍山。大鐵圍山。大海江河。川流泉源。及日月星辰。天宮龍宮。諸尊神宮。悉現於寶蓋中。又十方諸佛。諸佛說法。亦現於寶蓋中。爾時一切大眾。覩佛神力。歎未曾有。合掌禮佛。瞻仰尊顏。目不暫捨。長者子寶積。即於佛前。以偈頌曰。</p>

<div class="lg regular"><div class='lg-row'>目淨修廣如青蓮　心淨<span class='corr'>已</span>度諸禪定</div>
<div class='lg-row'>久積淨業稱無量　導眾以寂故稽首</div>
<div class='lg-row'>既見大聖以神變　普現十方無量土</div>
<div class='lg-row'>其中諸佛演說法　於是一切悉見聞</div>
<div class='lg-row'>法王法力超羣生　常以法財施一切</div>
<div class='lg-row'>能善分別諸法相　於第一義而不動</div>
<div class='lg-row'><span class='corr'>已</span>於諸法得自在　是故稽首此法王</div>
<div class='lg-row'>說法不有亦不無　以因緣故諸法生</div>
<div class='lg-row'>無我無造無受者　善惡之業亦不亡</div>
<div class='lg-row'>始在佛樹力降魔　得甘露滅覺道成</div>
<div class='lg-row'><span class='corr'>已</span>無心意無受行　而悉摧伏諸外道</div>
<div class='lg-row'>三轉法輪於大千　其輪本來常清淨</div>
<div class='lg-row'>天人得道此為證　三寶於是現世間</div>
<div class='lg-row'>以斯妙法濟羣生　一受不退常寂然</div>
<div class='lg-row'>度老病死大醫王　當禮法海德無邊</div>
<div class='lg-row'>毀譽不動如須彌　於善不善等以慈</div>
<div class='lg-row'>心行平等如虗空　孰聞人寶不敬承</div>
<div class='lg-row'>今奉世尊此微蓋　於中現我三千界</div>
<div class='lg-row'>諸天龍神所居宮　乾闥婆等及夜叉</div>
<div class='lg-row'>悉見世間諸所有　十力哀現是化變</div>
<div class='lg-row'>眾覩希有皆歎佛　今我稽首三界尊</div>
<div class='lg-row'>大聖法王眾所歸　淨心觀佛靡不欣</div>
<div class='lg-row'>各見世尊在其前　斯則神力不共法</div>
<div class='lg-row'>佛以一音演說法　眾生隨類各得解</div>
<div class='lg-row'>皆謂世尊同其語　斯則神力不共法</div>
<div class='lg-row'>佛以一音演說法　眾生各各隨所解</div>
<div class='lg-row'>普得受行獲其利　斯則神力不共法</div>
<div class='lg-row'>佛以一音演說法　或有恐畏或歡喜</div>
<div class='lg-row'>或生厭離或斷疑　斯則神力不共法</div>
<div class='lg-row'>稽首十力大精進　稽首<span class='corr'>已</span>得無所畏</div>
<div class='lg-row'>稽首住於不共法　稽首一切大導師</div>
<div class='lg-row'>稽首能斷眾結縛　稽首<span class='corr'>已</span>到於彼岸</div>
<div class='lg-row'>稽首能度諸世間　稽首永離生死道</div>
<div class='lg-row'>悉知眾生來去相　善於諸法得解脫</div>
<div class='lg-row'>不著世間如蓮華　常善入於空寂行</div>
<div class='lg-row'>達諸法相無罣礙　稽首如空無所依</div>
</div><p>爾時長者子寶積。說此偈<span class='corr'>已</span>。白佛言。世尊。是五百長者子。皆<span class='corr'>已</span>發阿耨多羅三藐三菩提心。願聞得佛國土清淨。唯願世尊。說諸菩薩淨土之行。佛言善哉寶積乃能為諸菩薩。問於如來淨土之行。諦聽諦聽。善思念之。當為汝說。於是寶積與五百長者子。受教而聽。佛言寶積。眾生之類。是菩薩佛土。所以者何。菩薩隨所化眾生而取佛土。隨所調伏眾生而取佛土。隨諸眾生。應以何國。入佛智慧。而取佛土。隨諸眾生。應以何國。起菩薩根。而取佛土。所以者何。菩薩取於淨國。皆為饒益諸眾生故。譬如有人。欲於空地。造立宮室。隨意無礙。若於虗空。終不能成。菩薩如是。為成就眾生故。願取佛國。願取佛國者。非於空也。寶積。當知直心是菩薩淨土。菩薩成佛時。不諂眾生。來生其國。深心是菩薩淨土。菩薩成佛時。具足功德眾生。來生其國。菩提心。是菩薩淨土。菩薩成佛時。大乘眾生。來生其國。布施是菩薩淨土。菩薩成佛時。一切能捨眾生。來生其國。持戒是菩薩淨土。菩薩成佛時。行十善道滿願眾生。來生其國。忍辱是菩薩淨土。菩薩成佛時。三十二相莊嚴眾生。來生其國。精進是菩薩淨土。菩薩成佛時。勤修一切功德眾生。來生其國。禪定是菩薩淨土。菩薩成佛時。攝心不亂眾生。來生其國。智慧是菩薩淨土。菩薩成佛時。正定眾生。來生其國。四無量心。是菩薩淨土。菩薩成佛時。成就慈悲喜捨眾生。來生其國。四攝法是菩薩淨土。菩薩成佛時。解脫所攝眾生。來生其國。方便是菩薩淨土。菩薩成佛時。於一切法方便無閡眾生。來生其國。三十七道品。是菩薩淨土。菩薩成佛時。念處正勤神足根力覺道眾生。來生其國。迴向心。是菩薩淨土。菩薩成佛時。得一切具足功德國土。說除八難。是菩薩淨土。菩薩成佛時。國土無有三惡八難。自守戒行。不譏彼闕是菩薩淨土。菩薩成佛時。國土無有犯禁之名。十善。是菩薩淨土。菩薩成佛時。命不中夭。大富梵行。所言誠諦。常以輭語。眷屬不離。善和諍訟。言必饒益。不嫉不恚。正見眾生。來生其國。如是寶積。菩薩隨其直心。則能發行。隨其發行。則得深心。隨其深心。則意調伏。隨其調伏。則如說行。隨如說行。則能迴向。隨其迴向。則有方便。隨其方便。則成就眾生。隨成就眾生。則佛土淨。隨佛土淨。則說法淨。隨說法淨。則智慧淨。隨智慧淨。則其心淨。隨其心淨。則一切功德淨。是故寶積若菩薩欲得淨土。當淨其心。隨其心淨。則佛土淨。</p>
<p>爾時舍利弗。承佛威神。作是念。若菩薩心淨。則佛土淨者。我世尊。本為菩薩時。意豈不淨。而是佛土不淨若此。佛知其念。即告之言。於意云何。日月豈不淨耶。而盲者不見。對曰不也。世尊是盲者過。非日月咎。舍利弗。眾生罪故。不見如來國土嚴淨。非如來咎。舍利弗。我此土淨。而汝不見。爾時螺髻梵王。語舍利弗。勿作是念。謂此佛土。以為不淨。所以者何。我見釋迦牟尼佛土清淨。譬如自在天宮。舍利弗言。我見此土。丘陵坑坎。荊棘沙礫。土石諸山。穢惡充滿。螺髻梵王言。仁者心有高下。不依佛慧。故見此土。為不淨耳。舍利弗。菩薩於一切眾生。悉皆平等。深心清淨。依佛智慧。則能見此佛土清淨。於是佛以足指按地。即時三千大千世界。若干百千珍寶嚴飾。譬如寶莊嚴佛無量功德寶莊嚴土。一切大眾。歎未曾有。而皆自見。坐寶蓮華。佛告舍利弗。汝且觀是佛土嚴淨。舍利弗言。唯然世尊。本所不見。本所不聞。今佛國土。嚴淨悉現。佛告舍利弗。我佛國土常淨若此。為欲度斯下劣人故。示是眾惡不淨土耳。譬如諸天。共寶器食。隨其福德。飯色有異。如是。舍利弗。若人心淨。便見此土功德莊嚴。當佛現此國土嚴淨之時。寶積所將五百長者子。皆得無生法忍。八萬四千人。皆發阿耨多羅三藐三菩提心。佛攝神足。於是世界。還復如故。求聲聞乘。三萬二千。諸天及人。知有為法皆悉無常。遠塵離垢得法眼淨。八千比丘。不受諸法。漏盡意解。</p>
</div>
</div><!-- end of div[@id='body'] -->
</body></html>