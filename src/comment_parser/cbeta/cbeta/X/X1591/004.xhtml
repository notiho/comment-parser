<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黔南會燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu54' />黔南會燈錄卷第四</p><p class="byline">習安天龍　如純　輯</p>
<div class='div-other'><a id='mulu55' />
<p class='h1'>臨濟三十四世天童第四代漢月下</p>
<div class='div-other'><a id='mulu56' />
<p class='h2'>輪菴暌禪師法嗣</p>
<div class='div-other'><a id='mulu57' />
<p class='h3'>習安雲菴智量禪師</p><p>古滇曲靖趙氏子。母張氏。寓黔之普安。禮清脫老宿芟染。後依了徹和尚具足。師因濟眾之心殷重。遂居習安蓮社堂。苦行接待。數十餘年。不改初志。後遇輪菴和尚遊滇回。卓錫本堂。與師機緣相契。遂承付囑。師先號雲空。於是改號雲菴。竝易蓮社。為獅子林。師愈接納無倦。更建左寮。為大士閣。于上常居休老。僧問。如何是祖師意。師曰。庭前梨樹開白花。僧云。某甲不會。師曰瞎。</p>
</div></div>
<div class='div-other'><a id='mulu58' />
<p class='h2'>破山下石谷慧禪師法嗣</p>
<div class='div-other'><a id='mulu59' />
<p class='h3'>平越龍山竹航海禪師</p><p>上堂。路逢劍客須呈劍。非是詩人莫獻詩。所以有時拈花。有時杜口。於是放行把住。徹便機宜。且道。不把不放一句作麼生。口門窄極難為語。分付山前十里溪。</p>
<p>上堂。提起線頭。不過方寸。八臂擎天。丈量莫盡。放下鈎竿。總沒邊攔。微塵裏轉妙玄。徧大千全放全收。度竅轉關。更為重宣。梅萼圓柳葉尖。如不會。薩[口*恒]唵。</p>
<p>上堂。一身兩隻脚。十指八箇丫。覿體親切事。何如不會耶。遂召大眾云。於此會得。不孤釋迦。為汝明星<span class='corr'>刺</span>眼。痛切吁嗟。</p>
<p>佛誕上堂。常住世間不滅。今朝何謂初生。直饒周行七步。天上天下。惟吾獨尊。也似虗空著楔。賣弄精靈。顧左右云。莫有知忤逆兒孫讚祝者麼。時有僧一喝。師曰。將此深心奉塵剎。是則名為報佛恩。</p>
<p>除夕小參。諸方此夜好盤桓。惟是虎歸不說禪。茶罷直教寒向火。來朝慶節煑龍團。</p>
<p>舉趙州問一婆子。甚處去。婆云。偷趙州笋去。州云。忽遇趙州。又作麼生。婆便與一掌。州休去。頌。好手手中呈好手。作家家裏揚家醜。無孔鐵鎚相撞時。擊得虗空顛倒走。</p>
</div></div>
<div class='div-other'><a id='mulu60' />
<p class='h2'>雲腹智禪師法嗣</p>
<div class='div-other'><a id='mulu61' />
<p class='h3'>永寧中和會也省禪師</p><p>上堂。無邊剎海。不隔毫端。歷劫前事。只在目前。汝等諸人還會麼。倘若不會。煩木上座為汝等註破。拈杖云。毗盧樓閣姤君開。八面玲瓏接善財。滿目全施無盡藏。那箇男兒肯自裁。喝一喝。</p>
<p>上堂。諸仁者注心聽取。拍膝一下下座。院主把住云。弟子得得請和尚說法。何得不說。師云。老僧奉戒。不蓄二物。便打退。</p>
<p>上堂。開口不相涉。無言莫自瞞。若道無法說。隔去萬重山。大家屋裏事。豈在唇皮邊。喝一喝下座。</p>
<p>上堂。先聖道。離心意識參。絕凡聖路學。若存一念心。即白雲萬里。若道念佛。佛之一字。吾不喜聞。若道念法。法尚應捨。何況非法。若道念僧。清淨行者。不入涅槃。纔有纖毫卜度。便是避溺投火。直饒當軒坐斷。難免借路傍通。卓杖云。會麼。歷劫無影樹。今朝沒底靴。</p>
<p>小參。破沙盆折脚鐺。貴在兒孫運用。般若海涅槃心。惟求具眼撐持。猿啼鵲噪。共談不二圓音。水流風動。齊揚如來真諦。正令當軒一句。如何斷和。良久云。牧童嶺上一聲笛。驚起羣鴉遶樹飛。</p>
<p>小參。先聖道。第一句薦得。與佛祖為師。第二句薦得。與人天為師。第三句薦得。自救不了。釋迦老子。夜覩明星悟道。也只薦得第二句。三乘十二分教。一切修多羅。是第三句。歷代祖師。天下老和尚。行棒行喝。盡力道去。也只在第三句窩臼裏。頭出頭沒。未有箇道得第一句底在。若有道得第一句底。坐斷天下人舌頭。</p>
</div>
<div class='div-other'><a id='mulu62' />
<p class='h3'>普陽金鳳玉龍慧月眼禪師</p><p>蜀之段氏子。參雲腹和尚印證。出世闢貴陽之佛吼。鎮寧之光明。普陽之金鳳。終老。塔於本山之陽。</p>
<p>上堂。拈起拄杖云。蓮花產於淤泥。不被淤泥所染。拄杖子出自荊棘林。不被荊棘林所礙。人人脚跟下。有一段光明。輝天鑑地。耀古騰今。因甚麼漆桶不快。還委悉麼。卓一卓云。只為分明極。翻令所得遲。</p>
<p>冬日上堂。凜冽彤雲彌布。長空碎玉篩屑。目前了無異色。惟有孤峰不白。驀拈拄杖云。大眾且道。拄杖子作何下落。寒山逢拾得。撫掌笑呵呵。</p>
<p>上堂。惟此一事實。餘二則非真。且道。是那一事。擲拄杖云。處處綠楊堪繫馬。家家有路透長安。喝一喝下座。</p>
<p>解制上堂。三月調心。九旬白足。扇真風於紅爐。窮玄辯於方寸。不促一念。豈涉三祇。要且人人脚跟點地。箇箇頂[寧*頁]具眼。若是直下承當得去。放行把住。全不由他。出入縱橫。更非外物。頓教七穿八穴。東涌西沒。步步踏著實地。心心契證平常。何必更上他人門戶。覔甚麼碗。還委悉麼。布袋解開從君去。也須勤看水牯牛。擲拄杖下座。</p>
<p>臘八上堂。明星突出。瞿曇腦裂。逢此時節。無法可說。唯有鐵蒺藜。打斷虗空舌。驚起<span class='corr'>陝</span>府牛。吞却潭底月。山岑岑風烈烈。山色無非清淨身。溪聲便是廣長舌。猿鳥無聲空寂寂。雲水相從尚未決。尚未決。踏著秤鉈原是鐵。</p>
<p>上堂。悟得一萬事畢。天地與我同根。萬物與我一體。如或不然。且待金鳳點頭。與汝諸人證據。</p>
<p>上堂。三月調心。九旬鍊性。諸兄弟。猢猻子捉敗也未。若也未然。草鞋終被石頭欺。</p>
<p>上堂。不觸事而知。金井欄邊絡緯啼。不對緣而照。明月堂前秋<span class='corr'>已</span>早。統無邊剎海。即是大圓覺地。十世古今。作箇雲水巴鼻。無處不是道場。與麼來來去去。輕飄飄浮逼逼。芒鞋擬未動。神馳千萬里。喝一喝下座。</p>
</div></div>
<div class='div-other'><a id='mulu63' />
<p class='h2'>余山瑞禪師法嗣</p>
<div class='div-other'><a id='mulu64' />
<p class='h3'>開州永興渠山隨禪師</p><p>滇之晉寧李氏子。於鷄足碧雲。禮效和薙髮。依本山獅子林白雲律主受具。參余山和尚印可。</p>
<p>上堂。一海能納萬流。一山能興萬籟。一法能包萬有。以拂子擊禪牀云。昨日山海會。在拂子頭上。一毛孔中得去。故號大通智勝如來。試問大眾。為甚麼十劫坐道場。不得成佛道。良久拍膝云。家無小使。不成君子。</p>
<p>上堂。向上一事。威音那畔絕形踪。空王殿上沒消息。絕形踪沒消息。踏碎毗盧頂上髻。驚起泥牛笑西風。石女空中品鐵笛。有人問道是何宗。黃頭碧眼難分析。咄。</p>
<p>上堂。靈雲陌上。桃唇方吐。醉裏扶歸醉裏客。香嚴臺畔。擊竹聲消。醒中識破醒中人。一箇喚狗跳籬。一箇牽牛入井。二家門頭戶尾。雖不相對。深堂奧室。尺寸一般。直饒聲色界裏。拾得鼻孔。怎奈視聽難忘。雙峰今日與諸人解黏釋縛。將拂子拭座云。此色無色之色。擊案云。此聲無聲之聲。若有向無色無聲處薦得。黃面老子。攢花簇錦。歷代古錐。引蔓生枝。一時坐斷。如龍歸水。似虎回山。倘若華擘不開。失千里之神駒。迷萬山之途轍。且看長老作麼批判。拍膝云。峰高月冷雲攢急。柳翠鶯流走兔茫。木人接拍傾杯後。驚起鴛鴦四五雙。</p>
</div>
<div class='div-other'><a id='mulu65' />
<p class='h3'>平遠南林鈍峰運禪師</p><p>西蜀渝城几水人。在黔貴陽。禮恒素披剃。依破智具足。參余山和尚印證。住滇之獅雲龍華慧光黔之南林。後終龍華。</p>
<p>上堂。目前無法。萬象森羅。意在目前。千差萬別。不是目前法。將謂別有。非耳目之所能到。見色聞聲不用聾。夾山老漢恁麼提持。山僧今日錯下註脚。還有辯得賓主者麼。於此辯得。方許坐斷毗盧頂。不稟釋迦文。擘開臨濟三玄。剗去曹洞五位。騰騰任運自在施為。倘或未然。莫將閒學解。埋沒祖師心。</p>
<p>上堂。有一人不上天堂。不入地獄。到處賣弄風流。放蕩赤窮筋骨。獨超天地之先。能為萬象之主。諸人還會麼。卓拄杖云。也是畫蛇添足。</p>
<p>上堂。喝一喝云。當鋒寶劍。橫吞百萬魔軍。肘後靈符。<span class='corr'>斂</span>盡諸般雜毒。更有一隻艾虎。驀鼻牽來。山僧今日騎虎頭。誰能踞虎尾。揮拂子云。屈原<span class='corr'>已</span>跨碧鯨去。徒使龍舟競汨羅。</p>
<p>上堂。山僧有一機。擬議錯過伊。龍門風雨急。游魚不敢棲。若向十五日<span class='corr'>已</span>前薦得。帶水拖泥。十五日<span class='corr'>已</span>後薦得。跛鼈盲龜。正當十五日薦得。南山起雲。北山下雨。只如總不恁麼時。作麼生薦。以拂子擊禪牀一下。復擊兩下云。參。</p>
</div></div>
<div class='div-other'><a id='mulu66' />
<p class='h2'>純一源禪師法嗣</p>
<div class='div-other'><a id='mulu67' />
<p class='h3'>思南海雲無涯太禪師</p><p>楚之尹氏子。薙染具足。印證俱純師。純寂後。師繼席本山。次遷靈壽。後歸本山休老。</p>
<p>上堂。香嚴悟處。不在擊竹邊。俱胝得處。不在指頭上。既不在擊竹邊。不在指頭上。且道。在甚麼處。試檢點看。</p>
<p>上堂。人間道月半。天上月正圓。年年此夕中秋節。歲歲今宵人共看。去年人到今年老。今年月似去年圓。今日海雲恁麼舉示。即今若作時節會。埋沒<span class='corr'>己</span>靈。不作時節會。錯過目前。畢竟作麼生會。玉露清風秋夜冷。碧天雲靜水生寒。</p>
<p>上堂。廿年遁拙海雲。自把鋤柄營生。饑來蒭粟度日。寒時補破遮身。不會看經讀教。祇圖自了光陰。不拘佛法世法。總是不關我心。下座。</p>
<p>上堂。窮玄究妙。眼裏添沙。舉古舉今。餒人說食。一問一答。其道愈遠。喝來棒去。轉自顢頇。且道。總不恁麼時如何。良久云。欲識聖心無倚處。白雲時對鴈行飛。上堂。本來現成。何須覔頭覔尾。施為動轉。無處不是本地風光。語默舉措。一一皆從胸中流出。塵塵諸佛道場。剎剎普賢境界。所以衲僧本分。在處覿體全彰。既然如此。不落思惟一句。作麼生道。水流黃葉來何處。牛帶寒鴉過遠村。</p>
</div></div>
<div class='div-other'><a id='mulu68' />
<p class='h2'>語嵩裔禪師法嗣</p>
<div class='div-other'><a id='mulu69' />
<p class='h3'>黔西東山開元嵩目宗禪師</p><p>蜀之重慶綦江陳氏子。參語嵩和尚印可。闢東山行化。終老。塔於本山寺側。世壽七十八。僧臘四十餘。</p>
<p>上堂。即心即佛。眼裏添釘。非心非佛。無繩自縛。總不恁麼時。蹋翻生死窟。大地沒遮攔。那更有拘束。到處隨類化身。一任興歌作舞。還有總不恁麼者麼。良久云。切忌補瘡挖肉。</p>
<p>德山書至。上堂。師拈書云。汝等諸人。還識得此箇音問來處麼。若識得來處。便知我本師用處。同日月以高輝。亘古今而不磨。如天普葢。似地普擎。務使真風永扇。祖道日新。正眼流通。心燈續焰。綿綿密密。祖祖相傳。廼子廼孫。長年不墜。雖然以此說話。未免遭人檢點。且超宗越格一句。又作麼生。拈拄杖云。符到奉行。</p>
<p>上堂。暑往寒來。風吹日炙。地逈天高。雷轟電擊。於中薦得。生死事畢。其或未然。切須努力。大眾且道。努力箇甚麼。千聖莫能攀。祖佛趁不及。</p>
<p>上堂。舉孚上座問鼓山云。父母未生前。鼻孔在甚麼處。山云。父母今生也。鼻孔在甚麼處。孚不肯云。你問我。山云。父母未生前。鼻孔在甚麼處。孚搖扇而<span class='corr'>已</span>。師云。二老雖是各展家風。徒逞<span class='corr'>己</span>長。檢點將來。未免傷鋒犯手。若是九龍。又且不然。有問。父母未生前。鼻孔在甚麼處。只向伊道。看取眼下。且道。與古人相去多少。頂[寧*頁]具眼者。試辨別看。</p>
<p>上堂。明明天青地白。箇箇眉橫眼上。要且自<span class='corr'>己</span>不識。無端隨波逐浪。累他釋迦老子。六載因成榜樣。驀地夜覩明星。赤珠原來在掌。所以道。一切眾生。皆有如來智慧德相。祇因妄想執著故。不能證得。大眾。且作麼生說箇證得證不得的道理。良久云。切忌妄想。</p>
<p>上堂。今朝正月初一。好箇太平消息。五雲扶日麗中天。淑氣融和敷大地。碧潭深處魚化龍。草木香騰鳥聲碎黃童。白叟盡歡呼。林下道人無別謂。以杖召眾云。杖頭春暖日初長。共祝吾　皇萬萬歲。</p>
<p>上堂。年年臘八日。盡道世尊悟道之期。殊不知。正是世尊迷却時節。何以故。人人眼橫額下。夜夜明星在天。自古迄今。無不盡知盡見。却於此夜。忽覩明星。打失眼睛。便乃三歎。奇哉一切眾生。皆具如來智慧德相。祇因妄想執著。不能證得。正眼看來。世尊大似當面熱顢。好與三十拄杖。只如不妄想執著。又且證箇甚麼。還有見得徹底。試出來。與世尊雪屈看。如無。一竝打入黑山鬼窟裏去。山僧不是壓良為賤。且要賞罰分明。</p>
<p>上堂。明珠在掌。高懸日朗。有求即失。無念堪賞。東樓念讚。西寺鼓响。全開大施門。豈肯避來往。驀遇通人携便歸。一聲長嘯出塵壤。</p>
<p>上堂。祖祖祖遭他苦。佛佛佛自成屈。四十九年沒交涉。少林面壁成何物。古今多伎倆。祥麟一無措。以拄杖畫○云。尋常拈箇金剛圈。天下衲僧跳不出。</p>
<p>眾玄士請上堂。玄玄玄。木人口裏謾傳言。道道道。石女懷胎堪自笑。分明說與地行仙。休將毒火埋神竈。鍊得泥丸喚作丹。靈明<span class='corr'>已</span>失天然竅。饒經八萬四千劫。依舊落空王所考。黃金喪盡髑髏乾。須入荒田不揀草。然雖如是。不遇大醫王。幾箇知天曉。汝等要識入荒田不揀草麼。龍從火裏出。虎向水中生。</p>
<p>上堂。撞破五更鐘。開門霜正濃。通身無暖氣。劈面日頭紅。寒烟脫盡光明表。處處青山展笑容。</p>
<p>上堂。世尊不說說。迦葉不聞聞。希有諸比丘。所吐皆實義。非語默之所識。非色相之所見。花開世界起。充滿諸國土。收攝在毫端。一切不思議。</p>
<p>上堂。春日交多時。風和暖氣微。長生草漸長。遍界香雲飛。大眾。今日祥麟不合恁麼道。大似流言俗語。未免自<span class='corr'>己</span>滅却半邊鼻孔。汝等欲得相救。直須識取那半邊始得。且道。是那半邊。喝一喝云。日月任流遷。乾坤無更改。</p>
<p>上堂。十五日<span class='corr'>已</span>前。風不鳴條。十五日<span class='corr'>已</span>後。雨不破塊。正當十五日。金吾不禁夜。歌笑滿山城。家家門首一輪月。一燈逈出百千燈。燈燈發焰。光遍法界。照通今古。相續不斷。以致鼈鼓沿門打。龍笙晝夜吹。聾矇皆喚惺。拄杖豈久停。因甚如此。正令當臺。風行草偃。</p>
<p>闢黔西東山開元禪院。落成上堂。東山乍住沒情思。手把雲鋤恨日遲。坑坎高低平似掌。荊蓁蔓草悉除之。晚來獨坐一天月。困重如山夢不知。寒夜盡曉風吹。翻身笑倒老頑皮。且道。笑箇甚麼。花開花落蠻烟地。今日翻成古佛基。</p>
<p>上堂。死句與活句。淑氣盈天地。草木懷香出。山河增秀麗。正恁麼時。三世諸佛。歷代祖師。談玄談妙。說是說非。雖是為人赤心片片。無乃海底揚塵。東山今日。一時拈却。難免眼裏添沙。汝等還歸。自作主宰。豈不丈夫。然雖如是。八十老翁入場屋。真誠不是小兒戲。</p>
<p>上堂。元旦纔過。又經月半。燈月交輝。人景歡忭。致令鐘鳴鼓響。全彰祖佛家風。燭燦爐紅。廓示人天眼目。不用再三思惟。便請單刀直入。</p>
<p>立僧上堂。打坐成佛。賺爾多時。磨磚作鏡。一場敗闕。開元院裏。無此閒家具。杖頭有斤兩。尋常間不敢擅加鞭䇿。喜今晴空散。彩日麗中天。庭前翠竹長新篁。池畔荷錢開碧眼。野色且無山隔斷。天光常與水相連。遂拈杖云。等閒踏倒上頭關。看取神駒時出廐。</p>
<p>上堂。東君傳正令。一一報當人。氷河未捲三千浪。四海<span class='corr'>已</span>回雨露新。勿他馳。須自親。頂門具眼照通津。家家有片無方地。急著精神晝夜耕。且道。耕後如何。甜瓜徹蒂甜。苦瓜連根苦。</p>
<p>上堂。清淨比丘。不上天堂。破戒比丘。不入地獄。善哉大施門。諸佛之捷徑。汝等要行便行。要住便住。馬鞍橋。作不得阿爺下頷。</p>
<p>上堂。不是心。不是佛。不是物。畢竟是箇甚麼。若人向者裏。著得一轉語。未免胡張三黑李四。徒自亂噇。直饒踏倒天關。掀翻地軸人來。也只作得他家奴婢。亦不敢鼓唇弄舌。且道。他是何人。良久云。久經霜雪無人識。一日堤楊挂綠袍。</p>
<p>上堂。今朝雨蘇物潤。忽然雲散長空。乃世尊成道之日。亦諸人證果之時。山僧把山河大地。日月星辰。昆蟲草木。一切有情無情。揑作一團。如芥子許。擲在拄杖頭上。放光動地。照徹無量無邊微塵剎土。於一一剎土中。各現無量無邊身相。說無上妙法。令汝等各各得證如來智慧德相。立地成佛去。汝等還信得及麼。若信得及。始笑世尊。刮龜毛於木人背上。截兔角於石女腰間。其或未然看取。山僧眼裏添沙。遂拽杖下座。</p>
<p>上堂。撾鼓上堂。一等直截。虗空迸破。出廣長舌。滿眼滿耳充遍。一一騎聲葢色。縱橫洞達本無欺。終日為人長斫額。靈明識得笑歸來。尤落峰前第二月。如何是第一月。卓杖云賊。</p>
<p>上堂。金不愽金。水不洗水。飲犢到溪邊。分明嘴鬬嘴。</p>
<p>示眾。柴門朝啟春無際。玉樹銀花牽蝶至。千山萬里一般同。填溝塞壑無人會。良久云。縱饒會得。也是眼裏沙耳裏水。</p>
<p>小參。舉趙州因南泉曰。今時須向異類中行始得。趙州曰。異即不問。如何是類。泉以兩手拓地。州近前一踏踏倒。却向涅槃堂裏呌曰悔悔。泉令侍者問。悔箇甚麼。州曰。悔不更與兩踏。師曰。南泉刻木成文。趙州錯加點畫。二老雖是有放有收。有縱有奪。子細看來。未免遭人檢點。當時若問如何是類。但指露柱云。這瞎驢。試看趙州如何下脚。</p>
</div>
<div class='div-other'><a id='mulu70' />
<p class='h3'>貴筑雙林報恩嵩眉海禪師</p><p>上堂。春風微動。百草萌芽。未曾出土。徧界生發。道人活計。切勿隨他。若有箇漢。向未萌未動之先。不容一絲毫頭。為緣為對。方是本分作家。不然。雙林為你諸人。重添壒[土*(天/韭)]。以拄杖卓一卓下座。</p>
<p>上堂。大道洞明。本無難易。跳下禪牀。兩脚踏地。獨步大方。縱橫無忌。雖然如是。只恐有人問。如何是祖師意。切忌切忌。</p>
<p>上堂。說戒又說法。眼裏重添沙。無法亦無戒。切忌虗揑怪。當機正眼明。一切自圓成。且道。成後如何。良久云。龍歸大海波濤靜。雲到蒼梧意氣閒。</p>
</div>
<p class='juan'>黔南會燈錄卷第四</p></div></div>
</div><!-- end of div[@id='body'] -->
</body></html>