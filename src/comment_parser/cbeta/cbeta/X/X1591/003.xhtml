<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黔南會燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu33' />黔南會燈錄卷第三</p><p class="byline">習安天龍　如純　輯</p>
<div class='div-other'><a id='mulu34' />
<p class='h2'>燕居申禪師法嗣</p>
<div class='div-other'><a id='mulu35' />
<p class='h3'>黃平雲居述中合舜禪師</p><p>蜀之順慶戴氏子。久參燕居申和尚印證。僦居行化於平越之松平。後闢雲居。未就出寓陽寶山。康熈癸亥季春初三日子時圓寂。黃平僧俗。慕師道行。迎靈骨回雲居。建塔藏焉。世壽六十三。僧臘不記。</p>
<p>上堂。昨日天晴。今朝下雨。草木爭鮮。河山鬬麗。雞寒上樹。鴨寒下水。鳥飛展翅。魚行擺尾。於斯見得。一一天然旨趣。重重現成道理。其或未然。一片白雲橫谷口。許多歸鳥盡迷巢。喝一喝下座。</p>
<p>上堂。無上妙道。昭昭然在於心目之間。但能一念回光。始知見成受用。且如何是見成受用。擊拂子云。早知燈是火。飯熟幾多時。</p>
<p>上堂。拂開千壑霧。掃去萬山雲。四面無遮障。青天輾日輪。以拄杖打圓相云。日輪現也。汝等諸人。好生照看。</p>
<p>上堂。拈拄杖云。祇者箇知不能知。識不能識。檢點得出。參學事畢。所以道。關門家中坐。草鞋都走破。閉眼見山河。掩耳聞葉墮。東山水上行。西河火裏坐。說與聾人聽。啞子口笑破。即此妙伽陀。不許妄分鑿。</p>
</div>
<div class='div-other'><a id='mulu36' />
<p class='h3'>黎峨耒佛赤幡幢禪師</p><p>在本郡三教寺。禮太和剃染。後疎能法師習講。依山暉圓具。參燕居和尚印可。</p>
<p>上堂。潦倒疎慵七十餘。了無佛法向人提。難辭緇侶慇懃請。曳杖登壇為解疑。眾中還有欲解疑者麼。有則出來。對眾決擇。如無。山僧直切相為去也。擲拄杖下座。</p>
<p>頌殃崛產難。陰陽造化元無跡。春在花枝本自妍。送語傳言失却鼻。其家子母自團圓。</p>
<p>麻三斤。洞山麻三斤。分明舉似君。領取鈎頭意。莫認定盤星。</p>
</div>
<div class='div-other'><a id='mulu37' />
<p class='h3'>清鎮九龍鐵梅珍禪師</p><p>蜀南隆昌陳氏子。在黔平越府準提菴。禮無無披剃。參燕居和尚印可。</p>
<p>上堂。有耳不解聽。無眼反能窺。啞子做了夢。好歹自家知。</p>
<p>上堂。冬來覺得冷。春來覺得熱。冷暖各自知。圓通無話說。</p>
<p>上堂。苦樂二途。總不出乎自性。聖凡二路。無非迷悟相分。祇如當下明自性。絕悟迷。翻苦為樂。轉凡成聖一句。又作麼生唱舉。顧視左右云。吾無隱乎爾。</p>
<p>解制上堂。無結無解。總不覺得。有解有結。迷因受惑。覺從無處生。迷向有中滅。遂以拄杖打左右云。棒頭擊碎者重關。時人跳出無生滅。此回未悟待驢年。謾罵雲歸箇饒舌。</p>
<p>上堂。恁麼物名曰心。五蘊山前恁縱橫。亦非青黃赤白。亦非長短相形。無玄無妙。無臭無聲。有時喝風棒月。有時吐霧吞雲。有時一塵不立。有時萬象咸新。且端的一句作麼生道。卓拄杖云。從今指出如來藏。八兩原來是半斤。</p>
<p>小參。人人鼻孔撩天。箇箇脚跟點地。必要起模畫樣。總是當人不濟。縱來會我圓通。錯過光陰瞬息。何不還家穩坐。辦取自身利益。莫學矮子看戲。好歹只聽別人分析。喝一喝。</p>
<p>頌世尊初生。母胎纔出便稱尊。大口誇張不讓人。將謂深宮人不見。却遣話欛到如今。</p>
<p>世尊覩星。天上有星皆拱北。人間無水不朝東。六年雪嶺成何事。尤道明星落眼中。</p>
<p>向上一路千聖不傳。春日融和春草深。春風淡蕩滿園林。落花誤遣隨流水。惹得漁郎來問津。</p>
</div></div>
<div class='div-other'><a id='mulu38' />
<p class='h2'>丈雪醉禪師法嗣</p>
<div class='div-other'><a id='mulu39' />
<p class='h3'>安籠玉泉月幢了禪師</p><p>蜀之重慶毛氏子。母陶氏。夢僧送桃食而生。禮寶山薙髮。始參破雪歸源靈筏。緣不相契。又參象崖。久亦不契。後參丈雪和尚印可。住滇之石寶。黔之靜隱南明龍泉玉泉。師終於玉泉。時康熈丙午季冬廿二日也。臨寂時。有悟心侍者。報眾曰。和尚欲棄世矣。令吾先行。即應聲而化。師果隨寂。塔於寺西。</p>
<p>上堂。堪笑老瞿曇。忒煞沒傝[仁-二+(天/韭)]。殃及不肖兒孫。平地無風匝匝。祇如夜覩明星。更是兩眼<span class='corr'>刺</span>瞎瞎瞎。萬劫千生楔難㧞。</p>
<p>上堂。鏡中像。海底月。眼見最分明。祇是難收攝。縱收攝。舉似明眼人不得。喝一喝下座。</p>
<p>辭眾上堂。威音王<span class='corr'>已</span>前。了上座。如三家邨裏石土地相似。威音王<span class='corr'>已</span>後。如古廟裏石香爐相似。即今聻。以拄杖橫肩云。楖[木*栗]橫肩不顧人。直入千峰萬峰去。</p>
<p>上堂。天不能葢。地不能載。包括五須彌。吐納大千界。釋迦彌勒。無地容身。文殊普賢。有意難解。生死涅槃劃斷。真如佛性捉敗。雖然如是。諸人切忌笑怪。喝一喝下座。</p>
<p>上堂。屈指數來正月七。天下通稱是人日。惟有南明不恁麼。普請大眾當著力。若著力。三千年後知端的。喝一喝。</p>
<p>清明上堂。春風拂拂。春山漸青。春日融融。春鳥催耕。路上行人且歌且笑。山頂墓前誤認本根。南明無事倚欄聽。驀召大眾云。且道。聽箇甚麼。門外春水白如銀。</p>
<p>上堂。玄玄玄破五作三。妙妙妙呼鷄作鷂。撞著寒山拾得淨盡掃。玉泉不惜兩莖眉。告報諸人莫妄造。若妄造。晴空霹靂當頭紏。</p>
<p>小參。舉今舉古。沉埋佛祖。談心談性。錯過自家。到者裏。道有也不得。道無也不得。道非有也不得。道非無也不得。道非非有也不得。道非非無也不得。畢竟如何得。良久云。不得不得。</p>
<p>小參。古人烹露地白牛分歲。蘭溪者裏。無歲可分。亦無白牛可烹。祇是燒松蓬剔無油燈。門前爆竹兩三聲。驀召大眾云。且道。與古人是同是別。良久云。知音不必頻頻舉。達者從教暗裏驚。</p>
<p>小參。光明赫奕。無少無欠。覰著則兩眼俱瞎。咬著則咽喉齊斷。設有箇不挂唇齒底。也祇救得一半。</p>
<p>僧問。如何是和尚心要。師云。無孔鐵鎚當面擲。曰如何得入。師云。看脚下。曰如何是向上事。師云。眨上眉毛。早<span class='corr'>已</span>蹉過。曰如何是作止任滅。師云截。曰如何是閉門打睡。接上上機。師云。因汝在門外。</p>
<p>僧問。十二時中。如何降伏其心。師云。汝將心來。僧無對。師云。恁麼即降伏也。</p>
<p>士冐雨入山作禮。師云。殃及居士。拖泥帶水。曰不曾溼。師云。又拖了一身也。</p>
<p>士問。弟子久慕高明。奈紅塵擺不脫。師云。為甚到者裏。士無語。師云。果然擺不脫。</p>
</div></div>
<div class='div-other'><a id='mulu40' />
<p class='h2'>靈隱文禪師法嗣</p>
<div class='div-other'><a id='mulu41' />
<p class='h3'>貴陽法雲大慈度禪師</p><p>上堂。舉王常侍。一日訪臨濟。同到僧堂內。侍曰。者一堂僧還看經否。濟曰。不看經。侍曰。學禪否。濟曰。不學禪。侍曰。經又不看。禪又不學。畢竟作甚麼。濟曰。總教伊成佛作祖去。侍曰。金屑雖貴。落眼成瞖。又作麼生。濟曰。我將謂你是箇俗漢。師云。臨濟大師。當時手握一柄金剛王寶劒。氣衝宇宙。縱橫天下。莫敢觸其鋒者。因甚被箇官人一拶。便見氷消瓦解。且道。這官人有甚長處。聽取頌出。世出世間希有事。顯發須憑過量人。只將定國安邦手。撥轉如來正法輪。</p>
<p>上堂。平地登高易。從空放下難。本來無一物。何處覔心安。既無物又無心。且道。放下箇甚麼。不見道。昔日有僧問趙州。一物不將來時如何。州云。放下著。僧云。一物不將來。放下箇甚麼。州云。放不下擔取去。其僧有省。又且道。者僧省箇甚麼。具眼者試道道看。</p>
<p>上堂。遂拈拄杖云。見麼。擊禪床云。聞麼。即此見聞非見聞。無餘聲色可呈君。箇中若了全無事。體用何妨分不分。若也分。山僧拄杖子。疑殺天下人。若也不分。流通正眼。坐斷古今。說甚麼雲門乾屎橛。洞山麻三斤。一大藏教是閒故紙。三千公案乃爛葛藤。將來盡底掀翻。一任口吞佛祖。眼葢乾坤。直饒德山棒如雨點。臨濟喝似雷奔。也教有屈無伸。恁麼告報。大似壓良為賤。眾中設有箇傍不肯底。出來掀倒禪牀。喝散大眾。山僧又只得飲氣吞聲。還有麼。如無。據款結案去也。卓一卓下座。</p>
</div>
<div class='div-other'><a id='mulu42' />
<p class='h3'>貴陽東山梅溪度禪師</p><p>西蜀永川張氏子。母吳氏。父擕入黔。禮本山知如薙髮。依濶浪受沙彌戒。後親靈隱和尚圓具。充維那。發明。親承印證。後開法滇黔。往來行化。語錄十卷。預刻入藏。因上天童掃密祖塔。回至漢陽棲隱。示疾。一日告眾說偈云。來不拘者畔。去豈涉那邊兩頭俱坐斷。一月正中天。遂投筆而逝。法嗣紹南法雨。依法茶毗。奉靈骨舍利。歸東山入塔。世壽六十三。僧臘四十七。</p>
<p>上堂。梅花鬬雪芳。楊柳爭春麗。日月快如梭。吾年三十四。拈拄杖。召大眾云。且道。拄杖子年多少。卓一卓上座。</p>
<p>上堂。拈椎豎拂。波吒不少。搖唇鼓舌。絡索太多。怎似珊珊明月。瑟瑟西風。鴻鴈穿雲天際。菊花倚笑籬東。飄飄黃葉舞長空。玉露涓涓濕桂叢。不是向上事。亦非教外宗。且自舒自卷一句。作麼生道。落霞與孤鶩。任運自西東。</p>
<p>上堂。研真真絕相。斷妄妄無蹤。真妄一齊了。日頭東畔紅。</p>
<p>上堂。一溪綠柳如烟。幾樹梨花似雪。誰謂寂爾無聲。晝夜熾然常說。正恁麼時。寂爾無聲的。拈過一邊。熾然常說的。如何話會。良久云。依稀似曲纔堪聽。又被風吹別調中。</p>
<p>上堂。指天指地是今朝。天下同將惡水澆。澆得瞿曇無走處。藏身芥裏自叨叨。大眾且道。他說箇甚麼。自從降蹟閻浮世。水厄年年被一遭。</p>
<p>上堂。四月十五。結却布袋口。大家在裏許。磨裩擦褲。苦骨勞筋。七月十五。解開布袋口。大家出外邊。擔囊負鉢。涉水登山。雖然。祇如不結不解之時。爾諸人在甚麼處住脚。若知住脚所在。則三千世界。總一道場。百億山河。皆一佛剎。有情無情。是中出入。真諦俗諦。此內交參。何須九旬禁足。三月調心。正眼觀來。却是畫地為牢。無繩自縛。正當恁麼時。這些說話則且置。祇如臨行慶賞一句。作麼生道。竹杖肩頭橫皎月。芒鞋足底踏秋雲。</p>
<p>上堂。棒頭領旨。喚鐘作甕。喝下承當。指鹿為馬。說心說性。通身泥水。舉古舉今。遍地荊棘。所以道。關門打睡。接上上機。顧鑑嚬呻。曲為中下。且道。如何是不落中下一句。喝一喝。</p>
<p>小參。古人以百年壽終之際。喚作臘月三十夜。若平日工夫不到。漆桶不破。到此時節。地黑天昏。胡鑽亂撞。良可悲哉。諸昆仲。一年三百六十日<span class='corr'>已</span>盡。你諸人還辦得此事麼。若辦不得。則又虗喪一年光陰。豈但虗喪此一年光陰。從無量劫來。至於今日光陰。盡是虗喪。諸昆仲。何不趂此時節。提起金剛王劒。將從前底昏沉散亂。一齊斬去。以明朝元旦為始。奮大勇猛。起大精進。豎生鐵脊梁。抱無義味話。一直參究。歲月不計。寒暑莫管。如打失一件要緊的物相似。定要尋覔。覔到用力不及處。尋到留意不得時。忽然當下了明。原來不在別處。即今香焚栢子。炬點蘭膏。梅花雪裏飄香。爆竹風中送響。你諸人還當下了明得麼。若了明得。說甚麼年終。說甚麼月盡。寒隨一夜去。春逐五更回。</p>
<p>小參。諸方有禪可說。我獨無說。諸方有道可傳。我獨無傳。然無之一字。包諸有而無餘。生萬物而不竭。天地雖大。能役有形。而不能役無形。陰陽雖妙。能役有氣。而不能役無氣。五行至精。能役有數。而不能役無數。百念紛起。能役有識。而不能役無識。故曰。本來無一物。何處有塵埃。</p>
<p>舉藥山陞座話頌。芥子孔中藏世界。毫毛頭上現須彌。雖然四面無遮障。幾箇男兒著眼窺。</p>
<p>頌夾山二十年未舉宗門中事話。昨日拋鎗奔北去。今朝跨馬逐雲來。饒君氣宇衝牛斗。過後興師非將才。</p>
</div>
<div class='div-other'><a id='mulu43' />
<p class='h3'>鎮遠雲臺慈濟舟禪師</p><p>初參靈隱。文問。如何是祖師心印。文曰。千聖共傳無底鉢。師云。猶是法身邊事。文曰。你喚甚麼作法身。師便喝。文曰。你者一喝當得甚麼。師云。恁麼則不勞三月安居。便乃大方獨步。文震威一喝。師曰。作家宗師。文曰。莫謗老僧好。</p>
<p>上堂。撥開向上一竅。歷代祖師不知。坐斷千聖一機。河沙衲子不會。恁麼說話。大似眼空四海。旁若無人。大眾須知。自<span class='corr'>己</span>分上。有一段光明。逈絕知見。不與萬法為侶。不與千聖同途。拈起則萬法全彰。放下則一塵不立。且道。不拈不放。又作麼生。良久曰。有句非宗旨。無言是正傳。</p>
</div>
<div class='div-other'><a id='mulu44' />
<p class='h3'>甕邑龍山鶴林賢禪師</p><p>上堂。僧問。如何是龍山境。師云。瑞雪布成銀世界。清氷裝就玉樓臺。進云。如何是境中人。師云。氷腸石骨真男子。鐵額銅頭古丈夫。進云。如何是人中意。師云。虗空可作新爐鞲。鍛鍊凡流入聖流。進云。人境意承親切指。向上宗乘句若何。師云。此至玉山三十里。下山路少上山多。乃云。我本深山一老夫。應機勉力出蓬廬。大張揭地掀天手。高架鎔凡鑄聖爐。華藏界為新格局。太虗空作古型模。寒灰撥出一星火。續焰騰輝晃帝都。既然如是。且道。因齋慶讚一句。作麼生道。卓拄杖云。般若因培於鳳頂。菩提果結在龍山。</p>
</div></div>
<div class='div-other'><a id='mulu45' />
<p class='h2'>密行忍禪師法嗣</p>
<div class='div-other'><a id='mulu46' />
<p class='h3'>新城圓通萬德開禪師</p><p>潭州李氏子。因避亂入滇寓慈雲菴。禮另別和尚剃度。後隨密行和尚行脚。下楚。至衡陽創闢開峰。時年二十六。得受具足。後乃偕行遊京都江浙。復轉開峰蒙行印可。有事將赴滇。值世變。阻黔之普安客居。行化來往二十餘年。後闢紫霞。遷鎮龍。縣主劉公。令邑僧請住圓通休老。</p>
<p>上堂。乾坤之內。宇宙之間。中有一寶。秘在形山。古人恁麼道。大似將常住物。作自<span class='corr'>己</span>用。檢點將來。好與三十拄杖。何故。東風狼藉花枝上。惹得黃鸝深樹譚。喝一喝下座。</p>
<p>上堂。拈拄杖云。祖師公案。徹底掀揚。皮下有血。覿體承當。且道。承當箇甚麼。卓一卓云。天地玄黃。</p>
<p>上堂。不開藥舖。不賣猫頭。千差萬別。一舉全收。卓拄杖云。六爻未動先安定。一曲巴歌和眾流。</p>
<p>除夕小參。一年之事今朝畢。珍重諸人始徹元。識得飯原是米做。鉢盂依舊口朝天。</p>
<p>示眾。欲明其道。先歇其狂。狂心歇盡。覿體全彰。且道。彰後如何。卓拄杖云。冬至日添一線長。</p>
<p>頌三不是話。不是佛兮不是心。本來無物可相親。三更月落欄杆冷。萬里長空鶴一聲。</p>
</div>
<div class='div-other'><a id='mulu47' />
<p class='h3'>普安紫霞用愚源哲禪師</p><p>漢陽人。十九歲。在廬山金竹坪薙染。二十四圓具。矢志遍參。遊江浙。歸楚至衡陽。得法密行和尚。後入黔。寓普安舊營三教寺。掩關三載。出關眾請開法青雲。後闢紫霞。厥功未果。偶疾坐化。塔於本山寺之陽。壽四十九。僧臘三十。</p>
<p>示眾。一大藏教。無箇元字脚。說甚麼經律論戒定慧。未免驢馬頭間安兔角。三千公案。乃爛葛藤。問甚麼如來禪祖師意。亦是烏龜背上白毛生。靈利底。聞紫霞恁麼道。不妨慶快。若也未能。悞賺平生。</p>
</div></div>
<div class='div-other'><a id='mulu48' />
<p class='h2'>聖可玉禪師法嗣</p>
<div class='div-other'><a id='mulu49' />
<p class='h3'>麻哈觀音雪林化禪師</p><p>蜀之鄭氏子。母曹氏。寓杭州張家菴。禮冷菴披剃。依華山見月律師受具足。初參玉林國師不契。後參重慶華巖遂獲印可。</p>
<p>上堂。春風纔發動。百卉盡含新。若以聲色會。一年一度生。不以聲色會。萬古獨稱尊。且作麼生是不干聲色一句。喝一喝云。犀因翫月紋生角。象被雷驚花入牙。</p>
<p>上堂。兔角杖。擊碎銀山鐵壁。龜毛拂。掃開明月清風。洞山麻三斤。黏皮帶骨。雲門乾屎橛。滯殻迷封。衲僧面前。放過不可。祖師門下。再犯難容。何故。常教肚裏如針<span class='corr'>刺</span>。拋向洪波大浪中。喝一喝。</p>
</div></div>
<div class='div-other'><a id='mulu50' />
<p class='h2'>半雲慧禪師法嗣</p>
<div class='div-other'><a id='mulu51' />
<p class='h3'>黃平九龍三能性柔禪師</p><p>蜀西楊氏子。生值離亂。被擄入營。在軍伍時。皈依金提和尚。始發出塵之念。後辭軍伍。依九龍半雲和尚披削。圓具得法。雲寂後繼席此山。卒以清苦振。</p>
</div></div>
<div class='div-other'><a id='mulu52' />
<p class='h2'>平陽下芥菴禪師法嗣</p>
<div class='div-other'><a id='mulu53' />
<p class='h3'>貴陽乾明行之篤禪師</p><p>西蜀李氏子。因世亂入黔。禮余山禪師祝髮。矢志遍參。遊江南。至蔣山。參芥菴和尚印證。</p>
<p>上堂。雪峰輥毬。禾山打皷。趙州喫茶。曹山顛酒。一滴水作大海波濤。一點塵培泰山崔嵬。祇如世尊拈花。迦葉微笑。且道。是有分付無分付。擊禪床一下云。對月思玄度。臨風懷謝公。喝一喝下座。</p>
<p>小參。日照孤峰暖。月臨溪水寒。祖師玄妙訣。莫向寸心安。於今日<span class='corr'>已</span>照月又臨。孤峰溪水。依然如故。且道。祖師玄妙訣。在甚麼處。拂一拂云。驚起暮天沙上鴈。海門斜去兩三行。</p>
<p>小參。當下便會。不快漆桶。舉起便知。漆桶不快。有際天之雲濤。方可容吞舟之魚。有九萬里風。方可負垂天之翼。趙州老漢。道箇粥喫了也。洗鉢盂去。咄。也是針頭削鐵。佛面刮金。</p>
<p>小參。石鞏張弓。道吾舞笏。洞山麻三斤。雲門乾屎橛。透得者平地丹霄。遲疑者遭他埋沒。拈了也咄咄咄。當陽好事大家知。且喜今朝熱如昨日。</p>
<p>小參。三日不相見。莫作等閒看。山僧與諸大眾。一別數月餘。今日歸來相見。依然只是舊時人。有甚麼不等閒處。拈拄杖。卓一下云。細雨揩磨好山色。春風擡舉舊花枝。</p>
</div></div></div>
<p class='juan'>黔南會燈錄卷第三</p>
</div><!-- end of div[@id='body'] -->
</body></html>