<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>黔南會燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu164' />黔南會燈錄卷第八</p><p class="byline">習安天龍　如純　輯</p>
<div class='div-other'><a id='mulu165' />
<p class='h2'>月峰琰禪師法嗣</p>
<div class='div-other'><a id='mulu166' />
<p class='h3'>安平天台省參海寧禪師</p><p>蜀籍周氏子。寓黔之安順州始生。於乾塘潮音寺。禮自然披剃。參本山月峰和尚印可。峰圓寂後。眾勉師繼席。復掩關於隱猊堂三載。出關常居此山。</p>
<p>上堂。打破玄關。放出鐵鷂。冲破虗空作兩邊。巖前石女點頭笑。且道。他笑箇甚麼。笑山僧自顛還自倒。喝一喝下座。</p>
<p>上堂。戒是根基行是墻。輕遮重難謹隄防。破山老人恁麼道。祇知開口易。不覺舌頭長。海寧則不然。戒是根基行是墻。寒則向火熱乘凉。不是渠儂生我慢。都緣箇事絕商量。於中還有絕商量底麼。正好出來。掀倒禪牀。喝散大眾。正恁麼時。不惟捉敗破山老人。要且落得一場快。便有麼。如無。山僧直得曲垂方便去也。遂說戒下座。</p>
<p>上堂。卓拄杖云。佛佛授受受者箇。祖祖相傳傳者箇。古今天下老和尚。橫說豎說說者箇。盡十方湖海衲子。橫參豎參參者箇。且道。者箇是箇甚麼。良久曰。切忌卜度。</p>
<p>上堂。箇事元無巴鼻。一一却有來由。路行動步翫月。擡眸乾坤。盡在眼底。何必更上高樓。山悠悠水悠悠。廓徹圓明一鑑收。喝一喝下座。</p>
<p>上堂。卓拄杖云。無量法門。百千妙意。總向者裏百雜碎了也。更教寧上座。搖三寸舌。鼓兩片皮。說黃道白。指東畫西。終是不做。何故聻。人平不語。水平不流。</p>
</div></div>
<div class='div-other'><a id='mulu167' />
<p class='h2'>頂相慕禪師法嗣</p>
<div class='div-other'><a id='mulu168' />
<p class='h3'>習安雲鷲禪那廣靜禪師</p><p>本境陶氏子。幼時。父母送至本山。禮本師頂相和尚剃染。具足。隨頂三十餘年。未離座右。頂書源流付囑。師立志韜晦。故堅讓之。頂寂後。師承頂衣鉢。繼席此山。</p>
</div></div>
<div class='div-other'><a id='mulu169' />
<p class='h2'>衡嶽規禪師法嗣</p>
<div class='div-other'><a id='mulu170' />
<p class='h3'>鎮遠迎仙濟菴普靜禪師</p><p>粤西平樂宋氏子。寓石阡鳳凰。禮衡嶽披剃。於施秉西林堂。依雲徹具足。復參衡嶽和尚印證。住施秉之永祥。重闢迎仙。專苦接納。後事不記。</p>
</div></div>
<div class='div-other'><a id='mulu171' />
<p class='h2'>竺懷印禪師法嗣</p>
<div class='div-other'><a id='mulu172' />
<p class='h3'>習安石霞厂石聖禪師</p><p>本郡程氏子。母陳氏。在城圓通寺。禮明心剃染。矢志行脚。從玉真山偕本師竺懷。遊滇至五華寺。參半生老人圓具。老人示同看萬法歸一話。一齊打翻漆桶。後老人印證懷時。曾謂此子當嗣爾之後。懷遵老人命。不忍捨師。師輔懷歸黔。住玉真十有餘載。竭力領眾。不憚汗勞。遂承印可。後辭懷過五村。重闢石霞。為投老之所。門弟子為師預建塔於山麓。</p>
<p>上堂。霞峰小小。眾山圍繞。曲水盤旋。明堂恰好。不假些子安排。自是地設天造。到者裏。只貴人境相宜。自然一切皆為至道。且如何是至道。良久云。不因紫陌花開早。爭見黃鶯下柳條。卓拄杖下座　上堂。手持執足運奔。眼觀色兮耳聞聲。惟有舌頭要說話。更不與人論疎親。既是說話。因甚麼又不論疎親。卓拄杖一下云。遠親不若近隣。</p>
<p>上堂。卓拄杖一下云。天晴日出。又一卓云。下雨地溼。又一卓云。諸仁者還知霞山拄杖子為人落處麼。釋迦老子。四十九年口吧吧地。何曾說到者裏。山僧今日雖是一片婆心。檢點將來。也是施錢造罪。且道。是甚麼罪。復卓一卓云。我無辭焉。</p>
</div>
<div class='div-other'><a id='mulu173' />
<p class='h3'>習安玉真玄一如海禪師</p><p>本郡孫氏子。年十三。在總持菴。禮本師竺懷剃染。並以具足印可。後住本山終老。塔於山麓。世壽四十九。</p>
</div></div>
<div class='div-other'><a id='mulu174' />
<p class='h2'>祖鼻最禪師法嗣</p>
<div class='div-other'><a id='mulu175' />
<p class='h3'>安順靜明嵋霽宗禪師</p><p>河南汝寧蔡氏子。九歲時。值世亂竄嶺南。忽染瘴疾。因發出塵之念。疾愈。皈依雪巖靜主。乞示念佛公案。後遇舌響。指參月幢老人於滇之石寶山。禮本實剃染。復依幢圓具。參祖鼻印可。</p>
<p>上堂。向上向下。掘地覓天。求佛求心。泥中洗土。爭如向者裏。一時坐斷報化佛頭。似桶底脫去。始謂之了事人。宗上座。尋常在孤峰頂上。豎坐橫眠。今日被人推出。不免向羣隊裏。弗顧危亡。與眾兄弟。聊露一線。遂以拂子召眾云。且道。者一線。是心耶。是佛耶。良久云。鴛鴦繡出從君看。不把金針度與人。拽拄杖下座。</p>
<p>頌萬法歸一話。一歸何處虗空碎。獨許石人側耳聽。應物隨機閒[車*度]轢。侵晨紅日麗山新。</p>
</div></div>
<div class='div-other'><a id='mulu176' />
<p class='h2'>善權位禪師法嗣</p>
<div class='div-other'><a id='mulu177' />
<p class='h3'>貴陽觀音普濟大闡禪師</p><p>安南陳氏子。印心於松巋善權和尚。</p>
<p>上堂。慈雲山中打鼓。觀音菴裏上堂。拄杖子。[跳-兆+孛]跳上。搕[打-丁+(天/韭)]堆頭。撞著峨嵋。普賢願王。說些老婆禪。礨礨堆堆。使多聞阿難陀。結集不來。賺得昔年譯經底鳩摩那。翻梵語為唐言。報道囉囉哩哩鉢囉孃。</p>
<p>上堂。德山入門便棒。明賞暗罰。臨濟逢人便喝。春令冬行。出格底不遭陷穽。具眼者那被熱瞞。所以向上關棙。千聖同源。箇中消息。諸佛無異。如電光石火。豈容眨眼。若是俊傑。拶著便知。何待入水入泥。其或鈍滯。早<span class='corr'>已</span>鷂過新羅。還委悉麼。動容揚古路。弗墮悄然機。</p>
<p>小參。臨濟家風。德山要訣。一棒一條痕。一掌一握血。隨機應機。以楔出楔。用老婆心。為人直切。幾箇知恩解報恩。莫道吾儕虗饒舌。</p>
<p>小參。山僧有一訣。入道最親切。勿以聲色求。莫將心意測。擬更問如何。拄杖劈頭楔。</p>
</div>
<div class='div-other'><a id='mulu178' />
<p class='h3'>普安松巋天一大悅禪師</p><p>楚南呂氏子。因亂入黔。寓安南龍潭寺。禮無霞披剃。參善權和尚。在松巋。一日侍權。與官人持論楞嚴經。至世尊舉手問阿難處。忽然有惺。遂以白權。權即印證。權寂後。師繼席此山。十餘年。一日示微恙。白眾囑後事畢。趺坐而逝。塔於寺西之老塔山。世壽六十七。僧臘四十。</p>
<p>上堂。拈拄杖云。啟祖翁門戶。展古佛家風。卓一卓云。闢人天正路。掃蕩邪宗。又卓一卓云。正法眼藏。一時流通。汝諸人。還知松巋拄杖子為人處麼。有向者裏承當底。朝打三千。暮打八百。有向背地裏吐舌底。亦與三十棒。未必肯容。何故聻。復卓一卓云。天上有星皆拱北。人間無水不朝東。舉寶壽開堂。三聖推出一僧。壽便打。聖云。與麼為人。瞎却鎮州一城人眼去在。壽擲下拄杖歸方丈。師云。二大老恁麼作略。將謂據令而行。怎奈傍觀者哂。松巋門下。只好一坑埋却。且道。他過在甚麼處。具眼者試定當看。</p>
<p>上堂。德山棒如雨點。臨濟喝似雷奔。何殊亂世英雄。釋迦摩竭掩室。淨名毗耶杜口。正似太平奸細。直教列在下風。方乃揭示向上巴鼻。且如何是向上巴鼻。良久云。直饒向者裏薦得分明。也是一場特地。</p>
<p>上堂。廬陵米鎮州蘿蔔。山僧尋常受用得快。今日特為諸人拈掇。還會麼。若會得。且許途中受用。若也不會。三箇成羣。四箇作隊則且置。祇如山僧自納敗缺。諸人還知落處麼。良久云。三生六十劫。咄。</p>
<p>上堂。卓拄杖一下云。三世諸佛也如是。歷代祖師也如是。天下老和尚也如是。悅上座到者裏。也不得不如是。且道。如是箇甚麼。復卓一卓云。我見燈明佛。本光瑞如此。</p>
<p>上堂。禪禪禪。語默動靜體安然。道道道。喫飯穿衣誰欠少。既然如是。因甚麼善財童子。歷一百一十城烟水。參五十三員善知識。然後復見文殊。方纔得了。且道了後如何。花開上林不是春。日出扶桑不是早。</p>
<p>上堂。新年頭佛法。鏡清道有。也好與三十棒。明教道無。也好與三十棒。何故。佛法論箇甚麼有無。直饒道箇不有不無底。正好劈脊便棒。何以如此。卓杖一下云。拄杖開封。當仁不讓。</p>
<p>頌覩明星話。一覩明星眼界寬。大千無處著羞慚。分明雲散家家月。枉受深山六載寒。</p>
<p>萬法歸一。萬法歸一一歸何。漁翁江上釣烟波。蘆花兩岸偷開眼。戲水鴛鴦遠避過。</p>
</div>
<div class='div-other'><a id='mulu179' />
<p class='h3'>安南廣福虗峨大照禪師</p><p>楚之江陵陳氏子。在雲南宜良石寶山。禮月幢和尚剃染。依黔之普安松巋善權。圓具印可。住廣福。僧問。如何是祖師西來意。師舉果碟云。核桃一把抓。僧曰。核桃一把抓是多少。師云。前三三後三三。僧曰。前三三後三三。又是多少。師云。汝也沒量罪過。我也沒量罪過。僧曰。爭奈君子一言既出。四馬難追。師便打云。因憐三尺子。失却兩行眉。師終廣福。塔於寺側。</p>
</div>
<div class='div-other'><a id='mulu180' />
<p class='h3'>安南萬壽審實本照禪師</p><p>西蜀易氏子。幼失恃怙。自發心。於本境小菴。禮一行僧薙髮。矢志行脚。至黔之普安松巋山。禮善權和尚。求受具足。權深器之。甞將狗子無佛性話追究。一日出坡挑柴。因柴担頭脫。忽然有省。即書偈曰。甚奇怪甚奇怪。刷脫兩頭中間在。無始劫來是今朝。不識今朝頻納敗。持以白權。權曰。青天白日。見神見鬼作麼。師曰。從今向後。再不受老和尚欺瞞也。權曰。饒你識得今朝。要且他時後日有事在。師曰。他時後日有甚麼事。聲未絕。權即亂棒打出。次日書源流付囑。師住安南萬壽。開法接待。二十餘年。始終一揆。乙丑孟冬一日示寂。塔於西門外之晴龍山麓。</p>
<p>上堂。一念不生。萬緣頓息。常光見前。孤明歷歷。更說甚麼向上事。格外機。檢點將來。也是糊餅裏呷汁。還會麼。著衣免寒。喫飯止饑。擬問如何。打折驢脊。</p>
<p>師一日。在城檀越家齋次。一士問。三教之中。那一教為尊。師曰。問則總不尊也。士曰。據老和尚道。總無分別也。師曰。也不得儱侗。士曰。恁麼則畢竟是那一教為尊。師曰。象呌地皮震。士曰。老和尚與麼。則相戲弄也。師曰。戲弄則墮地獄如箭。</p>
<p>問僧。甚處來。僧曰。安籠來。師云。聞大扁山。被人偷去。是真麼。僧曰。和尚何得當面誑語。師曰。你真實道看。僧無語。師曰。龍頭蛇尾漢。出去。</p>
<p>僧問。如何是雲門餅。師云。半斤一箇。僧曰。某甲不問者箇餅。師云。料汝受用不得。</p>
</div>
<div class='div-other'><a id='mulu181' />
<p class='h3'>普安碧雲恒暲聖目禪師</p><p>江右熊氏子。寓黔之安南。生隨父於獨秀山披剃。參善權和尚印心。</p>
<p>上堂。前釋迦後彌勒。無端各各妄分別。如來禪祖師訣。堪笑人人總被惑。碧雲恁麼批判。且道。意在甚麼處。卓杖一下云。人間無水不朝東。天上有星皆拱北。喝一喝下座。</p>
<p>上堂。雲門乾屎橛。洞山蔴三斤。等閒忽拈出。疑殺許多人。於中還有不疑底麼。出來試道道看。僧纔出。師便打云。吾行荒草裏。汝便落深坑。直打下座。</p>
<p>上堂。拈起拄杖云。三世諸佛用不盡。歷代祖師用不盡。古今天下老和尚用不盡。今日落在碧雲手裏。且道。又作麼生。卓一卓云。堪行正令。</p>
<p>上堂。擡眸不見天。低頭不見地。人間三尺子。都來道不是。饒你道得是。拄杖子亦未肯相許。咄。</p>
<p>上堂。大光明藏。八面玲瓏。含融十虗。通貫古今。乾坤以此覆載。日月以此照臨。聖人以此治化。諸佛以此傳心。歷代祖師。並天下老和尚。以此扶宗荷教。豎立門庭。開權顯實。接物利生。且道。衲僧門下。當作箇甚麼。十字街頭破草鞋。喝一喝下座。</p>
<p>小參。參禪沒甚奇特。唯要生死心切。無明窠窟掀翻。凡聖路頭勦絕。直下及第心空。自然大休大歇。且道。歇後如何。良久云。碓嘴忽開花。磨盤時結果。</p>
</div>
<div class='div-other'><a id='mulu182' />
<p class='h3'>習安天龍善一純禪師</p><p>本郡張氏子。母陳氏。在法海寺。禮靈光老宿披剃。依頂相和尚具足。參善權和尚印證。復志遍遊。自浙歸里。住天龍山。次遷松巋。復住天龍。</p>
<p>上堂。天龍峰頂。別是人間。猿啼嶂外。鳥噪雲邊。不是目前法。亦非心外事。掀翻陳年骨董。揭舒象外幽玄。玉壺影裏劫初前。亘古乾坤不變。且作麼生是應時及節底句。喝一喝云。禹力不到處。河聲流向西。</p>
<p>上堂。打梆出坡。打板過堂。會則神通妙用。不會則業識忙忙。咄。切莫壓良為賤。卓杖一下云。鳧脛短兮鶴脛長。　上堂。春日熙熙。和風習習。岸柳搖金。溪桃吐赤。突出威音那畔。揭示衲僧巴鼻。明歷歷親的的。因甚惟道江南三月鷓鴣啼。天龍門下。打折驢脊。</p>
<p>上堂。大盡三十日。小盡二十九。三世諸佛不知有。黧奴白牯却知有。且道。知箇甚麼。雲中木馬嘶。海底泥牛吼。驚起夜叉神。[跳-兆+孛]跳上岸。瞠眉努目。一一面南看北斗。</p>
<p>中秋上堂。寶月放光。丹桂飄香。兩彩一賽。鼻孔昂藏。正恁麼時。直饒道好修行好供養。禪歸海經歸藏。總好喫龍山痛棒。何以。分明有月落波心。自是無雲生嶺上。喝一喝下座。</p>
<p>上堂。我宗無語句。亦無一法與人。德山老漢。背月逃影。掩耳偷鈴。殊不知山河大地。草水叢林。文殊普賢。無處藏身。墻壁瓦礫。忠國師一生受用不盡。立雪斷臂與安心。眼裏無觔一世貧。喝一喝下座。</p>
<p>上堂。禪禪禪。饑來喫飯困來眠。道道道。城樓五鼓金鷄呌。除却禪。去却道。夜半日頭紅杲杲。於此者裏知分曉。月明簾外轉身早。是則是。只是衲僧門下。未免攔胸踏倒。</p>
<p>上堂。春寒秋熱。隆冬下雪。梅花開放嶺頭。路上行人。欲歇不歇。何故不歇。眼觀東南。意在西北。殊不知。饒你走遍天涯海角。踏翻茶陵橋板。豁然大悟。天龍拄杖子。緩緩向你道。明月蘆花一樣看。鷺鷥立雪非同色。一喝。</p>
<p>上堂。儱儱侗侗。顢顢頇頇。正是全體大用。法法分明。頭頭合轍。未免遍地葛藤。天龍只知饑來喫飯。困來打眠。夢昇兜率猶未惺。金鷄啼唱五更天。</p>
<p>中秋上堂。月圓月缺。猶是幻中境界。桂開桂卸。無非世諦馨香。於中有箇亘古亘今。不開不卸。無圓無缺底。亦不可作奇特商量。若作奇特商量。脚跟下。便與三十痛棒。何故。好肉上不許剜瘡。</p>
<p>上堂。南泉斬猫。歸宗斬蛇。有例不可興。無例不可缺。咄。仁者不憂。知者不惑。卓杖一下云。珊瑚枝枝撐著月。</p>
<p>上堂。歷歷明明。古今不變。撾鼓陞堂。全機展演。坐立儼然。相呈覿面。卓杖下喝。壓良為賤。智者猶迷。愚者取辨。離智絕愚。好看方便。甚麼方便。呵呵。倒騎驢兮入佛殿。</p>
<p>臘八日上堂。奇哉三歎覩明星。漏逗一場冤莫伸。千古無人能雪釋。瞎驢瞎馬趕成羣。即今還有為釋迦老子。雪釋得底麼。緩緩著。是非<span class='corr'>已</span>落傍人耳。洗到驢年也不清。</p>
<p>元旦上堂。說新又不新。道舊亦非舊。新舊兩無干。冷灰重爆豆。既是新舊無干。因甚却成冷灰爆豆。莫不是本來無新舊。由自強名模。恁麼見解。作他座主奴。也未得在。還分析得麼。不萌枝上含春色。鐵樹花開遍界香。</p>
<p>上堂。胡來胡現。漢來漢現。遂喝一喝云。虗妄浮心。多諸巧見。作麼生是真實底句。盞子撲落地。碟子成七片。</p>
<p>上堂。年年說。月月說。日日說。時時說。在在說。處處說。塵塵說。剎剎說。說無間歇。諸人還會麼。不見道。烏石嶺與汝相見了也。山門頭與汝相見了也。僧堂前與汝相見了也。還會麼。癡人面前。不得說夢。</p>
<p>上堂。處處真處處真。塵塵剎剎本來人。者般說話。唱教門中。足可觀光。衲僧門下。未免白日見鬼。且道。衲僧門下。又有甚長處。良久曰。衲被蒙頭萬事休。此時山僧都不會。</p>
<p>元宵上堂。日月燈明佛。互相為晝夜。亘古不相違。此夜最親切。最親切。年年正月半。便是元宵節。壁上挂燈籠。空中懸寶月。嘉州大象趁光明。<span class='corr'>陝</span>府鐵牛生歡悅。休歡悅。看來也是證龜成鼈。</p>
<p>上堂。一往直行。茫茫宇宙。千差坐斷。死水澄潭。饒你運用無虧。隨緣得妙。也是杓卜聽虗聲。且道。總不與麼時如何。良久曰。風送白雲飛嶺外。水流黃葉到江心。</p>
<p>因事上堂。箇事見成。本無欠剩。豈欺未明。可憐不信。呵呵。也是為他閒事長無明。</p>
<p>達磨忌拈香。梁皇殿上道不識。面赤不如語直。少室峰前癡面壁。多虗不如少實。當時隻履西歸。而今討甚巴鼻。有巴鼻無巴鼻。插香云。萬古清風吹何極。</p>
<p>上堂。恁麼也不得。不恁麼也不得。毫釐有差。天地懸隔。所以道。一切賢聖。皆以無為法而有差別。不差別。踏著秤鉈原是鐵。喝一喝下座。</p>
<p>示眾。當陽一句。截斷眾流。充塞十虗。了無向背。諸佛諸祖。出身無路。天魔外道。覰捕無門。只得盡乾坤大地。日月星辰。森羅萬象。情與無情。蜎飛蝡動。一切含靈。同一體證。同一受用。同一圓明。於中不見有纖毫生佛之相。不見有纖毫凡聖之名。不見有纖毫見聞之性。不見有纖毫取捨之心。不見有纖毫生滅之狀。不見有纖毫動靜之形。不見有纖毫得失過患。不見有纖毫物我之分。所以道。天地同根。萬物一體。到者裏。如擊石火閃電光。會與不會。總是當人歷歷明明。本自見成底事。無欠無餘。纖毫不昧。祗因一念緣起不定。逐境生情。隨情轉念。隨念分別。有天有地。有物有人。有佛有祖。有凡有聖。有取有捨。有見有聞。有生有滅。有動有靜。於動靜中。故起種種生滅。於生滅中。故有種種知解。於知解中。故有種種凡聖之論。於凡聖中。故有種種妄想執著。於妄想執著中。故有種種取捨。於取捨中。故有種種分別。於分別中。故有種種散亂。於散亂中。故有種種顛倒。於顛倒中。故成種種過患。於過患中。故使種種不安。種種不和。種種不寧。種種不靜。所以道。萬法本閒。惟人自閙。果實一念緣起無生。自然當下脫體風流。那有許多之謂。到者裏。若是箇漢。直教翻轉面皮。掉轉脚手。掀翻海嶽。撥亂乾坤。指南作北。換斗移星。等閒向淨白地上。撒沙撒土。立主立賓。立照立用。立境立人。立玄立要。立縱立奪。立殺立活。立收立放。立賞立罰。一切由<span class='corr'>己</span>。亦然。道有生有佛也得。有凡有聖也得。有見有聞也得。有取有捨也得。有生有滅也得。有動有靜也得。又說甚麼得失過患。物我分別。所以道。法不孤起。仗境方生。法隨法行。法幢隨處建立者。豈不是盡乾坤大地。日月星辰。森羅萬象。情與無情。同一體證。同一受用。同一圓明者哉。者些且置。更作麼生是當陽一句。還會麼。咄。青天白日。寐語作麼。</p>
<p>示眾。大道無形。真空絕跡。會與不會。總在裏許。若也於中分緇素。辨玄微。論是非。正是取螢火燒須彌。若也總不恁麼。切忌玉石同觀。金沙混積。所以道。恁麼也不是。不恁麼也不是。恁麼不恁麼總不是。到者裏。直須別有向上一路。始見衲僧巴鼻。且如何是衲僧巴鼻。烏龜鑽敗壁。鷄向三更啼。</p>
<p>示眾。一句截流。萬機寢削。十方坐斷。無去來今。一道坦然。渾無邊畔。豁開正眼。大地山河無寸土。列回光相。本來夜暗與日明。自是清風生八極。得來明月照乾坤。到者裏。塵塵剎剎。全彰古佛家風。法法頭頭。總是當人機用。還得麼。果若得到恁麼田地。達磨不來東土。二祖不往西乾。佛法流遍天下。空生枉立巖前。不然。一片白雲橫谷口。許多歸鳥盡迷巢。喝一喝。</p>
<p>示眾。若論此事。別無奇特。山僧有箇方便。不惜眉毛。與你諸人。下箇註脚。還委悉麼。遂卓拄杖一下云。者箇便是最初句。良久云。者箇便是向上句。還有末後一句。在你諸人肚皮。餓了要飯喫處薦取。於此薦得明。信得及。方知飯是米做。鍋是鐵鑄。若信不及。正好向三家村口。十字路頭把定。待有人揵犂拗耙趕牛來時。你便問他。做甚麼事去。他自向你道得親切。若再不信。直饒釋迦彌勒。也奈你不何。自是你無靈種。要且怪別人不得。設若信了。山僧還有一句。再向你道。如何道。毗婆尸佛早留心。直至而今不得妙。</p>
</div></div></div>
<p class='juan'>黔南會燈錄卷第八<span class='note-inline'>(終)</span></p>
<div class='div-w'><a id='mulu183' />
<p class='h1'>黔南會燈補續錄</p>
<div class='div-w'><a id='mulu184' />
<p class='h2'>聖可玉禪師法嗣</p>
<div class='div-w'><a id='mulu185' />
<p class='h3'>都勻續燈寂常禪師</p><p>楚鄂蒲邑王氏子。母岑氏。適亂入黔始生。年十三。聞母誦金剛經。動出塵念。從本菴巨徹芟染。依貴筑東山梅溪和尚具足。參四川華巖聖可和尚印證。</p>
<p>示眾。真空本湛然。幻翳從何起。佛祖假虗名。度生亦昧語。若是過量人。不用頻頻舉。一口涸西江。一擊忘所止。掉臂出長安。難瞞拄杖子。且道。拄杖子有甚長處。腦後見腮。不與往來。</p>
</div>
<div class='div-w'><a id='mulu186' />
<p class='h3'>都勻無瑕玉禪師<span class='note-inline'>(尊宿)</span></p><p>本郡徐氏子。出家於開化殿。禮參實為師。依天野廣恩和尚圓具。師善操守。有不出為人之舉。數十年。以枯澹自若。臨終據座示眾坐脫。世壽五十一。僧臘三十六。</p>
</div></div>
<div class='div-w'><a id='mulu187' />
<p class='h2'>璧林門禪師法嗣</p>
<div class='div-w'><a id='mulu188' />
<p class='h3'>平越蘆坪慈門竺崖性禪師</p><p>蜀東墊邑朱氏子。出家於安順圓通寺。禮恒明剃染。依語嵩老人具足。參璧林和尚印可。</p>
<p>佛誕日上堂。指天指地獨稱尊。個事還他過量人。瞿曇露盡深深意。幾個知恩解報恩。即今還有知恩底麼。有。慈門拄杖子打教拆。也未放手在。何故。衲僧門下。賞罰分明。師臨終說偈示眾坐化。塔於本山之陽。世壽六十三。僧臘四十餘。</p>
<p><span class='corr'>黔南會燈補續錄</span></p>
</div></div></div>
</div><!-- end of div[@id='body'] -->
</body></html>