<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>修西聞見錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu190' />修西聞見錄卷七</p><p class="byline">東土　雞圓偶　集</p>
<div class='div-other'><a id='mulu191' />
<div class='div-other'><a id='mulu192' />
<p class='h2'>鼠事</p><p class="byline">長　慶</p><p>咫觀老人。初不信佛。玉尺密祈彌陀加被。<span class='corr'>已</span>數年矣。赴浙闈。隨老人至上天竺。觀音冥力轉其機。是夕老人夢一庭花開。手持鰣魚半尾附玉尺。將帶烹之。一百日中。發心念佛。遂漸次斷菸酒葷血。勤閱大乘典籍。館麻村將十年。居停家有鼠。靈然默受熏染。坐化不朽。老人取歸。裝金。日供香一枝。曰。此亦善知識也。至今鼠像在海天精舍。修淨業人每見之。多欷歔感愧者<span class='note-inline'>(海天精舍一名放生菴)</span>。</p>
</div>
<div class='div-other'><a id='mulu193' />
<p class='h2'>蜈蚣說</p><p class="byline">玉清生</p><p>物之獲益於人也。雖一時之靈蠢因殊。而累劫之真光平等。略栽一粒。便獲參天。無足怪也。蓮池。淨土中人也。出門見童子以竹篾弓蜈蚣之身。哀而贖其命。他日蓮池對客說法。蜈蚣能來聽之。事閱多年。而因非偶爾。其化為人天妙相以趨淨土也久矣。</p>
</div>
<div class='div-other'><a id='mulu194' />
<p class='h2'>化鳥神物能超淨穢說</p><p class="byline">李　生</p><p>凡有般若心而不能勝出。口才利。善根顯。幻帶惡業。誤失人身。轉世或作天鳥而說法。若帝釋之象。神通全與天同。非其餘神象之可及。龍王上首。至超地位而有餘。神神交參。真假莫測。非但西方鳥為彌陀化作而<span class='corr'>已</span>。又若阿彌陀佛。入三十七聖曼拏囉中。轉名觀自在王。即乘孔雀以表自在。不坐蓮花。此鳥此佛。一耶二耶。大吉祥天。一切清淨。自然而有六牙白象。以鼻絞馬腦瓶。傾諸珍寶。灌於頂上。又何自來乎。嘗言輪王為一切凡中自在。其眷屬靈純者為兵藏女寶。其襍作者化為象馬之類。此五類有情。往昔與輪王。雖曰同願。而行之出入大矣<span class='note-inline'>(又如一字頂輪王。應念而現七寶。其男女蠢靈。非實非虛。純乎聖凡。然化中亦一一有因也)</span>神物之乘願輪而超淨穢者。仗他力成就。或自不能知。世之愛鳥愛貓愛鼠愛犬。惜未能轉此愛心。為所愛眾生作hrīḥ字種紅玻瓈色觀。以引作蓮花種族。或自身入於物類之中。為上首。獲勝報焉。真下劣之可哀矣。</p>
<p style="margin-left:1em">hrīḥ讀若紇哩<span class='note-inline'>(二合)</span>。阿彌陀佛蓮花部字種。觀之。大有神力紗用。</p>
</div></div>
<p class='juan'>修西聞見錄卷七<span class='note-inline'>(終)</span></p>
</div><!-- end of div[@id='body'] -->
</body></html>