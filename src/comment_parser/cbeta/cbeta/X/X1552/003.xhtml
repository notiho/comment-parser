<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>修西聞見錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu48' />修西聞見錄卷三</p><p class="byline">東土　雞園偶　集</p>
<div class='div-other'><a id='mulu49' />
<div class='div-other'><a id='mulu50' />
<p class='h2'>豐伸布贊</p><p class="byline"><span class='note-inline'>(海陵)</span>程紹昌</p><p>豐伸布。長白職官也。與妻篤志淨業。臨終有應。贊曰。蓮出雙花。官居幾品。回首旂常。冠裳鼎鼎<span class='note-inline'>(在道光咸豐之間乎)</span>。</p>
</div>
<div class='div-other'><a id='mulu51' />
<p class='h2'>書吳刻花嚴合論後</p><p class="byline"><span class='note-inline'>(無錫)</span>余　治</p><p style="margin-left:1em">龍湫三疊。安慶撫暑之古蹟也。妙公曾與署中丞方伯吳公坤修。坐其中。訂刻花嚴合論之議。吳之言曰。臨江之塔有神焉。予隨征紅巾時。頗獲其助。今署撫篆。力新之。鑄金銀銅鐵鉛五佛身。唯鐵不中程。命委員重鑄。三鑄而不及其初焉。知佛法一錘成就也。又曰。鉢盂竹笠行脚僧之物。余皆有之。坐園中。聞鶴鳴泉湧。有山林之想。吳既畢合論之功。遂卒。雞園水陸。歲歲祀之。吳刻經。不欲署其名於經尾。念佛之餘。刻指月錄棱嚴呪疏及釋氏十三經。管楊諸居士等。實左右之。以回向淨土。</p>
</div>
<div class='div-other'><a id='mulu52' />
<p class='h2'>周貽樸事略</p><p class="byline"><span class='note-inline'>(泰州)</span>陳　第</p><p>周貽樸。官兩淮鹽大使。性篤雅。深明佛意。蓄內典千卷。日以淨業為事。嘗與龔舫趙煦諸居士相往還。棲心淨土。臨終安詳。親見三聖而逝<span class='note-inline'>(同治年中)</span>。</p>
</div>
<div class='div-other'><a id='mulu53' />
<p class='h2'>序龔令事</p><p class="byline"><span class='note-inline'>(泰州)</span>程宇光</p><p>近世宰官中信佛法者。或存或亡。其梗槩各不同。若龔大令舫。助守淮城。精誠通感。一家眷屬。篤志修行。接引佛機。虗心護念。實名兵火劫中之甘露瓶也。玉尺未出家時。曾與文明僧往候之。信宿而後去。每述其人之梗概以為不可及。舫字書舸。以前署山陽縣致仕居淮城。卒之時。沐浴更衣。自稱快活。其胸襟葢可知矣。清淨其神。土不隔也。</p>
</div>
<div class='div-other'><a id='mulu54' />
<p class='h2'>論張淨庸</p><p class="byline">汪善慶</p><p>一切事皆自無而之有也。一切事皆自有而之無也。淨土法門亦然。金剛密呪。出於五方字種。中無生也。東不動也。南平等。西淨土。北解脫。蓮花部主。本在一切處之西。厥名無量壽。十二名號最後日月光。香光莊嚴。從一微塵法門。而示眾生以入路。眾生機別。遂不一其品。從一現三。從三現九。觀大小阿彌陀經十六觀經。不較然哉。必欲依一門為究竟。何可得也。張君淨庸。以淨土往生。導人先路。神迹雙清。唱隨同志。白毫光攝受。事理必然。而必執常寂光以繩之。泥矣。</p>
</div>
<div class='div-other'><a id='mulu55' />
<p class='h2'>陳抱淨軼事</p><p class="byline">蔣元亮</p><p>孫墩史由敦之家。有雙笛焉。由敦之子吹之。吉庄之陳子唱道家斗號。響徹雲際。足以降天神。既而以玉尺蓮修法門穩便。專志欲西。不聞此調矣。邀玉尺渡王家河訪一僧。僧澹然無䇿進意。陳怒而去之。友人趙大禮。居十里外之竹園。邀玉尺訪之。趙舊與玉尺習。而老矣。數年不見。隱聲匿迹。久而見之。陳之年猶未遠於童也。陳名不記。記其入雞園時。初更為抱淨。繼而過雞園。訪玉尺於百日關中。不信宿而去。遂不復見。死焉。心不顛倒也。抱淨兄弟五人。居第三。餘皆習誦念。如諸仙童。頗靈秀。抱淨死。氣日散矣。朱竹咸其師也。遇於館中。每共食。後十年。見於吳氏齋中。又一年命車來訪。蒼然一老。志若童真。好讀高峯語錄。抱淨婦翁史某。遠近昆弟三五人。多喜念佛者。</p>
</div>
<div class='div-other'><a id='mulu56' />
<p class='h2'>禮翁吟</p><p class="byline">陳　第</p><p style="margin-left:1em">有禮有禮一老趙。瘦骨清淨步履峭。生子三人肖不肖。玉尺問之語且笑。子不足愛愛在道。不以愛累身。不以愛累心。蓮花香滿剎。寫出禮翁吟。胡公書院泰山下。玉尺大禮通情話。陳癡趙俊兩無疑。海陵一幅新圖畫。我若先君去。君亦不得住。多少音聲起樂邦。笙簫一片開靈路。留詩作識君休忘。莫令玉尺持短長。</p>
</div>
<div class='div-other'><a id='mulu57' />
<p class='h2'>傳述陳第事</p><p class="byline"><span class='note-inline'>(儀徵)</span>于養浩</p><p style="margin-left:1em">陳第。泰州文生。好善。兼嗜佛老家言。冷淡蕭條中。盎然有春意。每夜課。至亥子猶不休。茹素放生。而不戒於飲。酒之味。經之義。若有得。不自知。臨終披緇而去。自稱玉成子。</p>
</div>
<div class='div-other'><a id='mulu58' />
<p class='h2'>程宇光別傳</p><p class="byline">蔣元亮</p><p>程宇光。泰州諸生。中式順天鄉試第一人。在京師。喜與英傑之士遊。士之談性學者少矣。有所說。或不長。宇光偶見畸士之言身心性命者。奇其說。返泰。見玉尺而述之。玉尺心知其非。然觀宇光氣甚雄。不與辯。乃著身心性命一卷。暢言三家。而各表其同異。既刊布四方。宇光見之。乃折節歎服。稽首於前。曰君若得道。首當度我也。遂次第閱內典。與咫觀老人。以淨業相砥礪。自作挽聯云。入佛<span class='corr'>已</span>遲。蓮品但求登下下。做人最苦。塵心那復賸些些。曾蓄素珠一串。香一瓣。命終時。顧家人取此物。持之而逝。曾以病至秦塘之雞園。叩青鸞子。示云。身何以病。心病之也。心何以病。身病之也。宇光歎服以為名言。為雞園弟子。號曰藍霄。雞園築屋。宇光書楹句以贈玉尺曰。垂老獲聞無上諦。此中成就許多人。筆意生動。精神躍躍紙上。</p>
</div>
<div class='div-other'><a id='mulu59' />
<p class='h2'>鍾培棟小傳</p><p class="byline">程宇光</p><p style="margin-left:1em">余有問字弟子鍾生。名培棟。年少壯。氣清心厚。有志於三寶。聞玉尺之風。將赴雞園而一謁未果也。其兄死。則請余代乞玉尺作法以度之。未幾而培棟亦死矣。玉尺哀其志。祀之於雞園。而問培棟之生平於余。余曰。培棟。淨土中人也。氣象浺瀜。修持無迹。玉尺所著念佛諸書。最喜讀之。久而益純。心身不遠矣。使天不促之以死。何一見之難哉。將率其眷屬。以求一行三昧於君也。卒之年。同治乙丑云。</p>
</div>
<div class='div-other'><a id='mulu60' />
<p class='h2'>十五洲初圖䟦</p><p class="byline">蔣元亮</p><p style="margin-left:1em">大江南北之中。有洲焉。長數十里。寬亦十餘里。洲之北。熊姓庄屋在焉。熊有子曰秉志。陳君培棟之流亞也。年少而志篤。抱才而信法。心依玉尺久矣。未及見。一旦而死。玉尺哀之。後以他事至洲。欲購竹園以隱居。欲見志而不可得。為初圖以識之。每一披覽如見志閱玉尺之書。念彌陀之號。精神相遇不遠也。</p>
</div>
<div class='div-other'><a id='mulu61' />
<p class='h2'>鄭老人別傳</p><p class="byline">胡鏡之</p><p style="margin-left:1em">咫觀老人。妙空子之父也。籍江都。為廩貢生。年七十一。卒於雞園之彌勒殿。殮時。或聞空中有異香。妙空子不克送其終。士烺送之。既赴園中。遂與熊子澤春等。誦涅槃以超[竺-二+廌]焉。明年水陸。首奉其名以入位。或言其仗道場三寶力。得入淨土中中。葢神明示兆如此云。老人性謹慎。篤於宗族。能作行書古近體詩。晚而銳志於學佛。菸酒葷血皆斷。課佛甚勤。看經甚力。雖未證第一義。而心知之。用淺淺以引人。因而入佛者頗眾。與徐璧如程韜菴先生相往還。事青鸞子謹。生平境界。略見於詩。老人姓鄭氏。名應房。字駟卿。晚號且翁<span class='note-inline'>(住雞園一名曰藍光)</span>。</p>
</div>
<div class='div-other'><a id='mulu62' />
<p class='h2'>于藍澄事略</p><p class="byline"><span class='note-inline'>(泰州)</span>孫靈波</p><p style="margin-left:1em">于養浩。一名守朴。又號藍澄。儀徵諸生。居雞園數十年。心平氣靜。晚遇妙空子等。遂作淨土課。綿綿不斷。後以病卒。雖涉獵道家。而心重佛法為第一。晚十餘年。頗有功於佛法云。</p>
</div>
<div class='div-xu'><a id='mulu63' />
<p class='h2'>憶守鏡老人詩并序</p><p class="byline"><span class='note-inline'>(湖南)</span>曾傳鍇</p><p style="margin-left:1em">萬兆熊。一名守鏡。江都監生。在雞園最久。與于守貞練東霞諸有道者習。既老矣。與修士接見。循循如孺子。與玉尺有淨土願。自號靜安。念佛四十八萬以回向。自少壯每日坐香。至老不輟。作圓通道場二十五箇月。恭敬誦持。毫無退怯。於雞園事。始終竭力。為第一功。或謂兆熊先作秦鬱林先生仙徒。後聞法華。再熏起佛因云。</p>

<div class="lg regular"><div class='lg-row'>仙翁故蹟渺江流　秦氏園空八景收</div>
<div class='lg-row'>故老幾人緣尚在　圓通無礙鏡中遊</div>
</div></div>
<div class='div-other'><a id='mulu64' />
<p class='h2'>陳定修事略</p><p class="byline"><span class='note-inline'>(通州)</span>李漢卿</p><p style="margin-left:1em">定修。陳氏子。籍江都。幼年入學。氣清才俊。忽感寒疾。不能起。有勸之依玉尺以終者。定修頷之。故得今名。雖不逾時而卒。佛因兆於此矣。甯之朱。通之潘。如之蔣。泰之周。皆有志有才。而猝然天折。晏子春秋云。叢蘭欲茂。秋霜悴之。玉尺經營刻藏事。嘆人才不足。歲祀諸君於水陸。宛轉悲思。穆然意遠。噫。</p>
</div>
<div class='div-other'><a id='mulu65' />
<p class='h2'>吳小泉</p><p class="byline">周國定</p><p style="margin-left:1em">小泉。江都人。好往來壇墠。習讀誦。初作圓通期二十五月。兼立淨土壇。以念佛為助。小泉既精心誦圓通。復自潛心淨土。因同行者少。故未能深入也。既二十五月畢。小泉復請每年一次。以二十五年為期。雖期未終而身死。然其志可嘉矣。水陸既開。小泉以道裝充表白者再。熏習於大乘<span class='corr'>已</span>久。其去也。葢不出乎觀音勢至圓通方便而能自立也。噫。嘻。</p>
</div>
<div class='div-other'><a id='mulu66' />
<p class='h2'>吳抱惕</p><p class="byline">蔣元亮</p><p style="margin-left:1em">吳抱惕。初為紅巾所陷。自拔而出。恨遇凶邪。自深懺悔。入雞園。勤奉香火。求念佛法門。未能精通。思欲謝塵服。入道場。畢此一世以求道要。不能遂其願。一旦命終。齋志以歿。品地未超。可惜哉。</p>
</div>
<div class='div-other'><a id='mulu67' />
<p class='h2'>韓士餘傳</p><p class="byline">童葆澂</p><p style="margin-left:1em">韓士餘。江都人。往來揚城內外。兼習吏事。通音樂。而有志於淨土。全藏之刻也。玉尺得長者論於萬壽寺。臨取時。匇匇遺其尾本。閱時久矣。心不釋。士餘忽至。玉尺問所往。曰揚城。能為致信於萬壽寺乎。曰能。既去。久之無消息。士餘有眷屬在張綱鎮。玉尺過之。其眷屬直取諸櫃中而與之。吳中丞施刻此書。即據為底本。或曰。棗柏之刻全藏。自華嚴合論始。今亦從此始。殆奇遇矣。士餘亦有奇氣。老而目昏。不多出。數年乃卒。時光緒丁丑也。</p>
</div>
<div class='div-other'><a id='mulu68' />
<p class='h2'>贊汪法如居士</p><p class="byline"><span class='note-inline'>(江都)</span>徐國楨</p><p>汪善慶。浙之諸生也。初不信佛。見四十八鏡全藁。漸入法要。忽然勇猛。即舉彌陀四字為話頭。晝夜逼拶。溺器傾於榻而念不止。自謂透初關也。然亦非無所得。著藏龍集若干卷。自名法如云。</p>

<div class="lg regular"><div class='lg-row'>嶽嶽其骨　炯炯其光　說趙州話　遊鄭公鄉</div>
<div class='lg-row'>武林之弼　邗上之芳　死而未罷　經籍之光</div>
</div></div>
<div class='div-other'><a id='mulu69' />
<p class='h2'>徐訓導小傳</p><p class="byline"><span class='note-inline'>(通州)</span>潘一山</p><p style="margin-left:1em">徐國楨。字璧如。別名西來。江都文生。就職訓導。蚤年有瘡報。懺罪為善。兵警中。念佛消息。從呂四達磚橋。國楨實開其機。而許中亟乃釗贊成之。許樾身王荃汪善慶和之。咫觀老人移宇光鳴皋暎帶之。頗見一時善機之轉。江以北。水陸之道場。藏經之書本。推其端倪。實基於此。而人不知也。國楨後為焦山救生局員。在大江南北之中。多接見英奇卓越之士。遂卒於山。生平淨願甚勤。幼女守貞。亦有修行之志。</p>
</div>
<div class='div-other'><a id='mulu70' />
<p class='h2'>胡槎仙事略</p><p class="byline">冒同慶</p><p style="margin-left:1em">槎仙。姓胡氏。江寧人。篤志為善。紅巾之猖獗也。避兵警者轉徙流離。觸鋒鋩而遂死者以萬萬計。玉尺與槎仙及孫慕蓮三人。以實行善事相砥礪。願於海濵。共護生機。以保通泰如一帶避兵警之善根眾生。而振起其修行氣脈。其時鄭王許汪徐。翕聚而談淨土。誦護國經。高氏與僧清徹。暎帶其間。甚盛也。無何。瓜洲鎮江之賊敗。金陵收復。數年後。復故土者紛紛。而海東之消息。亦漸杳矣。王居淮。許宦於江廣。汪住揚城。徐司焦山放生。鄭出家。孫乃自居鎮江之故土。胡由江南至石港。由石港至江南。卒於江南新開之田。而不能再晤。可惜哉。胡之女。生而白髮。決志修西。亦熏於乃父教也。香光中精神往來。熏發必多矣。</p>
</div>
<div class='div-other'><a id='mulu71' />
<p class='h2'>何琴軒</p><p class="byline"><span class='note-inline'>(如皋)</span>石　麟</p><p style="margin-left:1em">何君。如邑諸生也。性迂拙而有大志。才不足以濟其用。每悒悒然。常心係淨土。勸人受菩薩戒以成就淨土。未能純其修也。於三教聖人。互相異同處。未得其要領。欲兼宏之。致書雞園。千萬語。悲苦之心。愍眾生。依戀經藏。殆無有能及其愚者。數月無消息。問之。杳然<span class='corr'>已</span>長逝。悲哉。</p>
</div>
<div class='div-other'><a id='mulu72' />
<p class='h2'>序蔣元亮無量壽佛十頌</p><p class="byline"><span class='note-inline'>(江都)</span>熊潤生</p>
<div class='div-xu'><a id='mulu73' /><p>世之作淨土文者。或筆不高。或不見快。或學不優。故所述不足動高才生之聽。妙公病之。於如<span class='corr'>皋</span>得蔣生十頌。乃嘆為傑作矣。蔣生。名元亮。字步陶。食餼蚤。喪偶不再娶。甫三十餘。遂卒。其補志及詩歌吾未見。見其無量壽佛十頌而<span class='corr'>已</span>。元亮生而頴異。知見甚正直。未聞佛法時。不欺因果。嶄然見頭角矣。經史之外。如水經注說文各邑志乘。多留心考覈。文筆傑出。詩字雄古有神。非如皋一邑之士也。然一邑之士。無不仰信焉。將出遊於江上。經營藏經。事緣未集。而病早乘之。以至於死。乃獨以文傳。可哀<span class='corr'>已</span>。抱負冠一時。神明清極而有用。入佛法不三年也。<span class='corr'>已</span>能哮吼。師子兒哉。館中教生徒。晚飯畢。不令人在左右。手內典一冊。倦則依床。以燈就之。往往膏燼天明。卷猶在手。葢其精進如此。故未見其止也。遊妙公之門不以諛。遇不可。或侃侃有言。言必以禮。即其言。考其行。長令人思云。其十頌曰。</p>
</div>
<div class='div-other'><a id='mulu74' />
<p class='h3'>悲願第一</p>
<div class="lg regular"><div class='lg-row'>光明一際　誰佛誰生　東西淨穢　現此化城</div>
<div class='lg-row'>無始以來　互為眷屬　愍彼昏衢　然斯寶燭</div>
<div class='lg-row'>非一光明　非眾光明　願光交羅　攝盡有情</div>
</div></div>
<div class='div-other'><a id='mulu75' />
<p class='h3'>勝因第二</p>
<div class="lg regular"><div class='lg-row'>不立語言　不廢文字　十面縱橫　無非佛事</div>
<div class='lg-row'>於苦世界　現妙音聲　聲中說法　勸我西行</div>
<div class='lg-row'>無東無西　全付一佛　即此娑婆　了不可得</div>
</div></div>
<div class='div-other'><a id='mulu76' />
<p class='h3'>持名第三</p>
<div class="lg regular"><div class='lg-row'>謂佛無情　何以住世　謂佛有情　孰取孰棄</div>
<div class='lg-row'>一念相應　心現九蓮　瞬而失之　十萬八千</div>
<div class='lg-row'>韻滿乾坤　香熏庭戶　心心不斷　非新非故</div>
</div></div>
<div class='div-other'><a id='mulu77' />
<p class='h3'>感應第四</p>
<div class="lg regular"><div class='lg-row'>佛遠乎哉　人人皆聖　就而呼之　乃無一應</div>
<div class='lg-row'>使佛應我　如我應之　頃刻成花　何葉何枝</div>
<div class='lg-row'>一母千乳　日哺其子　子欲求乳　張口即是</div>
</div></div>
<div class='div-other'><a id='mulu78' />
<p class='h3'>接引第五</p>
<div class="lg regular"><div class='lg-row'>掐斷苦根　推開情梏　一切眾生　大夢同覺</div>
<div class='lg-row'>佛非聖者　生豈凡夫　攜手同歸　竭盡無餘</div>
<div class='lg-row'>不知主賓　亦非先後　法報化身　一齊授手</div>
</div></div>
<div class='div-other'><a id='mulu79' />
<p class='h3'>往生第六</p>
<div class="lg regular"><div class='lg-row'>憶佛念佛　佛不立我　本以淨因　成斯勝果</div>
<div class='lg-row'>花色花光　了了分明　慈悲攝受　生入無生</div>
<div class='lg-row'>浩浩劫波　紛紛彼此　一念還源　不勞彈指</div>
</div></div>
<div class='div-other'><a id='mulu80' />
<p class='h3'>法言第七</p>
<div class="lg regular"><div class='lg-row'>百億蓮花　互灌光明　一一花中　流佛音聲</div>
<div class='lg-row'>見相兩空　是名壽者　無量光明　說此般若</div>
<div class='lg-row'>法筵清眾　大海潮音　徧十方界　云何不聞</div>
</div></div>
<div class='div-other'><a id='mulu81' />
<p class='h3'>品位第八</p>
<div class="lg regular"><div class='lg-row'>本無人天　唯有池蓮　花開即佛　見何有焉</div>
<div class='lg-row'>高低同觀　巧拙一手　失乳之兒　盡遇慈母</div>
<div class='lg-row'>一心當令　三障本空　九品是一　位位圓融</div>
</div></div>
<div class='div-other'><a id='mulu82' />
<p class='h3'>善友第九</p>
<div class="lg regular"><div class='lg-row'>蓮花剎海　湧現毫端　於一剎中　普集人天</div>
<div class='lg-row'>衣裓香花　諸上妙供　此往彼來　而無所動</div>
<div class='lg-row'>燁燁花開　光照恒沙　無一無異　非自非他</div>
</div></div>
<div class='div-other'><a id='mulu83' />
<p class='h3'>宏法第十</p>
<div class="lg regular"><div class='lg-row'>一切國土　有漏所生　諸妄消亡　一真圓成</div>
<div class='lg-row'>依真而住　豈緣三受　此樂<span class='corr'>已</span>極　不知其有</div>
<div class='lg-row'>巍巍神力　妙用難停　秘密周護　本願常靈</div>
</div></div></div>
<div class='div-other'><a id='mulu84' />
<p class='h2'>論生前七事憶潘君</p><p class="byline"><span class='note-inline'>(通州)</span>李漢卿</p><p>潘君。州之文生也。生平謹篤。銳志入佛。雖才氣不足以副之。而志深悲切。渾然一真。生前七之作。君預焉。封其牒。命妻守之。臨終。念不改。焚牒而逝。逝之先。見三寶像云。</p>
</div>
<div class='div-other'><a id='mulu85' />
<p class='h2'>孫蘭舫小事記</p><p class="byline"><span class='note-inline'>(甘泉)</span>梅香國</p><p style="margin-left:1em">孫君蘭舫。幼讀書。長為童子師。性能豪飲。善談論。聞雞園玉尺之風。不遠䟦涉而依焉。遂盡棄其豪談善飲之習。而純心受學。從遊白下。舟中校夢遊集。見萬里無寸草句。大疑之。道念益堅。從遊武林。襄事於經坊。猝然而死。死之前。因果較然也。於淨土一門。熏習年餘。所鈔玉尺淨土詩。以千計。每鈔一首。必涵泳其詞義而後運筆。葢九品之蓮花香又吐焉。玉尺祀之於蔣潘二子之次。並為文以招之。</p>
</div>
<div class='div-other'><a id='mulu86' />
<p class='h2'>書周君事示同人</p><p class="byline"><span class='note-inline'>(如皋)</span>石　麟</p><p>周國定。泰州人。讀儒書未竟。遊雞園。因緣遇妙公。遂信佛法。以未能專力於第一義為憾耳。為人之心亦切。用心或過。則機事現而神太銳矣。於水陸道場。及藏經。有立功之處。為來復門庭。支持年餘。不留餘力。靈機本一。未返本而遽終。可惜哉。其亡也。以丙子七月。坐聽念佛而逝。</p>
</div>
<div class='div-other'><a id='mulu87' />
<p class='h2'>新建蕭君事迹</p><p class="byline">一　願</p><p style="margin-left:1em">蕭君。江西新建人也。光緒丁丑。年五十歲。三月四日病。越三日。卒於沙溝寓齋。念佛而逝。生平於佛法頗懇切。曾一赴雞園。與其同邑馬君。同依玉尺。馬君述之。從容而逝。頗近作家也。</p>
</div>
<div class='div-other'><a id='mulu88' />
<p class='h2'>程松巖童亦舟兩人小記</p><p class="byline"><span class='note-inline'>(甘泉)</span>梅香國</p><p style="margin-left:1em">將欲自奮於一路。則必懇切併力破境界以入之。必有奇效矣。然至於破境界以入。有幾人哉。夫世之境界。情量為之也。破情量盡則境界亡。境界亡而境界都成自在矣。松巖以病卒於前。亦舟以病卒於後。人皆未老也。事業皆未全也。松巖懇切而未超。亦舟徘徊而未斷。抱乾坤之清氣。而銳志修途。尚有隨境之心未亡。而滯於中品之境。噫。二人之培植淨土者。何嘗不深也。往而復修。幡然改轍。必神受彌陀之點化矣。</p>
</div>
<div class='div-other'><a id='mulu89' />
<p class='h2'>譚壬生事述</p><p class="byline">陳　第</p><p style="margin-left:1em">譚壬生。常州人。避兵警於如皋。好蓄佛書。心超而氣清。不凡骨也。如皋介通泰。邗江舟東入。路必經過。淨土之因。與行人而俱到。故久而益暢。如是者三年。兵事靖而人多散。或有退志者。壬生兄弟。卓然不凡。殆錚錚然矣。不數年。玉尺以事住常州。欲訪其人。<span class='corr'>已</span>逝久矣。煙水百城。何堪指著。然每繫人思也。</p>
</div>
<div class='div-other'><a id='mulu90' />
<p class='h2'>李漢卿傳</p><p class="byline">石　麟</p><p>漢卿李君。通州文學也。年三十餘。品純而氣靜。與宋一峯及潘氏兄弟遊。皆與玉尺習。每舉蓮邦消息以勸人。家中人多熏化而入。光緒初早卒。卒之時。神明頗定。念佛之願不忘。倦倦以蓮邦消息為念。欲通行於其鄉。以暢淨土之因。葢菩薩之用心矣。母妹及妻。信心皆足。</p>
</div>
<div class='div-other'><a id='mulu91' />
<p class='h2'>童寶靜傳略</p><p class="byline">胡鏡之</p><p>寶靜。姓童氏。名葆澂。字葉舟。常熟諸生。候補訓導。年五十有四。於光緒四年正月一日卒。卒之前。病吐血。病中一切煩燥。惟聞念佛聲則調伏。亦於念佛音聲中安詳而逝。心不亂云。常熟刻經處之立也。向背者不一。寶靜以純篤之修。介乎范先生西民朱居士葆之之間。才鋒不露。而忍力甚優。於第一義未能解脫勝出也。然不起私意以擾公是非。又多助行。亦近來修士中之不可及者。嘗懇切問淨土花嚴之同異。玉尺以六相示之。使自言同異。又問往生淨土莊嚴虗空樓閣。兩願大小。玉尺以十玄示之。使自思大小。寶靜思議窮而踴躍至。曰。拖泥帶水圖。不復作矣<span class='note-inline'>(寶靜畫一人扯車。車上滿載妻孥用物。名曰拖泥帶水圖。使人題詠其上)</span>。將永思永言也。</p>
<p style="margin-left:1em">六相<span class='note-inline'>(總別同異成壞也。一切法皆具此六。隨拈一法。六相現前)</span>十玄<span class='note-inline'>(同時具足相應門。如海水一滴。具百川味。廣狹無礙自在門。如一尺之鏡。現千里影。諸法相及自在門。如金與金色。不相捨離。一多相容不同門。如一室千燈。光光共住。秘密隱顯俱成門。如秋空半月明暗相銜。微細相容安立門。如水晶之瓶。盛多芥子。光影交參涉入門。如帝網千珠。重重相映。託事顯法生解門。如擎拳豎臂。觸目皆道。十世隔法異成門。如一夕之夢。回翔百年。唯心回轉善成門。如滿天星宿。互相賓主)</span>。</p>
</div>
<div class='div-other'><a id='mulu92' />
<p class='h2'>程君竹溪小記</p><p class="byline">冒同慶</p><p style="margin-left:1em">程君以幹事之材。專營善法。蔚然人望。蘇垣顯宦多知其名。有災賑各務。多用之以集事。同治十三年。直隷水。再往佐賑。伯相頗重其人。留辦既久。遂卒於天律。或曰。難民思之。作祠以祀之。程君信佛甚深。念佛亦切。其卒時亦不離念佛之因。年厶十厶。名厶。字竹溪。</p>
</div>
<div class='div-other'><a id='mulu93' />
<p class='h2'>鄭同軼事</p><p class="byline">熊潤生</p><p>鄭君。名同。蘇州人。兵燹後還省城。以童年。力爭於強家而復祖業。顧殷殷然有志於佛。虞山之張。通州之潘。最相似也。欲赴雞園。隨玉尺養性以終。願未酬。以光緒三年卒。卒之時。囑其弟曰。刻經僧有所託。我雖不復能為彼集益。然我心何可不盡。必為我刻一卷大般若。以誌我之向往。神明不亂。因果較然。往生之品也。</p>
</div>
<div class='div-other'><a id='mulu94' />
<p class='h2'>余蓮村翁行事</p><p class="byline">熊潤生</p><p>世所傳文惠先生年譜。舉其同於儒者而著之也。其實蓮翁之心契第一義諦也久矣。世所傳一得齋全集。舉其有言說而筆之於書者而表之也。其實蓮翁之虗心受益不擇方內外也久矣。世所稱演劇刻圖勸善保嬰諸實事。舉其彰於耳目之前者而傳之也。其實蓮翁之棲息神明於十萬億佛土之外也久矣。聞之友人曰。蓮邦消息之書初出。蓮翁於常熟友人家閱之。曰。此義<span class='corr'>已</span>淺。而以之普導世俗也。猶嫌其深。嗚呼。蓮翁之婆心誰得知。而觀其所言。可以知其心中之尺寸。惜乎未得專致一路。而散善波濤太眾也聞其臨終。能統散善之力而回向一門。噫。切矣。</p>
</div>
<div class='div-other'><a id='mulu95' />
<p class='h2'>許貞恒居士入佛小記</p><p class="byline"><span class='note-inline'>(泰州)</span>李景鄴</p><p>昔四十八種叢書<span class='note-inline'>(今之寶色燈雲四十八鏡等。皆其一種也)</span>。為徐璧如所節錄。久而其稿依人而遷於呂四。有汪善慶者。與徐同館於許之寓。稍披閱而談及之。而靈虗子又從而和之。遂隱隱有念佛之機欲動矣。許貞恒居士乃釗。靈虗子樾身之叔父也。自中丞罷官後。因江浙未靖。流寓海濵。一日叩於神曰。我欲學佛學仙。以何為妙。得學佛之兆。又叩念佛有光乎。答以有光。遂決意命家人以念佛。印深老人。靈虗之母也。與同其姊。悟源其姪女也。還西悟真。源之同輩也。一唱眾和。念佛者以百計。因而作書致玉尺。招之東遊。以暢念佛之因。實貞恒居士轉之也。初。貞恒為學使。差次乘人輿行水中。忽聞木魚聲。久而不相離。數日矣。心異其故。途中岑寂。心慮灰凝。試以阿彌陀佛四字微轉於胸喉之間。乃木魚之聲。與佛應節。試速之。魚亦速。試緩之。魚亦緩。乃累世之遠因也。其先寓泰。曾邀玉尺一見。在呂四未見也。玉尺出家至杭。貞恒相見甚親。出力以助刻藏之書者三年。久之。玉尺募刻般若等經。兼立法雲經坊流通法寶。貞恒居士出力相助如初。然常以為孔子之書。妙理本暢。或以注而反晦。於蕅益之四書解。心嚮往之甚切。其卒以光緒戊寅。</p>
</div>
<div class='div-other'><a id='mulu96' />
<p class='h2'>書徹如居士事</p><p class="byline">梅香國</p><p>張君昆弟在虞山。與刻經僧習。知刻經僧集諸稿以成聞見錄。手書其先人事以付之。其詞曰。先父法名今達。字徹如。少好道家書。既而疑其說之非究竟。求內典讀之。曰。此真我身心歸宿處也。一意佛乘。棲心淨土。年二十六。大病。持西方佛名不輟。一夕忽曰。見佛光隱隱。我其往生乎。配厶孺人。以割股為求壽。病尋愈。因避寇東鄉。禮問竹師。受八關齋戒。返故居。事繁。課轉稀。同治六年病。持佛名。未及前之明快。家人助力。乃安然逝。年三十八云。刻經僧見徹如居士手鈔數種。精到絕倫。每有回向。輒偕二子書名。故其人雖往。而一家與起於蓮修者甚純。未始非香光熏發之力也。</p>
</div>
<div class='div-other'><a id='mulu97' />
<p class='h2'>西園道人傳</p><p class="byline">楊省愚</p><p>道人。姓談氏。名廷楨。字凝生。西園其晚號也。世居常州西門外。自幼沈靜。游鄉先輩王逸雲先生門。汪知其不凡也。納為甥。弱冠。入邑庠。輸粟為教諭。殫心經史。有濟世志。無何失偶。遂歸佛乘。宗教兼通。老宿目為法器。晚更專心淨土。曰願學觀音度眾生。即䥴為印。於城北鄉鄭陸橋創念佛社。信者甚多。同治某年月日。感微恙。自知時至。曰。吾當西歸。眾涕泣請留曰。無<span class='corr'>已</span>。再住一年耳。預戒眾人念佛兩晝夜。眾請法語。曰。接物勿高聲。忙中勿忘六字。勿破戒棄前功。如常早課。堂中西向。加趺而逝。一晝夜始殮。危坐如生<span class='note-inline'>(淨空曰。吾聞西園道人徃生有化佛垂手異香滿室之兆)</span>。</p>
</div>
<div class='div-other'><a id='mulu98' />
<p class='h2'>吉德興十三歲事</p><p class="byline">吉　母</p><p>小兒德興。年十三。姓吉氏。隷江都。生一年而喪父。自勤於學。初不知有佛也。讀詩經論語古今文章而<span class='corr'>已</span>。病中無襍語。唯言穿衣著履。身是狀元。遂朗誦生平所讀文字數萬言。命換衣服。曰。阿彌陀佛及觀世音在空中來接。光緒五年正月十日辰時。念佛數聲而逝。</p>
</div>
<div class='div-other'><a id='mulu99' />
<p class='h2'>書奉化杭州兩居士事</p><p class="byline">德　修</p><p>奉化某居士。修淨土。冬夜。忽自言佛來。遂汗。披小衣而<span class='corr'>已</span>。妻以棉衣加之。擲地曰。吾欲往生。汝勿來擾。遂念佛而逝<span class='note-inline'>(同治末年事)</span>。杭州鄭元隆居士。法名得道。持素念佛數年。光緒元年三月十二日。自知時至。命妻集家人同聲念佛。以助其往生。念盡一枝香。遂微笑坐脫。</p>
</div>
<div class='div-other'><a id='mulu100' />
<p class='h2'>韓清塵小傳</p><p class="byline">張　寂</p><p>吾邑接待寺。自光緒辛巳。同人闡普仁截流大師遺法。啟春秋念佛道場。其間䇿勵精進者不少。而梵音清妙。悅可眾心者。必以韓君清塵為第一。清塵初奉佛不甚明理。近歲閱淨土諸書。略識一心三觀旨。病時見壁上現佛相。初文殊。次普賢。觀音。既而三聖畢現。然迫于遇。未能全體放下。得善知識開導。乃省臨終日。謂其妻曰。吾今日不起矣。毋相戀。惟一心念佛自晨至夕。佛聲不絕。遂逝。後曇影之逝十四日。同邑有方嫗者。亦于是月念佛而去。他無瑞應。惟氣絕而頂緩云。</p>
</div></div>
<p class='juan'>修西聞見錄卷三</p>
</div><!-- end of div[@id='body'] -->
</body></html>