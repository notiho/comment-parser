<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>修西聞見錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu183' />修西聞見錄卷六</p><p class="byline">東土　雞園偶　集</p>
<div class='div-other'><a id='mulu184' />
<div class='div-other'><a id='mulu185' />
<p class='h2'>朱道人事略</p><p class="byline">雲陽子</p><p>朱道人。丹陽民也。為本縣昌國寺司香火。齋戒念佛。人咸敬信之。忽一日。謂鄉城諸相識曰。我欲化汝等薪一把。積之以焚我身。或笑之曰。汝圓寂耶。若不自焚。我等來焚汝。至期大眾都集。道人中坐。徐起坐薪上。命眾舉火。眾不忍。乃自焚焉。昌國主人奔而赴其前。道人心忽飛出。主人哭而滅其火。納其心。全身皆不壞。乃鎔金以加其上。人皆見道人。坐雲中。鳴魚西去。凡地方有警。人皆預見道人。坐雲中擊木魚。聲聲入聽。</p>
</div>
<div class='div-other'><a id='mulu186' />
<p class='h2'>鄭抱因</p><p class="byline">周國定</p><p>抱因。揚州鄭氏子。為酒工。棄而傭於廟。不樂也。自投而歸於玉尺。願侍左右。然光不定。又慕襍教某而聽其講。以為念佛不必出聲。遂一病而不能念佛以至於死。抱因為人。頗有心於布施接引。於念佛尤力。每天寒四更。在雞園彌勒殿繞案而誦佛名。聲搖搖如大地微動。玉尺心喜之。乃以同住中有一先輩。恨其妨於睡。止其高聲。遂鬱然不自伸。故非人得其便。引而致之襍教之前也。後玉尺為彼供燈鏡誦大悲呪。呼其名。七日。然後大作佛七以拯其魂爽。抱因之淨土。本在空中。無有障也。</p>
</div>
<div class='div-other'><a id='mulu187' />
<p class='h2'>一切人能成聖用說</p><p class="byline">鄭應房</p><p>凡工匠之作佛像者必生天。故刻帝釋書之人。或轉身入忉利天。得小部署。此理之常。無足怪者。黃生打鐵而往生。彼是修得。非報得也。報得者自不知。修得者自知之。一有心一無心也。</p>
</div>
<div class='div-other'><a id='mulu188' />
<p class='h2'>書姚佛度事</p><p class="byline">楊省愚</p><p>常州三河口老農姚佛度。不食葷血。喜行方便利益事。眾避紅巾。老弱疲於行。佛度挺身負之竄。往來救脫數百計。寇退。富室設粥局。佛度往。司事者曰。汝來食粥乎。蓋以其衣藍縷也。佛度曰否。我來輸粟。則磬所有以濟人。謂人曰。越日西行矣。及期。端坐而化。</p>
</div>
<div class='div-other'><a id='mulu189' />
<p class='h2'>書江陰某甲事</p><p class="byline">楊省愚</p><p>江陰某甲以技自食。碌碌也。遇西園道人。方以淨土書四散勸人。某聞風而起。遂半日治生。半日行持。路中亦佛聲不絕。忽一日謂人。吾七日後往西。遂精進一室。飲水。稱佛名。及期坐逝。同人置缸中。匇匇避寇。三年後。啟缸視之。全身不朽。</p>
</div></div>
<p class='juan'>修西聞見錄第六</p>
</div><!-- end of div[@id='body'] -->
</body></html>