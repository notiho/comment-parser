<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu8' />大佛頂如來密因修證了義諸菩薩萬行首楞嚴經要解卷第二</p><p class="byline">唐天竺沙門般<span class='corr'>剌</span>蜜諦譯</p><p class="byline">烏萇國沙門彌伽釋迦譯語</p><p class="byline">菩薩戒弟子前正議大夫同中書</p><p class="byline">門下平章事清河房融筆受</p><p class="byline">溫陵開元蓮寺比丘戒環解</p>
<div class='div-commentary'><p style="margin-left:1em">△四藏暗二。一徵。</p>
</div>
<div class='div-orig'><p>阿難白佛言世尊。我今又作如是思惟。是眾生身。腑藏在中。竅穴居外。有藏則暗。有竅則明。今我對佛。開眼見明。名為見外。閉眼見暗。名為見內。是義云何。</p>
</div>
<div class='div-commentary'><p style="margin-left:1em">復欲計心在內。故以見暗為見腑藏。</p>
<p style="margin-left:1em">△二破三。一約外見。</p>
</div>
<div class='div-orig'><p>佛告阿難。汝當閉眼見暗之時。此暗境界。為與眼對。為不對眼。若與眼對。暗在眼前。云何成內。若成內者。居暗室中無日月燈。此室暗中皆汝焦腑。若不對者云何成見。</p>
</div>
<div class='div-commentary'><p style="margin-left:1em">先問次難後結可明。有五神之藏六化之腑。三焦即六腑之一。</p>
<p style="margin-left:1em">△二約內對。</p>
</div>
<div class='div-orig'><p>若離外見。內對所成。合眼見暗名為身中。開眼見明何不見面。若不見面。內對不成。</p>
</div>
<div class='div-commentary'><p style="margin-left:1em">眼前之境名外見。身內之境名內對。前以對眼為外不得成內。今縱離外見而成內對。即是眼能反觀。且合能反觀身中。則開應反觀<span class='corr'>己</span>面。若不爾者義不成矣。</p>
<p style="margin-left:1em">△三縱破。</p>
</div>
<div class='div-orig'><p>見面若成。此了知心及與眼根。乃在虗空。何成在內。若在虗空。自非汝體。即應如來今見汝面亦是汝身。汝眼<span class='corr'>已</span>知。身合非覺。必汝執言身眼兩覺。應有二知。即汝一身應成兩佛。</p>
</div>
<div class='div-commentary'><p style="margin-left:1em">展轉辯明無反觀理也。汝眼<span class='corr'>已</span>知身合非覺者。既在虗空。自非汝體也。若執兩皆有知。則成兩體矣。破妄之文多涉曲辯者。由人者心見失真沉妄之甚。一或詰問。則狂蕩失據。所謂虗妄浮心多諸巧見。故佛逆其妄。巧曲與辯明也。</p>
</div>
<div class='div-orig'><p>是故應知。汝言見暗名見內者。無有是處。</p>
</div>
<div class='div-commentary'><p style="margin-left:1em">△五隨合二。一徵。</p>
</div>
<div class='div-orig'><p>阿難言。我常聞佛開示四眾。由心生故種種法生。由法生故種種心生。我今思惟。即思惟體實我心性。隨所合處心則隨有。亦非內外中間三處。</p>
</div>
<div class='div-commentary'><p style="margin-left:1em">此引楞伽經意也。謂由阿梨耶識一念之妄。則變起根身器界。是心生法生也。又以境界風動。則識浪騰起。是法生心生也。以心法相生。則隨境思惟。即是心體心法合處即為心在。</p>
<p style="margin-left:1em">△二破二。一牒前起難。</p>
</div>
<div class='div-orig'><p>佛告阿難。汝今說言。由法生故種種心生。隨所合處心隨有者。是心無體。則無所合。若無有體而能合者。則十九界因七塵合。是義不然。若有體者。如汝以手目挃其體。汝所知心。為復內出。為從外入。若復內出。還見身中。若從外來。先合見面。</p>
</div>
<div class='div-commentary'><p style="margin-left:1em">以即思惟體為心。特浮想耳。故難其體之有無也。設若無體。則空有其名。云何隨合。如十九界七塵特空名耳。設若有體。當何所在令挃身。而驗明體實無在也。</p>
</div>
<div class='div-orig'><p>阿難言。見是其眼。心知非眼。為見非義。</p>
</div>
<div class='div-commentary'><p style="margin-left:1em">解上難也。謂心但能知。不可言見。曾不悟能見在心徒眼不見也。</p>
</div>
<div class='div-orig'><p>佛言。若眼能見。汝在室中。門能見不。則諸<span class='corr'>已</span>死尚有。</p>
</div>
<div class='div-commentary'><p style="margin-left:1em">眼存。應皆見物。若見物者云何名死。</p>
<p style="margin-left:1em">舉門喻能見在心。舉死明徒眼不見。</p>
<p style="margin-left:1em">△二詳辯隨合。</p>
</div>
<div class='div-orig'><p>阿難。又汝覺了能知之心若必有體。為復一體。為有多體。今在汝身。為復徧體。為不徧體。</p>
</div>
<div class='div-commentary'><p style="margin-left:1em">先立四義。下逐義詳辯。當知真心非一非多非遍非不遍也。</p>
</div>
<div class='div-orig'><p>若一體者。則汝以手挃一支時。四支應覺。若咸覺者。挃應無在。若挃有所。則汝一體自不能成。</p>
</div>
<div class='div-commentary'><p style="margin-left:1em">辯非一體也。無在謂無定處也。</p>
</div>
<div class='div-orig'><p>若多體者則成多人。何體為汝。</p>
</div>
<div class='div-commentary'><p style="margin-left:1em">辯非多體也。</p>
</div>
<div class='div-orig'><p>若徧體者。同前所挃。</p>
</div>
<div class='div-commentary'><p style="margin-left:1em">辯非徧體也。同前者。當挃一支。四支應覺。</p>
</div>
<div class='div-orig'><p>若不徧者。當汝觸頭亦觸其足。頭有所覺。足應無知。今汝不然。</p>
</div>
<div class='div-commentary'><p style="margin-left:1em">辯非不徧也。四義既非。則不可謂隨所合處心隨有也。</p>
</div>
<div class='div-orig'><p>是故應知。隨所合處心則隨有。無有是處。</p>
</div>
<div class='div-commentary'><p style="margin-left:1em">△六中間二。一徵。</p>
</div>
<div class='div-orig'><p>阿難白佛言世尊。我亦聞。佛與文殊等諸法王子。談實相時。世尊亦言。心不在內亦不在外。如我思惟。內無所見。外不相知。內無知故在內不成。身心相知在外非義。今相知故復內無見。當在中間。</p>
</div>
<div class='div-commentary'><p style="margin-left:1em">此引大教而謬解也。以為在內。則不見腑藏。以為在外。則身不相知。二義不成。當在根境之中也。</p>
<p style="margin-left:1em">△二破二。一辯定中位。</p>
</div>
<div class='div-orig'><p>佛言。汝言中間。中必不迷。非無所在。今汝推中。中何為在。為復在處。為當在身。</p>
</div>
<div class='div-commentary'><p style="margin-left:1em">先問下辯。處猶境也。</p>
</div>
<div class='div-orig'><p>若在身者。在邊非中。在中同內。</p>
</div>
<div class='div-commentary'><p style="margin-left:1em">身有中邊二義。在邊則不得為中。在中則同前在內應見內矣。</p>
</div>
<div class='div-orig'><p>若在處者。為有所表。為無所表。無表同無。表則無定。何以故。如人以表表為中時。東看則西。南觀成北。表體既混。心應雜亂。</p>
</div>
<div class='div-commentary'><p style="margin-left:1em">明中位無定也。表標物以表顯也。混亂則無所取中也。</p>
</div>
<div class='div-orig'><p>阿難言。我所說中非此二種。如世尊言。眼色為緣生於眼識。眼有分別。色塵無知。識生其中。則為心在。</p>
</div>
<div class='div-commentary'><p style="margin-left:1em">謂非身處之中。乃根塵之中也。</p>
<p style="margin-left:1em">△二正破非中。</p>
</div>
<div class='div-orig'><p>佛言。汝心若在根塵之中。此之心體。為復兼二。為不兼二。</p>
</div>
<div class='div-commentary'><p style="margin-left:1em">先立義。下推破。</p>
</div>
<div class='div-orig'><p>若兼二者。物體雜亂。物非體知。成敵兩立。云何為中。</p>
</div>
<div class='div-commentary'><p style="margin-left:1em">破兼二不得為中也。物根塵也。體心體也。物非體知者。物不同體之有知。則根塵與心。兩立無中位矣。</p>
</div>
<div class='div-orig'><p>兼二不成。非知不知。即無體性。中何為相。</p>
</div>
<div class='div-commentary'><p style="margin-left:1em">破不兼不得為中也。不兼根則非知。不兼境則非不知。二義既非。中云何定。</p>
</div>
<div class='div-orig'><p>是故應知。當在中間。無有是處。</p>
</div>
<div class='div-commentary'><p style="margin-left:1em">△七無著二。一徵。</p>
</div>
<div class='div-orig'><p>阿難白佛言世尊。我昔見佛與大目連須菩提富樓那舍利弗四大弟子共轉法輪。常言覺知分別心性。既不在內。亦不在外。不在中間。俱無所在。一切無著名之為心。則我無著。名為心不。</p>
</div>
<div class='div-commentary'><p style="margin-left:1em">佛意顯心本無在不應有著。今阿難又著於無著。正攀緣妄情也。</p>
<p style="margin-left:1em">△二破。</p>
</div>
<div class='div-orig'><p>佛告阿難。汝言覺知分別心性俱無在者。世間虗空水陸飛行諸所物象。名為一切。汝不著者。為在為無。無則同於龜毛兔角。云何不著。有不著者不可名無。</p>
</div>
<div class='div-commentary'><p style="margin-left:1em">牒上難問。意明纔有覺知不能無著也。為在為無者。問汝心不著。而彼物象為存在耶。為空無耶。若彼空無則同龜毛。云何可著而說不著。若有不著者則為有物。故曰不可名無。此皆牒難。下乃結破。</p>
</div>
<div class='div-orig'><p>無相則無。非無即相。相有則在。云何無著。</p>
</div>
<div class='div-commentary'><p style="margin-left:1em">物果無相。則同龜毛。物果非無。即自有相。知相有則心有在。云何得為無著也。</p>
</div>
<div class='div-orig'><p>是故應知。一切無著名覺知心。無有是處。</p>
</div>
<div class='div-commentary'><p style="margin-left:1em">結破也。上七徵破。曲盡計執。妄情既遣。妄境自無。而真心真見可明矣。</p>
<p style="margin-left:1em">△二正決擇真心真見二。初擇真心二。初阿難哀請。</p>
</div>
<div class='div-orig'><p>爾時阿難。在大眾中。即從座起。偏袒右肩。右膝著地。合掌恭敬。而白佛言。我是如來最小之弟。蒙佛慈愛雖今出家猶恃憍憐。所以多聞未得無漏。不能折伏娑毗羅呪。為彼所轉。溺於婬舍。當由不知真際所詣。</p>
</div>
<div class='div-commentary'><p style="margin-left:1em">因前徵發。乃知迷妄。而責躬請教。求詣真際。所敘之意。皆警後流也。真際真心實際也。</p>
</div>
<div class='div-orig'><p>唯願世尊。大慈哀愍。開示我等奢摩他路令諸闡提隳彌戾車。作是語<span class='corr'>已</span>。五體投地。及諸大眾。傾渴翹佇。欽聞示誨。</p>
</div>
<div class='div-commentary'><p style="margin-left:1em">心鑑如水。非止不明。故求奢摩他路以詣真際。真際既顯。妄垢自無。故令闡提隳彌戾車也。一闡提義翻斷善根。彌戾車此云樂垢穢人。隳壞也。</p>
<p style="margin-left:1em">△二世尊答示三。初光瑞開發。</p>
</div>
<div class='div-orig'><p>爾時世尊。從其面門放種種光。其光晃曜如百千日。普佛世界六種震動。如是十方微塵國土一時開現。佛之威神。令諸世界合成一界。其世界中所有一切諸大菩薩。皆住本國。合掌承聽。</p>
</div>
<div class='div-commentary'><p style="margin-left:1em">將顯本明。故先現此瑞。言面門放種種光。即口眼耳鼻眉間之光並放。示此本明於諸根門無所不現也。以無所不現故。齊彰並照。如百千日。普佛界即法界也。六震者。表將破六識無明感結妄境也。微塵國土一時開現者。本明洞照妄塵不隔也。十方世界合成一界者。智境圓現情量不礙也。菩薩聽眾皆住本國者。心量本周心聞本洞也。了茲光瑞。則菩提涅槃元清淨體得矣。</p>
<p style="margin-left:1em">△二總示所迷。</p>
</div>
<div class='div-orig'><p>佛告阿難。一切眾生。從無始來種種顛倒。業種自然如惡叉聚。諸修行人。不能得成無上菩提。乃至別成聲聞緣覺。及成外道諸天魔王及魔眷屬。皆由不知二種根本。錯亂修習。猶如煑沙欲成嘉饌。縱經塵劫終不能得。云何二種。阿難。一者無始生死根本。則汝今者與諸眾生用攀緣心為自性者。二者無始菩提涅槃元清淨體。則汝今者識精元明能生諸緣緣所遺者。由諸眾生遺此本明。雖終日行。而不自覺。枉入諸趣。</p>
</div>
<div class='div-commentary'><p style="margin-left:1em">眾生業種成聚。行人不成正果。皆由不知二本錯亂修習。故須決擇也。業種者顛倒妄惑也。惡叉果。一枝三子生必同科。喻惑業苦三生必同聚也。攀緣心即前七處妄認者。清淨體即今正與決擇者。不染煩惱名菩提。不涉生死名涅槃。不染不涉故號元清淨體。識精陀那性識也。元明本覺妙明也。根身器界一切緣法依此而生。而人者認緣失真。故云緣所遺者。由遺此故。無明不覺枉入諸趣。言元體元明。又言本明者。自本而出曰元。直指當體曰本。</p>
<p style="margin-left:1em">△三正與決擇九。初舉拳發問。</p>
</div>
<div class='div-orig'><p>阿難。汝今欲知奢摩他路。願出生死。今復問汝。即時如來。舉金色臂。屆五輪指。語阿難言。汝今見不。阿難言見。佛言。汝何所見。阿難言。我見如來舉臂屈指為光明拳曜我心目。佛言。汝將誰見。阿難言。我與大眾同將眼見。佛告阿難。汝今答我。如來屈指為光明拳曜汝心目。汝目可見。以何為心當我拳曜。</p>
</div>
<div class='div-commentary'><p style="margin-left:1em">佛五指端各有輪相。</p>
<p style="margin-left:1em">△二循妄以答。</p>
</div>
<div class='div-orig'><p>阿難言。如來現今徵心所在。而我以心推窮尋逐。即能推者。我將為心。</p>
</div>
<div class='div-commentary'><p style="margin-left:1em">金拳舉處。直下要識本明。塵相未除。依舊認賊為子。</p>
<p style="margin-left:1em">△三蒙叱驚愕。</p>
</div>
<div class='div-orig'><p>佛言。咄阿難。此非汝心。阿難矍然避坐。合掌起立白佛。此非我心。當名何等。</p>
</div>
<div class='div-commentary'><p style="margin-left:1em">矍驚愕貌也。</p>
<p style="margin-left:1em">△四斥示非真。</p>
</div>
<div class='div-orig'><p>佛告阿難。此是前塵虗妄相想。惑汝真性。由汝無始至于今生認賊為子。失汝元常。故受轉轉。</p>
</div>
<div class='div-commentary'><p style="margin-left:1em">△五阿難罔措。</p>
</div>
<div class='div-orig'><p>阿難白佛言。世尊。我佛寵弟。心愛佛故。令我出家。我心何獨供養如來。乃至徧歷恒沙國土。承事諸佛及善知識。發大勇猛。行諸一切難行法事。皆用此心。縱令謗法永退善根。亦因此心。若此發明不是心者。我乃無心。同諸土木。離此覺知更無所有。云何如來說此非心。我實驚怖。兼此大眾無不疑惑。唯垂大悲。開示未悟。</p>
</div>
<div class='div-commentary'><p style="margin-left:1em">無始妄認。乍聞非斥。故失措驚怖。而重請開示。</p>
<p style="margin-left:1em">△六示有真心。</p>
</div>
<div class='div-orig'><p>爾時世尊。開示阿難及諸大眾。欲令心入無生法忍。於師子座。摩阿難頂。而告之言。如來常說諸法所生唯心所現。一切因果世界微塵因心成體。阿難。若諸世界一切所有。其中乃至草葉縷結。詰其根元。咸有體性。縱令虗空亦有名貌。何況清淨妙淨明心性一切心。而自無體。</p>
</div>
<div class='div-commentary'><p style="margin-left:1em">因其怖謂無心故。舉常所說。引物以證。示有真心。使知所措也。心入無生法忍者。令悟實相不生滅心也。三界唯心萬法唯識。故曰諸法所生唯心所現。一切因果。指十界正報也。世界微塵。指十界依報也。既無不因心成體。安得謂之無心同土木哉。以本自無染曰清淨。染而不染曰妙淨。一切妄心。皆受性於此。</p>
<p style="margin-left:1em">△七辨斥妄執。</p>
</div>
<div class='div-orig'><p>若汝執恡分別覺觀所了知性必為心者。此心即應離諸一切色香味觸諸塵事業別有全性。</p>
</div>
<div class='div-commentary'><p style="margin-left:1em">分別覺觀。即能推心也。此心離塵無性。不應執以為真。</p>
</div>
<div class='div-orig'><p>如汝今者承聽我法。此則因聲而有分別。縱滅一切見聞覺知。內守幽閑。猶為法塵分別影事。</p>
</div>
<div class='div-commentary'><p style="margin-left:1em">此依六塵。辨無自性也。覺知滅則意幽閑。然彼幽閑者。猶是法塵影事。亦無自性也。</p>
</div>
<div class='div-orig'><p>我非敕汝執為非心。但汝於心微細揣摩。若離前塵有分別性。即真汝心。若分別性離塵無體。斯則前塵分別影事。塵非常住。若變滅時。此心則同龜毛兔角。則汝法身同於斷滅。其誰修證無生法忍。</p>
</div>
<div class='div-commentary'><p style="margin-left:1em">令細揣摩。使知非真也。法身即真心也。</p>
<p style="margin-left:1em">△八阿難自失。</p>
</div>
<div class='div-orig'><p>即時阿難。與諸大眾。默然自失。</p>
</div>
<div class='div-commentary'><p style="margin-left:1em">每執妄心。乍蒙辨斥。無所據依。所以自失。</p>
<p style="margin-left:1em">△九結成妄誤。</p>
</div>
<div class='div-orig'><p>佛告阿難。世間一切諸修學人。現前雖成九次第定。不得漏盡成阿羅漢。皆由執此生死妄想誤為真實。是故汝今雖得多聞。不成聖果。</p>
</div>
<div class='div-commentary'><p style="margin-left:1em">四禪四空及二乘滅盡定為九。從一禪入一禪。次第而修。</p>
<p style="margin-left:1em">上擇真心竟。</p>
<p style="margin-left:1em">△二擇真見。心為體。見為用。心為法源。見為道眼。故次第決擇以為密因也。文二。初阿難哀請二。初感慨前失。</p>
</div>
<div class='div-orig'><p>阿難聞<span class='corr'>已</span>。重復悲淚。五體投地。長跪合掌。而白佛言。自我從佛發心出家。恃佛威神。常自思惟。無勞我修。將謂如來惠我三昧。不知身心本不相代。失我本心。雖身出家。心不入道。譬如窮子捨父逃逝。</p>
</div>
<div class='div-commentary'><p style="margin-left:1em">感佛所發。慨前之失也。世尊三昧迦葉不知。故不可相惠。當躬修於身。自證於心。迷悟在<span class='corr'>己</span>。不容相代也。窮子捨父。譬失本心也。</p>
</div>
<div class='div-orig'><p>今日乃知。雖有多聞。若不修行。與不聞等。如人說食終不能飽。</p>
</div>
<div class='div-commentary'><p style="margin-left:1em">學道之要。從聞思修入三摩地。徒聞不修。卒無以致。故與不聞等。猶說食也。後世末學。虗驕多聞。輕喪行實。失真背道。不自知悔者多矣。阿難悲悔。實有警發也。</p>
<p style="margin-left:1em">△二重請開示。</p>
</div>
<div class='div-orig'><p>世尊。我等今者二障所纏。良由不知寂常心性。唯願如來哀愍窮露。發妙明心。開我道眼。</p>
</div>
<div class='div-commentary'><p style="margin-left:1em">重述迷因求開示也。二障即煩惱所知也。所知礙正知見。煩惱續諸生死。而為妄纏。若知寂常。則煩惱不起。生死莫變。而妄纏自釋矣。道眼即真見也。由妙明心而發。</p>
<p style="margin-left:1em">△二世尊答示三初光瑞開發。</p>
</div>
<div class='div-orig'><p>即時如來。從胷卍字涌出寶光。其光晃昱有百千色。十方微塵普佛世界一時周徧。遍灌十方所有寶剎諸如來頂。旋至阿難及諸大眾。</p>
</div>
<div class='div-commentary'><p style="margin-left:1em">將明真見。而從胷卍字放寶光者。表由寶明妙心發正知見也。佛胷有卍字。表吉祥萬德所集。其光晃然。明昱然盛。有百千色。亦表妙心照用具足萬德也。光遍佛界者。示清淨本然也。徧灌佛頂。表極果所同也。旋及大眾。示群靈共有也。此即妙心道眼之真光。在聖不增。處凡不減。但隨量應現耳。</p>
<p style="margin-left:1em">△二許從所請。</p>
</div>
<div class='div-orig'><p>告阿難言。吾今為汝。建大法幢。亦令十方一切眾生。獲妙微密性淨明心。得清淨眼。</p>
</div>
<div class='div-commentary'><p style="margin-left:1em">幢表摧邪立正也。下明妙心淨眼。使摧伏邪異得正知見。是謂建大法幢。邪異既摧。知見既正。則妙心可獲。淨眼可得矣。生佛等有而不可測知。曰妙微密。垢不能染暗不能昏。曰性淨明。見離眚病廓然照了。曰清淨眼。</p>
<p style="margin-left:1em">△三正與決擇四。初問答立義。</p>
</div>
<div class='div-orig'><p>阿難。汝先答我見光明拳。此拳光明因何所有。云何成拳。汝將誰見。阿難言。由佛全體閻浮檀金。赩如寶山。清淨所生。故有光明。我實眼觀。五輪指端屈握示人。故有拳相。</p>
</div>
<div class='div-commentary'><p style="margin-left:1em">閻浮檀樹果汁入水。沙石成金。赩赤焰也。</p>
</div>
<div class='div-orig'><p>佛告阿難。如來今日實言告汝。諸有智者。要以譬喻而得開悟。阿難。譬如我拳。若無我手不成我拳。若無汝眼不成汝見。以汝眼根例我拳理。其義均不。阿難言。唯然世尊。既無我眼不成我見。以我眼根例如來拳。事義相類。</p>
</div>
<div class='div-commentary'><p style="margin-left:1em">眼根例拳義實不類。而阿難示同未悟。故答言類。</p>
<p style="margin-left:1em">△二正擇真見。</p>
</div>
<div class='div-orig'><p>佛告阿難。汝言相類。是義不然。何以故。如無手人拳畢竟滅。彼無眼者非見全無。所以者何。汝試於途。詢問盲人。汝何所見。彼諸盲人必來答汝。我今眼前唯見黑暗。更無他矚。以是義觀。前塵自暗。見何虧損。</p>
</div>
<div class='div-commentary'><p style="margin-left:1em">見暗即見矣。是知盲非無見。特無眼耳。</p>
</div>
<div class='div-orig'><p>阿難言。諸盲眼前唯覩黑暗。云何成見。佛告阿難。諸盲無眼。唯觀黑暗。與有眼人處於暗室。二黑有別。為無有別。如是世尊。此暗中人與彼群盲。二黑校量。曾無有異。</p>
</div>
<div class='div-commentary'><p style="margin-left:1em">二暗無別。則暗非由根。特塵暗耳。</p>
</div>
<div class='div-orig'><p>阿難。若無眼人全見前黑。忽得眼光。還於前塵見種種色名眼見者。彼暗中人全見前黑。忽獲燈光。亦於前塵見種種色應名燈見。</p>
</div>
<div class='div-commentary'><p style="margin-left:1em">足知見在心不在眼也。</p>
</div>
<div class='div-orig'><p>若燈見者。燈能有見。自不名燈。又則燈觀。何關汝事。是故當知。燈能顯色。如是見者是眼非燈。眼能顯色。如是見性是心非眼。</p>
</div>
<div class='div-commentary'><p style="margin-left:1em">牒上結明見不由眼也。知見不由眼。則直悟見性。超越形累。得清淨眼矣。</p>
<p style="margin-left:1em">△三阿難未諭。</p>
</div>
<div class='div-orig'><p>阿難雖復得聞是言。與諸大眾。口<span class='corr'>已</span>默然。心未開悟。猶冀如來慈音宣示。合掌清心。佇佛悲誨。</p>
</div>
<div class='div-commentary'><p style="margin-left:1em">稍明心見故口<span class='corr'>已</span>默然。尚有餘疑故心未開悟。</p>
<p style="margin-left:1em">△四遣拂客塵初四。追問發起。</p>
</div>
<div class='div-orig'><p>爾時世尊。舒兜羅綿網相光手。開五輪指。誨敕阿難及諸大眾。我初成道。於鹿園中。為阿若多五比丘等及汝四眾言。一切眾生不成菩提及阿羅漢。皆由客塵煩惱所誤。汝等當時因何開悟今成聖果。</p>
</div>
<div class='div-commentary'><p style="margin-left:1em">阿難所以心未開悟者。尚為客塵迷障故也。特為遣拂。夫客塵為障。大則不成菩提。小則不成無學。聖慈深愍。故追問鹿苑之緣。使眾開悟也。舒掌意見後文。五比丘者。憍陳如。摩訶男。頞鞞。婆提。婆敷也。初於雪山侍佛。後於鹿苑習外道法。佛初度之。</p>
<p style="margin-left:1em">△二憍陳明義。</p>
</div>
<div class='div-orig'><p>時憍陳那。起立白佛。我今長老。於大眾中獨得解名。因悟客塵二字成果。世尊。譬如行客投寄旅亭。或宿或食。宿食事畢。俶裝前途。不遑安住。若實主人。自無攸往。如是思惟。不住名客。住名主人。以不住者名為客義。又如新霽清暘升天。光入隙中。發明空中諸有塵相。塵質搖動。虗空寂然。如是思惟。澄寂名空。搖動名塵。以搖動者名為塵義。佛言如是。</p>
</div>
<div class='div-commentary'><p style="margin-left:1em">憍陳那此云解。最初悟解得名也。客塵之喻。有通有別。通喻煩惱所知二障。分別俱生二惑。隨境生滅。非真常性。皆客也。染汙妙明。汩亂澄寂。皆塵也。別則客喻分別之麤。塵喻俱生之細。以生滅不停。暫托五陰。蘧廬而止。故譬行客投寄旅亭。起惑造業。去故趣新。故譬食宿事畢俶裝前途。真性常寂。初無是事。故譬主人無攸往也。麤障易遣。細惑難明。必由性天澄霽智日舒光。乘五陰隙。照本空性。方覺於中妄自擾動。此則與身俱生。與心同事。細微幽隱。故譬幽隙之塵也。旅亭之客。遣之則易。幽隙之塵。拂之且難。直須破開陰隙使豁然洞達。然後散滅。所以俱生煩惱至五陰盡。方得蕩絕也。</p>
<p style="margin-left:1em">△三釋尊煩相二。初依境示麤。</p>
</div>
<div class='div-orig'><p>即時如來。於大眾中。屈五輪指。屈<span class='corr'>已</span>復開。開<span class='corr'>已</span>又屈。謂阿難言。汝今何見。阿難言。我見如來百寶輪掌眾中開合。佛告阿難。汝見我手眾中開合。為是我手有開有合。為復汝見有開有合。阿難言。世尊寶手眾中開合。我見如來手自開合。非我見性有開有合。佛言。誰動誰靜。阿難言。佛手不住。而我見性尚無有靜。誰為無住。佛言如是。</p>
</div>
<div class='div-commentary'><p style="margin-left:1em">麤惑隨境起滅。故以佛手喻對心之境也。初問開合。明搖動之塵。次問動靜。明不住之客。皆在境不在心。故曰性非開合性無靜住。</p>
<p style="margin-left:1em">△二即身示細。</p>
</div>
<div class='div-orig'><p>如來於是。從輪掌中。飛一寶光。在阿難右。即時阿難。迴首右盻。又放一光。在阿難左。阿難又則迴首左盻。佛告阿難。汝頭今日何因搖動。阿難言。我見如來出妙寶光來我左右。故左右觀。頭自搖動。阿難。汝盻佛光。左右動頭。為汝頭動。為復見動。世尊。我頭自動。而我見性尚無有止。誰為搖動。佛言如是。</p>
</div>
<div class='div-commentary'><p style="margin-left:1em">細惑與身俱生故。即阿難<span class='corr'>己</span>頭喻對性之相也。亦明搖動之塵不住之客。皆在相不在性。故曰性無有止誰為搖動。不問不住者。躡前故略之。</p>
<p style="margin-left:1em">△四結責警眾。</p>
</div>
<div class='div-orig'><p>於是如來普告大眾。若復眾生。以搖動者名之為塵。以不住者名之為客。汝觀阿難。頭自動搖。見無所動。又汝觀我。手自開合。見無舒卷。云何汝今以動為身。以動為境。從始洎終。念念生滅。遺失真性。顛倒行事。性心失真。認物為<span class='corr'>己</span>。輪迴是中。自取流轉。</p>
</div>
<div class='div-commentary'><p style="margin-left:1em">因阿難而告眾。責其認客塵遺自性也。前獨明心。此兼明境。心境萬法。皆有本寂之體。自本之外。皆為客塵。如手之開合頭之動搖。及其止也。本體自寂。他無所有。則凡諸妄動。本不可得。而汝眾生。以動為身。以動為境。是徒認客塵遺失真性顛倒行事。此輪迴流轉之召也。言是中自取者。真性之中。本無流動。咸其自取爾。欲其即迷處而悟也。噫群迷本於愛染。因于心目。隨逐客塵。自取流轉久矣。真慈善救。縱橫激發。亦至矣。幾能即迷處而悟哉。</p>
</div>
<p class='juan'>大佛頂如來密因修證了義諸菩薩萬行首楞嚴經要解卷第二</p>
<div class='div-w'>
<p class='h3'>音釋</p>
<div class='div-note'>竅<p><span class='note-inline'>(苦弔切)</span>。</p>
挃<p><span class='note-inline'>(真栗切)</span>。</p>
混<p><span class='note-inline'>(乎本切)</span>。</p>
隳<p><span class='note-inline'>(許規切)</span>。</p>
戾<p><span class='note-inline'>(郎計切)</span>。</p>
翹<p><span class='note-inline'>(渠遙切)</span>。</p>
枉<p><span class='note-inline'>(紆往切)</span>。</p>
拳<p><span class='note-inline'>(巨員切)</span>。</p>
咄<p><span class='note-inline'>(當沒切)</span>。</p>
矍<p><span class='note-inline'>(居縛切)</span>。</p>
縷<p><span class='note-inline'>(力主切)</span>。</p>
恡<p><span class='note-inline'>(良刃切)</span>。</p>
揣<p><span class='note-inline'>(初委切)</span>。</p>
逃<p><span class='note-inline'>(徒刀切)</span>。</p>
赩<p><span class='note-inline'>(許力切)</span>。</p>
詢<p><span class='note-inline'>(先偷切)</span>。</p>
虧<p><span class='note-inline'>(去為切)</span>。</p>
綱<p><span class='note-inline'>(無兩切)</span>。</p>
旅<p><span class='note-inline'>(力舉切)</span>。</p>
俶<p><span class='note-inline'>(昌六切)</span>。</p>
攸<p><span class='note-inline'>(以周切)</span>。</p>
霽<p><span class='note-inline'>(子計切)</span>。</p>
陽<p><span class='note-inline'>(音揚)</span>。</p>
隙<p><span class='note-inline'>(綺戟切)</span>。</p>
眄<p><span class='note-inline'>(彌典切)</span>。</p>
盻<p><span class='note-inline'>(匹莧切)</span>。</p>
</div></div></div></div>
</div><!-- end of div[@id='body'] -->
</body></html>