<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu18' />大佛頂如來密因修證了義諸菩薩萬行首楞嚴經要解卷第十二</p><p class="byline">唐天竺沙門般剌蜜諦譯</p><p class="byline">烏萇國沙門彌伽釋迦譯語</p><p class="byline">菩薩戒弟子前正議大夫同中書</p><p class="byline">門下平章事清河房融筆受</p><p class="byline">溫陵開元蓮寺比丘戒環解</p>
<div class='div-commentary'><p style="margin-left:1em">△四敕選三。初告敕文殊。</p>
</div>
<div class='div-orig'><p>於是如來。告文殊師利法王子。汝今觀此二十五無學諸大菩薩及阿羅漢。各說最初成道方便。皆言修習真實圓通。彼等修行。實無優劣前後差別。我今欲令阿難開悟。二十五行誰當其根。兼我滅後此界眾生。入菩薩乘。求無上道。何方便門得易成就。</p>
</div>
<div class='div-commentary'><p style="margin-left:1em">歸元證性雖無差別。隨方應機。脫有難易。故須假大智選擇也。</p>
<p style="margin-left:1em">△二奉命選擇二。初緝綴。</p>
</div>
<div class='div-orig'><p>文殊師利法王子。奉佛慈旨。即從座起。頂禮佛足。承佛威神。說偈對佛。</p>
</div>
<div class='div-commentary'><p style="margin-left:1em">△二正文二。初總敘四。一標本。</p>
</div>
<div class='div-orig'><p class="lg-abnormal"><div class='lg-row'>覺海性澄圓　圓澄覺元妙</div>
</p></div>
<div class='div-commentary'><p style="margin-left:1em">覺湛性海本自澄圓。標圓體也。圓澄之覺妙乎萬物。標圓用也。此人人本來圓通者也。</p>
<p style="margin-left:1em">△二敘妄。</p>
</div>
<div class='div-orig'>
<div class="lg regular"><div class='lg-row'>元明照生所　所立照性亡　迷妄有虗空</div>
<div class='lg-row'>依空立世界　想澄成國土　知覺乃眾生</div>
</div></div>
<div class='div-commentary'><p style="margin-left:1em">從元妙中忽起妄明。曰元明。妄有所照。曰生所。所謂覺非所明因明立所也。所明既立。則照性隱矣。亡非無也。入亡而<span class='corr'>已</span>。性真既隱。空覺遂分。根器二界。遂因迷頑妄想安立。故妄想凝結。則成無情國土。妄識知覺。則成有情眾生。則彼澄妙者。遂莫得而圓。莫得而通矣。</p>
<p style="margin-left:1em">△三融通。</p>
</div>
<div class='div-orig'>
<div class="lg regular"><div class='lg-row'>空生大覺中　如海一漚發　有漏微塵國</div>
<div class='lg-row'>皆依空所生　漚滅空本無　況復諸三有</div>
</div></div>
<div class='div-commentary'><p style="margin-left:1em">牒上以明迷澄圓而成根器。融根器則歸澄圓也。大覺海中。本絕空有。由迷風飄皷妄發空漚。而諸有生焉。迷風既息。則空漚亦滅。所依諸有遂不可得。而空覺圓融。復歸元妙矣。諸三有。指微塵國中三有也。</p>
<p style="margin-left:1em">△四料揀。</p>
</div>
<div class='div-orig'>
<div class="lg regular"><div class='lg-row'>歸元性無二　方便有多門　聖性無不通</div>
<div class='lg-row'>順逆皆方便　初心入三昧　遲速不同倫</div>
</div></div>
<div class='div-commentary'><p style="margin-left:1em">二十五聖同一圓通。所謂無二。所謂多門。在夫聖性。逆順皆通。不容料揀。其如初心。遲速異宜。故須選擇也。</p>
<p style="margin-left:1em">△二別選五。一揀六塵。</p>
</div>
<div class='div-orig'>
<div class="lg regular"><div class='lg-row'>色想結成塵　精了不能徹　如何不明徹</div>
<div class='lg-row'>於是獲圓通　音聲雜語言　但伊名句味</div>
<div class='lg-row'>一非含一切　云何獲圓通　香以合中知</div>
<div class='lg-row'>離則元無有　不恒其所覺　云何獲圓通</div>
<div class='lg-row'>味性非本然　要以味時有　其覺不恒一</div>
<div class='lg-row'>云何獲圓通　觸以所觸明　無所不明觸</div>
<div class='lg-row'>合離性非定　云何獲圓通　法稱為內塵</div>
<div class='lg-row'>憑塵必有所　能所非徧涉　云何獲圓通</div>
</div></div>
<div class='div-commentary'><p style="margin-left:1em">憍陳那。大迦葉等。各因六塵悟圓。而此皆揀去者。彼所謂聖性無不通。此所謂初心不同倫。則凡所不取。皆以不宜初心。意取耳根獨宜也。今揀六塵。以色能起想結塵。使精性不徹。聲唯局名句。味不該不徧。味意味也。伊猶惟也。香味觸如文。法塵非相。獨意能緣。內潛意根。故稱內塵。</p>
<p style="margin-left:1em">△二揀六根。</p>
</div>
<div class='div-orig'>
<div class="lg regular"><div class='lg-row'>見性雖洞然　明前不明後　四維虧一半</div>
<div class='lg-row'>云何獲圓通　鼻息出入通　現前無交氣</div>
<div class='lg-row'>支離匪涉入　云何獲圓通　舌非入無端</div>
<div class='lg-row'>因味生覺了　味亡了無有　云何獲圓通</div>
<div class='lg-row'>身與所觸同　各非圓覺觀　涯量不冥會</div>
<div class='lg-row'>云何獲圓通　知根雜亂思　湛了終無見</div>
<div class='lg-row'>想念不可脫　云何獲圓通</div>
</div></div>
<div class='div-commentary'><p style="margin-left:1em">鼻闕中交。故云支離。舌不因味。而能覺了。乃為無端。身與所觸。各成涯異。是不冥會也。</p>
<p style="margin-left:1em">△三揀六識。</p>
</div>
<div class='div-orig'>
<div class="lg regular"><div class='lg-row'>識見雜三和　詰本稱非相　自體先無定</div>
<div class='lg-row'>云何獲圓通　心聞洞十方　生于大因力</div>
<div class='lg-row'>初心不能入　云何獲圓通　鼻想本權機</div>
<div class='lg-row'>秪令攝心住　住成心所住　云何獲圓通</div>
<div class='lg-row'>說法弄音文　開悟先成者　名句非無漏</div>
<div class='lg-row'>云何獲圓通　持犯但束身　非身無所束</div>
<div class='lg-row'>元非徧一切　云何獲圓通　神通本宿因</div>
<div class='lg-row'>何關法分別　念緣非離物　云何獲圓通</div>
</div></div>
<div class='div-commentary'><p style="margin-left:1em">三和根境識也。眼識因三者。和合窮之。本自無體。故曰非相。普賢菩薩。用心聞故。能知他方沙界外事。此由修法界行大因所生。非初心能入也。孫陀散亂。佛欲攝住其心令觀鼻端。此特權機而<span class='corr'>已</span>。葢真心無住。有住則妄也。富那說法。由舌識發。開悟先成。則不宜初心。波離持戒。使無所犯。但撿束一身而<span class='corr'>已</span>。是不該不徧也。目連神通。緣念如意。然本乎宿熏。非關意識。而且有念有緣非圓通也。法分別即意識也。</p>
<p style="margin-left:1em">△四揀七大。</p>
</div>
<div class='div-orig'>
<div class="lg regular"><div class='lg-row'>若以地性觀　堅礙非通達　有為非聖性</div>
<div class='lg-row'>云何獲圓通　若以水性觀　想念非真實</div>
<div class='lg-row'>如如非覺觀　云何獲圓通　若以火性觀</div>
<div class='lg-row'>厭有非真離　非初心方便　云何獲圓通</div>
<div class='lg-row'>若以風性觀　動寂非無對　對非無上覺</div>
<div class='lg-row'>云何獲圓通　若以空性觀　昏鈍先非覺</div>
<div class='lg-row'>無覺異菩提　云何獲圓通　若以識性觀</div>
<div class='lg-row'>觀識非常住　存心乃虗妄　云何獲圓通</div>
<div class='lg-row'>諸行是無常　念性元生滅　因果今殊感</div>
<div class='lg-row'>云何獲圓通</div>
</div></div>
<div class='div-commentary'><p style="margin-left:1em">持地平填。尚涉有為。非實聖性。月光水觀。未離想念。難契如如。葢如如之理非覺觀之法故也。烏芻瑟摩。聞說欲火。而生厭離。是厭有也。琉璃光。觀風性動。則與寂對。有對非覺也。晦昧為空。故空昏鈍。彌勒修唯識觀。而所觀之識念念生滅。存心觀之<span class='corr'>已</span>妄。況獲圓通耶。勢至修念佛行。而念性即生滅法。依生滅因求常住果。是殊感也。</p>
<p style="margin-left:1em">△五選耳根七。一敘<span class='corr'>己</span>見。</p>
</div>
<div class='div-orig'>
<div class="lg regular"><div class='lg-row'>我今白世尊　佛出娑婆界　此方真教體</div>
<div class='lg-row'>清淨在音聞　欲取三摩提　實以聞中入</div>
</div></div>
<div class='div-commentary'><p style="margin-left:1em">聖人設教。隨方不同。或有佛土。以佛光明而作佛事。或有佛土。以佛菩提樹而作佛事。乃至或以園林臺觀。或以虗空。或以寂無說示。如香積佛國無文字說。但以眾香。令諸天人得入律行。而此方教體必藉音聞欲取正定必由聞入者。各隨機緣故也。葢彼諸佛土。無非利智。故機緣默契。出乎言象。而堪忍眾生。迷本循聲。昏惑障重。必須聞熏聞修。以消塵除障。然後可入。然以聞為入者。特得其門而<span class='corr'>已</span>。必期於遺聞。反聞然後為至也。夫至於遺聞反聞。則佛光明菩提樹。乃至寂無說示處。皆可入矣。曹溪少室。固以是為佛事也。</p>
<p style="margin-left:1em">△二歎觀音。</p>
</div>
<div class='div-orig'>
<div class="lg regular"><div class='lg-row'>離苦得解脫　良哉觀世音　於恒沙劫中</div>
<div class='lg-row'>入微塵佛國　得大自在力　無畏施眾生</div>
<div class='lg-row'>妙音觀世音　梵音海潮音　救世悉安寧</div>
<div class='lg-row'>出世獲常住</div>
</div></div>
<div class='div-commentary'><p style="margin-left:1em">初聯總歎觀世言音。脫苦與樂也。於沙劫入塵國。歎三十二應也。得自在施無畏。歎四不思議十四無畏也。妙音觀音。歎隨德之名也。梵音潮音。歎隨名之實也。以說法不滯為妙音。尋聲救苦為觀音。音性無著為梵音。應不失時為潮音。末聯總結眾德。能救世間苦。能與出世樂也。</p>
<p style="margin-left:1em">△三明真選三。一圓真。</p>
</div>
<div class='div-orig'>
<div class="lg regular"><div class='lg-row'>我今啟如來　如觀音所說　譬如人靜居</div>
<div class='lg-row'>十方俱擊鼓　十處一時聞　此則圓真實</div>
</div></div>
<div class='div-commentary'><p style="margin-left:1em">觀音所說。即從耳門圓照得真圓通等事。今頌其圓照真體也。</p>
<p style="margin-left:1em">△二通真。</p>
</div>
<div class='div-orig'>
<div class="lg regular"><div class='lg-row'>目非觀障外　口鼻亦復然　身以合方知</div>
<div class='lg-row'>心念紛無緒　隔垣聽音響　遐邇俱可聞</div>
<div class='lg-row'>五根所不齊　是則通真實</div>
</div></div>
<div class='div-commentary'><p style="margin-left:1em">初斥眼鼻舌身意不得真通。隔垣下獨取耳通之真也。</p>
<p style="margin-left:1em">△三常真。</p>
</div>
<div class='div-orig'>
<div class="lg regular"><div class='lg-row'>音聲性動靜　聞中為有無　無聲號無聞</div>
<div class='lg-row'>非實聞無性　聲無既無滅　聲有亦非生</div>
<div class='lg-row'>生滅二圓離　是則常真實</div>
</div></div>
<div class='div-commentary'><p style="margin-left:1em">動靜有無。皆屬聲塵。耳根圓離。不隨生滅。是則常性之真也。無聲號無聞。指阿難聞鐘事也。</p>
</div>
<div class='div-orig'>
<div class="lg regular"><div class='lg-row'>縱令在夢想　不為不思無　覺觀出思惟</div>
<div class='lg-row'>身心不能及</div>
</div></div>
<div class='div-commentary'><p style="margin-left:1em">讚顯常性也。五根皆待意思。有無不常。惟耳在夢。能聞杵音。是不為不思而無也。其為覺觀。乃出乎思惟。勝餘根矣。</p>
<p style="margin-left:1em">△四明契機。</p>
</div>
<div class='div-orig'>
<div class="lg regular"><div class='lg-row'>今此娑婆國　聲論得宣明　眾生迷本聞</div>
<div class='lg-row'>循聲故流轉　阿難縱強記　不免落邪思</div>
<div class='lg-row'>豈非隨所淪　旋流獲無妄</div>
</div></div>
<div class='div-commentary'><p style="margin-left:1em">聲論者。依聲論明本聞自性以覺。迷本循聲妄取淪替者。如阿難者。徒事強記。誤落邪思。豈非循聲之咎耶。使能旋倒反聞。則無妄淪矣。娑婆學者。多徒事強記。落邪淪妄。不知反本。故托阿難以警之。</p>
<p style="margin-left:1em">△五宣告阿難七。一令諦聽。</p>
</div>
<div class='div-orig'>
<div class="lg regular"><div class='lg-row'>阿難汝諦聽　我承佛威力　宣說金剛王</div>
<div class='lg-row'>如幻不思議　佛母真三昧</div>
</div></div>
<div class='div-commentary'><p style="margin-left:1em">金剛如幻三昧。即觀音如來所授如幻聞熏聞修金剛三昧也。三世諸佛皆從此出。故名佛母。</p>
<p style="margin-left:1em">△二令反聞。</p>
</div>
<div class='div-orig'>
<div class="lg regular"><div class='lg-row'>汝聞微塵佛　一切祕密門　欲漏不先除</div>
<div class='lg-row'>畜聞成過誤　將聞持佛佛　何不自聞聞</div>
</div></div>
<div class='div-commentary'><p style="margin-left:1em">佛佛謂佛之佛性也。聞聞謂我之聞性也。阿難護持諸佛祕藏。而空畜多聞。不能反悟。故責其空持佛佛不自聞聞。意使從聞思修入三摩地者。務在反聞自性也。</p>
<p style="margin-left:1em">△三令脫塵。</p>
</div>
<div class='div-orig'>
<div class="lg regular"><div class='lg-row'>聞非自然生　因聲有名字　旋聞與聲脫</div>
<div class='lg-row'>能脫欲誰名　一根既返源　六根成解脫</div>
</div></div>
<div class='div-commentary'><p style="margin-left:1em">聞耳根也。聲耳境也。根因境有。皆則妄塵。故應旋而脫之。而無能脫者。斯返真源。一源返真。六皆脫妄矣。</p>
<p style="margin-left:1em">△四獲淨覺。</p>
</div>
<div class='div-orig'>
<div class="lg regular"><div class='lg-row'>見聞如幻翳　三界若空華　聞復翳根除</div>
<div class='lg-row'>塵消覺圓淨</div>
</div></div>
<div class='div-commentary'><p style="margin-left:1em">見聞幻翳。通指妄根也。三界空華。通指妄境也。以皆妄故。聞復即翳除。塵消則覺淨。所以一返源而六解脫也。</p>
<p style="margin-left:1em">△五示解脫相三。一法。</p>
</div>
<div class='div-orig'>
<div class="lg regular"><div class='lg-row'>淨極光通達　寂照含虗空　却來觀世間</div>
<div class='lg-row'>猶如夢中事　摩登伽在夢　誰能留汝形</div>
</div></div>
<div class='div-commentary'><p style="margin-left:1em">淨極光達寂照含虗。根解脫也。却觀世間猶如夢事。境解脫也。然則摩登正為夢境。了不可得。誰能留汝使不解脫哉。</p>
<p style="margin-left:1em">△二喻。</p>
</div>
<div class='div-orig'>
<div class="lg regular"><div class='lg-row'>如世巧幻師　幻作諸男女　雖見諸根動</div>
<div class='lg-row'>要以一機抽　息機歸寂然　諸幻成無性</div>
</div></div>
<div class='div-commentary'><p style="margin-left:1em">幻師妄性也。一機妄識也。性由識動。故息機歸寂。則諸幻無性而各解脫也。</p>
<p style="margin-left:1em">△三合。</p>
</div>
<div class='div-orig'>
<div class="lg regular"><div class='lg-row'>六根亦如是　元依一精明　分成六和合</div>
<div class='lg-row'>一處成休復　六用皆不成　塵垢應念消</div>
<div class='lg-row'>成圓明淨妙　餘塵尚諸學　明極即如來</div>
</div></div>
<div class='div-commentary'><p style="margin-left:1em">一精明。識精也。六根因之與塵和合。而幻作諸妄。故一處休復六皆不成。而想塵識垢。應念消亡。得妙圓通矣。細惑未盡曰餘塵。分證未滿曰諸學。惑淨明極即如來矣。</p>
<p style="margin-left:1em">△六結益。</p>
</div>
<div class='div-orig'>
<div class="lg regular"><div class='lg-row'>大眾及阿難　旋汝倒聞機　反聞聞自性</div>
<div class='lg-row'>性成無上道　圓通實如是</div>
</div></div>
<div class='div-commentary'><p style="margin-left:1em">能旋倒妄。反聞自性。必資此性成無上道。此圓通法門實效也。性成如所謂性一切心也。</p>
<p style="margin-left:1em">△七策進。</p>
</div>
<div class='div-orig'>
<div class="lg regular"><div class='lg-row'>此是微塵佛　一路涅槃門　過去諸如來</div>
<div class='lg-row'>斯門<span class='corr'>已</span>成就　現在諸菩薩　今各入圓明</div>
<div class='lg-row'>未來修學人　當依如是法　我亦從中證</div>
<div class='lg-row'>非唯觀世音</div>
</div></div>
<div class='div-commentary'><p style="margin-left:1em">涅槃門者。出生死證真常之要道也。三世果人莫不由此。故未來學人當依是法。</p>
<p style="margin-left:1em">△六印定所選。</p>
</div>
<div class='div-orig'>
<div class="lg regular"><div class='lg-row'>誠如佛世尊　詢我諸方便　以救諸末劫</div>
<div class='lg-row'>求出世間人　成就涅槃心　觀世音為最</div>
<div class='lg-row'>自餘諸方便　皆是佛威神　即事捨塵勞</div>
<div class='lg-row'>非是長修學　淺深同說法</div>
</div></div>
<div class='div-commentary'><p style="margin-left:1em">成就不生不滅涅槃妙心。唯耳根為最。餘則佛之威神加被。令即<span class='corr'>己</span>事而捨塵勞。非始終長修淺深同說之法也。欲其長修同說。無如觀音法門矣。如那律失明而旋見。畢陵觸刺而遺身。烏芻厭欲而登覺。持地待佛而消塵。皆即<span class='corr'>己</span>事而<span class='corr'>已</span>。</p>
<p style="margin-left:1em">△七結讚勸學。</p>
</div>
<div class='div-orig'>
<div class="lg regular"><div class='lg-row'>頂禮如來藏　無漏不思議　願加被未來</div>
<div class='lg-row'>於此門無惑　方便易成就　堪以教阿難</div>
<div class='lg-row'>及末劫沉淪　但以此根修　圓通超餘者</div>
<div class='lg-row'>真實心如是</div>
</div></div>
<div class='div-commentary'><p style="margin-left:1em">結讚聞熏三昧真如來藏無漏法門。勸使未來依此修證。可超餘三昧。真實心要如是而<span class='corr'>已</span>。</p>
<p style="margin-left:1em">△三時眾獲益。</p>
</div>
<div class='div-orig'><p>於是阿難及諸大眾。身心了然。得大開示。觀佛菩提及大涅槃。猶如有人因事遠遊未得歸還。明了其家所歸道路。普會大眾。天龍八部。有學二乘。及諸一切新發心菩薩。其數凡有十恒河沙。皆得本心。遠塵離垢獲法眼淨。性比丘尼。聞說偈<span class='corr'>已</span>成阿羅漢。無量眾生。皆發無等等阿耨多羅三藐三菩提心。</p>
</div>
<div class='div-commentary'><p style="margin-left:1em">圓通妙門。言下頓開。諸佛正果。由斯可冀。故觀佛菩提及大涅槃。身心了然。特少進趣耳。故譬遠遊未歸明了道路也。普會天人皆獲本心乃至得法眼淨者。亦悟本聞。而消塵旋明故也。性比丘尼成阿羅漢者。妙性圓通。而諸漏永盡也。無等等者。謂物無與等。而能與物為等。此得妙圓通。上同下合之德也。無量眾生皆發是心者。因聞是道。而希慕願樂也。</p>
<p style="margin-left:1em">△三攝持軌則二。初阿難請問。</p>
</div>
<div class='div-orig'><p>阿難整衣服。於大眾中。合掌頂禮。心迹圓明。悲欣交集。欲益未來諸眾生故。稽首白佛。大悲世尊。我今<span class='corr'>已</span>悟成佛法門。是中修行得無疑惑。常聞如來說如是言。自未得度先度人者。菩薩發心。自覺<span class='corr'>己</span>圓能覺他者。如來應世。我雖未度。願度末劫一切眾生。世尊。此諸眾生。去佛漸遠。邪師說法如恒河沙。欲攝其心入三摩地。云何令其安立道場。遠諸魔事。於菩提心得無退屈。</p>
</div>
<div class='div-commentary'><p style="margin-left:1em">心迹圓明者。前解根結。超越器界。迹圓明也。此悟圓通。塵消覺淨。心圓明也。於是悲昔之迷。欣今之悟。將以是法應世度生。而恐末劫多難邪魔妄作。易退覺心。難入正定。故請攝心遠魔安立道場清淨軌則也。</p>
<p style="margin-left:1em">△二佛慈開示二。初讚許。</p>
</div>
<div class='div-orig'><p>爾時世尊。於大眾中稱讚阿難。善哉善哉。如汝所問。安立道場。救護眾生末劫沉溺。汝今諦聽。當為汝說。阿難大眾。唯然奉教。</p>
</div>
<div class='div-commentary'><p style="margin-left:1em">△二正示二。初內攝軌則二。初總示三學。</p>
</div>
<div class='div-orig'><p>佛告阿難。汝常聞我毗奈耶中。宣說修行三決定義。所謂攝心為戒。因戒生定。因定發慧。是則名為三無漏學。</p>
</div>
<div class='div-commentary'><p style="margin-left:1em">三藏之中毗奈耶律藏也。則大小乘戒通稱也。小乘稟法為戒。粗治其末。大乘攝心為戒。細絕其本。法戒則無犯而<span class='corr'>已</span>。心戒則無思犯也。夫能攝心。則定由是生。慧由是發。三者圓明。則諸漏永盡。故名三無漏學。攝持軌則。莫尚乎此。</p>
<p style="margin-left:1em">△二別示四重。四重即十戒之初。四波羅夷為根本重罪。文四。一婬六。一持則出纏。</p>
</div>
<div class='div-orig'><p>阿難。云何攝心。我名為戒。若諸世界六道眾生。其心不婬。則不隨其生死相續。</p>
</div>
<div class='div-commentary'><p style="margin-left:1em">眾生皆因婬欲而正性命。故纏生死。若欲愛乾枯。則殘質不續矣。言其心不婬。其心不偷。皆使無思犯也。</p>
<p style="margin-left:1em">△二犯則墜墮。</p>
</div>
<div class='div-orig'><p>汝修三昧。本出塵勞。婬心不除。塵不可出。縱有多智禪定現前。如不斷婬。必落魔道。上品魔王。中品魔民。下品魔女。彼等諸魔亦有徒眾。各各自謂成無上道。</p>
</div>
<div class='div-commentary'><p style="margin-left:1em">魔亦多智修禪。為不斷婬故不成聖道。帶婬修禪。必落此類。</p>
<p style="margin-left:1em">△三預令戒備。</p>
</div>
<div class='div-orig'><p>我滅度後。末法之中。多此魔民。熾盛世間。廣行貪婬為善知識。令諸眾生落愛見坑失菩提路。</p>
</div>
<div class='div-commentary'><p style="margin-left:1em">末世眾生無正法眼。多被魔惑。預須戒備勿遭誘攝也。但貪欲愛不顧陷墜。名愛見坑。</p>
<p style="margin-left:1em">△四令宣明誨。</p>
</div>
<div class='div-orig'><p>汝教世人修三摩地。先斷心婬。是名如來先佛世尊第一決定清淨明誨。</p>
</div>
<div class='div-commentary'><p style="margin-left:1em">諸經殺戒居首。為設化以慈悲為本。此經婬戒居首。為真修以離欲為本。葢欲氣麤濁。染汙妙明。欲習狂迷。易失正受。續生死。喪真常。莫甚於此。故須首戒。而為第一清淨明誨也。觀阿難起教示遭邪染。而厥初發心。先厭欲濁。至於三漸次中。一一首懲。然後身心妙圓。獲大安隱。十信初心。由欲愛乾枯。而慧性圓明。遂階等妙。諸世間人。由心不流逸。而澄瑩生明漸乎六天。是故真修內攝。必先離欲也。</p>
<p style="margin-left:1em">△五重彰過失二。一喻明。</p>
</div>
<div class='div-orig'><p>是故阿難。若不斷婬修禪定者。如蒸沙石欲其成飯。經百千劫。秪名熱沙。何以故。此非飯本。沙石成故。</p>
</div>
<div class='div-commentary'><p style="margin-left:1em">本質不美。求冀謾勞。</p>
<p style="margin-left:1em">△二結顯。</p>
</div>
<div class='div-orig'><p>汝以婬身求佛妙果。縱得妙悟。皆是婬根。根本成婬。輪轉三塗必不能出。如來涅槃何路修證。</p>
</div>
<div class='div-commentary'><p style="margin-left:1em">所謂以金為器。器器皆金。以土為器。器器皆土。則因行不可不慎也。</p>
<p style="margin-left:1em">△六勸令必斷。</p>
</div>
<div class='div-orig'><p>必使婬機身心俱斷斷性亦無。於佛菩提。斯可希冀。</p>
</div>
<div class='div-commentary'><p style="margin-left:1em">機者婬心所自發。斷性不無。觸機則發矣。</p>
</div>
<div class='div-orig'><p>如我此說名為佛說。不如此說即波旬說。</p>
</div>
<div class='div-commentary'><p style="margin-left:1em">令信正言也。波旬魔名。</p>
<p style="margin-left:1em">△二殺九。一持則出纏。</p>
</div>
<div class='div-orig'><p>阿難。又諸世界六道眾生。其心不殺。則不隨其生死相續。</p>
</div>
<div class='div-commentary'><p style="margin-left:1em">汝負我命。我還汝債。所以相續。</p>
<p style="margin-left:1em">△二犯則墜墮。</p>
</div>
<div class='div-orig'><p>汝修三昧。本出塵勞。殺心不除。塵不可出。縱有多智禪定現前。如不斷殺。必落神道。上品之人為大力鬼。中品則為飛行夜叉諸鬼帥等。下品當為地行羅剎。彼諸鬼神亦有徒眾。各各自謂成無上道。</p>
</div>
<div class='div-commentary'><p style="margin-left:1em">帶殺修禪。必墮神類。</p>
<p style="margin-left:1em">△三預令誡備。</p>
</div>
<div class='div-orig'><p>我滅度後。末法之中。多此鬼神。熾盛世間。自言食肉得菩提路。</p>
</div>
<div class='div-commentary'><p style="margin-left:1em">預須戒備。勿遭誘說。</p>
<p style="margin-left:1em">△四令曉權宜。</p>
</div>
<div class='div-orig'><p>阿難。我令比丘食五淨肉。此肉皆我神力化生。本無命根。汝婆羅門地多蒸濕。加以沙石。草菜不生。我以大悲神力所加。因大慈悲。假名為肉。汝得其味。奈何如來滅度之後。食眾生肉。名為釋子。</p>
</div>
<div class='div-commentary'><p style="margin-left:1em">佛化初行。隨事漸制。權許五淨耳。不見。不聞。不疑。自死。鳥殘名五。神力所化本無命根名淨。此乃小乘權宜。若真慈真脫。皆在所斷。故梵網初演。涅槃終談。莫不切禁也。此列五淨。而他經或三或七。涅槃或九者。特開合耳。婆羅門。淨行通稱也。</p>
<p style="margin-left:1em">△五示惡根本。</p>
</div>
<div class='div-orig'><p>汝等當知。是食肉人。縱得心開似三摩地。皆大羅剎。報終必沉生死苦海。非佛弟子。如是之人。相殺相吞相食未<span class='corr'>已</span>。云何是人得出三界。</p>
</div>
<div class='div-commentary'><p style="margin-left:1em">根本不善。終莫成善。似三摩地者。似則非真。為根本妄故。</p>
<p style="margin-left:1em">△六令宣明誨。</p>
</div>
<div class='div-orig'><p>汝教世人修三摩地。次斷殺生是名如來先佛世尊第二決定清淨明誨。</p>
</div>
<div class='div-commentary'><p style="margin-left:1em">△七重彰過失二。一喻明。</p>
</div>
<div class='div-orig'><p>是故阿難。若不斷殺修禪定者。譬如有人自塞其耳高聲大叫求人不聞。此等名為欲隱彌露。</p>
</div>
<div class='div-commentary'><p style="margin-left:1em">修禪避罪。反乃行殺。塞耳避人。反乃高聲。是欲隱彌露也。</p>
<p style="margin-left:1em">△二結顯。</p>
</div>
<div class='div-orig'><p>清淨比丘及諸菩薩。於岐路行不蹋生草。況以手拔。云何大悲。取諸眾生血肉充食。</p>
</div>
<div class='div-commentary'><p style="margin-left:1em">不誤踐。不故㧞。仁慈之至猶及草木。況食眾生。</p>
<p style="margin-left:1em">△八廣明緣對。</p>
</div>
<div class='div-orig'><p>若諸比丘。不服東方絲綿絹帛。及是此土靴履裘毳乳酪醍醐。如是比丘。於世真脫。酬還宿債。不遊三界。何以故服其身分。皆為彼緣。如人食其地中百穀足不離地。</p>
</div>
<div class='div-commentary'><p style="margin-left:1em">東方不無裘毳。西土不無絲帛。各以多分言也。劫初之人。體有飛光。足若御雲。由乎食地肥啗香稻故。其體堅重。足不離地。</p>
<p style="margin-left:1em">△九勸令必斷。</p>
</div>
<div class='div-orig'><p>必使身心於諸眾生若身身分身心二塗不服不食。我說是人真解脫者。如我此說名為佛說。不如此說即波旬說。</p>
</div>
<div class='div-commentary'><p style="margin-left:1em">身血肉髓腦也。身分裘毳乳酪也。身服食。心貪求。故曰二塗。必須併斷也。清淨明誨。於諸惡緣禁切若此。而今人多取牛乳助齋。大嚼恣噉。不避葷穢。是誠何心哉。靜揣其來。乃腥臊交遘所發膿血雜亂餘液。是欲惡之精。脂肉之腴。出於糞穢形軀。為不淨之至也。噉其精則真味欲惡。食其腴又何異脂肉。清淨真脫者固如是耶。五辛菜屬。尚不可食。較斯過惡。倍簁無算。速宜除之。勿貪爽口腴腸。而公違淨誨也。或曰。昔者大覺。受牧女之獻。聽阿難之求。又何謂耶。曰此小乘權宜。為枯餒疾患者設耳。乃草座應機之事。濁世現行之法。七寶樹下金剛體中有是事哉。不以大乘了義為正。而泥權宜不了之說。則不唯取乳助齋。當執五淨假名。而於淨筵法席加籩列爼。為大羅剎矣。</p>
<p style="margin-left:1em">△三盜八。一持則出纏。</p>
</div>
<div class='div-orig'><p>阿難。又復世界六道眾生。其心不偷。則不隨其生死相續。</p>
</div>
<div class='div-commentary'><p style="margin-left:1em">不與而取。皆為偷盜。分越所酬。猶徵其剩。況乃盜取。得無反徵。此所以生死相續。</p>
<p style="margin-left:1em">△二犯則墜墮。</p>
</div>
<div class='div-orig'><p>汝修三昧。本出塵勞。偷心不除。塵不可出。縱有多智禪定現前。如不斷偷。必落邪道。上品精靈。中品妖魅。下品邪人諸魅所著。彼等群邪亦有徒眾。各各自謂成無上道。</p>
</div>
<div class='div-commentary'><p style="margin-left:1em">邪道奸欺故。偷必墮落。</p>
<p style="margin-left:1em">△三預令誡備。</p>
</div>
<div class='div-orig'><p>我滅度後。末法之中。多此妖邪。熾盛世間。潛匿姦欺稱善知識。各自謂<span class='corr'>己</span>得上人法詃惑無識。恐令失心。所過之處其家耗散。</p>
</div>
<div class='div-commentary'><p style="margin-left:1em">須防誘攝也。</p>
<p style="margin-left:1em">△四責其貪竊。</p>
</div>
<div class='div-orig'><p>我教比丘。循方乞食。令其捨貪成菩提道。諸比丘等。不自熟食。寄於殘生旅泊三界。示一往還去<span class='corr'>已</span>無返。云何賊人假我衣服。裨販如來。造種種業。皆言佛法。却非出家具戒比丘為小乘道。由是疑誤無量眾生墮無間獄。</p>
</div>
<div class='div-commentary'><p style="margin-left:1em">方法也。僧祇律云。乞食謂之分衛。謂分施眾僧。衛護道力。肇法師云。乞食略有四意。一為福利群生。二為折伏憍慢。三為知身有苦。四為除去滯著。今經。令其捨貪。不自熟食。即除去滯著也。成菩提道。即衛護道力。福利群生也。知身為儻寄。知世為旅泊。無事畜藏。無所顧戀。皆所謂循方也。不能循方。而貪饕造業。是敗法毀則。故號賊人。雖服佛之服。而不淨活命。是假我衣服。裨附佛法。以貪販利養而<span class='corr'>已</span>。</p>
<p style="margin-left:1em">△五教令懺捨。</p>
</div>
<div class='div-orig'><p>若我滅後。其有比丘。發心決定修三摩地。能於如來形像之前。身然一燈。燒一指節。及於身上爇一香炷。我說是人。無始宿債一時酬畢。長揖世間。永脫諸漏。雖未即明無上覺路。是人於法<span class='corr'>已</span>決定心。若不為此捨身微因。縱成無為。必還生人酬其宿債。如我馬麥。正等無異。</p>
</div>
<div class='div-commentary'><p style="margin-left:1em">身為業本漏緣。無始<span class='corr'>已</span>來。為之貪求。為之積債。今能捨之作無上業。故能酬宿債。脫諸漏也。葢一切難捨。無過<span class='corr'>己</span>身。難捨能捨。則自餘貪愛決能棄捨。故曰是人於法<span class='corr'>已</span>決定心。苟能捨身。而心不決捨。則徒增業苦。無益於道。故下云必使身心二俱捐捨也。佛為宿詬比丘可食馬麥。故證果後。於毗蘭邑食之。示宿債必酬也。</p>
<p style="margin-left:1em">△六令宣明誨。</p>
</div>
<div class='div-orig'><p>汝教世人修三摩地。後斷偷盜。是名如來先佛世尊第三決定清淨明誨。</p>
</div>
<div class='div-commentary'><p style="margin-left:1em">△七重彰過失。</p>
</div>
<div class='div-orig'><p>是故阿難。若不斷偷修禪定者。譬如有人。水灌漏巵欲求其滿。縱經塵劫。終無平復。</p>
</div>
<div class='div-commentary'><p style="margin-left:1em">道器不完。道果終漏。</p>
<p style="margin-left:1em">△八勸令必捨。</p>
</div>
<div class='div-orig'><p>若諸比丘。衣鉢之餘分寸不畜。乞食餘分施餓眾生。於大集會合掌禮眾。有人捶詈同於稱讚。必使身心二俱捐捨。身肉骨血與眾生共。不將如來不了義說迴為<span class='corr'>己</span>解以誤初學。佛印是人得真三昧。如我所說名為佛說。不如此說即波旬說。</p>
</div>
<div class='div-commentary'><p style="margin-left:1em">衣鉢不畜。視毀如讚。此於利害二途。身心俱捨也。身肉骨血與眾生共。則不私其身。不顧其生。又捨之至也。行能至此。則其心不偷。可知矣。阿含稱所畜物可以資身進道。薩婆多論許百物各可畜一。皆不了義也。</p>
<p style="margin-left:1em">△四妄六。一犯則墮失。</p>
</div>
<div class='div-orig'><p>阿難。如是世界六道眾生。雖則身心無殺盜婬三行<span class='corr'>已</span>圓。若大妄語。即三摩地不得清淨。成愛見魔。失如來種。所謂未得謂得。未證言證。或求世間尊勝第一。謂前人言。我今<span class='corr'>已</span>得須陀洹果。斯陀含果。阿那含果。阿羅漢道。辟支佛乘。十地地前諸位菩薩。求彼禮懺。貪其供養。</p>
</div>
<div class='div-commentary'><p style="margin-left:1em">於四果十地未得謂得。名大妄語。貪其供養求<span class='corr'>己</span>尊勝。名愛魔。妄起邪見謂<span class='corr'>已</span>齊聖。名見魔。皆大妄也。</p>
</div>
<div class='div-orig'><p>是一顛迦。消滅佛種。如人以刀斷多羅木。佛記是人。永殞善根。無復知見。沉三苦海。不成三昧。</p>
</div>
<div class='div-commentary'><p style="margin-left:1em">一顛迦。即一闡提也。貝多羅樹以刀斷。則不復活。喻大妄人永絕善根。三苦三塗也。</p>
<p style="margin-left:1em">△二舉真顯妄。</p>
</div>
<div class='div-orig'><p>我滅度後。敕諸菩薩及阿羅漢。應身生彼末法之中。作種種形。度諸輪轉。或作沙門白衣居士人王宰官童男童女。如是乃至婬女寡婦姦偷屠販。與其同事。稱讚佛乘。令其身心入三摩地。終不自言我真菩薩真阿羅漢。洩佛密因輕言未學。唯除命終陰有遺付。云何是人惑亂眾生成大妄語。</p>
</div>
<div class='div-commentary'><p style="margin-left:1em">真聖應迹。終自韜晦。不以密因輕告未學。</p>
<p style="margin-left:1em">△三令宜明誨。</p>
</div>
<div class='div-orig'><p>汝教世人修三摩地。後復斷除諸大妄語。是名如來先佛世尊第四決定清淨明誨。</p>
</div>
<div class='div-commentary'><p style="margin-left:1em">△四重彰過失。</p>
</div>
<div class='div-orig'><p>是故阿難。若不斷其大妄語者。如刻人糞為旃檀形。欲求香氣。無有是處。</p>
</div>
<div class='div-commentary'><p style="margin-left:1em">挾妄修禪。質終不美。</p>
<p style="margin-left:1em">△五深責虗誑。</p>
</div>
<div class='div-orig'><p>我教比丘。直心道場。於四威儀一切行中。尚無虗假。云何自稱得上人法。譬如窮人妄號帝王自取誅滅。況復法王。如何妄竊。因地不真。果招紆曲。求佛菩提。如噬臍人。欲誰成就。</p>
</div>
<div class='div-commentary'><p style="margin-left:1em">牒未得謂得求<span class='corr'>己</span>尊勝之事。而深責也。淨名曰。直心是道場。無虗假故。四儀。行住坐臥也。左傳。噬臍謂終莫能及也。今之自稱得上人法。而妄竊法王者多矣。宜以經言為誡。</p>
<p style="margin-left:1em">△六勸令真實。</p>
</div>
<div class='div-orig'><p>若諸比丘。心如直絃。一切真實入三摩地。永無魔事。我印是人。成就菩薩無上知覺。</p>
</div>
<div class='div-commentary'><p style="margin-left:1em">上以紆曲故。終莫成就此能絃直故印其成就。</p>
</div>
<div class='div-orig'><p>如我所說名為佛說。不如此說即波旬說。</p>
</div>
<div class='div-commentary'><p style="margin-left:1em">上文總明四重戒也。初標三學。而終止四戒者。定慧<span class='corr'>已</span>備前文。</p>
</div>
<p class='juan'>大佛頂如來密因修證了義諸菩薩萬行首楞嚴經要解卷第十二</p>
<div class='div-w'>
<p class='h3'>音切</p>
<div class='div-note'>毳<p><span class='note-inline'>(初稅切)</span>。</p>
誕<p><span class='note-inline'>(音但)</span>。</p>
靴<p><span class='note-inline'>(許爪切)</span>。</p>
詃<p><span class='note-inline'>(古犬切)</span>。</p>
姦<p><span class='note-inline'>(古顏切)</span>。</p>
耗<p><span class='note-inline'>(許到切)</span>。</p>
裨<p><span class='note-inline'>(音[(白-日+田)/廾])</span>。</p>
揖<p><span class='note-inline'>(伊入切)</span>。</p>
巵<p><span class='note-inline'>(音支)</span>。</p>
捶<p><span class='note-inline'>(之累切)</span>。</p>
詈<p><span class='note-inline'>(力智切)</span>。</p>
泄<p><span class='note-inline'>(思列切)</span>。</p>
誅<p><span class='note-inline'>(音株)</span>。</p>
噬<p><span class='note-inline'>(音逝)</span>。</p>
絃<p><span class='note-inline'>(胡田切)</span>。</p>
</div></div></div></div>
</div><!-- end of div[@id='body'] -->
</body></html>