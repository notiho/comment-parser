<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu12' />大佛頂如來密因修證了義諸菩薩萬行首楞嚴經要解卷第六</p><p class="byline">唐天竺沙門般<span class='corr'>剌</span>蜜諦譯</p><p class="byline">烏萇國沙門彌伽釋迦譯語</p><p class="byline">菩薩戒弟子前正議大夫同中書</p><p class="byline">門下平章事清河房融筆受</p><p class="byline">溫陵開元蓮寺比丘戒環解</p>
<div class='div-commentary'><p style="margin-left:1em">△十一廣舉七大圓示藏性。前近取諸身。顯如來藏故。依陰入處界四科。以明雖悟一身。未融萬法。根境尚異。見性不圓。此復遠取諸物。圓示藏性故。依地水火風空見識七大。以明使悟物我同根。是非一體。法法圓成。塵塵周遍。法界頌云。若人欲識真空理。身內真如還徧外。情與無情共一體。處處皆同真法界。此七大之旨也。謂之大者。以性圓周遍含吐十方為義。所以有七者。萬法生成。不離四大。而依空建立。因見有覺。因識有知故也。前五無情所具。後二有情兼之。今舉其七。則萬法該矣。七大皆因識變故。總之以識。識則性覺之中。妄為明覺者也。所妄既立。生彼妄能。故有七大。然彼大性。先非水火。亦非空識。全一如來藏體循業發現而<span class='corr'>已</span>。七大既爾。萬法皆然。凡我依正。先非根身。亦非器界。皆即循業之相。性真圓融。初無生滅。所以阿難蒙佛開示。身心蕩然。得無罣礙。了知世間諸所有物皆即妙心。含褁十方。反觀幻身。起滅無從。獲本妙心常住不滅。第二大料。文終於此。實發明要旨修證密因也。文二。初阿難發起。</p>
</div>
<div class='div-orig'><p>阿難白佛言。世尊。如來常說和合因緣。一切世間種種變化。皆因四大和合發明。云何如來因緣自然二俱排擯。我今不知斯義所屬。唯垂哀愍。開示眾生中道了義無戲論法。</p>
</div>
<div class='div-commentary'><p style="margin-left:1em">此依權教問難。由四大發起七大因緣自然之義。</p>
<p style="margin-left:1em">△二世尊垂答三。初愍告。</p>
</div>
<div class='div-orig'><p>爾時世尊。告阿難言。汝先厭離聲聞緣覺諸小乘法。發心勤求無上菩提。故我今時為汝開示第一義諦。如何復將世間戲論妄想因緣而自纏繞。汝雖多聞。如說藥人真藥現前不能分別。如來說為真可憐愍。</p>
</div>
<div class='div-commentary'><p style="margin-left:1em">多聞如說藥。諦義如真藥。</p>
<p style="margin-left:1em">△二許答。</p>
</div>
<div class='div-orig'><p>汝今諦聽。吾當為汝分別開示。亦令當來修大乘者通達實相。阿難默然。承佛聖旨。</p>
</div>
<div class='div-commentary'><p style="margin-left:1em">知七大本如來藏。是謂通達實相。</p>
<p style="margin-left:1em">△三正答二。一總答。</p>
</div>
<div class='div-orig'><p>阿難。如汝所言。四大和合。發明世間種種變化。阿難。若彼大性體非和合。則不能與諸大雜和。猶如虗空不和諸色。若和合者同於變化。始終相成。生滅相續。生死死生。生生死死。如旋火輪。未有休息。</p>
</div>
<div class='div-commentary'><p style="margin-left:1em">權教雖說和合。都無實義。葢彼大性。果非和合。則如虗空。不和諸色。殆不然也。若果和合。則同彼萬變。相成相續。展轉虗妄。又不然也。旋火之輪無有實體。喻虗妄相成相續之相也。</p>
</div>
<div class='div-orig'><p>阿難。如水成冰。冰還成水。</p>
</div>
<div class='div-commentary'><p style="margin-left:1em">直示大性非和不和之理。而起後文。故復召告也。夫水何合而成冰。冰何和而成水。七大之性。不因和合。循業發現。如此而<span class='corr'>已</span>。</p>
<p style="margin-left:1em">△二別答七。一地大三。一標本。</p>
</div>
<div class='div-orig'><p>汝觀地性。麤為大地。細為微塵至鄰虗塵。折彼極微色邊際相。七分所成。更析鄰虗。即實空性。</p>
</div>
<div class='div-commentary'><p style="margin-left:1em">此標色雖可析空非可合。將顯地性非和合也。塵之細者曰微。細之又細曰極微。微之又微曰鄰虗。極微之塵猶有微色。故名色邊際相。析極微為七分。則微色殆虗。故名鄰虗。</p>
<p style="margin-left:1em">△二辯明。</p>
</div>
<div class='div-orig'><p>阿難。若此鄰虗析成虗空。當知虗空出生色相。</p>
</div>
<div class='div-commentary'><p style="margin-left:1em">先立理。下辯明。</p>
</div>
<div class='div-orig'><p>汝今問言。由和合故。出生世間諸變化相。汝且觀此一鄰虗塵。用幾虗空和合而有。不應鄰虗合成鄰虗。又鄰虗塵析入空者。用幾色相合成虗空。</p>
</div>
<div class='div-commentary'><p style="margin-left:1em">此明諸變化相非和合法。</p>
</div>
<div class='div-orig'><p>若色合時。合色非空。若空合時。合空非色。色猶可析。空云何合。</p>
</div>
<div class='div-commentary'><p style="margin-left:1em">色合則不應名空。空合則不應析色。知空非和合則色非和合矣。</p>
<p style="margin-left:1em">△三結顯。</p>
</div>
<div class='div-orig'><p>汝元不知如來藏中。性色真空。性空真色。清淨本然。周徧法界。隨眾生心。應所知量。循業發現。世間無知。惑為因緣及自然性。皆是識心分別計度。但有言說。都無實義。</p>
</div>
<div class='div-commentary'><p style="margin-left:1em">如來藏性萬法一如。而循發似異。遂有七大之名。特體用異稱耳。真空者一如之體也。故七大皆言真空。七大即循業之用也。故曰性空真色乃至性空真識。體用不二故。相依互舉。不離妙性故。一一言性也。不垢不淨曰清淨。非和不和曰本然。無乎不在曰周徧。既非垢淨和合而能成七大萬法者。但隨心應量循業發現而<span class='corr'>已</span>。後云汝以空明則有空現。地水火風各各發明則各各現。此隨心應量之事也。背覺合塵。故發塵勞。滅塵合覺。故發真如。此循業發現之事也。至於十界依正之相。萬形纖悉之理。莫非隨應循發者也。然此觀相元妄。無可指陳。觀性元真。唯妙覺明。理絕情謂。不容妄度。故但有言說都無實義。所以第一義諦。擬心則差。動念則乖。惟居一切時不起妄念。不用識心分別計度。然後相應也。餘六同此。</p>
<p style="margin-left:1em">△二火大三。一標本。</p>
</div>
<div class='div-orig'><p>阿難。火性無我。寄於諸緣。汝觀城中未食之家。欲炊爨時。手執陽燧。日前求火。</p>
</div>
<div class='div-commentary'><p style="margin-left:1em">火無自體。寓物成形。故曰無我。陽燧鑄銅為之。似鏡而凹。</p>
<p style="margin-left:1em">△二辯明。</p>
</div>
<div class='div-orig'><p>阿難。名和合者。如我與汝一千二百五十比丘。今為一眾。眾雖為一。詰其根本各各有身。皆有所生氏族名字。如舍利弗婆羅門種。優樓頻螺迦葉波種。乃至阿難瞿曇種姓。阿難。若此火性因和合有。彼手執鏡於日求火。此火為從鏡中而出。為從艾出。為於日來。阿難。若日來者。自能燒汝手中之艾。來處林木皆應受焚。若鏡中出。自能於鏡出然于艾。鏡何不鎔。紆汝手執尚無熱相。云何融泮。若生於艾。何藉日鏡光明相接然後火生。</p>
</div>
<div class='div-commentary'><p style="margin-left:1em">眾名和合詰之各有本根。真和合也。火名和合詰之各無本根。非和合矣。優樓頻螺云木瓜林。迦葉波云龜氏。瞿曇云地最勝。亦云日種。</p>
</div>
<div class='div-orig'><p>汝又諦觀。鏡因手執。日從天來。艾本地生。火從何方遊歷於此。日鏡相遠。非和非合。不應火光無從自有。</p>
</div>
<div class='div-commentary'><p style="margin-left:1em">三物相遼。火無方所。凡所測度皆妄計也。</p>
<p style="margin-left:1em">△三結顯。</p>
</div>
<div class='div-orig'><p>汝猶不知如來藏中。性火真空。性空真火。清淨本然。周遍法界。隨眾生心。應所知量。阿難。當知世人一處執鏡一處火生。徧法界執滿世間起。起徧世間。寧有方所。循業發現。世間無知。惑為因緣及自然性。皆是識心分別計度。但有言說。都無實義。</p>
</div>
<div class='div-commentary'><p style="margin-left:1em">△三水大三。一標本。</p>
</div>
<div class='div-orig'><p>阿難。水性不定。流息無恒。如室羅城迦毗羅仙斫迦羅仙。及鉢頭摩訶薩多等諸大幻師。求太陰精。用和幻藥。是諸師等。於白月晝。手執方諸。承月中水。此水為復從珠中出。空中自有。為從月來。</p>
</div>
<div class='div-commentary'><p style="margin-left:1em">求則流。否則息。所謂流息無常也。迦毗羅等四。皆外道善幻術。太陰精。月中之水也。月望前曰白。亭午曰晝。方諸。取水之珠。即陰燧也。</p>
<p style="margin-left:1em">△二辯明。</p>
</div>
<div class='div-orig'><p>阿難。若從月來。尚能遠方令珠出水。所經林木皆應吐流。流則何待方諸所出。不流明水非從月降。</p>
</div>
<div class='div-commentary'><p style="margin-left:1em">不流等者。林木不吐流。則知水非月降。</p>
</div>
<div class='div-orig'><p>若從珠出。則此珠中常應流水。何待中宵承白月晝。若從空生。空性無邊。水當無際。從人洎天皆同滔溺。云何復有水陸空行。</p>
</div>
<div class='div-commentary'><p style="margin-left:1em">水非月來。又非珠出。不從空生。即本然周遍。非和合矣。</p>
</div>
<div class='div-orig'><p>汝更諦觀。月從天陟。珠因手持。承珠水盤本人敷設。水從何方流注於此。月珠相遠。非和非合。不應水精無從自有。</p>
</div>
<div class='div-commentary'><p style="margin-left:1em">例火大文。</p>
<p style="margin-left:1em">△三結顯。</p>
</div>
<div class='div-orig'><p>汝尚不知如來藏中。性水真空。性空真水。清淨本然。周遍法界。隨眾生心。應所知量。一處執珠一處水出。徧法界執滿法界生。生滿世間。寧有方所。循業發現。世間無知。惑為因緣及自然性。皆是識心分別計度。但有言說。都無實義。</p>
</div>
<div class='div-commentary'><p style="margin-left:1em">初言汝元不知。次言猶言尚言宛言全言曾。而終又言元者。初言本元自迷。所以不知。暨再與明。猶且未諭。故次言猶也。後復與明。而益不知。故言尚。轉不知故言宛。渾不知故言全。甚不知故言曾。終不知故復言元也。初意恕之。終意責之。輕重有序矣。</p>
<p style="margin-left:1em">△四風大三。一標本。</p>
</div>
<div class='div-orig'><p>阿難。風性無體。動靜不常。汝常整衣入於大眾。僧伽梨角動及傍人。則有微風拂彼人面。此風為復出袈裟角。發於虗空。生彼人面。</p>
</div>
<div class='div-commentary'><p style="margin-left:1em">拂衣則動。垂衣則靜。所謂動靜不常。僧伽梨法衣也。</p>
<p style="margin-left:1em">△二辯明。</p>
</div>
<div class='div-orig'><p>阿難。此風若復出袈裟角。汝乃披風。其衣飛搖應離汝體。我今說法會中垂衣。汝看我衣。風何所在。不應衣中有藏風地。</p>
</div>
<div class='div-commentary'><p style="margin-left:1em">辯非衣出也。</p>
</div>
<div class='div-orig'><p>若生虗空。汝衣不動。何因無拂。空性常住風應常生。若無風時虗空當滅。滅風可見。滅空何狀。若有生滅不名虗空。名為虗空。云何風出。</p>
</div>
<div class='div-commentary'><p style="margin-left:1em">辯非空生也。虗空當滅者。謂無風時亦應無空。</p>
</div>
<div class='div-orig'><p>若風自生被拂之面。從彼面生。當應拂汝。自汝整衣。云何倒拂。</p>
</div>
<div class='div-commentary'><p style="margin-left:1em">辯非生彼面也。風非衣出。又非空生。非生彼面。了無所從。非和合矣。</p>
</div>
<div class='div-orig'><p>汝審諦觀。整衣在汝。面屬彼人。虗空寂然不參流動。風自誰方鼓動來此。風空性隔。非和非合。不應風性無從自有。</p>
</div>
<div class='div-commentary'><p style="margin-left:1em">三者不參。二性相隔。求風所從杳莫可究。信謂本然周徧循業發現也。風性或作風心。誤也。</p>
<p style="margin-left:1em">△三結顯。</p>
</div>
<div class='div-orig'><p>汝宛不知如來藏中。性風真空。性空真風。清淨本然。周徧法界。隨眾生心。應所知量。阿難。如汝一人微動服衣有微風出。徧法界拂滿國土生。周徧世間。寧有方所。循業發現。世間無知。惑為因緣及自然性。皆是識心分別計度。但有言說。都無實義。</p>
</div>
<div class='div-commentary'><p style="margin-left:1em">言法界又言國土者。遍界對一人言。國土對衣服言。</p>
<p style="margin-left:1em">△五空大四。一標本。</p>
</div>
<div class='div-orig'><p>阿難。空性無形。因色顯發。如室羅城去河遙處。諸剎利種。及婆羅門。毗舍。首陀。兼頗羅墮。旃陀羅等。新立安居。鑿井求水。出土一尺。於中則有一尺虗空。如是乃至出土一丈。中間還得一丈虗空。虗空淺深隨出多少。此空為當因土所出。因鑿所有。無因自生。</p>
</div>
<div class='div-commentary'><p style="margin-left:1em">鑿土得空。所謂因色顯發也。西天貴賤。族分四姓。如此方四民。剎帝利王族也。婆羅門淨志也。毗舍商賈也。首陀農夫也。是謂四姓。頗羅墮利根也。旃陀羅魁膾也。此又智愚之族。</p>
<p style="margin-left:1em">△二辯明。</p>
</div>
<div class='div-orig'><p>阿難。若復此空無因自生。未鑿土前何不無礙。唯見大地逈無通達。若因土出。則土出時應見空入。若土先出無空入者。云何虗空因土而出。若無出入。則應空土元無異因。無異則同。則土出時空何不出。</p>
</div>
<div class='div-commentary'><p style="margin-left:1em">無異因謂一體也。</p>
</div>
<div class='div-orig'><p>若因鑿出。則鑿出空。應非出土。不因鑿出。鑿自出土。云何見空。</p>
</div>
<div class='div-commentary'><p style="margin-left:1em">即因不可。離因亦非。</p>
</div>
<div class='div-orig'><p>汝更審諦。諦審諦觀。鑿從人手隨方運轉。土因地移。如是虗空因何所出。鑿空虗實不相為用。非和非合。不應虗空無從自出。</p>
</div>
<div class='div-commentary'><p style="margin-left:1em">令詳察其非因緣自然也。鑿空虗實。謂鑿實空虗也。上諸巧辯。皆遣識心妄計。而顯圓融真體也。</p>
<p style="margin-left:1em">△三會通。</p>
</div>
<div class='div-orig'><p>若此虗空性圓周遍。本不動搖。當知現前地水火風均名五大。性真圓融。皆如來藏。本無生滅。</p>
</div>
<div class='div-commentary'><p style="margin-left:1em">會上義而通前文也。由上所明。非因緣和合。則知空性圓徧非生滅法。一大既爾。餘大皆然。故通言地水火風。云現前者。使觸事而明無他求也。</p>
</div>
<div class='div-orig'><p>阿難。汝心昏迷。不悟四大元如來藏。當觀虗空。為出為入。為非出入。</p>
</div>
<div class='div-commentary'><p style="margin-left:1em">若悟虗空性圓周遍本無出入。即悟四大性真圓融本無生滅也。</p>
<p style="margin-left:1em">△四結類。</p>
</div>
<div class='div-orig'><p>汝全不知如來藏中。性覺真空。性空真覺。清淨本然。周徧法界。隨眾生心。應所知量。阿難。如一井空。空生一井。十方虗空亦復如是。圓滿十方。寧有方所。循業發現。世間無知。惑為因緣及自然性。皆是識心分別計度。但有言說。都無實義。</p>
</div>
<div class='div-commentary'><p style="margin-left:1em">空與覺。亦體用異稱也。體用不二。故相依而舉。一井之空喻一法性也。十方之空喻萬法性也。由一觀萬。由自觀他。性無二別。特形器妄辯耳。</p>
<p style="margin-left:1em">△六見大四。一標本。</p>
</div>
<div class='div-orig'><p>阿難。見覺無知。因色空有。如汝今者在祇陀林。朝明夕昏。設居中宵。白月則光。黑月便暗。則明暗等因見分析。此見為復與明暗相并太虗空。為同一體。為非一體。或同非同。或異非異。</p>
</div>
<div class='div-commentary'><p style="margin-left:1em">見覺之體。本自無知。</p>
<p style="margin-left:1em">△二辯明。</p>
</div>
<div class='div-orig'><p>阿難。此見若復與明與暗及與虗空元一體者。則明與暗二體相亡。暗時無明。明時無暗。</p>
</div>
<div class='div-commentary'><p style="margin-left:1em">上總標。下詳辯。相亡猶相奪也。</p>
</div>
<div class='div-orig'><p>若與暗一。明則見亡。必一於明。暗時當滅。滅則云何見明見暗。若明暗殊。見無生滅。一云何成。</p>
</div>
<div class='div-commentary'><p style="margin-left:1em">辯非一體也。</p>
</div>
<div class='div-orig'><p>若此見精與暗與明非一體者。汝離明暗及與虗空。分㭊見元。作何形相。離明離暗及離虗空。是見元同龜毛兔角。明暗虗空三事俱異。從何立見。</p>
</div>
<div class='div-commentary'><p style="margin-left:1em">辯非異體也。</p>
</div>
<div class='div-orig'><p>明暗相背。云何或同。離三元無。云何或異。分空分見本無邊畔。云何非同。見暗見明性非遷改。云何非異。</p>
</div>
<div class='div-commentary'><p style="margin-left:1em">辯非或同非同或異非異也。非遷改者。明暗遷而見不改也。</p>
</div>
<div class='div-orig'><p>汝更細審。微細審詳。審諦審觀。明從太陽。暗隨黑月。通屬虗空。壅歸大地。如是見精因何所出。</p>
</div>
<div class='div-commentary'><p style="margin-left:1em">令詳察其性真圓融。不涉諸妄也。深別曰審。審議曰詳。當理曰諦。諦視曰觀。初於地獨言汝觀。於火言諦觀。其次言更諦觀審諦觀。至見重疊而言。至識翻覆而言者。意同言宛言全言曾之類。為其轉不知渾不知甚不知故也。</p>
</div>
<div class='div-orig'><p>見覺空頑。非和非合。不應見精無從自出。</p>
</div>
<div class='div-commentary'><p style="margin-left:1em">當知性圓周徧。本無生滅也。</p>
<p style="margin-left:1em">△三會通。</p>
</div>
<div class='div-orig'><p>若見聞知。性圓周遍。本不動搖。當知無邊不動虗空并其動搖地水火風。均名六大。性真圓融。皆如來藏。本無生滅。</p>
</div>
<div class='div-commentary'><p style="margin-left:1em">例前會通之文。</p>
</div>
<div class='div-orig'><p>阿難。汝性沉淪。不悟汝之見聞覺知本如來藏。汝當觀此見聞覺知。為生為滅。為同為異。為非生滅。為非同異。</p>
</div>
<div class='div-commentary'><p style="margin-left:1em">生滅同異。皆因妄塵。非生非異。不離妄計。離此諸妄。即如來藏也。</p>
<p style="margin-left:1em">△四結顯。</p>
</div>
<div class='div-orig'><p>汝曾不知如來藏中。性見覺明。覺精明見。清淨本然。周徧法界。隨眾生心。應所知量。如一見根見周法界。聽齅甞觸覺觸覺知妙德瑩然。徧周法界。圓滿十虗寧有方所。循業發現。世間無知。惑為因緣及自然性。皆是識心分別計度。但有言說。都無實義。</p>
</div>
<div class='div-commentary'><p style="margin-left:1em">性見等者。亦體用相依而舉。有見有覺。雖覺明之咎。而體實性見。用實覺精也。如一下例餘根也。嘗觸即舌根以味合方覺。故亦名觸。覺觸覺知即身意也。</p>
<p style="margin-left:1em">△七識大四。一標本。</p>
</div>
<div class='div-orig'><p>阿難。識性無源。因於六種根塵妄出。</p>
</div>
<div class='div-commentary'><p style="margin-left:1em">根塵識三。皆妄相因。</p>
</div>
<div class='div-orig'><p>汝今徧觀此會聖眾。用目循歷。其目周視。但如鏡中。無別分㭊。汝識於中次第標指。此是文殊。此富樓那。此目犍連。此須菩提。此舍利弗。</p>
</div>
<div class='div-commentary'><p style="margin-left:1em">示別了之體也。</p>
</div>
<div class='div-orig'><p>此識了知。為生於見。為生於相。為生虗空。為無所因突然而出。</p>
</div>
<div class='div-commentary'><p style="margin-left:1em">見根也。相境也。</p>
<p style="margin-left:1em">△二辯明。</p>
</div>
<div class='div-orig'><p>阿難。若汝識性生於見中。如無明暗及與色空。四種必無。元無汝見。見性尚無。從何發識。</p>
</div>
<div class='div-commentary'><p style="margin-left:1em">明非生於見也。</p>
</div>
<div class='div-orig'><p>若汝識性。生於相中不從見生。既不見明。亦不見暗。明暗不矚即無色空。彼相尚無。識從何發。</p>
</div>
<div class='div-commentary'><p style="margin-left:1em">明非生於相也。</p>
</div>
<div class='div-orig'><p>若生於空。非相非見。非見無辯。自不能知明暗色空。非相滅緣。見聞覺知無處安立。處此二非。空則同無。有非同物。縱發汝識。欲何分別。</p>
</div>
<div class='div-commentary'><p style="margin-left:1em">明非生於空也。若生於空。則非是相。亦非是見。非是見則無所辯。非是相則無所緣。若無所緣。能緣何立。又處此非相非見之間。識體若空。則同龜毛。識體若有。非同物象。既自無體。安能有用。故曰欲何分別。</p>
</div>
<div class='div-orig'><p>若無所因突然而出。何不日中別識明月。</p>
</div>
<div class='div-commentary'><p style="margin-left:1em">明非無因也。</p>
</div>
<div class='div-orig'><p>汝更細詳。微細詳審。見託汝睛。相推前境。可狀成有。不相成無。如是識緣因何所出。識動見澄。非和非合。聞聽覺知亦復如是。不應識緣無從自出。</p>
</div>
<div class='div-commentary'><p style="margin-left:1em">見托根。相托境。有出可狀。無出非相。識何所出耶。識有分別為動。見無分別為澄。識動見澄。性相隔異。見與識隔。聞知亦然。皆非和合。又非自然。是則性真圓融。不涉諸妄矣。</p>
<p style="margin-left:1em">△三會通。</p>
</div>
<div class='div-orig'><p>若此識心。本無所從。當知了別見聞覺知圓滿湛然性非從所。兼彼虗空地水火風。均名七大。性真圓融。皆如來藏。本無生滅。</p>
</div>
<div class='div-commentary'><p style="margin-left:1em">此識心總指識大也。了別見聞覺知。別指六識也。兼彼空等。總會七大。旁通萬法也。既本無所從。則湛然圓徧。地等既爾。世界眾生物物皆爾。不唯地等名大。草芥塵毛皆可名大。性真圓融本無生滅矣。前文詳辯。意皆萃此。故自根境萬法總會而旁通也。</p>
</div>
<div class='div-orig'><p>阿難。汝心麤浮。不悟見聞發明了知本如來藏。汝應觀此六處識心。為同為異。為空為有。為非同異。為非空有。</p>
</div>
<div class='div-commentary'><p style="margin-left:1em">識體深潛。當微細沉思。不可麤浮。觀得其真。則悟其本如來藏矣。</p>
<p style="margin-left:1em">△四結顯。</p>
</div>
<div class='div-orig'><p>汝元不知如來藏中。性識明知。覺明真識。妙覺湛然。徧周法界。含吐十虗。寧有方所。循業發現。世間無知。惑為因緣及自然性。皆是識心分別計度。但有言說。都無實義。</p>
</div>
<div class='div-commentary'><p style="margin-left:1em">識知皆出於性明。故曰性識明知。識雖覺明之咎。其體實真。故曰覺明真識。體用不二。真妄一真。所以迭舉。</p>
<p style="margin-left:1em">△三時眾造悟。自第二卷初發明至此造悟也。文二。一經家敘悟。</p>
</div>
<div class='div-orig'><p>爾時阿難及諸大眾。蒙佛如來微妙開示。身心蕩然。得無罣礙。是諸大眾。各各自知心遍十方。見十方空。如觀手中所持葉物。一切世間諸所有物。皆即菩提妙明元心。心精徧圓。含褁十方。反觀父母所生之身。猶彼十方虗空之中吹一微塵若存若亡。如湛巨海流一浮漚起滅無從。了然自知。獲本妙心常住不滅。禮佛合掌。得未曾有。於如來前。說偈讚佛。</p>
</div>
<div class='div-commentary'><p style="margin-left:1em">自初決擇心見。絲至陰入七大。多方發明。使悟器界萬法當體全真本如來藏。是謂微妙開示也。既悟器界性真圓融。故身心蕩然得無罣礙。悟妙覺湛然周徧法界。故各各自知心遍十方也。覺湛周遍含吐十虗。故見十方空如手中葉。萬法性真本如來藏。故一切所有皆即妙心也。悟本心量廣大如此。故反觀妄身。其微如塵。其幻如漚。忽無所有。而本妙常心了了悟獲。於是深慶。說偈讚謝也。</p>
<p style="margin-left:1em">△二阿難偈讚三。一讚謝二。初讚。</p>
</div>
<div class='div-orig'><p>妙湛總持不動尊。首楞嚴王世希有。</p>
</div>
<div class='div-commentary'><p style="margin-left:1em">妙湛總持。即澄圓妙性如來藏體。前之屢稱。妙覺湛然不動周圓含吐十虗者。此也。人雖本具。要由首楞大定而發。阿難既自造悟。遂知佛之所以為佛者特此而<span class='corr'>已</span>。故以是稱讚也。覺海圓澄物不能汩。曰妙湛。藏心遍圓含褁十方。曰總持。體寂如空常住不滅。曰不動。具此而獨尊三界。由此而為諸法王。求之世間。不可多得。是誠希有也。</p>
<p style="margin-left:1em">△次謝。</p>
</div>
<div class='div-orig'><p>銷我億劫顛倒想。不歷僧祇獲法身。</p>
</div>
<div class='div-commentary'><p style="margin-left:1em">無始迷真妄。認緣影。即億劫倒想也。一蒙開示。了獲本心。即不歷僧祇也。</p>
</div>
<div class='div-orig'><p>願今得果成寶王。還度如是恒沙眾。將此身心奉塵剎。是則名為報佛恩。伏請世尊為證明。五濁惡世誓先入。如一眾生未成佛。終不於此取泥洹。</p>
</div>
<div class='div-commentary'><p style="margin-left:1em">既悟自性。深感發明之恩。故願有所成。弘道利生。稱佛心而上報也。願得聖果。智心也。還度多眾。悲心也。智悲雙運廣大無盡。即所謂深心也。誓入五濁不取涅槃。即深心之效也。憑此報恩。故請佛為證也。</p>
<p style="margin-left:1em">△二重請。</p>
</div>
<div class='div-orig'><p>大雄大力大慈悲。希更審除微細惑。令我早登無上覺。於十方界坐道場。</p>
</div>
<div class='div-commentary'><p style="margin-left:1em">既讚謝<span class='corr'>已</span>。重請後法。庶盡斷惑障。成就果願也。欲斷惑障。須藉雄猛智力大慈悲德。故備稱以重請也。前發明心見顯如來藏。方破見道麤惑。次須決通疑滯開修證門。以斷修道細惑。詳審盡除。乃登上覺。自第四卷。決通疑滯。攝伏攀緣。即審除細惑之方也。既消倒想。頓獲法身。疑<span class='corr'>已</span>得果。且又願求而更除細惑者。佛果有七。曰菩提。涅槃。真如。佛性。菴摩羅識。空如來藏。大圓鏡智。所謂獲法身者。則分得菩提。自見佛性而<span class='corr'>已</span>。見性之後。必須審除細惑。使生滅滅生俱寂。以合乎涅槃真如。白淨純凝。以合乎菴摩羅識。廓然圓照。以合乎空如來藏。大圓鏡智七果圓備。乃所謂登無上覺也。今之學者。纔得其二。頓忘餘五。輕捐教法。不復修斷。則生滅何時而寂。雜染何時而淨。交交擾擾。何時而廓然。昏昏昧昧。何時而圓照。縱雖見性。有為習漏不免復生。吾知其倒想依然。將又倍於億劫。為可歎惜矣。聞此首楞畢竟之教。快宜勉進。疾使一切畢竟也。</p>
<p style="margin-left:1em">△三總結。</p>
</div>
<div class='div-orig'><p>舜若多性可銷亡。爍迦羅心無動轉。</p>
</div>
<div class='div-commentary'><p style="margin-left:1em">舜若多此云空。爍迦羅云堅固。謂空性無體。尚可銷亡。我心堅固。終無動轉。此依楞嚴定力。結前願心自誓究竟畢無退墮。願心如此。然後聖果可期。佛恩可報也。</p>
</div>
<p class='juan'>大佛頂如來密因修證了義諸菩薩萬行首楞嚴經要解卷第六</p>
<div class='div-w'>
<p class='h3'>音切</p>
<div class='div-note'>燧<p><span class='note-inline'>(音遂)</span>。</p>
析<p><span class='note-inline'>(先擊切)</span>。</p>
爨<p><span class='note-inline'>(七亂切)</span>。</p>
鎔<p><span class='note-inline'>(音容)</span>。</p>
紆<p><span class='note-inline'>(憶俱切)</span>。</p>
泮<p><span class='note-inline'>(音判)</span>。</p>
陟<p><span class='note-inline'>(知力切)</span>。</p>
滔<p><span class='note-inline'>(音叨)</span>。</p>
突<p><span class='note-inline'>(陀骨切)</span>。</p>
褁<p><span class='note-inline'>(音果)</span>。</p>
爍<p><span class='note-inline'>(書若切)</span>。</p>
</div></div></div></div>
</div><!-- end of div[@id='body'] -->
</body></html>