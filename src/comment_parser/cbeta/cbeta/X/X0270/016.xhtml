<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu22' />大佛頂如來密因修證了義諸菩薩萬行首楞嚴經要解卷第十六</p><p class="byline">唐天竺沙門般剌蜜諦譯</p><p class="byline">烏萇國沙門彌伽釋迦譯語</p><p class="byline">菩薩戒弟子前正議大夫同中書</p><p class="byline">門下平章事清河房融筆受</p><p class="byline">溫陵開元蓮寺比丘戒環解</p>
<div class='div-commentary'><p style="margin-left:1em">△二如來開示二。初讚許。</p>
</div>
<div class='div-orig'><p>佛告阿難。快哉此問。令諸眾生不入邪見。汝今諦聽。當為汝說。</p>
</div>
<div class='div-commentary'><p style="margin-left:1em">△二正示四。一因妄生習二。一總標。</p>
</div>
<div class='div-orig'><p>阿難。一切眾生。實本真淨。因彼妄見。有妄習生。因此分開內分外分。</p>
</div>
<div class='div-commentary'><p style="margin-left:1em">△二別明二。一內分積情。</p>
</div>
<div class='div-orig'><p>阿難。內分即是眾生分內。因諸愛染。發起妄情。情積不休。能生愛水。是故眾生心憶珍羞。口中水出。心憶前人或憐或恨。目中淚盈。貪求財寶。心發愛涎。舉體光潤。心著行婬。男女二根自然流液。</p>
</div>
<div class='div-commentary'><p style="margin-left:1em">心動於內曰情。故情為內分。情人之陰氣有欲者也。故因諸愛染而起。以陰積故能生愛水。潤業潤生輪迴不斷。職皆由此。</p>
</div>
<div class='div-orig'><p>阿難。諸愛雖別。流結是同。潤濕不升。自然從墜。此名內分。</p>
</div>
<div class='div-commentary'><p style="margin-left:1em">諸愛不一。皆能感水結惑。故曰流結是同。水性沉下。故情積之業多從淪墜。</p>
<p style="margin-left:1em">△二外分發想。</p>
</div>
<div class='div-orig'><p>阿難。外分即是眾生分外。因諸渴仰。發明虗想。想積不休。能生勝氣。是故眾生心持禁戒。舉身輕清。心持呪印。顧眄雄毅。心欲生天。夢想飛舉。心存佛國。聖境冥現。事善知識。自輕身命。</p>
</div>
<div class='div-commentary'><p style="margin-left:1em">意緣於外曰想。故想為外分。想人之陽氣有冀者也。故因渴仰而發。以陽積故能生勝氣。如輕清雄毅等事皆勝氣也。想能生勝而卵以想生者。由染淨異也。</p>
</div>
<div class='div-orig'><p>阿難。諸想雖別。輕舉是同。飛動不沉。自然超越。此名外分。</p>
</div>
<div class='div-commentary'><p style="margin-left:1em">諸想不一。皆能輕清飛舉。故曰輕舉是同。以輕舉故。多能超越。</p>
<p style="margin-left:1em">△二從習感業三。一標感變之時。</p>
</div>
<div class='div-orig'><p>阿難。一切世間生死相續。生從順習。死從變流。臨命終時未捨煖觸。一生善惡俱時頓現。死逆生順。二習相交。</p>
</div>
<div class='div-commentary'><p style="margin-left:1em">人之情習。好生惡死。以生為順。以死為變。逆順相交。謂方死方生之間也。一生善惡之業。即於是時隨其情想輕重而感變焉。</p>
<p style="margin-left:1em">△二辯感變之理五。一純想。</p>
</div>
<div class='div-orig'><p>純想即飛。必生天上。若飛心中。兼福兼慧及與淨願。自然心開。見十方佛。一切淨土。隨願往生。</p>
</div>
<div class='div-commentary'><p style="margin-left:1em">想體輕舉故。純即飛升。然此特純善故。止於生天。若兼修福慧淨願。則二交六時。感變倍勝。</p>
<p style="margin-left:1em">△二情少想多。</p>
</div>
<div class='div-orig'><p>情少想多。輕舉非遠。即為飛仙大力鬼王飛行夜叉地行羅剎。遊於四天。所去無礙。</p>
</div>
<div class='div-commentary'><p style="margin-left:1em">勝想不純。少滯邪情。故感此類。</p>
</div>
<div class='div-orig'><p>其中若有善願善心。護持我法。或護禁戒隨持戒人。或護神呪隨持呪者。或護禪定。保綏法忍。是等親住如來座下。</p>
</div>
<div class='div-commentary'><p style="margin-left:1em">雖滯邪情。而有善願。斯感善緣。即天龍八部類也。</p>
<p style="margin-left:1em">△三情想均等。</p>
</div>
<div class='div-orig'><p>情想均等。不飛不墜。生於人間。想明斯聰。情幽斯鈍。</p>
</div>
<div class='div-commentary'><p style="margin-left:1em">人有聰鈍。其理如此。</p>
<p style="margin-left:1em">△四情多想少。</p>
</div>
<div class='div-orig'><p>情多想少。流入橫生。重為毛群。輕為羽族。</p>
</div>
<div class='div-commentary'><p style="margin-left:1em">此六情四想也。情多故淪變。帶想故飛舉。而重業不能但為毛群。橫生即旁首者。由行不正故。</p>
</div>
<div class='div-orig'><p>七情三想。沉下水輪。生於火際。受氣猛火。身為餓鬼。常被焚燒。水能害<span class='corr'>己</span>。無食無飲。經百千劫。</p>
</div>
<div class='div-commentary'><p style="margin-left:1em">俱舍說。大地最下有金水風輪。有八寒八熱地獄。在三輪之上。此文說沉下水火風輪。又似地獄在三輪之下。疑此所指非地下三輪。乃地獄三輪也。言水輪火際。即寒獄第八也。受氣猛火。謂受火氣以為身故。常被火燒。或得水飲。亦化為火。故曰水能害<span class='corr'>己</span>。</p>
</div>
<div class='div-orig'><p>九情一想。下洞火輪。身入風火二交過地。輕生有間。重生無間。二種地獄。</p>
</div>
<div class='div-commentary'><p style="margin-left:1em">情業愈滯故。獄報愈沉下。洞火輪即八熱獄也。入風火交過地。謂超寒獄入熱獄也。熱獄第八。名五無間。有間即餘七也。</p>
<p style="margin-left:1em">△五純情。</p>
</div>
<div class='div-orig'><p>純情即沉入阿鼻獄。若沉心中。有謗大乘。毀佛禁戒。誑妄說法。虗貪信施。濫膺恭敬。五逆十重。更生十方阿鼻地獄。</p>
</div>
<div class='div-commentary'><p style="margin-left:1em">阿鼻此云無間。謂受罪苦具身量劫數壽命五者。皆無遮間。名五無間獄。此唯情業最重者墜入。至劫壞乃出。若兼謗大乘等罪。則此劫雖壞。更入十方阿鼻。無有出期。以謗法毀戒。令無窮人墮邪見故。</p>
<p style="margin-left:1em">△三結所感以答。</p>
</div>
<div class='div-orig'><p>循造惡業。雖則自招。眾同分中兼有元地。</p>
</div>
<div class='div-commentary'><p style="margin-left:1em">前問地獄為有定處為復自然。故答純情以造。雖則自招同業所感。不無定處。元地者各隨元由也。</p>
<p style="margin-left:1em">△三從業分趣。下從地獄。上至非想。文七。一地獄趣二一結前起後。</p>
</div>
<div class='div-orig'><p>阿難。此等皆是彼諸眾生自業所感。造十習因。受六交報。</p>
</div>
<div class='div-commentary'><p style="margin-left:1em">前略明情想感變。此詳明根境構造也。十習本於十惑。以習成惡業。六交因乎六根。而交起惡報。</p>
<p style="margin-left:1em">△二總徵別明五。一十習因十。一婬習。</p>
</div>
<div class='div-orig'><p>云何十因。阿難。一者婬習交接。發於相磨。研磨不休。如是故有大猛火光於中發動。如人以手自相摩觸煖相現前。二習相然。故有鐵牀銅柱諸事。</p>
</div>
<div class='div-commentary'><p style="margin-left:1em">惡業起於情惑。而婬為情惑之最。故前後皆首明之。十習之業。皆先言所感之境。次言所報之事。婬感火業。由惑心熾盛相摩而發也。故所感之境。見大猛火。舒王曰婬習研摩不休自耗其精。則火界熾然。於其生也。尚有痟渴內熱等疾。則其死也。見大猛火。宜矣。能所交熾。名二習相然。故有鐵牀銅柱之報。乃應其習業也。</p>
</div>
<div class='div-orig'><p>是故十方一切如來。色目行婬。同名欲火。菩薩見欲。如避火坑。</p>
</div>
<div class='div-commentary'><p style="margin-left:1em">如來為導師。故色目以警之。菩薩為行人。故深怖以避之。色目猶詺目也。</p>
<p style="margin-left:1em">△二貪習。</p>
</div>
<div class='div-orig'><p>二者貪習交計。發於相吸。吸攬不止。如是故有積寒堅冰於中凍冽。如人以口吸縮風氣有冷觸生。二習相陵。故有吒吒波波羅羅青赤白蓮寒冰等事。</p>
</div>
<div class='div-commentary'><p style="margin-left:1em">貪習感水。由愛心計着。吸取而發也。吸積風為寒。風結水為冰。故有積寒凍冽之境。吒吒寒冰之報。即寒冰獄也。俱舍云。吒波羅等忍寒聲也。青赤白蓮寒冰色也。</p>
</div>
<div class='div-orig'><p>是故十方一切如來。色目多求。同名貪水。菩薩見貪。如避瘴海。</p>
</div>
<div class='div-commentary'><p style="margin-left:1em">貪水能潤業滋惡。瘴海能毒性沒身。</p>
<p style="margin-left:1em">△三慢習。</p>
</div>
<div class='div-orig'><p>三者慢習交陵。發於相恃。馳流不息。如是故有騰逸奔波。積波為水。如人口舌自相綿味。因而水發。二習相鼓。故有血河灰河熱沙毒海融銅灌吞諸事。是故十方一切如來。色目我慢。名飲癡水。菩薩見慢。如避巨溺。</p>
</div>
<div class='div-commentary'><p style="margin-left:1em">慢習驕逸。由輕凌恃<span class='corr'>己</span>而發。以驕佚馳流故。感騰逸奔波之境。積致惡毒故。有血河灌吞之報。慢能滋癡故。如飲癡水。能致深害。故譬巨溺。癡水西國水名。</p>
<p style="margin-left:1em">△四瞋習。</p>
</div>
<div class='div-orig'><p>四者瞋習交衝。發於相忤。忤結不息。心熱發火。鑄氣為金。如是故有刀山鐵橛劍樹劒輪斧鉞鎗鋸。如人䘖冤殺氣飛動。二習相擊。故有宮割斬斫剉刺搥擊諸事。是故十方一切如來。色目瞋恚。名利刀劒。菩薩見瞋。如避誅戮。</p>
</div>
<div class='div-commentary'><p style="margin-left:1em">心屬火。氣屬金。瞋者由心作氣。而反動其心。加之衝擊抵忤。則心火轉盛。氣金轉剛故。曰心熱發火。鑄氣為金也。斷刑曰宮。肉刑曰割。</p>
<p style="margin-left:1em">△五詐習。</p>
</div>
<div class='div-orig'><p>五者詐習交誘。發於相調。引起不住。如是故有繩木絞校。如水浸田草木生長。二習相延。故有杻械枷鎻鞭杖撾棒諸事。是故十方一切如來。色目姦偽。同名讒賊。菩薩見詐。如畏豺狼。</p>
</div>
<div class='div-commentary'><p style="margin-left:1em">詐習依姦智起惡。而漸滋蔓故。如水浸田。草木生長。由調引相延故。感繩木延引之事。讒賊姦詐敗正者也。</p>
<p style="margin-left:1em">△六誑習。</p>
</div>
<div class='div-orig'><p>六者誑習交欺。發於相罔。誣罔不止。飛心造姦。如是故有塵土屎尿穢汙不淨。如塵隨風各無所見。二習相加。故有沒溺騰擲飛墜漂淪諸事。是故十方一切如來。色目欺誑。同名劫殺。菩薩見誑。如踐蛇虺。</p>
</div>
<div class='div-commentary'><p style="margin-left:1em">誑者以狂言欺人。其志誣罔。其心飛揚。如風鼓塵使人無見。故感塵土穢惡之境沒溺騰墜之報。</p>
<p style="margin-left:1em">△七冤習。</p>
</div>
<div class='div-orig'><p>七者冤習交嫌。發於䘖恨。如是故有飛石投礰匣貯車檻甕盛囊撲。如陰毒人懷抱畜惡。二習相吞。故有投擲擒捉擊射拋撮諸事。是故十方一切如來。色目冤家。名違害鬼。菩薩見冤。如飲鴆酒。</p>
</div>
<div class='div-commentary'><p style="margin-left:1em">冤習含恨。陰隱為傷。故如陰毒畜惡。而感飛石囊撲之境投擲拋撮之報。飛石投擲車匣牢柵。皆陰隱事也。</p>
<p style="margin-left:1em">△八見習。</p>
</div>
<div class='div-orig'><p>八者見習交明。如薩迦耶見戒禁取邪悟諸業。發於違拒。出生相反。如是故有王使主吏證執文藉。如行路人來往相見。二習相交。故有勘問權詐考訊。推鞫察訪。披究照明。善惡童子手執文簿辭辯諸事。是故十方一切如來。色目惡見。同名見坑。菩薩見諸虗妄徧執。如臨毒壑。</p>
</div>
<div class='div-commentary'><p style="margin-left:1em">見習有五。一薩迦耶。此云身見。謂執身有我種種計著。二邊見。於一切法執斷執常。三邪見。邪悟錯解撥無因果。四見取。非果計果。如以非想為涅槃之類。五戒禁取。非因計因。如持狗戒為生天因之類。此五總名惡見。順邪反正故。云發於違拒出生相反。由其違反故。感王吏證執之境權詐推鞫之報。路人相見。一去一迴。喻所見違反也。是五惡見。能陷法身。故名見坑。能致業苦。故名毒壑。行人當疾滅之。</p>
<p style="margin-left:1em">△九枉習。</p>
</div>
<div class='div-orig'><p>九者枉習交加。發於誣謗。如是故有合山合石碾磑耕磨。如讒賊人。逼枉良善。二習相排。故有押捺槌按蹙漉衡度諸事。是故十方一切如來。色目怨謗。同名讒虎。菩薩見枉。如遭霹靂。</p>
</div>
<div class='div-commentary'><p style="margin-left:1em">於不宜曲而曲之曰枉。枉非真情。由誣謗發。逼壓於人。故感報如之。排擠挫也。押捺亦其義也。漉瀝也。衡橫也。謂迫蹙其體。瀝漉其血。又於迫隘。苦具橫衝而度。所謂下透掛網倒懸其頭者。皆衡度類也。讒能傷入。故名讒虎。以可驚懾。故喻霹靂。</p>
<p style="margin-left:1em">△十訟習。</p>
</div>
<div class='div-orig'><p>十者訟習交諠。發於藏覆。如是故有鑑見照燭。如於日中不能藏影。二習相陳。故有惡友業鏡火珠披露宿業對驗諸事。是故十方一切如來。色目覆藏。同名陰賊。菩薩觀覆。如戴高山履於巨海。</p>
</div>
<div class='div-commentary'><p style="margin-left:1em">訟非官訟。公發其覆之謂也。此正覆習也。此覆彼訟曰交喧。故感鑒見照燭之境惡友對驗之報。陰賊藏覆。發則自害。覆罪適足。自壓自墜。故如戴山履海也。十習發於十惑。通根本而兼隨。隨煩惱二十。初曰忿恨惱覆誑諂憍害。今詐習即諂也。冤即恨也。枉即害也。訟即覆也。略例而<span class='corr'>已</span>。</p>
<p style="margin-left:1em">△二六交報二。一總標。</p>
</div>
<div class='div-orig'><p>云何六報。阿難。一切眾生。六識造業。所招惡報。從六根出。</p>
</div>
<div class='div-commentary'><p style="margin-left:1em">從識造業。從根顯報。業報相會。謂之交。</p>
<p style="margin-left:1em">△二別明六。一見報二。一依根感報。</p>
</div>
<div class='div-orig'><p>云何惡報從六根出。一者見報。招引惡果。此見業交。則臨終時。先見猛火滿十方界。亡者神識。飛墜乘煙入無間獄。發明二相。一者明見。則能徧見種種惡物。生無量畏。二者暗見。寂然不見。生無量恐。</p>
</div>
<div class='div-commentary'><p style="margin-left:1em">見覺屬火。故感猛火。畏見於境。恐藏於心。六交皆直入無間者。就重言耳。成論云。極善極惡皆無中陰。所以直入。</p>
<p style="margin-left:1em">△二隨根轉變。</p>
</div>
<div class='div-orig'><p>如是見火。燒聽。能為鑊湯洋銅。燒息。能為黑煙紫燄。燒味。能為焦丸鐵糜。燒觸。能為熱灰鑪炭。燒心。能生星火迸灑。煽皷空界。</p>
</div>
<div class='div-commentary'><p style="margin-left:1em">聞聽屬水。故燒聽能為鑊湯洋銅。鼻齅主氣。故燒息能為黑煙紫燄。舌主味。丸糜味類也。身主觸。灰炭觸類也。心正屬火。燒之轉熾。故迸漉煽鼓。</p>
<p style="margin-left:1em">△二聞報二。一依根感業。</p>
</div>
<div class='div-orig'><p>二者聞報。招引惡果。此聞業交。則臨終時。先見波濤沒溺天地。亡者神識。降注乘流入無間獄。發明二相。一者開聽。聽種種閙。精神愗亂。二者閉聽。寂無所聞。幽魄沉沒。</p>
</div>
<div class='div-commentary'><p style="margin-left:1em">聞聽屬水。故觀聽旋復。則水不能溺。依之造業。則能感波濤。開閉猶通塞也。愗昏也。</p>
<p style="margin-left:1em">△二隨根轉變。</p>
</div>
<div class='div-orig'><p>如是聞波。注聞。則能為責為詰。注見。則能為雷為吼。為惡毒氣。注息。則能為雨為霧。洒諸毒蟲。周滿身體。注味。則能為膿為血。種種雜穢。注觸。則能為畜為鬼。為糞為尿。注意。則能為電為雹。摧碎心魄。</p>
</div>
<div class='div-commentary'><p style="margin-left:1em">注聞發聲。故為責罪詰情之事。注見能為雷吼者。聞波為陰。見火為陽。陰陽相薄而成雷故也。注息為雨霧。水隨氣變也。注味為膿血。水隨味變也。注觸為畜鬼。水隨形變也。注意為電雹。意出於心。水火交感也。一切物理。莫不因五行乘陰陽以變化故。此隨根轉變之事。皆不出此。</p>
<p style="margin-left:1em">△三齅報二。一依根感業。</p>
</div>
<div class='div-orig'><p>三者齅報。招引惡果。此齅業交。則臨終時。先見毒氣充塞遠近。亡者神識。從地踊出入無間獄。發明二相。一者通聞。被諸惡氣。熏極心擾。二者塞聞。氣掩不通。悶絕於地。</p>
</div>
<div class='div-commentary'><p style="margin-left:1em">因貪惡香。作種種業。果感毒氣。成種種報。</p>
<p style="margin-left:1em">△二隨根轉變。</p>
</div>
<div class='div-orig'><p>如是齅氣。衝息。則能為質為履。衝見。則能為火為炬。衝聽。則能為沒為溺為洋為沸。衝味。則能為餒為爽。衝觸。則能為綻為爛。為大肉山。有百千眼。無量咂食。衝思。則能為灰為瘴。為飛砂礰擊碎身體。</p>
</div>
<div class='div-commentary'><p style="margin-left:1em">質礙也。履通也。齅業所依不離通塞。故衝息能為質履也。衝見為火炬。衝聽為沒溺洋沸。則見覺屬火。聞聽屬水。明矣。飢餒乖爽。由味隨氣變也。綻拆爛壞。由體隨氣變也。衝思為灰砂依土感也。</p>
<p style="margin-left:1em">△四味報二。一依根感業。</p>
</div>
<div class='div-orig'><p>四者味報。招引惡果。此味業交。則臨終時。先見鐵網。猛燄熾烈。周覆世界。亡者神識。下透掛網。倒懸其頭。入無間獄。發明二相。一者吸氣。結成寒氷。凍裂身肉。二者吐氣。飛為猛火。燋爛骨髓。</p>
</div>
<div class='div-commentary'><p style="margin-left:1em">舌根屬心。發語罔人。貪味網物。故感鐵網熾烈。周覆。舌業所依。不離吸吐。吸氣為寒。吐氣為熱。葢常理也。</p>
<p style="margin-left:1em">△二隨根轉變。</p>
</div>
<div class='div-orig'><p>如是甞味。歷甞。則能為承為忍。歷見。則能為然金石。歷聽。則能為利兵刃。歷息。則能為大鐵籠彌覆國土。歷觸。則能為弓為箭為弩為射。歷思。則能為飛熱鐵從空雨下。</p>
</div>
<div class='div-commentary'><p style="margin-left:1em">舌噉生命。使彼承忍。故歷甞發苦。使<span class='corr'>己</span>承忍。依見貪昧。故能為燃金石。依聽發惡。故能為利兵刃。依齅恣貪。籠取群味。故能為大鐵籠。觸味傷物。故感弓箭以自傷。終味思物。故感飛鐵以充味。</p>
<p style="margin-left:1em">△五觸報二。一依根感業。</p>
</div>
<div class='div-orig'><p>五者觸報。招引惡果。此觸業交。則臨終時。先見大山四面來合無復出路。亡者神識。見大鐵城。火蛇火狗。虎狼師子。牛頭獄卒馬頭羅剎。手執鎗矟驅入城門。向無間獄。發明二相。一者合觸。合山逼體。骨肉血漬。二者離觸。刀劒觸身。心肝屠裂。</p>
</div>
<div class='div-commentary'><p style="margin-left:1em">身業多受惡觸。多起惡觸。故執招大山來合及鐵城火狗等。皆惡觸雜感也。觸業所依不出離合。屠裂即離相也。</p>
<p style="margin-left:1em">△二隨根轉變。</p>
</div>
<div class='div-orig'><p>如是合觸。歷觸。則能為道為觀。為廳為案。歷見。則能為燒為爇。歷聽。則能為撞為擊為剚為射。歷息。則能為括為袋為考為縛。歷甞。則能為耕為鉗為斬為截。歷思。則能為墜為飛為煎為炙。</p>
</div>
<div class='div-commentary'><p style="margin-left:1em">道趣獄路也。觀獄王門闕兩觀也。廳案治罪之處。皆身觸所依也。燒爇見觸也。撞擊聞觸也。括袋息觸也。耕鉗舌觸也。飛墜思觸也。剚射考縛。則相因旁舉爾。剚插刃於肉也。括袋所以收氣也。思業飄蕩。故感飛墜之事。</p>
<p style="margin-left:1em">△六思報二。一依根感業。</p>
</div>
<div class='div-orig'><p>六者思報。招引惡果。此思業交。則臨終時。先見惡風吹壞國土。亡者神識。被吹上空。旋落乘風。墮無間獄。發明二相。一者不覺。迷極則荒。奔走不息。二者不迷。覺知則苦。無量煎燒。痛深難忍。</p>
</div>
<div class='div-commentary'><p style="margin-left:1em">思屬上而飄蕩。故見惡風吹壞國土等事。思業所依不出迷覺。荒奔迷思也。知苦覺思也。</p>
<p style="margin-left:1em">△二隨根轉變。</p>
</div>
<div class='div-orig'><p>如是邪思。結思。則能為方為所。結見。則能為鑒受證。結聽則能為大合石為冰為霜為土為霧。結息。則能為大火車火船火檻。結甞。則能為大叫喚為悔為泣。結觸。則能為大為小。為一日中萬生萬死。為偃為仰。</p>
</div>
<div class='div-commentary'><p style="margin-left:1em">思必有所故。結思則為受罪方所。見能鑒證故。結見則為證罪人事。結聽能為大合石等。水土交感也。車船檻乃息氣乘亂思所變也。甞即舌根。聲所自發也。大小<span class='corr'>已</span>下。皆言其身乃觸業乘亂思所變也。</p>
<p style="margin-left:1em">△三結由妄造。</p>
</div>
<div class='div-orig'><p>阿難。是名地獄十因六果。皆是眾生迷妄所造。</p>
</div>
<div class='div-commentary'><p style="margin-left:1em">△四詳明輕重五。一極重。</p>
</div>
<div class='div-orig'><p>若諸眾生。惡業同造。入阿鼻獄。受無量苦。經無量劫。</p>
</div>
<div class='div-commentary'><p style="margin-left:1em">同於六根。具造十因。兼境兼根。名惡業同造。其罪極重。故入阿鼻。具五無間。</p>
<p style="margin-left:1em">△二次重。</p>
</div>
<div class='div-orig'><p>六根各造。及彼所作兼境兼根。是人則入八無間獄。</p>
</div>
<div class='div-commentary'><p style="margin-left:1em">各造則有先後間歇。為次重故。入八無間。即八熱獄也。有心而不及犯。則不兼境。無心而悞犯。則不兼根。故作特犯兼二矣。</p>
<p style="margin-left:1em">△三又次。</p>
</div>
<div class='div-orig'><p>身口意三。作殺盜婬。是人則入十八地獄。</p>
</div>
<div class='div-commentary'><p style="margin-left:1em">身口意殺盜婬乃重罪以不遍六不具十故。又次前也。大獄只有八寒八熱。而經有十八鬲子地獄及八萬四千眷屬等獄。皆大獄所分。</p>
<p style="margin-left:1em">△四稍輕。</p>
</div>
<div class='div-orig'><p>三業不兼。中間或為一殺一盜。是人則入三十六地獄。</p>
</div>
<div class='div-commentary'><p style="margin-left:1em">三業不兼。謂具二闕一也。</p>
<p style="margin-left:1em">△五次輕。</p>
</div>
<div class='div-orig'><p>見見一根。單犯一業。是人則入一百八地獄。</p>
</div>
<div class='div-commentary'><p style="margin-left:1em">上具二闕一。此犯一闕二。故又輕也。見音現明然不兼也。</p>
<p style="margin-left:1em">△五結答所問。</p>
</div>
<div class='div-orig'><p>由是眾生別作別造。於世界中入同分地。妄想發生。非本來有。</p>
</div>
<div class='div-commentary'><p style="margin-left:1em">別作同分者。如別造極重。而同入阿鼻。別造次輕。而同入百八。是也。</p>
<p style="margin-left:1em">△二鬼趣三。一標緣起。</p>
</div>
<div class='div-orig'><p>復次阿難。是諸眾生。非破律儀。犯菩薩戒。毀佛涅槃。諸餘雜業。歷劫燒然。後還罪畢。受諸鬼形。</p>
</div>
<div class='div-commentary'><p style="margin-left:1em">非破律儀。無正範也。犯菩薩戒。無正因也。毀佛涅槃。無正果也。三者不正諸餘皆邪故。墮獄罪畢即入鬼趣。</p>
<p style="margin-left:1em">△二明感類。此類乃惑習雜相。所謂諸餘雜業不必局配十因。文義不循。</p>
</div>
<div class='div-orig'><p>若於本因。貪物為罪。是人罪畢。遇物成形。名為怪鬼。貪色為罪。是人罪畢。遇風成形。名為魃鬼。</p>
</div>
<div class='div-commentary'><p style="margin-left:1em">貪物則悋著不釋故。附物為怪。貪色則惑於妖邪故。墮為妖魃。魃鬼。遇風成形。若魅鬼遇畜。癘鬼遇衰。各隨其本類化理也。</p>
</div>
<div class='div-orig'><p>貪惑為罪。是人罪畢。遇畜成形。名為魅鬼。貪恨為罪。是人罪畢。遇蟲成形。名蠱毒鬼。</p>
</div>
<div class='div-commentary'><p style="margin-left:1em">貪惑為魅。貪恨為毒。固其理也。魅精魅也。</p>
</div>
<div class='div-orig'><p>貪憶為罪。是人罪畢。遇衰成形。名為癘鬼。貪慠為罪。是人罪畢。遇氣成形。名為餓鬼。</p>
</div>
<div class='div-commentary'><p style="margin-left:1em">憶者常懷姦虐故。遇災衰處。為癘虐鬼。慠者虗憍恃氣故。乘飢虗氣。為餓鬼類。</p>
</div>
<div class='div-orig'><p>貪罔為罪。是人罪畢。遇幽為形。名為魘鬼。貪明為罪。是人罪畢。遇精為形。名魍魎鬼。</p>
</div>
<div class='div-commentary'><p style="margin-left:1em">貪罔者。潛心陰昧。遇幽為魘。皆陰昧事也。貪明者。妄意高明故。陰附精明。成魍魎類。</p>
</div>
<div class='div-orig'><p>貪成為罪。是人罪畢。遇明為形。名役使鬼。貪黨為罪。是人罪畢。遇人為形。名傳送鬼。</p>
</div>
<div class='div-commentary'><p style="margin-left:1em">貪成者。希意曲從故。影附明靈。為役使鬼。即依靈廟為驅使者。貪黨者。阿附邪侫故。遇人成形。為傳送鬼。即附巫祝。而傳吉凶者。</p>
<p style="margin-left:1em">△三結虗妄。</p>
</div>
<div class='div-orig'><p>阿難。是人皆以純情墜落。業火燒乾。上出為鬼。此等皆是自妄想業之所招引。若悟菩提。則妙圓明本無所有。</p>
</div>
<div class='div-commentary'><p style="margin-left:1em">情業積水故下墜。燒乾則情業<span class='corr'>已</span>盡。復乘想業。上出。皆迷妄之為也。圓明覺心。本無是事。</p>
<p style="margin-left:1em">△三畜趣三。一標緣起。</p>
</div>
<div class='div-orig'><p>復次阿難。鬼業既盡。則情與想。二俱成空。方於世間。與元負人。冤對相值。身為畜生。酬其宿債。</p>
</div>
<div class='div-commentary'><p style="margin-left:1em">獄報情業。鬼報想業。故鬼業盡。則二報俱空。復償負業。</p>
<p style="margin-left:1em">△二明感類。</p>
</div>
<div class='div-orig'><p>物怪之鬼。物消報盡。生於世間。多為梟類。風魃之鬼。風消報盡。生於世間。多為咎徵一切異類。</p>
</div>
<div class='div-commentary'><p style="margin-left:1em">土梟附塊。即邪著餘習也。魃鬼昔為妖孽故。餘習復為咎徵。咎徵者。凶事前驗。如鼯鼠呼人商羊舞水類也。</p>
</div>
<div class='div-orig'><p>畜魅之鬼。畜死報盡。生於世間。多為狐類。蟲蠱之鬼。蠱滅報盡。生於世間。多為毒類。</p>
</div>
<div class='div-commentary'><p style="margin-left:1em">為魅憑畜故。餘習為狐。蛇虺蝮蝎皆毒類。</p>
</div>
<div class='div-orig'><p>衰癘之鬼。衰窮報盡。生於世間。多為蛔類。受氣之鬼。氣消報盡。生於世間。多為食類。</p>
</div>
<div class='div-commentary'><p style="margin-left:1em">癘鬼襲人。蟯蛔附人。鬼中飢虗。畜中充饋。</p>
</div>
<div class='div-orig'><p>綿幽之鬼。幽消報盡。生於世間。多為服類。和精之鬼。和消報盡。生於世間。多為應類。</p>
</div>
<div class='div-commentary'><p style="margin-left:1em">綿著也。著幽魘人。故為服類。亦綿著於人。即蚕虫牛馬類也。和合也。以合精餘習。能應節序。即社燕寒鴈蟋蟀類也。</p>
</div>
<div class='div-orig'><p>明靈之鬼。明滅報盡。生於世間。多為休徵一切諸類。依人之鬼。人亡報盡。生於世間。多為循類。</p>
</div>
<div class='div-commentary'><p style="margin-left:1em">明而不幽。故為休徵。即嘉鳳祥麟類也。昔依人故。馴服於人。即猫犬雞㹠類也。凡諸異物。性妙乎神。靈邁於人。若龜善考祥。馬能知道。乃至寒鴈蟋蟀之類。不假曆數。冥知節序。皆餘習也。各言多者。約業習多分言之。未必盡然也。</p>
<p style="margin-left:1em">△三結虗妄。</p>
</div>
<div class='div-orig'><p>阿難。是等皆以業火乾枯。酬其宿債。旁為畜生。此等亦皆自虗妄業之所招引。若悟菩提。則此妄緣。本無所有。如汝所言。寶蓮香等及琉璃王善星比丘。如是惡業。本自發明。非從天降。亦非地出。亦非人與。自妄所招。還自來受。菩提心中。皆為浮虗妄想凝結。</p>
</div>
<div class='div-commentary'><p style="margin-left:1em">△四人趣三。一明酬業二。一反徵其剩。</p>
</div>
<div class='div-orig'><p>復次阿難。從是畜生。酬償先債。若彼酬者分越所酬。此等眾生。還復為人反徵其剩。如彼有力。兼有福德。則於人中。不捨人身酬還彼力。若無福者。還為畜生償彼餘直。</p>
</div>
<div class='div-commentary'><p style="margin-left:1em">為畜正酬。酬過其分。則為人反徵過分。謂非理苦役食噉無度。悉皆反徵。然則凡所食取。宜無過分也。</p>
<p style="margin-left:1em">△二因徵交讎。</p>
</div>
<div class='div-orig'><p>阿難。當知若用錢物。或役其力。償足自停。如於中間殺彼身命。或食其肉。如是乃至經微塵劫相食相誅。猶如轉輪。互為高下。無有休息。除奢摩他及佛出世。不可停寢。</p>
</div>
<div class='div-commentary'><p style="margin-left:1em">償足自停。則無交讎。償足不停。則交讎不<span class='corr'>已</span>。自非正修正力。莫之遏絕。</p>
<p style="margin-left:1em">△二明感類。</p>
</div>
<div class='div-orig'><p>汝今應知。彼梟倫者。酬足復形。生人道中。參合頑類。彼咎徵者。酬足復形。生人道中。參合愚類。彼狐倫者。酬足復形。生人道中。參合狠類。彼毒倫者。酬足復形。生人道中。參合庸類。彼蛔倫者。酬足復形。生人道中。參合微類。彼食倫者。酬足復形。生人道中。參合柔類。彼服倫者。酬足復形。生人道中。參合勞類。彼應倫者。酬足復形。生人道中。參合文類。彼休徵者。酬足復形。生人道中。參合明類。彼循倫者。酬足復形。生人道中。參合達類。</p>
</div>
<div class='div-commentary'><p style="margin-left:1em">梟以附塊相食故。餘習頑嚚不義。魃以婬妖迷性故。餘習愚純不智。狐以畜性自徇故。狠戾不率。毒以虫蠱自昏故。庸陋不敏。蛔以衰氣附物故。衰微不齒。食倫出於餓噉。故柔怯不勇。服倫出於綿著。故勞役不息。應倫出於精明故。文物不陋。休徵出於靈知故。聰明不昏。循倫宿涉世事故。曉達不昧。是等皆非正報。乃餘習所偶。故云參合。後三皆便巧雜伎世智辯聰者。非賢達文明之事也。</p>
<p style="margin-left:1em">△三結虗妄。</p>
</div>
<div class='div-orig'><p>阿難。是等皆以宿債畢酬。復形人道。皆無始來業計顛倒。相生相殺。不遇如來。不聞正法。於塵勞中。法爾輪轉。此輩名為可憐愍者。</p>
</div>
<div class='div-commentary'><p style="margin-left:1em">邪倒業輪。唯正能止。故不遇如來。為可憐愍。</p>
<p style="margin-left:1em">△五仙趣三。一標緣起。</p>
</div>
<div class='div-orig'><p>阿難。復有從人。不依正覺。修三摩地。別修妄念。存想固形。遊於山林人不及處。有十種仙。</p>
</div>
<div class='div-commentary'><p style="margin-left:1em">僊遷也。人之形神。能遷而不死者也。故曰存想固形。然終歸敗壞。比天為劣。比人為優。故別開。</p>
<p style="margin-left:1em">△二明感類。</p>
</div>
<div class='div-orig'><p>阿難。彼諸眾生。堅固服餌而不休息。食道圓成。名地行仙。堅固草木而不休息。藥道圓成。名飛行仙。</p>
</div>
<div class='div-commentary'><p style="margin-left:1em">以藥餌駐一期之壽。而不能輕舉。名地行。飡黃精松栢之類。久而身輕。名飛行。行功行也。</p>
</div>
<div class='div-orig'><p>堅固金石而不休息。化道圓成。名遊行仙。堅固動止而不休息。氣精圓成。名空行仙。</p>
</div>
<div class='div-commentary'><p style="margin-left:1em">煉金石還丹之類。化骨易形。撮土點石。以遊戲人間。名遊行。乘陰陽運止以調氣固精。遺形涉空。名空行。</p>
</div>
<div class='div-orig'><p>堅固津液而不休息。潤德圓成。名天行仙。堅固精色而不休息。吸粹圓成。名通行仙。</p>
</div>
<div class='div-commentary'><p style="margin-left:1em">鼓天池。嚥津液。冰雪婥約。不交世欲。與天無異。名天行。吞吸精色。服虹飲霧。粹氣潛通。名通行。</p>
</div>
<div class='div-orig'><p>堅固呪禁而不休息。術法圓成。名道行仙。堅固思念。而不休息。思憶圓成。名照行仙。</p>
</div>
<div class='div-commentary'><p style="margin-left:1em">能以術法。述道自然。名道行。澄凝精思。久能照應。名照行。或存想頂門而出神。繫心臍輪而煉丹。皆思憶圓成也。</p>
</div>
<div class='div-orig'><p>堅固交遘而不休息。感應圓成。名精行仙。堅固變化而不休息。覺悟圓成。名絕行仙。</p>
</div>
<div class='div-commentary'><p style="margin-left:1em">內以坎男離女。匹配夫妻。外即採陰助陽。攝衛精氣。名精行。存想化理。心隨邪悟。能大變化。其行絕世。名絕行。</p>
<p style="margin-left:1em">△三結虗妄。</p>
</div>
<div class='div-orig'><p>阿難。是等皆於人中鍊心。不修正覺。別得生理。壽千萬歲。休止深山或大海島絕於人境。斯亦輪迴妄想流轉。不修三昧。報盡還來。散入諸趣。</p>
</div>
<div class='div-commentary'><p style="margin-left:1em">△六天趣三。初欲界六天二。一列明六。初四天王天。</p>
</div>
<div class='div-orig'><p>阿難。諸世間人。不求常住。未能捨諸妻妾恩愛。於邪婬中心不流逸。澄瑩生明。命終之後。鄰於日月。如是一類。名四天王天。</p>
</div>
<div class='div-commentary'><p style="margin-left:1em">未能離欲。且能窒欲使愛水不流。則湛性澄瑩。故能生初天也。六天由修五戒十善而致。今但約欲微增勝者。欲愛為輪迴根本。前明淪墜亦始於此。此明超騰亦始於此。意使初心未能成就禪定智慧。且疾斷根本。則輪迴可出也。</p>
<p style="margin-left:1em">△二三十三天。</p>
</div>
<div class='div-orig'><p>於<span class='corr'>己</span>妻房。婬愛微薄。於淨居時。不得全味。命終之後。超日月明居人間頂。如是一類。名忉利天。</p>
</div>
<div class='div-commentary'><p style="margin-left:1em">此愛薄於前。故報居其上。後遞然也。淨居謂清淨自居之時。未全清淨之味。為有微愛故也。日月居須彌腰。忉利居頂。以澄瑩增明。故能超之。</p>
<p style="margin-left:1em">△三時分天。</p>
</div>
<div class='div-orig'><p>逢欲暫交。去無思憶。於人間世。動少靜多。命終之後。於虗空中朗然安住。日月光明上照不及。是諸人等自有光明。如是一類。名須燄摩天。</p>
</div>
<div class='div-commentary'><p style="margin-left:1em">欲心不作。故動少靜多也。六欲下二名地居天。上四名空居天。不須日月而常明。以蓮華開合分晝夜故。名時分。</p>
<p style="margin-left:1em">△四知足天。</p>
</div>
<div class='div-orig'><p>一切時靜。有應觸來未能違戾。命終之後。上昇精微。不接下界諸人天境。乃至劫壞。三災不及。如是一類。名兜率陀天。</p>
</div>
<div class='div-commentary'><p style="margin-left:1em">雖靜心愈多。亦未免應觸。此能少欲。未能無心也。兜率天有內院外院。三災至三禪。而此不及者。約內院言之。精微不接。皆內院之事也。</p>
<p style="margin-left:1em">△五樂變化天。</p>
</div>
<div class='div-orig'><p>我無欲心。應汝行事。於橫陳時。味如嚼蠟。命終之後。生越化地。如是一類。名樂變化天。</p>
</div>
<div class='div-commentary'><p style="margin-left:1em">此無心而境自至曰橫陳。嚼蠟言味甚簿也。諸天皆有報境。而此天樂自變化以受用。越於下天。故名越化。</p>
<p style="margin-left:1em">△六他化自在天。</p>
</div>
<div class='div-orig'><p>無世間心。同世行事。於行事交了然超越。命終之後。徧能出超化無化境。如是一類。名他化自在天。</p>
</div>
<div class='div-commentary'><p style="margin-left:1em">了然超越。言全無味也。化即第五天。無化即下天也。諸欲樂境不勞自化。皆由他化而自在受用。名他化自在。</p>
<p style="margin-left:1em">△二結妄。</p>
</div>
<div class='div-orig'><p>阿難。如是六天。形雖出動。心迹尚交。自此<span class='corr'>已</span>還名為欲界。</p>
</div>
<div class='div-commentary'><p style="margin-left:1em">雖出塵擾。未能絕欲。故通名欲界。</p>
</div>
<p class='juan'>大佛頂如來密因修證了義諸菩薩萬行首楞嚴經要解卷第十六</p>
<div class='div-w'>
<p class='h3'>音切</p>
<div class='div-note'>橛<p><span class='note-inline'>(其月切)</span>。</p>
刺<p><span class='note-inline'>(七迹切)</span>。</p>
校<p><span class='note-inline'>(音効)</span>。</p>
屎<p><span class='note-inline'>(音矢)</span>。</p>
尿<p><span class='note-inline'>(乃弔切)</span>。</p>
碾<p><span class='note-inline'>(尼展切)</span>。</p>
磑<p><span class='note-inline'>(五對切)</span>。</p>
愗<p><span class='note-inline'>(莫候切)</span>。</p>
咂<p><span class='note-inline'>(音匝)</span>。</p>
矟<p><span class='note-inline'>(音朔)</span>。</p>
剚<p><span class='note-inline'>(側吏切)</span>。</p>
魃<p><span class='note-inline'>(音跋)</span>。</p>
魘<p><span class='note-inline'>(於琰切)</span>。</p>
</div></div></div></div>
</div><!-- end of div[@id='body'] -->
</body></html>