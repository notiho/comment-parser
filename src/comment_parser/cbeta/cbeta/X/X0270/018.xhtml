<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞嚴經要解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu24' />大佛頂如來密因修證了義諸菩薩萬行首楞嚴經要解卷第十八</p><p class="byline">唐天竺沙門般<span class='corr'>剌</span>蜜諦譯</p><p class="byline">烏萇國沙門彌伽釋迦譯語</p><p class="byline">菩薩戒弟子前正議大夫同中書</p><p class="byline">門下平章事清河房融筆受</p><p class="byline">溫陵開元蓮寺比丘戒環解</p>
<div class='div-commentary'><p style="margin-left:1em">△二受陰三。初示陰相。</p>
</div>
<div class='div-orig'><p>阿難。彼善男子。修三摩提奢靡他中。色陰盡者。見諸佛心。如明鏡中顯現其像。若有所得。而未能用。猶如魘人手足宛然。見聞不惑。心觸客邪而不能動。此則名為受陰區宇。</p>
</div>
<div class='div-commentary'><p style="margin-left:1em">受以領納前境為義。<span class='corr'>已</span>破色陰。內外虗融。故見諸佛心如鏡現像。諸佛心即我妙覺明心也。如鏡現像。謂清淨虗凝了非形礙也。雖具妙體。而未能運用。葢為受所覆故。如魘寐人支體宛具六根明了而不能運動。此受陰之相也。</p>
</div>
<div class='div-orig'><p>若魘咎歇。其心離身。反觀其面。去住自由。無復留礙。名受陰盡。是人則能超越見濁。觀其所由。虗明妄想以為其本。</p>
</div>
<div class='div-commentary'><p style="margin-left:1em">色陰盡者。<span class='corr'>已</span>離形礙。然為受所魘而未能用。故受陰消歇。即能離身反觀去住無礙也。妄起見覺。汩擾湛性。名見濁。即受陰之體也。故受陰盡即超之。因違順之幻境。生損益之妄受。則受陰無體。虗有所明。故曰虗明妄想為本。</p>
<p style="margin-left:1em">△二辨現境十。一抑伏生悲。</p>
</div>
<div class='div-orig'><p>阿難。彼善男子。當在此中得大光耀。其心發明。內抑過分。忽於其處發無窮悲。如是乃至觀見蚊蝱猶如赤子。心生憐愍。不覺流淚。此名功用抑摧過越。悟則無咎。非為聖證。覺了不迷久自消歇。若作聖解。則有悲魔入其心腑。見人則悲。啼泣無限。失於正受。當從淪墜。</p>
</div>
<div class='div-commentary'><p style="margin-left:1em">此中受陰定中也。既破色陰。無復幽黯。故得大光耀。知受陰為咎故。內自抑伏以破之。抑伏大過。失於慈柔。故多悲愍。以致悲魔附焉。</p>
<p style="margin-left:1em">△二感激生勇。</p>
</div>
<div class='div-orig'><p>阿難。又彼定中諸善男子。見色陰消受陰明白。勝相現前。感激過分。忽於其中生無限勇。其心猛利。志齊諸佛。謂三僧祇一念能越。此名功用陵率過越。悟則無咎。非為聖證。覺了不迷久自消歇。若作聖解。則有狂魔入其心腑。見人則誇。我慢無比。其心乃至上不見佛。下不見人。失於正受。當從淪墜。</p>
</div>
<div class='div-commentary'><p style="margin-left:1em">色盡受現。為定之勝相。因喜成功。故感激勇動。以為佛果可齊功行易致。陵率之過。故狂魔附焉。今夫以少為足。驕狂犯分。自視無前者。皆陵率之過也。</p>
<p style="margin-left:1em">△三慧劣迷憶。</p>
</div>
<div class='div-orig'><p>又彼定中諸善男子。見色陰消受陰明白。前無新證。歸失故居。智力衰微。入中隳地逈無所見。心中忽然生大枯渴。於一切時沉憶不散。將此以為勤精進相。此名修心無慧自失。悟則無咎。非為聖證。若作聖解。則有憶魔入其心腑。旦夕撮心懸在一處。失於正受。當從淪墜。</p>
</div>
<div class='div-commentary'><p style="margin-left:1em">凡修觀行。須定慧等持。乃能無失。今此定強智微。而受陰未盡。故進無新證。色陰<span class='corr'>已</span>消。故退失故居。進退之間杳無所依。名中隳地。以無依無見故。枯渴沉憶。而憶魔附焉。憶心妄系故。如有撮懸也。</p>
<p style="margin-left:1em">△四定劣失審。</p>
</div>
<div class='div-orig'><p>又彼定中諸善男子。見色陰消受陰明白。慧力過定。失於猛利。以諸勝性懷於心中。自心<span class='corr'>已</span>疑是盧舍那。得少為足。此名用心亡失恒審溺於知見。悟則無咎。非為聖證。若作聖解。則有下劣易知足魔入其心腑。見人自言我得無上第一義諦。失於正受。當從淪墜。</p>
</div>
<div class='div-commentary'><p style="margin-left:1em">前以定強智微。此又慧力過定。皆互有所失。故欲等持也。大意如科。</p>
<p style="margin-left:1em">△五失守生憂。</p>
</div>
<div class='div-orig'><p>又彼定中諸善男子。見色陰消受陰明白。新證未獲。故心<span class='corr'>已</span>亡。歷覽二際。自生艱險。於心忽然生無盡憂。如坐鐵牀。如飲毒藥。心不欲活。常求於人令害其命早取解脫。此名修行失於方便。悟則無咎。非為聖證。若作聖解。則有一分常憂愁魔入其心腑。手執刀劒自割其肉。欣其捨壽。或常憂愁。走入山林。不耐見人。失於正受。當從淪墜。</p>
</div>
<div class='div-commentary'><p style="margin-left:1em">進退失守故。心生艱險。以成邪憂。自致患害也。</p>
<p style="margin-left:1em">△六妄著生喜。</p>
</div>
<div class='div-orig'><p>又彼定中諸善男子。見色陰消受陰明白。處清淨中心安隱後。忽然自有無限喜生。心中歡悅不能自止。此名輕安無慧自禁。悟則無咎。非為聖證。若作聖解。則有一分好喜樂魔入其心腑。見人則笑。於衢路旁自歌自舞。自謂<span class='corr'>已</span>得無礙解脫。失於正受。當從淪墜。</p>
</div>
<div class='div-commentary'><p style="margin-left:1em">定力暫爾。無慧自持。故妄著成咎。</p>
<p style="margin-left:1em">△七見勝生慢。</p>
</div>
<div class='div-orig'><p>又彼定中諸善男子。見色陰消受陰明白。自謂<span class='corr'>已</span>足。忽有無端大我慢起。如是乃至慢與過慢。及慢過慢。或增上慢。或卑劣慢一時俱發。心中尚輕十方如來。何況下位聲聞緣覺。此名見勝無慧自救。悟則無咎。非為聖證。若作聖解。則有一分大我慢魔入其心腑。不禮塔廟。摧毀經像。謂檀越言。此是金銅或是土木。經是樹葉或是㲲華。肉身真常不自恭敬。却崇土木。實為顛倒。其深信者。從其毀碎埋棄地中。疑誤眾生入無間獄。失於正受。當從淪墜。</p>
</div>
<div class='div-commentary'><p style="margin-left:1em">慢名有七。恃<span class='corr'>己</span>凌他名我慢。同德相慠名慢。於同爭勝名過慢。於勝爭勝名慢過慢。未得謂得名增上慢。以劣自矜名卑劣慢。不禮塔廟等即邪慢也今之妄人不禮不誦。皆慢魔也。㲲華寶巾類也。</p>
<p style="margin-left:1em">△八得少為足。</p>
</div>
<div class='div-orig'><p>又彼定中諸善男子。見色陰消受陰明白。於精明中。圓悟精理。得大隨順。其心忽生無量輕安。<span class='corr'>已</span>言成聖得大自在。此名因慧獲諸輕清。悟則無咎。非為聖證。若作聖解。則有一分好輕清魔入其心腑。自謂滿足。更不求進。此等多作無聞比丘。疑誤眾生墮阿鼻獄。失於正受。當從淪墜。</p>
</div>
<div class='div-commentary'><p style="margin-left:1em">以色消為精明。以精明為圓悟。遂以為得大隨順。而輕清自在。皆得少為足。無聞之儔也。</p>
<p style="margin-left:1em">△九執空撥無。</p>
</div>
<div class='div-orig'><p>又彼定中諸善男子。見色陰消受陰明白。於明悟中。得虗明性。其中忽然歸向永滅。撥無因果。一向入空。空心現前。乃至心生長斷滅解。悟則無咎。非為聖證。若作聖解。則有空魔入其心腑。乃謗持戒名為小乘。菩薩悟空。有何持犯。其人常於信心檀越。飲酒噉肉。廣行婬穢。因魔力故。攝其前人不生疑謗。鬼心久入。或食屎尿與酒肉等。一種俱空。破佛律儀。誤入人罪。失於正受。當從淪墜。</p>
</div>
<div class='div-commentary'><p style="margin-left:1em">因得虗明。誤執斷空。成諸邪咎。凡為此者皆空魔也。</p>
<p style="margin-left:1em">△十綿味發愛。</p>
</div>
<div class='div-orig'><p>又彼定中諸善男子。見色陰消受陰明白。味其虗明。深入心骨。其心忽有無限愛生。愛極發狂。便為貪欲。此名定境安順入心無慧自持誤入諸欲。悟則無咎。非為聖證。若作聖解。則有欲魔入其心腑。一向說欲為菩提道。化諸白衣。平等行欲。其行婬者名持法子。神鬼力故。於末世中。攝其凡愚其數至百。如是乃至一百二百。或五六百。多滿千萬。魔心生厭離其身體。威德既無。陷於王難。疑誤眾生入無間獄。失於正受。當從淪墜。</p>
</div>
<div class='div-commentary'><p style="margin-left:1em">愛心多因順起故。定境順心。即邪愛成咎。</p>
<p style="margin-left:1em">△三結勸深防。</p>
</div>
<div class='div-orig'><p>阿難。如是十種禪那現境。皆是受陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成。墮無間獄。汝等亦當將如來語。於我滅後傳示末法。徧令眾生開悟斯義。無令天魔得其方便。保持覆護。成無上道。</p>
</div>
<div class='div-commentary'><p style="margin-left:1em">諸陰結文皆云保持覆護等即深防邪誤助道之意也。</p>
<p style="margin-left:1em">△三想陰五。初示陰相。</p>
</div>
<div class='div-orig'><p>阿難。彼善男子。修三摩地。受陰盡者。雖未漏盡。心離其形。如鳥出籠。<span class='corr'>已</span>能成就。從是凡身。上歷菩薩六十聖位。得意生身。隨往無礙。譬如有人熟寐寱言。是人雖則無別所知。其言<span class='corr'>已</span>成音韻倫次。令不寐者咸悟其語。此則名為想陰區宇。</p>
</div>
<div class='div-commentary'><p style="margin-left:1em">想者。心慮浮相。識情妄習。能覆妙明障聖道故。雖得受陰盡。其心離身。去住自由。<span class='corr'>已</span>為成就聖位。得意生身之因。然尚為想陰所覆。故譬熟寐寱言也。雖未即得。而因<span class='corr'>已</span>成就故。譬無別所知。而<span class='corr'>已</span>成音韻也。如是因相。惟想盡者能知。故譬不寐者咸悟其語。此想陰之相也。</p>
</div>
<div class='div-orig'><p>若動念盡。浮想消除。於覺明心如去塵垢。一倫生死。首尾圓照。名想陰盡。是人則能超煩惱濁。觀其所由融通妄想以為其本。</p>
</div>
<div class='div-commentary'><p style="margin-left:1em">浮動塵消故無覺明垢。無動則生滅想亡。覺淨則始終念滅。故一倫生死首尾圓照也。憶識誦習發知現塵。名煩惱濁。即想陰之體也。故想盡則超之。想能融變。使心隨境。使境隨心。如想酢梅。能通質礙。故名融通妄想。</p>
<p style="margin-left:1em">△二辨現境十。一想愛善巧三。一定力過失。</p>
</div>
<div class='div-orig'><p>阿難。彼善男子。受陰虗妙不遭邪慮。圓定發明三摩地中。心愛圓明。銳其精思。貪求善巧。</p>
</div>
<div class='div-commentary'><p style="margin-left:1em">得受陰盡曰虗妙。<span class='corr'>已</span>無受魔曰不遭。圓定等者。想陰定中也。愛圓明求善巧者。因其虗妙生愛思。於圓明之體。以發漚和之用也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人不覺是其魔著。自言謂得無上涅槃。來彼求巧善男子處敷座說法。其形斯須。或作比丘令彼人見。或為帝釋。或為婦女。或比丘尼。或寢暗室身有光明。是人愚迷惑為菩薩。信其教化。搖蕩其心。破佛律儀。潛行貪欲。</p>
</div>
<div class='div-commentary'><p style="margin-left:1em">變現教化示漚和善巧也。附人附他人也。其人所附人也。彼人是人修定人也。愚迷有定無慧也。</p>
<p style="margin-left:1em">△三鬼魔兼附。</p>
</div>
<div class='div-orig'><p>口中好言災祥變異。或言如來某處出世。或言劫火。或說刀兵。恐怖於人。令其家資無故耗散。此名怪鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">十段皆初舉天魔。次明鬼魔。而舊科不分。今按經分之。前總敘曰。奢摩他中微細魔事。或汝陰魔。或復天魔。或著鬼神。或遭魑魅。後總結曰。是十種魔。或附人體。或自現形。魔師婬婬相傳。邪精魅其心腑。如受陰中舉悲等十類。即陰魔也。想陰初舉十類。即天魔也。次舉兼附。即鬼神魑魅也。初文皆云潛行貪欲。即魔師婬婬相傳也。次文皆云口中好言。即邪精魅其心腑也。怪鬼魃鬼等。皆前所舉者。</p>
<p style="margin-left:1em">△二想愛經歷三。一定力過失。</p>
</div>
<div class='div-orig'><p>阿難。又善男子。受陰虗妙不遭邪慮。圓定發明三摩地中。心愛遊蕩。飛其精思。貪求經歷。</p>
</div>
<div class='div-commentary'><p style="margin-left:1em">愛遊歷異境也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人亦不覺知魔著。亦言自得無上涅槃。來彼求遊善男子處敷座說法。自形無變。其聽法者。忽自見身坐寶蓮華。全體化成紫金光聚。一眾聽人各各如是。得未曾有。是人愚迷惑為菩薩。婬逸其心。破佛律儀。潛行貪欲。</p>
</div>
<div class='div-commentary'><p style="margin-left:1em">△三鬼魔兼附。</p>
</div>
<div class='div-orig'><p>口中好言諸佛應世。某處某人當是某佛化身來此。某人即是某菩薩等來化人間。其人見故。心生傾渴。邪見密興。種智消滅。此名魃鬼年老成魔惱亂是人。厭足心生。去彼人體。弟子與師俱陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">△三想愛契合三一定力過失。</p>
</div>
<div class='div-orig'><p>又善男子。受陰虗妙不遭邪慮。圓定發明三摩地中。心愛綿㳷。澄其精思。貪求契合。</p>
</div>
<div class='div-commentary'><p style="margin-left:1em">愛綿㳷者。欲密契妙理也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人實不覺知魔著。亦言自得無上涅槃。來彼求合善男子處敷座說法。其形及彼聽法之人。外無遷變。令其聽者未聞法前心自開悟。念念移易。或得宿命。或有他心。或見地獄。或知人間好惡諸事。或口說偈或自誦經。各各歡娛得未曾有。是人愚迷惑為菩薩。綿愛其心。破佛律儀。潛行貪欲。</p>
</div>
<div class='div-commentary'><p style="margin-left:1em">希契合故魔與開悟。自開悟下。皆密契事也。綿愛謂心生愛著也。</p>
<p style="margin-left:1em">△三鬼魔兼附。</p>
</div>
<div class='div-orig'><p>口中好言佛有大小。某佛先佛。某佛後佛。其中亦有真佛假佛男佛女佛。菩薩亦然。其人見故。洗滌本心。易入邪悟。此名魅鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">言男女佛。意彰媟欲疑誤行人也。</p>
<p style="margin-left:1em">△四想愛辨析三。一定力過失。</p>
</div>
<div class='div-orig'><p>又善男子。受陰虗妙不遭邪慮。圓定發明三摩地中。心愛根本。窮覽物化性之終始。精爽其心。貪求辨析。</p>
</div>
<div class='div-commentary'><p style="margin-left:1em">愛窮萬化之本。故爽其心以辨㭊。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人先不覺知魔著。亦言自得無上涅槃。來彼求元善男子處敷座說法。身有威神。摧伏求者。令其座下雖未聞法自然心伏。是諸人等。將佛涅槃菩提法身。即是現前我肉身上。父父子子遞代相生。即是法身常住不絕。都指現在即為佛國。無別淨居及金色相。其人信受。亡失先心。身命歸依得未曾有。是等愚迷惑為菩薩。推究其心。破佛律儀。潛行貪欲。</p>
</div>
<div class='div-commentary'><p style="margin-left:1em">將佛涅槃等者。以肉身為果德。以幻生為常住。而撥無淨土報體。皆因其辨㭊化元。而妄為混融之說也。</p>
<p style="margin-left:1em">△三鬼魔兼附。</p>
</div>
<div class='div-orig'><p>口中好言眼耳鼻舌皆為淨土。男女二根即是菩提涅槃真處。彼無知者信是穢言。此名蠱毒魘勝惡鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">以穢染為真淨。亦意引媟欲也。</p>
<p style="margin-left:1em">△五想愛冥感三。一定力過失。</p>
</div>
<div class='div-orig'><p>又善男子。受陰虗妙不遭邪慮。圓定發明三摩地中。心愛懸應。周流精研。貪求冥感。</p>
</div>
<div class='div-commentary'><p style="margin-left:1em">欲希功行効驗也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人元不覺知魔著。亦言自得無上涅槃。來彼求應善男子處敷座說法。能令聽眾暫見其身如百千歲。心生愛染。不能捨離。身為奴僕。四事供養不覺疲勞。各各令其座下人心知是先師本善知識。別生法愛。粘如膠漆。得未曾有。是人愚迷惑為菩薩。親近其心。破佛律儀。潛行貪欲。</p>
</div>
<div class='div-commentary'><p style="margin-left:1em">化百千歲之形。假前世知識。以現冥感也。</p>
<p style="margin-left:1em">△三鬼魔兼附。</p>
</div>
<div class='div-orig'><p>口中好言。我於前世。於某生中先度某人。當時是我妻妾兄弟。今來相度。與汝相隨。歸某世界供養某佛。或言別有。大光明天佛於中住。一切如來所休居地。彼無知者信是虗誑。遺失本心。此名癘鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">此皆現冥感也。舉光明天。將引入魔境也。</p>
<p style="margin-left:1em">△六想愛靜謐三。一定力過失。</p>
</div>
<div class='div-orig'><p>又善子受。受陰虗妙不遭邪慮。圓定發明三摩地中。心愛深入。尅<span class='corr'>己</span>辛勤。樂處陰寂。貪求靜謐。</p>
</div>
<div class='div-commentary'><p style="margin-left:1em">愛深入幽靜。以澄養通力也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人本不覺知魔著。亦言自得無上涅槃。來彼求陰善男子處敷座說法。令其聽人各知本業。或於其處。語一人言。汝今未死。<span class='corr'>已</span>作畜生。敕使一人於後蹋尾。頓令其人起不能得。於是一眾傾心欽伏。有人起心。<span class='corr'>已</span>知其肇。佛律儀外重加精苦。誹謗比丘。罵詈徒眾。訐露人事。不避譏嫌。</p>
</div>
<div class='div-commentary'><p style="margin-left:1em">邪定能具五通。本業宿業也。畜生後報也。此二宿命通也。知肇他心通也。訐露眼耳通也。發人私事曰訐露。</p>
<p style="margin-left:1em">△三鬼魔兼附。</p>
</div>
<div class='div-orig'><p>口中好言未然禍福。及至其時。毫髮無失。此大力鬼年老成魔惱亂是人。厭足心生去彼人體。弟子與師俱陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">△七想愛宿命三。一定力過失。</p>
</div>
<div class='div-orig'><p>又善男子。受陰虗妙不遭邪慮。圓定發明三摩地中。心愛知見。勤苦研尋。貪求宿命。</p>
</div>
<div class='div-commentary'><p style="margin-left:1em">好知潛匿異事及宿命也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人殊不覺知魔著。亦言自得無上涅槃。來彼求知善男子處敷座說法。是人無端於說法處得大寶珠。其魔或時。化為畜生。口䘖其珠及雜珍寶簡䇿符牘諸奇異物。先授彼人。後著其體。或誘聽人。藏於地下。有明月珠。照耀其處。是諸聽者得未曾有。多食藥草。不餐嘉饌。或時日餐一麻一麥。其形肥充。魔力持故。誹謗比丘。罵詈徒眾。不避譏嫌。</p>
</div>
<div class='div-commentary'><p style="margin-left:1em">寶珠簡冊等。皆潛匿異事。</p>
<p style="margin-left:1em">△三鬼魔兼附。</p>
</div>
<div class='div-orig'><p>口中好言他方寶藏。十方聖賢潛匿之處。隨其後者。往往見有奇異之人。此名山林土地城隍川嶽鬼神年老成魔。或有宣婬破佛戒律與承事者潛行五欲。或有精進純食草木無定行事惱亂是人。厭足心生去彼人體。弟子與師多陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">△八想愛神力三。一定力過失。</p>
</div>
<div class='div-orig'><p>又善男子。受陰虗妙不遭邪慮。圓定發明三摩地中。心愛神通種種變化。研究化元。貪取神力。</p>
</div>
<div class='div-commentary'><p style="margin-left:1em">化元萬化之本也。欲乘之以發神變。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人誠不覺知魔著。亦言自得無上涅槃。來彼求通善男子處敷座說法。是人或復手執火光。手撮其光。分於所聽四眾頭上。是諸聽人。頂上火光皆長數尺。亦無熱性。曾不焚燒。或水上行如履平地。或於空中安坐不動。或入缾內。或處囊中。越牖透垣曾無障礙。唯於刀兵不得自在。自言是佛。身著白衣受比丘禮。誹謗禪律。罵詈徒眾。訐露人事。不避譏嫌。</p>
</div>
<div class='div-commentary'><p style="margin-left:1em">以愛神變故。現撮火履水等事。若真神變。則不懼刀兵。</p>
<p style="margin-left:1em">△三魑魅兼附。</p>
</div>
<div class='div-orig'><p>口中常說神通自在。或復令人旁見佛土。鬼力惑人。非有真實。讚歎行婬。不毀麤行。將諸猥媟以為傳法。此名天地大力山精海精風精河精土精。一切草木積劫精魅。或復龍魅。或壽終仙再活為魅。或仙期終計年應死其形不化他怪所附。年老成魔惱亂是人。厭足心生去彼人體。弟子與師多陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">猥媟婬僻事也。</p>
<p style="margin-left:1em">△九想愛深空三。一定力過失。</p>
</div>
<div class='div-orig'><p>又善男子。受陰虗妙不遭邪慮。圓定發明三摩地中。心愛入滅。研究化性。貪求深空。</p>
</div>
<div class='div-commentary'><p style="margin-left:1em">欲入滅定。以趣空寂也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人終不覺知魔著。亦言自得無上涅槃。來彼求空善男子處敷座說法。於大眾內其形忽空。眾無所見。還從虗空突然而出。存沒自在。或現其身洞如琉璃。或垂手足作栴檀氣。或大小便如厚石蜜。誹毀戒律。輕賤出家。</p>
</div>
<div class='div-commentary'><p style="margin-left:1em">因其好空故。依空眩惑。</p>
<p style="margin-left:1em">△三精怪兼附。</p>
</div>
<div class='div-orig'><p>口中常說無因無果。一死永滅。無復後身及諸凡聖。</p>
</div>
<div class='div-commentary'><p style="margin-left:1em">此說皆乘其空見而發也。近世邪宗。妄謂參須實參見須實見。遂以因果後身天堂地獄非親見者一皆撥無。故得其說者。咸謂善惡渺茫浮生不再。於是忘戒撿恣淫樂。飲噉昏荒。以自斷送僥倖。顯處掊尅侵虐。真謂無天堂地獄矣。愚每痛之。因箋釋及此。感發奮筆。冀悟魔說。無自陷溺也。</p>
</div>
<div class='div-orig'><p>雖得空寂。潛行貪欲。受其欲者。亦得空心。撥無因果。此名日月薄蝕精氣。金玉芝草。麟鳳龜鶴。經千萬年不死為靈。出生國土。年老成魔惱亂是人。厭足心生去彼人體。弟子與師多陷王難。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">日月薄蝕。精氣流注。能為金玉之類。</p>
<p style="margin-left:1em">△十想愛長壽三。一定力過失。</p>
</div>
<div class='div-orig'><p>又善男子。受陰虗妙不遭邪慮。圓定發明三摩地中。心愛長壽。辛苦研幾貪求永歲。棄分段生。頓希變易細相常住。</p>
</div>
<div class='div-commentary'><p style="margin-left:1em">三界惑盡。方離分段生死。得變易生死。今功未成。妄希即惑矣。研幾謂研窮幾微以深求也。細<span class='corr'>相</span>云者。欲變麤為細求久住世也。</p>
<p style="margin-left:1em">△二天魔得便。</p>
</div>
<div class='div-orig'><p>爾時天魔候得其便。飛精附人。口說經法。其人竟不覺知魔著。亦言自得無上涅槃。來彼求生善男子處敷座說法。好言他方往還無滯。或經萬里瞬息再來。皆於彼方取得其物。或於一處。在一宅中數步之間。令其從東詣至西壁。是人急行。累年不到。因此信心。疑佛現前。</p>
</div>
<div class='div-commentary'><p style="margin-left:1em">萬里瞬息。乃得變易者之事。</p>
<p style="margin-left:1em">△三魔眷兼附。</p>
</div>
<div class='div-orig'><p>口中常說十方眾生皆是吾子。我生諸佛。我出世界。我是元佛。出世自然不因修得。此名住世自在天魔。使其眷屬如遮文茶及四天王毗舍童子未發心者利其虗明食彼精氣。或不因師。其修行人親自觀見。稱執金剛與汝長命。現美女身。盛行貪欲。未逾年歲肝腦枯竭。口兼獨言。聽若妖魅。前人未詳。多陷王難。未及遇刑。先<span class='corr'>已</span>乾死。惱亂彼人以至殂殞。汝當先覺不入輪迴。迷惑不知。墮無間獄。</p>
</div>
<div class='div-commentary'><p style="margin-left:1em">陀羅尼經。有遮文茶天毗舍童子。即毗舍遮鬼隷四天王。<span class='corr'>已</span>發心則護人。未發心則害人。以彼定力虗明為利故食其精氣。或不因師者。不因魔附之師。而親見魔現也。口兼獨言。間出異語也。</p>
<p style="margin-left:1em">△三總會詳示。</p>
</div>
<div class='div-orig'><p>阿難。當知是十種魔。於末世時。在我法中出家修道。或附人體。或自現形。皆言<span class='corr'>已</span>成正徧知覺。讚歎婬欲。破佛律儀。先惡魔師與魔弟子。婬婬相傳。如是邪精魅其心腑。近則九生。多逾百世。令真修行總為魔眷。命終之後必為魔民。失正徧知。墮無間獄。</p>
</div>
<div class='div-commentary'><p style="margin-left:1em">涅槃經曰。末世魔屬。現比丘羅漢等像。混壞正法。非毀戒律。其意同此。</p>
<p style="margin-left:1em">△四勅令弘宣。</p>
</div>
<div class='div-orig'><p>汝今未須先取寂滅。縱得無學留願入彼末法之中起大慈悲。救度正心深信眾生。令不著魔得正知見。我今度汝<span class='corr'>已</span>出生死。汝遵佛語。名報佛恩。</p>
</div>
<div class='div-commentary'><p style="margin-left:1em">始以阿難起教。終復囑令弘宣。足知大教源流浚發遐被無非阿難之力。則示遭魔事。徵心辨見。皆為末法起大慈悲。令不著魔得正知見也。當知昔雖四派示滅。今之法化常存。與夫在處影響。無非留願之身也。</p>
<p style="margin-left:1em">△五結勸深防。</p>
</div>
<div class='div-orig'><p>阿難。如是十種禪那現境。皆是想陰用心交互。故現斯事。眾生頑迷。不自忖量。逢此因緣。迷不自識。謂言登聖。大妄語成。墮無間獄。汝等必須將如來語。於我滅後傳示末法。徧令眾生開悟斯義。無令天魔得其方便。保持覆護。成無上道。</p>
</div>
<p class='juan'>大佛頂如來密因修證了義諸菩薩萬行首楞嚴經要解卷十八</p>
<div class='div-w'>
<p class='h3'>音切</p>
<div class='div-note'>撮<p><span class='note-inline'>(此活切)</span>。</p>
寱<p><span class='note-inline'>(音藝)</span>。</p>
銳<p><span class='note-inline'>(以芮切)</span>。</p>
謐<p><span class='note-inline'>(音密)</span>。</p>
訐<p><span class='note-inline'>(居謁切)</span>。</p>
䇿<p><span class='note-inline'>(音冊)</span>。</p>
牘<p><span class='note-inline'>(音讀)</span>。</p>
肥<p><span class='note-inline'>(父非切)</span>。</p>
猥<p><span class='note-inline'>(烏罪切)</span>。</p>
媟<p><span class='note-inline'>(音洩)</span>。</p>
薄<p><span class='note-inline'>(音博)</span>。</p>
蝕<p><span class='note-inline'>(音食)</span>。</p>
幾<p><span class='note-inline'>(音機)</span>。</p>
</div></div></div></div>
</div><!-- end of div[@id='body'] -->
</body></html>