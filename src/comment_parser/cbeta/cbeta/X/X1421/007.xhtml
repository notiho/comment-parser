<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>愚菴智及禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu15' />愚菴和尚語錄卷第七</p>
<div class='div-other'><a id='mulu16' />
<p class='h1'>頌古</p><p class="byline">門人　寶盈　等編</p>
<div class='div-other'><a id='mulu17' />
<p class='h2'>世尊初生</p><p>謾歷僧祇曠劫修。禍胎又復降閻浮。至今醜惡難遮掩。突出雲門拄杖頭。</p>
</div>
<div class='div-other'><a id='mulu18' />
<p class='h2'>外道問佛</p><p>皓月當空似鑑圓。塵毛剎海照無偏。迷雲散盡搏桑曉。桂殿嫦娥怨未眠。</p>
</div>
<div class='div-other'><a id='mulu19' />
<p class='h2'>女子出定</p><p>出得出不得。商量徒苦辛。千年桃核裏。覓甚舊時人。</p>
</div>
<div class='div-other'><a id='mulu20' />
<p class='h2'>殃崛摩羅持鉢</p><p>瞿曇具正徧知。尊者豈無三昧。母子兩得分解。非干別人之事。</p>
</div>
<div class='div-other'><a id='mulu21' />
<p class='h2'>罽賓國王。斬師子尊者</p><p>利劍斬春風。虗空展笑容。未明三八九。宿對一重重。</p>
</div>
<div class='div-other'><a id='mulu22' />
<p class='h2'>達磨面壁</p><p>九年面壁訪知音。畢竟同誰話此心。三拜起來依位立。丈夫膝下有黃金。</p>
</div>
<div class='div-other'><a id='mulu23' />
<p class='h2'>廬陵米價</p><p>廬陵米作麼價。此語流傳遍天下。佛法大意這只是。衲僧不用生疑怪。</p>
</div>
<div class='div-other'><a id='mulu24' />
<p class='h2'>石頭云。恁麼也不得。不恁麼也不得。恁麼不恁麼。總不得</p><p>諸佛心要。列祖玄關。至簡至易。難之又難。</p>
</div>
<div class='div-other'><a id='mulu25' />
<p class='h2'>馬祖。三十年。不少鹽醬</p><p>自從胡亂後。不曾少鹽醬。有甚閒消息。寄與讓和尚。</p>
</div>
<div class='div-other'><a id='mulu26' />
<p class='h2'>龐居士。問馬大師。不與萬法為侶者。是什麼人。大師云。待汝一口吸盡西江水。即向汝道</p><p>一口吸盡西江水。識浪情波徹底乾。截斷老龐三寸舌。倚天長劍逼人寒。</p>
</div>
<div class='div-other'><a id='mulu27' />
<p class='h2'>百丈再參馬祖</p><p>當機一喝怒如雷。誰道精金色不回。直得耳聾并吐舌。三玄戈甲火中栽。</p>
</div>
<div class='div-other'><a id='mulu28' />
<p class='h2'>國師三喚侍者</p><p>國師徹底老婆心。侍者真鍮不博金。奇語傍花隨柳客。養兒方識父恩深。</p>
</div>
<div class='div-other'><a id='mulu29' />
<p class='h2'>南泉。心不是佛。智不是道</p><p>心不是佛。智不是道。夜雨滴空階。春風吹百草。本無迷悟人。只要今日了。</p>
</div>
<div class='div-other'><a id='mulu30' />
<p class='h2'>南泉平常心是道</p><p>平常心是道。親切為君宣。瞥爾情生也。何由脫蓋纏。</p>
</div>
<div class='div-other'><a id='mulu31' />
<p class='h2'>趙州訪臨濟</p><p>西來祖意。觸處分明。趙州洗脚。臨濟側聆。</p>
</div>
<div class='div-other'><a id='mulu32' />
<p class='h2'>趙州訪茱萸</p><p>曹溪正脈古猶今。拄杖如何探淺深。莫道茱萸無一滴。趙州直下被平沈。</p>
</div>
<div class='div-other'><a id='mulu33' />
<p class='h2'>趙州勘婆</p><p>善舞太阿劍。決無傷手戹。慣編猛虎須。必有全身䇿。勘破臺山臭老婆。打失當頭箇一著。</p>
</div>
<div class='div-other'><a id='mulu34' />
<p class='h2'>趙州。有佛處。不得住</p><p>無柰雪霜寒。怕見楊花落。打破趙州關。清風滿寥廓。</p>
</div>
<div class='div-other'><a id='mulu35' />
<p class='h2'>趙州。狗子無佛性</p><p>趙州狗子無佛性。三世如來不見蹤。昨夜含暉亭上望。青山倒景月明中。</p>
</div>
<div class='div-other'><a id='mulu36' />
<p class='h2'>趙州問南泉。知有底人。向什麼處去。泉云。山前檀越家。作一頭水牯牛去。州云。謝師答話。泉云。昨夜三更月到窻</p><p>水牯水牯。皮好鞔鼓。角好吹嗚哩嗚。昨夜三更月到窓。天上日輪正卓午。</p>
</div>
<div class='div-other'><a id='mulu37' />
<p class='h2'>青州布衫</p><p>萬法歸一。一歸何處。寧可截舌。不犯國諱。青州布衫重七斤。千手大悲提不起。提得起。也大奇。等閒掛向肩頭上。大勝時人著錦衣。</p>
</div>
<div class='div-other'><a id='mulu38' />
<p class='h2'>無業國師云。若一毫頭。凡聖情念未盡。不免入驢胎馬腹裏去。白雲端和尚云。設使一毫。頭。凡聖情念淨盡。亦未免入驢胎馬腹裏去</p><p>佛祖位中無住著。人天路上絕躋扳。驢胎馬腹埋頭入。一片閑雲任往還。</p>
</div>
<div class='div-other'><a id='mulu39' />
<p class='h2'>鎮州蘿蔔</p><p>鎮州出大蘿蔔。趙州親見南泉。五祖栽松道者。洞賓元是神仙。</p>
</div>
<div class='div-other'><a id='mulu40' />
<p class='h2'>臨濟。見僧入門。便喝</p><p>入門便喝。是何宗旨。明眼人前。一場笑具。</p>
</div>
<div class='div-other'><a id='mulu41' />
<p class='h2'>德山。見僧入門。便棒</p><p>入門便棒。是甚機用。趁得老鼠。打破油甕。</p>
</div>
<div class='div-other'><a id='mulu42' />
<p class='h2'>三聖。逢人則出。出則不為人。興化。逢人則不。出。出則便為人</p><p>張公賣醋。李公賣鹽。道路各別。養家一般。</p>
</div>
<div class='div-other'><a id='mulu43' />
<p class='h2'>臨濟。兩堂首座。齊下喝</p><p>兩堂喝下主賓分。點鐵成金豈易論。父子不傳真妙訣。嘉聲千古振乾坤。</p>
</div>
<div class='div-other'><a id='mulu44' />
<p class='h2'>德山托鉢</p><p>鐘未響兮鼓未鳴。德山托鉢下堂去。雪嶠連忙喚得回。巖頭密啟深深意。不了目前機。寧論末後句。果然遷化恰三年。疑殺禪和萬萬千。</p>
</div>
<div class='div-other'><a id='mulu45' />
<p class='h2'>洞山云。言無展事。語不投機。承言者喪。滯句者迷</p><p>解唱非關舌。能言不是聲。干戈才偃息。四海樂清平。</p>
</div>
<div class='div-other'><a id='mulu46' />
<p class='h2'>雪峯望州亭相見</p><p>鵝湖歸方丈。保福入僧堂。望州烏石嶺。何處覓曾郎。</p>
</div>
<div class='div-other'><a id='mulu47' />
<p class='h2'>玄沙。見新到才禮拜。沙云。因我得禮你</p><p>目前無闍梨。座上無老僧。因我得禮你。錯認定盤星。</p>
</div>
<div class='div-other'><a id='mulu48' />
<p class='h2'>玄沙三種病人</p><p>釣魚船上謝三郎。攪得江湖沸似湯。撿點衲僧三種病。不知自病入膏肓。</p>
</div>
<div class='div-other'><a id='mulu49' />
<p class='h2'>玄沙云。若論此事。喻似一片田地。四至界分。結契賣與諸人了也。只有中心樹子。猶屬老僧在</p><p>祖翁田地中心樹。拄地撐天價莫論。賣與買人誰是主。清陰留取覆兒孫。</p>
</div>
<div class='div-other'><a id='mulu50' />
<p class='h2'>靈雲見桃花</p><p>武陵源上東風裏。款乃歌聲逐流水。回首仙踪不可尋。桃花亂落如紅雨。</p>
</div>
<div class='div-other'><a id='mulu51' />
<p class='h2'>明招。虎生七子</p><p>無尾菸菟氣食牛。是誰全放復全收。李將軍有嘉聲在。射著元來是石頭。</p>
</div>
<div class='div-other'><a id='mulu52' />
<p class='h2'>普化。明頭來。明頭打</p><p>普化搖鈴鐸。曾郎輥木毬。虗空放紙鷂。線斷一時休。</p>
</div>
<div class='div-other'><a id='mulu53' />
<p class='h2'>興化打克賓</p><p>大覺堂前遭痛棒。衲衣卸下急翻身。分明有理難伸訴。法戰場中打克賓。</p>
</div>
<div class='div-other'><a id='mulu54' />
<p class='h2'>興化上堂云。今日不用如何若何。便請單刀直入。興化與你證據。時有旻德長老。出眾禮拜。起來便喝。化亦喝。德又喝。化又喝。德禮拜歸眾。化云。適來若是別人。三十棒。一棒也較不得。何故。為他旻德。會一喝不作一喝用</p><p>龍驤虎驟。電激雷奔。一挨一拶。搖乾蕩坤。冰稜上度過九鞠。劍刃上拾得全身。選佛若無如是眼。宗風那得到于今。</p>
</div>
<div class='div-other'><a id='mulu55' />
<p class='h2'>僧問興化。四方八面來時如何。化云。打中間底。僧便禮拜。化云。昨日赴箇村齋。回來。中路撞著一陣卒風暴雨。却向古廟子裏。閃避得過</p><p>閙處靜峭峭。靜處閙浩浩。古廟裏藏身。咄哉興化老。風吹不入。雨打不濕。四方八面絕遮攔。中間猶隔萬重山。好把一枝無孔笛。夜深吹過汨羅灣。</p>
</div>
<div class='div-other'><a id='mulu56' />
<p class='h2'>夾山示眾云。目前無法。意在目前。不是目前法。非耳目之所到</p><p>直下會來猶未是。才生分別轉誵訛。休將支遁池中鶴。喚作山陰道士鵞。</p>
</div>
<div class='div-other'><a id='mulu57' />
<p class='h2'>雲門須彌山</p><p>雲門禪在口皮邊。靈利師僧會轉難。突出須彌橫海上。從教日月自循環。</p>
</div>
<div class='div-other'><a id='mulu58' />
<p class='h2'>雲門大師云。聞聲悟道。見色明心。作麼生是聞聲悟道。見色明心。乃云。觀音菩薩。將錢買胡餅。放下手云。元來却是饅頭</p><p>吹盡風流大石調。唱徹富貴黃鐘宮。舞腰催拍月當曉。更進蒲萄酒一鍾。</p>
</div>
<div class='div-other'><a id='mulu59' />
<p class='h2'>瑞巖喚主人公</p><p>潦倒瑞巖無別法。尋常但道惺惺著。凡聖由來共一家。誰是主人誰是客。</p>
</div>
<div class='div-other'><a id='mulu60' />
<p class='h2'>雲門示眾云。世界恁麼廣闊。為什麼。鐘聲披七條</p><p>聲來耳畔何須較。耳到聲邊不用論。披起七條全體現。更於何處覓聞聞。</p>
</div>
<div class='div-other'><a id='mulu61' />
<p class='h2'>首山竹篦</p><p>首山舉起竹篦。衲子休分背觸。喚作一物不中。擬議橫屍露骨。</p>
</div>
<div class='div-other'><a id='mulu62' />
<p class='h2'>僧問乾峯。十方薄伽梵。一路涅槃門</p><p>十方薄伽梵。一路涅槃門。華嶽連天秀。黃河徹底渾。</p>
</div>
<div class='div-other'><a id='mulu63' />
<p class='h2'>芭蕉拄杖</p><p>芭蕉拄杖子。分明為君舉。奪也未嘗奪。與亦何曾與。放在臥床頭。急要打老鼠。</p>
</div>
<div class='div-other'><a id='mulu64' />
<p class='h2'>羅山送同行矩長老</p><p>幾年湖海共參尋。惜別如何話此心。生鐵蒺藜當面擲。三千里外有知音。</p>
</div>
<div class='div-other'><a id='mulu65' />
<p class='h2'>僧問風穴。語默涉離微。如何通不犯。穴云。常憶江南三月裏。鷓鴣啼處百花香</p><p>百花深處鷓鴣啼。高下林巒錦繡圍。滿目春山與春水。笙歌叢裏醉扶歸。</p>
</div>
<div class='div-other'><a id='mulu66' />
<p class='h2'>汾陽十智同真</p><p>千溪萬壑歸滄海。八表三邊朝紫宸。欲識汾州真面目。重陽九日菊花新。</p>
</div>
<div class='div-other'><a id='mulu67' />
<p class='h2'>百丈野狐</p><p>用盡自<span class='corr'>己</span>心。笑破它人口。多遇野干鳴。罕逢師子吼。</p>
</div>
<div class='div-other'><a id='mulu68' />
<p class='h2'>舉道者訪琅瑘</p><p>打鼓弄琵琶。相逢兩會家。禪流爭指註。杜撰數如麻。</p>
</div>
<div class='div-other'><a id='mulu69' />
<p class='h2'>楞嚴經云。見見之時。見非是見。見猶離見。見不能及</p><p>開眼也著。合眼也著。黃面瞿曇。錯下註脚。</p>
</div>
<div class='div-other'><a id='mulu70' />
<p class='h2'>楞伽經。五法。三自性。二種無我</p><p>法性本空。不墮諸數。虗空亦無。何名為我。百非四句盡掀飜。家家門首長安路。</p>
</div>
<div class='div-other'><a id='mulu71' />
<p class='h2'>法華經云。大通智勝佛。十劫坐道場。佛法不現前。不得成佛道</p><p>一念普觀無量劫。饑來喫飯困來眠。堂堂大道無今古。佛法何曾不現前。</p>
</div></div>
<div class='div-other'><a id='mulu72' />
<p class='h1'>讚語</p><p class="byline">門人　至寶　等編</p>
<div class='div-other'><a id='mulu73' />
<p class='h2'>釋迦出山相</p><p>明星瞥見便抽身。鼻孔依前搭上唇。殃及兒孫無了日。直將北斗作南辰。</p>
</div>
<div class='div-other'><a id='mulu74' />
<p class='h2'>無量壽佛</p><p>願輪赫日繞須彌。垂手毋忘二六時。住世壽元無有量。度生悲智不思議。光明遍照恒沙國。福慧真成大導師。地獄天宮皆淨土。此心只許老胡知。</p>
</div>
<div class='div-other'><a id='mulu75' />
<p class='h2'>觀音大士</p><p>惟我大士。普現色身。而此福聚。示以童真。一月在天。影含眾水。清淨寶目。明照無二。三界火宅。均受熱惱。手甘露枝。永矢弗舍。我願眾生。得正三昧。剎剎圓通。塵塵自在。</p>
<p>手眼通身。福慧無量。修因證果。上合觀音古佛本妙圓通。拔苦與樂。下與法界眾生同一悲仰。無機不被。有願必從。如谷答響。如風行空。海岸乾坤自孤絕。善財何處覓靈蹤。</p>
<p>從聞思修。入三摩地。以悲智願。行平等慈。度一切眾生。實無眾生得滅度者。具一切功德。是真功德不可思議。不是文殊輕漏泄。圓通門戶許誰知。</p>
<p>突鬢如雲淡梳洗。無底籃盛赤梢鯉。東頭賣賤西頭貴。不愁世上無行市。三級浪高魚化龍。癡人猶戽野塘水。</p>
<p>聞所聞盡。空所空滅。將錢買胡餅。放下却是鐵。縣崖峭壁。現自在身。月在水中撈得上。不將一法繫於人。大士方便力。微妙難思議。而於一毫端。示現文句身。法界諸有情。瞻禮仍讀誦。言詞相寂滅。現前獲圓通。我願未來世。修行不退轉。具足智方便。亦如光世音。八萬四千母陀羅臂。提接之悲。豈唯四爾。法身無相不墮諸數。隨眾生心。現一切處。一即一切。一切即一。月印千江。春行萬國。我觀大士。離分別見。離性亦無。日面月面。</p>
<p>平等垂慈道至公。六根互用總圓通。潮回浦面千波合。春透花枝萬卉同。悉使癡昏瞻慧日。普令熱惱濯清風。大悲空盡眾生界。依舊扶桑在海東<span class='note-inline'>(為日東禪人贊)</span>。</p>
<p>四不思議二殊勝。兔角龜毛一串穿。誰識普門真境界。海天無際月孤圓。</p>
<p>跏趺草偃吉祥風。玉臉吹香展笑紅。一念普觀無量劫。狸奴白牯證圓通。</p>
<p>蓮葉舟輕苦海深。跏趺聽徹海潮音。魚龍鰕蟹都成佛。無限平人被陸沈。</p>
<p>娑婆教體在音聞。聞復音銷道自尊。未許文殊善甄別。十方一路涅盤門。</p>
<p>池沼樹林皆演法。山河國土共舒光。眼聲耳色常三昧。何啻心聞洞十方。</p>
</div>
<div class='div-other'><a id='mulu76' />
<p class='h2'>維摩居士</p><p>神通妙用不思議。大似空拳誑小兒。試問針鋒持棗葉。何如芥子納須彌。觀身實相寧多病。杜口無言只自欺。堪笑靈山三萬眾。望風碌碌樹降旗。</p>
<p>是病非地大。亦不離地大。咄哉老古錐。開口成話墮。不得文殊錯證明。至今臥病毗耶城。</p>
</div>
<div class='div-other'><a id='mulu77' />
<p class='h2'>布袋和尚</p><p>百億分身補處尊。囊中別是一乾坤。不知說法龍華會。畢竟如何建化門。</p>
</div>
<div class='div-other'><a id='mulu78' />
<p class='h2'>達磨</p><p>龍鳳之姿。天日之表。栖栖暗度江。討甚閒煩惱。三五回中毒。宿債難逃。八九年面壁。邪禪默照。裂髓分皮急轉身。不覺全身入荒草。</p>
<p>胸中崖岸千尋險。脚下波濤萬丈深。十萬西來緣底事。只應梁誌是知音。</p>
<p>東西走得脚皮穿。教外何曾有別傳。任尒一花開五葉。好兒終不使爺錢。</p>
</div>
<div class='div-other'><a id='mulu79' />
<p class='h2'>羅漢</p><p>修行未斷鼠毒法。應供毋忘信施恩。三界塵勞深似海。與誰攜手涅槃門。</p>
</div>
<div class='div-other'><a id='mulu80' />
<p class='h2'>天台智者大師</p><p>手把鐵如意。作大師子吼。一心本空寂。三諦亦非有。燈籠㳂壁上天台。驚起法身藏北斗。</p>
</div>
<div class='div-other'><a id='mulu81' />
<p class='h2'>六世祖師。漳南禪人。請讚</p><p>證不滅受。達諸法空。當朝觸諱。有理難容。一葦渡江。九年面壁。前無釋迦。後無彌勒。分皮擘髓。大振玄風。千峯到嶽。萬派朝宗。</p>
<p>將心來安。心無可覓。三拜起來。依位而立。水不洗水。金不博金。雲開月現。日照天臨。積雪沒腰。利刀斷臂。仰止風規。覺我形穢。</p>
<p>將罪來懺。罪不可得。證自覺智。滅妄想惑。囏難備甞。不動本際。命縣一絲。燈聯三世。毗盧心印。銘示後昆。黃河九曲。水出崑崙。</p>
<p>脇不著蓆。垂六十年。三詔弗起。雷動九天。道傳嬾衲。衣付小兒。月臨眾水。春透花枝。一切諸法。悉皆解脫。最初一句。末後一著。</p>
<p>老難授道。去來奚難。捨身受身。濁港江邊。圓滿德相。具大總持。千鈞大法。七歲沙彌。钁頭邊事。不勞拈出。雙峯峨峨。青松鬱鬱。</p>
<p>佛性本空。豈有南北。一句當機。青天白日。菩提無樹。明鏡非臺。三更付法。醉後添杯。死款活供。來時無口。石上栽花。空中結紐。</p>
</div>
<div class='div-other'><a id='mulu82' />
<p class='h2'>栽松道者</p><p>破頭山裏栽松日。濁港江邊寄宿時。大法一絲縣九鼎。去來心事許誰知。</p>
</div>
<div class='div-other'><a id='mulu83' />
<p class='h2'>李習之參藥山</p><p>雲在青天水在瓶。方知見面勝聞名。回身失却來時路。直向深深海底行。</p>
</div>
<div class='div-other'><a id='mulu84' />
<p class='h2'>船子和尚</p><p>拋却蘭橈覆却舟。錦鱗一躍過滄洲。釣竿不用重栽竹。千古朱涇水倒流。</p>
</div>
<div class='div-other'><a id='mulu85' />
<p class='h2'>永明智覺禪師</p><p>以心為宗。如鏡照鏡。一塵不立。羣機普應。風吹波浪。日照光明。欲識玄旨。翳汝眼睛。心外無法。鏡中無象。我述讚詞。敲空作響。</p>
</div>
<div class='div-other'><a id='mulu86' />
<p class='h2'>伏虎逢禪師</p><p>朗瞻院裏村僧。大寂室中逆子。盜如來心骨舍利。道地白地陞須彌。三佛對談。開眼寐語。至若携大扇。時時入城。乞錢買肉。馴猛虎。帖帖無傷人之意。護禁戒。則神人嘗跪於前。惜檀施。不遺洗鉢盂水。是皆行業之不可測者。或外現而內秘。小根魔子。豈容擬議。宜乎吳越國主。特加禮敬。節度使。為之大敞其居。敕名真際。是謂猪頭和尚普覺大師。永永真風之不墜者也。</p>
</div>
<div class='div-other'><a id='mulu87' />
<p class='h2'>行化騎虎小象</p><p>普覺真身<span class='corr'>瘞</span>五雲。化風藉藉古猶今。難教虎絕傷人意。只要人無害虎心。</p>
</div>
<div class='div-other'><a id='mulu88' />
<p class='h2'>開元和尚方崖禪師</p><p>大方無外。大圓無內。大坐匡床。橫揮玉麈。發大機於陽羨溪頭。顯大用於闔閭城裏。崖崩石裂。電激雷奔。手面縱橫。綽有餘裕。穿盡天下衲僧鼻孔。不動根本自然之智。澄江淨如練。愛謝玄暉念話。解識生緣。綠陰生晝寂。笑韋應物留題。只作境會。掀翻寂照門庭。凌滅妙喜家世。百巧僧繇邈未真。九九元來八十二。</p>
</div>
<div class='div-other'><a id='mulu89' />
<p class='h2'>古鼎和尚。定都管請贊</p><p>這尊慈。鐵奉化。四坐道場。眼空佛祖。背觸竹篦顛倒握。電掣雷訇。縱橫栗棘渾侖吞。神憎鬼怖。據凌霄峰。作師子吼。一十一年。言滿天下。道滿天下。名滿天下。搖籃繩斷露全身。大地山河無寸土。</p>
</div></div>
<p class='juan'>愚菴和尚語錄卷第七</p>
</div><!-- end of div[@id='body'] -->
</body></html>