<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>愚菴智及禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu126' />愚菴和尚語錄卷第九</p><p class="head1">偈頌</p>
<p class="byline">門人　護位　等編</p>
<div class='div-other'><a id='mulu127' />
<p class='h2'>讀華嚴</p><p>華嚴法界浩無邊。玉轉珠回滿目前。究竟直須超性海。精通猶是涴心田。不離當處該三德。曲說多方顯十玄。慚愧舍那尊特父。誑兒偏解奮空拳。</p>
</div>
<div class='div-other'><a id='mulu128' />
<p class='h2'>讀法華</p><p>六萬餘言最上乘。寒窻相對篆煙騰。無邊譬喻刀頭蜜。大事因緣火裏冰。彈指不妨開寶塔。焚身誰解繼真燈。循行數墨三千部。一句全超憶慧能。</p>
</div>
<div class='div-other'><a id='mulu129' />
<p class='h2'>讀楞嚴</p><p>諦觀佛頂首楞嚴。金口流珠顆顆圓。大定不離修萬行。密因先合斷三緣。毫端現剎難思議。眼處觀聲絕正偏。赤手果能探教海。得魚須信貴忘筌。</p>
</div>
<div class='div-other'><a id='mulu130' />
<p class='h2'>讀楞伽</p><p>大品楞伽奧旨深。止啼黃葉勝真金。了知我相元無我。直達心宗豈有心。兔角龜毛難比況。情波識浪任浮沈。百非四句俱拈却。蠓蠛蚍蜉解賞音。</p>
</div>
<div class='div-other'><a id='mulu131' />
<p class='h2'>讀圓覺</p><p>大圓覺海廣尤深。誰信真源近可尋。三觀澄明標匪月。六塵清淨鑛元金。却憐調御多饒舌。未許曼殊獨賞音。披卷只圖遮老眼。剋期修證本無心。</p>
</div>
<div class='div-other'><a id='mulu132' />
<p class='h2'>血書華嚴經</p><p>五十三人血戰來。百城煙水盡成衃。毗盧樓閣紅雲湧。帝網山河赤幟開。十指頭邊師子吼。一針鋒上象王回。有無功力難思識。直得腥風徧九垓。</p>
</div>
<div class='div-other'><a id='mulu133' />
<p class='h2'>墨書法華</p><p>松陵信士王元吉。夫婦同持妙法華。笑倒虗空多寶塔。驚飜露地白牛車。世緣未了曾何礙。寶所親登定不差。朵朵青蓮毫末現。腕頭餘力更堪誇。</p>
</div>
<div class='div-other'><a id='mulu134' />
<p class='h2'>綉字金剛般若經</p><p>般若靈文宿有緣。等閒綉出喜功圓。銀鉤鐵畫分行布。玉線金針顯妙玄。兔子懷胎皆剩法。蚌含明月匪真詮。金剛正體堂堂露。錦上添花五色鮮。</p>
</div>
<div class='div-other'><a id='mulu135' />
<p class='h2'>秦因二上人。同書華嚴</p><p>毫端幻出大華嚴。名句形身勝妙兼。寶網雲臺同演說。塵毛法界盡包含。眾生共入毗盧藏。梵苑雙敷優鉢曇。披卷了無文字相。善財空走百城南。</p>
</div>
<div class='div-other'><a id='mulu136' />
<p class='h2'>藏主。職滿還吳</p><p>今古何曾有悟迷。南屏嬾把布毛吹。山青雲白光明藏。鵲噪鴉鳴小艶詩。十里平湖秋澹澹。三吳歸路黍離離。莫嫌送別無分付。又是重安眼上眉。</p>
</div>
<div class='div-other'><a id='mulu137' />
<p class='h2'>僧院判奉旨。降香育王寶陀。北歸。次雪窻和尚韻。以贈</p><p>西河師子僧思吉。遠降天香跨海回。設利寶光開五色。洛伽大士舞三臺。孤峯頂上逢彌勒。百草頭邊識善財。聖主無為千萬壽。南方佛法未全灰。</p>
</div>
<div class='div-other'><a id='mulu138' />
<p class='h2'>答訓書記。兼柬師林立卓峯</p><p>撒土猶能更撒沙。難兄難弟喜通家。咬人師子全牙爪。逐塊韓盧曳尾巴。月下守株空待兔。棒頭打草要驚蛇。頹綱力振看能事。種豆何妨得稻麻。</p>
</div>
<div class='div-other'><a id='mulu139' />
<p class='h2'>寶藏主還吳江</p><p>法王大寶秘形山。覿面當機要見難。紙襖鈔來渾是錯。柴爿颺下太無端。神駒墮地萬里志。彩鳳衝霄五色翰。少室宗綱方解紐。未容高臥曲江干。</p>
</div>
<div class='div-other'><a id='mulu140' />
<p class='h2'>無言</p><p>始終一字不曾談。開口分明落二三。少室九年成滲漏。毗耶一默露廉纖。禪詮諜諜瘡疣紙。教網重重鶻臭衫。截斷溪聲廣長舌。春風飛燕自喃喃。</p>
</div>
<div class='div-other'><a id='mulu141' />
<p class='h2'>次韻。答夢堂法兄</p><p>兵戈南北競喧爭。兄弟分違似隔生。瀛海丹山君宴坐。劫灰雙徑我徒行。只添束篾腰間重。依舊眉毛眼上橫。賴有祖翁家活在。不妨日午打三更。</p>
</div>
<div class='div-other'><a id='mulu142' />
<p class='h2'>示道同淨人</p><p>大道何曾有異同。纔生分別便乖宗。堂堂獨露聲塵外。歷歷常居動用中。明鏡非臺光自照。菩提無樹體元空。迢迢龍翔人歸遠。千古誰能振祖風。</p>
</div>
<div class='div-other'><a id='mulu143' />
<p class='h2'>答普濟元恕法兄</p><p>機鋒抹過睦州蹤。幢蓋行看上五峯。花偈寄來春尚早。蘿窓披翫雪初融。樓臺突兀吳江上。瓦礫從衡徑塢中。裁謝莫嫌成嬾慢。弟兄千里本同風。</p>
</div>
<div class='div-other'><a id='mulu144' />
<p class='h2'>妙藏主參方</p><p>純圓獨妙子深諳。杖屨何須事別參。良遂無端見麻谷。德山落賺到龍潭。衝雲突日遼天鶻。覂駕空羣汗血驂。袖裏摩尼發光怪。照開煙水百城南。</p>
</div>
<div class='div-other'><a id='mulu145' />
<p class='h2'>無竭</p><p>一滴流來自劫空。涓涓不絕遠朝宗。延洪孰究根源力。消長全超造化功。沃日滔天殊未泯。分枝列派有何窮。叢林萬古均沾溉。共喜曹溪正脈通。</p>
</div>
<div class='div-other'><a id='mulu146' />
<p class='h2'>次韻。送日東俊侍者。入閩</p><p>三喚三呼若震驚。屎腸抖擻為君傾。國師機用親仍切。侍者威儀老更成。楖栗枝頭懸震旦。蟭螟眼裏泛蓬瀛。天風亭上聽秋雨。滿耳須知不是聲。</p>
</div>
<div class='div-other'><a id='mulu147' />
<p class='h2'>答蘇昌齡編脩。病中索茶</p><p>東土西乾老淨名。經秋不見渴塵生。每懷取飯香積國。未暇問疾毗耶城。劇談直欲離言說。安眠豈有閒心情。趙州道個喫茶去。瞎却幾多人眼睛。</p>
</div>
<div class='div-other'><a id='mulu148' />
<p class='h2'>次韻。奉答張蛻軒承旨。求作師祖善權和尚塔銘</p><p>閣老文章有耿光。任將四大作禪床。筆頭慣點金剛眼。手面宏開大寂場。鯨海重勞詩遠寄。龍淵深喜道相忘。亭亭祖塔西岡上。有待摛辭下帝鄉。</p>
</div>
<div class='div-other'><a id='mulu149' />
<p class='h2'>次南堂了菴和尚韻</p><p>拂袖中吳第一峯。南堂岌岌凜高風。坐令鷲嶺真規復。不翅松源正脈通。長庚爛爛橫霄漢。野鶴翩翩絕檻籠。快活有時無著處。風顛寒拾恰相同。</p>
</div>
<div class='div-other'><a id='mulu150' />
<p class='h2'>次韻。示堅禪人</p><p>芭蕉身相本非堅。生死根深苦繞纏。直下一刀成兩段。何須問道與參禪。砂鍋頓頓虀羮飯。石鼎時時栢子煙。三際十方俱坐斷。不知誰後復誰先。</p>
</div>
<div class='div-other'><a id='mulu151' />
<p class='h2'>答天章復初法弟</p><p>嘍羅智者講天台。潦到盧公辯鏡臺。法法無差波即水。新新不住火成灰。力將正說排邪說。驗盡南來與北來。佛日孫枝饒挺秀。鐵華還向樹頭開。</p>
</div>
<div class='div-other'><a id='mulu152' />
<p class='h2'>師祖善權元翁和尚忌辰。撫景感懷。七首</p><p>今朝五月廿四日。老倒禪翁恰化生。佛祖位中無住著。人天路上謾從衡。亭亭峨石機猶峻。岌岌龍巖話大行。欲識善權端的旨。日輪卓午打三更。</p>
<p>薰風庭院日偏長。徧界明明不覆藏。今雨稚松爭拔地。故園新竹<span class='corr'>已</span>過墻。固知鼯鼠非他物。忽聽鳴蟬報夕陽。六十六年來又去。了無生滅可論量。</p>
<p>病魔垂老任交攻。高臥匡牀丈室中。四大色身元是妄。多生業障本來空。華池寶所阿鼻獄。火聚刀山兜率宮。天上人間恣游戲。開軒徒自挹玄風。</p>
<p>櫻桃盧橘遶簷栽。小小方池手自開。曇諦不忘書鎮約。黃梅重駕願輪來。多身有待分塵剎。全體那辭育聖胎。薄福住山頭<span class='corr'>已</span>白。深恩何以答涓埃。</p>
<p>棟宇渠渠更故新。寸長尺短妙經綸。竹頭木屑知功力。露柱燈籠識苦辛。香積引泉來百丈。層樓送目過由旬。却怜坐臥經行處。物物全彰淨法身。</p>
<p>為愛團欒十畞園。紅芳消後綠陰連。杖藜日涉真成趣。野菜時挑不費錢。臨濟栽松親钁地。仰山種粟自燒田。祖翁活計誰相委。獨立南榮為惘然。</p>
<p>䑛犢之情似海深。誰知黃檗老婆心。醍醐酥酪皆同味。釵釧缾盤等一金。彈指全超法報化。飜身坐斷去來今。高堂素壁薰風裏。遺像重瞻思不禁。</p>
</div>
<div class='div-other'><a id='mulu153' />
<p class='h2'>送相長老潛長老。住宣州妙相法相。次韻</p><p>宛陵奚翁之故鄉。朝來喜送諸孫行。珍重難兄與難弟。願言為法不為名。雲山千里遙在目。祖脈一縷尤關情。日炙風吹木瓜樹。描不成兮畫不成。</p>
</div>
<div class='div-other'><a id='mulu154' />
<p class='h2'>次韻。答寄昭明才無學藏主</p><p>錦峯山下千年寺。橫翠堂中一老身。晝夜心源常湛寂。冰霜戒檢獨清新。彌陀見在忘形友。慈氏當來入幕賓。願與趙州同甲子。裹茶聊寄雨前春。</p>
</div>
<div class='div-other'><a id='mulu155' />
<p class='h2'>彝藏主。職滿還承天。次剛中禪師韻</p><p>一氣轉一大藏教。回頭故國是夫差。驚群喜見英靈漢。圓相休呈老作家。手面生機禽虎兕。頂門正眼辨龍虵。叢林秋晚看昂枿。遍界開敷五葉華。</p>
</div>
<div class='div-other'><a id='mulu156' />
<p class='h2'>次韻。寄開化一元禪師</p><p>厭看功臣樹色蒼。故山端的勝殊方。桑麻原隰連香徑。金碧樓臺峙寶坊。瀹雪小齋雲半榻。貫花新偈日千行。春深四大輕安否。佛祖權衡賴抑揚。</p>
</div>
<div class='div-other'><a id='mulu157' />
<p class='h2'>退歸海雲受業。謝祥止菴過訪。次韻</p><p>散席歸休愧老蒼。匡徒行道任諸方。百年寄幻依雲麓。午夜傳衣憶碓坊。笋蕨時挑殊有味。杉松手植<span class='corr'>已</span>成行。春風短䇿勞相過。活計都盧為舉揚。</p>
</div>
<div class='div-other'><a id='mulu158' />
<p class='h2'>次韻。答靈隱介菴</p><p>應世隨緣沒奈何。秋來說法喜無魔。須彌椎打虗空鼓。般若舟橫苦海波。石子岡頭潮信早。梅花洲上月明多。江流不盡深深意。獨許吳音唱楚歌。</p>
</div>
<div class='div-other'><a id='mulu159' />
<p class='h2'>早出餘杭。感懷</p><p>佛祖宏規有準繩。侯門無事愧頻登。蒼茫五髻三更月。迢遞千巖萬壑冰。心跡任教同槁木。姓名何必上傳燈。覺天不夜空無際。寂寂行看慧日昇。</p>
</div>
<div class='div-other'><a id='mulu160' />
<p class='h2'>次韻。答愚仲法兄</p><p>寶華白晝雨空山。滿紙伽陀辱遠班。頓覺五峯嘉氣集。坐令千載古風還。縱橫妙灑鐵鉤鎖。精瑩雄辭玉佩環。焚香打鼓普請看。津津喜色動衰顏。</p>
</div>
<div class='div-other'><a id='mulu161' />
<p class='h2'>寄天寧白菴</p><p>聞道南湖第一山。交參龍象雜官班。東頭賣貴西頭賤。空手來時赤手還。頂[寧*頁]一機猶掣電。語言三昧若連環。鐵船下海休輕舉。老叔談禪亦強顏。</p>
</div>
<div class='div-other'><a id='mulu162' />
<p class='h2'>答東皋伯遠法師。二首</p><p>東皋尊者隱郊墟。小小屠蘇睹史居。切栢代香朝演法。卷簾進月夜紬書。村園界熟秋霜後。花徑苔生宿雨餘。心境兩忘諸幻滅。更於何處覓真如。</p>
<p>楓宸　召對足光榮。峻辯宏機悅眾情。一妙九旬談不盡。千差萬別證無生。中吳大士推三傑　上國高僧第一名。道重。</p>
<p>金輪聖天子。毗盧頂上等閒行。</p>
</div>
<div class='div-other'><a id='mulu163' />
<p class='h2'>次韻。寄行中法兄</p><p>幢蓋東游駐北山。青鞋同踏蘚痕班。十年不見風塵隔。幾度空懷信息還。猛虎口中撐玉箸。狻猊頷下解金環。剎竿倒却誰扶起。爭羨拈花獨破顏。</p>
</div>
<div class='div-other'><a id='mulu164' />
<p class='h2'>次韻。寄德嵓講師</p><p>老倒龍潭接德山。紙燈滅處管窺斑。爭如東塔生機妙。力挽西乾正脈還。爛爛雜花真富貴。澄澄性海自旋環。丹崖碧嶂秋光裏。一笑何當展瘦顏。</p>
</div>
<div class='div-other'><a id='mulu165' />
<p class='h2'>復次韻。答愚仲法兄</p><p>碌碌虗聲冐五山。驅馳贏得髮毛斑。宗綱委地慚無補。節序奔流去不還。浮世百年蛇戀窟。勞生三界蟻循環。聖凡平等難調制。顧我疎才覺厚顏。</p>
</div>
<div class='div-other'><a id='mulu166' />
<p class='h2'>答前開元方崖法兄。二首</p><p>宗教人才繫重輕。弟兄垂老益關情。徒勞剎說仍塵說。盡把風聲作雨聲。勇退曾聞法雲本。高閒誰似覺天清。尚期末路參玄士。悉使歸家罷問程。</p>
<p>秋晚叢林委地空。菴居小小不雷同。單提獨弄三江上。萬別千差一照中。船子清風來夾嶠。馬師異類得龐公。遙知緇白交參處。入夜高燒蠟炬紅。</p>
</div>
<div class='div-other'><a id='mulu167' />
<p class='h2'>悼楚石和尚。三首</p><p>潦倒奚翁的骨孫。高年說法屢承恩。麻鞋直上黃金殿。鐵錫時敲白下門。煩惱海中垂雨露。虗空背上立乾坤。秋風唱徹無生曲。白牯狸奴亦斷魂聖主從容問鬼神。當機一默重千鈞。茶毗直下金門詔。火聚全彰淨法身。平地驚翻三世佛。等閒瞎却一城人。大悲願力知多少。枯木花開別是春。</p>
<p>匡床談笑坐跏趺。遺偈親書若貫珠。木馬夜鳴端的別。西方日出古今無。分身何啻居天界。弘法毋忘在帝都。白髮弟兄空老大。剎竿倒却要人扶。</p>
</div>
<div class='div-other'><a id='mulu168' />
<p class='h2'>次韻。賀象元禪師。遷徑塢</p><p>萬仞龍門奏凱歸。山頭魚躍井塵飛。生機透脫空諸有。妙用縱橫顯眾微。四海叢林師望重。三台人物曉星稀。祖翁塔所能延老。擬辦遮寒布衲衣。</p>
</div>
<div class='div-other'><a id='mulu169' />
<p class='h2'>用韻。寄天界全室禪師</p><p>詔領宗壇萬衲歸。龍河花雨日紛飛。朝回曙色開黃道。定起靈光繞紫微。貝闕珠宮天上有。法王禪將眼中稀。何當一扣毗耶室。笑攬金紅屈眴衣。</p>
</div>
<div class='div-other'><a id='mulu170' />
<p class='h2'>答謝前虎丘行中法兄。過訪</p><p>忽報雲巖老漢歸。秋風瀆水片颿飛。衝霄鐵鳳離金網。戴角於菟出翠微。勇退急流今古少。相看白髮弟兄稀。願同寶掌千年壽。五髻峯頭一振衣。</p>
</div>
<div class='div-other'><a id='mulu171' />
<p class='h2'>次韻。答天之西堂</p><p>天寧活計了無錐。直指宗風力主維。少減多添能恰好。橫該豎抹總相宜。神機掣電全生殺。妙語流珠燦陸離。九里湖邊弘法施。任教諸子廣傳持。</p>
</div>
<div class='div-other'><a id='mulu172' />
<p class='h2'>慧侍者。歸吳門</p><p>侍者參得禪了也。戴角於菟插翅飛。笑倒生公點頭石。合傳隆祖袒肩衣。論功何啻超乾慧。唱道還看顯大機。莫把閒情憐老叔。長江好泛鐵船歸。</p>
</div>
<div class='div-other'><a id='mulu173' />
<p class='h2'>次韻。答寄佑啟宗。二首</p><p>麗藻天垂五色雲。龍河倦客思紛紛。永嘉一宿曹溪室。智者兼修止觀門。今古閒生人物異。教禪同仰法王尊。放開佛手伸驢脚。任使諸方謾度論。</p>
<p>風標濟濟出羣才。目眎雲霄臥草萊。未許知心排闥起。肯因傳語下山來。陰凉大樹元無種。般若靈苗宿有荄。爭頌楚材須晉用。只應僧佑眾中魁。</p>
</div>
<div class='div-other'><a id='mulu174' />
<p class='h2'>次韻。悼逆川和尚</p><p>潦倒川翁莫與京。去來何用問前程。踏飜大地無行跡。撲落虗空絕謂情。任爾鐵牛生犢子。從他海燕作雷聲。臨終說偈辭。</p>
<p>明主。不比尋常蚓竅鳴。</p>
</div>
<div class='div-other'><a id='mulu175' />
<p class='h2'>次韻。懷幻隱首座。率眾鳳陽法會</p><p>說法濠梁據上班。聲傳萬國盡歡顏。四花繚繞人天座。百寶光嚴虎豹關。赫赫神符懸肘後。煌煌慧劒挂眉閒。三千龍象隨高步。歲晚江空願早還。</p>
</div>
<div class='div-other'><a id='mulu176' />
<p class='h2'>示白禪人</p><p>白業精修苦行堅。未明心地更加鞭。三乘教外元無法。七尺單前豈有禪。莫學少林空面壁。從教南嶽自磨磚。鐵牛掣斷黃金索。鼻孔撩天不著穿。</p>
</div>
<div class='div-other'><a id='mulu177' />
<p class='h2'>龍潭舟中。寄天界全室禪師</p><p>詔許還山得便風。吳船如屋大江東聖皇有道逾仁廟。野衲非才愧璉公。袞袞波濤皆睿澤。寥寥天地一冥鴻。三年旅食曾無補。回首龍河思莫窮。</p>
</div>
<div class='div-other'><a id='mulu178' />
<p class='h2'>法城禪人。化緣。修磧砂經坊</p><p>城禪切忌墮疑城。施受論功只礙膺。大法本來無一字。釋尊方便說三乘。輝天鑑地光明藏。塞壑填溝爛葛藤。隨順世緣平等化。道人行處火燒冰。</p>
</div>
<div class='div-other'><a id='mulu179' />
<p class='h2'>示吳無妄居士</p><p>麩金嶺下搆菟裘。火種刀耕<span class='corr'>已</span>白頭。摩詰有妻稱法喜。釋尊生子謂羅睺。一真境界無虗妄。三大僧祇孰進修。識得本原心即佛。火中踢出百華毬。</p>
</div>
<div class='div-other'><a id='mulu180' />
<p class='h2'>次韻。示萬壽因藏主</p><p>本來平等沒疏親。學道應須達正因。只為眾生迷寶藏。直教大覺棄金輪。北山密付刀頭蜜。西麓全提眼裏塵。石火電光猶是鈍。當機無我亦無人。</p>
</div>
<div class='div-other'><a id='mulu181' />
<p class='h2'>悼開元方崖法兄</p><p>丁巳十月十六日。開元老漢入泥洹。信脚踏飜浮佛閣。全身抹過聽秋軒。眾人索偈聊書偈。至道離言豈有言。七十一年無罣礙。話行東土與西乾。</p>
<p>老禪遷化荊溪寺。物物全彰淨法身。蛻角泥牛耕碧落。懷胎玉兔衮紅塵。雙趺示相機雖妙。一曲無生調轉新。大寂定門來又去。曇花重現少林春。</p>
</div>
<div class='div-other'><a id='mulu182' />
<p class='h2'>次韻。示明禪人</p><p>護龍河上寺。濟濟眾如林。擬欲求玄旨。應須達本心。能傳南嶽讓。素得徑山欽。日用宜高潔。雲生性地陰。</p>
</div>
<div class='div-other'><a id='mulu183' />
<p class='h2'>次韻。示聞維那</p><p>教體音聞外。真空是道場。龍河機用別。鷲嶺話頭長。門掩三春雨。身全五分香。罰錢仍出院。切忌錯商量。</p>
</div>
<div class='div-other'><a id='mulu184' />
<p class='h2'>贈敏侍者。兼簡度白雲</p><p>機用誇神敏。叢林譽蚤騰。永嘉怜一宿。雪嶠愧三登。共羨非凡種。深期續祖鐙。國師同在客。喚爾急須譍。</p>
</div>
<div class='div-other'><a id='mulu185' />
<p class='h2'>達禪人參方</p><p>雲山佳衲子。宜達境唯心。自說遊京國。親曾訪道林。話頭明歷歷。脚債尚駸駸。勿惜勤參禮。玄門似海深。</p>
</div>
<div class='div-other'><a id='mulu186' />
<p class='h2'>示守正禪人</p><p>參禪能守正。邪念任紛飛。試究紛飛處。終歸湛寂時。樅然諸境界。不隔一毫釐。言外知端的。虗空展笑眉。</p>
</div>
<div class='div-other'><a id='mulu187' />
<p class='h2'>善住禪者參方</p><p>白雲堆裏住。知識久咨參。既善探玄旨。何妨出翠嵐。諸方無別法。此語貴深諳。客路驚秋早。頭頭為指南。</p>
</div>
<div class='div-other'><a id='mulu188' />
<p class='h2'>山樓秋夜。三首</p><p>月色白如晝。松陰多似雲。窓虗山欲墮。燈灺夜初分。河影中天見。泉聲隔樹聞。小樓成獨坐。此景與誰論。</p>
<p>衰草緣幽徑。疎林出短墻。風回驚宿鳥。露下泣寒螿。歷歷無差互。頭頭自顯揚。跏趺坐來久。重爇瓦爐香。</p>
<p>秋半山樓好。匡床夜不眠。感時思佛果。撫景憶南泉。月下機何峻。更深語最玄。寥寥千古意。危坐獨超然。</p>
</div>
<div class='div-other'><a id='mulu189' />
<p class='h2'>寄德巖行講師</p><p>七帝論心鎮國師。雨窻孤坐想風姿。化龍叶夢孫枝在。濯濯優曇見一枝。</p>
</div>
<div class='div-other'><a id='mulu190' />
<p class='h2'>寄洞庭羅漢琛頑石書記<span class='note-inline'>(時居祖憂)</span></p><p>秋風木葉洞庭波。愁殺山中諾詎那。恩愛盡時煩惱盡。好攜缾錫出煙蘿。</p>
</div>
<div class='div-other'><a id='mulu191' />
<p class='h2'>次韻。危太樸翰林。錢塘留別</p><p>護龍河上飜經日。西子湖頭立馬時。話盡山雲并海月。此情只許白鷗知。</p>
</div>
<div class='div-other'><a id='mulu192' />
<p class='h2'>寄普慈東堂蘭石和尚</p><p>蒼雪樓頭八十翁。空華幻境盡銷鎔。風微晝永南山麓。拄杖穿林看籜龍。</p>
</div>
<div class='div-other'><a id='mulu193' />
<p class='h2'>招衍懺首掌記</p><p>二月東吳浩蕩春。青天時雨講花新。縵縵教網周沙界。透脫須還是錦鱗。</p>
<p>罪性元空懺亦非。一心三觀涉離微。太虗為紙須彌筆。倒用橫拈最上機。</p>
</div>
<div class='div-other'><a id='mulu194' />
<p class='h2'>念禪人禮補陀</p><p>一念普觀無量劫。塵毛剎海總圓通。白花巖畔金剛石。昨夜藏身北斗中。</p>
</div>
<div class='div-other'><a id='mulu195' />
<p class='h2'>登五雲山望江亭</p><p>高亭注目正清秋。野曠天空事事幽。白鳥青山雲淡淡。滄江斜日水悠悠。</p>
</div>
<div class='div-other'><a id='mulu196' />
<p class='h2'>示壽知客</p><p>開先寺裏迎賓日。禪月堂前索偈時。客路如天春似海。子規啼斷落花枝。</p>
</div>
<div class='div-other'><a id='mulu197' />
<p class='h2'>勝禪人歸宣州</p><p>名字既同黃檗勝。參禪須會趙州無。昨夜宣城木瓜樹。開花結箇苦胡蘆。</p>
</div>
<div class='div-other'><a id='mulu198' />
<p class='h2'>解制二首。次大覺象元韻</p><p>凌霄一夏九十日。無佛無我無眾生。昨夜秋風動林樾。任教白髮長新莖。</p>
<p>九旬共喜無諸難。功行誰能驗蠟人。彼此住山成老大。又看桑海一番新。</p>
</div>
<div class='div-other'><a id='mulu199' />
<p class='h2'>血書法華經。報母</p><p>筆底紅蓮朵朵開。是名真法供如來。指端瀝盡娘生血全體何曾出母胎。</p>
</div>
<div class='div-other'><a id='mulu200' />
<p class='h2'>福建琦禪人。禮峨眉普賢大士</p><p>閩蜀同風莫外求。峨眉山月半輪秋。玄沙不出飛鳶嶺。築破娘生脚指頭。</p>
</div>
<div class='div-other'><a id='mulu201' />
<p class='h2'>用宋景濂學士韻。送妥侍者回育王。開本師塔銘</p><p>點開鄮嶺金剛眼。照破昏衢萬八千。無相光中老居士。話行東土與西天。</p>
<p>乞得金華學士禪。絕勝荷毳獲純緜。鐵鍬不用尋靈骨。密意分明在汝邊。</p>
</div>
<div class='div-other'><a id='mulu202' />
<p class='h2'>贈鑷生</p><p>千僧遍剃娘生髮。一念全超罔極恩。老我畏寒偏護頂。謾勞彈鑷到雲根。</p>
</div>
<div class='div-other'><a id='mulu203' />
<p class='h2'>寄前瑞巖恕中和尚</p><p>惺惺石上主人翁。一室高居太白峯。靖退只今非小節。知心未許石門聰。</p>
<p>千里同風各莫年。任教滄海變桑田。獨憐熊耳峰頭月。昨夜蝦蟆蝕半邊。</p>
<p>徒誇錦瑟與瑤琴。妙指方能發妙音。却憶鰲山深雪夜。弟兄傾盡歲寒心。</p>
</div>
<div class='div-other'><a id='mulu204' />
<p class='h2'>示日本春禪人。三首</p><p>少林春色徧遐荒。不隔扶桑與大唐。三拜起來依位立。無端好肉自剜瘡。</p>
<p>扶桑人種<span class='corr'>陝</span>西田。打著南邊動北邊。踏徧支那知落處。阿難依舊世尊前。</p>
<p>參禪只要了心地。欲覓了時無了時。未跨船舷三十棓。老僧失却一莖眉。</p>
</div>
<div class='div-other'><a id='mulu205' />
<p class='h2'>建長明南浦。四會錄</p><p>蟭螟眼裏五須彌。靠倒虗堂老古錐。四會搏桑熾然說。曾無一字挂脣皮。</p>
</div>
<div class='div-other'><a id='mulu206' />
<p class='h2'>謝嚴子魯左丞。惠貢餘新茶</p><p>槍旗不展䇿全勛。占斷江南第一春。除却金輪聖天子。舌頭具眼是何人。</p>
</div>
<div class='div-other'><a id='mulu207' />
<p class='h2'>寄王畊雲照磨</p><p>春山老圃帶雲畊。芝草琅玕滿地生。讀罷楞伽日亭午。海棠花下聽啼鸎。</p>
</div>
<div class='div-other'><a id='mulu208' />
<p class='h2'>示郁止齋居士</p><p>學道應須達正因。道原曾不離諸塵。當知一切眾生界。即是如來淨法身。</p>
</div>
<div class='div-other'><a id='mulu209' />
<p class='h2'>祖禪人歸五祖</p><p>風流公子正法眼。紅粉佳人最上機。拈却東山左邊底。祖天日月倍光輝。</p>
</div>
<div class='div-other'><a id='mulu210' />
<p class='h2'>義禪人歸京口。次嶼雲心西堂韻</p><p>直將直義報禪流。法法毋勞向外求。月滿淮南江水白。角聲吹徹甕城秋。</p>
</div>
<div class='div-other'><a id='mulu211' />
<p class='h2'>洪武戊申。浙右三宗諸山。奉　旨。會于天界寺。十僧相繼坐化。吳江佑上人。集遺偈。成卷。請題</p><p>十方薄伽梵。一路涅盤門。苦海孤舟客。徒勞刻劍痕。</p>
</div>
<div class='div-other'><a id='mulu212' />
<p class='h2'>題一雨師悼頌卷<span class='note-inline'>(自號真實尊者)</span></p><p>稽首一雨師。日用惟真實。捄旱自焚身。精進波羅蜜。</p>
</div></div>
<p class='juan'><span class='corr'>愚菴和尚語錄卷第九</span></p>
</div><!-- end of div[@id='body'] -->
</body></html>