<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>愚菴智及禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />愚菴和尚語錄卷第二</p>
<div class='div-other'><a id='mulu6' />
<p class='h1'>普慈禪寺語錄</p><p class="byline">門人　溥震　等編</p><p>師於至正乙酉十月初一日受請入寺。</p>
<p>佛殿。燒香云。前三後三。日面月面。急須著眼看仙人。莫看仙人掌中扇。</p>
<p>祖堂。昆明池裏失却劒。曲江江頭撈得鋸。須彌峯頂浪滔天。大洋海底蓬塵起。大小祖師。口門無齒。</p>
<p>陞座祝讚罷。僧出問云。隆教適聞撾退鼓。龍峯又見踞猊床。出群標格天然別。不比諸方孟八郎。正恁麼時。時節因緣則不問。四眾臨筵。願聞法要。師云。山僧剃頭五日一次。進云。和尚與麼答話。莫不得麼。師云。好人不肯做。直要屎裏臥。進云。三聖道。我逢人則出。出則不為人。意旨如何。師云。枯葉知天風。進云。興化道。我逢人則不出。出則便為人。又作麼生。師云。海水知天寒。進云。和尚今日逢人則出。出則為人。豈不出它古人一頭地。師云。莫亂統。進云。世尊出世。梵王前引。帝釋後隨。和尚為甚麼不許學人讚嘆一句。師云。向汝道莫亂統。僧禮拜歸眾。師乃云。道業無成愧昔賢。行藏去住謾隨緣。自憐宿債難逃避。又向滄溟駕鐵船。其奈大法陵遲。時當象季。新長老用盡神通。又且如何施設。敢請文殊普賢。為普慈打篙搖櫓。勢至觀音張帆把柂。見前勝流交相唱和。<span class='corr'>但</span>能同德同心。自然無可不可。不住此岸。不住彼岸。不住中流。直教盡十方塵毛剎海。愚癡下劣。貧苦疲乏。穢惡不淨眾生。任運流入薩婆若海。為依為怙。正與麼時。且風恬浪靜。共樂清平一句。又作麼生道。竪拂子云。天高群象正。海闊百川朝。</p>
<p>上堂。拈拄杖云。十地驚心。二乘罔測。卓拄杖云。子承父業。賺殺多少人。靠拄杖下座。</p>
<p>上堂。舉雲門道。若說菩提涅槃真如解脫。是燒楓香供養你。若說佛說祖。是燒黃熟香供養你。若說超佛越祖之談。是燒餅香供養你。歸依佛法僧。下去。師云。雲門氣宇如王。却作座主見解。普慈道。若說菩提涅盤真如解脫。是將黑豆換你眼睛。若說佛說祖。是將木槵子換你眼睛。若說超佛越祖之談。是將魚目換你眼睛。歸依佛法僧下去。</p>
<p>上堂。僧問。眾生為解礙。菩薩未離覺。和尚作麼生。師云。天寒日短。兩人共一椀。進云。如何是清淨法身。師云。月色和雲白。松聲帶雨寒。乃云。時節不相饒。又逢臘月旦。昨日地搖六震。今朝天雨四花。你諸人只管瞌睡。冬行春令則不問。面南看北斗一句作麼商量。</p>
<p>上堂。僧問。藥山示眾云。我有一句子。待特牛生兒。即向汝道。未審是那一句。師云。千手大悲提不起。進云。時有僧出云。特牛生兒也。只是和尚不道。山喚侍者將燈來。僧便抽身歸眾。意旨如何。師云。一對鴛鴦畫不成。乃云。今朝正月十五。開却千門萬戶。斬新舊日風規。掃蕩陳年露布。良久云。春暖畫堂多富貴。夜深燈月兩相宜。</p>
<p>上堂。僧問。釋迦<span class='corr'>已</span>滅。彌勒未生。正當今日佛法委付何人。師云。老僧打退鼓。進云。前無釋迦。後無彌勒。還有參學分也無。師云。風不來樹不動。乃云。目前無法。心外無機。皇風蕩蕩。民物熈熈。花霏霏。日遲遲。高下林巒錦綉圍。却恠長時杜䳌子。春山無限好。猶道不如歸。</p>
<p>燈都寺火。舉火把云。漏燈琖子。照破歷劫生死昏衢。盡十方世界是個大涅盤門。頋左右。夜來何處火。燒出古人墳。</p>
<p>一日新到僧參。師問。甚處來。僧云。補陀禮拜觀音來。師云。觀音菩薩將錢買胡餅。放下手却是饅頭。作麼生會。僧云。學人乍入叢林。乞和尚慈悲指示。師驀拈拄杖云。東海鯉魚打一棒。雨似盆傾。會麼。僧擬進語。師便打云。若到諸方。不得錯舉。</p>
<p>祈雨看經。上堂。舉睦州看華嚴經次有僧問。是甚麼經。州云。大光明雲。青色光明雲。紫色光明雲。那邊是甚麼雲。僧云。南邊是黑雲。州云。今日定有雨。師云。睦州將錯就錯。瞞這僧則易。瞞普慈則難。山門今日看經。設有僧問是甚麼經。只向道。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。豐年野老謳歌甚。在處嘉禾合穗生。下座。</p>
<p>上堂。趙州道個洗鉢去。其僧豁爾知歸。鳥窠吹起布毛。侍者當下得旨。阿呵呵。囉囉哩。達磨老臊胡。打落當門齒。</p>
<p>上堂。舉南泉示眾云。自小牧一頭水牯牛。擬向溪東放。不免食他國王水草。擬向溪西放。不免食他國王水草。不如隨處納些些總不見得。有僧舉似雲門。門云。南泉水牯牛。隨處納些些。且道在牛內納。牛外納。直饒說得納處分明。我更問你索牛在。師云。王老師道十八上便解作活計。只個水牯牛也不解牧得。累他雲門騎牛覔牛。普慈這裏。自小牧一頭水牯牛。不免食他國王水草。只是不曾犯人苗稼。有時牽梨拽杷。有時臥月眠雲。飢則加飡。渴則就飲。數十年來但恁麼過。且道。與南泉相去多少。召眾云。千頭萬頭但識取一頭。</p>
<p>上堂。廣尋文義。鏡裏求形。息念觀空。斬頭覔活。總不與麼。無孔鐵鎚。劃拄杖。三邊不用安戈甲。萬里歌謠賀太平。</p>
<p>普請㘽松。上堂。僧問。記得臨濟在黃檗㘽松次。檗云。深山裏㘽許多松作什麼。濟云。一與山門作境致。二與後人作標榜。道了。以钁打地三下。意旨如何。師云。今日普請㘽松。進云。可謂峻硬不得問著。師云。少神作麼。進云。黃檗道。雖然如是。子<span class='corr'>已</span>喫吾三十棒了也。不知臨濟當時過在什麼處。師云。你道臨濟合喫棒。不合喫棒。進云。喫棒且置。濟以钁打地三下作噓噓聲。畢竟明什麼邊事。師云。明钁頭邊事。進云。黃檗道。吾宗到汝大興於世。還端的也無。師云。一句合頭語。萬劫繫驢橛。僧禮拜而退。師復舉臨濟在黃檗㘽松公案。乃云。諸人要做臨濟兒孫則且置。只如黃檗道。雖然如是。子<span class='corr'>已</span>喫吾三十棒了也。且道臨濟當時過在什麼處。應菴云。養子之緣固當如是。扶強不扶弱。濟以钁打地三下。復作噓噓聲。為是啐啄同時。為復別有道理。普慈向這裏擬著個眼。也要諸人瞥地。卓拄杖。雪後始知松栢操。事難方見丈夫心。</p>
<p>出莊歸請知客。上堂。昨日過南莊。今朝又東郭。動靜與去來。何曾有間隔。然則動則涉塵勞之境。靜則沉昏醉之鄉。動靜双泯則落空亡。動靜双行則瞞頇佛性。七十三八十四。途路之樂不如在家。喝。誰在畫樓沽酒處。相邀來喫趙州茶。</p>
<p>上堂。山田脫粟飯。野菜澹黃虀。喫則從君喫。不喫任東西。知恩者少。負恩者多。</p>
<p>上堂。僧問。佛法禪道。相去多少。師舉手云。展則成掌。握則成拳。僧禮拜。師云。狂狗趂塊。乃舉。保寧勇和尚示眾云。風鳴條雨破塊。曉來枕上鸎聲碎。蝦<span class='corr'>䗫</span>蚯蚓一時鳴。妙德空生都不會。都不會。三個成群。四個作隊。窅窅窕窕飄飄搖搖。向前村後村。折得梨花李花一佩兩佩。師云。右軍筆畫入石三分。李杜文章光燄萬丈。老保寧可謂盡善盡美。點撿將來。未免咲破衲僧鼻孔。何故。要且無佛法道理。普慈又作麼生。乃云。蒲團上端坐。針眼裏穿線。西風一陣來。落葉兩三片。</p>
<p>上堂。道遠乎哉。觸事而真。聖遠乎哉。體之即神。雲門乾矢橛。洞山麻三斤。罕逢穿耳客。多遇刻舟人。</p>
<p>上堂。舉僧問乾峯。十方薄伽梵。一路涅槃門。未審路頭在什麼處。峯拈拄杖劃一劃云。在者裏。雲門拈起扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。師云。涅盤心易曉。差別智難明。乾峯雲門雖則各資一路。瞞者僧即得。點撿將來。等是行於邪道。普慈今日設有僧問。十方薄伽梵一路涅盤門。未審路頭在什麼處。只向道。家家門首透長安。</p>
<p>解夏進退兩序。上堂。有進有退。有結有解。左之右之。風流儒雅。鐘樓上念讚。床脚下種菜。勝首座道。猛虎當路坐。卓拄杖。一雨普滋三草二木。</p>
<p>上堂。凡夫實謂之有。二乘析謂之無。緣覺謂之幻有。菩薩當體即空。雲門道。衲僧見拄杖。但喚作拄杖。行但行。坐但坐。總不得動著。師云。一切賢聖皆以無為法而有差別。便下座。</p>
<p>中秋謝開口耆舊。上堂。僧問。百丈示眾云。汝為我開田了。我為汝說大義。有僧開田了。便問。開田了也。請和尚說大義。丈展開兩手。且道。是說不說。師云。一舉四十九。進云。恁麼則天人群生類。皆承此恩力。師云。汝分上作麼生。進云。和尚今日開田。功昭百世。學人請和尚說大義。畢竟如何展演。師云。爛泥裏有<span class='corr'>刺</span>。僧禮拜。師乃云。百丈開田說大義。大舒兩手。龍峯開田謝主事。豈可空然。擊拂子。一片月生海。幾家人上樓。</p>
<p>上堂。世尊三昧迦葉不知。迦葉三昧阿難不知。阿難三昧商那和脩不知。普慈三昧諸人不知。諸人三昧各各不知。所以道。譬如河中水。川流競奔逝。各各不相知。諸法亦如是。又如大火聚。猛焰同時發。各各不相知。諸法亦如是。喝。將謂合有與麼說話。</p>
<p>上堂。僧問。竺士大仙心。東西密相付。如何是密付底心。師云。九秋黃葉亂飄金。進云。和尚莫將境示人。師云。老僧罪過。乃云。蹔時斂念。是處是彌勒。無門無善財。分爾有心。土石山河。瓦礫荊棘。不是神通妙用。亦非法爾如然。萬象之中獨露身。唯人自肯乃方親。昔年謾向途中覔。今日看來火裏氷。喝一喝。下座。</p>
<p>上堂。舉藥山久不上堂。院主白云。大眾久思和尚示誨。山云。打鍾著。主聲鍾。眾集。山便歸方丈。主隨後云。和尚許為眾說法。因甚一言不措。山云。經有經師。論有論師。又爭恠得老僧。師云。藥山老漢。當斷不斷。反招其亂。當時待他道。大眾久思和尚示誨。拽拄杖。劈脊便棒。非徒截斷者僧舌頭。要且不失為天下宗匠。</p>
<p>請首座都監寺。并謝監收。上堂。舉五祖和尚道。四五百石麥。二三千石稻。好個[但-日+木]粮方。耆婆不得妙。五祖老人。等閒拈出無上命世真丹。拋向諸人面前。一任橫吞竪嚥。可以起死回生。可以轉凡成聖。若不具人天眼目。直是無下口處。何故。明明百草頭邊事。不比楊岐栗棘蓬。</p>
<p>祖忌拈香。對梁王廓然無聖。此地無金二兩。坐少林九年面壁。俗人沽酒三升。無影樹花敷五葉。無烟火焰續千燈。太平本是將軍建。不許將軍見太平。</p>
<p>上堂。舉教中道。假使滿世間。皆如舍利弗。盡思共度量。亦復不能知。師驀拈拄杖云。釋迦老子與天帝釋。向中庭裏。相爭佛法甚閙。各與二十拄杖。貶向二鐵圍山。卓拄杖云。好把一枝無孔笛。夜深吹過汨羅灣。</p>
<p>因雪上堂。僧問。雪覆千山。為甚麼孤峯不白。師云。別是一乾坤。進云。九天垂瑞雪。萬國盡懽心。師云。片片不落別處。僧禮拜。師拈拄杖卓一卓云。乾坤大地。一時粉碎了也。十方諸佛。六代祖師。天下老和尚。直得瓦解冰消。獨有普賢菩薩。具大神力。見大神變。歡喜踴躍。喃喃說偈云。雪子落紛紛。烏盆變白盆。忽然日頭出。依舊是烏盆。忽有個漢出來道。長老長老。此是雪詩。衲僧分上。合作麼生。只向道。三冬多瑞雪。鼓腹樂堯年。</p>
<p>涅槃上堂。眾生畢竟無生死。諸佛何曾有涅槃。一把柳絲收不得。和烟搭在玉欄干。</p>
<p>上堂。僧問。擬心即差。動念即乖。不擬不動。還有過也無。師云有。進云。畢竟如何則是。師云。莫認自<span class='corr'>己</span>清淨法身。乃云。時節不相饒。又逢三月旦。拈却佛祖機。與君通一線。棕櫚葉散夜叉頭。芍藥花開菩薩面。</p>
<p>上堂。舉。德山和尚因僧問。從上諸聖以何法示人。山云。我宗無語句。亦無一法與人。雪峯從此有省。有問雪峯。和尚見德山。得箇什麼便休去。峯云。我當時空手去空手回。東山演祖拈云。白雲今日說向透未過者。有兩個人從東京來。問他道甚處來。他却道蘇州來。便問伊蘇州事如何。他道一切尋常。雖然如是。瞞白雲不過。何故。只為語音不同。畢竟如何。蘇州菱邵伯藕。師云。老東山可謂長於譬喻。詞不迫切。雖然如是。要且只說得德山雪峯影子邊事。若是齊眉共矚。並駕齊驅。未敢相許。何故。閩蜀同風。肚裏有蟲。</p>
<p>結夏上堂。護生須是殺。殺盡始安居。是真實語。是不誑語。喝。差之毫釐。謬以千里。</p>
<p>上堂。頋左右云。彼自無瘡。勿傷之也。歸堂喫茶去。</p>
<p>上堂。臨濟喫六十拄杖。高安灘上知歸。興化於大覺棒頭。深明黃檗意旨。這般說話。諸方喚作殘羮餿飯。然羮藜含糗者。難與道太牢之滋味。是汝諸人合作麼生。不覺秋深夜又長。</p>
<p>重陽上堂。舉。真淨和尚云。九日無白醪。飽餐黃栗糕。十日有黃菊。催人打禾糓。五更鐘未鳴。隣雞<span class='corr'>已</span>數聲。相逢不下馬。各自奔前程。師云。逸格風流。通身文<span class='corr'>采</span>。老雲菴美則美矣。若約衲僧分上。猶欠勦絕在。山僧効顰亦有一偈。舉似大眾。非圖邁古超今。且要應時應節。九日無白醪。萸茶滿椀澆。十日有黃菊。凉飈動林麓。五更鐘未鳴。過鴈兩三聲。更欲求玄旨。迢迢十萬程。</p>
<p>上堂。金佛不度爐。木佛不度火。泥佛不度水。真佛屋裏坐。趙州眼光爍破四天下。未<span class='corr'>免</span>錯認驢鞍槁。作阿爺下頷。畢竟如何。覓佛不見佛。討祖不見祖。甜瓜徹蒂甜。苦瓠連根苦。</p>
<p>上堂。譬如牛過窓櫺。頭角四蹄都過了。唯有尾巴過不得。且道。誵訛在甚麼處。良久。虎咬大蟲。蛇吞鱉鼻。</p>
<p>上堂。舉。趙州和尚道。老僧除二時上堂粥飯。是雜用心處。師云。趙州有年無德。錯下名言。燒香禮拜。是雜用心。看經講教。是雜用心。參禪學道。是雜用心。了生達死。是雜用心。成佛作祖。是雜用心。唯二時上堂粥飯。是善用心。何也。不曾咬破一粒米。</p>
<p>上堂。僧問。如何是毗盧師。師云。斷跟草鞋。進云。如何是法身主。師云。尖簷席帽。進云。學人不會。師云。見成行貨。有什麼不會。僧擬議。師便喝。乃云。春雨如膏。春風如刀。春光似箭。斷不相饒。卓拄杖。龍峯拄杖無遷變。又見鵝黃上柳條。</p>
<p>上堂。知見立知即無明本。知見無見斯即涅槃。無明涅槃。是一是二。一夜落花雨。滿城流水香。</p>
<p>上堂。十五日<span class='corr'>已</span>前。覔甚文殊普賢。十五日<span class='corr'>已</span>後。釋迦老子不知有。正當十五日。天上無彌勒。地下無彌勒。時有僧躍出問。天上無彌勒地下無彌勒。未審誰與安名。師云。我行荒草裏。汝又入深村。</p>
<p>解夏上堂。四月十五日。結却布袋頭。十字縱橫底有甚數。七月十五日。解却布袋頭。無繩自縛底。有甚數。喝。結也不可得。解亦何曾有。解結二圓離。面南看北斗。下座。</p>
<p>上堂。僧問。至道無難。唯嫌揀擇。不揀擇時如何。師云。遇飯即飯。遇茶即茶。僧禮拜。師云。放汝三十棒。乃云。纔逢解夏。又見中秋。看看白盡少年頭。驀拈拄杖。旋嵐偃嶽而常靜。江河競注而不流。野馬飄鼓而不動。日月歷天而不周。卓拄杖。有時乘好月。不覺過滄洲。</p>
</div>
<p class='juan'>愚菴和尚語錄卷第二</p>
</div><!-- end of div[@id='body'] -->
</body></html>