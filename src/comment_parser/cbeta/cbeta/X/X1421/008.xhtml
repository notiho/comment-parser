<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>愚菴智及禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu90' />愚菴和尚語錄卷第八</p>
<div class='div-other'><a id='mulu91' />
<p class='h1'>偈頌</p><p class="byline">門人　慧鏡　等編</p>
<div class='div-other'><a id='mulu92' />
<p class='h2'>寄大慈學古庭講主<span class='note-inline'>(時無量壽院。四十行人。同聲華嚴。古庭主席)</span></p><p>稽首華嚴大法王。萬行因華嚴果德。破一微塵出大經。大慈法力難思議。諦觀法界諸有情。如來智慧悉圓滿。妄想執著成倒迷。如大經卷藏一塵。種種譬喻廣演說。方便善巧力開示。誓令小大咸悟入。同入毗盧華藏海。毗盧藏海無有邊。功德勝妙亦無量。體用全彰大方廣。實無名相而可得。八萬四千諸法門。由茲建立所分別。一法若有墮凡夫。萬法若無失真境。法王稱性熾然說。終始未嘗談一字。法身大士四十位。聞所聞盡曾不聞。方當聞說寂滅時。徹證華嚴真法界。乃知出息與入息。常轉如是大經卷。異口一音僉讀誦。一即是多多即一。徑山說偈徒贊歎。大慈法力讚莫及。善哉無量壽道場。金碧莊嚴勝無比。阿蘭若法菩提場。睹史夜摩靡差別。七處九會即如今。一念三世悉平等。前佛後佛等一佛。前身後身同一身。稽首法王世希有。如佛出世普饒益。願言世主千萬壽。金輪法輪永同轉。住行向地諸上人。世出世間同法會。</p>
</div>
<div class='div-other'><a id='mulu93' />
<p class='h2'>過海羅漢圖。因如海請題次韻</p><p>十八高人學無學。伎倆通身用不著。鉢盂安柄舀虗空。拄杖和雲挑華嶽。天生三毒牢不遷。往往對面森戈鋋。看讀豈識白繖蓋。默照參得黃楊禪。娑竭羅宮頻出入。大龍相招小龍揖。只貪龍頷得明珠。不知裙子褊衫濕。赤脚踏葦如徒杠。袖手浮杯穩勝航。波神鮫女設供具。差珍異寶爭妍䊋。到此急須登彼岸。主人翁也勤勤喚。弄潮輸與弄潮人。豈容名字阿羅漢。了得心身本性空。隨波逐浪皆超宗。斫脛未遭黃宗運。誰識瞿曇那一通。白晝晴窓開玉軸。一笑東風生意足。天台鴈宕幾時歸。萬壑春雷吼飛瀑。</p>
</div>
<div class='div-other'><a id='mulu94' />
<p class='h2'>瞎牛歌。贈韓公望<span class='note-inline'>(公望儒醫。中年目眚。自號瞎牛)</span></p><p>隔垣見肝膽。自號為瞎牛。我歌瞎牛歌。萬象笑點頭。瞎牛兒。人莫識。曠大劫來無等匹。異類中行得自由。眼處聞聲耳觀色。瞎牛兒。世希有。金毛師子喚作狗。祖父田園任力畊。異苗靈藥時翻茂。瞎牛兒。無煩惱。誰管青黃赤白皁。一犂新雨隴頭春。數聲長笛江村曉。瞎牛兒。真快活。脚頭脚尾乾坤闊。鼻孔撩天不著穿。生死無明俱透脫。瞎牛瞎牛聽我歌。六根互用無徧頗。眾生洞眎只分寸。大千剎海菴摩羅。</p>
</div>
<div class='div-other'><a id='mulu95' />
<p class='h2'>應菴和尚。送密菴遺偈。蔣山請和</p><p>潦倒蘄州子。無門為法門。憐兒不覺醜。遺墨尚留痕。披卷光零亂。搖乾復蕩坤。縣知揮洒日。硯沼雨翻盆。毒藥醍醐句。當機斷命根。密菴曾落賺。鍾阜莫欽遵。</p>
</div>
<div class='div-other'><a id='mulu96' />
<p class='h2'>次空室韻。贈中竺傑侍者</p><p>爾家有祖薤室翁。天南地北趨玄風。豈<span class='corr'>但</span>宗通說亦通。肆口說法諸法空。下視碌碌皆兒童。妙圓不涉空假中。二三四七將無同。聲動燄摩覩史宮。鴻鐘鏗鍧鼓鼕[鼓/隆]。冢嗣傑出千人叢。等觀萬物垂慈瞳。鄮峯靈塔慈雲籠。佛智燈連廣智公。天曆聖代親遭逢。如佛出世福慧充。中天調御天人雄。利生悲願無有終。慣用熱鐵并洋銅。玄沙釣魚在孤篷。石鞏生涯唯一弓。弄大旗鼓若總戎。懷哉嬾菴心為㤝。愛爾入室朱顏紅。浩氣橫空猶螮蝀。飽參華夏聲譽隆。扶桑歸計休忩忩。千鈞大法在爾躬。老我聞見如盲聾。</p>
</div>
<div class='div-other'><a id='mulu97' />
<p class='h2'>示七閩鼎禪者</p><p>叢林秋晚時。祖脈絲縣鼎。學佛要明心。參禪須見性。心空性即空。頭正尾亦正。拗折石鞏一張弓。拈出玄沙三種病。</p>
</div>
<div class='div-other'><a id='mulu98' />
<p class='h2'>示嚴州用禪者</p><p>但能善用其心。則獲勝妙功德。乃先聖之格言。貴當人之不惑。展開七尺單。竪起生鐵脊。脚下如臨萬仞坑。腕頭何翅千鈞力。前無釋迦。後無彌勒。昨夜桐江水逆流。釣臺浸爛嚴光石。</p>
</div>
<div class='div-other'><a id='mulu99' />
<p class='h2'>次中竺韻。送元藏主。兼柬楚石和尚</p><p>縱橫筆陣元和脚。寫出威音前一著。權實昭彰理事全。佛祖讓雄甘小却。平地驚翻千歲巖。煒煒煌煌尤赫赫。老子全施格外機。不比尋常黑豆法。藏主道韻熈春陽。況是年華方盛強。少室門風苦寥落。要須努力揚餘光。黃檗何孤打臨濟。雲門底事師曾郎。叢玉軒中喜相見。十里平湖開鏡面。深愧疎慵日應酬。攪得身心一團線。先師未了舊公案。眼底憑誰為批判。寄語秦川楚石翁。老驥騰驤當血汗。</p>
</div>
<div class='div-other'><a id='mulu100' />
<p class='h2'>彌首座還嘉禾。兼柬南堂天寧三塔興聖資聖顧玉山諸老</p><p>黃梅雨歇江天凉。薰風南來白晝長。閒房古寺不肯住。却憶并州是故鄉。臨行袖紙索長偈。信筆莫嫌無好句。法弱魔強正此時。濟北頹綱合扶起。只今四海惟南堂。佛病祖病排膏肓。有若長庚配殘月。清光爛熳天一方。更愛南湖第一剎。瓦礫縱橫熾然說。璚樓玉殿現毫端。不費腕頭些子力。龍囦直下深無底。浩浩松源有源委。不比尋常藥汞銀。真成師子一滴乳。虹渚風煙接爽溪。伯吹壎兮仲吹箎。放開佛手展驢脚。縱橫妙用皆全提。一笑三生淨名老。聞道全身入荒草。勘破諸方老古錐。奪市攙行非小小。醉李亭前好歸去。一一相逢煩道意。千里同風不用論。也知首座多長處。</p>
</div>
<div class='div-other'><a id='mulu101' />
<p class='h2'>盈藏主歸淮南</p><p>日月盈昃。辰宿列張。江河流注。山巖崢嶸。頭頭普示。物物全彰。子也親曾入吾室。有口只堪高挂壁。本無一法可流傳。拈花微笑成狼藉。一氣轉一大藏教。萬象森羅俱絕倒。直得長淮水逆流。凌霄峰頭日杲杲。袖紙殷勤索贈言。大似撥火求淵泉。丈夫胸中有天地。止啼黃葉非金錢。</p>
</div>
<div class='div-other'><a id='mulu102' />
<p class='h2'>次西齋韻。贈定藏主</p><p>如來四十九年說。偏圓半滿無空闕。始終一字不曾談。無端重把牢關泄。道人秉志事參方。勇猛精進光明幢。信手揭飜華藏海。樹頭驚起魚雙雙。直得虗空失笑。萬象拱立。又誰管你無位真人。常在面門出入。君不見。老趙州眼無筋。大王來不起身。有問萬法歸一。一歸何處。却道。我在青州。做一領布衫。重七斤。</p>
</div>
<div class='div-other'><a id='mulu103' />
<p class='h2'>次韻。贈福藏主</p><p>無上兩足尊。福足慧亦足。法門廣闢度羣生。六六依然三十六。大藏教兮一絡索。子細看來特地錯。嘉州大象驀翻身。<span class='corr'>陝</span>府鐵牛攧折角。子是龍河英俊流。何勞向外空馳求。五千餘卷瘡疣紙。十聖三賢茅溷籌。無本據。有來由。禾山只解打鼓。雪峯一味輥毬。休休。春光似酒。春雨如油。隨緣放曠。任運優游。盡說洛陽花似錦。不知春在柳梢頭。</p>
</div>
<div class='div-other'><a id='mulu104' />
<p class='h2'>次西齋韻。贈真藏主</p><p>道人學道如香象。截流渡河真勇猛。馬駒踏殺天下人。一喝耳聾惟百丈。古今不隕一絲毫。力行古道毋辭勞。一氣轉一大藏教。銷得黃金北斗高。誰言祖諱休輕觸。五逆兒孫無面目。如何是佛麻三斤。直下分三要成六。</p>
</div>
<div class='div-other'><a id='mulu105' />
<p class='h2'>示福建常禪人</p><p>天不能蓋。地不能載。豈常人之所能荷擔。大小祖師。問著但道不識不會。航海梯山。千里萬里。東討西尋。不是不是。著衣喫飯時。屙屎送尿處。如形影之相隨。求人不若求<span class='corr'>己</span>。君不見。玄沙備。不出嶺來多意氣。踢破娘生脚指頭。百世光明照寰宇。</p>
</div>
<div class='div-other'><a id='mulu106' />
<p class='h2'>次韻。贈秀北宗藏主</p><p>面南看北斗。火裏蘆花秀。一句三玄濟北宗。拈來塞斷衲僧口。大藏與小藏。雙収復雙放。大洋海底。袞沒馬之紅塵。須彌峯頭。鼓滔天之白浪。潦倒徑山。慚無伎倆。謾贈短謌。敲空作響。羅龍打鳳羨龍河。龜毛結網三千丈。</p>
</div>
<div class='div-other'><a id='mulu107' />
<p class='h2'>示寶陀春藏主<span class='note-inline'>(泗州大聖受業)</span></p><p>寶陀巖上觀音。泗州城裏大聖。神通妙用縱橫。總是冬行春令。德山入門便棒。臨濟入門便喝。知之者謂之喜捨慈悲。不知者喚作尋常孟八。道人諮參徧寰宇。抉珠直入滄溟底。眼頭蒼翠既分明。脚下淺深還自委。</p>
</div>
<div class='div-other'><a id='mulu108' />
<p class='h2'>示脩藏主</p><p>祖師巴鼻。莫辨金沙。空中結紐。石上栽花。一大藏教對一說。拄地撐天繫驢橛。掣斷金鎖天麒麟。等閒挨落天邊月。會則事同一家。不會千差萬別。那吒頂上喫蒺藜。金剛脚下流出血。</p>
</div>
<div class='div-other'><a id='mulu109' />
<p class='h2'>格首座。歸日本。次韻</p><p>是不是非不非。肩橫七尺烏藤枝。從來首座有長處。脚未跨門吾<span class='corr'>已</span>知。不用說心說性。何須象席打令。問訊燒香喫茶。分明如鏡照鏡。昨夜文殊普賢。起佛見法見。貶向二鐵圍山。休論夢昇兜率。劒挂眉間。飜身靠倒扶桑國。南海波斯念八還。</p>
</div>
<div class='div-other'><a id='mulu110' />
<p class='h2'>恩禪人參方</p><p>恩禪欲參方。袖卷索長偈。更不涉思惟。分明為君舉。閩越山萬重。江淮水千里。縱橫拄杖頭。總是自家底。有佛處不得住。何妨小小盤桓。無佛處急走過。正好遲遲遊戲。遇飯即飯。遇茶即茶。可行即行。可止即止。草鞋踏破早歸來。莫待秋風撼庭樹。</p>
</div>
<div class='div-other'><a id='mulu111' />
<p class='h2'>示淨心禪人</p><p>心淨則佛土淨。剎剎塵塵大圓鏡。心空則諸法空。昨夜南山。虎咬大蟲。參禪只要明心地。立雪神光曾斷臂。覓心不得即安心。達磨大師無本據。我無一切心。何用一切法。心空及第好還家。萬里北風吹觱發。</p>
</div>
<div class='div-other'><a id='mulu112' />
<p class='h2'>次韻。示東林守禪人</p><p>學道譬彼用兵。善戰不如善守。但知能言匪舌。便解行拳非手。何煩拋却東林。遠參西麓病叟。汝既單刀直入。我即烏藤便摟。棒頭拾得全身。未許開張大口。</p>
</div>
<div class='div-other'><a id='mulu113' />
<p class='h2'>成禪人參淨覺</p><p>學道本成見。萬法唯心識。頭頭見釋迦。處處逢彌勒。實學真參大丈夫。釋迦彌勒是他奴。鼻孔吸乾四大海。眼睫倒挂須彌盧。任性優游天界。隨緣放曠皇都。誌公豈是閒和尚。達磨道地老臊胡。一箇現十二面觀音。問渠那個是正面。一箇道廓然無聖。第一義諦爭得無。要須超越。莫受塗糊。淨覺國師機用別。紫羅帳裏撒珍珠。</p>
</div>
<div class='div-other'><a id='mulu114' />
<p class='h2'>示傳無用</p><p>用無用。為無為。作無作。活袞袞。明落落。剛然索我無用之空言。畫虵未免重添足。無用老。知不知。用而無用為無為。大洋海底紅塵飛。用而無用作無作。空裏磨盤生八角。用而無用無亦無。蟭螟吞却須彌盧。便恁麼去。未敢相許。別有商量。賣弄口觜。無用老。怎麼好。不若從他要用便用。生鐵團上休尋縫。要為便為。饑來喫飯寒著衣。要作便作。春至花開秋葉落。須知執法修行。正是無繩自縛。君不見。祖師道。大用現前。不存軌則。桑條上著箭。柳樹上出汁。妙用恒沙有何極。又不見。傅大士曾有言。空手把鋤頭。步行騎水牛。後夜雙溪弄明月。看取橋流水不流。</p>
</div>
<div class='div-other'><a id='mulu115' />
<p class='h2'>新首座歸荊溪山居。次印心韻</p><p>大乘根器生神州。冰枯雪老知幾秋。碧明胡僧眼未識。迢迢謾作真丹遊。一言易出難翻款。九年面壁嵩山畔。殃及齊腰立雪人。覓心不得忙如鑽。道流問道來江東。龍河萬衲如雲從。眉間劍氣拂牛斗。相逢政好論宗風。五葉一花開朵朵。達磨不曾傳慧可。不見當年老藥山。一物不為唯宴坐。道流好歸松石室。自在經行及坐臥。有問西來事若何。樓至拳頭如鉢大。</p>
</div>
<div class='div-other'><a id='mulu116' />
<p class='h2'>雪巖和尚牧牛歌。慶禪人請和</p><p>雪巖牧牛機不密。溪東溪西露聲跡。引得無知瞎屢生。終日茫茫去尋覓。何如長慶一牧三十年。調伏功深有來歷。或全放或全収。縱橫自在無拘留。閒鞭索舊犁杷。嗄地一聲俱颺下。從教日炙與風吹。饑來喫飯寒著衣。脚頭脚尾乾坤闊。鼻孔撩天雙眼活。三叉路口夕陽紅。酒旗獵獵搖晴空。短笛橫吹西復東。落花飛絮春濛濛。</p>
</div>
<div class='div-other'><a id='mulu117' />
<p class='h2'>次韻。送等藏主</p><p>生佛本平等。參方須見性。眾生無相身。諸佛無見頂。光明徧剎塵。晃晃相輝映。是藏不是藏。非心亦非境。少減與多添。曾不墮虧剩。蛩吟秋夜長。鳥啼春晝永。明明絕覆藏。歷歷亡偏正。物我了真空。順逆委天命。法海浩無邊。行行恣游泳。堪嗟演若多。迷頭徒認影。</p>
</div>
<div class='div-other'><a id='mulu118' />
<p class='h2'>震藏主歸吳。兼柬萬壽行中法兄。次全室韻</p><p>七穿八穴毗盧藏。不住十玄并六相。五千餘卷錯流傳。說性說心皆影響。拈花微笑本無旨。冷暖自知魚飲水。二三四七謾相承。上大人兮丘乙<span class='corr'>己</span>。我昔叨居慧日峯。當場蹴踏多象龍。子方年少擅英俊。力探此道甞游從。老我衰殘非舊日。喜子龍河扣全室。全室當今大法王。為人只個龜毛拂。頂門有眼分邪正。塞却耳根休聽瑩。凌滅宗風五逆兒。佛祖天魔隨號令。北山與我同心曲。白紙不勞馳片幅。為言早晚定南還。相看糞火煨黃獨。</p>
</div>
<div class='div-other'><a id='mulu119' />
<p class='h2'>友禪人請藏經。歸日本。次韻</p><p>善財南詢見初友。拈得鼻孔失却口。彈指豁開樓閣門。震徧震兮吼徧吼。益堂遠自扶桑來。鯨濤直度無縈迴。順風五日到中國。喜見海山萬朵青崔嵬。搆得藏典五千四十有八卷。豈憚山長并水遠。明朝別我又東還。好把船頭輕撥轉。須知大法本無傳。樹林水鳥常敷宣。石城山前重回首。佛日照曜東南天。</p>
</div>
<div class='div-other'><a id='mulu120' />
<p class='h2'>虗室。贈滿藏主。次韻</p><p>幻有不異真空。虗妄不離真實。有室胡為揭虗空。此室無面無背。與虗空而同大。苟離實而即虗。六戶皆成有礙。室之寬。無邊剎海俱包含。室之窄。纖毫長物難藏著。寬窄虗實當頭坐斷。不用論量。十世古今一念現前。了無縣隔。此室非空亦非有。要在當人善持守。等閒和底盡掀翻。噴嚏也成師子吼。</p>
</div>
<div class='div-other'><a id='mulu121' />
<p class='h2'>元禪人歸日東</p><p>大唐國裏無佛法。胸次莫留元字脚。行脚參方合自知。差病不假驢駝藥。達磨老臊胡。西來成大錯。人人鼻孔撩天。箇箇眼生三角。直指人心心本空。見性成佛佛乃覺。春至自華開。秋來還葉落。踏破草鞋歸去來。萬里海天飛一鶚。</p>
</div>
<div class='div-other'><a id='mulu122' />
<p class='h2'>示山居持首座</p><p>堅持密行。默照深禪。執之失度。放之自然。端可以卷舒。立方外乾坤。縱橫挂域中日月。說甚麼眉間挂劍。血濺梵天。君不見。大梅一見馬師後。拈得鼻孔失却口。直入千峯與萬峯。誰肯將身藏北斗。又不見。潦倒龍山住菴日。入海泥牛絕消息。不知塵世是何年。但見日頭東畔出。菴居識得菴中主。狸奴倒上菩提樹。不妨百鳥獻花來。從教菜葉隨流去。</p>
</div>
<div class='div-other'><a id='mulu123' />
<p class='h2'>洞庭謠。送嘉則堂。住水月</p><p>東洞庭西洞庭。下瞰太湖三萬六千頃。白波之浩渺。上矗奇峯七十一二朵。秀色之空青。金剎星羅焯雲漢。林屋路窅通滄溟。盧公石屏凜生面。尚想叱咤生風霆。更憐慈受樂幽隱。樹林水鳥。共演妙法談真乘。耀古輝今誇二老。俯仰有誰同此道。水月光中得異才。善舞不妨場地小。清淨之身廣長舌。坐斷湖山熾然說。水天無際月孤圓。一切水月一月攝。楊岐乍住空四壁。辛苦栽田博飯喫。風穴單丁儼千眾。百世高風動寥泬。復先德之真規。埽末流之塵跡。插一莖草。現璚樓玉殿。未稱全提。布縵天網。打衝浪錦鱗。不勞餘力。流芳天瑞挺孫枝。臨濟未是白拈賊。</p>
</div>
<div class='div-other'><a id='mulu124' />
<p class='h2'>古鏡。贈明禪人</p><p>混沌未分。世界未立。一片靈光。湛而常寂。靜鑑萬象。洞照十虗。交徹融攝。無欠無餘。胡來漢來。日面月面。見見之時。見非是見。爾稱古鏡。當究厥旨。耀古騰今。輝天鑑地。</p>
</div>
<div class='div-other'><a id='mulu125' />
<p class='h2'>湛源。贈定禪人</p><p>真源湛寂。撓之則昏。靜以照之。鏡而不痕。儵然情波。忽焉識浪。流轉三界。千態萬狀。咨爾定力。五濁俱捐。塵塵清淨。剎剎澄圓<span class='note-inline'>(已上皆長短句)</span>。</p>
</div>
<p class='juan'>愚菴和尚語錄卷第八</p></div>
</div><!-- end of div[@id='body'] -->
</body></html>