<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龐居士語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu6' />龐居士詩卷下</p><p class="lg-abnormal"><div class='lg-row'>眾生多品䫫　諸佛祇一般　庶人見天子</div>
<div class='lg-row'>知隔幾重關　若有過人<span class='corr'>策</span>　欲見亦不難</div>
<div class='lg-row'><span class='corr'>策</span>中契聖理　坐取國家官</div>
<div class='lg-row'>智度本來如　眾生病盡除　又度作護法</div>
<div class='lg-row'>一切入無餘　過去恒沙佛　皆同此一途</div>
<div class='lg-row'>如能達此理　凡夫非凡夫</div>
</p>
<div class="lg regular"><div class='lg-row'>四大本無情　清虗無色聲　達人悟空理</div>
<div class='lg-row'>知法本無生　諸佛常現前　妙德亦同行</div>
<div class='lg-row'>無無無障礙　心牛不肯耕</div>
</div>
<div class="lg regular"><div class='lg-row'>塵六門前喚　無情呼不入　二彼總空空</div>
<div class='lg-row'>自然唇不濕　從此絕因緣　葛五隨緣出</div>
<div class='lg-row'>惟有空寂舍　圓八同金七</div>
</div>
<div class="lg regular"><div class='lg-row'>入理如箭射　尋文轉相背　直道不肯行</div>
<div class='lg-row'>識路成迷退　心王不了事　公臣生執礙</div>
<div class='lg-row'>為此一群賊　生死如踏碓</div>
</div>
<div class="lg regular"><div class='lg-row'>覺他欲打你　著脚即須抽　<span class='corr'>已</span>後再相見</div>
<div class='lg-row'>他羞我不羞　忍辱第一道　歷劫無冤讎</div>
<div class='lg-row'>此是無生縣　不屬涅槃洲</div>
</div>
<div class="lg regular"><div class='lg-row'>罵他無便宜　不應却得穩　無瞋神自安</div>
<div class='lg-row'>罵他還自損　忍得有法利　罵他還折本</div>
<div class='lg-row'>瞋喜同一如　遁世不悶悶</div>
</div>
<div class="lg regular"><div class='lg-row'>識業人稀少　迷途者眾多　苦中生樂想</div>
<div class='lg-row'>無喜強絃歌　不飲尋常醉　昏昏溺愛河</div>
<div class='lg-row'>含笑造殃咎　後苦莫繇他</div>
</div>
<div class="lg regular"><div class='lg-row'>耳聞他罵詈　心知口莫對　惡亦不須嫌</div>
<div class='lg-row'>好亦不須愛　豁達無關津　虗空無罣礙</div>
<div class='lg-row'>此真不動佛　亦名觀自在</div>
</div>
<div class="lg regular"><div class='lg-row'>仰手是天堂　覆手是地獄　地獄與天堂</div>
<div class='lg-row'>我心都不屬　化城猶不止　豈況諸天福</div>
<div class='lg-row'>一切都不求　曠然無所得</div>
</div>
<div class="lg regular"><div class='lg-row'>佛有一等慈　有人心不知　一切皆平等</div>
<div class='lg-row'>貧富總憐伊　富者你莫貪　貧者你莫癡</div>
<div class='lg-row'>無貪心自靜　無癡意莫思</div>
</div>
<div class="lg regular"><div class='lg-row'>白衣不執相　真理從空生　祇為心無礙</div>
<div class='lg-row'>智慧出縱橫　唯論師子吼　不許野干鳴</div>
<div class='lg-row'>菩提稱最妙　猶呵是假名</div>
</div>
<div class="lg regular"><div class='lg-row'>從根誅則絕　從根修則滅　若能雙株斷</div>
<div class='lg-row'>三乘盡超越　此非凡夫言　妙吉分明說</div>
<div class='lg-row'>如來所療治　一差不復發</div>
</div>
<div class="lg regular"><div class='lg-row'>久種善根深　同塵塵不侵　非關塵不染</div>
<div class='lg-row'>自是我無心　無心心不起　超三越十地</div>
<div class='lg-row'>究竟真如果　到頭祇箇是</div>
</div>
<div class="lg regular"><div class='lg-row'>凡夫智量狹　妄說有難易　離相如虗空</div>
<div class='lg-row'>盡契諸佛智　戒相如虗空　迷人自作持</div>
<div class='lg-row'>病根不肯拔　執是弄花枝</div>
</div>
<div class="lg regular"><div class='lg-row'>牽牛駕空車　共入無為宅　無為宅甚寬</div>
<div class='lg-row'>眾生却嫌窄　十方同一室　何曾有間隔</div>
<div class='lg-row'>有法人不得　無心自度厄</div>
</div>
<div class="lg regular"><div class='lg-row'>世間最上事　唯有修道強　若悟無生理</div>
<div class='lg-row'>三界自消亡　蘊空妙德現　無念是清凉</div>
<div class='lg-row'>此即彌陀土　何處覔西方</div>
</div>
<div class="lg regular"><div class='lg-row'>寶珠內衣裏　繫來無量時　遇六惡知識</div>
<div class='lg-row'>又常假慈悲　牽我飲欲酒　醉臥都不知</div>
<div class='lg-row'>情盡酒復醒　自見本道師</div>
</div>
<div class="lg regular"><div class='lg-row'>世人重珍寶　我貴剎那靜　金多亂人心</div>
<div class='lg-row'>靜見真如性　性空法亦空　十八絕行蹤</div>
<div class='lg-row'>但自心無礙　何愁神不通</div>
</div>
<div class="lg regular"><div class='lg-row'>端坐求如法　如法轉相違　拋法無心取</div>
<div class='lg-row'>始自却來歸　無求出三界　有念則成癡</div>
<div class='lg-row'>求佛覔解脫　不是丈夫兒</div>
</div>
<div class="lg regular"><div class='lg-row'>惡心滿三界　口即念彌陀　心口相違背</div>
<div class='lg-row'>群賊轉轉多　一塵起萬境　倐忽遍娑婆</div>
<div class='lg-row'>色聲求佛道　結果盡成魔</div>
</div>
<div class="lg regular"><div class='lg-row'>萬法從心起　心生萬法生　法生有日了</div>
<div class='lg-row'>來去枉虗行　寄語修道人　空生有莫生</div>
<div class='lg-row'>如能達此理　不動出深坑</div>
</div>
<div class="lg regular"><div class='lg-row'>佛亦不離心　心亦不離佛　心寂即菩提</div>
<div class='lg-row'>心然即有物　物即變成魔　無即無諸佛</div>
<div class='lg-row'>若能如是用　十八從何出</div>
</div>
<div class="lg regular"><div class='lg-row'>羊車誘下愚　鹿車載中夫　大乘為上士</div>
<div class='lg-row'>鵬巢鶴不居　鷦鷯住蚊睫　居士咄盲驢</div>
<div class='lg-row'>若論質利帝　畢竟一乘無</div>
</div>
<div class="lg regular"><div class='lg-row'>有人嫌龐老　龐老不嫌他　開門待知識</div>
<div class='lg-row'>知識不來過　心如具三學　塵識不相和</div>
<div class='lg-row'>一丹療萬病　不假藥方多</div>
</div>
<div class="lg regular"><div class='lg-row'>淼淼長江水　周而還復始　昏昏三界人</div>
<div class='lg-row'>輪迴亦如此　輪迴改形貌　長江色不異</div>
<div class='lg-row'>改貌勞神識　終須到佛地</div>
</div>
<div class="lg regular"><div class='lg-row'>睡來展脚睡　悟理起題詩　詩中無別意</div>
<div class='lg-row'>唯勸破貪癡　貪瞋癡若盡　便是世尊兒</div>
<div class='lg-row'>無煩問師匠　心王應自知</div>
</div>
<div class="lg regular"><div class='lg-row'>世人重名利　余心總不然　束薪貨升米</div>
<div class='lg-row'>清水鐵鐺煎　覺熟捻鐺下　將身近畔邊</div>
<div class='lg-row'>時時拋入口　腹飽肚無言</div>
</div>
<div class="lg regular"><div class='lg-row'>行學非真道　徒勞神與軀　千里尋月影</div>
<div class='lg-row'>終是枉工夫　不悟緣聲色　當今學者疎</div>
<div class='lg-row'><span class='corr'>但</span>看起滅處　此箇是真如</div>
</div>
<div class="lg regular"><div class='lg-row'>教君殺賊法　不用苦多方　慧劒當心<span class='corr'>刺</span></div>
<div class='lg-row'>心亡法亦亡　心亡極樂國　法亡即西方</div>
<div class='lg-row'>賊為象馬用　神自作空王</div>
</div>
<div class="lg regular"><div class='lg-row'>不用苦多聞　看他彼上人　百憶及日月</div>
<div class='lg-row'>元在一毛塵　心但寂無相　即出無明津</div>
<div class='lg-row'>若能如是學　幾許省精神</div>
</div>
<div class="lg regular"><div class='lg-row'>慚愧好心王　生在蓮華堂　恒持般若劒</div>
<div class='lg-row'>終日帶浮囊　常懷第一義　外國賴恩光</div>
<div class='lg-row'>五百長者子　相隨歸故鄉</div>
</div>
<div class="lg regular"><div class='lg-row'>慚愧好意根　無自亦無他　無自身無垢</div>
<div class='lg-row'>無他塵不加　常居清淨地　知有不能過</div>
<div class='lg-row'>舊時惡知識　總見阿彌陀</div>
</div>
<div class="lg regular"><div class='lg-row'>慚愧好舌根　常開大道門　世間三有事</div>
<div class='lg-row'>實是不能論　相逢唯說道　更莫敘寒溫</div>
<div class='lg-row'>了知世相假　俗禮也徒煩</div>
</div>
<div class="lg regular"><div class='lg-row'>慚愧一雙耳　常思解脫聲　若論俗語話</div>
<div class='lg-row'>實是不能聽　聞財耳不納　聞色心不生</div>
<div class='lg-row'>不受有無語　何慮不惺惺</div>
</div>
<div class="lg regular"><div class='lg-row'>慚愧一雙眼　曾見數般人　端正亦不愛</div>
<div class='lg-row'>醜陋亦不瞋　當頭異國色　何須妄起塵</div>
<div class='lg-row'>低頭自形相　都無一處真　身心如幻化</div>
<div class='lg-row'>滿眼沒怨親</div>
</div>
<div class="lg regular"><div class='lg-row'>慚愧一軀身　梵號波羅柰　被賊一群使</div>
<div class='lg-row'>尋常不自在　亦名為枯井　亦名為鞲袋</div>
<div class='lg-row'>亦名朽故宅　亦名幻三昧　佛罵作死屍</div>
<div class='lg-row'>乘屍渡大海　大海元無水　死屍非是船</div>
<div class='lg-row'>熟看世上事　總是假因緣　若了身心相</div>
<div class='lg-row'>空裏任橫眠　具此六慚愧　實是不求天</div>
<div class='lg-row'>一時復一時　步步向前移　無常有限分</div>
<div class='lg-row'>早晚即不知　古人一交語　預辦沒貧兒</div>
<div class='lg-row'>聞少須修道　莫待衰老時　邂逅符到來</div>
<div class='lg-row'>賺你更無疑　勸君不肯聽　三塗真可悲</div>
<div class='lg-row'>一日復一日　百年漸漸畢　急急除妄想</div>
<div class='lg-row'>無念成真佛　更莫苦攀緣　窺他世上物</div>
<div class='lg-row'>忽然無常至　累劫出不得</div>
</div>
<div class="lg regular"><div class='lg-row'>一宿復一宿　光陰漸漸促　報你心王道</div>
<div class='lg-row'>依智莫依識　依智見真佛　依識入地獄</div>
<div class='lg-row'>若淪六趣中　受苦無時足</div>
</div>
<div class="lg regular"><div class='lg-row'>一年復一年　務在且遷延　皮皺緣肉減</div>
<div class='lg-row'>髮白髓枯乾　毛孔通風過　骨消椽梠寬</div>
<div class='lg-row'>水微不耐熱　火少不耐寒　幻身如聚沫</div>
<div class='lg-row'>四大亦非堅　更被癡狼使　無明曉夜煎</div>
<div class='lg-row'>惟知念水草　心神被物纏　云何不懺悔</div>
<div class='lg-row'>便道捨財錢　外頭遮曲語　望得免前愆</div>
<div class='lg-row'>地獄應無事　凖擬得生天　世間有這屬</div>
<div class='lg-row'>冥道不如然　除非不作業　當拔罪根源</div>
<div class='lg-row'>根空塵不實　內外絕因緣　積罪如山岳</div>
<div class='lg-row'>慧火一時燃　須臾變灰燼　永劫更無煙</div>
<div class='lg-row'>迷時三界有　悟即出囂纏　心無六入跡</div>
<div class='lg-row'>清淨達本源　地獄成淨土　招手別諸天</div>
<div class='lg-row'>報語三塗宅　共你更無緣　非論早與晚</div>
<div class='lg-row'>悟理即無邊</div>
</div>
<div class="lg regular"><div class='lg-row'>心如即是坐　境如即是禪　如如都不動</div>
<div class='lg-row'>大道無中邊　若能如是達　所謂火中蓮</div>
<div class='lg-row'>無求乃法眼　有念却成魔　無求復無念</div>
<div class='lg-row'>即是阿彌陀　真如共菩薩　總祇較無多</div>
<div class='lg-row'>鍊盡三山鐵　鎔銷五岳銅　林枯鳥自散</div>
<div class='lg-row'>海竭絕魚龍　無師破戒行　有法盡皆空</div>
<div class='lg-row'>菩薩無煩惱　眾生愛皺眉　無惱緣無賊</div>
<div class='lg-row'>皺眉被賊欺　不須問師匠　心王應自知</div>
<div class='lg-row'>智者觀財色　了知是幻虗　衣食支身命</div>
<div class='lg-row'>相勸學如如　時至移庵去　無物可盈餘</div>
<div class='lg-row'>凡夫貪著事　不免三界輪　與說無生理</div>
<div class='lg-row'>閉耳佯不聞　如斯之等䫫　何日出囂塵</div>
<div class='lg-row'>壁畫枉用色　不如脫空佛　住法比無住</div>
<div class='lg-row'>陰中對白日　不信有無言　看取波羅蜜</div>
<div class='lg-row'>見時如不見　聞時如不聞　喜時如不喜</div>
<div class='lg-row'>瞋時如不瞋　一切盡歸如　自然無我人</div>
<div class='lg-row'>齋須實相齋　戒須實相戒　有相持齋戒</div>
<div class='lg-row'>到頭歸敗壞　敗壞屬無常　從何免三界</div>
<div class='lg-row'>心王不了事　遮莫向名山　縱令見佛像</div>
<div class='lg-row'>實以不相關　猿猴見水月　捉月始知難</div>
<div class='lg-row'>緣事求解脫　累劫無出期　直須入理性</div>
<div class='lg-row'>成佛更無疑　雖然不受記　見是世尊兒</div>
<div class='lg-row'>佛遣滅生滅　生滅長相隨　不學大人相</div>
<div class='lg-row'>却作小孫兒　持心更覔佛　豈不是愚癡</div>
<div class='lg-row'>無事被他罵　佯佯耳不聞　舌亦不須動</div>
<div class='lg-row'>心亦不須嗔　關津無障礙　即是出纏人</div>
<div class='lg-row'>真如本無相　所得是凡流　昔時為父子</div>
<div class='lg-row'>長大出外遊　今日相遇見　父少子白頭</div>
<div class='lg-row'>一生解縛鈍　渾身納裏眠　心中無意識</div>
<div class='lg-row'>耳無繩索牽　心本無繫縛　同塵亦無喧</div>
<div class='lg-row'>欲得真解脫　持刀且殺牛　牛死人亦亡</div>
<div class='lg-row'>佛亦不須求　全身空裏坐　即度死生流</div>
<div class='lg-row'>極目觀前境　寂寥無一人　廻頭看後底</div>
<div class='lg-row'>影亦不隨身</div>
</div>
<div class="lg regular"><div class='lg-row'>貪瞋不肯捨　徒勞讀釋經　看方不服樂</div>
<div class='lg-row'>病從何處輕</div>
</div>
<div class="lg regular"><div class='lg-row'>取空是取色　取色色無常　色空非我有</div>
<div class='lg-row'>端坐見家鄉</div>
</div>
<div class="lg regular"><div class='lg-row'>經體本無名　受持無色聲　心依無相理</div>
<div class='lg-row'>真是金剛經</div>
</div>
<div class="lg regular"><div class='lg-row'>孫兒正啼哭　母言來與金　捻他黃葉把</div>
<div class='lg-row'>便即正聲音</div>
</div>
<div class="lg regular"><div class='lg-row'>別淚成河海　骨如毗富山　祇緣塵識法</div>
<div class='lg-row'>所以遣心然</div>
</div>
<div class="lg regular"><div class='lg-row'>前人若有事　我猶佯不知　何況他無問</div>
<div class='lg-row'>讒舌強卑卑</div>
</div>
<div class="lg regular"><div class='lg-row'>勸君師子吼　莫學野干鳴　若能香象起</div>
<div class='lg-row'>感得鳳凰迎</div>
</div>
<div class="lg regular"><div class='lg-row'>一種學事業　亦來登選場　祇緣口義錯</div>
<div class='lg-row'>落第在他鄉</div>
</div>
<div class="lg regular"><div class='lg-row'>心王不了事　却被六<span class='corr'>賊</span>使　共賊作火下</div>
<div class='lg-row'>無繇出生死</div>
</div>
<div class="lg regular"><div class='lg-row'>別人終不賤　別寶終不貧　祇今擔鐵漢</div>
<div class='lg-row'>不肯愽金銀</div>
</div>
<div class="lg regular"><div class='lg-row'>十方同一會　各自學無為　此是選怫處</div>
<div class='lg-row'>心空及第歸</div>
</div>
<div class="lg regular"><div class='lg-row'>有男不肯婚　有女不肯嫁　父子自團欒</div>
<div class='lg-row'>共說無生話</div>
</div>
<div class="lg regular"><div class='lg-row'>四性同一舍　三身同一室　一切惡知識</div>
<div class='lg-row'>總見彌陀佛</div>
</div>
<div class="lg regular"><div class='lg-row'>教君一箇法　有事無處避　若能如理修</div>
<div class='lg-row'>存本却有利</div>
</div>
<div class="lg regular"><div class='lg-row'>道是無為道　修人自有為　假即無頭數</div>
<div class='lg-row'>真中實是稀</div>
</div>
<div class="lg regular"><div class='lg-row'>無求勝禮佛　知足勝持齋　本自無薪火</div>
<div class='lg-row'>何勞更拾柴</div>
</div>
<div class="lg regular"><div class='lg-row'>說事滿天下　入理實無多　常被有為縛</div>
<div class='lg-row'>何日見彌陀</div>
</div>
<div class="lg regular"><div class='lg-row'>起時惟法起　行時共佛行　騰騰三界內</div>
<div class='lg-row'>諸法自無生</div>
</div>
<div class="lg regular"><div class='lg-row'>大海淼無涯　眾生自著枷　無求出妙德</div>
<div class='lg-row'>心生勞算沙</div>
</div>
<div class="lg regular"><div class='lg-row'>一念心清淨　處處蓮花開　一華一淨土</div>
<div class='lg-row'>一土一如來</div>
</div></div>
<div class='div-other'><a id='mulu7' />
<p class='h2'>七言</p>
<div class="lg regular"><div class='lg-row'>大唐三百六十州　我暫放閑乘興遊</div>
<div class='lg-row'>瞬息之間知事盡　若論入理更深幽</div>
<div class='lg-row'>共外知識呷清水　總是妄想無骨頭</div>
<div class='lg-row'>却歸東西山道去　不捨因緣騎牯牛</div>
<div class='lg-row'>後望青山平似掌　前瞻漢水水東流</div>
<div class='lg-row'>試問西域那提子　遺法慇懃無所求</div>
<div class='lg-row'>自入大海歸火宅　不覺乘空失却牛</div>
<div class='lg-row'>有人見我歸東土　我本元居西海頭</div>
<div class='lg-row'>來去自然無障礙　出入生死有何憂</div>
</div>
<div class="lg regular"><div class='lg-row'>無思無念是真空　妙德法身自見中</div>
<div class='lg-row'>應機接物契真智　十方世界總流通</div>
<div class='lg-row'>通達無我無人法　人法不見有行蹤</div>
<div class='lg-row'>神識自然無罣礙　廓周沙界等虗空</div>
<div class='lg-row'>不假坐禪持戒律　超然解脫豈勞功</div>
</div>
<div class="lg regular"><div class='lg-row'>菩提般若名相假　涅槃真如亦是虗</div>
<div class='lg-row'>欲得心神真解脫　一切名相本來無</div>
<div class='lg-row'>十方世界風塵淨　州州縣縣絕艱虞</div>
<div class='lg-row'>王道蕩蕩無偏黨　舉國眾生同一如</div>
<div class='lg-row'>不動干戈安萬姓　法王合掌髻中珠</div>
</div>
<div class="lg regular"><div class='lg-row'>空中自見清涼月　一光普照娑婆徹</div>
<div class='lg-row'>此光湛然無去來　不增不減無生滅</div>
<div class='lg-row'>爾是妙德現真身　剎那不起恒沙劫</div>
<div class='lg-row'>無邊無盡如虗空　虗空無邊不可說</div>
</div>
<div class="lg regular"><div class='lg-row'>但自無心於萬物　何妨萬物常圍遶</div>
<div class='lg-row'>鐵牛不怕師子吼　恰似木人見花鳥</div>
<div class='lg-row'>木人本體自無情　花鳥逢人亦不驚</div>
<div class='lg-row'>心境如如祇箇是　何慮菩提道不成</div>
</div>
<div class="lg regular"><div class='lg-row'>清淨無為無識塵　不捨肉身妙法身</div>
<div class='lg-row'>祇為眾生有漏習　權止草庵轉法輪</div>
<div class='lg-row'>法輪常轉無人見　優曇時時一出現</div>
<div class='lg-row'>無相真空妙法身　歷劫恒沙不遷變</div>
</div>
<div class="lg regular"><div class='lg-row'>莫求佛兮莫求人　但自心裏莫貪瞋</div>
<div class='lg-row'>貪瞋癡病前頓盡　便是如來的的親</div>
<div class='lg-row'>內無垢兮外無塵　中間豁達無關津</div>
<div class='lg-row'>神無障礙居三界　恰似瑠璃處日輪</div>
</div>
<div class="lg regular"><div class='lg-row'>心王若解依真智　一切有無俱遣棄</div>
<div class='lg-row'>身隨世流心不流　夜來眼睡心不睡</div>
<div class='lg-row'>天堂地獄總無情　任運幽玄到此地</div>
</div>
<div class="lg regular"><div class='lg-row'>報汝世人莫癡憨　暫時權住此草庵</div>
<div class='lg-row'>無想衣食飽暖後　世間有物不須貪</div>
<div class='lg-row'>此身幻化如燈燄　須臾不覺即頭南</div>
</div>
<div class="lg regular"><div class='lg-row'>一切有求枉用功　想念真成著色空</div>
<div class='lg-row'>差之毫釐失千里　有生劫劫道難通</div>
<div class='lg-row'>癡心望出三界外　不知元在鐵圍中</div>
</div>
<div class="lg regular"><div class='lg-row'>十二部經兼戒律　執相依文常受持</div>
<div class='lg-row'>生生獲得有為果　隨在三界無出期</div>
<div class='lg-row'>若能離相直入理　理中無念亦無思</div>
</div>
<div class="lg regular"><div class='lg-row'>貝多葉裏優曇華　萬象皆如同一家</div>
<div class='lg-row'>歡喜摘華不見菓　吉祥採菓不觀華</div>
<div class='lg-row'>緣之本來元不識　法王呵之如稻麻</div>
</div>
<div class="lg regular"><div class='lg-row'>田舍老翁入聚落　眼耳鼻舌俱失却</div>
<div class='lg-row'>內外尋訪覔無蹤　舊時住處空寂寞</div>
<div class='lg-row'>却歸堂上問空王　總在此間學無作</div>
</div>
<div class="lg regular"><div class='lg-row'>黃葉飄零化作塵　本來非妄亦非真</div>
<div class='lg-row'>有情故宅含秋色　無名君子湛然春</div>
</div>
<div class="lg regular"><div class='lg-row'>未識龍宮莫說珠　從來言說與君殊</div>
<div class='lg-row'>空拳祇是嬰兒信　豈得將來誑老夫</div>
</div>
<div class="lg regular"><div class='lg-row'>迷時愛欲心如火　心開悟理火成灰</div>
<div class='lg-row'>灰火本來同一體　當知妄盡即如來</div>
</div>
<div class="lg regular"><div class='lg-row'>真為家貧無一物　此語總是空裏出</div>
<div class='lg-row'>出語還須歸本源　不敢違他過去佛</div>
</div>
<div class="lg regular"><div class='lg-row'>父子相守空山坐　無相如如寄有間</div>
<div class='lg-row'>世人見靜元無靜　看似閑時亦不閑</div>
</div>
<div class="lg regular"><div class='lg-row'>八萬四千同一理　事相差別立異名</div>
<div class='lg-row'>十二圍陀及疏論　慇懃三六不須生</div>
</div>
<div class="lg regular"><div class='lg-row'>十方國土皆吾宅　長者大門常日開</div>
<div class='lg-row'>有識名人守院外　無心入理見如來</div>
</div>
<div class="lg regular"><div class='lg-row'>世人愛假不愛真　世人憐富却憎貧</div>
<div class='lg-row'>唯敬三塗八不淨　背却如來妙色身</div>
</div>
<div class="lg regular"><div class='lg-row'>更無別路超生死　前佛後佛同一般</div>
<div class='lg-row'>舒即周流十方剎　<span class='corr'>斂</span>時還在一毛端</div>
</div>
<div class="lg regular"><div class='lg-row'>惟有一門無鑰匙　伸縮低昂說是非</div>
<div class='lg-row'>但能宣得無生理　善巧方便亦從伊</div>
</div>
<div class="lg regular"><div class='lg-row'>二乘皆曰不堪任　上士之人智慧深</div>
<div class='lg-row'>欲得神通等居士　無過於物總無心</div>
</div></div>
<div class='div-other'><a id='mulu8' />
<p class='h2'>雜句</p><p>行路易。行路易。內外中間依本智。本智無情法不生。無生即是入正理。非色非心放一光。空裏優曇顯心地。名為智。智為尊。心智通同達本源。萬物同歸不二門。有非有兮理常存。無非無兮無有根。未來諸佛亦如是。現在還同古世尊。三世俱皆無別道。佛佛相授至今傳。</p>
<p>外無他兮內無自。不動干戈契佛智。通達佛道行非道。不捨凡夫有為事。有為名相盡空華。無名無相出生死。</p>
<p>余有一大衣。非是世間絹。眾色染不著。晶晶如素練。裁時不用刀。縫時不用線。常持不離身。有人自不見。三千世界遮寒暑。無情有情悉覆遍。如能持得此大衣。披了直入空王殿。思思低思思。自歎一雙眉。向他勝地坐。萬事總不知。六識若似眉。即得不思議。六識若嫌眉。論時沒腦癡。伊若去却眉。即被世人欺。饒你六識嘍囉漢成乞索兒。</p>
<p>出一屋。入一屋。來來去去教他哭。來去祇為貪瞋癡。于今悟罷須知足。知足常須達本源。去却昔時惡知識。惡知識將伊作手力。法施無前後。共護無生國。</p>
<p>無事失却心。走向門前覔。借問舊知識。寂絕無蹤跡。却歸堂上審思看。改却眾生稱心安。不能出外求知識。自向家中入涅槃。大丈夫。昔日有。今日無。家計破除盡。贖得一群奴。奴婢有六人。一人有六口。六六三十六。常隨我前後。我亦不拘伊。伊亦不敢走。若道菩提難。菩提亦不難。少欲知足毛頭寬。遠離財色神自安。分明了見三塗苦。世上名聞不相關。</p>
<p>難復難。持心離欲貪涅槃。一向他方求淨土。若論實行不相關。枉用工夫來去苦。畢竟到頭空色還。</p>
<p>易復易。即此五陰成真智。十方世界一乘同。無相法身豈有二。若捨煩惱覔菩提。不知何方有佛地。</p>
<p>正中正。心王如如六根瑩。六塵空。六識淨。六六三十六。同歸大圓鏡。</p>
<p>阿難貝多葉。持來數千劫。七寶藏中付迦葉。分為十二部。析作三乘法。</p>
<p>非故亦非新。應化隨緣百億身。若有真如一合相。一億還同一聚塵。</p>
<p>珠從藏中現。顯赫呈光輝。昔日逃走為窮子。今日還家作富兒。</p>
<p>心依真智。理逐心行。理智無礙。心亦無生。迷即有我。悟即無情。通達大智。諸法不成。五神無主。六國安寧。七死弗受。八鏡圓明。隨宜善化。總合佛經。過即<span class='corr'>已</span>過。更莫再尋。現在不住。念念勿侵。未來未至。亦莫預斟。既無三世。心同佛心。依空默用。即是行深。無有少法。觸目平任。無戒可持。無垢可淨。洞達虗心。法無壽命。若能如是。圓通究竟。</p>
<p style="margin-left:4em">居士見僧講金剛經。至無我無人。居士問云。既無我無人。是誰講。誰聽。座主無語。居士乃與頌曰。</p>
<p>無我復無人。作麼有踈親。勸師休歷座。不似直求真。金剛般若性。外絕一纖塵。我聞并信受。總是假名陳。</p>
</div>
<div class='div-other'><a id='mulu9' />
<p class='h2'>歷代讚文<span class='note-inline'>(并諸方拈古附)</span></p>
<div class='div-other'><a id='mulu10' />
<p class='h3'>大丞相張天覺</p>
<div class="lg regular"><div class='lg-row'>寧可饑寒死路邊　不勞土地強哀憐</div>
<div class='lg-row'>滿船家計沉湘水　豈羨芒繩十百錢</div>
</div></div>
<div class='div-other'><a id='mulu11' />
<p class='h3'>徑山佛日大慧禪師</p>
<div class="lg regular"><div class='lg-row'>無生本無說　說著即話墮　骨肉團欒頭</div>
<div class='lg-row'>大虫看水磨</div>
</div><p style="margin-left:4em">舉。居士問馬大師。不與萬法為侶者是什麼人。大師云。待汝一口吸盡西江水却向汝道。</p>
</div>
<div class='div-other'><a id='mulu12' />
<p class='h3'>東林珪老</p>
<div class="lg regular"><div class='lg-row'>大海波濤淺　小人方寸深　海枯終見底</div>
<div class='lg-row'>人死不知心</div>
</div></div>
<div class='div-other'><a id='mulu13' />
<p class='h3'>雲門杲公禪師</p>
<div class="lg regular"><div class='lg-row'>一口吸盡西江水　甲乙丙丁庚戊己</div>
<div class='lg-row'>咄咄咄　囉囉哩</div>
</div></div>
<div class='div-other'><a id='mulu14' />
<p class='h3'>白雲端和尚</p>
<div class="lg regular"><div class='lg-row'>一口吸盡西江水　萬古千今無一滴</div>
<div class='lg-row'>要須黨理不黨親　馬祖可惜口門窄</div>
</div><p style="margin-left:4em">舉。居士問仰山。久嚮仰山。到來為什麼却覆。仰山竪起拂子。居士云。恰是。仰山云。是仰是覆。居士拍露柱一下。云。雖無人見。露柱與我證明。仰山擲下拂子云。一任舉似諸方。</p>

<div class="lg regular"><div class='lg-row'>兩箇八文為十六　從頭數過猶不足</div>
<div class='lg-row'>拏來亂撒向階前　滿地團團春蘚綠</div>
</div></div></div></div>
<p class='juan'>龐居士詩卷下<span class='note-inline'>(終)</span></p>
</div><!-- end of div[@id='body'] -->
</body></html>