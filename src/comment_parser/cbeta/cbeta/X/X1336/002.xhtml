<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>龐居士語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu3' />龐居士詩卷中</p>
<div class='div-other'><a id='mulu4' />
<div class='div-other'><a id='mulu5' />
<div class="lg regular"><div class='lg-row'>楞伽寶山高　四面無行路　惟有達道人</div>
<div class='lg-row'>乘空到彼處　羅漢若悟空　擲錫騰空去</div>
<div class='lg-row'>緣覺若悟空　醒見三生事　菩薩若悟空</div>
<div class='lg-row'>十方同一處　諸佛若悟空　妙理空中住</div>
<div class='lg-row'>空理真法身　法身即常住　佛身祇這是</div>
<div class='lg-row'>迷人自不悟　一切若不空　苦厄從何度</div>
<div class='lg-row'>大海濶三千　巨深五六萬　余特七尺軀</div>
<div class='lg-row'>入裏飲一頓　當時枯竭盡　龍王自出現</div>
<div class='lg-row'>大閱經藏門　請為說一遍　依如說無法</div>
<div class='lg-row'>龍王悟知見　賣君髻中珠　隱在如來殿</div>
<div class='lg-row'>戴將軍陣頭　賊降不敢戰　世上有仁人</div>
<div class='lg-row'>得永離貧賤　不貪有為身　當見如來面</div>
<div class='lg-row'>日輪漸漸短　光陰一何促　身如水上沫</div>
<div class='lg-row'>命似當風燭　常須慎四虵　持心捨三毒</div>
<div class='lg-row'>相見論修道　更莫著婬慾　婬慾暫時情</div>
<div class='lg-row'>長劫入地獄　縱令得出來　異形人不識</div>
<div class='lg-row'>或時成四足　或是總無足　可惜好人身</div>
<div class='lg-row'>變作醜頭畜　今日預報知　行行須努力</div>
<div class='lg-row'>余家久住山　早<span class='corr'>已</span>離城市　草屋有三間</div>
<div class='lg-row'>一間長丈二　一間安葛五　一間塵六四</div>
<div class='lg-row'>余家自內房　終日閑無事　昨因黑月二十五</div>
<div class='lg-row'>初夜飲酒醉　兩人相渾雜　種種調言氣</div>
<div class='lg-row'>余家不柰煩　放火燒屋[卄/積]　葛五成灰燼</div>
<div class='lg-row'>塵六無一二　有物蕩淨盡　惟餘空閑地</div>
<div class='lg-row'>自身赤裸裸　體上無衣被　更莫憂盜賊</div>
<div class='lg-row'>逍遙安樂睡　一等被火燒　同行不同利</div>
<div class='lg-row'>出家捨煩惱　煩惱還同住　癡心覔福田</div>
<div class='lg-row'>騃意承救度　十二因緣管　無繇免來去</div>
<div class='lg-row'>依智不依識　依義不依語　佛心一子地</div>
<div class='lg-row'>蠢動皆男女　平等如虗空　善惡俱無取</div>
<div class='lg-row'>既不造天堂　誰受三塗苦　有法盡無餘</div>
<div class='lg-row'>乘空能自度　神作如來身　智作如來庫</div>
<div class='lg-row'>涌出波羅蜜　流通正道路　渾身總是佛</div>
<div class='lg-row'>迷人自不悟</div>
</div>
<div class="lg regular"><div class='lg-row'>八十隨形好　相有三十二　四諦及三乘</div>
<div class='lg-row'>同一無生智　名為一合相　非是人同䫫</div>
<div class='lg-row'>凡夫共佛同　一體無有異　若論心與境</div>
<div class='lg-row'>懸隔不相似　凡夫惟妄想　攀緣徧天地</div>
<div class='lg-row'>常懷三毒心　損他將自利　佛心常慈悲</div>
<div class='lg-row'>善惡無有二　蠢動諸眾生　心同一子地</div>
<div class='lg-row'>六識空無生　六塵將布施　意根成妙覺</div>
<div class='lg-row'>七識平等智</div>
</div>
<div class="lg regular"><div class='lg-row'>富兒空手行　貧兒把他物　被物牽入廛</div>
<div class='lg-row'>買賣不得出　覺暮便歸舍　黃昏黑漆漆</div>
<div class='lg-row'>所求不稱意　合家總啾唧　自無般若性</div>
<div class='lg-row'>乏欠波羅蜜　把繩入草裏　自繫百年畢</div>
<div class='lg-row'>實是可憐許　冥冥不見日　富兒雖空手</div>
<div class='lg-row'>家中甚富溢　自有無盡藏　不假外緣物</div>
<div class='lg-row'>周流用不窮　要者從理出</div>
</div><p class="lg-abnormal"><div class='lg-row'>古時不異今　今時不異古　生事日日滅</div>
<div class='lg-row'>有所不能作<span class='note-inline'>(音做)</span>　世上乏錢財　守空無貨賂</div>
<div class='lg-row'>理詩日日新　朽宅時時故　聞船未破漏</div>
<div class='lg-row'>愛河須早渡　出過三江口　逍遙神自悟</div>
<div class='lg-row'>損之又損之　俄成貝多樹　臨行途路難</div>
<div class='lg-row'>無船可相渡　業老見閻公　沒你分踈處</div>
<div class='lg-row'>若見優曇花　處處無疑慮</div>
<div class='lg-row'>世上蠢蠢者　相見只論錢　張三五百貫</div>
<div class='lg-row'>李四有幾千　趙大折却本　王六大迍邅</div>
<div class='lg-row'>口常談三業　心中欲火然　癡狼咬肚熱</div>
<div class='lg-row'>貪鬼撮頭牽　有脚復有足　開眼常睡眠</div>
<div class='lg-row'>羅剎同心腹　何日見青天　青天不可見</div>
<div class='lg-row'>地獄結因緣　故宅守真妻　不好求外色</div>
<div class='lg-row'>真妻生男女　長大同榮辱　外色有男女</div>
<div class='lg-row'>長成愛作賊　有妻累我來　牽我入牢獄</div>
<div class='lg-row'>我亦早識渠　誘引入吾室　內外總團圓</div>
<div class='lg-row'>同飡一鉢食　食飽斷虗妄　無相即無福</div>
<div class='lg-row'>若論真寂理　同歸無所得　昔日在有時</div>
<div class='lg-row'>常被有人欺　一相生分別　見聞多是非</div>
<div class='lg-row'><span class='corr'>已</span>後入無時　又被無人欺　一向看心坐</div>
<div class='lg-row'>冥冥無所知　有無俱是執　何處是無為</div>
<div class='lg-row'>有無同一體　諸相盡皆離　心同虗空故</div>
<div class='lg-row'>虗空是我師　若論無相理　惟我父王知</div>
<div class='lg-row'>老來無氣力　房舍不能修　基頹柱根朽</div>
<div class='lg-row'>椽梠脫差抽　泥塗零落盡　四壁空颼颼</div>
<div class='lg-row'>舉頭看梁柱　星星見白頭　慧雲降法雨</div>
<div class='lg-row'>智水沃心流　家中空豁豁　屋倒亦何憂</div>
<div class='lg-row'>山莊草庵破　余歸大宅游　生生不揀處</div>
<div class='lg-row'>隨䫫說無求　人有五般花　花蘭<span class='note-inline'>(一作爛)</span>變成香</div>
<div class='lg-row'>氤氳滿故宅　供養本爺娘　有人見不識</div>
<div class='lg-row'>報道十月桑　外塵一念愛　合成五色囊</div>
<div class='lg-row'>囊中起三柱　柱上有千梁　梁邊成地獄</div>
<div class='lg-row'>地獄作天堂　緣箇一群賊　自作自消亡</div>
<div class='lg-row'>縱令存草命　何時還故鄉　文字說定慧</div>
<div class='lg-row'>定慧是爺娘　何不依理智　逐色在他鄉</div>
<div class='lg-row'>早須歸大宅　孝順見爺娘　爺娘聞子來</div>
<div class='lg-row'>端坐見咍咍　我所有寶藏　分付鑰匙開</div>
<div class='lg-row'>非論窮子富　舉國免三灾　如意用無盡</div>
<div class='lg-row'>更不受胞胎　逍遙無障礙　終日見如來</div>
<div class='lg-row'>如來愍諸子　平等無高下　諸子自愚癡</div>
<div class='lg-row'>所以難教化　直心是道場　子心轉姦詐</div>
<div class='lg-row'>遣子淨三業　轉愛論俗話　遣子內脩真</div>
<div class='lg-row'>向外轉尋假　遣子學無相　捻他有相把</div>
<div class='lg-row'>無諍最第一　論義成相罵</div>
</p>
<div class="lg regular"><div class='lg-row'>無貪勝布施　無癡勝坐禪　無瞋勝持戒</div>
<div class='lg-row'>無念勝求緣　盡見凡夫事　夜來安樂眠</div>
<div class='lg-row'>寒時向火坐　火本實無煙　不忌黑闇女</div>
<div class='lg-row'>不求功德天　任運生方便　皆同般若船</div>
<div class='lg-row'>若能如是學　功德實無邊</div>
</div>
<div class="lg regular"><div class='lg-row'>十方同一等　此是真如寺　裏有無量壽</div>
<div class='lg-row'>本來無名字　凡夫不入理　心緣世上事</div>
<div class='lg-row'>乞錢買瓦木　盖他虗空地　却被六賊驅</div>
<div class='lg-row'>背却真如智　終日受艱辛　妄想圖名利</div>
<div class='lg-row'>如此學道人　累劫終不至</div>
</div>
<div class="lg regular"><div class='lg-row'>無有報龐大　空空無處坐　家內空空空</div>
<div class='lg-row'>空空無有貨　日在空裏行　日沒空裏臥</div>
<div class='lg-row'>空坐空吟詩　詩空空相和　莫怪純用空</div>
<div class='lg-row'>空是諸佛座　世人不別寶　空即是實貨</div>
<div class='lg-row'>若嫌無有空　自是諸佛過</div>
</div>
<div class="lg regular"><div class='lg-row'>有人有所知　有事有是非　聞道無相理</div>
<div class='lg-row'>心執不生疑　五歲更不長　祇作阿孩兒</div>
<div class='lg-row'>將拳口裏咬　百年不肯離　假花雖端正</div>
<div class='lg-row'>究竟不充饑　都緣癡孩子　不識是權宜</div>
<div class='lg-row'>如來無相理　有作盡皆非</div>
</div>
<div class="lg regular"><div class='lg-row'>合瞋不須瞋　合喜不須喜　喜即婬慾生</div>
<div class='lg-row'>瞋即毒蛇起　毒蛇起猛火　婬慾成貪鬼</div>
<div class='lg-row'>猛火和貪鬼　癡狼咈心底　妄想如恒沙</div>
<div class='lg-row'>煩惱無遮止　無明黑漆漆　渴來飲鹹水</div>
<div class='lg-row'>終日緣事走　不肯入空理</div>
</div>
<div class="lg regular"><div class='lg-row'>我見好畜生　知是嘍羅漢　枉法取人錢</div>
<div class='lg-row'>誇道能計算　得即渾家用　受苦沒人伴</div>
<div class='lg-row'>有力任他騎　棒鞭脊上楦　觜上著䪊頭</div>
<div class='lg-row'>口中銜鐵片　項領被磨穿　鼻孔芒繩絆</div>
<div class='lg-row'>自種還自收　佛也不能斷</div>
</div>
<div class="lg regular"><div class='lg-row'>癡兒無智慧　自嫌阿爺醜　阿娘生得身</div>
<div class='lg-row'>嫌娘無面首　拋却親爺娘　外邊逐色走</div>
<div class='lg-row'>六親相將作　尋常不閑口　恒遊十二月</div>
<div class='lg-row'>月月飲欲酒　夜夜不曾醒　醉吐飼猪狗</div>
<div class='lg-row'>如此惡男子　緣事不了手</div>
</div>
<div class="lg regular"><div class='lg-row'>余有一寶劒　非是世間鐵　成來更不磨</div>
<div class='lg-row'>晶晶白如雪　氣衝浮雲散　光照三千徹</div>
<div class='lg-row'>吼作師子聲　百獸皆腦裂　外國盡歸降</div>
<div class='lg-row'>眾生悉磨滅　滅<span class='corr'>已</span>復還生　還生作金鐍<span class='note-inline'>(古穴)</span></div>
<div class='lg-row'>帶將處處行　樂者即為說</div>
</div>
<div class="lg regular"><div class='lg-row'>知余轉般若　見余轉金剛　合掌恭敬了</div>
<div class='lg-row'>不動見空王　亦勝身命施　亦勝坐天堂</div>
<div class='lg-row'>亦勝五臺供　亦勝求西方　於住而無住</div>
<div class='lg-row'>其福不可量　有為如夢幻　無相契真常</div>
<div class='lg-row'>如來大慈悲　廣演波羅蜜　了知三界苦</div>
<div class='lg-row'>慇懃勸君出　得之不肯修　實是頑皮物</div>
<div class='lg-row'>他是<span class='corr'>已</span>成佛　汝是當成佛　當成自不成</div>
<div class='lg-row'>是誰之過失　<span class='corr'>已</span>後累劫苦　莫尤過去佛</div>
<div class='lg-row'>誰家郎君子　開眼造地獄　枉法取人錢</div>
<div class='lg-row'>養那一群賊　饒伊家戶大　業成出不得</div>
<div class='lg-row'>除非輪迴滿　換形償他力　看君騎底驢</div>
<div class='lg-row'>總是如此色　無事被鞭杖　有理說不得</div>
<div class='lg-row'>愚人打瓮破　求人望錮護　惡法得錢財</div>
<div class='lg-row'>布施擬補處　物色不相當　此事無煩做</div>
<div class='lg-row'>縱然有少福　那將地獄去　罪福當頭行</div>
<div class='lg-row'>何時相值遇　自本猶折却　安得有利路</div>
<div class='lg-row'>先須持五戒　方始得人身　有財將布施</div>
<div class='lg-row'>身即不窮貧　若行十善業　聞道得天人</div>
<div class='lg-row'>天人生滅福　來去如車輪　有為接梵世</div>
<div class='lg-row'>不及一毫真　更欲談玄妙　慮恐法王瞋</div>
<div class='lg-row'>一皮較一皮　孫子不如兒　坐禪勝讀經</div>
<div class='lg-row'>讀經勝有為　尋文不識理　棄母養阿姨</div>
<div class='lg-row'>阿姨是色身　阿娘是法體　色身是文字</div>
<div class='lg-row'>法入無為理　文字有生滅　無相宛然爾</div>
<div class='lg-row'>佛教本無妄　句句須論實　尅<span class='corr'>己</span>饒益他</div>
</div><p class="lg-abnormal"><div class='lg-row'>俗所謂陰騭　遮莫是天王　饒君宰相姪</div>
<div class='lg-row'>世間有貴賤　業力還同一　語汝富貴人</div>
<div class='lg-row'>貧兒莫欺屈　習重業力成　翻覆難得出</div>
<div class='lg-row'>自恨<span class='corr'>己</span>身癡　有事無人知　橫展兩脚睡</div>
<div class='lg-row'>至曉不尋思　諸佛為我爺　我是世尊兒</div>
<div class='lg-row'>兒今<span class='corr'>已</span>長大　替父為導師　父子同宅住</div>
<div class='lg-row'>寸步不相離　法身無相貌　世人那得知</div>
<div class='lg-row'>此箇一群賊　生生欺主人　即今識汝也</div>
<div class='lg-row'>不共汝相親　你若不伏我　我則處處說</div>
<div class='lg-row'>教人總識汝　遣汝行路絕　你若能伏我</div>
<div class='lg-row'>我亦不分別　共汝同一身　永離於生滅</div>
<div class='lg-row'>世人重珍寶　我則不如然　名聞即知足</div>
<div class='lg-row'>富貴心不緣　唯樂簞瓢飲　無求澡鏡銓</div>
<div class='lg-row'>饑食西山稻　渴飲本源泉　寒披無相服</div>
<div class='lg-row'>熱來松下眠　知身無究竟　任運了殘年</div>
<div class='lg-row'>霧重日難出　雲厚月朧朧　有心求覔佛</div>
<div class='lg-row'>晝夜用心功　見夢言將實　聞真耳却聾</div>
<div class='lg-row'>群賊當路坐　道理若為通　見性若玲瓏</div>
<div class='lg-row'>多求說處通　取他凡聖語　到頭渾是空</div>
<div class='lg-row'>云何為人演　離相說如如　心鏡俱空靜</div>
<div class='lg-row'>無實亦無虗　心通常嘿用　出世入無餘</div>
<div class='lg-row'>梵釋咸恭敬　菩薩亦同居　語是凡夫語</div>
<div class='lg-row'>理合釋迦書　若能如是學　不枉用工夫</div>
<div class='lg-row'>寅朝飲稀粥　飯後兩束薪　貨得二升米</div>
<div class='lg-row'>支我有餘身　身無饑火逼　安余無相神</div>
<div class='lg-row'>神安佛土淨　內外絕埃塵　無間說般若</div>
<div class='lg-row'>豁達啟關津　火燒家計盡　全成無事人</div>
<div class='lg-row'>圓鏡朗如日　湧出無礙智　梵語波羅蜜</div>
<div class='lg-row'>唐言無量義　說者說無相　離者離文字</div>
<div class='lg-row'>但說無上道　利他還自利　若能入理行</div>
<div class='lg-row'>不動到如地　緣事常區區　不如展脚睡</div>
<div class='lg-row'>我觀三界有　有人披草舍　虵鼠同穴住</div>
<div class='lg-row'>白日恒如夜　鳩鴿為親情　羅剎同心話</div>
<div class='lg-row'>五狗常嘷吠　思之令人怕　我觀總是幻</div>
<div class='lg-row'>虗空名亦假　放牛喫草庵　三身同一化</div>
<div class='lg-row'>如來一真智　徧滿娑婆界　慇懃說方便</div>
<div class='lg-row'>有人自不解　無處不生心　有處多貪愛</div>
<div class='lg-row'>心王作黑業　教他口懺悔　口懺心不改</div>
<div class='lg-row'>心口相違背　不服無心藥　病根終不差</div>
<div class='lg-row'>著相求菩提　不免還他債</div>
<div class='lg-row'>香山有栴檀　寶山無伊蘭　金山照毛頭</div>
<div class='lg-row'>毛頭百億寬　淨心空室坐　妙德四方安</div>
<div class='lg-row'>空生知內外　相事付阿難　如能達此理</div>
<div class='lg-row'>無處即泥洹</div>
</p>
<div class="lg regular"><div class='lg-row'>若能相用語　教君一箇訣　捻取三毒箭</div>
<div class='lg-row'>一時總抝折　田地成四空　五狗牙總缺</div>
<div class='lg-row'>色蘊自消亡　六賊俱磨滅　閻羅成法王</div>
<div class='lg-row'>羅剎成菩薩　勿論<span class='corr'>己</span>一身　舉國一時悅</div>
<div class='lg-row'>達人知是幻　縱損心亦如　諸天不免難</div>
<div class='lg-row'>況復此閻浮　須尋無上理　莫更苦踟蹰</div>
<div class='lg-row'>衣食纔方足　不用積盈餘　少欲有涅槃</div>
<div class='lg-row'>知足非凡夫　當來無地獄　現在出三塗</div>
<div class='lg-row'>外若絕攀緣　歡喜常現前　本來何所得</div>
<div class='lg-row'>吉祥自現形　空生稱長老　燃燈常照明</div>
<div class='lg-row'>彌勒是同學　釋迦是長兄　神通次第坐</div>
<div class='lg-row'>無勞問姓名　名相有差別　法身同一形</div>
<div class='lg-row'>大乘一等義　本自無遮閉　凡夫著相求</div>
<div class='lg-row'>心生有執滯　無心為真空　空寂為本體</div>
<div class='lg-row'>無問亦無說　常照勿使廢　佛子行道<span class='corr'>已</span></div>
<div class='lg-row'>更莫愁來去</div>
</div>
<div class="lg regular"><div class='lg-row'>無念清涼寺　蘊空真五臺　對境心無垢</div>
<div class='lg-row'>當情心死灰　妙理於中現　優曇空裏開</div>
<div class='lg-row'>無求真法眼　離相見如來　若能如是學</div>
<div class='lg-row'>不動出三災</div>
</div>
<div class="lg regular"><div class='lg-row'>常聞阿閦佛　擬向東方討　今日審思惟</div>
<div class='lg-row'>不動自然到　語汝守門奴　何須苦煩燥</div>
<div class='lg-row'>我奏父王知　與汝改名號　破却有為功</div>
<div class='lg-row'>顯示無為道</div>
</div>
<div class="lg regular"><div class='lg-row'>識樂眾生樂　緣繩妄走作　智樂菩薩樂</div>
<div class='lg-row'>無繩亦無縛　若有發心者　直須學無作</div>
<div class='lg-row'>莫道怕落空　得空亦不惡　見鑛不別金</div>
<div class='lg-row'>入鑛方知錯</div>
</div>
<div class="lg regular"><div class='lg-row'>苦痛役身心　勞神覔官職　暫得色毛披</div>
<div class='lg-row'>拍按作瞋色　口口打奴兵　聲聲遣㧞肋</div>
<div class='lg-row'>聞道送王老　曲亦變成直　縱令有理道</div>
<div class='lg-row'>分疎亦不得</div>
</div>
<div class="lg regular"><div class='lg-row'>家長自飲酒　舉家一時醉　失火燒故宅</div>
<div class='lg-row'>運水沃空地　水火當頭發　三災一時起</div>
<div class='lg-row'>空中鳩鴿舞　騾來助放屁　因中無好花</div>
<div class='lg-row'>結果亦天理</div>
</div>
<div class="lg regular"><div class='lg-row'>學道迷路人　實是可憐許　被賊妄牽纏</div>
<div class='lg-row'>惡緣取次與　有法遍娑婆　開眼看佛語</div>
<div class='lg-row'>洗舌讀經典　和經弄蛇鼠　動念三界成</div>
<div class='lg-row'>迷失當時路</div>
</div>
<div class="lg regular"><div class='lg-row'>身現凡夫事　內照自分明　三千大千界</div>
<div class='lg-row'>滿中諸眾生　剎那造有業　了了總知情</div>
<div class='lg-row'>納安芥子裏　稱為無相經　常持人不識</div>
<div class='lg-row'>念時無色聲</div>
</div>
<div class="lg regular"><div class='lg-row'>學佛作夢事　不須論地獄　天堂總越却</div>
<div class='lg-row'>六識為僮僕　心心無所住　處處塵不著</div>
<div class='lg-row'>五道絕人行　無心是極樂　空裏見優曇</div>
<div class='lg-row'>眾生作橋彴</div>
</div>
<div class="lg regular"><div class='lg-row'>欲得速成佛　祇學無生忍　非常省心力</div>
<div class='lg-row'>當時煩惱盡　七寶藏門開　智慧無窮盡</div>
<div class='lg-row'>廣演波羅蜜　無心可鄙吝　祇恐著有人</div>
<div class='lg-row'>愚癡自不信</div>
</div>
<div class="lg regular"><div class='lg-row'>世人皮上黠　心裏沒頭癡　他貪目前利</div>
<div class='lg-row'>焉知<span class='corr'>已</span>後非　謾胡欺得漢　誇道手脚遲</div>
<div class='lg-row'>走向見閻老　倒拖研米槌　恐君不覺悟</div>
<div class='lg-row'>今日報君知</div>
</div>
<div class="lg regular"><div class='lg-row'>中人樂寂靜　下士好威儀　菩薩心無礙</div>
<div class='lg-row'>同凡凡不知　佛是無相體　何須有相持</div>
<div class='lg-row'><span class='corr'>但</span>令心了事　遮莫外人疑　如人渴飲水</div>
<div class='lg-row'>冷煖心自知</div>
</div>
<div class="lg regular"><div class='lg-row'>識若不受塵　心亦不顛狂　妙智作心師</div>
<div class='lg-row'>名為破有王　須臾證六度　動用五種香</div>
<div class='lg-row'>此即真極樂　亦是真西方　釋迦無量壽</div>
<div class='lg-row'>同居此道場</div>
</div>
<div class="lg regular"><div class='lg-row'>俗務不廢作　內秘貪心學　世上假名聞</div>
<div class='lg-row'>超然總莫著　息念三界空　無求出五濁</div>
<div class='lg-row'>法報皆圓滿　意根成正覺　若能如此修</div>
<div class='lg-row'>輪王亦不愽</div>
</div>
<div class="lg regular"><div class='lg-row'>五蘊若實有　則合有色形　五蘊若實無</div>
<div class='lg-row'>則合無形聲　祇為假名字　所以妄來停</div>
<div class='lg-row'>若了名相空　事盡總惺惺　心王無障礙</div>
<div class='lg-row'>擺撥三界行</div>
</div><p class="lg-abnormal"><div class='lg-row'>我是凡夫身　樂說真如理　為性不慳貪</div>
<div class='lg-row'>常行平等施　凡夫事有為　佛智超生死</div>
<div class='lg-row'>作佛作凡夫　一切自繇你</div>
<div class='lg-row'>耳聞無相理　眼空不受色　鼻嗅無相香</div>
<div class='lg-row'>舌甞無相食　身著無相衣　意隨無相得</div>
<div class='lg-row'>心靜越諸天　神清見彌勒　十方同一乘</div>
<div class='lg-row'>無心記南北</div>
</p>
<div class="lg regular"><div class='lg-row'>慈悲說斯法　現疾為眾生　純陀獻後供</div>
<div class='lg-row'>妙德亦同行　名相有差別　法身同一形</div>
<div class='lg-row'>化身千萬億　方從立空名　不須執有法</div>
<div class='lg-row'>圓通最大精</div>
</div>
<div class="lg regular"><div class='lg-row'>欲得真成佛　無心於萬物　心如境亦如</div>
<div class='lg-row'>真智從如出　定慧等莊嚴　廣演波羅蜜</div>
<div class='lg-row'>流通十方界　諸有不能疾　報汝學道人</div>
<div class='lg-row'>祇麼便成佛</div>
</div>
<div class="lg regular"><div class='lg-row'>讀經須解義　解義始修行　若能依義學</div>
<div class='lg-row'>即入涅<span class='corr'>槃</span>城　讀經不解義　多見不如盲</div>
<div class='lg-row'>緣文廣占地　心中不肯耕　田田總是草</div>
<div class='lg-row'>稻從何處生</div>
</div>
<div class="lg regular"><div class='lg-row'>有人道不得　是伊心王黑　不能自了事</div>
<div class='lg-row'>埋藏一群賊　群賊多貪癡　緣事說是非</div>
<div class='lg-row'>心王被賊使　劫劫無出期　見花不識樹</div>
<div class='lg-row'>菓熟始應知</div>
</div>
<div class="lg regular"><div class='lg-row'>君家住聚落　余自居山谷　山空無有物</div>
<div class='lg-row'>聚落百種有　有者喫飯食　無者空張口</div>
<div class='lg-row'>口空肚亦空　還將空喫有　有盡物歸空</div>
<div class='lg-row'>同體無前後</div>
</div>
<div class="lg regular"><div class='lg-row'>諸佛與眾生　元來同一家　不識親尊長</div>
<div class='lg-row'>外面認假爺　優曇不肯摘　專採葫蘆花</div>
<div class='lg-row'>葫蘆花未落　常被三五拁　如斯之等類</div>
<div class='lg-row'>輪轉劫恒沙</div>
</div>
<div class="lg regular"><div class='lg-row'>余為田舍翁　世上最貧窮　家中無一物</div>
<div class='lg-row'>啟口說空空　舊時惡知識　總度作師僧</div>
<div class='lg-row'>和合一處坐　常教聽大乘　食時與持鉢</div>
<div class='lg-row'>唯我一人供</div>
</div>
<div class="lg regular"><div class='lg-row'>平等無有二　終日同宅住　世人不了妄</div>
<div class='lg-row'>心生外緣取　取得外相佛　樂却變成苦</div>
<div class='lg-row'>苦即諸法生　大海從何渡　為報知音者</div>
<div class='lg-row'>好好看道路</div>
</div>
<div class="lg regular"><div class='lg-row'>故宅有寶珠　却向田野求　這箇一群賊</div>
<div class='lg-row'>賺你徒悠悠　泥上搽粧粉　壁上塗渾油</div>
<div class='lg-row'>愚人見夢事　讚歎道能修　臘月三十日</div>
<div class='lg-row'>元無一物收</div>
</div>
<div class="lg regular"><div class='lg-row'>山中失却心　任運騰騰語　語即說空空</div>
<div class='lg-row'>空中無虵鼠　有心波浪起　無心是淨土</div>
<div class='lg-row'>淨土生真佛　佛還傳佛語　佛能度眾生</div>
<div class='lg-row'>眾生是佛母</div>
</div>
<div class="lg regular"><div class='lg-row'>心王不能了　何不依真智　一吼百獸伏</div>
<div class='lg-row'>盡見無生理　無生理甚寬　無心無可看</div>
<div class='lg-row'>非內外中間　非生死涅槃　諸法無住處</div>
<div class='lg-row'>遨遊神自安</div>
</div><p class="lg-abnormal"><div class='lg-row'>外求非是寶　無念自家珍　心外求佛法</div>
<div class='lg-row'>總是倒行人　般若名尚假　豈可更依文</div>
<div class='lg-row'>有相皆虗妄　無形實是真</div>
<div class='lg-row'>日用事無別　唯吾自偶諧　頭頭非取捨</div>
<div class='lg-row'>處處勿張乖　朱紫誰為號　青山絕塵埃</div>
<div class='lg-row'>神通并妙用　運水及搬柴</div>
</p>
<div class="lg regular"><div class='lg-row'>意根無自性　萬法本來虗　外塵都不有</div>
<div class='lg-row'>三界自然無　五蘊今何在　盡總入無餘</div>
<div class='lg-row'>河沙過去佛　並在一毛如</div>
</div>
<div class="lg regular"><div class='lg-row'>名相本來無　迷人意欲須　須時權為說</div>
<div class='lg-row'>迷過患須除　般若無是非　無實亦無虗</div>
<div class='lg-row'>八萬四千卷　終歸同一如</div>
</div>
<div class="lg regular"><div class='lg-row'>人有一卷經　無相亦無名　無人能轉讀</div>
<div class='lg-row'>有我不能聽　如能轉讀得　入理契無生</div>
<div class='lg-row'>非論菩薩道　佛亦不勞成</div>
</div>
<div class="lg regular"><div class='lg-row'>阿爺當殿坐　子向前頭立　父子同宅住</div>
<div class='lg-row'>小魔不敢入　時開無盡藏　貧者相供給</div>
<div class='lg-row'>得之永不窮　免得生憂悒</div>
</div>
<div class="lg regular"><div class='lg-row'>欲得真醍醐　三毒須去除　嗅無酥酪氣</div>
<div class='lg-row'>自見如意珠　劫火燒不然　泛海浪中浮</div>
<div class='lg-row'>昔日強索者　今日作他奴</div>
</div>
<div class="lg regular"><div class='lg-row'>報汝尋真理　偷生佯不聞　及其身命卒</div>
<div class='lg-row'>心口便紛紜　我命不能與　將錢別僱人</div>
<div class='lg-row'>為讀如來教　救護我精神</div>
</div>
<div class="lg regular"><div class='lg-row'>城內數萬戶　不柰我恒一　時時師子吼</div>
<div class='lg-row'>禽獸俱皆卒　教作羅睺羅　無蹤持戒律</div>
<div class='lg-row'>但知入理坐　日頭骨咄出</div>
</div>
<p class='juan'>龐居士詩卷中</p></div></div>
</div><!-- end of div[@id='body'] -->
</body></html>