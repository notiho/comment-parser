<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>現果隨錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1642-A 現果隨錄序</p><p>夫因之與果。猶形有影焉。形<span class='corr'>已</span>有焉則影必從焉。苟欲端其影。先直其形。形直影惡不端。若不直其形而欲其影端。譬如揚湯而不輟火。雖欲其冷無有是處。是我法門之通訓也。世典亦有之。曰陰德。曰陽報。此豈不我之所說因果者哉。世有一等不信因果。其陋尤甚。姑舍弗論云。今茲戊寅余寓黃檗書。林藤氏偶携一抄本來謁余曰。此現果隨錄。謀上之木。以布於世可耶否。余把讀之。乃知靈隱罷翁戒顯筆記。戒顯師具德和尚。和尚為我天童門下之人。至其記我徑山費祖舍利一事。其言可徵也。又讀其述論極讚念佛功德。則知蓮社中人也。通編但載所親聞見現業感現果者。他如宿因後報及異熟等。非今所取。余謂罷翁一片婆心。不覺拖泥帶水。世出世間有志之士。勿以其言淺近而忽之也。奚翅罷翁之幸。抑亦讀者之幸。是編與自知．陰隲等錄并讀則可。藤氏刻行亦何不可之有。　介石淨壽</p>
</div>
<div class='div-other'><a id='mulu2' />
<p class='h1'>現果隨錄目錄</p>
<ul class="">
<li>卷之一
<ul class="">
<li>陳益修以力護關廟大士賜目</li>

<li>趙志清挂冠修行先幾免禍</li>

<li>趙時雍施異僧一錢便獲賢嗣</li>

<li>徐成民身理陰司刊行冥判</li>

<li>圓通師稟受大戒頓脫無常</li>

<li>朱綱魂遊冥府論前世判事</li>

<li>隱圓師以禮懺放食消解夙冤</li>

<li>碧璠毀如來衣鉢頓縮一臂</li>

<li>張斌以念佛金錢救主危難</li>

<li>吳澆燭以念佛作福剋期善逝</li>

<li>吳叔寶以臨終稟戒念佛蓮花湧現</li>

<li>王建以誤攝回生親述冥事</li>

<li>周秀才以却暗中財立登科第</li>

<li>顧宗伯以盡節被溺彰顯前因</li>

<li>張儀部以持正罹難神祐全節</li>

<li>魏應之退念開齋卒致縊死</li>

<li>王齋公失念賣齋立致死亡</li>

<li>福主神厭惡穢凟顯靈拽廟</li>
</ul></li>

<li>卷之二
<ul class="">
<li>吳瞻樓修持登簿瑞現西方</li>

<li>弱菴師誤用堦石託顛僧傳信</li>

<li>石氏猪託夢免殺自投禪寺</li>

<li>戴星歸<span class="corr">矢</span>口誦呪得免油鍋</li>

<li>武昌僧為菜害猪江心招報</li>

<li>王子房捨昭慶棟梁大彰靈異</li>

<li>汪司馬魚頂金經鏤板傳世</li>

<li>趙朝奉以羅漢帶回因建大寺</li>

<li>王御史建毉祖殿得子免難</li>

<li>張封翁以還金厚德子孫世顯</li>

<li>錢州侯請律師授戒燭現佛像</li>

<li>葛朗玉父子刻勸善書施人全家免難</li>

<li>孫學憲因羅漢回生塑像竪碑</li>

<li>北高峰五聖募石柱助建靈隱大殿</li>

<li>太倉水陸期中神鬼顯異</li>

<li>崑山安禪菴地藏懺期紀異</li>

<li>張邇求食葷感夢齋戒圓期</li>

<li>龔爾茂以廣施勸善文神降顯靈</li>

<li>踈山大殿天王兩顯靈異</li>

<li>李銓部以造像獲嗣始終守節</li>

<li>李伯馨心念殺人却為心鬼所殺</li>

<li>久病翁喜還夙債頓去心蛇</li>

<li>馬給諫以禍虧齋素竟歸神道</li>
</ul></li>

<li>卷之三
<ul class="">
<li>錢伯韞以老年學佛竟得西歸</li>

<li>黃攝六篤志西方剋期善逝</li>

<li>王奉常以累世修積科第蟬連</li>

<li>譚憲卿創大悲壇祈嗣立生雙璧</li>

<li>先府君以精䖍事佛屢感奇徵</li>

<li>上天竺鑄銅像大士顯靈自賜黃泥</li>

<li>金谿縣青蛙使者顯異寶跡</li>

<li>黃州安國寺張真君憑小卒降筆</li>

<li>徐亦史損財惠民隨獲美報</li>

<li>俞春蛟以飯僧免回祿增修福行</li>

<li>朱君以僧預為作法火難得全</li>

<li>蔣素公以續菩薩指獲薦賢書</li>

<li>尹宣子以難地禮懺竟得生全</li>

<li>張鎮臺以韋天示夢安國重興</li>

<li>二人敬慢關帝榮辱異報</li>

<li>張其光違夢烹鱉貪饕致死</li>

<li>王指揮以惡性為蛇隔生餘報</li>

<li>漢口屠人不聽僧勸立招慘報</li>

<li>高郵猪遺身換蓆始終還債</li>

<li>蓬閬鎮屠牛惡戶立招業報</li>

<li>居道人亂啖庫物轉身作驢</li>

<li>曹翰以屠城為猪遇緣得救</li>

<li>吳江路叢大報恩奇冤立雪</li>

<li>王郡丞赴任吳地為蛙伸冤</li>

<li>王曉江謝官修行頓躋道果</li>

<li>賈客以誠心供佛代殺保全</li>

<li>回子擊銅佛不壞禍還賣主</li>

<li>癱子以禮拜觀音病愈興緣</li>

<li>徽商堅決進香竟免火難</li>
</ul></li>

<li>卷之四
<ul class="">
<li>黃州飛火亂焚獨免齋戶</li>

<li>貧女捨一錢鑄佛勝跡不磨</li>

<li>堯峰僧竊韋天燈油立招譴責</li>

<li>毗盧塔鬼勾僧索債酬畢方甦</li>

<li>二孝廉侮慢文昌身錄俱損</li>

<li>二孝廉襲慢地藏立死受報</li>

<li>建昌小民穢汙三寶雷神擊死</li>

<li>甬城人以穢觸塔廟立遭奇禍</li>

<li>陳祥屠狗怙惡不慘現身招報</li>

<li>熊季納以精虔護法刻期獲嗣</li>

<li>顧秀才化鶴回生尋訪得實</li>

<li>黃封翁以行善感大士送子著大名節</li>

<li>吳霞舟以盡節焚身神昇天</li>

<li>史封翁以久遠齋僧感子大魁</li>

<li>楊君以錯口救人致家溫富</li>

<li>吳生遇仙愛命蹉過奇緣</li>

<li>瞽者以害心劫殺<span class="corr">己</span>命立損</li>

<li>吳道媼以䖍誦金剛坐化顯異</li>

<li>方氏以虔誠禮誦盡室生還</li>

<li>許子位以前生撿字得中高科</li>

<li>董七以虗秤取利家財暗耗</li>

<li>費隱老和尚逝後荼毗現多舍利</li>

<li>曹溪原直禪師以悟道精修末後現瑞</li>

<li>天白大德以持誦法華終聞天樂</li>

<li>新戒以攢單未完韋天示應</li>

<li>王僕以前生行善竟免鬼錄</li>

<li>允修以惡性毆妻終受蛇報</li>

<li>蔡公子以靈隱伽藍顯應復得回生</li>

<li>江北僧繫戀遺財超薦得脫</li>

<li>王仰泉以改業修行得生淨土</li>

<li>漁船以巧計沒人立報抵命</li>

<li>沈文學以塗抹壇經招報劇苦</li>

<li>支庠友以誤傷人命祿籍頓消</li>
</ul></li>
</ul></div>No. 1642
<p class='juan'><a id='mulu3' />現果隨錄卷之一　<span class='note-inline'>(凡現在因果係親見聞者皆入此錄)</span></p><p class="byline">靈隱罷翁晦山樵　戒顯　筆記</p>
<div class='div-other'><a id='mulu4' />
<p class='h1'>陳益修以力護關廟大士賜目</p><p>陳益修。字玉笥。山東濟寧州人。為諸生時。見回回教門楊生花等欲毀關帝廟。擴大回回清真寺。陳公力訟之官。得寢。後癸未春。流賊破衮州。生花等集千百眾乘變團練回回兵。途遇陳公。以前忿呼眾捶擊立斃之。且剜去其兩目。復矐以灰。擲屍於其舍。陳公自見變為中陰身。止二尺許。守其屍中。夜忽見關聖降其家謂曰。我分中亦不在此一廟。只難為汝好心致喪汝命。然汝陽祿還未盡。應有功名分。吾當使汝回生。陳曰。感大聖厚恩。但吾兩目<span class='corr'>已</span>去。縱回陽世<span class='corr'>已</span>是盲人。豈能復讀書作舉士業乎。關聖亦沈吟少許。乃曰。無妨。吾當請觀音大士來。必能賜汝目。言<span class='corr'>已</span>便騰空而去。須臾復至曰。大士來矣。尋見大士身披白衣如仙姥狀。備極相好。關聖指陳公代為乞目。大士微笑曰。此極不難。乃向空中一喚。俄見一天童子手携大筐籃。以荷葉蓮花覆上。大士揭開乃皆眼[目*朱]也。即手拈二枚。令取酒一巵吞之。陳公強飲。咯咯有聲。戄然而醒。中陰形即隱。而陳君兩眶中<span class='corr'>已</span>得眼矣。關聖送大士去。乃謂陳曰。汝不必復思報仇。不久　大清一至。此輩無噍類矣。明後年汝當聯捷。果乙酉舉于鄉。忽一人遺之書曰。<span class='note-inline'>(陳字)</span>東畔方生耳。<span class='note-inline'>(益字)</span>草頭八血全。<span class='note-inline'>(修字)</span>一夕三人臥。<span class='note-inline'>(關字)</span>門內隱八天。<span class='note-inline'>(公字)</span>老翁成羽化。<span class='note-inline'>(默字)</span>黑犬<span class='note-inline'>(佑字)</span>右人牽。<span class='note-inline'>(聯字)</span>耳邊絲亂墜。<span class='note-inline'>(科字)</span>禾斗永相連。益修不省意義。亟視其人。<span class='corr'>已</span>失所在。牘背大書陳益修關公默佑聯科九字。始悟其旨。果中丙戌進士。任戶部郎中。權關荊州。後生花作亂。宗族十三人寸磔於市。</p>
<p style="margin-left:1em">罷翁曰。此事初聞之陳旻昭先生。寓余弟子顧伊人刻之武安王集者也。次黃梅令徐長午亦曰。此余姻親也。其事極確。無不目見者。但其眼[目*朱]微小。直視而光外溢。與平人稍異。嗚呼。陳公以好心護廟。感此奇緣。大士以千手眼轉瞽復瞭。神通廣大。海口難宣矣。神佛報應速於反掌。可不懼哉。</p>
</div>
<div class='div-other'><a id='mulu5' />
<p class='h1'>趙志清挂冠修行先幾免禍</p><p>趙志清。山東人。以孝廉選河間府贊皇縣令。居官三年。廉明仁愛。萬民頌德。忽一日至凌聖功大守處告退。大守問何故。趙曰。某以知宿世因緣。故不得不歸。大守益恠之。問宿世云何。趙曰。某前生於某大法師會下為聽經學者。法師有定力能通惠。余二十六歲以疾臨危。師謂余曰。汝道力未堅。此去<span class='corr'>已</span>入紅福。以未曾修大福。亦不能登甲榜。僅一孝廉知縣耳。然止許三年。若多一日大禍即至矣。可急流勇退入山修行。還得見我。言訖遂終。自入出母胎本性不迷。歷歷皆驗。今三年既滿。決意入山矣。大守勉白直指公。李灌谿住不及放歸。旋有劉姓者補其闕。未半月。賊至城大破。全家被害。</p>
<p style="margin-left:1em">罷翁曰。凌聖功諱必正余同里同社友也。初以行人選建昌太守。調河間府。任滿回鄉。為余說此事。李灌谿諱模。字子木。長齋學佛。亦余道友。所言無異。</p>
</div>
<div class='div-other'><a id='mulu6' />
<p class='h1'>趙時雍施異僧一錢便獲賢嗣</p><p>麻城西坂劉某。隨族叔劉伸至真定府固城縣為主文。曾密救二人命。後闖賊至。城潰。縣令出走避難。劉君押其家屬回黃途。遇賊兵被殺。其神魂返麻城謁東嶽。帝曰。汝救二命。應得善生。帝令侍吏訪城中之善門無子者。吏以醫生趙鳳儀。號時雍。報帝。令取善惡簿察之。見趙君曾淹死五女。法當絕嗣。又撿善簿。見某年於大雪中曾施錢一文與寒乞僧。僧乃菩薩假裝寒相試人者也。帝曰。此一錢功德甚大。應與其嗣。遂遣劉君託生。臨行帝語曰。汝去九歲。當有孝廉贈汝妻。某歲入泮。某年補廩。一生享厚福。後趙氏生一子。纔出母胎即呌云。我西坂劉某也。東岳帝遣我與趙氏為後<span class='corr'>已</span>不必言。但吾生前尚有產業借貨。彼此未明。速喚吾妻子來。趙時雍即請其妻拏至。小兒歷數舊逋。令妻子依券索之。分毫不爽。九歲果為鄧孝廉婿。後功名出處一如帝命焉。</p>
<p style="margin-left:1em">罷翁曰。此事余友梅惠連有紀事流布。戊戌冬余在黃州安國寺。患脾疾甚苦。適張龍宇鎮臺請趙君時雍在署令整余疾。應手而愈。余問令嗣生下地即能言真否。趙君曰千真萬真。余詢某名與字。趙曰。特為此故。名曰默。字弱言。而東嶽冥中種種公案。則皆豚兒口述也。</p>
</div>
<div class='div-other'><a id='mulu7' />
<p class='h1'>徐成民身理陰司刊行冥判</p><p>太倉徐成民。庠友季生之子。幼持齋好善。與友結社念佛。忽奉帝命充冥官。從崇禎庚午年始。晝為書生。夜則判斷冥事。每日至夜分中堂暗坐。體氣俱冷。兩眼上撑。呼鬼兩造判決如流。音響洪厲。陰風颯然。左右耳旁置燈火紙筆記錄。裒成大冊。題曰婁東冥判。九州管內處處流通。判善惡報應如照瞻臺。覽者不寒而慄。</p>
<p style="margin-left:1em">罷翁曰。此余庚午念佛會友也。為人淳厚質撲。木吶寡言。除讀書外止知念佛。忽受冥職。音吐高亮。一字一句斬釘截鐵。固<span class='corr'>已</span>奇矣。更奇者。三教典籍從未寓目。一當對簿則引經據史。出入佛藏字字精鑿。真不可解。冥判中有數則公案出余手錄。文不加點。未甞增減一字。如是者十餘年。成民乃作自言。初為閻君分司。死去實受職。此婁東昔年一大異事。今所目擊而身相與者也。</p>
</div>
<div class='div-other'><a id='mulu8' />
<p class='h1'>圓通師稟受大戒頓脫無常</p><p>僧圓通。常熟梅里人。中年持齋。忽奉閻君批文。命追攝生人。初至冥府。見頭門外有一井亭。奉符者到。彼著皮襖。持大裩。戴虎面。向井一照。身即騰空。渡海穿山頃刻千萬里。所攝人擐在棍。上肩而飛行。雖一二十人輕如羽也。每五日一值班。圓通心厭之。百計求脫未能也。乃出家剃髮為僧。依舊供職。迨至于乙酉冬同惠天師至玄墓剖石老和尚座下。稟受三壇大戒畢。其役頓除。永不充追魂使矣。</p>
<p style="margin-left:1em">罷菴曰。惠天師與余最為莫逆。亦梅里人。與圓師至交厚親。見其為治無常十餘年乃脫。如來所制清淨大戒。為冥中所重如此。亦異矣哉。</p>
</div>
<div class='div-other'><a id='mulu9' />
<p class='h1'>朱綱魂遊冥府論前世判事</p><p>嘉定一老儒。名朱綱。平生方正不苟。頗信佛老。忽一日見二冥使來請。便相隨前行。至一大宮殿。知為冥府。少頃閻君打鼓陞殿。司門者報云。東昌府知府進。朱君聽是知府。心遂不驚。上至堦。閻君下座相揖。賓主坐定。閻君曰。公在任時判許昌弑母一案。得無過當。朱君一聞此言。前世境事忽然現前。對曰。許昌實不曾弑母。毒殺其母者惡妻也。許昌外歸。一知消耗。即當黜妻。首官正罪。方是孝子。乃以情愛難割。含糊隱忍。猶同枕蓆。是雖不親弑母。而以春秋許世子不甞藥趙盾不越境例斷之。是與於弑母之甚者也。斷曰弑母。誰曰不宜。閻君首肯曰。公言甚當。乃揖令下堦。敕引遍視地府。方送回陽。朱君由此長齋修行。杜絕世事。</p>
<p style="margin-left:1em">罷翁曰。曾見其子為父刊實錄。遍布道俗。請余作序。故知其詳。</p>
</div>
<div class='div-other'><a id='mulu10' />
<p class='h1'>隱圓師以禮懺放食消解夙冤</p><p>江北僧隱圓。參學天寧。某年六月暴亡。母在泰州。報到。膚<span class='corr'>已</span>粘席矣。將殮復甦。細言前世曾作令某縣。自侵庫銀嫁禍庫吏。復計殺之以滅口。吏恨極。訟之閻君。追攝對理。冥君勸庫吏云。彼既出家為僧。汝決意報復。何如以法力超薦汝乎。隱圓承旨。遂立願三年。日禮千佛懺。夜放蒙山以釋夙恨。吏首肯。遂得回生。因乞一冥使引遊地府。到一大會處。榜曰補經堂。中有數百僧道。乘光誦經。須臾復暗。隱圓問何處所。冥使曰。此陽間僧道包攬施主藏經。雖得財而經未誦。故在此補也。又問頃刻即暗何也。答曰。以業力深厚。不許便使補完。故遲久光現。現而即收。使久處黑獄也。隱圓回生。三年酧愿畢。復參學靈隱焉。</p>
<p style="margin-left:1em">罷翁曰。天寧．靈隱衲子屢向余說。情事皆同。補經一欵。世間釋道視因果為兒戲。孰知陰中一一不爽如此。與其久處黑暗地獄不得補經。孰若乘此日月三光之下為施主了此功德之為快哉。稍一捱排。噬臍何及矣。</p>
</div>
<div class='div-other'><a id='mulu11' />
<p class='h1'>碧璠毀如來衣鉢頓縮一臂</p><p>麻城一富僧碧璠。曾捐百金。助村民築塞保衛一方。徒無窮欲受戒。璠不許。徒夜走至杏巖和尚處稟戒而回。碧璠一見大怒。裂碎三衣。撲破瓦鉢。當晚方睡。即見韋䭾尊天震怒痛罵云。汝是何人。敢毀如來法器耶。立欲以寶杵擊之。璠叩頭求懺。韋天曰。念汝修寨有功。姑去一臂。以杵輕輕向右臂一點。璠狂呌而醒。數日內忽右臂暗消。止長七八寸。手拳如小橘縣肩上。至今師徒皆在焉。</p>
<p style="margin-left:1em">罷翁曰。余師姪吼木與璠隣居。述其事甚詳。</p>
</div>
<div class='div-other'><a id='mulu12' />
<p class='h1'>張斌以念佛金錢救主危難</p><p>寧波一小民張斌。住崔尚書廊房。業織蒲鞋。性好修行。長齋念佛。夜以蒲鞋剪下草鬚。念佛一數珠。即記一莖。裝竹簏中。每歲除夕焚地藏殿寶庫內。<span class='corr'>已</span>幾十年矣。適崔尚書患發背死。至冥府。冥君怒目數其平日過惡。崔公曰。能縱我回陽。一修福業以贖罪乎。冥君曰。汝所蓄皆作業錢。此間用不著。汝租屋民張斌。反有金錢幾倉在此。能易一萬來。罪可解矣。崔曰。但釋我回。此事極易。張斌赤貧。何以致此。冥君曰。凡人齋戒至心念佛一聲。此間即注一金錢。或又散心念佛一聲。亦注一銀錢。張斌至心念佛。以蒲鞋鬚記數。積有幾倉耳。遂放崔回陽。立呼張斌告曰。汝陰府積有金錢。可兌一萬與我。張斌力言無。崔公曰。汝以蒲鞋鬚記數。燒地藏紙爐者是也。張斌曰。此誠有之。若果有用。但隨尊意。乃令書券以實銀一萬易之。請僧焚券回向。崔疾漸愈。張斌曰。吾年<span class='corr'>已</span>邁。無用此物矣。乃以其銀造一大橋。費幾千金。復建一菴接眾。至今號張斌焉。</p>
<p style="margin-left:1em">罷翁曰。余昔館錢希聲州侯署中。希翁昆弟數為余言此事。丁丑余參天童密老人。亦曾過此橋。葢確實非謬者。張斌以至心念佛。致令金錢積成倉庫。後又加以造橋接眾。廣大福德若能回向西方。決定高登不退矣。念佛利益殊勝如此。惜乎幽明相隔。世人不知。安得起張斌而遍告道俗也哉。</p>
</div>
<div class='div-other'><a id='mulu13' />
<p class='h1'>吳澆燭以念佛作福剋期善逝</p><p>蘇州一小民姓吳。業澆燭。故以彰名。僦居婁門一屋。孑身長齋。晝夜念佛。以為人至誠。吳閶內外數十大燭舖皆爭迎。澆燭念燭係供養神物三寶。必念佛數聲乃澆油一杓。一生如此。年七十餘。忽語一至親洽店主云。吾積有薄貲。本為防老。今以念佛功成。至某日吾即去世生善處。無用此矣。敬以相贈。主曰。汝所積者乃眾店物。非吾一家物也。何敢受乎。若必無用處。請為汝作福。吳君大喜。乃以匙鑰授主。令至所居地窖取出約有千金。主為分給蘇州眾大剎齋僧。及菴院接眾處皆分惠。作福竟。吳君如期合掌念佛端然坐逝。吳門道俗送龕火化者千萬人焉。</p>
<p style="margin-left:1em">罷菴曰。此崇禎甲戌年事也。余館周恒中齋。其家僕陸君送龕回。稱述不<span class='corr'>已</span>。此君與張斌行履相類。一生至誠念佛。末後皆作大福。或佛菩薩來迎徑生西方。未可知也。</p>
</div>
<div class='div-other'><a id='mulu14' />
<p class='h1'>吳叔寶以臨終稟戒念佛蓮花湧現</p><p>太倉上舍吳叔寶。諱鳴珙。家貲殷厚。素好善。預放生會。然不甚通佛法。六十餘自言欲脫化。忽沐浴。命延隆福寺印初法師宣授三歸五戒竟。大呼出去者再。合掌逝矣。頃復開目語妻兄王煙客生先曰。吾纔發永絕塵世願。勇猛念阿彌陀佛。從床下躍出竟是蓮花世界。自省平日何善乃獲此。世人努力。言訖索水自照。中夜恍然悟曰。今生吳叔寶。前生徐和尚。復大呼快哉而逝。傳有異香發于室。</p>
<p style="margin-left:1em">罷翁曰。佛法一也。然臨行發願。冥地念佛。功必烈于平時者。專與不專也。平時散心念佛萬千。未必得力。屠者張善和十念遂得往生。獵夫聞杈上鈴響。一聲稱佛。蓮花湧現者何哉。葢由死臨冥界。獄火在目。大怖切心更無攀緣。更無審顧。驀然佛號一聲如大震雷。如泰山崩。平時積業不啻陰霾迸散而累卵粉碎矣。尚何地獄不空而淨土不現哉。叔寶以僧轉劫。既有夙根。臨行又稟歸戒。勇猛念佛。蓮花湧現。無是疑者。世人努力。實乃至言也。庚午余曾同叔寶放生。海印菴王煙翁奉常父子皆有傳記。見聞最確。</p>
</div>
<div class='div-other'><a id='mulu15' />
<p class='h1'>王建以誤攝回生親述冥事</p><p>吳門王建。素行謹節。忽一日無疾晝死。隨青衣至冥府。閻君鞫勘。係是誤攝。所應攝者乃山東王建也。建由是得生。出冥殿。見地獄黑焰蔽空。嘷呌聲如雷吼。三老僧跏趺大樹巔。每獄人痛聲騰沸。以淨水灑之。聲即停寢。建近前詢之。則觀音．普賢．地藏三大士也。建與報國茂林律師。素相識見。亦在冥府。袈裟杖錫如平時。</p>
<p style="margin-left:1em">罷翁曰。建自有回生記。茲止撮大略。</p>
</div>
<div class='div-other'><a id='mulu16' />
<p class='h1'>周秀才以却暗中財立登科第</p><p>明中葉有周秀才。諱某。素方正。家極貧。賃婁門韓家潭子屋一間折舊竈。竈底方磚下得二元寶。妻大喜。周君曰。此不義財也。豈可得乎。取筆書銀面云。若是我的財。須是明白來。竟袖至胥門外。登渡船擲之中流而返。舟子親見。立呼漁翁投之摸之。漁翁藏銀別處。詐言不見。二人大閧。訟之大守。大守欲加刑。二人吐實。乃押漁翁立取銀至。見面有字。命貯庫。是秋鄉試。周公竟中。舊例本府小鹿鳴宴。每舉子。有牌坊銀百金置面前。書字銀二笏恰在周君前。眾共驚異。後成進士。</p>
<p style="margin-left:1em">罷翁曰。此所謂明白來也。周公絕世迂闊。成絕世方正。使染指暗物。福澤定止此矣。安有後一段奇事乎。人人知科甲為大利。當小利現前。人人忍不過。嗚呼。周公迂闊真大學問。豈易及哉。此周翼宣業師鄉友業師古君子也。累為顯言如此。</p>
</div>
<div class='div-other'><a id='mulu17' />
<p class='h1'>顧宗伯以盡節被溺彰顯前因</p><p>崑山顧瑞屏先生。諱錫疇。字九疇。崇禎朝官大宗伯。甲申國變後。闔門悲慘。誓以死殉。父筍州翁自餓死。瑞翁復在溫州。丙戌六月十六日為同事賀君堯所害。沈之。江華亭令張調鼎。字大羮。公門生也。好請乩仙。忽瑞翁來降。大羮怪問曰。老師何時登道山。乩曰。吾於前六月十六日被副將賀君堯害我於江中矣。張問賀與師何仇。乩曰。老夫前世乃天台一老僧也。因托鉢回路逢巨蛇。以杖擊殺之。賀即蛇後身也。冤對相尋。因果應受。可語我兩兒。切勿報仇。張公立遣人至溫州蹤跡之。一一不爽。</p>
<p style="margin-left:1em">罷翁曰。余己丑秋在吳中開元寺。硯友吳純祐承晤余。以其曾為永嘉令。談及瑞翁事。純祐曰。此弟所身經而目擊者也。丙戌六月十六日弟讌瑞老於江心寺月夜話別。明晨報瑞翁被害。弟召募漁人捕之無影嚮。當夜夢瑞翁立水中。余急命掖之登舟。瑞翁曰。余前世為天台老僧。誤殺一蛇。今抵其命。承公厚意。營我後事者。以公前世係我徒孫。有方外一脉親故也。明日但向某灣尋之。余即在矣。早起詢漁人。果有其灣。一尋而獲。乃力助扶[打-丁+親]歸崑祖塋焉。純祐。諱國杰。庚辰進士。後君堯入海。亦為人所殺。</p>
</div>
<div class='div-other'><a id='mulu18' />
<p class='h1'>張儀部以持正罹難神祐全節</p><p>太倉張受先先生。諱釆。事母至孝。崇禎戊辰未發榜前。有友夢會榜第三名。下註孝子二字。生平不甚信佛。獨信關帝。乙酉元旦夢帝送一乾坤正氣扁到家。公大喜。逢人說項。先是州中豪傑吏胥多結黨蠧民。公負性剛正。白於錢希聲州侯案。治其罪。群小銜恨。欲甘心焉。是歲五月十三乘亂要。劫公於路。擁至城隍廟。叢毆慘酷血肉糜爛。有童子自外入。見城隍神以身翼蔽公。公僵仆不動。群小謂<span class='corr'>已</span>死也。命丐者負公屍棄之小較場關王廟側。夜分。廟中一僧謂同住者曰。張公正人也。屍棄於此。恐有毀傷。吾等當舁還其家。然無別物可盛。乃下一乾坤正氣扁舁焉。到家以酒漿灌之。忽唇動得甦。調養不半月而愈。真神祐也。明年捕兇黨駢斬於市。</p>
<p style="margin-left:1em">戒顯曰。公係余諸生時業師也。素不信僧。獨敬崑山西寺空林禪師。謂是真僧。戊子五月三十日垂易簀命請至語曰。吾儒書都讀過。獨未留心內典。今命<span class='corr'>已</span>垂盡。靜思佛法一著最妙。生死關頭斷斷少他不得。惜無及矣。生平以僻見反。有口業。特請數僧禮梁懺。一為洗滌。懺完吾即去矣。故此告別。至酉分問曰。懺完未。答<span class='corr'>已</span>完。遂泊然而逝。嗚呼。師嚴氣正性動思濟世。雖以忤群小罹難。然自此以後絕跡人世。不入城闉不面當事。遯于荒野。卒得全歸焉。知天不以此玉成其志節哉。平日雖與佛法無緣。而臨行悔悟。其言大善。豈非夙有惠性。現名士宰官身者耶。昔顯頻侍師側。商確古今文藝。極蒙器受。一談及佛法。便面赤責讓。及顯以甲申之變働哭別廟。焚書出家。師却極口讚歎。甫里許孟宏居士請余闢梅花墅為海藏菴。師遺書獎曰。原達以勝人宜居勝地。吾師乎惡知他生後世不為佛法中一大知<span class='corr'>己</span>乎。周相與至深。悉顛末甚詳。附記於此。</p>
</div>
<div class='div-other'><a id='mulu19' />
<p class='h1'>魏應之退念開齋卒致縊死</p><p>崑山魏應之。居真義鎮。魏子詔族姪也。崇禎庚午春與子韶同榻寢。忽夢中狂哭大聲念佛。子韶驚問故。應之曰。夢至冥府。見曹官抱生死簿至。余問我在簿否。官曰汝別在一簿。固索之。乃在縊死簿上。名下註云。三年後某日當自縊書寮。余哭問曰。我何罪至此。官曰定業難逃。問何法可免。官曰。除非齋戒念佛。精進修行。庶或可免。遂語子韶曰。姪從此一志修行矣。遂持長齋。曉夕念佛精進者八閱月。後文社友眾咻曰。此夢耳。何為所惑乎。漸漸意改。遂開齋戒。癸酉春無故扄書齋門縊死。屈指舊夢。恰恰三年。</p>
<p style="margin-left:1em">罷翁曰。癸酉余下帷子韶春祺堂中。應之時來聚首。忽一日袖一宋搨黃蘇帖贈余曰。此舊舘范長白司馬家物也。余不受應之。固留余案。不三日。其子披髮蒙面哭報應之<span class='corr'>已</span>縊死。余大驚。乃售此帖與社友顧仲莊得二金。易棺與之。其大異事。</p>
</div>
<div class='div-other'><a id='mulu20' />
<p class='h1'>王齋公失念賣齋立致死亡</p><p>麻城東郊外齋公王君。長齋三載。忽染惡瘡。周身糜爛痛不能忍。心生退悔。一親友往問疾慰諭曰。公持齋人也。佛天當嘿祐汝。王君曰。吾持齋三載。反招此惡報。齋有何益乎。友曰。汝意不欲此齋。賣與我得否。王君曰如何賣。友曰。算一分一日。三年當得銀十兩八錢也。王君大喜。遂書券得銀。明日將破齋戒。當晚忽見二鬼使來大罵曰。汝以薄福。十箇月前命祿<span class='corr'>已</span>盡。以持齋故延捱至今。今乃賣去。命算反透在汝身矣。立勾攝逼行。王君叩頭流血求緩一夕。當退銀誓復長齋。急呼親友索券。友曰。吾昨持券歸。便於佛前禱告焚化矣。王君悔恨立死。</p>
<p style="margin-left:1em">罷翁曰。余丙申閱藏麻城新禪堂闔縣齋公來言。親見此事。</p>
</div>
<div class='div-other'><a id='mulu21' />
<p class='h1'>福主神厭惡穢凟顯靈拽廟</p><p>麻城東宜州市上有一福主神甚靈。其廟向河。隔河市人不知迴避。排數十尿桶。往來人溲溺。恰對廟門。忽一夜福主運神力拽轉其廟背河向野。至今稱反壁廟焉。</p>
<p style="margin-left:1em">罷翁曰。不論僧俗當修細行。凡大小便利須擇隱處。或面牆壁或傍竹樹。斷不可向三寶塔寺及大小神廟。即虗空日月星宿等皆宜迴避。若恣意溲溺獲罪無量。戒律部中極論此事。觀反壁廟事可悟詳。</p>
</div>
<p class='juan'>現果隨錄卷之一</p>
</div><!-- end of div[@id='body'] -->
</body></html>