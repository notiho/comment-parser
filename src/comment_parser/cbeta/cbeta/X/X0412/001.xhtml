<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀無量壽佛經圖頌</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 412-A 序</p><p>淨慧居士刻觀經成。有議之者。謂禪非意想。觀經純以想得往生。居士既<span class='corr'>已</span>身在宗門。便當力持祖道。今毋乃使人滯於蹊逕歟。余謂茲屬淺視淨土之猥談。並不知真禪之旨歸也。夫參徹至明心見性。斷必繫念一處。不令走漏到利欲界內。與五濁相磅礴。久則心行處滅。情想俱空。法不存。佛不立。方成大解脫。奚獨如來佛。是甚乾屎橛。即祖師禪。喚作盌躂丘。邇來陰識依通。而悟者比比。肯向靜寂中淘去邪思。練成正覺。雖不待十六觀鏡像現前。九品蓮托胎見佛。諒曾打併一番。日用自然清淨。寂光自得現前。強似徒向冊本上學言記語。造謗大般若之業。居士覩今禪敝。痛傷祖道凌夷。盡皆向外馳求。攘成傾奪惡習。特拈出此經以鋮砭之。使各於斯返照。殆乃挽回風化之急助也。何可議哉。</p>
<p>順治乙未秋日南湖老人褎翁行盛譔</p>
</div>
<div class='div-xu'><a id='mulu2' />
<p class='h1'>No. 412-B 敘</p><p>釋迦如來。為一大事因緣。出現於世。大事者何。生死大事也。故始於說法。終於拈華。不過欲諸眾生。各證成等正覺而<span class='corr'>已</span>。然歸元無二路。方便有多門。求其速了生死。最捷徑者。莫過於參禪了道。而捷中之捷。徑中之徑。為異方便者。尤莫尚於念佛往生。乃世有聰明才智之士。往往鄙之為愚夫愚婦之所為者。夫口誦彌陀。而心存塵垢。志希安養。而念繫娑婆。誠可鄙矣。至於真能念佛之人。則淵寂通微。冥心入妙。能所兩忘。事理一致。如此而亦鄙之。真天如禪師。所謂非鄙愚夫愚婦。乃鄙文殊普賢。及馬鳴龍樹耳。此佛說觀無量壽佛經。不可以不誦也。經中雖具有十六觀法。尤以觀佛為一經宗要。善觀者。觀一切相為非相。則能見彌陀之全體。觀一切法如幻法。則能入淨土之真境。觀我身之無我。則能具如來之正見。是以從一如來。而見無量如來。入一境土。而周無量淨土。悟一法身。而融無量法身。無念而念。無修而修。無證而證。豈非善了大事因緣者哉。天台無盡法師。教中義虎。精通三觀。搆圖精工。攝頌爾雅。惜年久湮蕪。傳布甚少。故特重梓流通。復為麤釋一二典故。以便初機。俾見聞者。因相以寓目。因文而動懷。歡喜讚歎。發無上心。同結淨土勝緣。即有疑者謗者。亦植善因不淺。譬之城東老母。誓不見佛。以手障面。終莫能逃。況乎一歷識田。永為道種耶。是知此事。不問親疎。無分利鈍。各有自性彌陀。自現惟心淨土。所以十惡五逆。尚且十念往生。散心持名。亦可同登樂國。獨彼疑謗之人。籠鳥鼎魚。翻稱快樂。隙駒泡影。妄計久長。但恐一旦色力痿羸。神識迷亂。文章無靈。錢神莫挽。去路茫茫。無本可據。是使聰明才智之士。反見笑於愚夫愚婦也。敢請直下承當。共入彌陀願海。</p>
<p>歲次乙未秋日武林菩薩戒弟子張文嘉仲嘉甫薰沐拜述</p>
</div>
<div class='div-other'><a id='mulu3' />No. 412
<p class='juan'><a id='mulu4' />佛說觀無量壽佛經<span class='note-inline'>(附圖頌)</span></p>
<div class='div-orig'><p style="margin-left:8em">宋元嘉中畺良耶舍　譯</p>
<p>如是我聞<span class='note-inline'>(至)</span>文殊師利法王子而為上首。</p>
</div><p class="byline">圖經攝頌　　天台無盡法師傳燈　述</p>
<div class='div-other'><a id='mulu5' />
<p class='h2'>靈山嘉會</p>
<div class='div-commentary'>
<div class="lg regular"><div class='lg-row'>如來趺坐耆闍崛　三乘八部眾圍繞</div>
<div class='lg-row'>寂而常照鑒機宜　猶若洪鐘以待扣</div>
<div class='lg-row'>久修久證真三昧　心境如如清淨方</div>
<div class='lg-row'>一得往生不退轉　應為圓機稱性說</div>
</div></div>
<div class='div-orig'><p>爾時王舍大城<span class='note-inline'>(至)</span>一不得往。</p>
</div></div>
<div class='div-other'><a id='mulu6' />
<p class='h2'>闍王幽父</p>
<div class='div-commentary'>
<div class="lg regular"><div class='lg-row'>闍王名為未生怨　生來<span class='corr'>已</span>有怨害相</div>
<div class='lg-row'>隨順調達惡友教　汝弑頻婆作新王</div>
<div class='lg-row'>我弑牟尼作新佛　共化世間亦快哉</div>
<div class='lg-row'>依教幽王重室內　制諸羣臣不得往</div>
</div><p style="margin-left:1em">按梵語阿闍世。此云未生怨。母懷之日。有冤惡相。占者預記。因以為名。</p>
<p style="margin-left:1em">○調達。佛堂弟。一名提婆達多。與佛世世為仇。以種種變幻。動王子心。立大精舍。得大供養。為王子云。我殺牟尼。以作新佛。汝殺頻婆。以作新王。共化世間。不亦快哉。乃教王子。放五百醉象。蹋殺如來。佛入慈定。舒手示之。即於五指。出五師子。象見怖畏。投地敬禮。佛為眾云。我於爾時。手五指頭。實無師子。乃是慈善根力。故令彼伏。後復以惡毒著指抓中。欲因禮拜。以中傷佛。往而未到。地自然裂。火車來迎。生入地獄。</p>
</div>
<div class='div-orig'><p>國太夫人<span class='note-inline'>(至)</span>顏色和悅。</p>
</div></div>
<div class='div-other'><a id='mulu7' />
<p class='h2'>夫人密往</p>
<div class='div-commentary'>
<div class="lg regular"><div class='lg-row'>國太夫人韋提希　恭敬大王時密往</div>
<div class='lg-row'>身塗麨蜜纓盛漿　日日用以奉大王</div>
<div class='lg-row'>食<span class='corr'>已</span>漱口向佛禮　尊者授戒為說法</div>
<div class='lg-row'>三七日中顏和悅　怡然清淨得不死</div>
</div></div>
<div class='div-orig'><p>時阿闍世<span class='note-inline'>(至)</span>不令復出。</p>
</div></div>
<div class='div-other'><a id='mulu8' />
<p class='h2'>加惡弑母</p>
<div class='div-commentary'>
<div class="lg regular"><div class='lg-row'>闍王來問守門人　父王今猶存在耶</div>
<div class='lg-row'>閽人具白如上事　闍世瞋欲弑其母</div>
<div class='lg-row'>月光耆婆二大臣　按劒苦諫怒方息</div>
<div class='lg-row'>勅語內官幽禁之　跼蹐深宮不令出</div>
</div></div>
<div class='div-orig'><p>時韋提希<span class='note-inline'>(至)</span>云何當見阿彌陀佛極樂世界。</p>
</div></div>
<div class='div-other'><a id='mulu9' />
<p class='h2'>緣起弑逆韋提哀請</p>
<div class='div-commentary'>
<div class="lg regular"><div class='lg-row'>此經發起因弑逆　令人深厭娑婆苦</div>
<div class='lg-row'>親所生子尚復然　他人能不按劒起</div>
<div class='lg-row'>極樂蓮華為父母　無冤無親法平等</div>
<div class='lg-row'>大哉善權方便力　普使羣生獲安養</div>
<div class='lg-row'>韋提遙向耆闍請　如來山沒宮中現</div>
<div class='lg-row'>我昔何罪生斯子　惟願往生無憂處</div>
<div class='lg-row'>即時放光現諸土　極樂世界當其根</div>
<div class='lg-row'>三種福業先其緣　十六觀門次其說</div>
</div></div>
<div class='div-orig'><p>佛告韋提希<span class='note-inline'>(至)</span>名曰初觀。</p>
</div></div>
<div class='div-other'><a id='mulu10' />
<p class='h2'>落曰懸鼓</p>
<div class='div-commentary'>
<div class="lg regular"><div class='lg-row'>剏始先當觀落日　狀如懸鼓繫其心</div>
<div class='lg-row'>制心一處辦大事　況復西向示生方</div>
<div class='lg-row'>久久寂靜心不移　靜極明生觀易成</div>
<div class='lg-row'>開目閉目常明了　是為淨土之初門</div>
</div></div>
<div class='div-orig'><p>次作水想<span class='note-inline'>(至)</span>名第二觀。</p>
</div></div>
<div class='div-other'><a id='mulu11' />
<p class='h2'>大水結冰</p>
<div class='div-commentary'>
<div class="lg regular"><div class='lg-row'>極樂國地琉璃寶　始欲觀之不易成</div>
<div class='lg-row'>大水結冰麤似之　琉璃境界<span class='corr'>已</span>現前</div>
<div class='lg-row'>下有寶幢以承擎　八方八楞皆具足</div>
<div class='lg-row'>一一方面百寶成　種種莊嚴難具說</div>
</div><p style="margin-left:1em">按八風者。四維八方。有八種風。致自然之樂。演妙法之音。</p>
<p style="margin-left:1em">世有八苦。謂生苦。老苦。病苦。死苦。愛別離苦。怨憎會苦。求不得苦。五陰盛苦。</p>
<p style="margin-left:1em">佛謂憍陳如等五比丘曰。汝知色受想行色。為是常。為無常也。為是苦。為非苦也。為是空。為非空也。為有我。為非我也。五比丘眾聞之。漏盡意解。成阿羅漢。</p>
</div>
<div class='div-orig'><p>此想成時<span class='note-inline'>(至)</span>名為邪觀。</p>
</div></div>
<div class='div-other'><a id='mulu12' />
<p class='h2'>琉璃寶地</p>
<div class='div-commentary'>
<div class="lg regular"><div class='lg-row'>水想成時地<span class='corr'>已</span>成　一一觀之令明了</div>
<div class='lg-row'>閉目開目無散失　惟除食時恒憶事</div>
<div class='lg-row'>是為麤見極樂地　若得三昧難思議</div>
<div class='lg-row'>除八十億劫重罪　作是觀者名正觀</div>
</div></div>
<div class='div-orig'><p>佛告阿難及韋提希<span class='note-inline'>(至)</span>名第四觀。</p>
</div></div>
<div class='div-other'><a id='mulu13' />
<p class='h2'>七重行樹</p>
<div class='div-commentary'>
<div class="lg regular"><div class='lg-row'>行樹八千由旬高　七寶華葉作異色</div>
<div class='lg-row'>妙真珠網彌覆上　七重行樹并諸網</div>
<div class='lg-row'>妙華宮殿居天童　眾寶光嚴百千日</div>
<div class='lg-row'>諸華涌生諸妙果　厥狀猶如帝釋缾</div>
</div><p style="margin-left:1em">按大本云。又其國土。七寶諸樹。周滿世界。金樹。銀樹。琉璃樹。玻瓈樹。珊瑚樹。碼碯樹。硨磲之樹。</p>
<p style="margin-left:1em">梵語釋迦毗楞伽。此云能勝。梵語摩尼。此翻離垢。言此寶光淨。不為垢染。又翻增長。謂有此寶處。增其威德。又或翻為隨意。如意。</p>
<p style="margin-left:1em">閻浮檀金。此云勝金。閻浮者。梵語云染部捺陀。乃須彌西南西域河。有此樹。形高大。其果甘美。果汁入水。沙石成金。一粒置常金中。皆失色。佛身似之。</p>
<p style="margin-left:1em">如帝釋缾者。帝釋梵語釋迦因陀羅。此云能主。謂其能為天主。言缾者。昔有貧人。常供養天。滿十二歲。求索富貴。天慜此人。自與一器。名曰德缾。而語之言。所須之物。從此缾出。其人應意所欲。無所不得。今以妙華涌出諸果。如彼天缾。出種種物。故以喻之。</p>
</div>
<div class='div-orig'><p>次當想水<span class='note-inline'>(至)</span>名第五觀。</p>
</div></div>
<div class='div-other'><a id='mulu14' />
<p class='h2'>八功德水</p>
<div class='div-commentary'>
<div class="lg regular"><div class='lg-row'>極樂世界八池水　一一池水七寶成</div>
<div class='lg-row'>其寶柔輭珠王生　涌出分為十四支</div>
<div class='lg-row'>黃金為渠金剛沙　七寶蓮華六十億</div>
<div class='lg-row'>水注華樹尋上下　演法化鳥讚三寶</div>
</div><p style="margin-left:1em">按八功德水。一澄淨。二清冷。三甘美。四輕輭。五潤澤。六安和。七除饑渴。八長養諸根。具八種功德。利益眾生也。</p>
</div>
<div class='div-orig'><p>眾寶國土<span class='note-inline'>(至)</span>名為邪觀。</p>
</div></div>
<div class='div-other'><a id='mulu15' />
<p class='h2'>總觀依報</p>
<div class='div-commentary'>
<div class="lg regular"><div class='lg-row'>琉璃寶地八交道　一一界以黃金繩</div>
<div class='lg-row'>界上五百億寶樓　諸天於中作妓樂</div>
<div class='lg-row'>又有樂器懸虗空　不鼓自鳴念三寶</div>
<div class='lg-row'>此想成<span class='corr'>已</span>名麤見　寶樹寶地及寶池</div>
</div></div>
<div class='div-orig'><p>佛告阿難<span class='note-inline'>(至)</span>及二菩薩。</p>
</div></div>
<div class='div-other'><a id='mulu16' />
<p class='h2'>佛住空中</p>
<div class='div-commentary'>
<div class="lg regular"><div class='lg-row'>如來將欲說佛觀　西方三聖忽現前</div>
<div class='lg-row'>彌陀身如閻浮金　相好光明無比論</div>
<div class='lg-row'>觀音侍左勢至右　皆令韋提大眾見</div>
<div class='lg-row'>我今因佛得覩之　未來眾生云何見</div>
</div></div>
<div class='div-orig'><p>佛告韋提希<span class='note-inline'>(至)</span>名為邪觀。</p>
</div></div>
<div class='div-other'><a id='mulu17' />
<p class='h2'>蓮華寶座　頌二</p>
<div class='div-commentary'>
<div class="lg regular"><div class='lg-row'>蓮華八萬四千葉　脈光具數正與等</div>
<div class='lg-row'>葉大一萬二千里　五百億珠為暎飾</div>
<div class='lg-row'>一一尼珠放千光　其光猶如七寶蓋</div>
<div class='lg-row'>毘楞伽寶以為臺　二寶珍網為莊校</div>
<div class='lg-row'>臺上自然有寶幢　四柱猶如須彌山</div>
<div class='lg-row'>幢上寶幔如天宮　五百億珠為暎飾</div>
<div class='lg-row'>珠放八萬四千光　一一光作異種色</div>
<div class='lg-row'>金剛珍珠襍華雲　十二隨意作佛事</div>
</div><p style="margin-left:1em">按西域。有甄叔迦樹。具七寶色。形大須彌。此寶色似此等。因以名焉。</p>
<p style="margin-left:1em">須彌山者。上云妙高。如夜摩天者。此云善時。以彼見光明。無晝夜之別。故云善時。</p>
<p style="margin-left:1em">阿彌陀佛。以昔因中。作菩薩比丘。名為法藏。於世界法王佛所。發四十八願。取此淨土。攝諸善念。今願力成。故令所依。華座若此。</p>
</div>
<div class='div-orig'><p>佛告阿難<span class='note-inline'>(至)</span>三藐三佛陀。</p>
</div></div>
<div class='div-other'><a id='mulu18' />
<p class='h2'>次當想佛</p>
<div class='div-commentary'>
<div class="lg regular"><div class='lg-row'>華座既成當想佛　眾生何以可得見</div>
<div class='lg-row'>諸佛如來法界身　常入行人之世界</div>
<div class='lg-row'>是故汝等心想佛　是心即相好光明</div>
<div class='lg-row'>是心作佛心是佛　三號悉從心想生</div>
</div></div>
<div class='div-orig'><p>想彼佛者<span class='note-inline'>(至)</span>得念佛三昧。</p>
</div></div>
<div class='div-other'><a id='mulu19' />
<p class='h2'>先作像觀</p>
<div class='div-commentary'>
<div class="lg regular"><div class='lg-row'>未觀真佛先想像　佛身猶如閻浮金</div>
<div class='lg-row'>坐彼華上心眼開　極樂嚴飾極明了</div>
<div class='lg-row'>觀音坐左勢至右　三像皆放大光明</div>
<div class='lg-row'>一一樹下三蓮華　三聖恒俱宣妙法</div>
</div><p style="margin-left:1em">按正徧知。如來十號之一。無量甚深。故喻如海。</p>
<p style="margin-left:1em">梵語多陀阿伽度。此云如來。梵語阿羅訶。此云應供。梵語三藐三佛陀。即此云正徧知。皆諸佛之總號。心感諸佛。心即諸佛。心尚能作諸佛。豈不感於彌陀。心尚即是諸佛。豈不即是彌陀。應知彌陀與一切佛。不多不少。諸佛乃即一之多。彌陀乃即多之一也。</p>
<p style="margin-left:1em">十二部經教。總稱修多羅。同名為經。</p>
</div>
<div class='div-orig'><p>佛告阿難<span class='note-inline'>(至)</span>名為邪觀。</p>
</div></div>
<div class='div-other'><a id='mulu20' />
<p class='h2'>佛真法身　頌二</p>
<div class='div-commentary'>
<div class="lg regular"><div class='lg-row'>佛身高六十萬億　那由他恒沙由旬</div>
<div class='lg-row'>色如萬億夜摩天　閻浮檀樹紫磨金</div>
<div class='lg-row'>白毫宛轉五須彌　紺目澄清四大海</div>
<div class='lg-row'>身諸毛孔演光明　猶如須彌山王勝</div>
<div class='lg-row'>圓光百億大千界　化佛無量數最多</div>
<div class='lg-row'>身具八萬四千相　相具八萬四千好</div>
<div class='lg-row'>好具八萬四千光　其光徧攝念佛人</div>
<div class='lg-row'>見此即見於諸佛　念佛三昧名<span class='corr'>已</span>得</div>
</div><p style="margin-left:1em">按佛於八萬四千塵勞。皆見實相。理智冥合。故能示現相好光明。故節節云八萬四千。</p>
<p style="margin-left:1em">無緣慈者。無心攀緣。自然現益也。皆是如來慈善根力。自然成就。</p>
<p style="margin-left:1em">慈雲懺主云。欲修觀者。當於一處。繩牀西向。加趺端坐。項脊相對。不昂不傴。調和氣息。定住其心。直想阿彌陀佛丈六金軀。坐於華上。專繫眉間白毫一相。其毫長一丈五尺。周圍五寸。外有八稜。其毫中空。右旋宛轉。在眉中間。瑩靜明徹。顯暎金顏。停心注想。堅固勿移。然復應觀想念所見。若成未成。皆想念因緣。無實性相。所有皆空。如鏡像月影。如夢如幻。雖空而亦可見。此皆心性所現。不一不異。非縱非橫。不可思議。心想寂靜。則能成就。念佛三昧。久而乃起。蓋因相有八萬。都想難成。故令但觀眉間毫相。如五須彌。此觀若成。八萬皆現。而此丈五觀法。更便初機。</p>
</div>
<div class='div-orig'><p>佛告阿難<span class='note-inline'>(至)</span>名為邪觀。</p>
</div></div>
<div class='div-other'><a id='mulu21' />
<p class='h2'>觀音法身　頌二</p>
<div class='div-commentary'>
<div class="lg regular"><div class='lg-row'>觀音身量長八十　萬億那由他由旬</div>
<div class='lg-row'>身體紫磨黃金色　頂有肉髻項圓光</div>
<div class='lg-row'>每面各百千由旬　五百化身如釋迦</div>
<div class='lg-row'>每佛五百化侍者　五道眾生於中現</div>
<div class='lg-row'>毗楞伽寶為天冠　天冠中有立化佛</div>
<div class='lg-row'>眉毫相備七寶色　流出八萬四千光</div>
<div class='lg-row'>光中化佛化侍者　譬如紅蓮無量光</div>
<div class='lg-row'>手足莊嚴諸相好　一一如經之所說</div>
</div><p style="margin-left:1em">按寶積經中。應持菩薩。用神力上觀三十二恒河沙世界。不能見佛頂。故曰無見頂相。不及世尊。</p>
</div>
<div class='div-orig'><p>次觀大勢至菩薩<span class='note-inline'>(至)</span>大勢至。</p>
</div></div>
<div class='div-other'><a id='mulu22' />
<p class='h2'>勢至法身　頌二</p>
<div class='div-commentary'>
<div class="lg regular"><div class='lg-row'>勢至身量等觀音　舉身光照十方國</div>
<div class='lg-row'>但見菩薩毛孔光　即見諸佛淨妙光</div>
<div class='lg-row'>以智慧光照一切　是故號為無邊光</div>
<div class='lg-row'>令離三途得上力　又復號為大勢至</div>
<div class='lg-row'>天冠五百寶蓮華　佛國廣長於中現</div>
<div class='lg-row'>肉髻猶如鉢頭華　寶缾內盛諸光明</div>
<div class='lg-row'>行時世界咸震動　寶華莊嚴如極樂</div>
<div class='lg-row'>坐時國土悉動搖　西方三聖皆雲集</div>
</div></div>
<div class='div-orig'><p>見此事時<span class='note-inline'>(至)</span>常來至此行人之所。</p>
</div></div>
<div class='div-other'><a id='mulu23' />
<p class='h2'>普觀當生</p>
<div class='div-commentary'>
<div class="lg regular"><div class='lg-row'>見此事時作生想　自心生於極樂國</div>
<div class='lg-row'>趺坐蓮華合門想　五百色光來照身</div>
<div class='lg-row'>見佛菩薩滿空中　水鳥樹林宣妙法</div>
<div class='lg-row'>出定之時與定合　如是見時名普觀</div>
</div></div>
<div class='div-orig'><p>佛告阿難<span class='note-inline'>(至)</span>名第十三觀。</p>
</div></div>
<div class='div-other'><a id='mulu24' />
<p class='h2'>雜觀三聖</p>
<div class='div-commentary'>
<div class="lg regular"><div class='lg-row'>若欲至心生西方　先當觀於丈六像</div>
<div class='lg-row'>觀音侍左勢至右　十方變現得自在</div>
<div class='lg-row'>或現丈六或八尺　所現之形真金色</div>
<div class='lg-row'>但觀首相知二尊　是為西方雜想觀</div>
</div><p style="margin-left:1em">按觀首相者。頂上有化佛者。觀音也。頂上有寶缾者。勢至也。餘相皆同。</p>
</div>
<div class='div-orig'><p>佛告阿難<span class='note-inline'>(至)</span>是名上品上生者。</p>
</div></div>
<div class='div-other'><a id='mulu25' />
<p class='h2'>九品總圖</p>
<div class='div-commentary'>
<div class="lg regular"><div class='lg-row'>三輩往生分九品　同生淨土寶池中</div>
<div class='lg-row'>一者進道有遲疾　二者所乘有殊異</div>
<div class='lg-row'>三者華開有早晚　四者見佛有明昧</div>
<div class='lg-row'>但使獲預下下流　亦得永階於不退</div>
</div></div></div>
<div class='div-other'><a id='mulu26' />
<p class='h2'>上品上生　頌二</p>
<div class='div-commentary'>
<div class="lg regular"><div class='lg-row'>若有眾生欲往生　應當發其三種心</div>
<div class='lg-row'>至誠深心迴向心　具此三心即往生</div>
<div class='lg-row'>復有三種之眾生　慈心不殺具諸戒</div>
<div class='lg-row'>讀誦大乘方等經　修行六念願往生</div>
<div class='lg-row'>此人精進勇猛故　西方三聖現其前</div>
<div class='lg-row'>化佛比丘諸天眾　放大光明照其身</div>
<div class='lg-row'>授手接以金剛臺　一彈指頃生彼國</div>
<div class='lg-row'>見佛相好悟無生　即得無量總持門</div>
</div></div>
<div class='div-orig'><p>上品中生者<span class='note-inline'>(至)</span>是名上品中生者。</p>
</div></div>
<div class='div-other'><a id='mulu27' />
<p class='h2'>上品中生　頌二</p>
<div class='div-commentary'>
<div class="lg regular"><div class='lg-row'>不必持誦方等經　善解義趣心不動</div>
<div class='lg-row'>深信因果不謗法　以此迴向而求生</div>
<div class='lg-row'>臨終三聖來接引　持紫金臺至其前</div>
<div class='lg-row'>一千化佛俱授手　即見身坐寶蓮臺</div>
<div class='lg-row'>合掌叉手讚諸佛　如一念頃生池中</div>
<div class='lg-row'>寶華經宿方乃開　即見其身真金色</div>
<div class='lg-row'>足蹈蓮華佛放光　普聞眾聲說妙法</div>
<div class='lg-row'>七日於道不退轉　經一小劫得無生</div>
</div></div>
<div class='div-orig'><p>上品下生者<span class='note-inline'>(至)</span>名第十四觀。</p>
</div></div>
<div class='div-other'><a id='mulu28' />
<p class='h2'>上品下生　頌二</p>
<div class='div-commentary'>
<div class="lg regular"><div class='lg-row'>亦信因果不謗法　但發無上菩提心</div>
<div class='lg-row'>以此功德而迴向　發願求生極樂國</div>
<div class='lg-row'>行者臨欲命終時　三聖手持金蓮華</div>
<div class='lg-row'>化五百佛來至此　一時授手而接引</div>
<div class='lg-row'>讚言法子發道心　是故我今來迎汝</div>
<div class='lg-row'>即見自身坐金蓮　華合隨從世尊後</div>
<div class='lg-row'>一日一夜華方開　三七日後見了了</div>
<div class='lg-row'>供佛更經三小劫　得百法門歡喜地</div>
</div></div>
<div class='div-orig'><p>佛告阿難<span class='note-inline'>(至)</span>是名中品上生者。</p>
</div></div>
<div class='div-other'><a id='mulu29' />
<p class='h2'>中品上生　頌二</p>
<div class='div-commentary'>
<div class="lg regular"><div class='lg-row'>受持五八并諸戒　不造五逆無眾過</div>
<div class='lg-row'>以此善根普迴向　發願求生極樂國</div>
<div class='lg-row'>阿彌陀佛來接引　與諸比丘共圍繞</div>
<div class='lg-row'>至其人前為說法　讚歎出家離眾苦</div>
<div class='lg-row'>行者見<span class='corr'>已</span>心歡喜　自身趺坐蓮華臺</div>
<div class='lg-row'>長跪合掌禮彌陀　未舉頭頃生華中</div>
<div class='lg-row'>蓮華尋開聞法音　讚歎苦集滅道法</div>
<div class='lg-row'>應時即得阿羅漢　三明六通八解脫</div>
</div><p style="margin-left:1em">按八戒齋者。一名八關齋戒。謂不殺。不盜。不淫。不妄語。不飲酒。不坐高廣大牀。不著華鬘瓔珞。及香油塗身熏衣。不自歌舞往聽。不過中食。關者。禁閉八罪。不令犯也。齋以不過中食為體。以八事助成齋體。共相支持。故又名八支齋法。是故言八不言九也。此通俗人受。以一日一夜為期。</p>
</div>
<div class='div-orig'><p>中品中生者<span class='note-inline'>(至)</span>是名中品中生者。</p>
</div></div>
<div class='div-other'><a id='mulu30' />
<p class='h2'>中品中生　頌二</p>
<div class='div-commentary'>
<div class="lg regular"><div class='lg-row'>若人一日與一夜　受持八關之齋戒</div>
<div class='lg-row'>或持沙彌之十戒　或持比丘具足戒</div>
<div class='lg-row'>三千威儀八萬行　一一護持無缺犯</div>
<div class='lg-row'>以此迴向并發願　戒香熏修以為因</div>
<div class='lg-row'>行者臨欲命終時　見佛眷屬放光明</div>
<div class='lg-row'>手持七寶蓮華臺　俱時來至行者前</div>
<div class='lg-row'>自聞空中讚歎言　隨順佛教來迎汝</div>
<div class='lg-row'>七日華開證初果　經半劫成阿羅漢</div>
</div><p style="margin-left:1em">按具足戒者。即菩薩戒。十重四十八輕也。</p>
</div>
<div class='div-orig'><p>中品下生者<span class='note-inline'>(至)</span>名第十五觀。</p>
</div></div>
<div class='div-other'><a id='mulu31' />
<p class='h2'>中品下生　頌二</p>
<div class='div-commentary'>
<div class="lg regular"><div class='lg-row'>若人孝養於父母　行世仁慈眾善行</div>
<div class='lg-row'>命終得遇善知識　為其演說淨土事</div>
<div class='lg-row'>極樂世界妙莊嚴　彌陀四十八大願</div>
<div class='lg-row'>聞<span class='corr'>已</span>歡喜即命終　而得往生安養土</div>
<div class='lg-row'>譬如壯土伸臂頃　即時<span class='corr'>已</span>生彼世界</div>
<div class='lg-row'>生彼土<span class='corr'>已</span>經七日　得遇觀音大勢至</div>
<div class='lg-row'>菩薩為說種種法　爾時即證須陀洹</div>
<div class='lg-row'>過此更經一小劫　得成四果阿羅漢</div>
</div></div>
<div class='div-orig'><p>佛告阿難<span class='note-inline'>(至)</span>是名下品上生者。</p>
</div></div>
<div class='div-other'><a id='mulu32' />
<p class='h2'>下品上生　頌二</p>
<div class='div-commentary'>
<div class="lg regular"><div class='lg-row'>此人雖不謗方等　多造惡業無慚愧</div>
<div class='lg-row'>命終得遇善知識　為說十二部經卷</div>
<div class='lg-row'>以聞如是經名故　除却千劫重惡業</div>
<div class='lg-row'>復教叉手稱彌陀　除五十劫生死罪</div>
<div class='lg-row'>彼佛即遣化三聖　至行者前讚歎言</div>
<div class='lg-row'>以汝稱佛滅諸罪　是故我今來迎汝</div>
<div class='lg-row'>見光即生華池中　七七華開見聖尊</div>
<div class='lg-row'>放光說法發道心　經十小劫登初地</div>
</div></div>
<div class='div-orig'><p>佛告阿難<span class='note-inline'>(至)</span>是名下品中生者。</p>
</div></div>
<div class='div-other'><a id='mulu33' />
<p class='h2'>下品中生　頌二</p>
<div class='div-commentary'>
<div class="lg regular"><div class='lg-row'>五戒八戒具足戒　如是愚人都毀犯</div>
<div class='lg-row'>盜僧祇物現前物　不淨說法無慚愧</div>
<div class='lg-row'>惡業莊嚴應墮獄　善友慈悲為讚佛</div>
<div class='lg-row'>十力威德及光明　五分法身皆讚說</div>
<div class='lg-row'>是人聞<span class='corr'>已</span>滅重罪　地獄火化清涼風</div>
<div class='lg-row'>吹諸天華華坐佛　三聖俱來接引之</div>
<div class='lg-row'>如一頃念生彼國　經於六劫華方敷</div>
<div class='lg-row'>為說大乘甚深經　應時即發大道心</div>
</div></div>
<div class='div-orig'><p>佛告阿難<span class='note-inline'>(至)</span>名第十六觀。</p>
</div></div>
<div class='div-other'><a id='mulu34' />
<p class='h2'>下品下生　頌二</p>
<div class='div-commentary'>
<div class="lg regular"><div class='lg-row'>或有眾生作不善　五逆十惡備眾惡</div>
<div class='lg-row'>如此愚人應墮獄　經歷多劫受諸苦</div>
<div class='lg-row'>善友安慰說妙法　教令念佛生西方</div>
<div class='lg-row'>是人苦迫不遑念　復勸高聲稱佛名</div>
<div class='lg-row'>高聲稱佛盡一氣　具足十念稱佛名</div>
<div class='lg-row'>念念滅除多劫罪　即乘佛力生淨土</div>
<div class='lg-row'>十二大劫蓮華開　二大菩薩為宣說</div>
<div class='lg-row'>諸法實相除罪法　聞<span class='corr'>已</span>即發菩提心</div>
</div></div>
<div class='div-orig'><p>說是語時<span class='note-inline'>(至)</span>逮無生忍。</p>
</div></div>
<div class='div-other'><a id='mulu35' />
<p class='h2'>夫人悟道</p>
<div class='div-commentary'>
<div class="lg regular"><div class='lg-row'>韋提聞佛說是法　應時即見極樂國</div>
<div class='lg-row'>廣長之相極分明　亦見彌陀二大士</div>
<div class='lg-row'>心生歡喜未曾有　豁然大悟裂惑網</div>
<div class='lg-row'>登圓初位發心住　發三德性證無生</div>
</div></div>
<div class='div-orig'><p>五百侍女<span class='note-inline'>(至)</span>發無上道心。</p>
</div></div>
<div class='div-other'><a id='mulu36' />
<p class='h2'>侍女發心</p>
<div class='div-commentary'>
<div class="lg regular"><div class='lg-row'>五百侍女大因緣　夙有善根預茲會</div>
<div class='lg-row'>聞法而思思而修　十六觀門悉成就</div>
<div class='lg-row'>皆發無上菩提心　各各願生極樂國</div>
<div class='lg-row'>世尊授記當往生　獲得現前真三昧</div>
<div class='lg-row'>無量諸天亦同發　無上正等菩提心</div>
</div><p style="margin-left:1em">按夫人悟道。侍女發心。阿闍父王。亦證阿那含果。獨阿闍世。未彰報應。心竊疑之。後閱涅槃梵行品云。阿闍世。殺父害母。至涅槃會。身瘡腫熱。生重慚愧。悔過自責。耆婆勸往佛所。佛為說法。得無根信。又大彌陀經。亦載阿闍世王太子。與五百長者子。聞說阿彌陀佛功德。皆大歡喜。願如阿彌陀佛。佛即授記。皆當作佛。由是觀之。如來法門廣大。不拒來者。亦足以為十惡往生之一證云。而或又謂調達闍世。頻婆韋提。皆是大權菩薩。現逆現順。利益眾生。理容有之。</p>
<p style="margin-left:1em">十惡之人。臨終遇善知識。十念往生者。皆是宿善業彊。始得成就。樂邦文類云。世有十種臨命。不得念佛。一善友不遇。無人勸念。二病苦纏身。不遑念佛。三或偏風失語。不能念佛。四或狂亂失心。注想難成。五遭水火。不暇志誠。六遇豺狼。無復善友。七臨終惡友。壞彼信心。八飽食過度。昏迷致死。九軍陣鬭戰。奄忽而亡。十忽墜高巖。傷壞性命。如是十種。斷不能念。應須預為修持。使淨業先成。縱遇難緣。必得彌陀接引而往也。</p>
</div>
<div class='div-orig'><p>爾時阿難<span class='note-inline'>(至)</span>皆大歡喜。</p>
</div></div>
<div class='div-other'><a id='mulu37' />
<p class='h2'>王宮流通　頌二</p>
<div class='div-commentary'>
<div class="lg regular"><div class='lg-row'>阿難問佛當何名　此法之要云何持</div>
<div class='lg-row'>佛答名觀極樂國　無量壽佛二大士</div>
<div class='lg-row'>亦名除障生佛前　汝當受持無忘失</div>
<div class='lg-row'>若有行此三昧者　現身得見三聖尊</div>
<div class='lg-row'>若善男子善女人　但聞佛名菩薩名</div>
<div class='lg-row'>除無量劫生死罪　何況憶念而受持</div>
<div class='lg-row'>世間若有念佛者　即是人中芬陀華</div>
<div class='lg-row'>二大菩薩為勝友　當坐道場生佛家</div>
</div><p style="margin-left:1em">按梵語分陀利。此云白蓮華。涅槃云。水生華中。分陀利最為第一。</p>
</div>
<div class='div-orig'><p>爾時世尊<span class='note-inline'>(至)</span>還耆闍崛山。</p>
</div></div>
<div class='div-other'><a id='mulu38' />
<p class='h2'>足步虗還</p>
<div class='div-commentary'>
<div class="lg regular"><div class='lg-row'>如來神通具隱顯　隨機所現各不同</div>
<div class='lg-row'>韋提哀請化將成　是故山沒宮中現</div>
<div class='lg-row'>今者觀法<span class='corr'>已</span>周圓　足步虗空還耆崛</div>
<div class='lg-row'>普令見者知斯事　各各仰遵於法化</div>
</div></div>
<div class='div-orig'><p>爾時阿難<span class='note-inline'>(至)</span>禮佛而退。</p>
</div></div>
<div class='div-other'><a id='mulu39' />
<p class='h2'>崛山流通</p>
<div class='div-commentary'>
<div class="lg regular"><div class='lg-row'>如來王宮說法<span class='corr'>已</span>　足步虗空還耆山</div>
<div class='lg-row'>慶喜廣為大眾說　天龍聞法歡喜去</div>
<div class='lg-row'>遂令大法永流通　正像末法受其施</div>
<div class='lg-row'>蓮宗一脈傳至今　無量眾生生淨土</div>
</div></div></div>
<div class='div-other'><a id='mulu40' />
<p class='h2'>繪圖攝頌二</p>
<div class="lg regular"><div class='lg-row'>我今未能即忘筌　按圖索馬為準的</div>
<div class='lg-row'>如此繪像差得真　而我攝頌多遺漏</div>
<div class='lg-row'>普願信者讀誦者　見聞歡喜讚美者</div>
<div class='lg-row'>皆作人中白蓮華　當坐道場生佛家</div>
<div class='lg-row'>見佛見土及見圖　三見同用此一見</div>
<div class='lg-row'>見佛即見真法身　見土即見常寂光</div>
<div class='lg-row'>豈不見圖同此二　圖圖見佛妙依正</div>
<div class='lg-row'>我願見此圖經者　應當志心如是觀</div>
</div>
<p class='juan'>佛說觀無量壽佛經<span class='note-inline'>(圖頌終)</span></p></div></div>
</div><!-- end of div[@id='body'] -->
</body></html>