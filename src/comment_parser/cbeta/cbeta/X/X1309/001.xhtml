<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>正法眼藏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1309-A 重刻正法眼藏序</p><p>正法眼藏者。難言也。請以喻明。譬如淨眼洞見森羅。取之無窮。用之無盡。故名曰藏。夫藏者。含藏最廣。邪正相襍。涇渭難辯。甚至邪能奪正。正反為邪。故似泉眼不通泥沙立壅。法眼不正邪見層出。剔抉泥沙而泉眼通。剪除邪見而法眼正。自非至人其何擇焉。昔竺乾有九十六種背正趨邪。二十八人摧邪持正。逮家東土白馬西來。正教始興於濁世。名相尋陷於邪宗。由是達磨大師掃除繁萎直示本心。嗣後五宗分派各別門風。會其樞要。卓乎純正。詎意人根䆮劣。法久獘生。或承虗接響。以盲枷瞎棒妄號通宗。或守拙抱愚。以一味不言目為本分。或彷彿依稀自稱了悟。或搖唇鼓舌以當平生。如是有百二十家癡禪。自賺賺人。淪溺狂邪。故我大慧老人承悲願力。運無畏心。決擇五家。提挈最正者凡百餘人。裒以成帙。目曰正法眼藏。是書也。如懸白澤裘。精妖喪魄。秉金剛劍。魔外潛踪。四七古錐宗眼。二三老漢家珍。不涉程途。一覽具足。知為後學指南無加此矣。時有繡水普善庵沙門慧悅居士。春門徐弘澤。自慶奇遇嗟彼未聞。冀報佛恩募資重刻。屬余為序。以貽同志。而參學者即使遊法界無邊之門。融古今剎那之念。猶是功勳邊事。若能了悟則自心何知。自眼何見。非見非知。是真得正法眼藏者矣。</p>
<p>萬曆丙辰端陽日嗣曹洞正宗第二十七代古越顯聖寺住持沙門　圓澄　撰</p>
</div>
<div class='div-xu'><a id='mulu2' />
<p class='h1'>No. 1309-B 題刻大慧禪師正法眼藏</p><p>大慧杲公以迅鷹俊鶻之資。初被湛堂脫鞴。繼受圓悟礪爪。然後摶摩雲空蹴躐海浪。毛羣羽族靡不遭其裂腦碎肝者。快哉無師自然之智。真超然而獨雄者也。若夫議論風旨形於楮墨。博大詳盡。橫所欲吐必使了然。印人之心。而回環轉折之妙。又若藻士杼軸而出者。抑何宗說之兼暢歟。良由少侍圓悟令處擇木堂。日與士大夫周旋。稔其華辨。不無資發之助耳。杲所善士大夫無如無盡．無垢兩居士。無盡始以功名自喜。事業未盡可人。摧拉之後。霜降水涸洗露本根。當世味蜇口之餘。領醍醐沃心之益。想見空闊明妙。令得復秉權軸。更展作畏。未必無可觀也。子韶金顱玉骨。[王*堅][王*堅]名節。自樹剛大之氣。浩然伸於華夷。迨其晚也。必以覺場為息心之地。與杲老契稱莫逆。杲因以有衡陽之譴。後會怡然曾不齒及此兩人者。相與於無相與其所以然之故。寧易測哉。甞試論之。名納之與士大夫處。雖無心襲其文<span class='corr'>采</span>。有如縞裹旃檀芳馥暗透。代之偉人世智辨聰種種靡缺。至於發真歸元末後一著子。必須無面目漢痛下老拳。杲之所著語錄．書問．宗門武庫與是編。大都貫串宗乘出入孔老。葢礲斵其門徒者十七。而為士大夫發拳者十三。吾輩有意踵兩居士䠱者。尤宜盡心焉。不獨緇流當奉為家珍而<span class='corr'>已</span>。</p>
<p>萬曆丙辰孟夏浴佛日竹嬾居士李日華識</p>
</div>
<div class='div-xu'><a id='mulu3' />
<p class='h1'>No. 1309-C 答張子韶侍郎書</p><p>左右以自所得瞥脫處為極則。纔見涉理路入泥入水為人底。便欲埽除使滅蹤跡。見宗杲所集正法眼藏。便云臨濟下有數箇菴主好機鋒。何不收入。如忠國師說義理禪。教壞人家男女。決定可刪。左右見道如此諦當。而不喜忠國師說老婆禪。坐在淨淨潔潔處。只愛擊石火閃電光一著子。此外不容一星兒別道理。真可惜耳。故宗杲盡力主張。若法性不寬。波瀾不闊。佛法知見不亡。生死命根不斷。則不敢如此四楞著地入泥入水為人。葢眾生根器不同。故從上諸祖各立門戶施設。備眾生機。隨機攝化。故長沙岑大蟲有言。我若一向舉揚宗教。法堂前須草深一丈。倩人看院始得。既落在這行戶裏被人喚作宗師。須備眾生機。說法如擊石火閃電光一著子。是這般根器方承當得。根器不是處。用之則揠苗矣。宗杲豈不曉瞥脫一椎便七穿八穴。是性燥所以集正法眼藏。不分門類。不問雲門．臨濟．曹洞．溈仰．法眼宗。但有正知正見可以令人悟入者皆收之。見忠國師．大珠二老宿禪備眾體。故收以救此一類根器者。左右書來云決定可刪。觀公之意正法眼藏盡去除諸家門戶。只收似公見解者方是。若爾則公自集一書化大根器者。有何不可。不必須教妙喜隨公意去之。若謂忠國師說拖泥帶水老婆禪便絕後。則如巖頭．睦州．烏臼．汾陽無業．鎮州普化．定上座．雲峯悅．法昌遇諸大老。合兒孫滿地。今亦寂然無主化者。諸公豈是拖泥帶水說老婆禪乎。然妙喜主張國師無垢破除。初不相妨也。</p>
</div>
<div class='div-other'><a id='mulu4' />No. 1309
<p class='juan'><a id='mulu5' />正法眼藏卷第一之上</p><p class="byline">徑山大慧禪師　宗杲　集并著語</p><p class="byline">繡水春門居士徐弘澤校閱</p><p>琅邪和尚問舉和尚近離甚處。舉曰兩浙。船來陸來。曰船來。船在甚麼處。曰步下。不涉程途一句作麼生道。舉以坐具摵一摵曰。杜撰長老如麻似粟。便拂袖而出。琅邪問侍者。此是甚麼人。曰舉上座。琅邪遂親下旦過堂問。莫是舉上座麼。莫怪適來相觸忤。舉便喝。復問長老何時到汾陽。曰某時到。舉曰我在浙江早聞你名。元來見解只如此。何得名播寰宇。琅邪遂作禮曰慧覺罪過。</p>
<p style="margin-left:1em">妙喜曰。賓則始終賓。主則始終主。二大士驀劄相逢。主賓互換。直下發明臨濟心髓。苟非徹證向上巴鼻。具出常情正眼。未免作得失論量。或者道舉公前來一一據實祗對。琅邪末後不合作佛法道理。是杜撰處。或者道琅邪被舉公道箇杜撰。心中疑惑。即時倒戈卸甲。遂挽留舉公咨決此事。謂之坐參。一犬吠虗千猱啀實。葢由主法者智眼不明。濫觴宗教疑誤後人。殊不知二大士激揚若日月麗天。龍象蹴蹋。決非跛驢盲者之事。井蛙醯雞又焉知宇宙之寬曠邪。予甞室中舉此話問學者。你還肯琅邪此語否。曰不肯。何故不肯。曰不合作佛法道理。予復舉雲門問洞山近離甚處。曰查渡。夏在甚處。曰湖南報慈。幾時離彼。曰八月二十五。門云放你三頓棒。你還肯雲門此語否。曰肯。肯者云何。曰雲門無佛法道理。予曰。師家問處一般。學者答處無異。你為甚肯一不肯一。學者佇思。予連棒打出。復召其僧且來且來。其僧回首。予曰你若作棒會。帶累我也是箇瞎漢。其僧便禮拜曰。今日方知琅邪與舉公非常情可測。予曰你看遮瞎漢亂統。又打喝出。予因罪居衡陽。杜門循省外。無所用心。間有衲子請益。不得<span class='corr'>已</span>與之酬酢。禪者沖密．慧然隨手抄錄。日月浸久成一巨軸。沖密等持來乞名。其題欲昭示後來。使佛祖正法眼藏不滅。予因目之曰正法眼藏。即以琅邪為篇首。故無尊宿前後次序。宗派殊異之分。<span class='corr'>但</span>取徹證向上巴鼻。堪與人解黏去縛具正眼而<span class='corr'>已</span>。</p>
<p>巖頭和尚示眾云。夫大統綱宗中事須識句。若不識句。難作箇話會。甚麼是句百不思時喚作正句。亦云居頂。亦云得住。亦云歷歷。亦云惺惺。亦云的的。亦云佛未生時。亦云得地。亦云與麼時。將與麼時等破一切是非。纔與麼便不與麼。便轉轆轆地。若也看不過。纔被人<span class='corr'>刺</span>著眼盵瞪地。恰似殺不死底羊相似。不見古人道。沈昏不好。須轉得始得。觸著便轉。纔與麼便不與麼。是句亦剗非句亦剗。自然轉轆轆。自然目前露倮倮地飽齁齁地。不解却不解齩。不見道却物為上逐物為下。瞥起微情早落地上。若是齩猪狗眼赫赤。若有人問如何是禪。向伊道合取屎孔著。却有些子氣息。便知深淺。硬紏紏地。汝識取遮箇狸奴面孔。與麼時不要故挅伊。不要稱量伊。於中有一般漢撞著物不解轉。<span class='corr'>刺</span>著屙漉漉地。遮般底椎殺萬箇亦無罪過。若是本色底。撥著便上齩人火急。却似<span class='corr'>刺</span>蝟子相似。未觸著時自弄毛羽可憐生。纔有人撥著便嗔斗㖃地。有甚麼近處。若也未得。與麼蕩蕩地喚作依句修行。有則便須等破。與麼時一物不存。信知從來學得一切言句。隘在胷中有甚麼用處。不見道辟觀辟句外不放入內不放出。截斷兩頭自然光烯烯地。不與一物作對便是無諍三昧。兄弟若欲得易會。但向根本明取。欲出不出便須轉。一口齩斷後不用尋伊去住底遠近。但放却自然露倮倮地。不用思搭著昏昏地。纔有所重便成窠臼。古人喚作貼體衣病。最難治。是我向前行脚時參著一兩處尊宿。只教日夜管帶。坐得骨臀生胝口裏水漉漉地。初向然燈佛肚裏黑漆漆地道我坐禪守取。與麼時猶有欲在。不見道無依無欲便是能仁。古人道置毒藥安乳中。乃至醍醐亦能殺人。遮箇不是汝習學得底。遮箇不是汝去住底。不是汝色裏底。莫錯認門頭戶口。賺汝臈月三十日赤閧閧地無益。當莫造作揑怪。但知著衣喫飯。屙屎送尿。隨分遣時。莫亂統。詐稱道者有一片衣不敢將出曬。恐人見怕失道者名。圖人讚歎。作恁麼不中心行。兄弟亦不要信佗繩床上老榾檛屙漉漉地。將為好誑諕人。別造地獄著汝在。信知古風大好。不見道有即是無無即是有。與麼送出來時便知深淺。遮箇是古格。於中有一般漢信彩吐出來。有甚麼碑記。但知喚作禪道。<span class='corr'>但</span>知喚作一句子。軟嫰嫰地。真是無孔鐵鎚。聚得一萬箇有甚麼用處。若是有筋骨底。不用多。諸處行脚也須帶眼始得。莫被人謾。不見道依法生解猶落魔界。夫唱教須一一從自<span class='corr'>己</span>胸襟間吐得出來。與人為榜樣。今時還有與麼漢麼。第一切須識取左右句。遮箇是出頭處。識取去底。識取住底。遮箇是兩頭句。亦是左右句。亦喚作是非句。纔生便齩自然無事。兄弟見與麼說還會麼。莫終日閧閧地亦無了期。欲得易會。但知於聲色前不被萬境惑亂。自然露倮倮地。自然無事。送向聲色前蕩蕩地。恰似一團火焰相似。觸著便燒。更有甚麼事。不見道非是塵不侵。自是我無心。時熱珍重。</p>
<p>真淨和尚示眾云。佛法兩字直是難得人。有底不信自<span class='corr'>己</span>佛事。唯憑少許古人影響相似般若所知境界定相法門。動即背覺合塵。黏將去脫不得。或學者來。如印印泥。遞相印授。不唯自誤亦乃誤佗。洞山門下無佛法與人。只有一口劒。凡是來者一一斬斷。使伊性命不存。見聞俱泯。却向父母未生前與伊相見。見伊擬近前便與斬斷。然則剛刀雖利不斬無罪之人。莫有無罪底麼。也好與三十拄杖。</p>
<p>佛眼和尚示眾云。千說萬說不若親面一見。縱不說亦自分明。王子寶刀喻。眾盲摸象喻。禪學中隔江招手事。望州亭相見事。迥絕無人處深山巖崖處事。此皆親面而見之。不在說也。</p>
<p>雲門和尚拈起拂子云。遮裏得箇入處去揑怪也。日本國裏說禪。三十三天有箇人出來喚云吽吽。特舍兒擔枷過狀。</p>
<p style="margin-left:1em">妙喜曰。遮老漢克由尀耐。冒姓佃官田。更不納苗稅。</p>
<p>拭眼歸宗和尚示眾云。從上古德不是無知解。佗高尚之士不同常流。今時不能自成自立虗度時光。諸子莫錯用心。無人替汝。亦無汝用心處。莫就佗覔。從前只是依佗解。發言皆滯。光不透脫。只為目前有物。僧問如何是玄旨。曰無人能會。僧云向者如何。曰有向即乖。僧云不向者如何。曰誰求玄旨。又曰。去。無汝用心處。僧云豈無方便門令學人得入。曰觀音妙智力能救世間苦。僧云如何是觀音妙智力。師敲鼎葢三下曰子還聞否。僧云聞。曰我何不聞。僧無語。宗以棒趂下。</p>
<p>羅山和尚初入院時上堂。纔攬衣欲坐即云珍重便下座。良久却回云。未識底近前來。時有僧纔出禮拜。山云也大苦。僧禮拜起云某甲咨和尚。山便喝出。僧問如何是奇特一句。山云道甚麼。良久云。若是上士。脚纔跨門便委得。若也覿面相呈猶是鈍漢。口喃喃地不消一钁。會麼。不是禪。不是道。不是佛。不是法。是甚麼。靈鋒寶劒常露現前。亦能殺人亦能活人。若能操持一任操持。若也出場定當。須是箇漢始得。機機相副法法無根。互為賓主。雖然如此。切忌承當。何故。你若野干鳴。我即師子吼。我若野干鳴。你亦師子吼。你若師子吼。我亦師子吼。臨時布取意句有主宰。所以道意中句。句中意。意中不停句。句中不停意。意句不同倫。合作麼生會。意能剗句。句能剗意。意句交馳是為可畏。意句不明事理不通。只是箇無孔鐵鎚。古人喚作流俗阿師。似遮般底如稻麻竹葦有甚麼用處。此箇門中須是箇漢眼卓朔地。點著便轉轆轆地。豈是你清濁可羨凡聖能詮。有恁麼漢。上士相逢如擊石火。如爆龜紋。迅速如風。捷辯如電。快著精彩。一人半人。事褫言句動逾萬億。低頭學禪卒不可得。所以道恁麼則易。不恁麼則難。亦云恁麼則難。不恁麼則易。諸人作麼生。大須細意。兄弟。夫行脚也須帶眼。莫被遮般底罩却。教你直須冥然去。須得綿綿去。苦哉。被遮般底無辜枷著。有甚麼出期。遮箇如水上葫蘆子。有人按得麼。常露現前。滔滔地自由自在。未曾有一法解葢得伊。未曾有一法解等得伊。撥著便露。觸著便轉轆轆地。葢聲葢色。展即周流無滯。常露目前。豈是兀兀底。出則無無不是。入則箇箇歸源。聲前迥迥地。豈墮有無。所以道聲前一句非聖不傳。未曾親近如隔大千。聲前一思大家具知。遮箇作麼生會。尋常道聲前有路從汝洞明。句後不來猶虧一半。纖毫不透如隔鐵圍。奇特相逢將何詰對。大凡唱教須會目前生死意句殺活。方可褒揚。殺人刀活人劒。上古之機鋒。亦是今時之樞要。摧魔破執不得不無。直露真詮。須知<span class='corr'>己</span>有的能破的。大用無虧圓通現前。魔難措手。若也未得如此。一切四威儀中合作麼生明顯。還見伊面孔麼。遮裏尋常道面門一思常時無間。諸人還得恁麼也無。若實未明。且須自立。露倮倮地不與萬法為隣。一切法葢伊不得。所以古人道。目前無法。意在目前。不是目前法。非耳目之所到。第一須得本智現前。本地風光常露倮倮地。自由自在出入無滯。方可違時。乃至龍神擎花無路。外道潛覰不見。有蹤不是。泯形實去。兄弟。透頂透底始得。莫只遮邊那邊逴得些子言句。到處插語。指東畫西。舉古舉今。遮般底椎殺一萬箇有甚麼罪過。明朝後日錮鏴人家男女。打汝鬼骨臀有日在。知麼。宗門深奧酌度胷襟。麤餐易飽細嚼難饑。根本荖殊良由自錯。虗勞一報。空腹高心過是阿誰。食人言語。揀擇是非。只占<span class='corr'>己</span>長。終無是處。無事珍重。</p>
<p>琅邪覺和尚上堂。有僧出來畫一圓相。琅邪拈拄杖。僧擬議。琅邪便打云道。僧云不道。為甚麼不道。僧云三世諸佛不出於此。琅邪又打。尋時趂出。乃云教中道以手指比丘犯波逸提罪。山僧今日入地獄如箭射。</p>
<p>雪峯山畔有一僧卓菴多年。不剃頭。自作一柄木杓去溪邊舀水喫。時有僧問如何是祖師西來意。菴主云溪深杓柄長。僧歸舉似雪峯。峯云。也甚奇怪。雖然如是。須是老僧勘過始得。峯一日同侍者將剃刀去訪佗。纔相見便問道得即不剃汝頭。菴主便將水洗頭。峯便與剃却。</p>
<p>雲居簡和尚。僧問路逢猛虎時如何。曰。千人萬人不逢。偏汝便逢。問孤峯獨宿時如何。曰。閉著七間僧堂不宿。阿誰教汝孤峯獨宿。</p>
<p>晦堂和尚示眾云。知幻即離不作方便。離幻即覺亦無漸次。釋迦老子千門萬戶一時擊開。靈利漢纔聞舉著撩起便行。更若踟蹰。君往西秦我之東魯。</p>
<p>僧問趙州。學人乍入叢林乞師指示。州云喫粥了也未。云喫粥了也。州云洗鉢盂去。其僧因此大悟。雲門云。且道有指示無指示。若言有。趙州向伊道箇甚麼。若言無。遮僧為甚悟去。雲峯悅和尚云。雲門不識好惡。恁麼說話大似為蛇畫足。雲峯則不然。遮僧恁麼悟去。入地獄如箭射。</p>
<p style="margin-left:1em">妙喜曰。雲門老漢大似阿修羅王㧌動三有大城諸煩惱海。隨後喝云。寐語作甚麼。復云。雲峯雖善背手抽金鏃。翻身控角弓。爭柰蹉過雲門何。</p>
<p>黃龍南和尚示眾。舉大珠和尚云。身口意清淨是名佛出世。身口不清淨是名佛滅度也。好箇消息。古人一期方便與你諸人開箇入路。既得箇入路又須得箇出路。登山須到頂。入海須到底。登山不到頂不知宇宙之寬廣。入海不到底不知滄溟之淺深。既知寬廣又知淺深。一蹋蹋翻四大海。一摑摑倒須彌山。撒手到家人不識。雀噪鵶鳴栢樹間。</p>
<p>僧問保福。雪峰平生有何言句得似羚羊挂角時。福曰不可我作雪峰弟子不得。</p>
<p>真淨和尚示眾。舉三聖問雪峰。透網金鱗以何為食。峰云。待汝出得網來即向汝道。三聖云一千五百人善知識。話頭也不識。俊哉俊哉。快活快活。恰似一隻鷂子。莫驚著。報寧即不然。透網金鱗以何為食。待你出得網來即向你道。待佗道一千五百人善知識話頭也不識。<span class='corr'>但</span>拽拄杖打出三門外。復云。也好快活恰似一隻虎。莫動著。諸禪德。且道報寧快活何似三聖快活。莫有快活底漢麼。出來定當看。良久喝一喝云。把手搜不住。</p>
<p>龐居士曰。但願空諸所有。慎勿實諸所無。</p>
<p>烏臼和尚見玄紹二上座來。便問二禪伯近離甚麼處。僧云江西。臼便打。僧云久嚮和尚有此機要。臼云你既不會。第二箇近前來。僧擬議。臼又打云。同坑無異土。參堂去。</p>
<p>趙州和尚一日在東司上見文遠過。遂喚云文遠。遠應喏。州云東司上不可與你說佛法。</p>
<p>慈明和尚示眾云。無明實性即佛性。幻化空身即法身。諸仁者。若也信得去。不妨省力。可謂善財入彌勒樓閣。無邊法門悉皆周遍。得大無礙。悟法無生。是謂無生法忍。無邊剎境自佗不隔於毫端。十世古今始終不離於當念。且問諸人。阿那箇是當念。只如諸人無明之性即是汝本覺妙明之性。葢為不了生死根源。執妄為實。隨妄所轉。致墮輪回。受種種苦。若能回光返照。自悟本來真性不生不滅。故曰無明實性即佛性。幻化空身即法身。只如四大五蘊不淨之身都無實義。如夢如幻如影如響。從無量劫來流浪生死。貪愛所使無暫休息。出此入彼。積骨如毗富羅山。飲乳如四大海水。何故。為無智慧。不能了知五蘊本空都無所實。逐妄受生。貪欲所拘。不得自在故。所以世尊云。諸苦所因。貪欲為本。若滅貪欲。無所依止。汝等若能了知幻身虗假本來空寂。諸見不生無我人眾生壽者。諸法皆如。故曰幻化空身即法身。法身覺了無一物。唯聽法說法虗玄。大道無著真宗。故曰本源自性天真佛。又曰五陰浮雲空去來。三毒水泡虗出沒。若如是者。是為度一切苦厄。乃至無量無邊煩惱知解悉皆清淨。是為清淨法身。若到遮箇田地。便能出此入彼捨身受身。地獄天堂此界佗方。縱橫自在。任意浮沉。應物舒光隨機逗教。喚作千百億化身。與麼說話可謂無夢說夢。和泥合水。撒屎撒尿。不識好惡。乃呵呵大笑云。若向衲僧門下十萬八千未夢見佗汗臭氣在。雖然如是。事不得一向。但以假名字。引導於眾生。喝一喝。</p>
<p>保寧勇和尚示眾。舉夜夜抱佛眠。朝朝還共起。起坐鎮相隨。語默同居止。分毫不相離。如身影相似。欲識佛去處。只遮語聲是。大眾。傅大士此之一頌。古今不墜。一切人知向此瞥地者亦多。錯會者不少。玄沙和尚云。大小傅大士只認得箇昭昭靈靈。洞山聰和尚云。你且道衲僧家日裏還曾睡也無。此二尊宿兩轉語。誰言世上無仙客。須信壺中別有天。保寧亦有一頌。要眠時即眠。要起時即起。水洗面皮光。啜茶濕却觜。大海紅塵生。平地波濤起。呵呵阿呵呵。囉哩哩囉哩。僧問如何是保寧境。云主山頭倒卓。如何是境中人。云鼻孔無半邊。如何是保寧家風。云硬餬餅爛䬪飥。忽遇客來將何祗待。云麤飡易飽細嚼難饑。</p>
<p>嚴陽尊者問趙州。一物不將來時如何。州云放下著。嚴云。既是一物不將來。又放下箇甚麼。州云。放不下便擔取去。黃龍南和尚頌云。一物不將來。兩肩擔不起。言下忽知非。心中無限喜。毒惡既忘懷。蛇虎為知<span class='corr'>己</span>。光陰幾百年。清風猶未<span class='corr'>已</span>。</p>
<p>法華舉和尚示眾云。釋迦不出世。達磨不西來。佛法遍天下。談玄口不開。</p>
<p style="margin-left:1em">妙喜曰。作賊人心虗。</p>
<p>定慧信和尚問僧。忠國師無情說法。南方尊宿如何商量。僧云諸方皆云六根互用信。云。教中道無眼耳鼻舌身意。將甚麼互用。僧擬議。信劈脊便打。生法師云。敲空作響擊木無聲。雲門以拄杖空中敲云。阿耶耶。又敲板頭云作聲麼。僧云作聲。雲門云遮俗漢。又敲板頭云。喚甚麼作聲。</p>
<p>玄沙和尚問僧甚處來。僧云瑞巖來。沙云瑞巖有甚麼言句。云和尚尋常喚主人翁。自應云。諾。惺惺著。佗後莫受人謾。沙云。一等弄精魂。猶較些子。</p>
<p>黃龍新和尚示眾云。清珠下於濁水。濁水不得不清。念佛投於亂心。亂心不得不佛。佛既不亂濁水自清。濁水既清功歸何所。良久云。幾度黑風翻大海。未曾聞道釣舟傾。</p>
<p>薦福古和尚示眾。舉百丈恒和尚有時上堂。眾纔集。云喫茶便下座。有時上堂。眾纔集。云珍重便下座。有時上堂。眾纔集。云歇便下座。往往多用此時節因緣。眾人罔測津涯。後來又自作一頌頌此三轉因緣云。百丈有三訣。喫茶珍重歇。直下便承當。敢保君未徹。大眾。只如恒和尚作此一頌。且道見處如何。還知得失否。要會麼。據佗三度上堂時節。恰似箇好人。後來作此一頌。恰如面上雕兩行字。若是通人達士舉起便知。後學初機難為揀辨。老僧與汝從頭注出。百丈有三訣。賊身<span class='corr'>已</span>露。喫茶珍重歇。贓物出來。直下便承當。敢保君未徹。大似抱贓判事。然雖如此。諸仁者。若具擇法眼方能證明。如或邪正不分。可謂顢頇佛性。更須愽問賢良。可惜虗生浪死。</p>
<p>歸宗寶和尚讚初祖達磨<span class='note-inline'>(并序)</span>師真徒邈。三界無著。擬欲安排。知君大錯。虗勞指點。何處捫摸。要識師真。乾坤廓落。</p>
<p>師相兮世所希。師眉兮陣雲埀。師眼兮電光輝。師鼻兮聳須彌。師口門無齒兮過在誰。擬涉流沙兮何不自知非。彼此丈夫兮傳法與阿誰。更住少林兮懡㦬却西歸。遇衲僧兮好與一頓椎。雖然如是兮不會莫針錐。琅邪覺和尚覩此讚乃述頌云。師眼兮深。師鼻兮大。師耳兮穿。師舌兮快。師身兮墨。師心兮戴。手攜隻履返流沙。熊耳石塔今猶在。只將此頌驗盡天下衲僧。</p>
<p style="margin-left:1em">妙喜曰。戴此一字不得動著。動著則禍生。</p>
<p>真淨和尚示眾。舉三聖云。我逢人即出。出則不為人。興化云。我逢人即不出。出則便為人。看遮兩箇老古錐。竊得臨濟些子活計。各自分疆列界氣衝宇宙。使明眼衲僧只得好笑。諸禪師。且道笑作甚麼。還知落處麼。若知。一任七顛八倒。若不知。且向三聖興化葛藤裏齩嚼。</p>
<p>趙州和尚到雲居。居云。老老大大何不覔箇住處去。州云作麼生是某住處。居云山前有箇古寺基。州云和尚自住取。次到茱萸萸。亦云老老大大何不覔箇住處去。州云甚麼處是某住處。萸云老老大大住處也不知。州云三十年弄馬騎。今日被驢子撲。</p>
<p>洞山云。須知有佛向上事。僧問如何是佛向上事。山云非佛。雲門云。名不得。狀不得。所以言非。</p>
<p>僧問慈明和尚如何是佛。云水出高源。又問行脚不逢人時如何。云釣絲絞水。</p>
<p>保寧勇和尚示眾云。有手脚。無背面。明眼人看不見。天左旋地右轉。拍膝云。西風一陣來。落葉兩三片。僧問如何是佛法大意。云鑊湯無冷處。</p>
<p>大溈真如和尚舉雪峯甞謂玄沙曰。有箇南際長老問無有答不得者。際一日到雪峰。峰令訪玄沙。沙問曰。古人道此事唯我能知。長老作麼生。際曰須知有不求知者。沙曰山頭老漢喫許多辛苦作麼。玄沙恁麼道。大溈恁麼舉。不得動著。何故。如擊塗毒鼓。遠近聞皆喪。</p>
<p>溈山問仰山甚麼來。仰山云田中來。溈云田中有多少人。仰插鍬叉手而立。溈云今日南山大有人刈茅。仰拽鍬而去。雪竇云。諸方咸謂插鍬話奇特。大似隨邪逐惡。據雪竇見處。仰山被溈山一問。直得草繩自縛去死十分。</p>
<p style="margin-left:1em">妙喜曰。仁者見之謂之仁。智者見之謂之智。百姓日用而不知。故君子之道鮮矣。</p>
<p>黃龍南和尚示眾。舉僧問乾峰。十方薄伽梵。一路涅槃門。未審路頭在甚麼處。峰以拄杖畫云在遮裏。僧請益雲門。門拈起扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼會麼。乾峰一期指路。曲為初機。雲門乃通其變。故使後人不倦。汝等諸人須窮二老之意。莫逐二老之言。得意則返正道以歸家。尋言則蕩邪途而轉遠。</p>
<p>大愚一日辭歸宗。宗問甚處去。愚云諸方學五味禪去。宗云。諸方有五味禪。我遮裏只有一味禪。愚便問如何是和尚一味禪。宗驀口便打。愚忽然大悟云嗄我會也。宗云道道。愚擬開口。宗又打趂出。灌溪初參臨濟。纔入門。濟驀胸擒住。灌溪便云領領。濟便托開。</p>
<p>真淨和尚示眾云。佛法不順人情。諸方長老大開口盡道我會禪會道。且道伊會也未。無端向屎坑裏坐。謾神諕鬼。似遮般底。打殺千萬箇與狗子喫有甚麼過。又有一般禪和子。大開著眼被伊狐魅。殊不自知驀頭著屎澆亦不厭惡。大眾。彼此丈夫爭受恁麼。自<span class='corr'>己</span>合作麼生。</p>
<p>僧問睦州和尚如何是展演之言。州云量才補職。又問如何是不展演之言。州云伏惟尚饗。</p>
<p>雪峰和尚到投子。投子指菴前一片石謂峰云。三世諸佛總在裏許。峰云須知有不在裏許者。投子云不快漆桶。投子與峯遊龍眠。路有兩條。峯問那箇是龍眠路。投子以杖指之。峯云東去西去。投子云不快漆桶。峯問一椎便就時如何。投子云不是性燥漢。云不假一椎時如何。投子云不快漆桶。又問此間還有人參也無。投子將钁頭拋向面前。峯云恁麼則當處掘去也。投子云不快漆桶。</p>
<p>琅邪覺和尚示眾云。主賓互換。坐斷乾坤。料揀雙施。誰人舉目。釋迦聖主示滅雙林。達磨大師真歸熊耳。琅邪門下還有具眼衲子真正道流麼。若無。應病與藥診候臨時。僧問。德山棒。臨濟喝。去此二途請師別道。琅邪云。千鈞之弩不為鼷鼠而發機。僧便喝。琅邪云作家。僧擬議。琅邪便打。</p>
<p>大寧寬和尚示眾云。佛法無事。人自迷源。祖佛出來。大家整頓。故有教流沙界道播四方。盡皆捨短從長。窮究本性。本性若達。一切皆通。信手拈來。千般受用。且道恁麼說話還合得祖宗門下事麼。良久云。啼得血流無用處。不如緘口過殘春。</p>
<p>江州<span class='corr'>刺</span>史李渤問歸宗。教中所言須彌納芥子。渤即不疑。芥子納須彌莫是妄談否。宗曰。人傳使君讀萬卷書籍還是否。李曰然。宗曰。摩頂至踵如椰子大。萬卷書向何處著。李俛首而<span class='corr'>已</span>。李異日又問云。大藏教明得箇甚麼邊事。宗舉拳示之云還會麼。李云不會。宗云。遮箇措大空讀萬卷書。拳頭也不識。</p>
<p>僧問清平和尚。如何是大乘。曰井索。如何是小乘。曰錢索。如何是有漏。曰笊籬。如何是無漏。曰木杓。法雲圓通和尚曰。大乘小乘。井索錢索。有漏無漏。笊籬木杓。</p>
<p style="margin-left:1em">法昌遇和尚垂語云。我要一箇不會禪底做國師。妙喜曰。且道是醍醐句是毒藥句。</p>
<p>真淨和尚示眾云。天地與我同根。萬物與我一體。脚頭脚尾橫三豎四。北俱盧州火發。燒著帝釋眉毛。東海龍王忍痛不禁轟一箇霹靂。直得傾湫倒嶽雲暗長空。十字街頭廖鬍子醉中驚覺起來。拊掌呵呵大笑云。筠雲城中近來少賊。乃拈拄杖云賊賊。</p>
<p>玄沙因誤服藥徧身紅爛。僧問如何是堅固法身。沙云膿滴滴地。懷和尚頌云。滴滴通身是爛膿。釣魚船上顯家風。時人只看絲綸上。不見蘆花對蓼紅。端和尚云。曾有人問法華。如何是清淨法身。只答他道屎臭熏天。又云。蓮花葉上化生兒。且道與古人是同是別。法華亦有頌云。屎臭熏天亦偶然。法華爭敢為君宣。鼻中若有通天竅。一任橫行不著穿。</p>
<p>疎山示眾云。老僧咸通年<span class='corr'>已</span>前會得法身邊事。咸通年<span class='corr'>已</span>後會得法身向上事。雲門問。承聞和尚咸通年<span class='corr'>已</span>前會得法身邊事。咸通年<span class='corr'>已</span>後會得法身向上事。是否。山云是。門云如何是法身邊事。山云枯樁。門云如何是法身向上事。山云非枯樁。門云還許學人說道理也無。山云許你說。門云。枯樁豈不是明法身邊事。非枯樁豈不是明法身向上事。山云是。門云法身還該一切否。山云作麼生不該。門指淨瓶云法身還該遮箇麼。山云闍梨莫向淨瓶邊會。門便禮拜。</p>
<p style="margin-left:1em">妙喜曰。雲門禮拜。不是好心。</p>
<p>五祖演和尚示眾云。祖師道。吾本來茲土。傳法救迷情。一花開五葉。結果自然成。達磨大師信脚來信口道。後代兒孫多成計較。要會開花結果處麼。鄭州梨。青州棗。萬物無過出處好。又僧問如何是佛。云肥從口入。問祖意教意是同是別。云。人貧智短。馬瘦毛長。慈明和尚牧童謌。牧牛童。實快活。跣足披蓑雙角撮。橫眠牛上向天歌。人問如何牛未渴。回面觀。平田濶。四方放去休攔遏。八面無拘任意遊。要收只在索頭撥。小牛兒。順摩捋。角力未充難提掇。且從放在小平坡。慮上高峯四蹄脫。日<span class='corr'>已</span>高。休喫草。揑定鼻頭無少老。一時牽向圈中眠。和泥看伊東西倒。笑呵呵。好不好。又將橫笛順風吹。震動五湖山海島。倒騎牛。脫布襖。知音休向途中討。若問牧童何處居。鞭指東西無一寶。</p>
<p>歸宗和尚剗草次。有講僧來參。忽有一蛇過。宗以鋤斷之。僧云。久響歸宗。元來是箇麤行沙門。宗按鋤顧視僧曰。你麤我麤。後來雪峰問德山。古人斬蛇意旨如何。德山便打。雪峯便走。德山召云布衲。雪峰回首。德山云佗後悟去方知老漢徹底老婆心。</p>
<p>琅邪覺和尚示眾云。有句無句如藤倚樹。樹倒藤枯恰好喫棒。你且道過在甚麼處。良久云。不是僧繇手。徒說會丹青。</p>
<p>黃龍南和尚示眾云。江南之地春寒秋熱。近日以來滴水滴凍。僧問滴水滴凍時如何。曰未是衲僧分上事。僧云如何是衲僧分上事。曰滴水滴凍。</p>
<p>南泉魯祖杉山歸宗四人離馬祖處各謀住菴。於中路相別次。南泉插下拄杖云。道得也被遮箇礙。道不得也被遮箇礙。宗拽拄杖打泉一下云。也只是遮箇。王老師說甚麼礙與不礙。魯云。只此一句語。大播天下。</p>
<p>洞山聰和尚甞自負柴上山。路逢一僧問。山上有柴。何故將上去。聰便放柴於地云會麼。僧云不會。聰云我要燒。</p>
<p>僧問嚴陽尊者。如何是佛。曰土塊。如何是法。曰地動也。如何是僧。曰喫粥喫飯。如何是新興水。曰前面江裏。</p>
<p>百丈恒和尚侍立法眼次。因請益外道問佛。不問有言。不問無言。敘語未終。法眼曰。住住。汝擬向世尊良久處會去。恒於此大悟。</p>
<p>楊岐和尚為慈明忌日設齋。眾集至真前。以兩手握拳安頭上。以坐具畫一畫打一圓相便燒香。退身三步作女人拜。首座云休揑恠。曰首座作麼生。座云和尚<span class='corr'>休</span>揑怪。曰兔子喫牛嬭。第二座近前打一圓相便燒香。亦退身三步作女人拜。楊岐近前作聽勢。第二座擬議。楊岐打一掌曰。遮漆桶。也亂做。</p>
<p style="margin-left:1em">妙喜曰。楊岐老漢大似溺却一船麻。却來戽斗裏掃。</p>
<p>臨濟辭黃檗。檗問甚麼處去。濟云不是河南便是河北。檗便打。濟約住棒遂與一掌。檗呵呵大笑。喚侍者將先師禪板拂子來。濟召侍者將火來。檗云。汝但將去。<span class='corr'>已</span>後坐却天下人舌頭去在。</p>
<p>香嚴初開堂。溈山令人送拄杖并書到。香嚴接了云蒼天蒼天。僧便問。和尚為甚如此。曰只為冬行春令。</p>
<p>黃龍南和尚示眾云。青蘿夤緣直上寒松之頂。白雲淡泞出沒太虗之中。萬法本閑。唯人自閙。閙箇甚麼。咄。下座。</p>
<p>天衣懷和尚示眾云。青蘿夤緣直上寒松之頂。白雲淡泞出沒太虗之中。何似南山起雲北山下雨。若也會得。甜爪徹蔕甜。若也不會。苦瓠連根苦。</p>
<p>慈明和尚示眾。以拄杖擊繩牀一下云。大眾。還會麼。不見道一擊忘所知。更不假修持。諸方達道者。咸言上上機。香嚴恁麼悟去。分明悟得如來禪。祖師禪未夢見在。且道祖師禪有甚長處。若向言中取則。誤賺後人。直饒棒下承當。辜負先聖。萬法本閑。唯人自閙。所以山僧居福嚴只見福嚴境界。宴起早眠。有時雲生碧嶂月落寒潭。音聲鳥飛鳴般若臺前。娑羅花香散祝融峰畔。把瘦笻坐盤陀石。與五湖衲子時話玄微灰頭土面。住興化只見興化家風。迎來送去。門連城市車馬駢闐。漁唱瀟湘猿啼岳麓。絲竹謌謠時時入耳。復與四海高人日談禪道。歲月都忘。且道居深山住城郭還有優劣也無。試道看。良久云。是處是慈氏。無門無善財。</p>
<p>薦福古和尚示眾云。三世諸佛仰望不及。天下祖師結舌有分。知有者善自保任。未知有者不休何待。又示眾云。劍去久矣徒勞刻舟。珍重。</p>
<p>保寧勇和尚云。一是一。二是二。三是三。四是四。數目甚分明。上下依資次。依資次。有何事。以拄杖畫一畫云。大眾。一時亂却六十甲子了也。</p>
<p>玄沙和尚云。深山懸崖千年萬年人跡不到處。還有佛法也無。若道有。喚甚麼作佛法。若道無。佛法却有不到處。又示眾云。諸方老宿盡道接物利生。忽遇三種病人來作麼生接。患盲者。拈椎豎拂佗又不見。患聾者。語言三昧佗又不聞。患瘂者教伊說又說不得。且作麼生接。若接此人不得。佛法無靈驗。有僧請益雲門。門云汝禮拜著。僧禮拜起。門以拄杖便挃。僧退後。門云你不是患盲。復喚僧近前。僧近前。門云你不是患聾。乃豎起拄杖云還會麼。僧云不會。門云你不是患瘂。其僧於此有省。汾陽昭和尚頌云。權生聾瞽瘂[病-丙+(君/巾)]痲。要顯吾宗驗作家。金剛截鐵如泥碎。透金纔動失玄沙。佛眼和尚頌云。玄沙三種病人。有理不在高聲。引得香嚴老子。却來樹上懸身。</p>
<p>大寧寬和尚示眾云。少林妙訣。古佛家風。應用隨機。卷舒自在。如拳作掌開合有時。似水成漚起滅無定。動靜俱顯語默全彰。萬用自然不勞心力。到遮裏喚作順水放船是人去得。且道逆風舉棹誰是知音。良久云。弄潮須是弄潮人。</p>
<p>僧問大隋和尚。如何是大隋一面事。曰東西南北。</p>
<p style="margin-left:1em">妙喜曰。且道答遮僧話不答遮僧話。</p>
<p>忠國師問紫璘供奉甚處來。云城南來。國師云城南草作何色。云作黃色。國師乃問童子。城南草作何色。童子云作黃色。國師云只遮童子亦可簾前賜紫對御談玄。</p>
<p>泐潭英和尚開堂日。僧禮拜起便垂下袈裟角云。脫衣卸甲時如何。曰。喜得狼烟息。弓梢壁上懸。僧却攬上袈裟云。重整戈甲時如何。曰。不到烏江畔。知君未肯休。僧便喝。英曰驚殺我。僧拍一拍。英曰也是死中得活。僧禮拜。英曰。將謂是收燕破趙之才。元來只是販私鹽賊。僧問如何是佛。曰眉分八字眼似流星。僧云如何是祖師西來意。曰一棒一條痕。僧云大眾證明學人禮謝。英呵呵大笑。僧拜起以左手畫一圓相。英以拂子穿向右邊。僧以右手畫一圓相。英以拂子穿向左邊。僧以兩手畫圓相托呈。英以拂子畫一畫云。三十年來未曾逢溈仰子孫。今日却遇著箇蹋土墼漢。還更有問話者麼。良久無人。遂云。問也無窮。答也無盡。問答去來於道轉遠。何故。況為此事直饒棒頭薦得不是丈夫。喝下承當未為達士。那堪更向言中取則句裏馳求。語路尖新機鋒捷疾。如斯見解盡是埋沒宗旨玷污先賢。於吾祖道何曾夢見。只如我佛如來臨般涅槃乃云。吾有正法眼藏涅槃妙心。付囑摩訶大迦葉。迦葉遂付阿難。洎商那和修毱多大士。諸祖相繼至於達磨西來。直指人心見性成佛。不立文字語言。豈不是先聖方便之道。自是當人不信。却自迷頭認影。奔逐狂途。致使伶俜流浪生死。禪德。若能一念回光返照。向自<span class='corr'>己</span>脚跟下褫剝究竟將來。可謂洞門豁開。樓閣重重十方普現海會齊彰。便乃凡聖賢愚山河大地以海印三昧一印印定。更無纖毫透漏。山僧如是舉唱。若是眾中有本色衲僧。聞之實謂掩耳而歸。笑破他口。大眾。且道本色衲僧門下一句作麼生道。良久云。天際雪埋千尺石。洞門氷折幾株松。</p>
<p>禾山示眾云。習學謂之聞。絕學謂之隣。過此二者是謂真過。僧問如何是真過。曰解打鼓。如何是真諦。曰解打鼓。即心即佛即不問。如何是非心非佛。曰解打鼓。向上人來如何接。曰解打鼓。</p>
<p>龐居士問馬大師。不與萬法為侶是甚麼人。曰待汝一口吸盡西江水即向汝道。僧問如何是佛。曰即心是佛。</p>
<p>大溈真如和尚示眾云。阿喇喇。是甚麼。翻思破竈墮。杖子纔擊著。方知辜負我。以拄杖擊香卓一下云。墮墮。僧問趙州庭栢意旨如何。曰。夜來風色緊。孤客<span class='corr'>已</span>先寒。僧云。先師無此語。又作麼生。曰行人始知苦。僧云。十載走紅塵。今朝獨露身。曰雪上加霜。</p>
<p>天衣懷和尚示眾云。玄黃不真。黑白何咎。六祖大師道。葉落歸根。來時無口。若會此箇說話。直入維摩丈室。住金色光中。見十方世界四聖六凡如觀掌中菴摩勒果。又見一類眾生寢生死長夜。惛惛睡眠不覺不知。作金雞報曉一聲令伊省寤。豈不快哉。若能如是。方可將此深心奉塵剎。是即名為報佛恩。雖然如是。古人道。笑我者多。哂我者少。</p>
<p>法華舉和尚示眾云。夫參學須具擇法眼。不得顢頇。若得正眼精明。一切無滯。不見古人道。一句語中須具三玄。一玄中須具三要。古人恁麼道意在於何。鵞王擇乳。素非鴨類。僧問。萬里無片雲即不問。一條霜刃事如何。曰誰敢動著。僧禮拜。舉曰小慈妨大慈。便打。問智識不到處時如何。曰三門不曾開。僧云誰是知音者。曰口似鼻孔。</p>
<p>龍濟和尚示眾云。具足凡夫法。凡夫不知。具足聖人法。聖人不會。聖人若會即是凡夫。凡夫若知即是聖人。此語具一理二義。若人辨得。不妨於佛法中有箇入處。若辨不得。莫道不疑。</p>
<p style="margin-left:1em">妙喜曰。點石化為金玉易。勸人除却是非難。</p>
<p>龍濟又云。是柱不見柱。非柱不見柱。是非<span class='corr'>已</span>去了。是非裏薦取。</p>
<p style="margin-left:1em">妙喜咄云。又是從頭起。</p>
<p>靈源和尚示眾云。三世諸佛不知有。恩無重報。狸奴白牯却知有。功有浪施。明大用。曉全機。蹤跡處。不思議。歸去好。無人知。衝開碧落松千尺。截斷紅塵水一溪。</p>
<p>洞山初和尚示眾云。楚山北面。漢水南江。擊法鼓而會禪徒。舉宗風而明祖意。若以揚眉瞬目。豎拳豎指。謦欬咳嗽。是厨中拭鉢帛。道甚麼會也無。也是衲僧破草鞋。遮瞎漢。遮漆桶。是弄精魂鬼。總恁麼。總不恁麼。是東司頭廁籌子。以此稱提從上來事。盡是邪魔所作。謗大乘。滅胡種。與你天地懸殊。且道衲僧據甚麼道理。出來對眾道看。折脚鐺子各出一隻手。貴得宗乘不斷。亦表叢林有人。有麼。若無。洞山不惜眉毛打葛藤去也。葛藤之事只在目前。萬象森羅乾坤大地。百千諸佛日月星辰。地獄三塗起心動念。每日經歷皆是諸德自<span class='corr'>己</span>。何不向遮裏體當尋覔看。驀然覰得倜儻分明。不虗行脚也。自得箇安樂田地。洞山此語且作死馬醫。若據明眼衲僧。將草鞋驀口[祝/土]。還恠得佗也無。恠即不恠。你道憑箇甚麼捉得將來。脚跟下推尋。毫末參差。椎折你腰。莫麤心好。僧問。赤水求珠猶是人間之寶。和雲唱出固非格外之談。未審今日將何示人。曰。夜聞祭鬼鼓。朝聽上灘歌。問。言超象表青霄外。出語幽玄事若何。曰。岸上行人聲有韻。船中漁父和不齊。云幽玄事若何。曰鈎長線短。問。聞師引出潭中意。直透青霄事若何。曰甲<span class='corr'>己</span>之年丙作首。曰今日事若何。曰大好雪。問如何是佛。曰麻三斤。問如何是古佛心。曰。巢知風。穴知雨。問牛頭未見四祖時如何。曰楖栗木拄杖。云見後如何。曰竇八布衫。問。佛法兩字即不問。如何是從上來事。曰眼裏瞳人吹木笛。</p>
<p>大隋和尚示眾云。夫上代諸德。莫非求實不自謾昧。豈比飛蛾投火自傷自壞。他明白了。彼生死輪回拘障不得。所以識不能識。智不能知。不聞道釋迦掩室淨名杜口。須菩提無說而說。釋梵絕聽而聽。此事大難大難。僧問路逢古佛時如何。曰。你或逢驢駝象馬。喚作甚麼。問。萬法從心起。未審心從何起。曰。石牛沿江走。水底火燒天。問如何是大人相。曰肚上不貼牓。</p>
<p>慈明和尚問僧近離甚麼處。云雲過千山碧。曰著忙作甚麼。云鴈去水聲凄。明便喝。僧亦喝。明便打。僧亦打。明云。你看遮瞎漢。本分打出三門外。念你是新到。且坐喫茶。又問。化主入廛化導即不問你。入門一句作麼生道。僧便喝。明云亂喝作甚麼。僧又喝。明便打。又問僧近離甚麼處。云楊岐。曰今夏在甚麼處。云筠州興教。曰興教和尚還有鼻孔麼。云有。明便打。</p>
<p>琅邪覺和尚示眾云。翦除狂宼。掃蕩攙搶。猶是功勳邊事。君臣道合。海晏河清。猶是法身邊事。作麼生是衲僧本分事。良久云。透網金鱗猶滯水。回途石馬出紗籠。又頌麻三斤話。洞山麻三斤。真鍮不博金。將錢買五彩。壁上畫天神。頌祖師投針話。龍猛盂中水。提婆毳上針。人人爭得失。箇箇話疎親。不覩雲中鴈。焉知沙塞深。農人移片磉。磉下獲黃金。</p>
<p>真淨和尚示眾。舉雪峯云。南山有條鼈鼻蛇。汝等諸人出入好看。雪峯無大人相。然則蛇無頭不行。長慶恰如箇新婦兒。怕阿家相似。便道堂中今日大有人喪身失命。雲門拽拄杖攛向雪峯面前。作怕勢。為蛇畫足。玄沙云。用南山作甚麼。道我見處親切。不免只在窠窟裏。更無一人有些子天然氣槩。報寧門下莫有天然氣槩底麼。不敢望你別懸慧日獨振玄風。且向古人鶻臭布衫上知些子氣息也難得。</p>
<p>僧問南院。祖意教意是同是別。曰黃尚書李僕射。僧云不會。曰牛頭南馬頭北。</p>
<p style="margin-left:1em">妙喜曰。前頭答得著。後頭答不著。</p>
<p>大愚芝和尚示眾云。大愚相接大雄孫。五湖雲水競頭奔。競頭奔。有何門。擊箭寧知枯木存。枯木存。一年還曾兩度春。兩度春。帳裏真珠撒與人。撒與人。思量也是慕西秦。又舉僧問汾州和尚如何是接初機句。州曰汝是行脚僧。如何是辨衲僧句。州曰西方日出卯。如何是正令行底句。州曰千里持來呈舊面。如何是定乾坤底句。州曰。北俱盧州長秔米。食者無貪亦無嗔。自云。將此四句語以驗天下衲僧。大眾。子細思量。將此四句語被天下衲僧一時勘破。</p>
<p style="margin-left:1em">妙喜曰。諸人要識大愚麼。三年無改於父之道可謂孝矣。</p>
<p>大寧寬和尚示眾。拈拄杖云。高而不危。滿而不溢。在凡凡不捨。居聖聖難逃。十方都一照。大地絕纖毫。且道是甚麼。喝一喝。</p>
<p>泐潭準和尚示眾。拈拄杖云。衲僧家竿木隨身逢場作戲。倒把橫拈自有意思。所以昔日藥山和尚問雲巖云。聞汝解弄師子是否。巖云是。山曰弄得幾出。巖云弄得六出。山曰老僧亦解弄。巖云和尚弄得幾出。山云老僧只弄得一出。巖云。一即六六即一。山便休。大眾。藥山雲巖鈍置殺人。兩子父弄一箇師子也弄不出。若是準上座。只消獨自弄拽得來。拈頭作尾拈尾作頭。轉兩箇金睛。攫幾鉤鐵爪。吼一聲直令百里內猛獸潛蹤。滿空裏飛禽亂墜。準上座未弄師子。請大眾高著眼先看。做一箇定場。擲下拄杖云。箇中消息子。能有幾人知。</p>
<p>佛鑑和尚示眾云。至道無難。唯嫌揀擇。桃花紅。李花白。誰道融融只一色。鷰子語。黃鸎<span class='corr'>鳴</span>。誰道關關只一聲。不透祖師關棙子。空認山河作眼睛。</p>
<p>佛日才和尚頌栢樹子話。趙州庭栢。說向禪客。黑漆屏風。松羅亮隔。</p>
<p>僧問圓照和尚。如何是露地白牛。曰放出無尋處。僧問大通和尚。如何是無縫塔。曰。烟霞生背面。星月遶簷楹。如何是塔中人。曰。竟日不干清世事。長年占斷白雲鄉。</p>
<p>子胡和尚示眾云。諸法蕩蕩何絆何拘。汝等於中自生難易。心源一統綿亘十方。上上根人自然明白。不見南泉道。如斯癡鈍世。且還稀歷歷。分明有。無不是。只少箇丈夫之志。致見如斯疲勞。汝欲得易會麼。自古及今未曾有一箇凡夫聖人出現汝前。亦無有一箇善語惡語到汝分上。為甚麼故。為善善無形。為惡惡無相。既<span class='corr'>已</span>無我。把甚麼為善惡立。那箇是凡聖。汝信否。還保任否。有甚麼回避處。恰似日中逃影相似。還逃得麼。今之既爾。古之亦然。今古齊時。汝還諱得麼。佛法玄妙。了得者自相䇿發。無為小緣妨於大事。汝不見道。寧可終身立法。誰能一旦亡緣。仁者。要得會禪麼。各歸衣鉢下看。</p>
<p>雪竇顯和尚示眾云。形興未質。名起未名。形名既兆。遊氣亂清。拈起拄杖云。大眾。拄杖子是形名雙舉。還有過也無。有即水裡月。無即形名兆。若也究得。實謂恩大難酬。</p>
<p>鼓山示眾云。諸和尚盡道向諸方參學。未委參甚麼。學甚麼。還有參得者無。有即出來對眾驗看。諸和尚為復參禪參道。參佛參法。參毗盧師法身主。參佛向上事涅槃後句。若實參此句。得為大妄。喚作望上心不息。與諸和尚了無交涉。時有僧問如何是佛法大意。曰吐却著。問。凡有言句盡是觸犯宗風。未審如何是宗門中事。曰合取口。</p>
<p>五祖演和尚四面示眾。舉古者道。若有一人發真歸源。十方虗空悉皆消殞。雙泉則不然。若有一人發真歸源。十方虗空築著磕著。又示眾舉古人云。我若向你道即禿却我舌。若不向你道即瘂却我口。且道還有為人處也無。四面有時擬為你吞却。只被當門齒礙。擬為你吐却。又為咽喉小。且道還有為人處也無。四面自來柳下惠。</p>
<p>黃龍新和尚讚祖師云。六祖當年不丈夫。倩人書壁自塗糊。明明有偈言無物。却受佗家一鉢盂。</p>
<p style="margin-left:1em">妙喜曰。且道鉢盂是物不是物。若道是物。死心老亦非丈夫漢。若道非物。爭柰鉢盂何。</p>
<p>雲葢智和尚示眾云。緊峭離水靴。蹋破湖湘月。手把鐵蒺黎。打破龍虎穴。翻身倒上樹。始見無生滅。却笑老瞿曇。彈指超彌勒。</p>
<p>雲居齊和尚因法燈和尚問。適來有人問如何是祖師西來意。老僧向伊道不東不西。藏主作麼生。齊云不東不西。燈云恁麼會又爭得。齊當時懵然莫知其旨。至晚再伸請益。燈云佗家自有兒孫在。齊於言下頓然契悟。有頌曰。接物利生絕妙。外生終是不肖。佗家自有兒孫。將來用得恰好。</p>
<p>清涼國師答皇太子問。心要至道本乎其心。心法本乎無住。無住心體靈知不昧性相寂然。包含德用該攝內外。能深能廣非有非空。不生不滅無終無始。求之而不得棄之而不離。迷現量則惑苦紛然。悟真性則空明廓徹。雖即心即佛。唯證者方知。然有證有知則慧日沈沒於有地。若無照無悟則昏雲掩蔽於空門。若一念不生則前後際斷。照體獨立物我皆如。直造心源無智無得。不取不捨無對無修。然迷悟更依真妄相待。若求真去妄猶棄影勞形。若體妄即真似處陰影滅。若無心忘照則萬慮都捐。若任運寂知則眾行爰起。放曠任其去住。靜鑒覺其源流。語默不失玄微。動靜未離法界。言止則雙亡知寂。論觀則雙照寂知。語證則不可示人。說理則非證不了。是以悟寂無寂真知無知。以知寂不二之一心。契空有雙融之中道。無住無著莫攝莫收。是非兩亡能所雙絕。斯絕亦寂則般若現前。般若非心外新生。智性乃本來具足。然本寂不能自現。實由般若之功。般若之與智性翻覆相成。本智之與始修實無兩體。雙亡證入則妙覺圓明。始末該融則因果交徹。心心作佛。無一心而非佛心。處處成道。無一塵而非佛國。故真妄物我舉一全收。心佛眾生渾然齊致。是知迷則人隨於法。法法萬差而人不同。悟則法隨於人。人人一智而融萬境。言窮慮絕何果何因。體本寂寥孰同孰異。唯忘懷虗朗消息沖融。其猶透水月華虗而可見。無心鑑像照而常空矣。</p>
<p>忠國師問紫璘供奉佛是甚麼義。云是覺義。曰佛曾迷否。云不曾迷。曰用覺作麼。供奉無對。</p>
<p style="margin-left:1em">妙喜代曰。若不入水。爭見長人。</p>
<p>大隋和尚因燒山次見一蛇。以杖挑向火中。咄云。遮箇形骸猶自不放捨。你向遮裏死如暗得燈。遂有僧問正當恁麼時還有罪也無。曰。石虎呌時山谷響。木人吼處鐵牛驚。又問僧向甚麼處去。僧云西山住菴去。曰。我向東山喚汝。汝便來得麼。云不然。曰汝住菴未得。問如何是和尚家風。曰赤土畫簸箕。云未審此理如何。曰簸箕有唇米跳不出。</p>
<p>黃龍南和尚住同安示眾云。今日四月八。我佛降生之日。天下精藍皆悉浴佛。記得遵布衲在藥山會裏充殿主。浴佛之次藥山問。汝只浴得遮箇。還浴得那箇麼。遵云把將那箇來。藥山便休。大眾。古人隨時一言半句亦無巧妙。今人用盡心力安排終不到他境界。眾中商量或云。遮箇是銅像。那箇是法身。銅像有形可以洗滌。法身無相如何洗得。藥山只知其一不知其二。被遵公倒靠。直得口似匾擔不勝懡㦬。又云古德垂問只要驗人。問汝那箇。便道把將那箇來。正是隨聲逐色。齩他言句上佗圈繢。藥山見伊不會。所以便休。又道。藥山恁麼來。早是無事起事好肉上剜瘡。遵公不見來病。却向灸瘡瘢上更著艾爝。有云。古人得了。逢場作戲無可不可何高何低。彼此知有。自是後人強生分別。如前所解。葢不遇人。一失其源。迷而不復。所以只憑識心思量計較以當宗乘。殊不知有作思惟從有心起。用此思惟辨於佛境。如取螢火燒須彌山。縱經塵劫終不能著。是故行脚高人切須自看。從上來事合作麼生。畢竟將何敵佗生死。勿以少許浮麁識見自作障礙。佛法不是遮箇道理。同安今日不避口業與汝諸人說破。此二尊宿一出一入未見輸贏。三十年後不得錯舉。</p>
<p>楊岐和尚示眾云。有句無句如藤倚樹。文殊維摩撒手歸去。楊岐恁麼道也是看錮鏴。更有後語不得錯舉。</p>
<p style="margin-left:1em">妙喜曰。利動君子。</p>
<p>晏國師初參雪峰。纔入門峯扭住云是甚麼。晏釋然契悟舉手搖曳。峯云子作道理邪。晏云何道理之有。峯乃撫而印之。</p>
<p>真淨和尚示眾。拈拄杖云。涅槃心易曉。差別智難明。古人道你有拄杖子。我與你拄杖子。你無拄杖子。我奪却你拄杖子。歸宗則不然。你有拄杖子。我奪却你拄杖子。你無拄杖子。我與你拄杖子。大眾。芭蕉恁麼。歸宗不恁麼。且道恁麼是不恁麼是。擲下拄杖云是甚麼。良久云。是即龍女頓成佛。非即善星生陷墜。</p>
<p>道吾真和尚示眾。舉洞山云。五臺山上雲蒸飯。佛殿堦前狗尿天。幡竿頭上煎䭔子。三箇猢猻夜簸錢。老僧即不然。三面狸奴脚蹋月。兩頭白牯手拏煙。戴冠碧兔立庭栢。脫殻烏龜飛上天。老僧葛藤盡被汝諸人覰破了也。洞山老人甚是奇特。雖然如是。只行得三步四步。且不過七跳八跳。且道誵訛在甚麼處。老僧今日不惜眉毛一時布施。良久云。叮嚀損君德。無言真有功。任從滄海變。終不為君通。</p>
<p>泐潭英和尚示眾云。石門巇嶮鐵關牢。舉目重重萬仞高。無角鐵牛衝得破。毗盧海內鼓波濤。大眾。且道不涉波濤一句作麼生道。良久云。一句不遑無著問。迄今猶作野盤僧。</p>
<p>保寧勇和尚示眾云。古人底今人用。今人底古人為。古今無背面。今古幾人知。㖿嗚咿。一九與二九。相逢不出手。又云。無種靈苗火裏栽。鐵花還向樹頭開。驀然結箇團圞果。指似時人處得來。</p>
<p>晦堂和尚示眾云。有句無句如藤倚樹。且任諸人點頭。及乎樹倒藤枯。上無衝天之計。下無入地之謀。靈利漢遮裏著得一隻眼。便見七縱八橫。乃舉拂子云。太陽溢目。萬里不挂片雲。若是覆盆之下。又爭恠得老僧。</p>
<p>黃龍新和尚示眾云。達磨心宗傳至今日。涓滴不漏絲髮不移。既絲髮不移。作麼生傳。寶印當風妙。重重錦縫開。</p>
<p>溈山問仰山。既稱善知識。爭辨得諸方來者知有不知有。有師承無師承。是義學是玄學。子試說看。仰山曰。慧寂有驗處。<span class='corr'>但</span>見諸方僧來。便豎起拂子問伊。諸方還說遮箇不說。又云。遮箇且置。諸方老宿作麼生。溈山歎曰此是從上宗門中牙爪。仰山問僧近離甚處。云向南。仰山拈起拄杖云彼中還說遮箇麼。云不說。仰云。不說遮箇。還說那箇麼。云不說。仰召大德參堂去。僧便去。仰復召大德。僧應喏。仰云近前來。僧近前。仰便打。雲門云。仰山若無後語。爭識得人。</p>
<p>雲居膺和尚示眾云。老僧二十年前住三峯菴。時有魏府興化長老來問。權借一問以為影草時如何。老僧當時機思遲鈍道不得。為伊置得箇問頭奇特。不敢辜佗。伊云想和尚答遮話不得。不如禮拜了退。而今思量。當時不消道箇何必。後因化主到魏府。興化乃借問。山中和尚住三峯菴時。老僧曾問伊話。祇對不得。而今道得也未。化主遂舉前話。興化云。雲居二十年只道得箇何必。興化即不然。爭如道箇不必。三聖云。雲居二十年道得底。猶較佗興化半月程。</p>
<p style="margin-left:1em">妙喜曰。何必不必。綿綿密密。覿面當機。有人續得末後句。許你親見二尊宿。</p>
<p>雲峯悅和尚翠巖示眾云。道遠乎哉。觸事而真。聖遠乎哉。體之即神。所以娑婆世界以音聲為佛事。香積世界以香飯為佛事。翠巖遮裏只於出入息內供養承事過現未來塵沙諸佛。無一空過者。過現未來塵沙諸佛是翠巖侍者。無一不到。如一不到。三十拄杖。諸上座還會麼。將此深心奉塵剎。是則名為報佛恩。</p>
<p>僧問忠國師。古德云。青青翠竹盡是法身。鬱鬱黃花無非般若。有人不許。云是邪說。亦有信者。云不思議。不知若為。國師曰。此葢<span class='corr'>普</span>賢文殊境界。非諸凡小而能信受。皆與大乘了義經意合。故華嚴經云。佛身充滿於法界。普現一切羣生前。隨緣赴感靡不周。而常處此菩提座。翠竹既不出於法界。豈非法身乎。又般若經云。色無邊故般若亦無邊。黃花既不越於色。豈非般若乎。深遠之言不省者難為措意。於是禪客作禮而去。又華嚴座主問大珠和尚曰。禪師何故不許青青翠竹盡是法身。鬱鬱黃花無非般若。珠曰。法身無像。應翠竹以成形。般若無知。對黃花而顯相。非彼黃花翠竹而有般若法身。故經云。佛真法身。猶若虗空。應物現形。如水中月。黃花若是般若。般若即同無情。翠竹若是法身。翠竹還能應用。座主會麼。云不了此意。珠曰。若見性人。道是亦得。道不是亦得。隨用而說。不滯是非。若不見性人。說翠竹著翠竹。說黃花著黃花。說法身滯法身。說般若不識般若。所以皆成諍論。座主禮謝而去。</p>
<p style="margin-left:1em">妙喜曰。眾中商量道。二尊宿恁麼切磋。一人得其體。一人得其用。得其用者事上建立。得其體者理上掃除。所謂實際理地不受一塵。佛事門中不捨一法。我為法王於法自在。或抑或揚無得無失。恁麼見解。喚作矮子看戲。妙喜見處也要諸人共知。不見道破驢脊上足蒼蠅。</p>
<p>大寧寬和尚示眾。拈拄杖云。前佛性命。後佛紀綱。總在遮裡。如今用去也。為雲為雨為瑞為祥。利人利天出生入死。佗方世界出沒卷舒。若也通身是口說不能盡。通身是眼照不能窮。一念相應剎那萬劫。</p>
<p>洞山初和尚示眾云。明機自昧息慮。迷源萬法同塵。語默難顯。不是情中法。莫生種種心。離此章句別有商量。且道離却作麼生商量。還有委悉者麼。明明地揀破。明明地顯示。明明地舉唱。明明地謌詠。更無囊藏被葢。純說乾剝剝地禪。若是靈利衲僧。纔聞舉著便合眼卓朔地知箇落處。豈不是自家具眼。其柰罕遇其人。葢緣洞山遮裏。言無味。食無味。法無味。無味之句塞斷人口。兄弟到遮裏難為湊泊。若向遮裏覰得分明。天下尊宿到與不到徹與不徹總被你驗破。何故。葢智有邪正。道有真偽。多只恁麼心機意識。認得門前屋後底。學得路布葛藤一堆一擔蘊在胸襟。道我會禪會道。還夢見禪道也未。喚作打底不遇作家。到老只成骨董。待到明朝後日。驀劄地蹋著正脉。省前所行履處。方始羞見本命元辰。僧問。智不落千差。請師通不犯。曰蒸餅搵餳。問心未生時法在甚麼處。曰。池中荷葉動。決定有魚行。問。諸上善人皆說不二法門。居士默然意旨如何。曰無目不畫眉。問幻與非幻未是學人極則處。如何是入理之談。曰八十翁翁牙不動。</p>
<p>琅邪覺和尚云。有句無句如藤倚樹。樹倒藤枯好一堆爛柴。</p>
<p style="margin-left:1em">妙喜曰。琅邪大似認賊為子。雖然如是。恩大難酬。</p>
<p>慈明和尚示眾云。道吾打鼓。四大部洲同參。拄杖橫也。挑括乾坤大地。鉢盂轉也。覆却恒沙世界。且問汝等諸人向甚麼處安身立命。若也知安身立命處。北俱盧洲喫粥喫飯。若也不知。長連牀上喫粥喫飯。</p>
<p>五祖演和尚四面示眾云。滿口道得底却不知有。知有底又道不得。且道過在甚麼處。將成九仞之山。莫惜一籄之土。又舉僧問洞山。如何是善知識眼。山云紙撚無油。洞山老漢不是無。只是太儉。忽有人問四面。如何是善知識眼。只向伊道瞎。何故。且要相稱。紙撚無油也大奇。不堪拈掇有誰知。回身却憶來時路。月下騰騰信脚歸。</p>
<p>真淨和尚示眾云。是日<span class='corr'>已</span>過命亦隨減。如少水魚斯有何樂。唯二乘禪定寂滅為樂是為真樂。學般若菩薩法喜禪悅為樂是為真樂。三世諸佛慈悲喜捨四無量心為樂是為真樂。石霜普會云。休去歇去。冷湫湫地去。是謂二乘寂滅之樂。雲門云。一切智通無障礙。拈起扇子云釋迦老子來也。是謂法喜禪悅之樂。德山棒臨濟喝是三世諸佛慈悲喜捨之樂。除此三種樂外。不為樂也。且道歸宗一眾。在三種內三種外。良久云。今日莊主設饡飯俵䞋錢。參退僧堂內普請喫茶去。喝一喝。</p>
<p>首山念和尚示眾云。諸上座不得盲喝亂喝。遮裏尋常向你道。賓則始終賓。主則始終主。賓無二賓。主無二主。若有二賓二主即是兩箇瞎漢。所以我若立時你須坐。我若坐時你須立。坐則共你坐。立則共你立。雖然如是。到遮裏急著眼始得。若也眼孔定動即千里萬里。何故如此。如隔牕看馬騎相似。擬議即沒交涉。諸上座。既然於此留心。直須子細。不要掠虗好。佗日異時賺著你在。諸人若也有事近前。無事珍重。僧問菩薩未成佛時如何。曰眾生。僧云成佛後如何。曰眾生眾生。問覺花未發時如何辨真實。曰冬不寒臘後看。僧云莫便是也無。曰錯。問魚鼓未鳴時如何。曰望天不見天。僧云鳴後如何。曰覰地不見地。問和尚是大善知識為甚麼却首山。曰。不坐孤峰頂。常伴白雲閑。問四眾圍繞師說何法。曰打草要驚蛇。僧云未審怎生下手。曰適來洎合喪身失命。問不落三寸請師速道。曰。老僧到遮裏却道不得。闍梨道看。僧云猶落三寸請師別道。曰首山今日失利。</p>
<p>葉縣省和尚示眾云。達磨西來為傳東土。直指人心見性成佛。獨標萬像。物外宣揚。悟之者纖毫不隔。迷之者背覺合塵。中下之機也須子細。莫虗過時光。各各有之。況以西來的意教外別傳。道契一言縱橫自在。打破髑髏揭却腦葢。豈不是慶快。僧問不落諸緣請師道。曰落。問如何是無縫塔。曰頭不梳面不洗。問如何是出家人。曰緊裹頭。僧云恁麼則在家出家。曰麁麻鞋。</p>
<p>翠巖真和尚示眾云。眾生為解礙。菩薩未離覺。拈拄杖云。拄杖子是礙。那箇是覺。若也會去。解礙為礙而不自在。若也不會。歸源性無二。方便有多門。</p>

<p class='juan'>正法眼藏卷第一之上</p>
<p class='juan'><a id='mulu6' />正法眼藏卷第一之下</p><p class="byline">徑山大慧禪師　宗杲　集并著語</p><p class="byline">繡水春門居士　徐弘澤　校閱</p><p>晦堂和尚示眾云。敲空作響誰是知音。擊木無聲徒勞側耳。不是目前法。莫生種種心。起滅不相知。箇中無背面。象王行處狐兔絕蹤。水月現前風雲自異。到遮裏。乾坤收不得。宇宙不知名。千聖立下風。誰敢出頭道。諸仁者。應是從前活計所作施為。會與不會一時掃却。不如䇿杖歸山去。長嘯一聲煙霧深。</p>
<p>寶峰英和尚示眾云。先聖道。江月照。松風吹。永夜清宵何所為。佛性戒珠心地印。霧露雲霞體上衣。諸禪德。先聖雖然如此道。可謂傷鹽傷醋。若是山僧即不然。江月照。松風吹。永夜清宵何所為。牧童嶺上一聲笛。驚起羣鵶遶樹飛。</p>
<p>五祖演和尚示眾云。佛祖生冤家。悟道染泥土。無為無事人。聲色如聾瞽。且道如何即是。恁麼也不得。不恁麼也不得。恁麼不恁麼總不得。忽有箇出來道。恁麼也得。不恁麼也得。恁麼不恁麼總得。只向伊道。我也知你向鬼窟裏作活計。</p>
<p>寶峰準和尚示眾云。大道縱橫。觸事現成。雲開日出。水綠山青。驀拈拄杖卓一下云。雲門大師來也。說道觀音菩薩將錢買餬餅。放下却是饅頭。大眾。雲門只見錐頭利不見鑿頭方。寶峰即不然。乃擲下拄杖云。勿於中路事空王。䇿杖還須達本鄉。昨日有人從淮南來。不得福建路信。却道嘉州大像吞却<span class='corr'>陝</span>府鐵牛。喝云。是甚說話。笑倒雲居土地。</p>
<p>雲葢智和尚示眾云。不離當處常湛然。覔即知君不可見。雖然先聖恁麼道。且作箇模子搭却。若也出不得。只抱得古人底。若也出得。方有少分相應。雲葢即不然。騎駿馬。遶須彌。過山尋螘跡。能有幾人知。</p>
<p>盤山和尚云。譬如擲劒揮空。莫論及之不及。斯乃空輪無跡劒刃無虧。若能如是。心心無知。</p>
<p style="margin-left:1em">妙喜曰。咄咄咄。我王庫內無如是刀。</p>
<p>洞山聰和尚開堂日。僧問。大眾雲臻。師登寶座。向上宗乘請師舉唱。曰。下坡不走。快便難逢。云。師唱誰家曲。宗風嗣阿誰。曰。竹杖挑擎千界月。鉢囊盛貯五天雲。問。德山入門便棒。猶是起模畫樣。臨濟入門便喝。未免揑目生花。離此二途。未審洞山如何為人。曰。天晴久無雨。近日有雲騰。云。佗後若有人問洞山意旨。教學人如何舉似。曰。園蔬枯槁甚。擔水潑菠薐。問無根樹子向甚麼處栽。曰千年常住一朝僧。問。既是泗州大聖。為甚麼却在揚州出現。曰君子愛財取之有道。問古鏡未磨時如何。曰此去漢陽不遠。云磨後如何。曰黃鶴樓前鸚鵡洲。又因發供養主示眾云。住持之道。勞佗十方高人。且實際理地不受一塵。佛事門中不捨一法。葢為清眾之故所以忘勞。然盡大地作一箇餬餅。天下人盡得喫。唯有深沙神不得喫。怒發將蒺䔧杖打一棒。瓦解冰消。</p>
<p>明招和尚領眾至堯菴。乃提起絛子云。得恁麼鬍毿毿地。菴主云莫錯認定盤星。招云恰是。</p>
<p>南嶽讓和尚示徒曰。一切萬法皆從心生。若達心地所作無礙。僧問。如鏡鑄像。像成後光歸何處。曰。如大德未出家時相狀。向甚麼處去。僧云成後為甚麼不鑑照。曰。雖然不鑑照。謾他一點也不得。</p>
<p>花藥英和尚示眾云。十七十八。道著即瞎。十九二十。人信不及。更欲待枯木生花餬餅出汁。</p>
<p>洛浦久為臨濟侍者。濟常稱美曰。臨濟門下一隻箭。誰敢當鋒。浦一日辭濟。濟問甚麼處去。云南方去。濟以拄杖畫一畫云過得遮箇便去。浦乃喝。濟便打。浦作禮。濟明日陞堂云。有一條赤梢鯉魚。搖頭擺尾向南方去。不知向誰家虀瓮裏淹殺。</p>
<p>楊岐和尚示眾云。春風如刀。春雨如膏。律令正行。萬物情動。你道脚蹋實地一句作麼生道。出來向東涌西沒處道看。直饒道得。也是梁山頌子。</p>
<p>法昌遇和尚在雙嶺受請。與英勝二首座相別云。三年聚首無事不知。檢點將來不無滲漏。以拄杖畫一畫云。遮箇且止。宗門事作麼生。英云須彌安鼻孔。曰恁麼則臨崖看滸眼。特地一場愁。英云深沙努眼睛。曰。爭柰聖凡無異路。方便有多門。英云鐵蛇鑽不入。曰遮般漢有甚共語處。英云。自緣根力淺。莫怨太陽春。却畫一畫云。宗門事且。止遮箇事作麼生。法昌便掌。英云遮漳州子莫無去就。曰你遮般見解不打更待何時。又打英云。也是老僧招得英勝二人到山相訪。英云和尚尋常愛檢點諸方。今日為甚却來古廟裏作活計。曰打草只要蛇驚。英云且莫塗糊人好。曰你又<span class='corr'>刺</span>頭入膠盆作甚麼。英云。古人道我見兩箇泥牛鬬入海所以住山。未審和尚見箇甚麼。曰你他時異日有把茅葢頭。人來問你作麼生祇對。英云山頭不如嶺尾。曰你且道當得住山事麼。英云使钁不及拖犁。曰還曾夢見古人麼。英云和尚又作麼生。法昌展兩手。英云鰕跳不出斗。曰。莫將三寸燭。擬並太陽輝。英云爭柰公案見在。曰亂統禪和如麻似粟。又問二人。我欲來遮裏起法堂。且道作得箇甚麼向當。英云賊是小人。曰邵武子動著便作屎臭氣。英云曾經霜雪苦。曰。明珠自有千金價。誰肯林邊打雀兒。英云大似持鉢不得詐道不饑。法昌却指勝曰。你且道合作得箇甚麼向當。勝云。本來無位次。不用強安排。曰。你遮驢漢。安向甚處著。勝云一任敲甎打瓦。曰也只是箇杜撰巡官。英云。若是千金寶。何須打雀兒。曰東家人死西家助哀。英云。路見不平。雲門云。法身喫飯。幻化空身即法身。乾坤大地何處有也。物物不可得。以空噇空。若約點檢來將。謂合有與麼說話。</p>
<p style="margin-left:1em">妙喜曰。龍頭蛇尾得人憎。法身喫飯。以空噇空。喚作無得麼。我恁麼道。且作死馬醫。</p>
<p>黃龍新和尚示眾。舉雪峯道。三世諸佛向火焰裏轉大法輪。雲門道。火焰為三世諸佛說法。三世諸佛立地聽。雪峯雲門交互爭輝。薪盡火滅三世諸佛向甚麼處聽。莫戀白雲深處坐。切忌寒灰燒殺人。</p>
<p>大溈真如和尚示眾云。月生一。大地茫茫誰受屈。月生二。東西南北沒巴鼻。月生三。善財特地向南參。所以道放行則怛薩舒光。把住則泥沙匿耀。且道放行是把住是。良久云。圓伊三點水。萬物自尖新。僧問如何是城裏佛。曰萬人叢裏不插標。如何是村裏佛。曰泥猪疥狗。如何是山裏佛。曰絕人往還。如何是教外別傳一句。曰翻譯不出。</p>
<p>長沙岑和尚與仰山翫月次。山云。人人有遮箇。只是用不得。岑云我倩汝用始得。山云你作麼生用。岑劈胷與一蹋。山云㘞直下似箇大蟲。</p>
<p>智門祚和尚示眾云。數日好雨。且道雨從甚麼處來。若道從天降。那箇是天。若道從地出。喚甚麼作地。若更不會。所以古人道天地之前徑。時人莫強移。箇中生解會。眼上更安錐。又云。赫日裏我人。雲霧裏慈悲。霜雪裏假褐。雹子裏藏身。還藏身得麼。若藏不得。却被雹子打破髑髏。僧問。國師三喚侍者意旨如何。曰憐兒不覺醜。云國師辜負侍者意旨如何。曰美食不中飽人餐。云侍者辜負國師意旨如何。曰粉骨碎身未足酬。</p>
<p>保寧勇和尚示眾云。釋迦老子四十九年說法。不曾道著一字。優波毱多丈室盈籌。不曾度得一人。達磨不居少室。六祖不住曹溪。誰是後昆誰為先覺。既然如是。彼自無瘡勿傷之也。拍膝顧眾云。且喜得天下大平。頌風幡話云。蕩蕩一條官驛路。晨昬曾不禁人行。渾家不是不進步。無柰當門荊棘生。</p>
<p>雲峯悅和尚示眾云。德山入門便棒。臨濟入門便喝。看遮兩箇老漢一場敗闕。然則事不孤起起必有因。雲峯不著便。葢是為眾竭力。你等諸人平地喫交。過在阿誰。良久云。當斷不斷返遭其亂。驀拈拄杖一時趂下。僧問不涉廉纖請師速道。曰須彌山。僧擬議。峯便打。僧問如何是第一要。曰蛇穿鼠穴。如何是第二要。曰猢猻上樹。如何是第三要。曰村裏人草鞋。問如何是般若體。曰箭穿楊葉。如何是般若用。曰李廣陷番。問如何是衲衣下事。曰皮褁骨。</p>
<p>洞山初和尚示眾云。語中有語名為死句。語中無語名為活句。諸禪德。作麼生是活句。到遮裏實難得人。若也不動一塵不撥一境。見事便道答話長老。下脚不得東西南北。莫知多少。要得去離泥水。活人眼目舉唱宗風。激揚大事。不道全無。其柰還少。只緣未達其源。落在第八魔境界中。識得箇不名不物無是無非。頭頭物物無不具足。道我得安樂田地更不求餘。凡有扣擊問難即便敲牀豎拂。更不惜便施便設便行便用。向惡水坑裏頭出頭沒。弄箇無尾猢猻。到臘月三十日。鼓也打破。猢猻又走却了。手忙脚亂一無所成。悔將何及。若是箇衲僧。乍可凍殺餓殺。終不著他鶻臭布衫。</p>
<p>天台智者大師在南嶽誦法華經。至藥王品云。是真精進是名真法供養如來。於是悟法華三昧。獲旋陀羅尼。見靈山一會儼然未散。</p>
<p style="margin-left:1em">妙喜曰。而今未獲旋陀羅尼者。還見靈山一會否。若見。以何為證。若不見。是真精進是名真法供養如來。只恁麼念過。却成剩法矣。</p>
<p>世尊纔生下。乃一手指天一手指地。周行七步目顧四方云。天上天下唯我獨尊。雲門云。我當時若見。一棒打殺與狗子喫。貴圖天下太平。雲峯悅云。雲門雖有定亂之謀。且無出身之路。保寧勇頌云。混沌未分人未曉。乾坤纔剖事潛彰。天生伎倆能奇恠。末上輸佗弄一場。</p>
<p>趙州和尚示眾云。此事的的。沒量大人出遮裏不得。老僧到溈山。見僧問如何是祖師西來意。溈山云與我過牀子來。若是宗師須以本分事接人始得。時有僧問如何是祖師西來意。州云庭前栢樹子。僧云和尚莫將境示人。曰我不將境示人。云如何是祖師西來意。曰庭前栢樹子。後法眼問光孝覺和尚近離甚處。曰趙州。云承聞趙州有栢樹子話是否。曰無。云往來皆謂。僧問如何是祖師西來意。州云庭前栢樹子。上座何得道無。曰先師實無此語。和尚莫謗先師好。五祖演和尚示眾。舉藥山問石頭。三乘十二分教某甲粗知。承聞南方直指人心見性成佛。實未明了。伏望和尚慈悲指示。石頭云。恁麼也不得。不恁麼也不得。恁麼不恁麼總不得。山僧在眾日聞兄弟商量道。即心即佛亦不得。不即心即佛亦不得。若恁麼說話。敢稱禪客。何故。殊不知石頭老人文武兼備韜略雙全。若是五祖見處也要諸人共知。只見波濤湧。不見海龍宮。</p>
<p>唐明蒿和尚示眾云。文殊仗劒五臺橫行。唐明一路把斷妖訛。三世諸佛未出教乘。網底游魚龍門難渡。垂鉤四海只釣獰龍。格外玄談為求知識。若也舉揚宗旨。須彌直須粉碎。若也說佛說祖。海水便須枯竭。寶劒揮時毫光萬里。放汝一路通方說話。把斷咽喉諸人甚處出氣。僧問。鈍根樂小法。不自信作佛。作佛後如何。曰水裏捉麒麟。云恁麼則便登高座也。曰騎牛上三十三天。問古人拈椎豎拂意旨如何。曰騎驢不著靴。</p>
<p>慈明和尚示眾云。一切賢聖皆以無為法而有差別。前是桉山後是主山。那箇是無為法。良久云。向下文長。付在來日。</p>
<p>馬祖示眾云。汝等諸人各信自心是佛。此心即佛。達磨大師從南天竺國來至中華傳上乘一心之法。令汝等開悟。又引楞伽經以印眾生心地。恐汝顛倒不自信此一心之法各各有之。故楞伽經以佛語心為宗無門為法門。夫求法者應無所求。心外無別佛。佛外無別心。不取善不捨惡。淨穢兩邊俱不依怙。達罪性空。念念不可得。無自性故。故三界唯心。森羅及萬象。一法之所印。凡所見色皆是見心。心不自心因色故有。汝但隨時言說。即事即理都無所礙。菩提道果亦復如是。於心所生即名為色。知色空故生即不生。若了此意乃可隨時著衣喫飯長養聖胎。任運過時更有何事。汝受吾教。聽吾偈曰。心地隨時說。菩提亦只寧。事理俱無礙。當生即不生。僧問如何是修道。曰道不屬修。若言修得。修成還壞。即同聲聞。若言不修。即同凡夫。又問作何見解即得達道。師曰。自性本來具足。但於善惡事中不滯。喚作修道人。取善捨惡觀空入定即屬造作。更若向外馳求轉疎轉遠。但盡三界心量。一念妄心即是三界生死根本。但無一念即除生死根本。即得法王無上珍寶。無量劫來凡夫妄想謟曲邪偽我慢貢高合為一體。故經云。但以眾法合為此身。起時唯法起。滅時唯法滅。此法起時不言我起。滅時不言我滅。前念後念中念念念不相待。念念寂滅。喚作海印三昧。攝一切法。如百千異流同歸大海。都名海水。住於一味即攝眾味。住於大海即混諸流。如人在大海中浴。即用一切水。所以聲聞悟迷。凡夫迷悟。聲聞不知聖心本無地位因果階級。心量妄想修因證果。住於空定八萬劫二萬劫。雖即<span class='corr'>已</span>悟。悟<span class='corr'>已</span>却迷。諸菩薩觀如地獄苦。沈空滯寂不見佛性。若是上根眾生。忽爾遇善知識指示。言下悟去更不歷於階級地位。頓悟本性。故經云。凡夫有返復心而聲聞無也。對迷說悟。本既無迷悟亦不立。一切眾生從無量劫來不出法性三昧。長在法性三昧中著衣喫飯言談祇對。六根運用一切施為盡是法性。不解返源隨名逐相。迷情妄起造種種業。若能一念返照全體聖心。汝等諸人各達自心莫記吾語。縱饒說得河沙道理其心亦不增。總說不得其心亦不減。說得亦是汝心。說不得亦是汝心。乃至分身放光現十八變。不如還我死灰來。淋過死灰無力。喻聲聞妄修因證果。未淋過死灰有力。喻菩薩道業純熟。諸惡不染。若說如來權教三藏。河沙劫說不盡。猶如鉤鎖亦不斷絕。若悟聖心總無餘事。久立珍重。</p>
<p style="margin-left:1em">妙喜曰。予建炎中首眾甌峯時。首座寮有洞山聰禪師所集禪門宗要祖堂二錄。宗要末上以石頭馬祖二師語為準式。故馬祖示眾篇其略云。故楞伽經以佛語心為宗無門為法門。則知後人錯以以字為云字無疑。後永明壽禪師天衣懷禪師於宗鏡通明二集中因之。後之學者不本來由。往往皆以以字為云字。更於經中求佛語心為宗無門為法門之語。良可笑也。豈不知楞伽經乃佛語心一品耳。馬師云。故楞伽經以佛語心為宗無門為法門。此二句皆馬祖指經大旨。非經語也。天衣云。無門之門直須得門入始得。此乃天衣指馬師無門之門之語。亦非經語也。然宗鏡通明二聖師所集未必皆錯。恐後來傳者之誤耳。諺云。一字三寫烏焉成馬。信然。博達之士如閱楞伽。果無佛語心為宗無門為法門之語。則當以聰禪師宗要所載為正。</p>
<p>神鼎諲和尚示眾。舉僧問首山一毫未發時如何。曰路逢穿耳客。云發後如何。曰不用更遲疑。曾有僧問神鼎。一毫未發時如何。向伊道白雲嶺上。云發後如何。曰㵎下水流。若是前來兩轉語有可咬嚼東看西看。若是神鼎遮語如喫木札瓦片相似。實無滋味。直是自見自悟始得。會麼。天高東南。地傾西北。</p>
<p>天衣懷和尚示眾云。二千年前大覺世尊欲將諸聖眾往第六天上說大集經。勑佗方此土人間天上一切獰惡鬼神悉皆集會受佛付囑擁護正法。設有不赴者四天門王飛熱鐵輪追之令集。既集會<span class='corr'>已</span>。無有不順佛勑者。各發弘誓擁護正法。唯有一魔王謂世尊曰。瞿曇。我待一切眾生成佛盡。眾生界空。無有眾生名字。我乃發菩提心。臨危不變真大丈夫。諸仁者。作麼生著得一轉語與黃面瞿曇出氣。尋常神通妙用智慧辯才。到此總使不著。盡閻浮大地人無不愛佛。到遮裏何者是佛。何者是魔。還有人辨得麼。良久云。欲識魔麼。開眼見明。欲識佛麼。合眼見暗。魔之與佛。以拄杖一時穿却鼻孔。</p>
<p style="margin-left:1em">妙喜曰。天衣老漢恁麼批判直是奇特。雖然如是。未免話作兩橛。若向何者是佛何者是魔處便休去。不妨使人疑著。却云欲識魔麼開眼見明。欲識佛麼合眼見暗。郎當不少。又云魔之與佛以拄杖一時穿却鼻孔。雪上加霜。妙喜却為黃面老子代一轉語。待遮魔王道眾生界空無有眾生名字我乃發菩提心。只向佗道幾乎錯喚你作魔王。此語有兩負門。若人點檢得出。許你具衲僧眼。</p>
<p>韶國師示眾云。真宗不二。萬德無言。正當明時。如王寶劒。所以如來於一切處成等正覺。於刀山劒樹上成等正覺。於鑊湯鑪炭裏成等正覺。於棒下成等正覺。於喝下成等正覺。所以一動一靜一去一來一生一滅。未曾有纖毫異相。未曾有纖毫別相。更無毫釐絲髮許作見聞心識解會。何故。諸仁者。誠謂是非路絕妙性天機。所以云。汝生我亦生。汝殺我亦殺。生殺輪王機。交馳如電掣。</p>
<p>道吾真和尚示眾云。師子兒哮吼。龍馬駒[跳-兆+孛]跳。古佛鏡中明。三山孤月皎。乃作舞下座。僧問凝然便會時如何。曰老鼠尾上帶研椎。如何是佛。曰洞庭為葢。古人道來時不將絲頭來。去時不將絲頭去。意旨如何。曰三生六十劫未是長期。僧無語。曰會麼。僧云不會。曰洞庭八百里未是闊。問如何是真如體。曰夜叉屈膝眼睛黑。如何是真如用。曰金剛杵打鐵山摧。</p>
<p>靈雲因見桃花悟道。有頌云。三十年來尋劒客。幾回葉落又抽技。自從一見桃花後。直至如今更不疑。舉似溈山。山云。從緣入者永不退失。汝善護持。玄沙云。諦當甚諦當。敢保老兄未徹在。</p>
<p style="margin-left:1em">妙喜曰。一家有事百家忙。</p>
<p>楊岐和尚示眾云。身心清淨諸境清淨。諸境清淨身心清淨。還知楊岐老人落處麼。河裏失錢河裏摝。</p>
<p>德山和尚示眾云。諸子。從朝至暮有甚麼事。莫要逞驢唇馬觜。問德山老漢麼。我且不怕你。未審諸子有何疑慮。近來末法時代多有鬼神。羣隊傍家走言我是禪師。未審學得多少禪道。說似老漢來。你諸方老禿奴教汝修行作佛。傍家走成得幾箇佛也。你若無可學。又走作甚麼。若有學者。你將取學得底來呈似老漢看。一句不相當須喫痛棒始得。你被佗諸方老禿奴魔魅著。便道我是修行人。打硬作模作樣。恰似得道底人面孔。莫取次用心。萬劫千生輪回三界皆為有心。何以故。心生則種種法生。若能一念不生則永脫生死。不被生死纏縛。要行即行要坐即坐。更有甚麼事。仁者。我見你諸人到處發心。向老禿奴會下學。佛法荷負不惜身命。皆被釘却諸子眼睛。斷諸子命根。三二百箇婬女相似。道我王化建立法幢。為後人開眼目。自救得麼。仁者。如此說修行。你豈不聞道老胡經三大阿僧祇劫修行即今何在。八十年後死去與你何別。諸子。莫狂勸你不如休歇去無事去。你瞥起一念心便是魔家眷屬破戒俗人。你見德山出世。十箇五箇總擬聚頭來難問。待教結舌無言。你是僂儸兒。今何不出來。破布袋裏盛錐子。不出頭是好手。我要問你實底莫錯。仁者波波地傍家走道我解禪解道。點胷點肋稱楊稱鄭。到遮裏須盡吐却始得無事。你但外不著聲色。內無能所知解。體無凡聖。更學甚麼。設學得百千妙義。只是箇喫瘡疣鬼。總是精魅。我遮箇虗空道有且不是有。道無且不是無。言凡不凡言聖不聖。一切處安著佗。不得與你萬法為師。遮箇老漢不敢謗佗。所以老胡吐出許多方便涕唾。教你無事去。莫向外求。你更不肯。欲得採集殊勝言句。蘊在胷襟巧說言辭。以舌頭取辦高著布裙貴圖人知道我是禪師。要出頭處。若作如此見解。打那鬼骨臀入㧞舌地獄有日在。到處覔人道我是祖師門下客。被佗問著本分事。口似木[木*突]便却與佗說菩提涅槃真如解脫。廣引三藏言教是禪是道。誑佗閭閻有甚麼交涉。謗我先祖。德山老漢見處即不然。遮裏佛也無。法也無。達磨是老臊胡。十地菩薩是擔糞漢。等妙二覺是破戒凡夫。菩提涅槃是繫驢橛。十二分教是鬼神簿拭瘡膿紙。四果三賢初心十地是守古塚鬼。自救得也無。佛是老胡屎橛。仁者。莫錯身被瘡疣衣。學甚麼事。飽喫飯了說真如涅槃。皮下還有血麼。須是箇丈夫始得。汝莫愛聖。聖是空名。向三界十方世間若有一塵一法可得。與你執取生解保任貴重者。盡落天魔外道。是有學得底。亦是依草附木精魅野狐。諸子。老漢此間無一法與你諸子作解會。自<span class='corr'>己</span>亦不會禪。老漢亦不是善知識。百無所解。只是屙屎放尿乞食乞衣。更有甚麼事。德山老漢勸你不如無事去。早休歇去。莫學顛狂。每人擔箇死屍浩浩地去。到處向老禿奴口裏愛佗涕唾喫。便道我是入三昧修蘊積行長養聖胎願成佛果。如斯等輩。德山老漢見。似毒箭入心。花針亂眼。辜負先祖帶累我宗。圖他道我是出家兒。如此消佗十方施主。水也消不得。莫筭道敢向佗國王地上行。父母不供甘旨。豈為無罪。莫錯用心。閻羅王徵你草鞋錢有日在。穿你鼻孔擊著橛上償佗宿債。莫言老漢不道。是你諸人大似有福遇著德山出世。與你解却繩索。脫却籠頭。卸却角䭾。作箇好人去。三界六道收攝你不得。更無別法。是箇烜赫虗空無礙自在。不是你莊嚴得底物。從佛從祖皆傳此法而得出離。一大藏教只是整理。你今時人諸子莫向別處求覔。乃至達磨小碧眼胡僧到此來。也只是教你無事去。教你莫造作。著衣喫飯屙屎送尿。更無生死可怖。亦無涅槃可得。無菩提可證。只是尋常一箇無事人。第一莫拱手作禪師。覔箇出頭處。巧言語魔魅後生。欲得人喚作長老。自<span class='corr'>己</span>分上都無交涉。徒知心識浩浩地日夜揑恠不休。稱楊稱鄭。我是江西馬大師宗徒。德山老漢且不是你羣隊人。我見石頭和尚不識好惡。老漢所以罵伊。諸子你但莫著聲色名言句義境致機關道理善惡凡聖。取捨攀緣染淨明暗有無諸念。可中與麼得方是箇無事人。佛亦不如你。祖亦不如你。仁者。莫走蹋汝脚板闊去。別無禪道可學。若有學得者。即是二頭三首外道見解。亦無神通變現可得。汝道神通是聖。諸天龍神五通神仙外道修羅亦有神通。應可是佛也。孤峯獨宿一食卯齋。長坐不臥六時禮念。疑佗生死。老胡有言。諸行無常是生滅法。若言入定凝神靜慮得者。尼乾子等諸外道師亦入得八萬劫大定。莫是佛否。明知邪見精魅。仁者。老胡不是聖。佛是老胡屎橛。且要仁者辨取好惡。莫著人我。免被諸聖橛。菩提橛。解脫殊勝名言妙義沒溺繫縛汝。何以故。一念妄心不盡即是生死相續。仁者。時不待人。莫因循過日。時光可惜。老漢不圖你田舍奴荷負。若肯即信取。若不肯每人有箇屎鉢擔取去。老漢亦不求你。諸方大有老禿奴取一方處所說禪說道。你急去學取抄取。我此間終無一法與你諸人。仁者。問取學取以為知解。老漢不能入㧞舌地獄。若有一塵一法示諸人。說言有佛有法有三界可出者。皆是野狐精魅。諸仁者。欲得識麼。只是箇虗空尚無纖塵可得。處處清淨光明洞達。表裏瑩徹無事無依無棲泊處。有甚麼事。老漢從生至死只是箇老比丘。雖在三界生而無垢染。欲得出離何處去。設有去處亦是籠檻。魔得其便。仁者。莫用身心。無可得。只要一切時中莫用。佗聲色應是從前行履處。一時放却。頓脫覊鎖。永離葢纏。一念不生即前後際斷。無思無念。無一法可當情。仁者。作麼生擬下口觜。你多知解。還曾識渠面孔麼。出家兒乃至十地滿心菩薩覔佗蹤跡不著。所以諸天歡喜。地神捧足。十方諸佛讚歎。魔王啼哭。何以故。緣此虗空活鱍鱍地。無根株。無住處。若到遮裏。眼孔定動即沒交涉。仁者。莫求佛。佛是大殺人賊。賺多少人入婬魔坑。莫求文殊普賢。是田舍奴。可惜許一箇堂堂丈夫兒。喫佗毒藥了便擬作禪師面孔。見神見鬼。向後狂亂傍家走覔師婆打瓦卜去。被無知老禿奴便即與卜道。教你禮祖師鬼。佛鬼。菩提涅槃鬼。是小婬女子不會。便問如何是祖師西來意。遮老禿奴便打禪牀作境致。豎拂子云。好晴好雨好燈籠。巧述言詞強生節目。言有玄路鳥道。展手若取。如是說。如將寶器貯於不淨。如將人糞作旃檀香。仁者。彼既丈夫我亦爾。怯弱於誰。竟日就佗諸方老禿奴口觜。接佗涕唾喫了。無慚無愧。苦哉苦哉。狂却子去。因果分明。水牯牛牽犁拽杷。眼睛突出。氣力不登。大棒打你脊。劫佛衣食。道我修行了也。若不明大理。饒你去佛肚裏過來。只是箇能行底屎橛。不曾遇著好人。便即認得六根門頭光影。向口裏說取露布是隱言妙句光彩尖新。爭柰你自家無分。仁者。是別人涕唾。更有一輩三三兩兩聚頭商量。甚麼處無事好經冬過夏。快說禪道。有知解。會義理。仁者。總作如此見解覔便宜。豈有如此道理。入地獄有日在。莫道不向諸子說。到處菜不擇一莖。柴不般一束。一朝福盡。只是喫草去。虗消信施濫稱參學更作禪師模樣。無益於人。自<span class='corr'>己</span>分上十二時中行履處心常附物。見人只欲妖媚掉尾子指東話西。眼裏口邊果然不見。只欲將相似語勘當解處。老漢與你諸人何別。郎君子莫取一期眼下口快。喫佗毒藥了。似貪婬女人不持齋戒。瞎禿奴羣羊僧顛却佗人入地獄。仁者。莫取次看冊子尋句義覔勝負。一遞一口何時休歇。老漢相勸不是惡事。切須自帶眼目辨取清濁。是佛語是魔語。莫受人惑。所以殊勝名言皆是老胡一期方便施設。切須休歇去。莫倚一物領佗言語作解會。揀擇親疎浮虗詐偽。記佗閑言長語。皆是比量。仁者。老漢只恐諸子墮坑落壍。作薄福業。事褫脣觜得少為足。向靜處立不肯進前。自惑諸境亂走佗人由巡萬法。葢為不信虗空本來無事。增減佗不得。你諸人好似老鵶。身在虗空心在糞堆上。只覔死物喫。諸子。莫道德山老漢不曾入叢林商量。高聲罵取無人情不怕業。只為諸子不守分。馳騁四方傍佗門戶。恰似女姑鬼傳言送語。依事作解。心跡不忘。自猶不立。常負死屍擔枷帶鎖。五百一千里來到德山面前。八字立地如欠伊禪道相似。和尚須為我說指示我。老漢全體作用大棒。鎧遮田舍奴罵賊。屎孔面不識好惡。到我遮裏恰似遇澧州人煑魚羹爛臛一頓。且圖你放下重擔。去却枷鎖。作箇好人去。還肯麼。若肯即住。不肯一任脫去。珍重。</p>
<p>國師三喚侍者。侍者三應。國師云。將謂吾辜負汝。誰知汝辜負吾。</p>
<p style="margin-left:1em">妙喜曰。國師還見侍者麼。侍者還見國師麼。</p>
<p>雪竇和尚示眾云。布袋裏盛錐子。不出頭是好手。大眾。雪竇錐頭出也。莫有傍不肯底禪客出來。良久云。諸人既乃縮頭。且聽諸方檢責。一日問僧你浴未。僧云某此生不浴。曰你不浴圖箇甚麼。僧云今日被和尚勘破。曰賊不打貧兒家。</p>
<p>臨濟和尚示眾云。今時學佛法者且要求真正見解。若得真正見解。生死不染去住自由。不要求殊勝殊勝自至。道流。只如自古先德皆有出人底路。如山僧指示人處只要你不受人惑。要用便用更莫遲疑。如今學者不得。病在甚處。病在不自信處。你若自信不及。即便忙忙地狥一切境。被佗萬境回換不得自由。你若能歇得念念馳求心。便與祖佛不別。你欲得識祖佛麼。只你面前聽法底是。學人信不及。便向外馳求。設求得者。皆是文字名相。終不得佗活祖意。此時不遇。萬劫千生輪回三界徇好惡境。掇去驢牛肚裏生。道流。約山僧見處。與釋迦不別。每日多般用處欠少甚麼。六道神光未曾間歇。若能如是見得。即是一生無事人。大德。三界無安猶如火宅。此不是你久停住處。無常殺鬼一剎那間不擇貴賤老少。你要與祖佛不別。但莫外求。一念清淨心光是你屋裏法身佛。一念無分別心光是你屋裏報身佛。一念無差別心光是你屋裏化身佛。此三種身是你即今目前聽法底人。只為不向外馳求有此功用。若據經論家取三種身為極則。約山僧見處不然。此三種身是名言。亦是三種依。古人云。身依義立。土據體論。法性身。法性土。明知是光影。大德。你且識取。弄影底人是諸佛之本源。一切處是道流歸舍處。是你四大色身不解說法聽法。脾胃肝膽不解說法聽法。虗空不解說法聽法。是甚麼解說法聽法。是你目前歷歷底物一段孤明。是遮箇解說法聽法。若如是見得。便與祖佛不別。但一切時中更莫間斷觸目皆是。只為情生智隔想變體殊。所以輪回三界受種種苦。約山僧見處。無不甚深無不解脫。道流。心法無形通貫十方。在目曰見。在耳曰聞。在鼻齅香。在口談論。在手執捉。在足運奔。本是一精。明分為六和合一心。既無隨處解脫。山僧恁麼說意在甚處。只為一切處馳求心不能歇。上佗古人閑機境。道流。取山僧見處。坐斷報化佛頭。十地滿心猶如客作兒。等妙二覺擔枷鎖漢。羅漢辟支猶如廁穢。菩提涅槃如繫驢橛。何以如此。只為道流不達三祇劫空。所以有此障礙。若是真正道人終不如是。但能隨緣消舊業。任運著衣裳。要行即行要坐即坐。無一念心希求佛果。緣何如此。古人云。若欲作業求佛。佛是生死大兆。大德。時光可惜。只據傍家波波地學禪學道認名認句。求佛求祖求善知識。意度莫錯。道流。你只有一箇父母。更求何物。你自返照看。古人云。演若達多失却頭。求心歇處即無事。大德。且要平常。莫作模樣。有一般不識好惡禿兵。便即見神見鬼指東畫西好晴好雨。如是之流盡須抵債。向閻羅王前吞熱鐵圓有日在。好人家男女被遮般野狐精魅所著。便即揑恠瞎屢生。索飯錢有日在。道流。切要求取真正見解向天下橫行。免被遮一般精魅惑亂身心。更莫造作。只是平常你纔擬心早是錯了也。且莫求佛。佛是名句。你還識馳求底麼。三世十方佛祖出來。也只為求法。如今參學道流也只為求法。得法始了。未得依前輪回五道。云何是法。法者是心法。心法無形貫通十方。目前見用。人信不及。便乃認名認句向文字中求其意度。與佛法天地懸隔。道流。山僧說法說甚麼法。說心地法。便能入淨入穢入凡入聖入真入俗。要且不是你真俗凡聖能與一切真俗凡聖安名。一切真俗凡聖安著箇名字不得。道流。把得便用更莫安排。方契玄旨。山僧說法與天下人別。只如有箇文殊普賢出來目前。各現一身問法。纔道咨和尚。我早辨了也。何以如此。只為我見處別。外不取凡聖。內不住根本。見徹本法。更不疑謬。</p>
<p>二十五祖婆舍斯多因與外道無我尊論議。外道曰請師默論不假言說。祖曰不假言說孰知勝負。曰但取其義。曰汝以何為義。曰無心為義。曰汝既無心安得義乎。曰我說無心當名非義。曰。汝說無心當名非義。我說非心當義非名。曰當義非名誰能辨義。曰汝名非義此名何名。曰為辨非義是名無名。曰。名既非名義亦非義。辨者是誰。當辨何物。如是往返五十九翻。外道杜口信伏。</p>
<p style="margin-left:1em">妙喜曰。婆舍斯多何用忉怛。當時若見佗道請師默論不假言說。便云義墮也。即今莫有要與妙喜默論者麼。或有箇衲僧出來道義墮也。我也知你在鬼窟裏作活計。</p>
<p>大寧寬和尚示眾云。無念為宗。無住為本。真空為體。妙有為用。所以道盡大地是真空。徧法界是妙有。且道是甚麼人用得。四時運轉日月長明。法本不遷道無方所。隨緣自在逐物昇沈。此土佗方入凡入聖。雖然如是。且道入鄉隨俗一句作麼生道。良久云。西天梵語。此土唐言。</p>
<p>圓明和尚示眾云。靈山付囑相傳十方。諸佛出現於世。喚作建置道場轉大法輪。如斯之法只在如今。若於祖宗門下天地懸殊。上上之流何不啟問。時有僧出。明云。去去西天路。迢迢十萬餘。問靈山一會意旨如何。曰當初妄想直至如今。云如何是最初一句。曰三生六十劫。云大悟底人還有過也無。曰鐵山橫在路。復云。坐斷日頭。天地黯黑。忙忙者匝地普天。與麼之時。佛祖出頭來。好與三十棒。雖然如是。官不容針。私通車馬。</p>
<p>姜山方和尚示眾云。不是道得道不得。諸方盡把為奇特。寒山燒火滿頭灰。笑罵豐干遮老賊。僧問蓮花未出水時如何。曰穿針嫌眼小。云出水後如何。曰盡日展愁眉。問如何是不動尊。曰單著布衫穿市過。云學人未曉。曰騎驢蹋破洞庭波。問透過三級浪專聽一聲雷。曰伸手不見掌。云還許學人進向也無。曰蹋地告虗空。云雷門之下布鼓難鳴。曰。八花毬子上。不用繡紅旗。云三十年後此話大行。方便打。問。奔流度刃疾焰過鋒。未審姜山門下還許借借也無。曰天寒日短夜更長。云錦帳繡鴛鴦行人難得見。曰髑髏裏面氣衝天。云和尚。曰雞頭鳳尾。云諸方泥裏洗姜山畫將來。曰姜山今日為客。且望闍梨善傳。然雖如是。不得放過。乃拍禪牀一下。</p>
<p>興化和尚開堂示眾云。遮一炷香本分為三聖師兄。三聖為我太孤。便合承嗣大覺。大覺為我大賒。我於三聖處會得賓主句。若不遇大覺師兄洎合誤却我平生。我在大覺喫棒。見得臨濟先師在黃檗處喫棒底道理。此一炷香供養我臨濟先師。僧問多子塔前共談何事。曰一人傳虗萬人傳實。</p>
<p>五祖演和尚示眾云。真如凡聖皆是夢言。佛及眾生並為增語。或有人出來道盤山老聻。但向伊道。不因紫陌花開早。爭得黃鸎下柳條。若更問道五祖老聻。自云。喏。惺惺著。</p>
<p>子湖钁地次。亞钁頭回視勝光云。事即不無。擬心即差。勝光便問如何是事。被子湖攔胷蹋倒。從此省悟。</p>
<p>法華舉和尚示眾云。若開口又成增語。不開口去又成剩語。乃云。金輪天子勑。草店家風別。</p>
<p>玄沙和尚示眾云。夫古佛真宗常隨物現。堂堂應用處處流耀。隱顯坦然高低盡照。是以沙門上士道眼唯先。契本明心方為究竟。森羅萬像一體同源。廓爾無邊誰論有滯。塵劫中事都在目前。時人曠隔年深致乖常體。迷心認物以背真宗。執有滯空不遇良朋道友。只自於私作解。縱有商量渾成意度。及至尋窮理地不辨正邪。況平生自<span class='corr'>己</span>未曾撈摝。若乃先賢古德便自知時。克<span class='corr'>己</span>推功菴巖石室。古德云。情存聖量猶落法塵。<span class='corr'>己</span>見未忘還成滲漏。不可道持齋持戒長坐不臥。住意觀空凝神入定。便當去也有甚麼交涉。西天外道入得八萬劫定。凝神寂靜閉目藏睛灰身滅智。劫數滿後不免輪回。葢為道眼不明。生死根源不破。夫出家兒即不然。不可同佗外道也。莫非真實明達具大知見。能與諸佛同徹寂照忘知虗含萬像。如今甚麼處不是。汝甚麼處不分明。甚麼處不露現。何不與麼會去。若無遮箇田地。時中爭柰諸般滲漏何。總成虗妄。阿那箇便是平生得力處。如實未有發明。切須在急時中忘餐失寢似救頭然。如喪身命。冥心自救。放捨閑緣歇却心識。方有少許相親。若不如是。明朝後日盡被識情帶將去。有甚麼自由分。如今却不如佗無情之物敷唱分明。土木石頭說法非常真實。只是少人能聽。若聞此說始可商量。且道無情說底法作麼生商量。試道看。不可道無言無說也。無視無聽也。不可道無問而自說。稱歎所行道。不見善財童子參五十三人知識。末後見彌勒。彈指之頃得入門。纔入門後其門自閉。於樓閣中覩百千諸佛過去捨身受身。所參一百二十人知識化境於樓閣中一時俱現為其證明。善財疑心頓息。大凡三條椽下具遮箇真實發明即可商量。便向四生六道中同於諸佛淨土。更懼何生死。且阿誰知佗一切諸法都無實體。至於靈山會上迦葉親聞猶如話月。古德云。善惡都莫思量還同指月。乃至三乘行位解脫菩薩涅槃聖德聖果並如空花兔角。不見道却來觀世間。猶如夢中事。有為心法不可相依。日久年深全無利益。只為違真棄本。厭離凡情折心聖道。作此見知不出佗限量。拋佗五陰不去。不見道諸行無常是生滅法。你只擬向前爭能明得。可中徹去方得知之。若未究得。當知盡是虗頭。世間難信之法。具大根器力能明達。今生若徹去。萬劫亦然。古德云直向今生須了却。誰能累劫受餘殃。珍重。</p>
<p>琅邪覺和尚示眾曰。進前即死。退後即亡。不進不退落在無事之鄉。何故如此。長安雖樂。不是久居。</p>
<p style="margin-left:1em">妙喜曰。啼得血流無用處。不如緘口過殘春。</p>
<p>揚岐會和尚示眾。拈拄杖云。一即一切一切即一。畫一畫云。山河大地天下老和尚百雜碎。作麼生是諸人鼻孔。良久云。劒為不平離寶匣。藥因救病出金瓶。喝一喝。卓一下。</p>
<p>灌溪閑和尚示眾云。十方無壁落。四面亦無門。露倮倮。赤洒洒。沒可把。僧問如何是祖師西來意。曰。鉢盂盛飯。桶裏盛羹。云學人不會。曰。饑即喫。飽即休。問久嚮灌溪。到來只見漚麻池。曰。你只見漚麻池。且不見灌溪。云如何是灌溪。曰劈箭急。</p>
<p>奯上座參德山。德山纔見便作抽坐具勢。奯云。遮箇則且止。心境一如底來。向佗道箇甚麼即免諸方檢責。曰猶較昔日三步在。別作箇主人翁來。奯便喝。山不對。奯云塞却遮老野狐咽喉。溈山聞舉云。奯上座雖得便宜。爭奈掩耳偷鈴。</p>
<p>頴橋安鐵胡一日在風穴團爐內坐。有鍾司徒來見便問三界焚燒如何出得。安將火匙撥火開。司徒擬議。安曰司徒司徒。</p>
<p>三聖和尚參德山。纔欲展坐具。山云。住。不用展炊單。遮裏無殘羹餿飯與汝。曰。賴遇無設有。向甚麼處著。山便打。聖接住推倒向牀上。山大笑。聖哭蒼天便下參堂。堂中首座號踢天泰。問。行脚高士須得本道公驗。作麼生是本道公驗。聖云道甚麼。座再問。聖打一坐具云。遮漆桶。前後觸忤多少賢良。座擬人事。聖便過第二座人事。</p>
<p>大愚芝和尚示眾。舉盤山頌云。光非照境。境亦非存。光境俱忘。復是何物。乃豎起拂子云。微塵諸佛光明總在遮裏。照破你諸人心肝五臟。衲僧面前不得道著。切宜忌口。小參示眾云。一擊響玲瓏。喧轟宇宙通。知音纔側耳。項羽過江東。恁麼會。恰認得驢鞍橋作阿爺下頷。</p>
<p>翠巖真和尚舉黃檗在南泉作首座。甘贄行者請施財。檗云財法二施等無差別。行者舁錢出堂。須臾復云請施財。檗云財法二施等無差別。贄便行錢。甘贄行者黠兒落節。黃檗施財何曾夢見。</p>
<p style="margin-left:1em">妙喜曰。一等是隨邪逐惡。遮雲居羅漢較些子。</p>
<p>鼓山和尚示眾云。大事未辦。宗脉不通。切忌記持言句。意識裏作活計。不見道。意為賊。識為浪。盡被漂淪沒溺去。無自由分。諸和尚必若大事未通。不如休去大歇去。身心純靜去好。時中莫駐著。事却易得露。遮箇是事。不得<span class='corr'>已</span>相勸之言。古人喚作死馬醫。若是箇漢。向佗與麼道。如同寐語一般。且諸人分上作麼生。十二分教還用得一字麼。諸方老宿語還用得一句麼。若十二分教是。兄弟在阿那教中。若諸方老宿語當得。兄弟在阿那句中。所以道十二分教唱不得。凡聖攝不得。今古流不得。言句該不得。與麼說話葢為<span class='corr'>刺</span>頭入在教門裏。且與伊拆開。若有箇漢總未通遮箇消息。向佗與麼道。被伊驀口摑[尸@豕]沸作麼。不可恠得佗也。兄弟。大須甄別。莫吉凶不辨。有辨者出來對眾驗看。時寒久立。</p>
<p>黃龍南和尚示眾云。鶴勒那空中變現曼拏羅。指地為泉。德山會下光前絕後。臨濟門前只得一邊。良久云。作麼生是那一邊。</p>
<p>僧問南院。從上諸聖甚麼處去。曰不上天堂即入地獄。云和尚作麼生。曰還知寶應老落處麼。僧擬議。院以拂子驀口打。復喚僧近前曰。令合是汝行。又打一拂子。雪竇云。令既自行。且拂子不知來處。雪竇道箇瞎。且要雪上加霜。</p>
<p style="margin-left:1em">妙喜曰。權衡臨濟三要三玄。須還佗南院始得。雪竇為甚麼却道拂子不知來處。妙喜亦道箇瞎。且圖兩得相見。</p>
<p>百丈問趙州近離甚處。曰南泉。丈云南泉有何言句。曰未得之人直須悄然。丈便喝。州作怕勢。丈云大好悄然。州乃作舞而出。</p>
<p>司空山淨禪師因學者請問。師以頌答之。今錄三首。四大無主復如水。遇曲逢直無彼此。淨穢兩處不生心。壅決何曾有二意。觸境但似水無心。在世縱橫有何事。見聞覺知無障礙。聲香味觸常三昧。如鳥空中祇麼飛。無取無捨無憎愛。若會應處本無心。始得名為觀自在。見道方修道。不見復何修。道生如虗空。虗空何所修。徧觀修道者。撥火覔浮漚。但看弄傀儡。綫斷一時休。</p>
<p>德山問維那今日幾人新到。曰八人。山云喚來一時生按過。</p>
<p>真淨和尚解夏示眾云。有問話者麼。乃以拂子擊禪牀云。天地造化有陰有陽有生有殺。日月照臨有明有暗有隱有顯。江河流注有高有下有壅有決。明王治化有君有臣有禮有樂有賞有罰。佛法住世有頓有漸有權有實有結有解結也。四月十五。十方法界是聖是凡若草若木。以拂子左邊敲云。從遮裏一時結。舉拂子云。總在拂子頭上。還見麼。乃喝云。解也。七月十五日。十方法界若草若木乃聖。乃凡以拂子右邊敲云。從遮裏一時解。舉拂子云。總在拂子頭上。還見麼。乃喝云。祇如四月十五日<span class='corr'>已</span>前。七月十五日<span class='corr'>已</span>後。且道是解是結。舉拂子云。總在拂子頭上。還見麼。乃喝云。諸高德。此三喝中有一喝是金剛王寶劒。有一喝是踞地師子。有一喝是探竿影草。若人一一辨得。始見臨濟大師道出常情。黃檗被掌。大愚遭築。雖相去三二百年。許汝親為嫡子。然後大開不二妙門。權諸祖道摧邪顯正。扶宗立教整頓頹綱。縱大知見耀大法眼。不動本際決勝魔軍。乃喝云。更須知有一喝不作一喝用。到遮裏須是具爍迦羅眼。向未屙<span class='corr'>已</span>前驀提得去。諸高德。且道提得箇甚麼。良久喝一喝。</p>
<p>泐潭準和尚示眾云。今朝臘月十。夜來天落雪。羣峯極目高低白。綠竹青松難辨別。必是來年蠶麥熟。張公李公皆欣悅。皆欣悅。鼓腹謳歌笑不徹。把得雲簫撩亂吹。依稀又如楊柳枝。又不覺手之舞之足之蹈之。左之右之。喝一喝云。禪客相逢只彈指。此心能有幾人知。</p>
<p>異見王問波羅提曰何者是佛。答曰見性是佛。王曰師見性否。曰我見佛性。王曰性在何處。曰性在作用。王曰是何作用我今不見。曰今現作用王自不見。王曰於我有否。曰。王若作用。無有不是。王若不用。體亦難見。王曰若當用時幾處出現。曰若出現時當有其八。王曰其八出現當為我說。波羅提曰。在胎曰身。處世名人。在眼曰見。在耳曰聞。在鼻辨香。在舌談論。在手執捉。在足運奔。徧現俱該法界。收攝在一微塵。識者知是佛性。不識喚作精魂。王聞心即開悟。</p>
<p style="margin-left:1em">妙喜曰。即今敢問諸人。那箇是佛性。那箇是精魂。</p>
<p>調達謗佛。生身陷地獄。佛令阿難傳旨。汝在獄中安否。達云。我雖在獄中。如三禪天樂。佛又令阿難問。汝還求出否。達云我待世尊來便出。阿難云。世尊是三界大師。豈有入地獄分。達云我豈有出地獄分。翠巖真云。親言出親口。</p>
<p>雲門問曹山如何是沙門行。山曰喫常住苗稼者是。門云便恁麼去是如何。曰汝還畜得麼。門云畜得。山曰汝作麼生畜。門云著衣喫飯有甚麼難。山曰何不道披毛戴角。門便禮拜。</p>
<p>長沙和尚有秀才看千佛名經。問曰。百千諸佛但聞其名。未審居何國土。還化物也無。曰黃鶴樓崔顥題後。先輩還曾題未。曰未曾。曰無事題取一篇。黃龍新頌云。黃鶴樓前法戰時。百千諸佛豎降旗。渠無國土歸何處。贏得多才一首詩。</p>
<p>五祖演和尚白雲示眾。舉雪峯問德山。從上諸聖以何法示人。山云我宗無語句。亦無一法與人。雪峯從此有省。僧問雪峯。和尚見德山得箇甚麼便休去。峯云我空手去空手歸。白雲今日說向透未過者。有兩箇人從東京來。問伊甚麼處來。佗却道蘇州來。便問伊蘇州事如何。伊道一切尋常。雖然如是。謾白雲不過。何故。只為語音各別。畢竟如何。蘇州菱。邵伯藕。又示眾。舉僧問曹山。佛未出世時如何。曰曹山不如。出世後如何。曰不如曹山。若以世諦觀之。曹山合喫二十棒。若以祖道觀之。白雲合喫二十棒。然雖如是。棒頭有眼。兩人中一人全肯。一人全不肯。若人點檢得出。許你具半隻眼。</p>
<p>興陽靜和尚初參西院便問。擬問不問時如何。院便打。靜良久。院云。汝若喚作棒則眉鬚墮落。靜於言下大悟。</p>
<p>琅邪覺和尚示眾。舉汾陽先師頌云。三玄三要事難分。得意忘言道易親。一句分明該萬象。重陽九日菊花新。乃喝一喝云。是第幾玄。良久云。汝也有沒量罪過。我也有沒量罪過。僧問如何是佛。曰銅頭鐵額。僧云不會。曰鳥觜魚腮。</p>
<p>僧問大龍和尚。色身敗壞。如何是堅固法身。曰山花開似錦。㵎水湛如藍。</p>
<p style="margin-left:1em">妙喜曰。若以此兩句明堅固法身。生身入地獄。</p>
<p>翠巖真和尚在歸宗南和尚會中為首座時。南問承聞首座常將女子出定話為人是否。真云無。南曰。奢而不儉。儉而不奢。為甚道無。真云若是本分衲僧也少佗鹽醬不得。南却回首喚侍者報典座。明日只煑白粥。</p>
<p>玄沙和尚侍雪峯行次。峯指面前地云。遮一片田地好造箇無縫塔。沙曰高多少。峯乃上下顧視。沙曰人天福報即不無。和尚靈山授記未夢見在。峯云汝作麼生。沙曰七尺八尺。琅邪覺云。國清才子貴。家富小兒嬌。</p>
<p>法眼因僧來參次。以手指簾。尋有二僧齊去卷。法眼云。一得一失。</p>
<p>龍濟問僧甚處來。云翠巖來。曰翠巖有何言句示徒。云。常道出門逢彌勒。入門見釋迦。曰與麼道又爭得。僧便問和尚又如何。曰出門逢阿誰。入門見甚麼。僧於言下有省。</p>
<p>大乘遵和尚在慈照會中。一日問古人索火意旨如何照。曰任佗滅。云滅後如何。曰初三十一。云恁麼則好時節也。曰汝見甚麼道理。云今日一場困。照便打。遵乃有頌。索火之機實快哉。藏鋒妙用少人猜。要會我師親的旨。紅爐火盡不添柴。</p>
<p>廣慧璉和尚示眾云。祖令當行。人天泯迹。若通一線道。且與說葛藤。何故如此。擬議之間早是喪身失命了也。山僧不避諸方檢責。入泥入水為汝諸人。莫有會底麼。試通箇消息。良久云。看看總在魔界裏作活計也。遂拈拄杖云。速道速道。眾擬議。乃喝一喝。僧問如何是無位真人。曰上木下鐵。云恁麼則罪歸有處也。曰判官擲下筆。僧禮拜。璉云拖出。</p>
<p>羅漢琛和尚問保福僧。彼中佛法如何示人。曰保福有時示眾云。塞却汝眼。教汝覰不見。塞却汝耳。教汝聽不聞。坐却汝意根。教汝分別不得。琛云。吾問汝。不塞汝眼。汝見箇甚麼。不塞汝耳。汝聞箇甚麼。不坐汝意根。汝作麼生分別。僧於言下有省。</p>
<p style="margin-left:1em">妙喜曰。富嫌千口少。貧恨一身多。</p>
<p>投子和尚在桐城縣因趙州問。莫便是投子菴主麼。師云茶鹽錢布施我來。州先歸菴。晚間見師自攜油回。州云。久嚮投子。到來祇見賣油翁。師云。汝祇識賣油翁。且不識投子。州云如何是投子。師提起油缾云油油。</p>
<p>曹山因紙衣道者來。山問莫便是紙衣道者否。衣云不敢。山曰如何是紙衣下事。衣云。一裘纔挂體。萬法悉皆如。山曰如何是紙衣下用。衣近前應諾便立脫去。山曰。汝既解恁麼去。何不恁麼來。紙衣忽然開眼問。一靈真性。不假胞胎時如何。山曰未是妙。衣云如何是妙。山曰不借借。紙衣珍重却便坐化。山乃有頌曰。覺性圓明無相身。莫將知見妄踈親。念異便於玄體昧。心差不與道相隣。情分萬法沈前境。識鑑多端喪本真。如是句中全曉會。了然無事昔時人。僧問一牛飲水五馬不嘶時如何。曰曹山解忌口。</p>
<p>趙州和尚示眾云。兄弟若從南方來者即與下載。若從北方來者即與裝載。所以道近上人問道即失道。近下人問道即得道。兄弟。正人說邪法邪法亦隨正。邪人說正法正法亦隨邪。諸方難見易識。我遮裏易見難識。又示眾云。此事如明珠在掌。胡來胡現漢來漢現。老僧拈一枝草作丈六金身用。將丈六金身作一枝草用。佛即是煩惱。煩惱即是佛。</p>
<p>僧問資福如何是一塵入正受。福作入定勢。僧云如何是諸塵三昧起。福曰汝問阿誰。雲門云。遮阿師話墮也不知。又云。前頭早是葛藤。又道汝問阿誰。</p>
<p>南泉問黃檗。定慧等學明見佛性。此理如何。檗曰十二時中不依倚一物始得。泉云莫便是長老見處麼。檗曰不敢。泉云。漿水錢且置。草鞋錢教誰還。檗休去。</p>
<p style="margin-left:1em">妙喜曰。不見道路逢劒客須呈劒。不是詩人不獻詩。</p>
<p>葉縣省和尚。僧問。忽逢大闡提人來。師還相為也無。曰法久成弊。云慈悲何在。曰年老成魔。問寶劒未出匣時如何。曰劈口著。云出匣後如何。曰拈却牙齒。問如何是論頓也不留朕迹。曰。日午打三更。石人側耳聽。云如何是語漸也返常合道。曰。問處分明。覿面相呈。問如何是超師之作。曰老僧眉毛長多少。問如何是塵中獨露身。曰。塞北千人帳。江南萬斛船。云恁麼即非塵也。曰學語之流一札萬行。問如何是和尚深深處。曰。猫有縮血之功。虎有起屍之德。云莫便是也無。曰。碓搗東南。磨推西北。</p>
<p>石門聰和尚。僧問。日往月來遷。不覺年衰老。還有不老者麼。曰有。云作麼生是不老者。曰。虬龍筋力高聲呌。晚後精靈轉更多。問如何是學人深深處。曰烏龜水底深藏六。云未審其中事若何。曰路上行人莫與知。問。承古有言。只遮如今誰動口。意旨如何。曰莫認驢鞍橋作阿爺下頷。</p>
<p>報恩從和尚。僧問師子未出窟時如何。曰鋒鋩難擊。云出窟後如何。曰藏身無路。云欲出不出時如何。曰命似懸絲。云向去事如何。曰拶。</p>
<p>翠巖真和尚示眾。舉僧問巴陵如何是道。答云明眼人落井。又問寶應如何是道。答云五鳳樓前。又問首山如何是道。答曰脚下深三尺。此三轉語。一句壁立千仞。一句陸地行船。一句賓主交參。眾中莫有揀得者麼。出來道看。如無且行羅漢慈。破結賊故。行菩薩慈。安眾生故。行如來慈。得如相故。</p>
<p>克符道者問臨濟。如何是奪人不奪境。曰。煦日發生鋪地錦。嬰兒垂髮白如絲。云如何是奪境不奪人。曰。王令<span class='corr'>已</span>行天下徧。將軍塞外絕煙塵。云如何是人境俱不奪。曰。王登寶殿。野老謳歌。云如何是人境俱奪。曰。并汾絕信。獨處一方。師於言下領旨。深入三玄三要。四句之門。頗資玄化。</p>
<p>法眼指凳子云。識得凳子周匝有餘。雲門云。識得凳子天地懸殊。天衣云。識得凳子梌楠木做。</p>
<p style="margin-left:1em">妙喜曰。識得凳子好剃頭洗脚。雖然如是。大有人錯會在。</p>
<p>德山和尚一日飯遲先托鉢下堂。雪峯時作飯頭。纔見便問。遮老漢。鐘未鳴。鼓未響。托鉢向甚麼處去。山便歸方丈。雪峯舉似巖頭。頭云大小德山不會末後句。山聞舉。令侍者喚巖頭來問。汝不肯老僧那。巖頭密啟其意。山來日上堂。與尋常說話不同。頭向堂前撫掌大笑云。且喜堂頭老漢會末後句。佗後天下人不奈何。雖然如是。只得三年。後三年果遷化。</p>
<p>于頔相公問紫玉。佛法至理乞師一言。玉曰。相公。佛法至理。須去其情理。公云便請和尚去其情理。玉曰便請問來。公云如何是佛。玉召相公。公應喏。玉曰更莫別求。藥山後聞此語曰。噫。可惜于相公生埋向紫玉山下。相公聞得特訪藥山。乃問如何是佛。山召云相公。公應喏。山曰是甚麼。公於此有省。招慶共羅山舉次。慶曰。一等是道。甚是奇特。雲泥有隔。羅山云。大師也不得草草。當時賴遇于相公。可中草窠裏若撥著箇焦尾大蟲。何處有藥山也。慶曰作麼生。羅山曰還知于相是鍛了金麼。</p>
<p>雪竇和尚曰。十方無壁落。四面亦無門。古人向甚處見客。或若道得接手句。許汝天上天下。</p>
<p>雲門到天童。童云汝還定當得麼。門云和尚道甚麼。童云不會即目前包裹。門云會即目前包裹。</p>
<p style="margin-left:1em">妙喜曰。十字街頭石敢當。</p>
<p>天衣懷和尚色空頌二首。色空空色色空空。礙却潼關路不通。劫火洞然毫末盡。青山依舊白雲中。東西南北。十萬八千。空生罔措。火裡生蓮。</p>
<p>保福問僧殿裏是甚麼佛。僧云和尚定當看。曰釋迦佛。云和尚莫謾人好。曰却是汝謾我。又問僧汝名甚麼。云咸澤。曰忽遇枯涸者如何。云誰是枯涸者。曰我是。云和尚莫謾人好。曰却是汝謾我。又問飯頭鑊闊多少。曰和尚試量看。師以手作量勢。曰和尚莫謾某甲。曰却是汝謾我。又見一僧乃曰。汝作甚麼業來得恁麼長大。曰和尚短多少。師蹲身作短勢。僧曰和尚莫謾人好。曰却是汝謾我。</p>
<p>趙州問投子大死底人却活時如何。投子云。不許夜行。投明須到。</p>
<p>羅山在禾山送同行矩長老出門次。師把柱杖向前一攛。矩無對。師云。石牛攔古路。一馬勿雙駒。後有僧舉似踈山。山云。石牛攔古路。一馬生三寅。</p>
<p>泐潭英和尚示眾云。釋迦老子當時一手指天一手指地云。天上天下唯我獨尊。釋迦老子可謂傍若無人。當時若遇箇明眼衲僧。直教陀上天無路入地無門。然雖如是。也須是銅沙羅裏油盛始得。</p>
<p style="margin-left:1em">妙喜曰。可貴可賤。</p>
<p>薦福思和尚。僧問古殿無佛時如何。曰梵音何來。又問不假修證如何得成。曰修證即不成。</p>
<p>法眼禪師三界唯心頌。三界唯心。萬法唯識。唯識唯心。眼聲耳色。色不到耳。聲何觸眼。眼色耳聲。萬法成辦。萬法匪緣。豈觀如幻。大地山河。誰堅誰變。又華嚴六相頌。華嚴六相義。同中還有異。異若異於同。全非諸佛意。諸佛意總別。何曾有同異。男子身中入定時。女子身中不留意。不留意。絕名字。萬象明明無理事。</p>
<p>青原問神會從甚麼處來。會云曹溪來。曰將得甚麼物來。會振身而立。師曰猶帶瓦礫在。會云和尚莫有真金與人否。曰設有汝向甚麼處著。</p>
<p>羅漢南和尚示眾云。紅霞穿碧落。白鷺點滄洲。不是寒山子。時臨古渡頭。騎駿馬。驟高樓。萬里銀河輥玉毬。別明真解脫。撥火覔浮漚。又示眾云。禪不禪。道不道。三寸舌頭胡亂掃。昨夜日輪飄桂花。今朝月窟出芝草。阿呵呵。萬兩黃金無處討。一句絕思量。諸法不相到。</p>
<p>雪峯云。飯籮邊坐餓死人。臨河渴死漢。玄沙云。飯籮裏坐餓死漢。水裏沒頭浸渴死漢。雲門云。通身是飯。通身是水。</p>
<p style="margin-left:1em">妙喜舉了喝云。多觜阿師。可殺忍俊不禁。通身是飯。通身是水。那裏得遮消息來。</p>

<p class='juan'>正法眼藏卷第一之下</p></div>
</div><!-- end of div[@id='body'] -->
</body></html>