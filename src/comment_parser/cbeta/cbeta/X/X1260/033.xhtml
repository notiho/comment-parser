<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu219' />列祖提綱錄卷第三十三</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu220' />
<p class='h1'>謝西序頭首提綱<span class='note-inline'>(首座　書記　藏主　知殿　侍者)</span></p><p>真淨文禪師謝主首上堂。實際理地不受一塵。佛事門中不捨一法。乃拈拄杖云。不是一法又捨箇什麼佛事也。三德六味施佛及僧。法界人天普同供養。受供養則不無。還知滋味也無。若不知。分付與首座。復敲香臺云。五千餘軸言言異。一一龍宮海藏來。遂擲下云。實際理地不用安排。分付與藏主。</p>
<p>佛朗性禪師敘謝頭首上堂。布毛纔吹。化現無邊華藏世界。金槌在握。縱擒一切諸佛如來。撲碎茶甌。金聲玉振。挈漏燈盞。耀古騰今。兔角丈橫挑大千日月。龜毛拂運轉塵剎法輪。物物圓通頭頭具足。還見佛國山[跳-兆+孛]跳撞破汝諸人鼻孔擢瞎汝諸人眼睛麼。喝一喝。春風夏雨應時來。李白桃紅次第開。</p>
<p>敘謝頭首上堂。是善是惡一切俱忘。凡聖情盡即大道場。冬樹花發。炎月氷霜。拈法界用易短為長。以太虗口吞吐十方。大眾委悉麼。良久云。圓超空色摩尼寶。開鑿人天沒限量。卓拄杖噓一噓下座。</p>
<p>笑隱訢禪師謝頭首上堂。看看臘月二十五。雲門一曲憑誰委。打皷當陽普請看。萬象森羅齊起舞。西序叢林喜得人。冲霄鸞鳳看高舉。進退威儀揖讓時。就中一喝分賓主。且道那箇是賓那箇是主。喝一喝。甜瓜徹蔕甜。苦瓜連根苦。</p>
<p>南石琇禪師謝頭首兼祈雨上堂。靈利衲僧轉轆轆地。對賓客側身而立。結眾緣化炭化糧。聽欄雞皷翅而鳴。看茶瓢從地[跳-兆+孛]跳。卓拄杖云。夜來江上雨。分作萬家流。</p>
<p>五祖演禪師謝首座上堂。椎破蟠桃核得見其仁。捋斷驪龍鬚得遇其寶。雖然如是。也未是好手。黃帝失玄珠於赤水。使智索之而不得。使離朱索之而不得。使契詬索之而不得。乃使罔象。直饒罔象得之。亦未是好手。爭似今日與大眾同使一箇通事舍人。雖然如是。也只得一半。</p>
<p>謝首座上堂。彌勒看不見。釋迦說不得。恁麼尊貴生。日用無差忒。得不得。識不識。三德六味味逾多。千古萬古為規則。</p>
<p>雲外岫禪師謝首座知客藏主上堂。以拂子打圓相云。摩訶<span class='corr'>衍</span>法。離四句絕百非。又打一圓相云。禮之用和為貴先。王之道斯為美。又打一圓云。摩尼珠人不識。如來藏裏親收得。大眾見麼。所見不同。互有得失。天童者裏。毋固毋必。</p>
<p>覺源曇禪師謝前堂首座上堂。恢楊岐宗風。坐南泉鉢位。佛祖命根。衲僧巴鼻。卓拄杖云。東頭買賤。西頭賣貴。</p>
<p>雪巖欽禪師謝首座維那上堂。人天眼目。佛祖綱維。千差萬別。一以貫之。如何見得。克賓法戰不勝。南泉斬却猫兒。</p>
<p>千巖長禪師謝首座上堂。舉五祖和尚云。槌破蟠桃核得見其仁。捋斷驪龍鬚得遇其寶。雖然如是。未是好手。爭如我伏龍山中天章首座。也不槌碎蟠桃核。頭頭應用皆仁。也不捋斷驪龍鬚。處處全彰其寶。呼釋迦彌勒為竈下之奴。拈丈六金身作一莖之草。吹毛一拂血濺梵天。珊瑚樹林紅日杲杲。雖然如是。也只得一半。下座。</p>
<p>元叟端禪師謝首座維那上堂。金槌未動以前。大地山河百雜碎。玉<span class='corr'>麈</span>未揮之際。森羅萬象盡交參。殷人以栢。周人以栗。家住海門東。黃昏候日出。</p>
<p>謝首座藏主侍者上堂。開口道著。鷂子過新羅。舉步踏著。猢猻入布袋。趙州會下二僧相推不肯作第一座。義出豐年。南泉道。王老師與汝往來者是藏。儉生不孝。忠國師云。將謂我孤負汝。元來汝孤負我。爛泥裏有<span class='corr'>刺</span>。中天竺快便難逢。一時掀翻了也。會則天高東南。不會則地傾西北。</p>
<p>上堂謝首座。東弗于逮打皷。西瞿耶尼說禪。南贍部洲喫飯。北鬱單越噇眠。鐘樓上念讚。床脚下種菜。勝首座道。猛虎當路坐。摘楊花摘楊花。</p>
<p>用彰俊禪師謝首座知客侍者直歲上堂。索犀牛扇子。無風起浪。問眉間挂劍。平地干戈。二俱莫涉。別有條章。撲碎玻璃盞子。拈起無柄钁頭。淺鋤明月。深種白雲。時時歌堯舜之風。日日樂羲皇之化。且知恩報恩一句作麼生道。九萬里鵬纔展翼。十千年鶴便翱翔。</p>
<p>笑隱訢禪師謝書記藏主侍者上堂。臨濟三玄三要。指鹿為馬。黃龍佛手驢脚。喚金作鍮。一大藏教是切脚。三千剎海一浮漚。吾孤負汝汝孤負我。劍去<span class='corr'>已</span>遠刻舟奚求。休休。青山歸未得。又過一年秋。</p>
<p>雪巖欽禪師上堂謝囦道講師復巖藏主。一心三觀。一句三玄。曾無彼此。休分教禪。迴途復妙也枯木巖前差路。窮囦極流兮海底紅塵亘天。只如一大藏教是箇切脚。畢竟切什麼字。卓拄杖云。十卜千千。</p>
<p>唯庵然禪師謝藏主維那上堂。天無門。地無戶。俊快衲僧一任來去。藏裏摩尼照徹十方。洞裏桃花千葩競吐。假劫外之春風。應今時之律呂。海神夜半看鮫珠。眼光挂在扶桑樹。喝一喝。</p>
<p>石屋珙禪師謝藏主上堂。今朝八月一十五。樹凋葉落金風露。野狐窟宅梵王宮。狗子尾巴書卍字。大藏小藏從何來。拈拄杖云。盡從者裏流將去。等閒道箇鉢囉娘。截斷古今閒露布。</p>
<p>了庵欲禪師上堂。一大藏教是箇切脚。畢竟正文無人道著。你要識正文麼。上大人。丘乙<span class='corr'>己</span>。化三千。七十士。爾小生。八九子。佳作仁。可知禮也。眾中忽有箇衲僧出來道。恁麼提唱實謂聞所未聞。山僧不免分付維那明窻下安排。忽若更道。恁麼提唱料掉沒交涉。山僧亦未免分付明窻下安排。何故。直鈎釣鯨鼈。曲鈎釣龜鼈。金鷄啼上玉闌干。別有佳聲繼前哲。喝一喝。</p>
<p>上堂。一大藏教束之高閣。長期短期無繩自縛。莫更紛紛紜紜。直須灑灑落落。楊岐一頭驢。只有三隻脚。潘閬倒騎歸。跌殺黃番綽。五味拈來饡秤錘。別有香風滿寥廓。喝。復舉道吾和尚云。高不在絕頂。富不在福嚴。樂不在天堂。苦不在地獄。相識滿天下。知心能幾人。大慧和尚云。高在絕頂。富在福嚴。樂在天堂。苦在地獄。誰知席帽下。元是昔愁人。師云。二大老一人高高處觀之不足。一人低低處平之有餘。唱教門中足可觀光。若約衲僧門下。猶欠悟在。本覺又作麼生。但將飯向無心盌。自有人提折脚鐺。</p>
<p>石屋珙禪師謝殿主淨頭上堂。一身清淨則多身清淨。一世界清淨則多世界清淨。東司頭臰氣。佛殿裏蓬塵。從什麼處得來。以手掩鼻云。又有一點也。</p>
<p>鐵關樞禪師謝殿主上堂。如何是佛殿裏底。悉哩蘇盧蘇盧悉哩。江國春風吹不起。鷓鴣啼在深花裏。擊拂子。</p>
<p>覺源曇禪師謝侍者上堂。文遠當年侍趙州。東司說法未輕酬。回光一念分明處。午夜霜清月滿樓。</p>
</div>
<div class='div-other'><a id='mulu221' />
<p class='h1'>謝東序知事提綱<span class='note-inline'>(知事　監院　都監寺　維那　典座)</span></p><p>五祖演禪師謝主事上堂。文殊張帆。普賢把柁。勢至觀音共相唱和。嬴得雙泉鬧中打坐。打坐即不無。且道下水船一曲作麼生唱。囉邏哩囉邏哩。俗氣不除。</p>
<p>虎丘隆禪師謝知事上堂。萬里浮雲捲碧天。年年此夜十分圓。令人轉憶寒山子。說似吾心恰宛然。所以道。欲明恁麼事。還他恁麼人。若是恁麼人。須明恁麼事。便能以此心相照。以此心相知。扶持野老無盡家風。成就叢林萬世基業。其把定也離念絕塵更無滲漏。其放行也光生瓦礫和氣靄然。高低普應前後無差。且道此人成得箇什麼邊事。還委悉麼。將此身心奉塵剎。是則名為報佛恩。</p>
<p>謝知事頭首上堂。鋒芒未露如天普葢。古帆未挂似地普擎。所以道。天不言。四時行焉。地不言。萬物生焉。萬物生則遷謝不停。四時行則寒暑流轉各居其位去。寒時大家寒。熱時大家熱。是法住法位世間相常住。無一法不為妙用。無一物不為真如。處處真。無回互。塵塵爾。絕承當。須是其中人。方能恁麼去。便能橫身擔荷翊贊叢林。自利利他得大解脫。其或未然。好事不須頻話會。留將和氣暖丹田。</p>
<p>育王諶禪師謝知事上堂。尺頭有寸鑑者猶稀。秤尾無星且莫錯認。若欲定古今輕重。較佛祖短長。但請於中著一隻眼。果能一尺還他十寸。八兩元是半觔。自然內外和平家國無事。山僧今日<span class='corr'>已</span>是兩手分付。汝等諸人還肯信受奉行也無。尺量刀剪遍世間。誌公不是閒和尚。</p>
<p>應庵華禪師謝知事上堂。一喝分賓主。照用一時行。要會箇中意。日午打三更。祇如一喝未施<span class='corr'>已</span>前。還有賓主也無。既分之後。那箇是賓那箇是主。者裏緇素得出。賓則始終賓。主則始終主。祇如賓不是賓主不是主。且一喝落在什麼處。橫按鏌鎁全正令。太平寰宇斬癡頑。</p>
<p>天目禮禪師謝知事上堂。擔荷山門非止一事。官府莊司山園田地。呷醋咬薑量茶數米。金不博金水不洗水。因甚如此。楊岐驢。玄沙虎。</p>
<p>真淨文禪師謝監院上堂。身是光明幢。心是神通藏。大眾各自照顧抖擻精神。而今現定。僧也如是。俗也如是。釋迦也如是。彌勒也如是。還有人信得及麼。若信得及不為分外。若信不及亦不虧欠。信與不信。光明幢神通藏。各自參堂去。下座。</p>
<p>圓悟勤禪師謝監寺上堂。滴水氷生。百了千當。鐵作脊梁骨。金鑄堅實心。荷負叢林。贊弼知識。典刑可法。直下撲實頭底。且道是什麼人。相逢相見呵呵笑。更有春風春又春。</p>
<p>謝監院上堂。舉藥山一日語雲巖云。與我喚沙彌來。巖云和尚喚他作什麼。山云我有箇折脚鐺子要伊提上挈下。巖云恁麼則與和尚共出一隻手也。師云。道頭知尾舉一明三。山僧有箇小頌。一步濶一步。一著高一著。提折脚鐺兒。施阿伽陁藥。須彌土一撮。滄溟水半杓。快意唱巴歌。過屠門大嚼。</p>
<p>石屋珙禪師謝都寺冬齋并維那上堂。一徧一切。一切徧一。香積世界以香飯為佛事。南閻浮提以音聲為佛事。東勝神州打槌。西瞿耶尼普請。懷州牛喫禾。益州馬腹脹。麤餐易飽。細嚼難饑。只恐不是玉。是玉也大奇。</p>
<p>圓悟勤禪師謝維那直歲上堂。烹金琢玉須資作者鉗鎚。荷教扶宗必仗本分兄弟。交為肘臂。互作主。賓便可以顯大機發大用。布慈雲灑甘露。駕慈航觀斷岸。超生死越涅槃。令他天下衲僧頂門上放光。脚跟下歷落。箇箇如龍如虎。人人玉轉珠回。非唯扶竪叢林。亦乃流通正眼。豈不是奇特事。敢問大眾。奇特一句作麼生道。妙舞更須誇徧拍。三臺須是大家催。</p>
<p>應庵華禪師謝維那上堂。舉興化問克賓維那。汝不久為唱道之師。賓云不入者保社。化云會了不入不會不入。賓云總不與麼。化便打。乃云。克賓維那法戰不勝。罰錢五貫。設饡飯一堂。至來日齋時。化自白椎云。克賓維那法戰不勝。不得喫飯。即便趕出。雪竇云。克賓要承嗣興化。罰錢出院且置。却須索取者一棒始得。棒既喫。了作麼生索得。雪竇要斷不平之事。今夜與克賓維那雪屈。以拄杖一時打散。師云。大小雪竇與克賓雪屈。要且無合殺。下座。</p>
<p>恕中慍禪師謝維那侍者上堂。金椎一擊。電掣飇馳。紙襖潛書。珠回玉轉。東頭買貴西頭賣賤。拈得鼻孔打失眼睛。拈拄杖。出頭天外看。誰是我般人。</p>
<p>五祖演禪師謝典座上堂。白雲嵌枯老漢。要喫無皮酸饀。典座取巧安排。一任眾人咂噉。良久云。羊羮雖美。眾口難調。</p>
<p>謝典座上堂。變生為熟雖然易。眾口調和轉見難。鹹澹若知真箇味。自然饑飽不相干。</p>
<p>謝典座上堂。小繩錢貫。大繩井索。日急要用。笊籬木杓。雖然破家具。應用有處著著錯。南北東西。水灑不著。</p>
</div>
<div class='div-other'><a id='mulu222' />
<p class='h1'>謝列職雜務提綱<span class='note-inline'>(化主　莊主　監收　謝兩序)</span></p><p>黃龍南禪師因化主歸上堂。世間有五種不易。一化者不易。二施者不易。三變生為熟者不易。四端坐喫者不易。更有一種不易是甚麼人。良久云。聻。便下座。</p>
<p>真淨文禪師化士歸上堂。諸州丐士經年去。次第歸來復納疏。打皷普請共證明。今朝九月二十五。大眾。證明則不無。須知鉢盂飯。粒粒皆辛苦。鉢裏飯滋味大眾總知。歸宗道今朝九月二十五又且如何。良久乃呼侍者。參退請諸郡化主喫茶喝一喝。</p>
<p>長安化主歸上堂。大眾。一兩絲。一匹絹。一一盡從蠶口現。口中吐出濟人間。衲僧如何總不薦。若也薦。家家門裏含元殿。喝一喝下座。</p>
<p>謝月化主上堂。靈山話月。曹溪指月。聖壽今朝謝月。且道與古人誰親誰疎。莫有人辨得麼。若也辨得。將此身心奉塵剎。是則名為報佛恩。若辨不得。無角鐵牛眠少室。生兒石女老黃梅。笑殺栽松道者。參。</p>
<p>五祖演禪師謝街坊上堂。街坊昨日將一把沙到方丈前。一見老僧劈面便撒。賴遇老僧先見。衫袖一遮竝不方事。今朝舉似大眾不敢隱藏。何故。賞伊膽大下得者箇手脚。忽有人問白雲。為什麼只恁休去。不見道。老不以筋力為能。然雖如是。賓主歷然。</p>
<p>月庵果禪師謝供頭上堂。解猛虎頷下金鈴。驚群動眾。取蒼龍穴裏明珠。光天照地。山僧今日到此讚歎不及。汝等諸人合作麼生。竪起拂子云。眨上眉毛速須薦取。擲拂子下座。</p>
<p>龍門遠禪師賢席頭納疏上堂。一葉飄飄水上歸。姑蘇春色照巖扉。坐禪片石重來看。却笑山雲拂蘚衣。所以沉空滯寂之士名為貪著小乘。混世同塵之人謂之圓通之侶。不捨道法而現凡夫事。豈是植種於空。現前日用是大總持門。一一親得其力。如斯之旨事可量哉。昔日黃梅散席道在老盧。坐折連床湖南最盛。古今榜樣。作者同知。進止合儀。動靜可法。況龍門新興保社意在求人。眾手陶金誰是得者。有麼有麼。令人思百丈解踏馬駒行。參。</p>
<p>夢庵信禪師化士歸上堂。冐暑經寒<span class='corr'>已</span>逾半載。艱辛受盡且喜歸來。而今粥飯現成。一眾皆承渠力。方見禪人歲寒道義心口相應。若非自肯承當。安得如斯用意。用意則不無。且道承當箇什麼。良久云。若不得流水。還應過別山。參。</p>
<p>應庵華禪師化主請上堂。法身無相而諸相顯然。法眼無瑕而群機洞照。所以一塵入正受。諸塵三昧起。德山入門便棒。臨濟入門便喝。至於歷代祖師撩鈎搭索露布葛藤。無不精徹淵奧通證十虗。塵塵爾。剎剎爾。念念爾。時有西蜀比丘希慧從那伽大定安詳而起。不離是定入諸塵勞門。成就一切眾生行願海。此心既辨克就。今辰營備齋羞。供養釋迦如來五百十六應真大阿羅漢。且道釋迦老子還來也無。若道來。即今在什麼處。若道不來。又供養箇什麼。諸人向者裏覷得透。便與釋迦老子同一心知。同一眼見。同一受用。其或未然。歸宗更下箇註脚。但願東風齊著力。年年吹入我門來。</p>
<p>密庵傑禪師街坊納疏上堂。去年第一會水陸街坊。今年羅漢第一會裏納疏。識得去年人。便是今年事。今年與去年。非新亦非故。攂皷共證明。眉毛俱卓竪。北鬱打三更。西瞿日未暮。其施汝者不名福田。供養汝者墮三惡道。還會麼。行到水窮處。坐看雲起時。復舉僧問趙州如何是不錯底路。州云明心見性是不錯底路。師云。趙州眼觀東南意在西北。大似狐狸戀窟有甚快活處。忽有問徑山如何是不錯底路。只向他道。家家門裏透長安。</p>
<p>呆庵莊禪師化主回上堂。禪子臨川化導歸。入門一笑展雙眉。破微塵出大經卷。打皷槌鐘報眾知。正與麼時。且道功歸何所。昨夜春回空劫外。覺華香綻不萌枝。</p>
<p>箬庵問禪師謝化主上堂。本是無緣薄福僧。自慚綿力住崚[山*層]。斷巖壁立雲千尺。不羨人間禆販名。大眾。且道有緣好無緣好。自有一雙窮相手。不輕祗揖等閒人。</p>
<p>五祖演禪師謝莊主上堂。一不做。二不休。不風流處也風流。若要公私濟辨。好看露地白牛。</p>
<p>真淨文禪師謝莊主監收上堂。參玄上士。味道高人。於動靜日用間百事現成。受用具足。一一要知來處。所以古人云。譬如大地。何物不從地之所生。諸佛唯指一心。何法不從心之所立。洞山分野地之所生或麥或麻或豆或稻。然非其人則不能成辨安立。既有安立。得不勞乎神用。然神用雖勞。粒粒不落別處。且道落在什麼處。遂拈拄杖擲下召大眾云。見麼。阿誰無分。知來處麼。若知。可謂不風流處也風流。</p>
<p>五祖演禪師謝監收上堂。人之性命事。第一須是○。欲得成此○。先須防於○。若是真○人。○○。</p>
<p>天目禮禪師謝麥監收上堂。山前麥熟。翁媼歡呼。收拾歸來。其中有麵。饅頭䭔子。前年別今日。思量笑殺人。</p>
<p>恕中慍禪師謝來蘇莊監收上堂。山僧昨遣數員宿將征諸未服。既徯我來蘇一皷而下。直得風以時雨以時。嘉穀登庶民樂。今當還師振旅奏凱。論功坐亨太平之時。玄弼真君忍俊不禁。不覺手之舞之足之蹈之。於一毫端上揚聲而歌曰。台州仙。高一伯。紅蓮青。江口白。鰕殻來歸兮連子格。且道是什麼曲調。乃云。飯飽弄箸。</p>
<p>應庵華禪師謝知事頭首上堂。大丈夫漢脊梁硬如鐵。在乎進退之間。初無喜難之色。其退也。古寺閒房焚香清坐。究竟乃新報佛恩德。其進也。公於心明賞罰使紀綱不墜表帥得人。各應其宜。然後據虎頭收虎尾。第一句下明宗旨。蔣山雖然痛下毒手。全身擔荷要在當人。正恁麼時。且道不失其序一句作麼生道。玲瓏八面活鱍鱍。千古萬古振家聲。</p>
<p>密庵傑禪師謝知事頭首上堂。一新一舊。跳出窠臼。一出一入。胡餅裏呷汁。一擒一縱。開眼作夢。一照一用。鱔魚走入麻油甕。所以道。若論此事直須揮劍。若不揮劍。漁父棲巢。古人與麼。大似將錢買李子。只從赤邊咬。且道結角在什麼處。驀拈拄杖卓一卓下座。</p>
<p>謝知事頭首上堂。敘謝之餘復有何事。其進也風行草偃水到渠成。其退也玉蘊荊山其價愈重。且道不落進退一句作麼生道。油煎石磉盤。風吹毛毬走。虗空背上白毛生。拈得鼻孔失却口。喝一喝下座。</p>
<p>元叟端禪師謝兩序上堂。靈機廓徹。智鑑虗圓。固無動寂之殊。豈有久新之異。拈起也十日麗天。放下也百川赴海。後先齊致。左右逢原。正恁麼時如何。三界炎敲爍金石。蒲團永日自寥寥。</p>
<p>長翁淨禪師謝新舊兩班上堂。開無間地獄。現閻羅大王。聚夜叉一部。列牛頭兩行。與其進者劍樹上猛火進用。與其退者刀山裏寒氷退藏。且道理會甚事。尀耐飯飽弄箸。判斷屎急尿床。其或未然。花柳春風入戲場。</p>
<p>呆庵莊禪師敘謝兩序上堂。打開寶藏。運出家珍。普濟群生。悉令充足。金剛圈栗棘蓬總是閒家潑具。只如遇賤則貴逢低則高。不傷物義一句合作麼生。饡飯從教香馥郁。紙衣莫使墨淋漓。</p>
<p>佛朗性禪師謝兩序上堂。漏燈盞提上挈下。鑑地輝天。白日夢昇兜率宮。熾然說法。徧十方世界是摩尼寶藏。盡情收拾將來。一槌號令從頭穿却。人天遵依永為標榜。普報四恩。齊資三有。一燈既然燈燈無盡。眾生界盡真燈不泯。過現未來作諸佛事。大眾委悉麼。卓拄杖喝一喝云。龍得水時添意氣。虎逢山色長威獰。</p>
<p>箬庵問禪師謝兩序上堂。著草鞋住院。負栲栳為人。動若行雲。止猶谷神。初無心於彼此。豈有意於去來。所以綱宗在握。賞罰惟公。正令當行。進退有序。其進也高山可仰。其退也湛水長閒。若有一絲毫情存繫戀。便屬泥犁渣滓。金剛圈栗棘蓬吞得跳得。須是其人。且開先啟後果滿功圓一句作麼生道。橫擔楖栗千峰上。<span class='corr'>已</span>有人提折脚鐺。</p>
<p>謝兩序上堂。進一步風颼颼雨颯颯。脚下泥深三尺。退一步孤逈逈峭巍巍。法堂前草深一丈。荊棘林中下脚易。月明簾外轉身難。知進知退知安知危。有始有終有結有解。權衡濟上宗風。鑑別今時露布。通身肩荷傑立化門。肝膽橫披胸襟獨邁。是則明如杲日。要須各建玄猷。樹大廈非一木之支。濟巨川豈一人之力。今日絲綸收處風月猶新。敬謝諸仁共相展布。</p>
<p>牧雲門禪師冬至謝兩序上堂。欲識佛性義。當觀時節因緣。寒來暑往秋收冬藏。雲騰致雨露結為霜。六陰極處一陽乃生。一陽既生謂之長至。山中自春初到冬尾。樵山耕田栽園種地。執運勞力有煩眾兄弟道用。今日肆筵設席。炊杜田飯。瀹本山茶。普同供養。貴圖聚頭崖壑。戮力叢林。臘月火燒山。明取衲衣下事。種田博飯喫。免得浩浩說禪。若能恁麼。真是金生麗水玉出崑崗。山僧口喃喃地道箇謂語助者焉哉乎也。總不虗設。雖然如是。且道團圞頭一句作麼生道。路遙知馬力。歲久見人心。</p>
</div>
<div class='div-other'><a id='mulu223' />
<p class='h1'>沙彌得度垂示<span class='note-inline'>(執刀　付衣係大眾章)</span></p><p>恕中慍禪師與沙彌落髮。世尊在雪山以金刀自剪。丕顯如來頂相。汝既不能。吾為汝剃落。前聖後聖其揆一也。</p>
<p>鐵關樞禪師光淵源三人落髮。拈來三寸鐵。除去末後結。腦後放圓光。淵源同皎潔。</p>
<p>落髮。一斬一切斬。有甚無明草。剃髮云。珊瑚樹頭日杲杲。</p>
<p>落髮。父母非我親。諸佛非我道。一法不留存。方堪為種草。</p>
<p>二人剪髮。十八非遲。十七非早。坐斷兩頭。萬機俱掃。剪髮云。頭陀石被莓苔裹。</p>
<p>弘覺忞禪師沙彌鬀落。恒沙劫種出家因。優盋今開火內莖。髮斷青絲除愛結。虗空背上白毛生。驅象駕。請長纓。一舉九天雲外步。等閒蹋倒法王城。</p>
<p>沙彌鬀落。金刀剪斷無明髮。露出娘生舊頂門。莫謂毀形虗事褫。人天何處不稱尊。</p>
<p>沙彌鬀落。何似生。遼天鶻。萬里雲。只一突。是渠因甚得與麼活卓卓地。直下一刀俱斬斷。更無毫髮可容留。</p>
<p>沙彌鬀落。僧寶誰云滄海珠。盡虗空界濟無餘。德缾甘露應常滿。名稱方宜勝丈夫。</p>
<p>尼本然鬀落。狻猊纔出崛。威猛蕩寰區。獨跨大方步。豈為格量拘。然而舍金輪之寶位。子夜踰城。脫珍御之龍衣。青山斷髮。何以佛佛道同乎。還會麼。要作人天真榜樣。信然脫俗是良謨。</p>
<p>恕中慍禪師付衣。提起云。此衣竪窮三際。橫亘十方。從上老宿莫不披之提持正印。宜善護持。令法久住。</p>
<p>弘覺忞禪師付衣。大士胎衣變九條。多生法御應常調。今朝三事全披得。好作人天正法橋。</p>
<p>付衣。千生未易聞名字。一旦通身服九條。青嶂外。何逍遙。三尺龍泉光照膽。萬人叢裏奪高標。</p>
<p>付衣。柔和忍辱不虗褫。消瘦青蓮眾患離。名字六師曾未曉。佛同稟受祖同持。勤加護。攝威儀。虗空疊作紅蓮座。火聚開為白藕池。</p>
<p>付衣。袈裟著體豈尋常。誓鎧全披好自將。寶杖一揮三界靜。<span class='corr'>髻</span>珠親解法中王。</p>
<p>付衣。入斯室。著斯衣。量才補職。如是因。如是果。法爾當然。祇如信受奉行時合作麼生。橫身三界外。獨脫萬機前。</p>
<p>付衣。錦衣公子休誇富。天上六銖未足多。一縷龍免金翅難。好教慈覆徧娑婆。</p>
<p>付衣。歸卷金襴去。深藏定水涯。為標千聖格。所以待龍華。況復割煩惱而得消瘦之名。離染著而被青蓮之號。服之者忍辱增進。持之者功德無邊。可不頂戴遵奉也邪。提起衣云。還見麼。莖縷蘸乾生死海。何人出得者袈裟。</p>
</div>
<p class='juan'>列祖提綱錄卷第三十三</p>
</div><!-- end of div[@id='body'] -->
</body></html>