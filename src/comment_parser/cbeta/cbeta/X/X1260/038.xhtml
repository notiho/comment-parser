<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu244' />列祖提綱錄卷第三十八</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu245' />
<p class='h1'>頭首四節秉拂</p><p>大慧杲禪師結夏秉拂。聲前逈逈一路子。黃面瞿曇不知。一句明明百草頭。碧眼胡兒罔措。閙浩浩處靜悄悄。靜悄悄處閙浩浩。直下如王寶劍誰敢當頭。擬犯鋒鋩橫屍萬里。更說甚麼似地擎山不知山之孤峻。如石含玉不知玉之無瑕。更說甚麼香象渡河徹底截流而過。更說甚麼全明全暗雙放雙收。須知恁麼來者寸絲不挂。恁麼去者堆山積嶽。將錯就錯以大圓覺為我伽藍。身心安居平等性智。九十日內和泥脫墼。到者裏若有轉身一路。則不守自家活計。豈遵先聖軌儀。所以道全鋒敵勝罕遇知音。同死同生萬中無一。且道同生同死底是甚面目。驀拈拄杖云。趙州和尚來也。金佛不度爐。木佛不度火。泥佛不度水。卓一下云。百雜碎沒縫罅。明眼衲僧盲聾瘖瘂。金剛水際藏身。非非想天走馬。一即一切一切即一。盡大地是箇解脫門。是人知有。且道石室行者踢碓。因甚麼忘却移脚。良久喝一喝。復舉三聖道。我逢人即出。出則不為人。興化道。我逢人即不出。出則便為人。真淨和尚云。兩箇老古錐。竊得臨濟些子活計。各自分疆列界氣衝宇宙。使明眼人只得好笑。師云。真淨老人大似欺誣亡沒。杲上座即不然。豁開三要三玄路。坐斷須彌第一峯。且道在三聖分上耶。在興化分上耶。具眼者辨取。</p>
<p>天如則禪師杭州淨慈禪寺結夏節秉拂。問答畢乃云。有法可說是名謗法。無法可說亦名謗法。不見一法是大過患。若見一法亦是過患。恁麼也不得。不恁麼也不得。恁麼不恁麼總不得。三世諸佛歷代祖師到者裏結舌有分。只如道。法非見聞覺知。不離見聞覺知。竪拂云。還見麼。擊拂云。還聞麼。既見了。既聞了。畢竟是有法耶。是無法耶。喝一喝。者裏是甚麼境界。說有說無。衲僧家向銀山鐵壁裏突出金剛眼睛。徹見佛祖肝腸。無絲毫滲漏。和他命根一拶拶斷。然後全主全賓全殺全活。趂動南山白額。吞却無毛大虫。不妨鼻孔裏聽聲。眉毛上吐氣。恁麼也得。不恁麼也得。恁麼不恁麼總得。是謂我為法王於法自在。說甚麼安居禁足尅期取證。大好無繩自縛去也。者箇猶是作用邊事。若曰真正舉<span class='corr'>揚</span>。且待上方拄杖子出來露箇消息。卓拄杖云。驚群須是英靈漢。敵勝還他獅子兒。</p>
<p>楚石琦禪師徑山首座寮結夏秉拂。拈拄杖云。者箇是徑山拄杖子。為甚麼在琦上座手裏。<span class='corr'>已</span>知來處。何假繁詞。脫或未知。不免露箇消息。凌霄峯頂。選佛場開。一句當陽。十方坐斷。果然坐斷去。久參先德不妨禁足護生。後學初機誰敢違條起例。上無攀仰下絕<span class='corr'>己</span>躳。人人常光現前。箇箇壁立萬仞。三世諸佛舌頭無骨。六代祖師眼上安眉。德山見僧入門便棒。畫餅充饑。臨濟見僧入門便喝。望梅止渴。老妙喜見僧入門便道。喚作竹篦則觸。不喚作竹篦則背。不得下語不得無語。雕沙無鏤玉之談。結草乖道人之意。既不得下語又不得無語。拈來抝作兩截。看他作箇什麼伎倆。廣澤龍王忍俊不禁。把須彌山一摑百雜碎。[跳-兆+孛]跳上梵天去也。召眾云。且道者一期佛事還有為人處也無。以拄杖連卓三下。復舉南嶽讓和尚遣一僧往江西探馬大師。候大師上堂出問云作麼生。大師云。自從胡亂後。三十年不曾少鹽醬。師云。馬大師道三十年不曾少鹽醬。早是費却多少鹽醬了也。我若作馬大師。纔見者僧出來。便下禪床擒住痛與一頓。教他歸去舉似南嶽。且顯師承有據。自家眼目分明。管取坐斷天下人舌頭。曹溪一脉未致寂寥在。</p>
<p>用彰俊禪師靈隱秉拂。大道本無背向。擬心凑泊則差。天是天地是地。山是山水是水。日月星辰運行四時有什麼過。黃面瞿曇也大無端。剛要立期立限。使大地眾生據菩薩乘修菩薩行。恰如群蚋聚一器中。皷發狂閙無有休息。如斯禁制。爭知靈山門下。燈籠走入露柱。佛殿騎却山門。斯須之間䃲礴於上方拄杖頭上。開安居法門。說秘密王三昧法。拈拄杖卓一下。還聞麼。古德道。我為諸聖說。不為凡夫說。咄。</p>
</div>
<div class='div-other'><a id='mulu246' />
<p class='h1'>解制秉拂</p><p>佛朗性禪師領眾赴京考試。留天界。居第一座。解制秉拂。獅子絃一奏。群音悉絕。正令全提。凡聖結舌。眾中有作家禪將。直下出來人天眾前展陣開旗。共建法幢。有麼有麼。良久云。大眾。便恁麼散去。<span class='corr'>已</span>是惡水不少。既無。莫怪秉拂上座將黑豆換却諸人眼睛去也。驀拈拄杖卓一下云。軟似兜羅。又卓一下云。硬如鐵壁。天上天下古今不識。若喚作禪道佛法。正是小家惡口。文章奇句亦是妄言綺語。盡屬埋沒先宗。得無累乎諸人。若向生佛<span class='corr'>已</span>前各各脚跟下有一片無陰陽田地。極是潔淨極是分曉。不勞心力回頭一覷本來成現。安樂受用無不如意。說甚德山棒臨濟喝。盡是太平奸賊亂世英雄。明眼人在。一場笑具。更要九旬禁足結制解制。懸沙止饑。箭穿石裏。然承堂頭和尚慈旨。難以固辭。只得暫借威光。於萬指叢中馬頭截角。况僧錄司官諸位宗主和尚屈駕臨筵。為法作證。諸佛歡喜。賢聖駢集。人天交接。并會中達官士庶七趣四生無邊凡聖八部天龍。一切神眾普皆歡喜。各各自聞廓徹妙旨。更不敢加一絲毫頭佛法與諸人分上。雖然如是。疎山今日也要與諸人據欵結案去也。卓拄杖喝一喝云。直截根源佛所印。摘葉尋枝吾不能。復舉夜來堂頭和尚舉東山上堂云。百煉黃金鑄鐵牛。十分高價與人酧。庭前不有花含笑。又是東山一夏休。古人與麼道。畢竟意旨如何。師云。百煉黃金鑄鐵牛。頭角覓不得。十分高價與人酬。大好行市。庭前不有花含笑。眾僧不歸單位。又是東山一夏休。秋初無雨白露看。古人與麼道。畢竟意旨如何。釣竿斫盡重栽竹。不得鯤鯨誓不休。顧視大眾云。委悉麼。喝一喝云。癡人面前不得說夢。久立眾慈伏惟珍重。下座。</p>
</div>
<div class='div-other'><a id='mulu247' />
<p class='h1'>冬夜秉拂</p><p>大慧杲禪師冬至秉拂。豁開戶牖。妙手畫難成。當軒者誰。擡眸<span class='corr'>已</span>蹉過。不是心不是佛不是物。不是禪不是道。三世諸佛說不及。六代祖師傳不到。便恁麼去。只是箇無孔鐵鎚。直饒出得荊棘林。未免死於平地上。所以道。言無展事。語不投機。承言者喪。滯句者迷。可中有箇出情塵超物外。不承言不滯句。百草頭上薦得祖師。閙市裏識得自<span class='corr'>己</span>。直下如龍得水似虎靠山。脚跟下正好朝打三千暮打八百。何故。我王庫內無如是刀。若是出格道流。必不作者般去就。雖然如是。盡法無民。今夜放一線道。與諸人相見。舉起拂子云。君子道長。畫一畫云。小人道消。滴水一滴凍。節令不相饒。狸奴白牯鼻繩斷。水底藏身被火燒。擊禪床一下。復舉本仁示眾云。尋常不欲向聲前句後鼓弄人家男女。何故。且聲不是聲。色不是色。有僧問如何是聲不是聲。仁云喚作色得麼。僧云如何色不是色。仁云喚作聲得麼。僧禮拜。仁云且道為儞說答儞話。若人辯得。許儞有箇入處。師云。本仁將一穿雲居子換却天下人眼睛。却被者僧將一條斷貫索不動干戈穿却鼻孔。後來舜老夫拈云。本仁既<span class='corr'>已</span>入草。者僧又落深村。然則陽春雪曲時人難和。村歌社舞到處與人合得著。師云。舜老夫是則也是。未免隨摟摗。秉拂上座不惜眉毛為諸人說破。聲不是聲色不是色。馬後驢前神出鬼沒。雪曲陽春和不齊村歌社舞且淈[泳-永+盾]。以拂子擊禪床云。者箇決定不是聲。復舉起云。者箇決定不是色。且畢竟是箇甚麼。喝一喝云。此時若不究根源。直待當來問彌勒。</p>
</div>
<div class='div-other'><a id='mulu248' />
<p class='h1'>歲夜秉拂</p><p>大慧杲禪師歲節秉拂。百尺竿頭進一步。甚麼處得者消息來。萬仞峯前露一機。墮在時人窠窟裏。莫妄想。放下著。絕伎倆處便肯承當。鼻孔索頭在我手裏。所以南泉道。牽牛向谿東放。不免食他國王水草。牽牛向谿西放。亦不免食他國王水草。不如隨分納些些。總不見得。杲上座隨分納些些去也。良久云。釋迦掩室於摩竭。耕地種蒺䔧。淨名杜口於毗耶。錮鏴著生鐵。須菩提唱無說以顯道。餿飯祭閒神。釋梵絕聽而雨華。果有領受者。直饒向上一路千聖不傳。硬糾糾活鱍鱍。棒下無生忍。臨機不見師。也是隔靴抓痒。總不恁麼。落在無事界中。且作麼生通得箇機關。應得箇時節去。驀拈拄杖卓一下云。還委悉麼。差之毫釐失之千里。孟春猶寒終而復始。釋迦老子是繫驢橛。一大藏教是破故紙。如我按指海印發光。汝暫舉心塵勞先起。超佛越祖之談。未語<span class='corr'>已</span>前向諸人脚跟下蹉過了也。畢竟如何。毗婆尸佛早留心。直至如今不得妙。又卓一下。復舉僧問鏡清。新年頭還有佛法也無。清云有。僧云如何是新年頭佛法。清云元正啟祚萬物咸新。僧云謝師答話。清云山僧今日失利。又僧問明教。新年頭還有佛法也無。教云無。僧云。年年是好年日日是好日。為甚麼却無。教云張公喫酒李公酔。僧云老老大大龍頭蛇尾。教云山僧今日失利。師云。二尊宿一人向高高峯頂立不露頂。一人向深深海底行不濕脚。是則也是。未免有些誵訛。今夜或有人問杲上座。新年頭還有佛法也無。只向他道。今日一隊奴僕在茶堂裏村歌社舞弄些神鬼。直得點胸尊者惡發。把鉢盂峯一擲擲過恒河沙世界之外。驚得憍陳如怕怖慞惶。倒騎露柱跳入擔板禪和鼻孔裏。撞倒舒州天柱峯。安樂山神忍俊不禁出來攔胸搊住云。尊者。儞既稱阿羅漢。出三界二十五有塵勞超分段生死。因甚麼有許多無明。被者一問不勝懡㦬。却回佛殿裏第三位打坐。依舊點胸點肋道。天上天下惟我獨尊。自云。住住杲上座。他問新年頭佛法。為甚麼一向虗空裏打筋斗說脫空謾人。良久云。杲上座今夜失利。</p>
<p>用彰俊禪師淨慈首座寮秉拂。一年三百六十日。結交頭一句子要與本地相契。無一毫頭走作始得。如或走作。不落妙勝境界。便入顛倒海裏。衲僧家如百煉精金。入水入火不為火水所變。入淨入穢不為淨穢所移。故此南屏門下現前一眾。壁立萬仞滴水氷生。又管甚三陽布令四序開端。上方拄杖子聞與麼道。踴躍出來與秉拂上座交相慶讚。拈拄杖卓一下。咄哉拙郎君。巧妙無人識。打破鳳林關。著靴水上立。喝一喝。</p>
</div>
<div class='div-other'><a id='mulu249' />
<p class='h1'>住持謝秉拂提綱</p><p>雪巖欽禪師上堂謝一清叟并藏主秉拂。夜月透靈犀。寒光吞老蚌。如是轉法輪乎沉乎萬象。直得純清絕點。固是真常流注。打破相呈又成甚麼伎倆。拍膝一下云。山僧恁麼道。也是無風起浪。</p>
<p>元叟端禪師上堂謝夏齋秉拂。雪峯和尚云。演一句則千句萬句流通。拈向一邊。飲一味則千味百味具足。置之一壁。雪峯低頭歸庵。巖頭聞云。雪峯與我同條生。不與我同條死。且作麼生。臨朕碪井底種林禽。今年桃李貴。一顆直千金。</p>
<p>上堂謝秉拂。首座說底。見也見了聞也聞了。藏主說底。見也見了聞也聞了。拈拄杖云。拄杖子涌身虗空放大光明現大神變。說四十二波羅密法門。未見者直須見取。未聞者直須聞取。卓一卓。只此見聞非見聞。無餘聲色可呈君。箇中若了全無事。體用何妨分不分。</p>
<p>上堂謝秉拂并夏齋。舉趙州會下二僧相推不肯作第一座。主事白州。州云總教他作第二座。主事云第一座教誰作。州云裝香著。主事云裝香了也。州云戒香．定香．解脫香。應庵叔祖云。趙州下者一槌。不妨驚群動眾。子細檢點將來。也是泥裏洗土塊。薦福門下不用相推。第一座也有人。第二座也有人。第三座也有人。雖然。不免從頭注過。第一座鐵額銅頭覷不破。第二座陽春白雪無人和。第三座真實身心同達磨。師云。玉本無瑕雕文喪德。趙州應庵之謂也。中峯咬定牙關盡力[跳-兆+孛]跳出他綣繢不得。亦未免從頭注過。第一座露柱燈籠俱拶破。第二座偏向淨缻裏吐唾。第三座璞玉渾金能幾箇。都寺營<span class='corr'>辦</span>夏齋又且如何。水長船高。泥多佛大。</p>
<p>謝秉拂并夏齋上堂。教中道。於食等者於法亦等。於法等者於食亦等。都寺營齋。內外悉皆飫飽。是名食等。首座秉拂。內外悉皆見聞。是名法等。其施汝者不名福田。供養汝者墮三惡道。喝一喝下座。</p>
<p>上堂謝秉拂并夏齋。無絃琴上撫出五音六律。無底鉢中飣出七珍八寶。未聞者得聞。未飽者得飽。碁盤石[跳-兆+孛]跳上<span class='corr'>天</span>。鉢盂池哮吼入海。俱胝道者忍俊不禁。將國一祖師坐禪石喝成三片。直下恰似川字<span class='corr'>籀</span>文。喝一喝。</p>
<p>鐵關樞禪師謝首座秉拂上堂。一機疾雷破山。十聖三賢耳聾眼瞎。一句獰龍攪海。銅頭鐵額膽喪魂飛。且道是甚麼句。卓拄杖喝一喝。不是我首座。大難提持。</p>
<p>楚石琦禪師謝首座秉拂都寺辦齋上堂。禪非意想。以意想求之則乖。道絕功[烈-列+勛]。以功[烈-列+勛]擬之則錯。安箇是立箇非。捨箇迷就箇悟。轉急轉緩轉親轉疎。不能透過那邊。多只住在者裏。進則銀山萬疊。退則鐵壁千尋。拶得一路開。挨得一線入。元來自<span class='corr'>己</span>便是銀山鐵壁。到與麼地有甚麼奇特。三德六味味逾多。一句了然超百億。</p>
<p>愚庵及禪師謝齋秉拂上堂。五祖和尚示眾云。結夏無可管顧諸人。未免作一家宴。遂擡手云。邏囉招。邏囉搖。邏囉送。莫恠空疎伏惟珍重。南屏冬至叢席荒凉。直是無可施設。賴有庫司都寺與堂中首座前日作那一場佛事不同小小。離四句絕百非。攪酥酪醍醐為一味。鎔缾盤釵釧為一金。令我現前一眾。三世諸佛歷代祖師。五百十六大阿羅漢。均飽禪悅法喜。眼裏也飽耳裏也飽。不覺手之舞之足之蹈之。歡喜踴躍向宗鏡光中同聲讚歎云。希有希有奇哉奇哉。於食等者於法亦等。於法等者於食亦等。山僧只管端坐受供養。且道與五祖相共多少。良久云。其施汝者不名福田。供養汝者墮三惡道。</p>
<p>解制謝都寺辦齋藏主秉拂上堂。咬破鐵酸饀。百味具足。演出大藏教。一句該通。三脚驢子弄蹄行。萬里無寸草。下座。</p>
<p>笑隱訢禪師謝秉拂上堂。正印全提聖凡路絕。箭鋒相拄照用同時。一句子圅葢乾坤。一句子奔流度刃。儞有拄杖子我與儞拄杖子。儞無拄杖子我奪却儞拄杖子。</p>
<p>謝首座秉拂都寺齋上堂。還丹一粒點鐵成金。至理一言轉凡成聖。楊岐<span class='corr'>和</span>尚道。天得一以清。地得一以寧。衲僧得一時如何。鉢盂口向天。者裏透得。非但轉凡成聖點鐵成金。亦能與人抽釘拔楔解粘去縛。提持綱要荷負叢林。其或未然。同器而食。飯色有異。</p>
<p>謝首座秉拂都寺齋上堂。問一答十問十答百。當陽突出須彌盧。於食等者於法亦等。信口咬破鐵酸饀。一句三玄一玄三要。千牛拽不回。先照後用先用後照。俊鶻趂不及。離四句絕百非則不問。如何是摩訶衍法。卓拄杖下座。</p>
<p>謝首座秉拂上堂。舉大慧和尚在雲居圓悟會中作首座冬夜秉拂。昭覺元禪師出問。眉間挂劍時如何。大慧云血濺梵天。師云。奇哉奇哉。一千七百人善知識生氣凜然。誰知二百年後金陵城中再逢作者。如獅子筋琴一奏則眾絃皆絕。如塗毒皷一擊則聞者皆喪。我此一眾親近承事勿生疲厭。各隨根機成就法器。雖然。有際天之雲濤可容吞舟之魚。有九萬里之風可負垂天之翼。</p>
<p>了庵欲禪師謝首座秉拂兼客至上堂。南泉斬猫。趙州戴草鞋而出。興化法戰。克賓設饡飯便行。是皆發揮本有靈光。要且不借別人鼻孔出氣。所以前日首座說法高聳人天。今朝道伴相過光揚宗眼。且道山僧鼓兩片皮成得甚麼邊事。拍禪床。從前汗馬無人識。只要重論葢代功。</p>
</div>
<div class='div-other'><a id='mulu250' />
<p class='h1'>月分須知<span class='note-inline'>(正月)</span></p><p>楊岐會禪師歲旦上堂。春風如刀。春雨如膏。律令正行。萬物情動。儞道脚踏實地一句作麼生道。出來向東涌西沒處道看。直饒道得。也是梁山頌子。</p>
<p>雲峯悅禪師歲旦上堂。三十六旬竟。今朝還復起。剎那不相知。諸法何曾爾。尊卑敘禮儀。歡戚同居止。廓哉總持門。而人不能啟。玉兔金烏。藏頭露尾。以拂子擊禪床下座。</p>
<p>真淨文禪師歲旦上堂。不見一法即如來。方得名為觀自在。諸禪德。今日人人添一歲。還見麼。若不見。又道人人添一歲。若見。在甚麼處安著。既見著處便見出處。出處既明方能世出世間於法自在。觀自在菩薩將錢買餬餅。放下却是饅頭。好諸禪德。一年添一歲。一歲一如來。拈拄杖云。拄杖子亦成佛也。看。</p>
<p>歲旦上堂。去年貧未是貧。今年貧始是貧。去年貧猶有卓錐之地。今年貧連錐也無。師云。香嚴與麼道。奇特甚奇特。要且只知其貧不知其富。洞山即不然。去年富未是富。今年富始是富。去年富惟有一領墨黲布褊形。今年富添得一條百衲山水袈裟。歲朝抖擻呈禪眾。實謂風流出當家。諸禪德。洞山與麼。為復是不肯古人耶。為復扶古人耶。試辨看。</p>
<p>元旦上堂。問話畢乃云。一問一答皆是當人各各神通光明清淨妙心。一一從自<span class='corr'>己</span>運出來烜赫現前。自是眾生迷情不覺不知。改旦新元伏惟知事首座大眾尊候萬福。良久云。昨日今朝事不同。人人依舊主人翁。雖然平等添新歲。夢覺元來總是空。是空却不空。二十空門元不著。一性如來體共同。喝一喝下座。</p>
<p>白雲端禪師歲旦上堂。今日普天之下盡添一歲。且道水牯牛還添也無。添與不添且置。且道牯牛鼻孔重多少。若知得他鼻孔觔兩分明。一任侵他人苗稼。若也未然。臘月三十日莫道春來草自青。</p>
<p>保寧勇禪師歲旦上堂。昨日去年去。今日今年來。去年去不去。今年來不來。徧野盈尺雪。大地亡纖埃。無名無字人。舉目聊徘徊。</p>
<p>五祖演禪師歲旦上堂。元正啟祚。萬物咸新。揚盡大千沙界。都來只在一塵。乃展手云。是新是舊。有人出來道看。若無。四面且世諦流布去也。遂叉手云。孟春猶寒。伏惟首座大眾洎諸知事尊體起居萬福。</p>
<p>歲朝上堂。威音王<span class='corr'>已</span>前也恁麼。威音王<span class='corr'>已</span>後也恁麼。三世諸佛也恁麼。西天四七東土二三也恁麼。前年去年也恁麼。明年後年更後年外後年也恁麼。忽有箇出來道。和尚和尚。自云。若不被他喚住。便一百年也只恁麼。復云。元正啟祚。萬物咸新。去年乞火和烟得。今日擔泉帶月歸。晷運推移日南長至。當軒有直道。無人肯駐脚。孟春猶寒。伏惟首座大眾起居萬福。蘇武牧羊海畔累日忻然。李陵望漢臺邊終朝笑發。落在甚處。仁義只從貧處斷。世情偏向富門多。</p>
<p>元旦上堂。元正啟祚。西天此土。萬物咸新。獬豸麒麟。應時納祐。誠言不謬。孟春猶寒。萬種千般。伏惟首座大眾普天齊用。洎諸知事懷才抱義。并諸化主如龍似虎。尊體起居萬福。直是如金如玉。歲歲三百六十日。管取粥足飯足。</p>
<p>圓悟勤禪師歲旦上堂。元正啟祚。打開門戶。萬物維新。天地同春。應時納祐。不落窠臼。罄無不宜。萬世一時。孟春猶寒。伏惟首座大眾起居萬福。乞火和烟得。擔泉帶月歸。復云。新年頭有佛法。正是土上加泥。新年頭無佛法。又成當面蹉過。到箇裏佛法世法有無新舊一時拈向一邊。且不落夤緣一句作麼生道。還委悉麼。乾坤一合地餬餅。日月兩輪天氣毬。</p>
<p>龍門遠禪師元旦上堂。萬物咸新論故鄉。擡眸元是舊爺娘。先春花發馨香遠。物外山河日月長。復舉僧問百丈如何是奇特事。丈云獨坐大雄峯。僧禮拜。丈便打。師云錯打人。僧問德山如何是奇特事。山云我宗無語句亦無一法與人。師云猶較些子。僧問羅山如何是奇特事。羅山云道什麼。師云。成何道理。大眾。古人鈎頭著餌意在得魚。如今洗脚上船能有幾箇。或有人問龍門如何是奇特事。山僧向伊道。此去太湖不遠。恁麼說話有甚奇特。又向伊道咫尺是棠梨。大眾還會麼。等閒如不會。須作等閒看。下座。</p>
<p>元旦上堂。以拄杖畫一畫云。天得一。斗牛女虗危室畢。地得一。草木山河并土石。君得一。上下四維無等匹。召大眾云。萬象森羅影現中。一顆圓明光的歷。有歡榮有愁戚。或冤親或順逆。富且貴貧且乞。萬樣千般誰運為。空谷之聲隨應出。鴛鴦繡了任君看。不露金針太綿密。褒禪奉勸各回頭。莫待臨行却啾唧。識取摩訶般若光。萬古悠悠是今日。久立。</p>
<p>大慧杲禪師歲旦上堂。拈拄杖空中作書字勢云。歲朝把筆。萬事皆吉。應時納祐。慶無不宜。若作世諦流布。平地喫交。更在佛法商量。眉鬚墮落。卓拄杖下座。</p>
<p>歲旦上堂。去年今日也只是者箇。前年今日也只是者箇。先前年今日也只是者箇。外前年今日也只是者箇。明年今日也只是者箇。後年今日也只是者箇。外後年今日也只是者箇。更外後年今日也只是者箇。且道者箇是什麼。元正啟祚。萬物咸新。應時納祐。慶無不宜。喝一喝云。俗氣不除。</p>
<p>歲旦上堂。一年三百六十日。今朝又是從頭起。人人有箇主人公。水牛銜却老鼠尾。深沙歡。那吒喜。佛殿走出三門去。僧堂撞入厨庫裏。敢問大眾。還有不遷義也無。自云。有。作麼生是不遷義。東君行正令。華發樹南枝。</p>
<p>應庵華禪師元正上堂。舉僧問鏡清。新年頭還有佛法也無。清云有。僧云如何是新年佛法。清云元正啟祚萬物咸新。僧云謝師答話。清云鏡清今日失利。僧又問智門。新年還有佛法也無。門云無。僧云年年是好年為什麼却無。門云張公喫酒李公醉。僧云老老大大龍頭蛇尾。門云智門今日失利。師云。二尊宿一人嘴長三尺。一人項短二寸。若檢點得出。報恩今日失利。</p>
<p>元旦上堂。古今天地古今日月。古今人倫古今山河。釋迦彌勒坐籌帷幄。耶舍拭眼罷戰沙場。且道功成名遂一句作麼生道。萬人遐仰處。紅日到中天。</p>
<p>元正上堂。元正啟祚更無回互。萬物咸新截鐵斬釘。應時納祐跳出窠臼。孟春猶寒言端語端。知事頭首各各希有。雲堂大眾雍容鄭重。蔣山恁麼說話。且道在裏許不在裏許。若在裏許。未免是箇流俗阿師。不在裏許。又著在什麼處。所以道。世人住處我不住。世人行處我不行。不是與人難共住。大都緇素要分明。</p>
<p>密庵傑禪師歲旦上堂。元正一旦萬事成辦。大乘小乘井索錢貫。更問佛法如何。也是秦時[車*度]轢鑽。</p>
<p>松源嶽禪師歲旦示眾。元正改旦萬事成現。有時放行有時坐斷。不惜兩莖眉。和盤掇轉看。佛法世法都盧一片。既是佛法世法。如何得成一片。但辨肯心。必不相賺。</p>
<p>靈隱遠禪師上堂。新歲有來由。烹茶上酒樓。一雙為兩脚。半箇有三頭。突出神難辨。相逢鬼見愁。倒吹無孔笛。促拍舞凉州。咄。</p>
<p>淨慈昌禪師元旦上堂。舉拂子曰。歲朝把筆。萬事皆吉。忽有箇漢出來道。和尚。這箇是三家村裏保正書門底。為甚麼將來寶華王座上當作宗乘。祇向他道。牛進千頭。馬入百疋。</p>
<p>石霜鑒禪師上堂。送舊年。迎新歲。動用不離。光影內澄輝。湛湛夜堂寒。借問諸人會不會。若也會。增瑕<span class='corr'>纇</span>。若不會。依前昧。與君指箇截流機。白雲更在青山外。</p>
<p>高峯妙禪師歲旦示眾。百年難遇歲朝春。姹女梳粧越樣新。惟有東村王大姐。依前滿面是埃塵。</p>
<p>歲旦示眾。山僧去年三十六。今年又添一歲。諸人共知。拈拄杖云。且道拄杖子年多少。擊禪床云。元正啟祚。萬物咸新。</p>
<p>萬壽念禪師歲旦上堂。往復無際。動靜一源。含有德以還空。越無私而逈出。昔日日。今日日。照無兩明。昔日風。今日風。鼓無兩動。昔日雨。今日雨。澤無兩潤。於其中間覓去來相而不可得。何故。自他心起。起處無蹤。自他心忘。忘無滅跡。大眾。若向者裏會去。與天地而同根。共萬物而為一體。若也未明。山僧為你重重頌出。元正一。古佛家風從此出。不勞向上用工夫。歷劫何曾異今日。元正二。寂寥冷淡無滋味。趙州相喚喫茶來。剔起眉毛須瞥地。元正三。上來稽首各和南。若問香山山裏事。靈源一派碧如藍。遂喝一喝下座。</p>
<p>護國昌禪師上堂。拈拄杖卓曰。三十六旬之開始。七十二候之起元。萬邦迎和氣之時。東帝布生成之令。直得天垂瑞彩地涌禎祥。微微細雨洗寒空。淡淡春光籠野色。可謂應時納祐慶無不宜。盡大地人皆添一歲。敢問諸人。且道那一人年多少。良久曰。千歲老兒顏似玉。萬年童子鬢如絲。</p>
<p>萬杉堅禪師歲旦上堂。有一人不拜歲不迎新。寒暑不能侵其體。聖凡不能混其迹。從來鼻孔遼天。誰管多年曆日。大眾。且道此人即今在甚麼處。卓拄杖曰。咄咄咄。沒處去。</p>
<p>大梅英禪師元旦上堂。三十六旬之始。七十二候之初。末後一句則且置。祇如當頭一句又作麼生道。拈拄杖曰。歲朝把筆。萬事皆吉。急急如律令。大眾。山僧恁麼舉唱。且道還有祖師意也無。良久曰。記得東村黑李四。年年親寫在門前。卓拄杖下座。</p>
<p>劍門分禪師元旦上堂。弄虗頭。徒費力。寒暑不能變真實。堂堂受屈深可憐。幾度年年正月一。拈起殺人刀。火後莖茅萬丈高。放下活人劍。不是貴兮不是賤。縱橫殺活。如獅子出林群狐絕蹤跡。年年是好年。日日是好日。大鵬不作老鴉飛。黃河九曲纖纖直。喝一喝下座。</p>
</div>
<p class='juan'>列祖提綱錄卷第三十八</p>
</div><!-- end of div[@id='body'] -->
</body></html>