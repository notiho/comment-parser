<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu55' />列祖提綱錄卷第九</p><p class="byline">武林十八㵎理安禪寺住持婁東行悅集</p><p class="head1">五參提綱</p>
<p>楊岐會禪師上堂。舉古人一轉公案布施大眾。良久曰。口祇堪喫飯。</p>
<p>上堂。踏著秤錘硬似鐵。瘂子得夢向誰說。須彌頂上浪滔天。大洋海裏遭火爇。參。</p>
<p>上堂。楊岐一要。千聖同妙。布施大眾。拍禪床一下云。果然失照。參。</p>
<p>上堂。楊岐一句。急著眼覷。長連床上。拈匙把筯。</p>
<p>上堂。拈拄杖云。一即一切。一切即一。畫一畫云。山河大地天下老和尚百雜碎。作麼生是諸人鼻孔。良久云。劍為不平離寶匣。藥因救病出金缾。喝一喝卓一下。</p>
<p>上堂。楊岐無旨的。種田博飯喫。說夢老瞿曇。何處覓蹤跡。喝一喝拍禪床一下。</p>
<p>上堂。薄福住楊岐。年來氣力衰。寒風凋敗葉。猶喜故人歸。囉囉哩。拈上死柴頭。且向無煙火。</p>
<p>上堂。雲葢是事。不如說禪。似吞栗蒲。若向此處會得。佛法天地懸殊。</p>
<p>上堂。擲下拄杖曰。釋迦老子著跌。偷笑雲葢亂說。雖然世界坦平。也是將勤補拙。</p>
<p>示眾云。身心清淨諸境清淨。諸境清淨身心清淨。還知楊岐老人落處麼。河裏失錢河裏摝。</p>
<p>白雲端禪師上堂。鳥有雙翼飛無遠近。道出一隅行無前後。你衲僧家尋常拈匙放箸盡道知有。及至上嶺時為甚麼却氣急。不見道人無遠慮必有近憂。</p>
<p>上堂。乾坤之內宇宙之間。中有一寶秘在形山。大眾。眼在鼻上脚在肚下。且道寶在甚麼處。良久云。人面不知何處去。桃華依舊笑春風。</p>
<p>上堂。古者道將此深心奉塵剎。是則名為報佛恩。圓通則不然。時挑夜菜和根煑。旋斫生柴帶葉燒。</p>
<p>上堂。江月照。松風吹。到者裏還有漏網者麼。良久曰。皇天無親。</p>
<p>上堂。入林不動草。入水不動波。入鳥不亂行。大眾。者箇是把纜放船底手脚。且道衲僧家合作麼生。以手拍禪床曰。掀翻海嶽求知<span class='corr'>己</span>。撥亂乾坤見太平。</p>
<p>上堂。忌口自然諸病減。多情未免有時勞。貧居動便成違順。落得清閒一味高。雖然如是。莫謂無心云是道。無心猶隔一重關。</p>
<p>示眾云。泥佛不度水。木佛不度火。金佛不度爐。真佛內裏坐。大眾。趙州老子十二劑骨頭八萬四千毛孔一時拋向諸人懷裏了也。圓通今日路見不平。為古人出氣。以手拍禪床云。須知海嶽歸明主。未信乾坤陷吉人。</p>
<p>上堂。釋迦老子有四弘誓願。云眾生無邊誓願度。煩惱無盡誓願斷。法門無量誓願學。佛道無上誓願成。法華亦有四弘誓願。饑來要喫飯。寒到即添衣。困時伸脚睡。熱處愛風吹。</p>
<p>上堂。古人留下一言半句。未透時撞著鐵壁相似。忽然一日覷得透後。方知自己便是鐵壁。如今作麼生透。復曰。鐵壁鐵壁。</p>
<p>上堂。若端的得一回汗出。便向一莖草上現瓊樓玉殿。若未端的得一回汗出。縱有瓊樓玉殿却被一莖草葢却。作麼生得汗出去。自有一雙窮相手。不曾容易舞三臺。</p>
<p>上堂。絲毫有趣皆能進。畢竟無歸若可當。逐日退身行興盡。忽然得見本爺孃。作麼生是本爺孃。乃云萬福。便下座。</p>
<p>示眾云。如我按指海印發光。拈起拄杖云。山河大地水鳥樹林情與無情。今日盡向法華拄杖頭上作大獅子吼。演說摩訶大般若。且道天台南嶽說箇甚麼法門。南嶽說洞上五位修行君臣父子各得其宜。莫守寒巖異草青。坐却白雲宗不妙。天台說臨濟下三玄三要四料揀。一喝分賓主照用一時行。要會箇中意。日午打三更。廬山出來道。你兩箇正在葛藤窠裏。不見道欲得不招無間業。莫謗如來正法輪。大眾。據此三箇漢見解。若上衲僧秤子上稱。一箇重八兩。一箇重半斤。一箇不直半分錢。且道那箇不直半分錢。良久云。但願春風齊著力。一時吹入我門來。卓拄杖下座。</p>
<p>保寧勇禪師上堂。山僧二十餘年挑囊負鉢向寰海之內參善知識十數餘人。自家竝無箇見處。有若頑石相似。參底尊宿亦無長處可相利益。自此一生作箇百無所解底人。幸自可憐生。忽然被業風吹到江寧府。無端被人上當。推向十字路頭。住箇破院作粥飯主人接待南北。事不獲<span class='corr'>已</span>。隨分有鹽有醋粥足飯足。且恁麼過時。若是佛法。不曾夢見。</p>
<p>上堂。侍者燒香罷。師指侍者曰。侍者<span class='corr'>已</span>為諸人說法了也。</p>
<p>上堂。看看山僧入拔舌地獄去也。以手拽舌云。阿㖿阿㖿。</p>
<p>上堂。相罵無好言。相打無好拳。大眾。直須恁麼始得。一句句切害。一拳拳著實。忽然打著箇無面目漢。也不妨暢快殺人。</p>
<p>上堂。秋風凉。松韻長。未歸客。思故鄉。且道誰是未歸客。何處是故鄉。良久曰。長連床上有粥有飯。</p>
<p>上堂。天上無彌勒。地下無彌勒。打破太虗空。如何尋不得。垂下一足曰。大眾。向甚麼處去也。</p>
<p>上堂。若說佛法供養大眾未免眉鬚墮落。若說世法供養大眾入地獄如箭射。去此二途。且道保寧今日當說甚麼。三寸舌頭無用處。一雙空手不成拳。</p>
<p>上堂。古人底今人用。今人底古人為。古今無背面。今古幾人知。㖿鳴咿。一九與二九。相逢不出手。</p>
<p>上堂。有手脚。無背面。明眼人。看不見。天左旋。地右轉。拍膝曰。西風一陣來。落葉兩三片。</p>
<p>上堂。風鳴條。雨破塊。曉來枕上鶯聲碎。蝦<span class='corr'>䗫</span>蚯蚓一時鳴。妙德空生都不會。都不會。三箇成群。四箇作隊。窈窈窕窕。飄飄颻颻。向南北東西。折得梨華李華一佩兩佩。</p>
<p>上堂。智不到處切忌道著。道著則頭角生。大眾。頭角生了也。是牛是馬。</p>
<p>上堂。夜靜月明。水清魚現。金鈎一擲。何處尋蹤。提起拄杖曰。歷細歷細。</p>
<p>示眾云。有箇漢怪復醜。眼直鼻藍鑱。面南看北斗。解使日午金烏啼。夜半鐵牛吼。天地旋。山河走。羽族毛群失其所守。直得文殊普賢出此沒彼。七縱八橫千生萬受。驀然逢著箇黃面瞿曇。不惜眉毛再三與伊摩頂受記云。善哉善哉。大作佛事。希有希有。於是乎自家懡懡㦬㦬。慞慞惶惶藏頭縮手。召云。大眾。此話大行。何必更待三十年後。</p>
<p>示眾云。釋迦老子四十九年說法不曾道著一字。優波毱多丈室盈籌不曾度得一人。達磨不居少室。六祖不住曹谿。誰是後昆誰為先覺。既然如是。彼自無瘡勿傷之也。拍膝顧眾云。且喜得天下太平。</p>
<p>示眾云。真相無形示形現相。千怪萬狀自此而彰。喜則滿面光生。怒則雙眉陡竪。非凡非聖或是或非。人不可量天莫能測。直下搆得未稱丈夫。喚不回頭且莫錯怪。</p>
<p>五祖演禪師上堂。恁麼恁麼。鰕跳不出斗。不恁麼不恁麼。弄巧成拙。軟似鐵。硬如泥。金剛眼睛十二兩。衲僧手裏秤頭低。有價數。沒商量。無鼻孔底將甚麼聞香。</p>
<p>上堂。難難幾何般。易易沒巴鼻。好好催人老。默默從此得。過者四重關了。泗州人見大聖。參。</p>
<p>上堂。若要七縱八橫。見老和尚打皷陞堂。七十三八十四。將拄杖驀口便築。然雖如是。拈却門前下馬臺。翦却五色索。方始得安樂。</p>
<p>上堂。古人道我若向你道即禿却我舌。若不向你道即瘂却我口。且道還有為人處也無。四面有時擬為你吞却。祇被當門齒礙。擬為你吐却。又為咽喉小。且道還有為人處也無。乃曰四面自來柳下惠。</p>
<p>上堂。白雲不會說禪。三門開向兩邊。有人動著關捩。兩片東扇西扇。</p>
<p>上堂。千峰列翠。岸柳垂金。樵父謳歌。漁人鼓舞。笙簧聒地。鳥語呢喃。紅粉佳人。風流公子。一一為你諸人發上上機開正法眼。若向者裏薦得。金色頭陀無容身處。若也不會。喫粥喫飯許你七穿八穴。</p>
<p>上堂。此箇物上柱天下拄地。皖口作眼。皖山作鼻。太平退身三步。放你諸人出氣。</p>
<p>上堂。太平淈[泳-永+盾]漢。事事盡經徧。如是三十年。也有人讚歎。且道讚歎箇甚麼。好箇淈[泳-永+盾]漢。</p>
<p>上堂。有佛處不得住。換却你心肝五臟。無佛處急走過。鴈過留聲。三千里外逢人不得錯舉。出門便錯。恁麼則不去也。種粟却生豆。摘楊華摘楊華。不覺日又夜。爭教人少年。</p>
<p>上堂。悟了同未悟。歸家尋舊路。一字是一字。一句是一句。自小不脫空。兩歲學移步。湛水生蓮華。一年生一度。</p>
<p>上堂。幸然無一事。行脚要參禪。却被禪相惱。不透祖師關。如何是祖師關。把火入牛欄。</p>
<p>上堂。山僧昨日入城見一棚傀儡不免近前看。或見端嚴奇特。或見醜陋不堪。轉動行坐青黃赤白一一見了。子細看時。元來青布幔裏有人。山僧忍俊不禁乃問。長史高姓。他道老和尚看便了問甚麼姓。大眾。山僧被他一問。直得無言可對。無理可伸。還有為山僧道得麼。昨日那裏落節。今日者裏拔本。</p>
<p>上堂。說佛說法拈槌竪拂。白雲萬里。德山入門便棒臨濟入門便喝。白雲萬里。然後恁麼也不得。不恁麼也不得。恁麼不恁麼總不得也則白雲萬里。忽有箇漢出來道。長老你恁麼道也則白雲萬里。者箇說話喚作矮子看戲隨人上下。三十年後一場好笑。且道笑箇甚麼。笑白雲萬里。</p>
<p>示眾。祖師道吾本來茲土。傳法救迷情。一花開五葉。結果自然成。達磨大師信脚來信口道。後代兒孫多成計較。要會開花結果處麼。鄭州梨。青州棗。萬物無過出處好。</p>
<p>示眾。十方諸佛六代祖師天下善知識皆同者箇舌頭。若識得者箇舌頭。始解大脫空。便道山河大地是佛。草木叢林是佛。若也未識得者箇舌頭。祇成小脫空自謾去。明朝後日大有事在。五祖恁麼說話。還有實頭處也無。自云有。如何是實頭處。歸堂喫茶去。</p>
<p>示眾。每日起來拄却臨濟棒。吹雲門曲。應趙州拍。擔仰山鍬。驅溈山牛。耕白雲田。七八年來漸成家活。更告諸公。每人出一隻手相共扶助唱村田樂。粗羮淡飯且恁麼過。何也。但願今年蠶麥熟。羅睺羅兒與一文。</p>
<p>示眾。舉德山和尚因僧問從上諸聖以何法示人。山云我宗無語句亦無一法與人。雪峰從此有省。後有僧問雪峰云和尚見德山得箇甚麼便休去。峰云我當時空手去空手歸。白雲今日說向透未過者。有箇人從東京來。問伊甚處來他却道蘇州來。問伊蘇州事如何。伊道一切尋常。雖然如是。謾白雲不過。何故。祇為語音各別。畢竟如何。蘇州菱。邵伯藕。</p>
<p>雲葢本禪師上堂。高聲喚侍者。侍者應諾。師曰。大眾集也未。侍者曰大眾<span class='corr'>已</span>集。師曰那一箇為甚麼不來赴參。侍者無語。師曰到即不點。</p>
<p>上堂。滿口道不出。句句甚分明。滿目覷不見。山山疊亂青。皷聲猶不會。何況是鐘鳴。喝一喝。</p>
<p>上堂。祖翁卓卓犖犖。兒孫齷齷齪齪。有處藏頭。沒處露角。借問衲僧。如何摸索。</p>
<p>上堂。橫按拄杖曰。牙如刀劍面如鐵。眼放電光光不歇。手把蒺藜一萬斤。等閒敲落天邊月。卓一下。</p>
<p>上堂。去者鼻孔遼天。來者脚踏實地。且道祖師意向甚麼處著。良久曰。長恨春歸無覓處。不知流入此中來。</p>
<p>上堂。高臺巴鼻。開口便是。若也便是。有甚巴鼻。月冷風高。水清山翠。</p>
<p>上堂。以楔出楔有甚休歇。欲得休歇以楔出楔。喝。</p>
<p>上堂。頭戴須彌山。脚踏四大海。呼吸起風雷。動用生五彩。若能識得渠。一任歲月改。且道誰人識得渠。喝一喝云田庫奴。</p>
<p>壽聖文禪師上堂。拈拄杖曰。華藏木楖栗。等閒亂拈出。不是不惜手。山家無固必。點山山動搖。攪水水波溢。忽然把定時。事事執法律。要橫不得橫。要屈不得屈。驀召大眾曰。莫謂棒頭有眼明如日。上面光生盡是漆。隨聲敲一下。</p>
<p>上堂。一叉一劄著骨連皮。一搦一擡粘手綴脚。電光石火頭垂尾垂。劈箭追風半生半死。撞著磕著討甚眉毛。明頭暗頭是何眼目。總不恁麼正在半途。設使全機未至涯岸。直饒淨躶躶赤灑灑沒可把尚有廉纖。山僧恁麼道。且道口好作甚麼。良久曰。嘻。留取喫飯。</p>
<p>上方益禪師上堂。拾得搬柴。寒山燒火。唯有豐干巖中冷坐。且道豐干有甚麼長處。良久曰。家無小使。不成君子。</p>
<p>開福寧禪師上堂。秋日耀長空。秋江浸虗碧。傷嗟門外人。處處尋彌勒。驀路忽擡頭。相逢不相識。諸禪德。既是相逢為甚麼不相識。翦盡霜前竹。臨溪不化龍。</p>
<p>上堂。徧界不曾藏。通身無影像。相逢莫訝太愚痴。曠劫至今無伎倆。無伎倆。少人知。大抵還他肌骨好。何須臨鏡畫蛾眉。</p>
<p>大隨靜禪師上堂。君王了了。將帥惺惺。一回得勝。六國平寧。</p>
<p>上堂。舉臨濟參黃檗之語白雲端和尚頌云。一拳拳倒黃鶴樓。一趯趯飜鸚鵡洲。有意氣時添意氣。不風流處也風流。師曰。大隨即不然。行年七十老躘蹱。眼目精明耳不聾。忽地有人欺負我。一拳打倒過關東。</p>
<p>上堂。自<span class='corr'>己</span>田園任運耕。祖宗基業力須爭。悟須千聖頭邊坐。用向三塗底下行。</p>
<p>淨因成禪師上堂。崑崙奴著鐵袴。打一棒行一步。爭似火中釣鼈日裏藏氷。陰影門翻魍魎。虗空縛殺麻繩。</p>
<p>上堂。鼻裏音聲耳裏香。眼中鹹淡舌玄黃。意能覺觸身分別。氷室如春九夏凉。如斯見得。方知男子身中入定時。女子身中從定出。葵花隨日轉。犀紋翫月生。香楓化老人。螟[虫*靈]成蜾[虫*嬴]。若也不知。苦哉佛陀耶。許你具隻眼。</p>
<p>萬壽素禪師上堂。僧問。劫火洞然大千俱壞。未審者箇還壞也無。大隋曰壞。修山主曰不壞。未審孰是孰非。師曰。一壞一不壞。笑殺觀自在。獅子驀齩人。狂狗盡逐塊。復曰會麼。曰不會。師曰漆桶不快。</p>
<p>泐潭英禪師上堂。顧視大眾曰。青山重疊疊。綠水響潺潺。遂拈拄杖曰。未到懸崖處。擡頭子細看。卓一下。</p>
<p>上堂。寶峰高士罕到。巖前雪壓枯松倒。嶺前嶺後野猨啼。一條古路清風掃。禪德。雖然如是。且道山僧拄杖長多少。遂拈起曰。長者隨長使。短者隨短用。卓一下。</p>
<p>上堂。顧視大眾曰。石門巇嶮鐵關牢。舉目重重萬仞高。無角鐵牛衝得破。毗盧海內作波濤。且道不涉波濤一句作麼生道。良久曰。一句不遑無著問。迄今猶作野盤僧。</p>
<p>文殊道禪師上堂。獅子嚬呻。象王哮吼。雲門北斗裏藏身。白雲因何喚作手。三世諸佛不能知。狸奴白牯却知有。且道作麼生是他知有底事。雨打梨花蛺蝶飛。風吹柳絮毛毬走。</p>
<p>龍華初禪師上堂曰。鷄見便鬭。犬見便齩。殿上鴟吻終日相對。為甚麼却不嗔。便下座。</p>
<p>育王裕禪師上堂曰。德山入門便棒。多向皮袋裡埋蹤。臨濟入門便喝。總在聲塵中出沒。若是英靈衲子。直須足下風生。超越古今途轍。拈拄杖卓一下。喝一喝曰。祇者箇何似生。若喚作棒喝。瞌睡未醒。不喚作棒喝。未識德山臨濟。畢竟如何。復卓一下曰。總不得動著。</p>
<p>上堂。盡大地是沙門眼。徧十方是自<span class='corr'>己</span>光。為甚麼東弗于逮打鼓。西瞿耶尼不聞。南贍部洲點燈。北鬱單越暗坐。直饒向箇裏道得十全。猶是光影裏活計。[打-丁+慼]拂子曰。百雜碎了也。作麼生是出身一路。擲下拂子曰參。</p>
<p>上堂。動則影現。覺則氷生。直饒不動不覺。猶是秦時[車*度]轢鑽。到者裏便須千差密照萬戶俱開。毫端撥轉機輪。命脉不沈毒海。有時覺如湛水。有時動若星飛。有時動覺俱忘。有時照用自在。且道正恁麼時。是動是覺是照是用。還有區分得出底麼。鐵牛橫古路。觸著骨毛寒。</p>
<p>上堂曰。行時絕行跡。說時無說蹤。行說若到則垛生招箭。行說未明則神鋒畫斷。就使說無滲漏行不迷方。猶滯殻漏在。若是大鵬金翅奮迅百千由旬。十影神駒馳驟四方八極。不取次㗖啄。不隨處埋身。且總不依倚。還有履踐分也無。剎剎塵塵是要津。</p>
<p>上堂曰。易填巨壑。難滿漏巵。若有操持。了無難易。拈却大地寬綽有餘。放出纖毫礙塞無路。忽若不拈不放。向甚麼處履踐。同誠共休戚。飲水亦須肥。</p>
<p>大溈泰禪師上堂。推真真無有相。窮妄妄無有形。真妄兩無所有。廓然露出眼睛。眼睛既露。見箇甚麼。曉日爍開巖畔雪。朔風吹綻臘梅華。</p>
<p>上堂。寶劍拈來便用。豈有遲疑。眉毛剔起便行。更無回互。一切處騰今煥古。一切處截斷羅籠。不犯鋒鋩亦非顧鑑。獨超物外則且置。萬機喪盡時如何。八月秋何處熱。</p>
<p>上堂。涅槃無異路。方便有多門。拈起拄杖曰。看看。山僧拄杖子一口吸盡西江水。東海鯉魚[跳-兆+孛]跳上三十三天。帝釋忿怒把須彌山一摑粉碎。堅牢地神合掌讚歎曰。諦觀法王法。法王法如是。以拄杖擊禪床下座。</p>
<p>上堂。達得人空法空未稱祖佛家風。體得全用全照亦非衲僧要妙。直須打破牢關識。取向上一竅。如何是向上一竅。春寒料峭。凍殺年少。</p>
<p>上堂。渺渺邈邈十方該括。坦坦蕩蕩絕形絕相。目欲視而睛枯。口欲談而詞喪。文殊普賢全無伎倆。臨濟德山不妨提唱。龜吞<span class='corr'>陝</span>府鐵牛。虵齩嘉州大象。嚇得東海鯉魚直至如今肚脹。嘻。</p>
<p>上堂。開口有時非。開口有時是。麤言及細語。皆歸第一義。釋迦老子碗鳴聲。達磨西來屎臭氣。唯有山前水牯牛。身放毫光照天地。</p>
<p>上堂。得念失念無非解脫。是甚麼語話。成法破法皆名涅槃。料掉沒交涉。智慧愚痴通為般若。顢頇佛性菩薩外道。所成就法皆是菩提猶較些子。然雖如是。也是楊廣失駱駝。</p>
<p>上堂。欲識佛去處。祇者語聲是。咄。傅大士不識好惡。以昭昭靈靈教壞人家男女。被誌公和尚一喝曰。大士莫作是說。別更道看。大士復說偈曰。空手把鋤頭。步行騎水牛。人從橋上過。橋流水不流。誌公呵呵大笑曰。前頭猶似可。末後更愁人。</p>
<p>上堂。憶昔遊方日。獲得二種物。一是金剛鎚。一是千聖骨。持行宇宙中。氣岸高突兀。如是三十年。用之為準則。而今年老矣。一物知何物。擲下金剛鎚。擊碎千聖骨。拋向四衢道。不能更惜得。任意過浮生。指南將作北。呼龜以為鼈。喚豆以為粟。從他明眼人。笑我無繩墨。</p>
<p>護國元禪師。威音王<span class='corr'>已</span>前者一隊漢錯七錯八。威音王<span class='corr'>已</span>後者一隊漢落二落三。而今者一隊漢坐立儼然。且道是錯七錯八落二落三。還定當得出麼。舉拂子曰吽吽。</p>
<p>上堂。野干鳴。獅子吼。張得眼。開得口。動南星。蹉北斗。大眾。還知落處麼。金剛階下蹲。神龜火裏走。</p>
<p>靈隱遠禪師上堂。舉僧問睦州。以一重去一重即不問。不以一重去一重時如何。州曰。昨日栽茄子。今朝種東瓜。師曰。問者善問不解答。答者善答不解問。山僧今日向饑鷹爪下奪肉。猛虎口裏橫身。為你諸人說箇樣子。登壇道士羽衣輕。呪力雖窮法轉新。拇指破開天地暗。蛇頭攧落鬼神驚。</p>
<p>華藏民禪師上堂。眾賣華兮獨賣松。青青顏色不如紅。筭來終不與時合。歸去來兮翠藹中。可笑古人恁麼道。大似逃峰赴壑避溺投火。爭如隨分到尺八五分钁頭邊討一箇半箇。雖然如是。保寧半箇也不要。何故。富嫌千口少。貧恨一身多。</p>
<p>中竺仁禪師上堂。九十春光<span class='corr'>已</span>過半。養華天氣正融和。海棠枝上鶯聲好。道與時流見得麼。然雖如是。且透聲透色一句作麼生道。金勒馬嘶芳草地。玉樓人醉杏華天。</p>
<p>華嚴覺禪師上堂。舉石霜和尚遷化。眾請首座繼踵住持。䖍侍者所問公案。師曰。宗師行處如火消氷。透過是非關。全機忘得喪。盡道首座滯在一色。侍者知見超師。可謂體妙失宗全迷向背。殊不知。首座如鷺鷥立雪品類不齊。侍者似鳳翥丹霄不縈金網。一人高高山頂立。一人深深海底行。各自隨方而來。同會九重城裏。而今要識此二人麼。竪起拂子曰。龍臥碧潭風凜凜。垂下拂子曰。鶴歸霄漢背摩天。</p>
<p>天寧思禪師上堂。趯翻生死海。踏倒涅槃岸。世上無活人。黃泉無死漢。遂拈拄杖曰。訥堂今日拄杖子有分付處也。還有承當得者麼。試出來擔荷看。有麼有麼。良久擲拄杖下座。</p>
<p>上堂。知有底也喫粥喫飯。不知有底也喫粥喫飯。如何直下驗得他有之與無是之與非邪之與正。若驗不出。參學事大遠在。喝一喝下座。</p>
<p>君山覺禪師上堂。仰之彌高鑽之彌堅。瞻之在前忽焉在後。諸人還識得麼。若也不識。為你註破。仰之彌高。不隔絲毫。要津把斷佛祖難逃。鑽之彌堅。真體自然。鳥啼花笑在碧巖前。瞻之在前。非正非偏。十方坐斷威鎮大千。忽焉在後。一場漏逗。堪笑雲門藏身北斗。咄。</p>
<p>寶華顯禪師上堂曰。喫粥了也。頭上安頭。洗鉢盂去。為蛇畫足。更問如何。自納敗闕。良久高聲召大眾。眾舉首。師曰歸堂喫茶。</p>
<p>南華昺禪師上堂。此事最希奇。不礙當頭說。東鄰田舍翁。隨例得一橛。非唯貫聲色。亦乃應時節。若問是何宗。八字不著撇。擊禪床下座。</p>
<p>上堂。日日說。時時舉。似地擎山爭幾許。隴西鸚鵡得人憐。大都祇為能言語。休思惟。帶伴侶。智者聊聞猛提取。更有一般也大奇。猫兒偏解捉老鼠。</p>
<p>上堂。以拄杖向空中攪曰。攪長河為酥酪。鰕蟹猶自眼搭眵。卓一下曰。變大地作黃金。窮漢依前赤骨力。為復自家無分。為復不肯承當。可中有箇漢荷負得行。多少人失錢遭罪。再卓一下曰。還會麼。寶山到也須開眼。勿使忙忙空手回。</p>
<p>龍牙才禪師上堂。舉死心和尚小參曰。若論此事如人家有三子。第一子聰明智慧孝養父母。接待往來主掌家業。第二子兇頑狡猾貪婬嗜酒。倒街臥巷破壞家業。第三子盲聾瘖瘂菽麥不分。是事不能祇會喫飯。三人中黃龍要選一人用。更有四句。死中有活。活中有死。死中常死。活中常活。將此四句驗天下衲僧。師曰。喚甚麼作四句。三人姓甚名誰。若也識得。與黃龍把手竝行更無纖毫間隔。如或未然。不免借水獻華去也。三人共體用非用。四句同音空不空。欲識三人并四句。金烏初出一團紅。</p>
<p>蓬萊卿禪師上堂。有句無句如藤倚樹。且任諸方點頭。及乎樹倒藤枯。上無冲天之計。下無入地之謀。靈利漢者裏著得一隻眼便見七縱八橫。舉拂子曰。看看。一曲兩曲無人會。雨過夜塘秋水深。</p>
<p>上堂。杜䳌聲裏春光暮。滿地落花留不住。琉璃殿上絕行蹤。誰人解插無根樹。舉拄杖曰。者箇是無根底。且道解開華也無。良久曰。祇因連夜雨。又過一年春。</p>
<p>何山珣禪師上堂。[車*度]轢鑽。住山斧。佛祖出頭未輕與。縱使醍醐滿世間。你無寶器如何取。阿呵呵。神山打鑼。道吾作舞。甜瓜徹蔕甜。苦瓠連根苦。</p>
<p>谷山海禪師上堂。一舉不再說。<span class='corr'>已</span>落二三。相見不揚眉。飜成造作。設使動絃別曲告往知來。見鞭影便行。望剎竿回去。脚跟下好與三十棒。那堪更向者裏撮摩石火收捉電光。工夫枉用渾閒事。笑倒西來碧眼胡。卓拄杖下座。</p>
<p>龍翔珪禪師上堂。萬機不到。眼見色。耳聞聲。一句當陽。頭戴天。脚踏地。你諸人祇知今日是五月初一。殊不知金烏半夜忙忙去。玉兔天明上海東。以拂子擊禪床下座。</p>
<p>上堂。明明無悟。有法即迷。諸人向者裏立不得。諸人向者裏住不得。若立則危。若住則瞎。直須意不停玄。句不停意。用不停機。此三者既明。一切處不須管帶自然現前。不須照顧自然明白。雖然如是。更須知有向上事。久雨不晴。咄。</p>
<p>上堂。僧問如何是祖師西來意。師曰。東家點燈。西家暗坐。曰未審意旨如何。師曰。馬便搭鞍。驢便推磨。僧禮拜。師曰靈利衲僧祇消一箇。遂曰。馬搭鞍。驢推磨。靈利衲僧祇消一箇。縱使東家明點燈。未必西家暗中坐。西來意旨問如何。多口阿師自招禍。</p>
<p>雲居悟禪師上堂。少林面壁。懷藏東土。西天歐阜陞堂。充塞四維上下。致使山巍巍而砥掌平。水昏昏而常自清。華非豔而結空果。風不搖而片葉零。人無法而得咨問。佛無心而更可成。野蔬淡飯延時日。任運隨緣道自靈。畢竟如何。日午打三更。</p>
<p>黃龍忠禪師上堂。張公喫酒李公醉。子細思量不思議。李公醉醒問張公。恰使張公無好氣。無好氣。不如歸家且打睡。</p>
<p>烏巨行禪師上堂。佛說三乘十二分頓漸偏圓。癡人面前不得說夢。祖師西來直指人心見性成佛。癡人面前不得說夢。臨濟三玄雲門三句洞山五位。癡人面前不得說夢。南明恁麼道。還免得遭人檢責也無。所以古人道。石人機似汝。也解唱巴歌。汝若似石人。雪曲也應和。還有和雪曲底麼。若有。喚來與老僧洗脚。</p>
<p>上堂。舉趙州示眾云。老僧除却二時齋粥是雜用心處。師曰今朝六月旦。行者擊皷。長老陞堂。你諸人總來者裏雜用心。</p>
<p>白揚順禪師上堂。鷄啼曉月。狗吠枯樁。只可默會。難入思量。看不見處動地放光。說不到處天地玄黃。撫城尺六狀紙。元來出在清江。大眾。分明話出人難見。昨夜三更月到窻。</p>
<p>上堂。風吹茅茨屋脊漏。雨打闍黎眼睛濕。恁麼分明却不知。却來者裏低頭立。</p>
<p>歸宗賢禪師上堂。且第一句如何道。汝等若向世界未成時。父母未生時。佛未出世時。祖師未西來時道得。<span class='corr'>已</span>是第二句。且第一句如何道。直饒你十成道得。未免左之右之。卓拄杖下座。</p>
<p>護聖靜禪師上堂。參學至要不出先南堂道最初句及末後句。逶得過者一生事畢。儻或未然。更與你分作十門各各印證自心還得穩當也未。一須信有教外別傳。二須知有教外別傳。三須會無情說法與有情說法無二。四須見性如觀掌中之物。了了分明一一田地穩密。五須具擇法眼。六須行鳥道玄路。七須文武兼濟。八須摧邪顯正。九須大機大用。十須向異類中行。凡欲紹隆法種須盡此綱要。方坐得者曲彔床子。受得天下人禮拜。敢與佛祖為師。若不到恁麼田地。祇一向虗頭。他時異日閻老子未放你在。</p>
<p>道場辯禪師上堂。猛虎口邊拾得。毒蛇頭上安排。更不釘樁搖艣。回頭別有生涯。婆子被我勘破了。大悲院裏有村齋。</p>
<p>上堂。淨五眼。湧金春色晚。得五力。吹落碧桃華。唯證乃知難可測。卓拄杖曰。一片何人得。流經十萬家。</p>
<p>上堂。三祖道。但莫憎愛。洞然明白。當時老僧若見。便與一摑。且道是憎邪愛邪。近來經界稍嚴。不許詭名挾佃。</p>
<p>上堂。舉僧問投子大死底人却活時如何。子曰不許夜行投明須到。師曰。我疑千年蒼玉精。化為一片秋水骨。海神欲護護不得。一旦鰲頭忽擎出。</p>
<p>教忠光禪師上堂。有句無句如藤倚樹。放憨作麼。及乎樹倒藤枯句歸何處。情知汝等諸人卒討頭鼻不著。為甚如此。祇為分明極。飜令所得遲。</p>
<p>東林顏禪師上堂。欲識諸佛心。但向眾生心行中識取。欲識常住不凋性。但向萬物遷變處會取。還識得麼。欲得不招無間業。莫謗如來正法輪。</p>
<p>上堂。仲冬嚴寒。三界無安。富者快樂。貧者饑寒。不識玄旨。錯認定盤。何也。牛頭安尾上。北斗面南看。</p>
<p>上堂。一滴滴水。一滴滴凍。天寒人寒。風動旛動。雲門扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。不出諸人十二時中尋常受用。</p>
<p>上堂。圓通門戶八字打開。若是從門入得不堪共語。須是入得無門之門方可坐登堂奧。所以道。過去諸如來。斯門<span class='corr'>已</span>成就。現在諸菩薩。今各入圓明。未來參學人。當依如是法。從上諸聖幸有如此廣大門風。不能繼紹甘自鄙棄穿窬牆壁好不丈夫。敢問大眾。無門之門作麼生入。良久云。非唯觀世音。我亦從中證。</p>
<p>上堂。客舍久留連。家鄉夕照邊。簷懸三月雨。水沒兩湖蓮。鑊漏燒燈盞。柴生滿竈煙。<span class='corr'>已</span>忘南北念。入望盡平川。</p>
<p>中際能禪師上堂。萬古長空。一朝風月。不可以一朝風月昧却萬古長空。不可以萬古長空不明一朝風月。且如何是一朝風月。人皆畏炎熱。我愛夏日長。熏風自南來。殿閣生微凉。會與不會。切忌承當。</p>
<p>薦福休禪師上堂。言發非聲。是箇甚麼。色前不物。莫亂針錐。透過禹門。風波更險。咄。</p>
<p>龜峰光禪師上堂。數日暑氣如焚。一箇渾身無處安著。思量得也是煩惱人。者箇未是煩惱。更有<span class='corr'>己</span>躳下事不明便是煩惱。所以達磨大師煩惱。要為諸人吞却又被咽喉小。要為諸人吐却又被牙齒礙。取不得捨不得煩惱九年。若不得二祖不惜性命。往往轉身無路煩惱教死。所謂祖禰不了殃及兒孫。後來蓮華庵主到者裏煩惱不肯住。南岳思大師到者裏煩惱不肯下山。更有臨濟德山用盡自<span class='corr'>己</span>查棃煩惱鉢盂無柄。龜峰今日為他閒事長無明。為你諸人從頭點破。卓拄杖一下曰。一人腦後露腮。一人當門無齒。更有數人鼻孔沒半邊。不勞再勘。你諸人休向者裏立地瞌睡。殊不知家中飯籮鍋子一時失却了也。你若不信。<span class='corr'>但</span>歸家檢點看。</p>
<p>開善謙禪師上堂。壁立千仞。三世諸佛措足無門。是則是。太殺不近人情。放一線道。十方剎海放光動地。是則是。爭柰和泥合水。須知通一線道處壁立千仞。壁立千仞處通一線道。橫拈倒用正按傍提。電激雷奔崖頹石裂。是則是。猶落化門。到者裏壁立千仞也沒交涉。通一線道也沒交涉。不近人情和泥合水總沒交涉。只者沒交涉也則沒交涉。是則是。又無佛法道理。若也出得者四路頭。管取乾坤獨步。且獨步一句作麼生道。莫怪從前多意氣。他家曾踏上頭關。</p>
<p>上堂。洞山麻三斤將去無星秤子上定過。每一斤恰有一十六兩二百錢重。更不少一氂。正與趙州殿裏底一般。祇不合被大愚鋸解秤鎚。却教人理會不得。如今若要理會得。但問取雲門乾屎橛。</p>
<p>育王光禪師上堂。七手八脚三頭兩面。耳聽不聞眼覷不見。苦樂逆順打成一片。且道是甚麼。路逢死蛇莫打殺。無底籃子盛將歸。</p>
<p>昭覺辯禪師上堂。毫氂有差天地懸隔隔。江人唱鷓鴣詞。錯認胡笳十八拍。要會麼。欲得現前。莫存順逆。五湖煙浪有誰爭。自是不歸歸便得。</p>
<p>國清機禪師上堂。單明自<span class='corr'>己</span>。樂是苦因。趣向宗乘。地獄劫住。五日一參。三八普說。自揚家醜。更若問理問事問心問性。克由叵耐。若是英靈漢。窺藩不入據鼎不甞。便於未有生佛以前轉得身。却於今時大官路上捷行闊步。終不向老鼠窟草窠裏頭出頭沒。若也根性陋劣。要去有滋味處齩嚼。遇著義學阿師遞相錮鏴。直饒說得雲興雨現也是蝦蟆化龍。下梢依舊喫泥喫土。堪作甚麼。</p>
<p>上堂。無隔宿恩。可參臨濟禪。有肯諾意。難續楊岐派。窮廝煎。餓廝炒。大海祇將折箸攪。你死我活。猛火然鐺煑佛喋。恁麼作用。方可撐門拄戶。更說聲和響順形直影端。驢年也未夢見。</p>
<p>焦山體禪師上堂。舉臨濟示眾四喝公案乃召眾曰。者箇公案天下老宿拈掇甚多。第恐皆未盡善。焦山不免四稜著地與諸人分明註解一徧。如何是踞地獅子。咄。如何是金剛王寶劍。咄。如何是探竿影草。咄。如何是一喝不作一喝用。咄。若也未會。拄杖子與焦山吐露看。卓一下曰。笑裏有刀。又卓一下曰。毒蛇無眼。又卓一下曰。忍俊不禁。又卓一下曰。出門是路。更有一機。舉話長老也理會不得。</p>
<p>疎山本禪師上堂。久雨不晴。戊在丙丁。通身泥水。露出眼睛。且道是甚麼眼睛。卓拄杖曰。林間泥滑滑。時叫兩三聲。</p>
<p>楚安方禪師上堂。達磨祖師在脚底。踏不著兮提不起。子細當頭放下看。病在當時誰手裏。張公會看脉。李公會使藥。兩箇競頭醫。一時用不著。藥不相投。錯錯。喫茶去。</p>
<p>西禪需禪師上堂。句中意。意中句。須彌聳于巨川。句剗意意剗句。烈士發乎狂矢。任待牙如劍樹口似血盆。徒逞詞鋒虗張意氣。所以淨名杜口早涉繁詞。摩竭掩關<span class='corr'>已</span>揚家醜。自餘瓦棺老漢巖頭大師向羗峰頂上拏風皷浪翫弄神變。脚跟下好與三十。且道過在什麼處。良久云。機關不是韓光作。莫把胸襟當等閒。</p>
<p>上堂。懶翁懶中懶。最懶懶說禪。亦不重自<span class='corr'>己</span>。亦不重先賢。又誰管你地。又誰管你天。物外翛然無箇事。日上三竿猶更眠。</p>
<p>東禪岳禪師上堂。達磨來時此土皆知梵語。及乎去後西天悉會唐言。若論直指人心見性成佛。大似羚羊挂角獵犬尋蹤。一意乖疎萬言無用。可謂來時他笑我。不知去後我笑他。唐言梵語親分付。自古齋僧怕夜茶。</p>
<p>上堂。僧問如何是初日分以恒河沙等身布施。師曰從苗辨地因語識人。曰如何是中日分復以恒河沙等身布施。師曰築著磕著。曰如何是後日分亦以恒河沙等身布施。師曰向下文長付在來日。復曰。一轉語如天普葢似地普擎。一轉語舌頭不出口。一轉語且喜沒交涉。要會麼。慚愧世尊。面赤不如語直。大小岳上座口似磉盤。今日為者問話僧講經。不覺和註脚一時說破。便下座。</p>
<p>上堂。啞却我口直須要道塞却你耳。切忌蹉過。昨日有人從天台來。却道泗洲大聖在洪州打坐。十字街頭賣行貨。是甚麼。斷根草鞋。尖簷席帽。</p>
<p>西禪淨禪師上堂。若欲正提綱。直須大地荒。欲來衝雪刃。未免露鋒鋩。當恁麼時。釋迦老子出頭不得即不問。你諸人祇如馬鐙裏藏身。又作麼生話會。</p>
<p>上堂。善鬬者不顧其首。善戰者必獲其功。其功既獲坐致太平。太平既致高枕無憂。罷拈三尺劍。休弄一張弓。歸馬于華山之陽。放牛于桃林之野。風以時而雨以時。漁父歌而樵人舞。雖然如是。堯舜之君猶有化在。爭似乾坤收不得。堯舜不知名。渾家不管興亡事。偏愛和雲占洞庭。</p>
<p>薦福本禪師上堂。高揖釋迦不拜彌勒者與三十拄杖。何故。為他祇會步步登高。不會從空放下。東家牽犂西家拽耙者與三十拄杖。何故。為他祇會從空放下。不會步步登高。山僧恁麼道。還有過也無。眾中莫有點檢得出者麼。若點檢得出。須彌南畔把手共行。若點檢不出。布袋裏老鴉雖活如死。</p>
<p>上堂。釋迦掩室於摩竭。淨名杜口於毗耶。須菩提唱無說而顯道。釋梵絕視聽而雨華。大眾。者一隊不唧[口*留]漢。無端將祖父田園私地結契各據四至界分。方圓長短一時花擘了也。致令後代兒孫千載之下。上無片瓦葢頭下無卓錐之地。博山當時若見。十字路頭掘箇無底深坑。喚來一時埋却。免見遞相鈍置。何謂如此。不見道家肥生孝子。國霸有謀臣。</p>
<p>靈巖性禪師上堂。勘破了也放過一著。是衲僧破草鞋。現修羅相作女人拜。是野狐精魅。打箇圓相虗空裏下一點。是小兒伎倆。攔腮贈掌拂袖便行。正是業識茫茫無本可據。直饒向黑豆未生<span class='corr'>已</span>前一時坐斷。未有喫靈巖拄杖分。敢問大眾。且道為人節文在甚麼處。還相委悉麼。自從春色來嵩少。三十六峰青至今。</p>
<p>淨慈充禪師上堂。世尊不說說。迦葉不聞聞。卓拄杖曰。水流黃葉來何處。牛帶寒鴉過遠村。</p>
<p>上堂。舉卍庵先師道。坐佛床。斫佛脚。不敬東家孔夫子。却向他鄉習禮樂。師曰。入泥入水即不無先師。爭柰寒蟬抱枯木。泣盡不回頭。卓拄杖曰。灼然有不回頭底。淨慈向升子裏禮汝三拜。</p>
<p>上堂。三世諸佛無中說有。䕞[卄/碭]拾花針。六代祖師有裏尋無。猿猴探水月。去此二途。如何話會。儂家不管興亡事。盡日和雲占洞庭。</p>
<p>昭覺淵禪師上堂曰。鎔瓶盤釵釧作一金。攪酥酪醍醐成一味。如是賓主道合內外安和。五位君臣齊透。四種料揀一串。放行則細雨濛濛秋風䬃䬃。把住則空空如也。誰敢正眼覷著。且道放行為人好。把住為人好。復曰。等閒一似秋風至。無意凉人人自凉。</p>
<p>華藏權禪師上堂。禪禪無黨無偏。迷時千里隔。悟在口皮邊。所以僧問石霜如何是禪。霜云㼾甎。又僧問睦州如何是禪。州云猛火著油煎。又僧問首山如何是禪。山云猢猻上樹尾連顛。大眾。道無橫徑。立處孤危。此三大老行聲前活路。用劫外靈機。若以衲僧正眼檢點將來。不無優劣。一人如張良入陣。一人如項羽用兵。一人如孔明料敵。若人辨白得。可與佛祖齊肩。雖然如是。忽有箇衲僧出來道。長老話作兩橛也。適來道道無橫徑無黨無偏。而今又却分許多優劣。且作麼生祇對。還委悉麼。把手上山齊著力。咽喉出氣自家知。</p>
<p>大溈鑑禪師上堂。木落霜空。天寒水冷。釋迦老子無處藏身。折東籬。補西壁。撞著不空見菩薩請示念佛三昧。也甚奇怪。却向道金色光明雲。參退喫茶去。</p>
<p>承天連禪師上堂。拈拄杖曰。諸供養中法供養最勝。所謂法供養者。山供養水。水供養山。僧堂供養佛殿。佛殿供養僧堂。諸人供養老僧。老僧供養諸人。良久曰。供養<span class='corr'>已</span>畢。念普供養真言。老僧忘却。且教拄杖子念與諸人。卓一下云。靜處薩婆訶。</p>
<p>竺原元禪師示眾。諸方為人抽釘拔楔解粘去縛。我者裏為人添釘著楔加繩加縛了。送向深潭裏。待他自去理會。</p>
<p>隱靖岑禪師上堂。今朝八月初五。如事分明為舉。嶺頭漠漠秋雲。樹底鳴鳩喚雨。昨夜東海鯉魚吞却南山猛虎。雖然有照有用。畢竟無賓無主。唯有文殊普賢。住住。我識得你。</p>

<p class='juan'>列祖提綱錄卷第九</p></div>
</div><!-- end of div[@id='body'] -->
</body></html>