<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1260-A 列祖提綱錄敘</p><p class="byline">住黃梅四祖雙峰山東吳嗣祖沙門戒顯撰</p><p>靈山拈華。少室安心。雖曰直指單傳不立文字。而以楔出楔。用兵止兵。既於無言說中而藉言說。即於無綱要中而有綱要。故曰。依經解義。三世佛冤。離經一字。即同魔說。不易之道也。柰耳食者流。膠滯陳說。謂既稱向上。眾流截斷。惡藉文言。又云。既號宗門。拈來便是。豈有格則。且援曹谿不識字。為躲根捷徑。由是邪正不分。朱紫混雜。群言淆亂。瓦缶爭鳴。言不涉典章。事不合軌則。街談俚語。信<span class='corr'>采</span>亂道。蜀日粵雪。反肆譏訶。而宗門事大變矣。呆翁悅和尚。與余同土。且共事有年。既而法嗣南㵎旋從繼席。道行四載。痛念法門江河日潰。砥柱無門。佛祖慧命攸關。端在說法。乃裒集列祖法語。分門析類。輯成部帙。自上堂小參示眾普說。以至隨機拈示。各有科條。其見諸行事者。千端萬緒。一準大智老祖百丈清規。綱舉目張。各有部從。題曰列祖提綱錄。比類以觀。如亞夫細柳之陣。紀律精嚴。如光弼入子儀軍。壁壘一變。俾末學晚進。猶及見古德說法大全。厥功匪細矣。或曰。禪貴胸襟流出。稱性吐露。今編列義類。動成格則。令剽竊之徒。印板打來。模子脫出。不更與賊過梯乎。余曰。非也。學家杜撰亂說。只為不通綱要。倘肯向此精研。自然識法者懼。如入清廟明堂。見三代禮樂。綿蕞倨侮。自慙兒戲高者。金章玉句。剔骨刷髓。次者亦規行矩步。言不妄發。狐犴喧囂。得此大救。懸之國門。布之叢席。豈不與統要聯珠五燈諸集。共為宗門日月也哉。</p>
<p>康熙五年仲秋三日</p>
</div>
<div class='div-xu'><a id='mulu2' />
<p class='h1'>No. 1260-B 列祖提綱錄敘</p><p class="byline">住金陵棲霞寺古閩嗣祖沙門大依撰</p><p>吾宗自大智以下。典模大備。誠所云三代禮樂也。洎南宋後。稍凌夷衰微矣。有明二百餘年。岌岌於廣陵散熹廟間。諸老先後。高建旗鼓於江東南。嗣而兩宗門下。莫不家發豐城之劍。人懷射斗之光。但頺靡之餘。叢席草創。法紀未詳。近一二老成。留意舊章者。亦既神而明之。然綱要未經提揭。而條理依舊參商。予二十年前。與呆翁和尚。同參濟下尊宿。每抗論及此。葢不勝扼腕焉。既而南北各師。吳楚異域和尚。久出世名藍。為東南衲子所皈。一日竟拂衣去。抱特立之志。走天下名山川。廣搜博採。二十年來。而列祖提綱成。自粤北歸。首抵金陵。過我攝山燒燈道故。爰出是書。命為弁首。快意之餘。焚香載讀。如登百丈堂。見聲鐘伐鼓。千五百人。濟濟蹡蹡。載奔載拜也。至於法言之超卓。眼目之分明。四百餘人。如出一人。四十餘卷。不多一字。集者之心力。真鎔鑄古今矣。或云。禪貴妙悟。文言其末。規則奚為。設若令世尊。降天垂寶葢之重。向紙錢灰裏坐臥。舍花雨梵樂之供。就厨房竹筒裏覔食。則四十九年。百萬人天。將何所瞻依。何所開悟耶。抑思沛公之馬上。終歸制度。鵬舉之野戰。還習陣圖。安有到潼關云見天子。外宮墻能富百官也。是書也。三百餘種。三千餘則。合上下古今人。先型俱在。目擊道存。皆和尚之血心。片片赤手提持。倘或承言滯句。播弄篇章。帶累呆和尚沒量罪過。而列祖亦沒量罪過也。　　　康熈七年正月上元日</p>
</div>
<div class='div-xu'><a id='mulu3' />
<p class='h1'>No. 1260-C 列祖提綱緣起</p><p class="byline">武林十八㵎理安禪寺住持婁東行悅述</p><p>宗門列祖之機緣拈頌。禪燈諸錄。載之詳矣。宋元諸尊宿。見後學罕能通究。復為採摭機緣。繫以拈頌。別訂集本。流布叢林。使學者備考明辨。易若指掌。此真大法光明幢也。其拈古集曰宗門統要。頌古集曰頌古聯珠。然統要又見續集。聯珠亦見通集矣。惟列祖陞座提綱語。古今採集者闕如。每遇叢林先輩。咸為慨歎。行悅人微道薄。聞見陋狹。勉承先輩之志。借百丈清規。住持日用諸事。會集列祖提綱語。二十年間。蒐獵群䇿。以事集言。因言立事。或今或古。隨見隨書。故無尊卑世次。宗派異同。僅如妙喜之正法眼藏。其編次標題。槩遵清規。舊本所集。古今提唱宗師四百餘人。在臨濟至龍池幻祖下三世止。曹洞至壽昌經祖下三世止。雲門澄祖下二世止。其溈仰雲門法眼。及五宗前正傳旁出諸祖。各收至燈錄止。處提綱語。三千餘則。叢林所宜事務之要。三百餘種。命曰列祖提綱錄。次四十二卷。雖列祖提持佛法大綱旨要。固不在茲。而於唱道立言之體。大略備矣。庚子春。因謝先南㵎院事。乃擕是稿。浪遊粵東。感都督栗公性然。并劉公新菴鳳菴兩護法喜流通大法。捐資共為剞劂首倡。雄郡郡伯陸公孝山葭州太尊閔公捷宇保昌邑侯李公。集公。及王公曼壽李公茂先張公徧菴蕭公聖至等。解槖捐資。翕然樂助。板刻既成。謹書緣起於右。</p>
<p>康熈五年十二月成道日</p>
</div>
<div class='div-other'><a id='mulu4' />
<p class='h1'>提綱錄凡例</p>
<ul class="">
<li><span class="corr"/>是書大要。以清規諸事為綱。列祖提綱作目。但從上列祖。提持大法綱要。本不合分門別類。同世間事類備要等書柰有祖以來所遺微言妙句。散漫不一。學者縱欲博覽。而禪門典籍。未必盡備。縱備。未必盡諳先德說法大故。因借清規住持日用諸事。略詳其槩。猶全鼎一臠。大海一滴。用被初機。兼資閎覽。</li>

<li><span class="corr"/>聖節在至元重編清規中。只詳啟建聖節上堂軌儀。至如滿散。除疏語外。皆未詳也。見圓悟諸祖。俱有聖節滿散語。愚恐至元以前古清規內。有此成式。不敢遽遺。故立為滿散一種。又見演祖諸師不分啟散。而單名聖節者。此一種似乎難頓。只得從權。亦立為正節。如此等類。是編常有。大凡提綱之名。<span class="corr">但</span>與清規九章相近。即為編立。若非切事應機。與九章太不相合。及雷同前輩者。俱不載。</li>

<li><span class="corr"/>提綱篇首。如先德單目。上堂示眾。不立別名者。俱借五參。一事統攝。若九章內疊見。而屢編者。在五參晚參及四節小參內亦少收。</li>

<li><span class="corr"/>夏前告香普說。在先德全部錄中。不能多見。又欲如清規法式者。更是難得。是編僅錄古林月江二尊宿語。存其古意。又特請普說單載大慧者。彰其機辨縱橫波瀾浩大也。</li>

<li><span class="corr"/>是編無關宗派。凡尊宿提綱。有合於從上法式。其言句又得簡古。而開人眼目者槩收。</li>

<li><span class="corr"/>佛法住持。日用陞座。上堂小參。普說等體。在清規儀禮中。久<span class="corr">已</span>詳明。今時諸方往往訛傳混行。甚至疊用二號者。雖於化門無大關係。殊欠典型。故清規一書。不可不時置案頭。所以是編提綱。篇首所載。陞座上堂等名。各依先德舊本。槩不敢少有更異。</li>

<li><span class="corr"/>是編問答機緣。一槩不錄。主於提綱故也。如就當機問答提唱者。間載一二。</li>

<li><span class="corr"/>事遇提綱。多者多收。少者不妨一則。所貴存其事耳。如清規所載。請主喪者。為大方宗師。舉遷化諸佛事內有唱衣時提衣佛事法語。愚曾徧索。古今缺如。然提衣之名。仍載諸目錄。一以使後學。知法門有此大體。次待後來好古者補行。餘悉類此。</li>

<li><span class="corr"/>提綱後。凡有敘謝結座二種。一槩不刪。</li>

<li><span class="corr"/>諸祖提綱。或在大藏。或在群書。雖比事尋索按語較對。而訛闕雷同之陋。深知不免。實愧心力逮盡。獨智難週耳。伏望大方明眼宗師。曲垂刪正。</li>
</ul></div>
<div class='div-other'><a id='mulu5' />
<p class='h1'>列祖提綱錄總目</p>
<ul class="">
<li>卷首
<ul class="">
<li>敘</li>

<li>緣起</li>

<li>凡例</li>
</ul></li>

<li>卷一<span class="note-inline">(祝釐)</span>
<ul class="">
<li>聖節啟建<span class="note-inline">(八則)</span></li>

<li>正節日<span class="note-inline">(三十一則)</span></li>

<li>聖節滿散<span class="note-inline">(六則)</span></li>

<li>景命四齋月旦<span class="note-inline">(十四則)</span></li>

<li>月望<span class="note-inline">(十則)</span></li>

<li>初八念三<span class="note-inline">(共二則)</span></li>

<li>改元登極<span class="note-inline">(共二則)</span></li>

<li>千秋節<span class="note-inline">(二則)</span></li>

<li>受勅奉旨<span class="note-inline">(共九則)</span></li>
</ul></li>

<li>卷二
<ul class="">
<li>降香到<span class="note-inline">(七則)</span></li>

<li>受師號并紫衣<span class="note-inline">(共八則)</span></li>

<li>聖主請陞座<span class="note-inline">(三則)</span></li>

<li>天眷請陞座<span class="note-inline">(五則)</span></li>

<li>宗藩請陞座<span class="note-inline">(四則)</span></li>

<li>詔汰<span class="note-inline">(三則)</span></li>

<li>詔復<span class="note-inline">(五則)</span></li>
</ul></li>

<li>卷三<span class="note-inline">(報恩)</span>
<ul class="">
<li>聖忌<span class="note-inline">(六則)</span></li>

<li>聖后忌<span class="note-inline">(二則)</span></li>

<li>祈晴<span class="note-inline">(四則)</span></li>

<li>祈雨<span class="note-inline">(十四則)</span></li>

<li>謝雨<span class="note-inline">(五則)</span></li>

<li>祈雪<span class="note-inline">(二則)</span></li>

<li>謝雪<span class="note-inline">(二十則)</span></li>
</ul></li>

<li>卷四<span class="note-inline">(報本)</span>
<ul class="">
<li>佛降誕<span class="note-inline">(六十則)</span></li>
</ul></li>

<li>卷五
<ul class="">
<li>佛成道<span class="note-inline">(三十三則)</span></li>

<li>佛涅槃<span class="note-inline">(二十七則)</span></li>

<li>涅槃日先期率眾財<span class="note-inline">(一則)</span></li>
</ul></li>

<li>卷六<span class="note-inline">(尊祖)</span>
<ul class="">
<li>初祖忌拈香<span class="note-inline">(二十則)</span></li>

<li>百丈忌<span class="note-inline">(二則)</span></li>

<li>開山忌<span class="note-inline">(五則)</span></li>

<li>開山忌上堂<span class="note-inline">(三則)</span></li>

<li>嗣法師忌拈香<span class="note-inline">(三十三則)</span></li>

<li>嗣法師忌上堂<span class="note-inline">(七則)</span></li>

<li>嗣法師翁忌拈香<span class="note-inline">(二則)</span></li>

<li>師翁忌上堂<span class="note-inline">(二則)</span></li>

<li>掃歷代祖塔拈香<span class="note-inline">(四則)</span></li>

<li>祖塔塔主請上堂<span class="note-inline">(五則)</span></li>

<li>受業忌拈香<span class="note-inline">(一則)</span></li>

<li>父母忌<span class="note-inline">(共二則)</span></li>
</ul></li>

<li>卷七<span class="note-inline">(住侍日用)</span>
<ul class="">
<li>上堂<span class="note-inline">(五參一百五十則)</span></li>
</ul></li>

<li>卷八
<ul class="">
<li>上堂<span class="note-inline">(五參七十則)</span></li>
</ul></li>

<li>卷九
<ul class="">
<li>上堂<span class="note-inline">(五參一百六十七則)</span></li>
</ul></li>

<li>卷十
<ul class="">
<li>上堂<span class="note-inline">(五參一百七十九則)</span></li>
</ul></li>

<li>卷十一
<ul class="">
<li>上堂<span class="note-inline">(五參三十則)</span></li>

<li>晚參<span class="note-inline">(八則)</span></li>

<li>小參<span class="note-inline">(結制三十七則)</span></li>
</ul></li>

<li>卷十二
<ul class="">
<li>小參<span class="note-inline">(解制十五則)</span></li>

<li>小參<span class="note-inline">(冬夜二十七則)</span></li>
</ul></li>

<li>卷十三
<ul class="">
<li>小參<span class="note-inline">(歲夜三十六則)</span></li>

<li>小參<span class="note-inline">(對靈五則)</span></li>
</ul></li>

<li>卷十四
<ul class="">
<li>普說<span class="note-inline">(告香二則)</span></li>

<li>普說<span class="note-inline">(夏前告香四則)</span></li>

<li>普說<span class="note-inline">(中夏一則)</span></li>

<li>普說<span class="note-inline">(特請一則)</span></li>
</ul></li>

<li>卷十五
<ul class="">
<li>普說<span class="note-inline">(特請五則)</span></li>
</ul></li>

<li>卷十六
<ul class="">
<li>普說<span class="note-inline">(特請三則)</span></li>

<li>念誦<span class="note-inline">(十四則)</span></li>

<li>水陸會<span class="note-inline">(六則)</span></li>
</ul></li>

<li>卷十七
<ul class="">
<li>肅眾<span class="note-inline">(十九則)</span></li>

<li>訓童行<span class="note-inline">(一則)</span></li>

<li>為行者普說<span class="note-inline">(一則)</span></li>

<li>受法衣<span class="note-inline">(一則)</span></li>

<li>病起<span class="note-inline">(十七則)</span></li>

<li>掩關<span class="note-inline">(五則)</span></li>

<li>啟關<span class="note-inline">(三則)</span></li>

<li>近待尊宿<span class="note-inline">(引座二十則)</span></li>
</ul></li>

<li>卷十八
<ul class="">
<li>迎待尊宿<span class="note-inline">(敘謝五十九則)</span></li>

<li>護法至<span class="note-inline">(敘謝二十五則)</span></li>

<li>到宗剎諸山<span class="note-inline">(三十則)</span></li>
</ul></li>

<li>卷十九
<ul class="">
<li>施主請陞座<span class="note-inline">(特請十八則)</span></li>

<li>慶生<span class="note-inline">(十則)</span></li>

<li>祈嗣<span class="note-inline">(四則)</span></li>

<li>飯僧<span class="note-inline">(九則)</span></li>

<li>施齋田<span class="note-inline">(一則)</span></li>

<li>供羅漢<span class="note-inline">(七則)</span></li>

<li>放生<span class="note-inline">(五則)</span></li>

<li>供法衣<span class="note-inline">(九則)</span></li>
</ul></li>

<li>卷二十
<ul class="">
<li>供法帔<span class="note-inline">(二則)</span></li>

<li>供寶葢<span class="note-inline">(二則)</span></li>

<li>資冥<span class="note-inline">(二十二則)</span></li>

<li>受煎點<span class="note-inline">(眾請法嗣小參兼秉拂共三則)</span></li>

<li>通嗣書至<span class="note-inline">(六則)</span></li>

<li>法眷書至<span class="note-inline">(二則)</span></li>

<li>嗣法師遺書至<span class="note-inline">(二則)</span></li>

<li>為嗣法師舉哀<span class="note-inline">(六則)</span></li>

<li>二親遺書至<span class="note-inline">(一則)</span></li>

<li>歸省受業<span class="note-inline">(三則)</span></li>
</ul></li>

<li>卷二十一
<ul class="">
<li>受請陞座<span class="note-inline">(拈衣五則)</span></li>

<li>拈勅黃<span class="note-inline">(六則)</span></li>

<li>拈護法疏<span class="note-inline">(七則)</span></li>

<li>拈公帖<span class="note-inline">(六則)</span></li>

<li>指法座<span class="note-inline">(五則)</span></li>

<li>登座垂語<span class="note-inline">(四則)</span></li>

<li>受請提綱<span class="note-inline">(二十六則)</span></li>

<li>再受請提綱<span class="note-inline">(二則)</span></li>

<li>受請當晚小參<span class="note-inline">(五則)</span></li>

<li>辭眾<span class="note-inline">(六則)</span></li>

<li>頭首受請住持引座<span class="note-inline">(十六則)</span></li>
</ul></li>

<li>卷二十二
<ul class="">
<li>頭首受請借座陞座<span class="note-inline">(五則)</span></li>

<li>頭首受請當晚小參<span class="note-inline">(一則)</span></li>

<li>頭首受請借座辭眾<span class="note-inline">(一則)</span></li>

<li>入院炷香佛事<span class="note-inline">(三門三十二則)</span></li>

<li>佛殿<span class="note-inline">(三十三則)</span></li>

<li>伽藍堂<span class="note-inline">(十二則)</span></li>

<li>祖堂<span class="note-inline">(二十二則)</span></li>

<li>據室<span class="note-inline">(三十五則)</span></li>

<li>到院上堂<span class="note-inline">(二十四則)</span></li>
</ul></li>

<li>卷二十三
<ul class="">
<li>開堂祝聖佛事<span class="note-inline">(拈勅黃三則)</span></li>

<li>捧御香<span class="note-inline">(二則)</span></li>

<li>拈劄付<span class="note-inline">(九則)</span></li>

<li>拈公帖<span class="note-inline">(四則)</span></li>

<li>拈護法疏<span class="note-inline">(二十則)</span></li>

<li>拈方外交疏<span class="note-inline">(五則)</span></li>

<li>拈山門疏<span class="note-inline">(九則)</span></li>

<li>拈諸山疏<span class="note-inline">(二則)</span></li>

<li>拈三宗疏<span class="note-inline">(二則)</span></li>

<li>拈宗剎疏<span class="note-inline">(二則)</span></li>

<li>拈江湖疏<span class="note-inline">(五則)</span></li>

<li>指法座<span class="note-inline">(四十二則)</span></li>

<li>拈祝太上皇皇太后等香<span class="note-inline">(四則)</span></li>

<li>拈祝聖香<span class="note-inline">(二十則)</span></li>

<li>拈護法香<span class="note-inline">(十一則)</span></li>

<li>拈報謝香<span class="note-inline">(一則)</span></li>

<li>燒懷香<span class="note-inline">(四十則)</span></li>
</ul></li>

<li>卷二十四
<ul class="">
<li>白椎後垂語<span class="note-inline">(四十三則)</span></li>

<li>請就別剎開堂<span class="note-inline">(八則)</span></li>

<li>入院後請開堂<span class="note-inline">(二十六則)</span></li>
</ul></li>

<li>卷二十五
<ul class="">
<li>入院日請開堂<span class="note-inline">(四十則)</span></li>
</ul></li>

<li>卷二十六
<ul class="">
<li>入院日請開堂<span class="note-inline">(八則)</span></li>

<li>載住入院<span class="note-inline">(十則)</span></li>

<li>當晚小參<span class="note-inline">(十六則)</span></li>
</ul></li>

<li>卷二十七
<ul class="">
<li>當晚小參<span class="note-inline">(十三則)</span></li>

<li>載住當晚小參<span class="note-inline">(二則)</span></li>

<li>為建寺檀越陞座<span class="note-inline">(一則)</span></li>

<li>管待耑使<span class="note-inline">(四則)</span></li>

<li>留請兩序<span class="note-inline">(五則)</span></li>

<li>報謝出入<span class="note-inline">(七則)</span></li>

<li>報謝回寺<span class="note-inline">(八則)</span></li>
</ul></li>

<li>卷二十八
<ul class="">
<li>報謝回寺<span class="note-inline">(十八則)</span></li>

<li>白眾出隊<span class="note-inline">(六則)</span></li>

<li>出隊歸<span class="note-inline">(二十則)</span></li>

<li>立聖像胎骨<span class="note-inline">(二則)</span></li>

<li>入腹臟<span class="note-inline">(三則)</span></li>

<li>開光明<span class="note-inline">(十則)</span></li>

<li>聖像成<span class="note-inline">(九則)</span></li>
</ul></li>

<li>卷二十九
<ul class="">
<li>請藏經<span class="note-inline">(一則)</span></li>

<li>捨經圅<span class="note-inline">(一則)</span></li>

<li>迎經開經<span class="note-inline">(共四則)</span></li>

<li>焙經補經<span class="note-inline">(共二則)</span></li>

<li>營建劈草<span class="note-inline">(一則)</span></li>

<li>開基立磉<span class="note-inline">(共三則)</span></li>

<li>竪柱<span class="note-inline">(二則)</span></li>

<li>上梁<span class="note-inline">(八則)</span></li>

<li>挂寺額<span class="note-inline">(二則)</span></li>

<li>落成<span class="note-inline">(九則)</span></li>

<li>鑄鑊<span class="note-inline">(一則)</span></li>

<li>結竈進火<span class="note-inline">(共三則)</span></li>

<li>法座成<span class="note-inline">(三則)</span></li>

<li>建寶塔<span class="note-inline">(一則)</span></li>

<li>上塔珠寶索<span class="note-inline">(共三則)</span></li>

<li>相輪合尖<span class="note-inline">(共二則)</span></li>

<li>建壽塔<span class="note-inline">(一則)</span></li>

<li>定基開基<span class="note-inline">(共二則)</span></li>

<li>立石開閉<span class="note-inline">(共三則)</span></li>

<li>請行橋并謝<span class="note-inline">(共五則)</span></li>

<li>開田并謝看<span class="note-inline">(共四則)</span></li>
</ul></li>

<li>卷三十
<ul class="">
<li>退院辭眾<span class="note-inline">(二十則)</span></li>

<li>退院載歸<span class="note-inline">(四則)</span></li>

<li>為住持遷化佛事<span class="note-inline">(入龕移龕共一則)</span></li>

<li>鎻龕<span class="note-inline">(四則)</span></li>

<li>法堂挂真<span class="note-inline">(三則)</span></li>

<li>舉哀<span class="note-inline">(二則)</span></li>

<li>奠茶湯<span class="note-inline">(三則)</span></li>

<li>大夜對靈小參<span class="note-inline">(二則)</span></li>

<li>起龕<span class="note-inline">(四則)</span></li>

<li>全身入塔<span class="note-inline">(四則)</span></li>

<li>闍維奠茶湯<span class="note-inline">(一則)</span></li>

<li>秉炬<span class="note-inline">(五則)</span></li>
</ul></li>

<li>卷三十一
<ul class="">
<li>秉炬<span class="note-inline">(四則)</span></li>

<li>安骨<span class="note-inline">(二則)</span></li>

<li>起骨轉骨<span class="note-inline">(共二則)</span></li>

<li>煆骨<span class="note-inline">(二則)</span></li>

<li>靈骨入塔<span class="note-inline">(三則)</span></li>

<li>撒骨<span class="note-inline">(一則)</span></li>

<li>入祖堂安牌<span class="note-inline">(五則)</span></li>

<li>估唱<span class="note-inline">(提衣缺法語)</span></li>

<li>下遺書<span class="note-inline">(尊宿訃至二十則)</span></li>

<li>兩序<span class="note-inline">(請西序頭首三則)</span></li>

<li>請兩堂首座<span class="note-inline">(十則)</span></li>

<li>留首座<span class="note-inline">(二則)</span></li>

<li>請藏主侍者<span class="note-inline">(共五則)</span></li>

<li>請東序知事<span class="note-inline">(一則)</span></li>

<li>請監寺提點<span class="note-inline">(共三則)</span></li>

<li>請典座<span class="note-inline">(三則)</span></li>
</ul></li>

<li>卷三十二<span class="note-inline">(兩序)</span>
<ul class="">
<li>請修造<span class="note-inline">(二則)</span></li>

<li>請化主<span class="note-inline">(五則)</span></li>

<li>發化主<span class="note-inline">(十則)</span></li>

<li>請監收<span class="note-inline">(四則)</span></li>

<li>舉名德兼法嗣立僧<span class="note-inline">(十四則)</span></li>

<li>立僧後秉命普說<span class="note-inline">(一則)</span></li>

<li>秉命入室後普說<span class="note-inline">(一則)</span></li>

<li>兩序進退<span class="note-inline">(五則)</span></li>

<li>挂鉢時請知事<span class="note-inline">(二則)</span></li>

<li>請兩序<span class="note-inline">(三則)</span></li>
</ul></li>

<li>卷三十三
<ul class="">
<li>謝西序頭首<span class="note-inline">(六則)</span></li>

<li>謝兩堂首座<span class="note-inline">(十則)</span></li>

<li>謝書記藏主<span class="note-inline">(七則)</span></li>

<li>謝知殿侍者<span class="note-inline">(共二則)</span></li>

<li>謝東序知事<span class="note-inline">(六則)</span></li>

<li>謝都監監院<span class="note-inline">(共五則)</span></li>

<li>謝維那<span class="note-inline">(三則)</span></li>

<li>謝典座<span class="note-inline">(三則)</span></li>

<li>謝化主<span class="note-inline">(十一則)</span></li>

<li>謝莊主<span class="note-inline">(一則)</span></li>

<li>謝諸莊監收<span class="note-inline">(五則)</span></li>

<li>謝兩序<span class="note-inline">(十則)</span></li>

<li>剃髮執刀垂示<span class="note-inline">(十則)</span></li>

<li>付衣垂示<span class="note-inline">(八則)</span></li>
</ul></li>

<li>卷三十四<span class="note-inline">(大眾)</span>
<ul class="">
<li>度僧上堂<span class="note-inline">(七則)</span></li>

<li>付戒<span class="note-inline">(八則)</span></li>

<li>辦道具鉢盂拄杖拂子<span class="note-inline">(共三則)</span></li>

<li>大挂搭歸堂<span class="note-inline">(四則)</span></li>

<li>名勝挂搭<span class="note-inline">(一則)</span></li>

<li>普請<span class="note-inline">(七則)</span></li>

<li>為亡僧鎻龕<span class="note-inline">(六則)</span></li>

<li>起龕<span class="note-inline">(十八則)</span></li>

<li>奠茶湯<span class="note-inline">(二則)</span></li>

<li>住持為亡僧秉炬<span class="note-inline">(四十則)</span></li>
</ul></li>

<li>卷三十五
<ul class="">
<li>住持為亡僧秉炬<span class="note-inline">(三十五則)</span></li>

<li>起骨<span class="note-inline">(三則)</span></li>

<li>煆骨<span class="note-inline">(三則)</span></li>

<li>入塔<span class="note-inline">(二十一則)</span></li>

<li>撒骨<span class="note-inline">(一則)</span></li>

<li>為尼起龕<span class="note-inline">(二則)</span></li>

<li>秉炬<span class="note-inline">(二則)</span></li>

<li>入塔<span class="note-inline">(二則)</span></li>

<li>為優婆塞起棺<span class="note-inline">(一則)</span></li>

<li>秉炬<span class="note-inline">(五則)</span></li>

<li>起骨<span class="note-inline">(一則)</span></li>

<li>入壙撒土<span class="note-inline">(十則)</span></li>

<li>點主<span class="note-inline">(一則)</span></li>

<li>為優婆夷起棺<span class="note-inline">(三則)</span></li>

<li>秉炬<span class="note-inline">(八則)</span></li>

<li>煆骨<span class="note-inline">(一則)</span></li>

<li>入塔<span class="note-inline">(三則)</span></li>

<li>撒骨<span class="note-inline">(一則)</span></li>

<li>點主<span class="note-inline">(一則)</span></li>

<li>建楞嚴會<span class="note-inline">(三則)</span></li>
</ul></li>

<li>卷三十六<span class="note-inline">(節臘)</span>
<ul class="">
<li>結制<span class="note-inline">(九十則)</span></li>
</ul></li>

<li>卷三十七
<ul class="">
<li>中夏<span class="note-inline">(十二則)</span></li>

<li>建盂蘭盆會<span class="note-inline">(一則)</span></li>

<li>解制<span class="note-inline">(七十五則)</span></li>
</ul></li>

<li>卷三十八
<ul class="">
<li>頭首四節秉拂<span class="note-inline">(結制四則)</span></li>

<li>解制<span class="note-inline">(二則)</span></li>

<li>冬夜<span class="note-inline">(二則)</span></li>

<li>歲夜<span class="note-inline">(三則)</span></li>

<li>住持謝四節秉拂<span class="note-inline">(二十則)</span></li>

<li>元旦<span class="note-inline">(三十則)</span></li>
</ul></li>

<li>卷三十九
<ul class="">
<li>元旦<span class="note-inline">(四十五則)</span></li>

<li>立春日<span class="note-inline">(十一則)</span></li>

<li>元宵<span class="note-inline">(五十二則)</span></li>
</ul></li>

<li>卷四十
<ul class="">
<li>寒食<span class="note-inline">(十則)</span></li>

<li>鋪帳簟<span class="note-inline">(一則)</span></li>

<li>端午<span class="note-inline">(四十二則)</span></li>

<li>建青苗會<span class="note-inline">(六則)</span></li>

<li>散青苗會<span class="note-inline">(五則)</span></li>

<li>炙茄會<span class="note-inline">(二則)</span></li>
</ul></li>

<li>卷四十一
<ul class="">
<li>立秋日<span class="note-inline">(五則)</span></li>

<li>開旦過<span class="note-inline">(一則)</span></li>

<li>中秋<span class="note-inline">(四十二則)</span></li>

<li>重陽<span class="note-inline">(三十則)</span></li>

<li>開罏<span class="note-inline">(十五則)</span></li>
</ul></li>

<li>卷四十二<span class="note-inline">(法器)</span>
<ul class="">
<li>開罏<span class="note-inline">(三十五則)</span></li>

<li>冬至<span class="note-inline">(四十五則)</span></li>

<li>鑄法鐘<span class="note-inline">(一則)</span></li>

<li>挂法鐘<span class="note-inline">(二則)</span></li>

<li>鳴法鐘<span class="note-inline">(三則)</span></li>

<li>施法鐘<span class="note-inline">(一則)</span></li>

<li>挂板<span class="note-inline">(二則)</span></li>

<li>挂鐘板<span class="note-inline">(三則)</span></li>

<li>挂木魚<span class="note-inline">(一則)</span></li>

<li>製法皷<span class="note-inline">(四則)</span></li>
</ul></li>
</ul><p>列祖提綱錄總目<span class='note-inline'>(終)</span></p>
</div>No. 1260
<p class='juan'><a id='mulu6' />列祖提綱錄卷第一</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu7' />
<p class='h1'>聖節啟建提綱<span class='note-inline'>(祝釐)</span></p><p>圓悟勤禪師。開聖節上堂。頂天履地。共荷皇恩。含齒戴髮。均承帝力。神霄降慶。真主示生。傾萬國丹心。祝一人聖壽。當陽有路。萬派朝宗。一句無私。輙輸肝膽。還委悉麼。皇圖齊北極。聖壽等南山。</p>
<p>天申節開啟上堂。五月天申節。真人降中天。萬國傾葵藿。處處啟法筵。雲居古道場。共爇一炷烟。龍圖鳳曆等乾坤。睿算彌隆億萬年。下座。</p>
<p>大慧杲禪師。聖節上堂。拈香罷。忽雷震驟雨。遂云。震法雷。擊法皷。布慈雲兮灑甘露。即今法雷<span class='corr'>已</span>震。法皷<span class='corr'>已</span>擊。慈雲<span class='corr'>已</span>布。甘露<span class='corr'>已</span>灑。事上也合。理上也合。事理既合。且作麼生話會。下座。與大眾到大佛殿。啟建乾龍聖節。</p>
<p>元叟端禪師。聖節啟建上堂。一佛出現。千佛讚揚。一華開敷。千葉周帀。一人端拱無為。八表來朝。萬邦入貢。只如林下道人。共樂昇平。同歸化育一句。如何舉唱。下座。就大佛寶殿。啟建天壽聖節。</p>
<p>恕中慍禪師。啟建聖節上堂。拈拄杖。崇高不極。廣博無涯。是謂聖中之聖。天中之天。馭三光以照臨。總萬㝢而光宅。無思不服。有感必通。畫拄杖。擘開華嶽連天秀。放出黃河徹底清。</p>
<p>啟建上堂。心王不妄動。六國一時通。罷拈三尺劍。休弄一張弓。正恁麼時。直得黃河清徹。白日流輝。金輪御而玉燭調。麒麟出而鳳凰現。普天之下。用至道而不知。懷生之倫。荷大造而無謝。且林下道人。如何祝讚。竪拂子。只將者箇真消息。仰祝吾皇億萬年。</p>
<p>了庵欲禪師。上堂。獅子吼無畏說。百獸聞之皆腦裂。香象奔波失却威。天龍寂聽生欣悅。左擊拂子云。者箇不是獅子吼。右擊拂子云。者箇不是無畏說。諸人耳在一聲中。一聲徧在諸人耳。不是寂聽生欣悅。恁麼恁麼。卷舒立方外乾坤。不恁麼不恁麼。橫縱挂域中日月。恁麼中有不恁麼。不恁麼中却恁麼。下座。詣大佛殿。啟延天壽聖節。</p>
<p>上堂。前佛性命。後佛紀綱。竪拂子云。總在拂子頭上。拈起也風生百谷。放下也水肅千江。今朝啟建聖節。合作麼生舉唱。擊拂子云。臥龍纔奮迅。丹鳳便翱翔。</p>
</div>
<div class='div-other'><a id='mulu8' />
<p class='h1'>正節提綱</p><p>五祖演禪師。聖節上堂。十二月初八日。今上皇帝降誕之辰。不得說別事。乃高聲云。皇帝萬歲皇帝萬歲。</p>
<p>真淨文禪師。聖節上堂。率土之土。皆屬王土。率土之民。莫非王民。今朝臘月八日。當釋迦如來成道之辰。是今上皇帝降誕之日。所謂前聖後聖。聖德共明。人王法王。王道同久。應千年之慶運。統萬國之歡心。伏惟。皇帝陛下萬歲萬萬歲。復召眾云。大殿上念佛。祝延聖壽。下座。</p>
<p>佛眼遠禪師。聖節上堂。皇帝以天下為家。兆民為子。父子一體。天下一家。王愛於民。民敬於王。愛敬既同。王道無外。所以佛言。如民得王。又云。如民之王。且王外無民。民外無王。王在民外。民不受賜。民在王外。王道不廣。如何曰民。無知曰民。如何曰王。聖神曰王。今上皇帝至神至聖。為民父母天寧。降誕之節。日月星辰。聯珠合璧。江河淮濟。激濁<span class='corr'>揚</span>清。乾坤造化。草木虫魚。呈祥瑞顯奇特。皆皇帝至德之所感致也。伏願南山比壽。北嶽齊齡。永永萬年。無窮無極。遂下禪床作舞曰。會麼。山僧舞蹈揚塵。萬歲萬歲萬萬歲。下座。</p>
<p>虎丘隆禪師。聖節上堂。示現天宮補處身。堯風舜日耀乾坤。今朝共祝南山壽。萬國來朝萬乘尊。</p>
<p>鐵關樞禪師。聖節上堂。乾坤大一統。玉帛朝萬邦。森羅同一舌。起立合掌云。萬壽無疆。</p>
<p>大慧杲禪師。天申聖節上堂。稽首能度諸世間。無量殊勝福德聚。金輪統御四天下。普施羣生安隱樂。還有知恩報恩底麼。良久云。一年三百六十日。唯有今日最吉祥。</p>
<p>應庵華禪師。聖節上堂。聖諦第一義。高而無上。廣不可極。淵而無下。深不可測。乾坤依此而覆載。日月依此而照臨。虗空依此而寬廣。萬靈依此而變通。故我林下道人。依此學無為法。悟無生忍。且道。報恩一句。作麼生道。一爐沉水一聲佛。仰祝吾皇億萬年。</p>
<p>聖節上堂。天上無雙日。閻浮一至尊。萬年松不老。聖壽等乾坤。</p>
<p>聖節上堂。時康道泰。天清地寧。一人端拱無為。萬物各得其所。普天率土。無不承恩。航海梯山。均蒙雨露。釋迦彌勒。共樂昇平。文殊普賢。咸<span class='corr'>揚</span>正化。塵塵剎剎。曾現威光。物物頭頭。全彰正眼。且道。報恩一句。作麼生道。祇將一味無求法。仰祝天申億萬年。</p>
<p>密庵傑禪師。聖節上堂。摩訶衍法。離四句絕百非。諸佛說不到。拂子善提持。乃舉起拂子云。還見麼。以此祝君壽。壽算等須彌。</p>
<p>聖節上堂。諸佛不說說。祖師不聞聞。留下一轉語。千古鎮乾坤。且道。是那一轉語。驀起恭身叉手云。皇帝萬歲萬萬歲。</p>
<p>聖節上堂。靈機廓徹。妙叶無私。智鑑洞明。通途絕迹。一切處現吉祥事。不昧見聞覺知。亘塵沙劫。堅密身突出。行住坐臥。天上天下歌有道。五湖四海樂無為。林下道人。將何報德。多子塔前消息在。一回拈出一回新。</p>
<p>天申聖節上堂。心同虗空界。示等虗空法。證得虗空時。無是無非法。既無是又無非。便乃以虗空為正體。以恒沙國土為妙用。以須彌不動之山為壽山。以功德甚深之海為福海。包羅萬有。津濟四生。實天中之天。聖中之聖。適當誕彌之月。仰傾葵藿之誠。一句全提。千祥併集。祝聖君壽。地久天長。</p>
<p>會慶聖節上堂。虗空可量風可繫。無能盡說佛功德。佛功德海既難量。吾君聖壽亦如是。</p>
<p>聖節上堂。日日是好日。時時是好時。惟有十月二十二。吉星垂照最希可。</p>
<p>雪巖欽禪師。聖節提綱。萬化之源。萬物之母。德被河沙。量包海宇。聖中之聖。主中之主。慶會一時。壽崇千古。以坤自責。月朗太虗。以乾為子。紅日卓午。正恁麼時。香藹金爐。簾垂玉殿。如何是蕩蕩無為之句。卓拄杖云。含弘光大。品物咸亨。復舉智度菩薩母容受一切法而無分別相。師頌云。一切法離分別相。依前諸相自如如。春風影裏乾坤大。無限江山開畵圖。</p>
<p>乾會節提綱。健行不息之謂乾。萬法歸一之謂會。會萬法歸自<span class='corr'>己</span>者。其惟聖人乎。運乾德以位天者。其惟至理乎。理之至也。本乎無作。人之聖也。體乎無為。堯風蕩蕩兮舜日熈熈。</p>
<p>中峰本禪師。聖節示眾。大哉乾元。至哉坤元。一氣含容萬有。民無得而名焉。功高列聖之上。德邁羣王之先。蕩蕩乎用大。巍巍乎體堅。龍抱九重天上日。真光垂照萬斯年。大眾還知麼。即日瑞分剎土。春滿寰區。大毗盧頂分身。優曇鉢華吐燄。以故。天下稱之為聖人之佳節也。但生植於天地之間者。莫不被其澤。惟我釋氏之流。乃被其澤之尤者也。何以為然。葢孤虗柔弱。而不能自立也。言孤則遠離親族。不營世家。言虗則寄食檀門。棲遲林麓。言柔則潛心空寂。守節循規。言弱則守護性真。不與物競。自非聖人不忘佛囑曲垂外護。則僧園資具。安敢自稱常住。而不遭陵奪於他人之手乎。由是吾儕安居暇食。一時一刻咸出聖恩。雖天覆地擎。不足云喻。使盡形求法。終身向道。至若忘軀畢命。亦不足以酬其萬分之一。豈容懈怠懶墮。虗延白晝。而更馳情於利欲者乎。茲遇聖節。曲引微忱。以相勉勵。記得後唐莊宗皇帝。問興化和尚云。朕收中原。獲得一寶。只是無人酬價。化曰。請陛下寶看。帝乃引手舒幞頭脚。化曰。君王之寶。誰敢酬價。龍吟霧起。虎嘯風生。則不無莊宗興化。若曰酬中原。寶價。至竟未曾定奪。臣僧。遙對天廷。輙成一偈。葢天葢地中原寶。無古無今塞太虗。價重乾坤酬未得。佇看皇化越唐虞。</p>
<p>天目禮禪師。聖節上堂。天何言哉。四時行焉。地何言哉。萬物生焉。君何言哉。萬方安寧。風調雨若。海晏河清。正恁麼時如何。野老不知堯舜力。勾芒祭罷餉春耕。</p>
<p>聖節上堂。坐琉璃殿。垂夜明簾。混然一體以難該。冥應眾緣而無忒。從上以來。推尊此位。且全身奉重一句。如何舉唱。妙叶羣機齊入貢。從教諸道自分權。</p>
<p>楚石琦禪師。聖節上堂。舉無著與外道論義。著云。天下太平。國王長壽。外道杜口不能破。師頌云。義有河沙數。不出者一句。蚊子上鐵牛。無你下嘴處。</p>
<p>無用寬禪師。天壽聖節上堂。威音王佛。今朝示現。德被蒼生。光騰海甸。不假揩磨。不須煅鍊。太湖臣僧。聊通一線。吾皇聖壽等乾坤。赫赫神光普周徧。便下座。</p>
<p>笑隱訢禪師。聖節上堂。下兜率降閻浮。本迹不二。御金輪宣正法。權實全彰。乘願示生。隨機闡化。靈樞密運。躋吾民於安養之中。寶鑑高提。措四海於鈞陶之內。故我林泉之下。化日舒長。鐘皷清時。玄風遠播。三輪不住。施受俱捐。畢竟如何祝讚。良久云。無為功德不思議。淨智妙圜體空寂。</p>
<p>聖節上堂。化工密運。納羣生於覆燾之中。端拱無為。躋四海於仁壽之域。如華嚴海融攝三千世界。似帝網珠交羅百億山河。正與麼時。如何是不涉誕生底句。一氣不言含有象。萬靈何處謝無私。</p>
<p>了庵欲禪師。天壽聖節上堂。摩醯正眼。洞徹十虗。迦陵仙音。徧周沙界。標三才而建立。舉四海而安之。纘列聖之丕圖。膺靈山之付囑。摧怨破敵。運金剛輪。發政施仁。作獅子吼。當流虹之瑞旦。慶萬世之昌期。然則蕢桴土鼓。共樂昇平。堯舜之君。猶有化在。所以道。向上一路。千聖不傳。萬仞崖頭。縱橫得妙。卓拄杖云。將此身心奉塵剎。是則名為報國恩。</p>
<p>天壽節上堂。萬法是心光。諸緣惟性曉。本無迷悟人。只要今日了。且道。了箇什麼。良久云。甲辰正月十一日。大元天子降生時。剎海塵毛咸稽首。萬年松長萬年枝。</p>
<p>聖節上堂。金剛正體。洞徹十虗。般若靈光。該羅萬有。昭昭於心目之間。而相不可覩。晃晃於色塵之內。而理不可分。與天地同一覆燾。與日月同一照臨。與山嶽同一穹崇。與江河同一流注。所謂佛佛授手。祖祖相傳。若聖若凡。皆承恩力。慶逢嘉運。仰祝堯齡。一句當陽。如何舉唱。劫石有銷日。君恩無盡時。</p>
<p>資聖南禪師。聖節上堂。顧視左右曰。諸人還知麼。夜明簾外之主。萬化不渝。琉璃殿上之尊。四臣不昧。端拱而治。不令而行。壽逾百億須彌。化洽大千沙界。且道。正恁麼時。如何行履。野老不知黃屋貴。六街慵聽靜鞭聲。</p>
<p>蔣山泉禪師。聖節上堂。拈拄杖。擊法座一下云。以此功德。祝延聖壽。便下座。</p>
<p>用彰俊禪師。聖節上堂。麟鳳龜龍。昨夜一時出現。臣僧拄杖子。見此休徵嘉瑞。歡喜踴躍。出來與無量壽世尊。把臂交歡。同聲慶贊。拈拄杖。大道虗玄天地先。昆虫草木悉陶埏。神功普極三千界。睿算超過億萬年。以拄杖卓一下。</p>
<p>石屋珙禪師。天壽聖節上堂。箕翼長明。地天長泰。風不鳴條。雨不破塊。君乃堯舜之君。俗乃成康之俗。王母晝下雲旗翻。海山四月蟠桃熟。</p>
</div>
<div class='div-other'><a id='mulu9' />
<p class='h1'>滿散提綱</p><p>圓悟勤禪師。散聖節上堂。神霄真人降駕。長生帝君御極。神靈開旦。夷夏欽風。萬瑞咸臻。千靈擁祐。布羲軒無私之政。追盤媧太古之風。萬國赤子歌謠。八表昆虫鼓舞。福流千界。慶集一人。林下禪人如何圖報。共持清淨無為化。仰祝吾皇億萬春。</p>
<p>散乾龍節上堂。淵聖皇帝。君臨萬國。北狩未還。乾龍節臨。祝嚴睿算。臣僧一句。了無覆藏。還委悉麼。佛殿裏燒香。</p>
<p>散天申節上堂。天上古佛。人間至尊。五月下降閻浮。五月君臨萬國。奮中興業。清四海塵。永固龍圖。長堅鳳曆。遙瞻北闕。仰祝南山。一句全提。當機顯露。還委悉麼。建炎天子天申節。聖壽彌隆億萬年。</p>
<p>無文燦禪師。崇壽節滿散。二千年前。四月八日。西天竺國。親曾出現。二千年後。東震旦土。依舊示生。天上天下。惟我獨尊。前身後身。一夢兩覺。長育萬物。如春行地。照臨萬物。如月行空。承乾之運。而無可見之功。行坤之道。而無可見之迹。臣僧一坐六十小劫。入思惟三昧經八十返。求一語讚歎不可得。求一語名狀不可得。於不可得中。乃見王母面授新熟蟠桃。恭遇滿散。未免和盤托出。良久云。太后舉觴今上拜。九重春色異人間。</p>
<p>乾會節滿散。昨朝方祝聖人壽。今朝又祝聖人壽。天地中間兩重人。同時出現相前後。扶桑樹頭。紅日方昇。蟠桃枝上。春風未老。直得東湖番湖。交口讚歎。芝山閣山。鞠躳稽首。自有天地開闢。以至于今。如此盛事。希有希有。祝聖人福。祝聖人壽。祝聖人多男子。顧視大眾云。可中忽有人出來問。聖人福聖人多男子不待問。敢問聖人壽。畢竟是多少。竪起拂子云。萬年松在祝融峰。</p>
<p>恕中慍禪師。滿散上堂。一年三百六十日。惟有此日最吉祥。黃河澄清聖人出。文經武緯開明堂。聖人既出。天下太平。無為而治。不令而行。南北風塵俱蕩盡。熈熈萬姓歌黃唐。</p>
</div>
<div class='div-other'><a id='mulu10' />
<p class='h1'>景命四齋日月旦提綱</p><p>圓悟勤禪師。八月旦日上堂。秋光清淺。明明不退轉。羣木蕭疎。一一解脫道。不出陰界。可以徧歷浮幢王。不立纖塵。可以具足金剛智。何況園裏菜青。田中禾熟。豈非歲稔時和。心融境寂。且不離向背一句。作麼生道。星河秋一鴈。砧杵夜千家。</p>
<p>五月旦日上堂。鐵樹[髟/龍]鬆。石牛哮吼。火雲亘天長萬丈。金烏普照大光明。直得東海鯉魚。振鬣揚鱗。南國波斯。呈橈舞棹。文殊普賢。不敢說理說事。德山臨濟。不敢行棒行喝。正恁麼時會麼。拄杖擬吞三世佛。燈籠百斛瀉明珠。復云。釋迦老子道。若有一人發真歸源。十方虗空。悉皆消殞。五祖和尚又云。一人發真歸源。十方虗空。磕著築著。山僧即不然。若有一人發真歸源。十方虗空。錦上鋪花。</p>
<p>真淨文禪師。上堂。今朝十月一。天下煖爐開。衲僧頂門眼。依舊蒙塵埃。歲月既<span class='corr'>已</span>往。死生還到來。床添新藁薦。一任雪成堆。遂拈袈裟角云。大眾。人人有分。須是頂門眼開始得。喝一喝。下座。</p>
<p>大慧杲禪師。上堂。古者道。了得一萬事畢。今朝是九月一。諸人作麼生了。驀拈拄杖云。不得喚作拄杖子。便了取好。既不喚作拄杖子。作麼生了。擲下云。差之毫釐。失之千里。</p>
<p>月旦上堂。月生一。鐵輪天子寰中勅。月生二。豐干騎虎入鬧市。月生三。蟭螟眼裏巨鼈飜。驀拈拄杖云。莫有同生同死底麼。出來與徑山拄杖子相見。良久云。見義不為。何勇之有。擲下拄杖。</p>
<p>應庵華禪師。月旦上堂。召大眾云。三日前五日後。若不揮劍。漁父棲巢。明果有一轉語。也要諸人共知。犀因玩月紋生角。象被雷驚華入牙。下座。</p>
<p>雪巖欽禪師。八月一日上堂。方便門。解脫門。毗盧寶閣門。以拄杖一擊。八字俱開。然雖如是。只許向者裏蹔時止宿。一息一食而<span class='corr'>已</span>。若欲直指大休大歇大安樂田地。前頭大有活路在。</p>
<p>蒙庵嶽禪師。上堂。臘月初歲云徂。黃河凍<span class='corr'>已</span>合。深處有嘉魚。活潑潑跳不脫。又不能相煦以溫。相濡以沫。慚愧菩薩摩訶薩。春風幾時來。解此黃河凍。令魚化作龍。直透桃花浪。會即便會。癡人面前。且莫說夢。</p>
<p>恕中慍禪師。上堂。今朝七月一。屋角秋風動。無上解脫門。豁達無遮擁。東來西來。南來北來。明窻下如法安排。是佛是祖。是聖是凡。手面上等與一送。有主有賓。全體全用。徹骨風流。十八不共。三千剎海夜沉沉。妙高山色自孤聳。</p>
<p>石屋珙禪師。七月旦日上堂。人間秋十日。湖寺便生凉。竹色溪邊綠。荷花鏡裏香。即心猶未是。作境謾<span class='corr'>摶</span>量。空劫<span class='corr'>已</span>前事。今朝為舉<span class='corr'>揚</span>。</p>
<p>了庵欲禪師。上堂。小盡二十九。大盡三十日。從頭檢點來。今朝二月一。春山疊亂青。春水漾虗碧。寥寥天地間。獨立望何極。老明覺。向者裏打開寶藏。運出家珍。其柰坐在尊貴中。致使諸人當面蹉過。喝一喝。</p>
<p>愚丘靜禪師。月旦上堂。月生一。東巖乍住增愁寂。紅塵世路有多端。米麫倉儲無顆粒。崖為伴泉為匹。颯颯清風來入室。山王土地暗中忙。雲版鐘魚偷淚滴。世人莫道守空巖。亦有東籬打西壁。</p>
<p>靈耀良禪師。上堂。不知時分之延促。不知日月之大小。灰頭土面。且與麼過。山僧每遇月朔。特地鬬釘家風。抑揚問答。一場笑具。雖然如是。因風撒土。借水獻花。有箇葛藤露布。與諸人共相解摘看。驀拈拄杖。擊香臺曰。參堂去。</p>
<p>別峰寶印禪師。月旦上堂。六月初一。燒空赤日。十字街頭。雪深一尺。掃除不暇。迴避不及。凍得東村廖胡子。半夜穿靴水上立。</p>
</div>
<div class='div-other'><a id='mulu11' />
<p class='h1'>月望提綱</p><p>谷隱聰禪師。月望上堂。十五日<span class='corr'>已</span>前諸佛生。十五日<span class='corr'>已</span>後諸佛滅。十五日<span class='corr'>已</span>前諸佛生。你不得離我者裏。若離我者裏。我有鈎子鈎你。十五日<span class='corr'>已</span>後諸佛滅。你不得住我者裏。若住我者裏。我有錐子錐你。且道。正當十五日。用鈎即是。用錐即是。遂有頌云。正當十五日鈎錐一時息。更擬問如何。回頭日又出。</p>
<p>圓悟勤禪師。三月望日上堂。云。華殘雨過。<span class='corr'>已</span>度韶光。風暖雲凝。將臨夏景。不逐四時凋變。隨例七八五分。更或削迹吞聲。不免牽藤引蔓。百草頭上則且置。脚下泥深一句。作麼生道。春日晴黃鶯鳴。</p>
<p>密庵傑禪師。月望上堂。十五日<span class='corr'>已</span>前。開池不待月。十五日<span class='corr'>已</span>後。池成月自來。正當十五日。吹無孔笛。唱太平歌。佛及眾生。同聲唱和。且道。超羣拔萃一句。作麼生道。四海浪平龍睡穩。九天雲靜鶴飛高。</p>
<p>上堂。今朝六月十五。祝聖陞堂擊皷。木童火裏吹笙。石女雲中作舞。也大奇也大奇。天無四壁。地絕八維。五湖四海來入貢。衲僧聞見眼如眉。喝一喝。下座。</p>
<p>了庵欲禪師。上堂。今朝九月半。萬事隨時變。霜風刮地來。木葉盡零亂。古人道。要識不遷義。但向萬物凋落處會取。是你諸人。會也未。若也會得。旋嵐偃嶽而常靜。江河競注而不流。野馬飄鼓而不動。日月麗天而不周。其或未然。只知事逐眼前過。不覺老從頭上來。</p>
<p>月望上堂。十五日<span class='corr'>已</span>前。水向石邊流出冷。十五日<span class='corr'>已</span>後。風從花裡過來香。正當十五日。火後一莖茅。鐵蛇鑽不入。喝一喝。</p>
<p>上堂。昨日十四。今日十五。大法難明。時光易度。動則涉塵勞之境。靜則沉昏醉之鄉。動靜雙泯。則落空亡。動靜雙收。則顢頇佛性。到者裏。須知有透脫一句始得。拈拄杖云。倒跨楊岐驢。踏殺長沙虎。擲下拄杖云。三歲孩兒抱花皷。莫來攔我毬門路。</p>
<p>石田薰禪師。三月望上堂。但得本莫愁末。喚甚麼作本。喚甚麼作末。松栢千年青。不入時人意。牡丹一日紅。滿城公子醉。山僧恁麼道。若有不肯底。是我同參。</p>
<p>圓極岑禪師。月望上堂。韓信打關。未免傷鋒犯手。張良燒棧。大似曳尾靈龜。既然席捲三秦。要且未能囊弓裹革。煙塵自靜。我國晏然。四海九州。盡歸皇化。自然牛閒馬放。風以時雨以時。五穀熟萬民安。大家齊唱村田樂。月落參橫夜向闌。</p>
<p>報本利禪師。月望上堂。今日月望。打箇糊餅。供養大眾。拈拄杖作圓相曰。還識此餅麼。不<span class='corr'>但</span>恭養一人。百千萬億人。祇是一箇細嚼飽餐。不得咬破。雖然如是。切忌麵生。參。</p>
</div>
<div class='div-other'><a id='mulu12' />
<p class='h1'>初八念三提綱</p><p>雪巖欽禪師。上堂。一夜雨聲滴滴。元是簷前雪消。冷地令人憶著相國寺裡芭蕉。何也零零落落。一似宜春臺上。正月八日趕齋。和尚底七條。</p>
<p>真淨文禪師。上堂。十月二十三。天寒下暖簾。昏黃一覺睡。南海出榆甘。</p>
</div>
<div class='div-other'><a id='mulu13' />
<p class='h1'>改元登極提綱</p><p>雪峰慧禪師。建炎改元上堂。天地之大德曰生。聖人之大寶曰位。今上皇帝。踐登寶位。萬國歸仁。草木禽魚。咸被其德。此猶是聖主應世邊事。王官降誕<span class='corr'>已</span>前一句。天下人摸索不著。</p>
<p>龍牙才禪師。因欽宗皇帝登位。眾官請上堂祝聖。<span class='corr'>已</span>就座。拈拄杖卓一下曰。朝奉疏中道。本來奧境。諸佛妙場。適來拄杖子。<span class='corr'>已</span>為諸人說了也。於斯悟去。理無不顯。事無不周。如或未然。不免別通一消息。舜日重明四海清。滿天和氣樂昇平。延祥拄杖生歡喜。擲地山呼萬歲聲。擲拄杖下座。</p>
</div>
<div class='div-other'><a id='mulu14' />
<p class='h1'>千秋節提綱</p><p>愚庵及禪師。千秋節冬至上堂。千秋令節今朝是。九九陽生第一爻。四海陰霾俱解駮。宕雲深處祝唐堯。</p>
<p>金山惟仲禪師。皇太子韓國公頭晬之辰。上堂。妙高臺畔。龍象駢闐。化城閣前。聖賢會合。正是我皇植福之地。乃為禪流選佛之場。洞啟法門。廣開要路。悟之者。頭頭顯道。物物明心。高蹈大方。圓融至理。迷之者。重重昧性。句句乖宗。空自精勤。終無了達。苟能於斯一致畫斷兩邊。不離當人便同正覺。真可謂金輪統御。玉燭遐明。萬國賓從。八方寧靜。龍蛇出穴。丹鳳來梧。野老謠歌。行人讓路。堯風與祖風竝扇。舜日共佛日齊明。奔波遊子徑歸家。是處高人遊佛國。然雖如是。且龍生龍子底句。又作麼生。良久曰。非但天神來密祐。更資遐算助吾皇。</p>
</div>
<div class='div-other'><a id='mulu15' />
<p class='h1'>受勅奉旨提綱</p><p>圓悟勤禪師。在蔣山。受勅陞座。寒巖枯木白雲堆。散質何能中巨材。豈為虗聲徹清禁。紫微聖詔九天來。既然事出意外。要須直下承當。所貴正眼流通。仰祝無疆睿算。直得昆虫草木。悉仰動地風光。大地生靈。咸霑唐虞睿澤。處處和風徧野。人人喜氣盈眸。感覆燾無疆之恩。荷一人生成之德。正當恁麼時。還委悉麼。碧桃冉冉凝朝露。紅杏蒙蒙映彩霞。</p>
<p>改昭覺寺為崇寧。勅黃到開堂。全機大用。觸處現成。溢目清光。貫通今古。一塵含法界。一念徧十方。盡大地是真實人。總剎海為大解脫。只在當人略回光相。自著眼看。可以克證無生。頓超方便。是故。諸佛出世。為一大事因緣。祖師西來。亦不出見性成佛。只如今日奉皇帝勅。建大伽藍。賜額度僧。祝嚴聖壽。一場佛事。耀古騰今。判府旌斾光臨。羣賢車葢畢集。四眾瞻仰。萬姓歌謠。為國開堂。舉揚宗教。山僧不敢囊藏被葢。其有諸佛說不盡底。祖師提不起處。對眾八字打開去也。遂舉拂子云。大眾。還見麼。擊禪床云。還見麼。見處透脫。聞處精明。一念返本還源。即具頂門三眼。萬里更無纖翳。千聖齊立下風。坐斷報化佛頭。直得壁立千仞。且道。是什麼人境界。鵰弓<span class='corr'>已</span>挂狼煙息。萬里謌謠賀太平。下座。</p>
<p>龍門遠禪師。撥田劄子至上堂。謝恩畢。舉百丈和尚謂眾云。你等為我開田我與你說一段大義。眾開田了。請師說大義。百丈起來。展手舒伸。大眾。古人得恁麼徑截。還會他恁麼方便處麼。百丈說大義。辛懃事可知。龍門無道理。大眾絕狐疑。帝力乾坤重。君恩雨露垂。有人相借問。雲外略揚眉。為什麼揚眉。良久云。萬古長春。</p>
<p>密庵傑禪師。奉聖旨。就本寺開堂。上堂。靈源不昧。萬古徽猷。入此門來。莫存知解。知解既不生。如王寶劍殺活臨時。舉一明三。目機銖兩。塵塵剎剎。普現威權。物物頭頭。全彰正眼。便見一塵含法界。一句截千差。於一毫端。現寶王剎。坐微塵裏。轉大法輪。高而無上。仰不可及。淵而無下。深不可測。自然風行草偃。水到渠成。不是神通妙用。亦非法爾如然。何故。乃是當人從無量劫來。現成受用境界。契<span class='corr'>券</span>分明。直饒千佛出現。各各放大寶光。也侵占一星兒不得。所以道。一切法不生。一切法不滅。若能如是解。佛法常現前。以此壽聖人。則天長地久。以此祝賢佐。則伊尹周公。以此保國安民。以此康福天下。殊勝中殊勝。奇特中奇特。畢竟結角羅紋。在什麼處。天上有星皆拱北。人間無水不朝東。復舉僧問百丈大智禪師。如何是奇特事。百丈云。獨坐大雄峰。僧禮拜。百丈便打。師云。百丈善能據虎頭。亦能收虎尾。雖然。頭尾兩全。至竟未徹源底。今日忽有問靈隱如何是奇特事。只對他道。為國開堂。僧若禮拜。<span class='corr'>但</span>云知恩方解報恩。且道。與百丈是同是別。若揀得出。平步青霄。其或未然。更聽一頌。虎驟龍驤與麼來。驀然平地起風雷。棒頭正眼明如日。凜凜清風廓九垓。久立眾慈。伏惟珍重。</p>
<p>奉聖旨。就靈隱寺開堂。上堂。祖師心印。狀似鐵牛之機。去則印住。住則印破。不去不住。當頭坐斷。千眼頓開。明如杲日。寬若太虗。不可以智知。不可以識識。人人具足。物物圓成。拈一機則千機萬機頓赴。說一句則千句萬句流通。譬如善舞太阿。一不觸手。二不墮地。三不住空。又如獅子筋琴。撫之則羣音頓絕。所以道。大人具大見。大智得大用。攪長河為酥酪。變大地作黃金。普令一切有情無情。不墮有為。不住無為。富貴不能驕。貧賤不能困。各各安其分。守其當。直得堯風蕩蕩。帝道平平。野老謳謌。漁樵皷舞。且憑箇什麼道理便乃如是。天高羣象正。海濶百川朝。復舉波斯匿王問佛勝義諦公案。師云。拓開天關。踏翻地軸。言言見諦。句句朝宗。還他過量人。能提過量事。於過量境界中。作過量殊勝佛事。雖然。未免一處誵訛在。今日忽有問徑山勝義諦中還有世俗諦否。若言其有智不應一。若言其無智不應二。一二之義。其義云何。只對道。日月光天德。山河壯帝居。太平何以報。萬國盡歡呼。久立眾慈。伏惟珍重。</p>
<p>元叟端禪師。大德七年八月二日。護持聖旨到山。領眾望闕謝恩罷。上堂。平生抱愚拙。必意安林丘。磐陀一片石。松下聊優游。迴鸞五色詔。瞥爾來巖幽。天恩浹肌骨。淺薄將何酬。願君為堯舜。願臣為伊周。金枝與玉葉。光耀千千秋。萬民贍秔稌。四海銷戈矛。竺僊正法眼。如水常東流。</p>
<p>了庵欲禪師。聖旨至上堂。久晴不雨。田夫皺斷眉頭。久雨不晴。衲僧浸爛鼻孔。進一步。撞倒百億須彌山。退一步。踏翻無邊香水海。且截斷千差孤危不立一句。作麼生道。好。大眾。疊疊綸音下九天。融融春意滿林泉。一爐沈水一聲佛。仰祝吾皇億萬年。</p>
<p>林泉倫禪師。至元十八年十月二十日。奉旨。就大都大憫忠寺。舉火焚燒道藏偽經。除道德經外。盡行燒毀。師升座。謝恩畢。拈香云。佛心天子憫眾生。恐墮三途邪見坑。箇裏了無偏黨處。就中朱紫要分明。所以道。聖鑑無私。天機莫測。既來頌德。敢不酬恩。此香端為祝延。大元世主當今皇帝聖躳。萬歲萬歲萬萬歲。伏願金輪與法輪同轉。福越三祗。舜日共佛日齊明。壽延億劫。次舉火云。憶昔當年明帝時。曾憑烈焰辨妍媸。大元天子續洪範。顯正摧邪誰不知。嗟乎。道教陰蠧佛書。自古至今。造訛揑偽。益竊釋經言句。圖謀貝葉題名。謗毀如來。贓誣先聖。醜辭惡語。何可言哉。無蒂狂談。實難徧舉。始自張陵杜撰。不尊老氏玄言。謬作醮書兼集靈寶。詐道從空而得。妄言太上親傳。用三張鬼法。以誑惑愚夫。設五運神符。而魘奸匹婦。以此觀之。葛孝先徒搜要妙。陶洪景謾述浮辭。杜光庭白拈巧偷。劫賊無異。陸修靜外好裏弱。說客何殊。若非喫苦不甘。爭肯說長道短。鮑靜被誅猶可。王浮招報非輕。傅奕姜斌。不堪齒錄。張生焦輩。何足言論。宼謙之口舌瀾翻。損他利<span class='corr'>己</span>。林靈素機謀謟詐。敗國亡家。毀人祖兮定遭一時之辱。滅賢良兮必招三世之殃。因果無差。報應有準。嗚呼。悲法琳不遇而遭貶。嗟道世雖再而難為。致令釋子傷心。幸得皇天開眼。恭惟。我大元世主聖明皇帝陛下。闢邪歸正。去偽存真。恐眾生永墮迷津。今萬姓咸登覺路。雪冤<span class='corr'>已</span>竟。感謝皇恩。粉骨碎身。莫能酬報。遂以火炬打一圓相云。諸仁者。只如三洞靈文。還能證此火光三昧也無。若也於斯會得。家有北斗經。枉教人口不安寧。其或未然。從此灰飛煙滅後。任伊到處覓天尊。急著眼看。</p>
<p>普覺朋禪師。嘉佑伍年。奉旨斷還九里松集慶古路。上堂。山前一片閒田地。曠大劫來無界至。今朝恢復又歸來。坐斷脚頭并脚尾。東也是。西也是。南北東西無不是。畢竟酬恩作麼生。十里荷花九里松。直指堂前香一炷。</p>
<p>弘覺忞禪師。順治十六年。天使至召師上京問道。上堂。有大陀羅尼門。明踰日月光。量同真法界。烈似金剛燄。堅如持剎風。是故名為正句。亦曰居頂。亦曰頂王三昧。即者頂句。其昧之自含生也。則觸途成滯。其章之自諸聖也。則徧界光通。不見。祖師道。國王長壽。天下太平。直得外道六師。亡鋒結舌。飲氣吞聲。默無言說。豈非天人羣生類。皆承此恩力者耶。大眾既承此恩。合作麼生祇受。龍袖拂開千聖眼。金毛獅子奮全威。喝一喝。卓拄杖下座。</p>
<p>詔住大內萬善殿。結制日。奉旨開堂。聖駕親臨。特差內院官。執香迎師陞座。師拈香。祝聖問答畢。乃云。靈山密旨。千聖同宣。少室真宗。萬靈共證。其柰依稀越國者多。彷彿楊州者眾。正如入京朝聖主。纔到潼關即便休。所以不覩廣大門風。焉知威德自在。拈拄杖卓一下云。若向者裡一蹋。鴻門洞開兩扇。則可謂脚跟不動。身入帝鄉。造託非他盡蹋御園春色。欽承有自無違咫尺天顏。諸仁者。宣德門前。且無曲徑。含元殿上。覓甚長安。然則把定乾坤。奚煩顧佇。流通正眼。端在茲辰。何故。欣逢聖主隆吾道。千載難忘此一時。復云。制結皇家。禪安大內。地爐掘深深之炕。獸炭燒燄燄之煤。欽差內院三員。正副監司兩位。禁城把斷。密不通風。閶闔牢關。水無滲渫。如此嚴切。為汝諸人。諸人合作麼生即得。若作皮骨通身換。難報我皇護念恩。白椎云。諦觀法王法。法王法如是。卓拄杖下座。</p>
</div>
<p class='juan'>列祖提綱錄卷第一</p>
</div><!-- end of div[@id='body'] -->
</body></html>