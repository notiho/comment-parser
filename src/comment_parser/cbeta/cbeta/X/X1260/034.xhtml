<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu224' />列祖提綱錄卷第三十四</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu225' />
<p class='h1'>度僧提綱<span class='note-inline'>(大眾)</span></p><p>圓悟勤禪師受季善友為僧上堂。三界無安。四生拘促。欲脫愛網超步大方。正應披忍辱鎧操智慧刀。運上品心發殊勝志。與蘊魔．煩惱魔．死魔共戰。滅三毒破魔網始是大丈夫漢。豈不見教中道。三界無安猶如火宅。眾苦充滿甚可怖畏。又道。是舍惟有一門而復狹小。雖然狹小。過去諸佛現在諸佛未來諸佛盡從箇裏出去。且道畢竟如何。良久云。何似生。遼天鶻。萬里雲。只一突。</p>
<p>眾道友為李道山披剃上堂。頂門闡金剛正眼。始辨大機。殺人不眨眼底漢立地成佛。方明大用。直得如此。猶只是吾門建法幢立宗旨趣向在。且向上還有事也無。若知有向上事去。設使盡乾坤大地草木叢林一一現千百億釋迦身。不消一揑。至於傾懸河辯用嶮崖機。盡四聖六凡一時軒豁。提得將來不消一拶。且道據箇什麼便恁麼。所謂大人具大見。大智得大用。向無明窟子裏便放無量寶光。向眾生境界中便作不思議事。如丹霞相似。才方舉起便知落處。更不涉唇吻。更不落言詮。始似過他一箇聱頭。便乃十分領略。只如未剗草時在什麼處。既要剗草與說戒。兩手掩耳又落在什麼處。過量人有過量事。只如當機一句作麼生道。數聲清磬是非外。一箇閒人天地間。復頌云。丹霞剗草燒木佛。宮使捨緣吹布毛。驚群敵勝真獅子。一釣須連十二鼇。</p>
<p>佛眼遠禪師行者落髮上堂。露柱多年出家。燈籠久<span class='corr'>已</span>落髮。佛殿堅持禁戒。三門近得休歇。大事本來平等。無著清涼滿月。度盡草木叢林。一似陽和齊發。下座。</p>
<p>大慧杲禪師為太學上舍生楊麟剃染上堂。<span class='corr'>已</span>著槽廠。將錯就錯。騎却聖僧。不妨快樂。龍象蹴踏。非驢駝作。堪笑諸方。妄生穿鑿。休穿鑿。祥麟只有一隻角。</p>
<p>楚石琦禪師度僧上堂。未出家時。父母兄弟障你光明不得。既出家了。師僧道伴障你光明不得。觀山翫水處。拈香撥火處。著衣喫飯處。屙屎送尿處。總是你光明發現處。且如父母未生<span class='corr'>已</span>前者一段光明在什麼處。寶月當空圓聖智。何山松檜不青青。</p>
<p>箬庵問禪師岸道者芟染陞座云。教中道。清淨行者不上天堂。破戒比丘不入地獄。拈拄杖云。曼殊大士來也。復靠云。斷岸孤舟。</p>
<p>壁道者芟染陞座。師云。山花似錦水如藍。見色聞聲莫被謾。世出世間殊勝相。分明覿面一毫端。卓拄杖。</p>
</div>
<div class='div-other'><a id='mulu226' />
<p class='h1'>付戒提綱</p><p>嵩嶽元珪禪師一日有異人者峩冠袴褶而至。從者極多。輕步舒徐。稱謁大師。師覩其形貌奇偉非常。乃諭之曰。善來。仁者胡為而至。彼曰師寧識我耶。師曰吾觀佛與眾生等。吾一目之豈分別耶。彼曰。我此嶽神也。能生死於人。師安得一目我哉。師曰。吾本不生。汝焉能死。吾視身與空等。視吾與汝等。汝能壞空與汝乎。苟能壞空及汝。吾則不生不滅也。汝尚不能如是。又焉能生死吾耶。神稽首曰。我亦聰明正直於餘神。詎知師有廣大之智辯乎。願授以正戒。令我度世。師曰。汝既乞戒。即既戒也。所以者何。戒外無戒。又何戒哉。神曰。此理也。我聞茫昧。止求師戒。我身為門弟子。師即為張座秉鑪正几曰。付汝五戒。若能奉持即應曰能。不能即曰否。神曰謹受教。師曰汝能不婬乎。曰亦娶也。師曰。非謂此也。謂無羅欲也。曰能。師曰汝能不盜乎。曰。何乏我也。焉有盜取哉。師曰。非謂此也。謂饗而福淫。不供而禍善也。曰能。師曰汝能不殺乎。曰實司其柄焉曰不殺。師曰非謂此也。謂有濫誤疑混也。曰能。師曰汝能不妄乎。曰我正直焉能有妄乎。師曰。非謂此也。謂先後不合天心也。曰能。師曰汝不遭酒敗乎。曰能。師曰。如上是為佛戒也。又言以有心奉持而無心拘執。以有心為物而無心想。身能如是則先天地生不為精。後天地死不為老。終日變化而不為動。畢盡寂默而不為休。信此則雖娶非妻也。雖饗非取也。雖柄非權也。雖作非故也。雖醉非惛也。若能無心於萬物。則羅欲不為淫。福淫禍善不為盜。濫誤疑混不為殺。先後違天不為妄。惛荒顛倒不為醉。是謂無心也。無心則無戒。無戒則無心無佛無眾生。無汝及無我。孰為戒哉。神曰我神通亞佛。師曰。汝神通十句。五能五不能。佛則十句。七能三不能。神悚然避席。跪啟曰可得聞乎。師曰汝能戾上帝東天行而西七曜乎。曰不能。師曰汝能奪地祇融五嶽而結四海乎。曰不能。師曰。是謂五不能也。佛能空一切相成萬法智。而不能即滅定業。佛能知群有性窮億劫事。而不能化導無緣。佛能度無量有情。而不能盡眾生界。是謂三不能也。定業亦不牢久。無緣亦是一期。眾生界本無增減。亘無一人能主其法。有法無主是謂無法。無法無主是謂無心。如我解佛亦無神通也。但能以無心通達一切法爾。神曰。我誠淺昧。未聞空義。師所授戒。我當奉行。今願報慈德。効我所能。師曰。吾觀身無物。觀法無常。塊然更有何欲。神曰。師必命我為世間事。展我小神功。使<span class='corr'>已</span>發心初發心未發心不信心必信心五等人目我神蹤。知有佛有神。有能有不能。有自然有非自然者。師曰無為是無為是。神曰。佛亦使神護法。師寧隳叛佛耶。願隨意垂誨。師不得<span class='corr'>已</span>而言曰。東巖寺之障莽然無樹。北岫有之而背。非屏擁。汝能移北樹於東嶺乎。神曰<span class='corr'>已</span>聞命矣。然昏夜間必有諠動。願師無駭。即作禮辭去。師門送而且觀之。見儀衛逶迤如王者之狀。嵐靄煙霞紛綸間錯。幢旛環珮凌空隱沒焉。其夕果有㬥風吼靁奔雲掣電。棟宇搖蕩宿鳥聲諠。師謂眾曰。無怖無怖。神與我契矣。詰旦和霽。則北巖松栝盡移東嶺。森然行植。師謂其徒曰。吾沒後無令外知。若為口實人將妖我。</p>
<p>晦堂心禪師開戒上堂。我有大妄語。對眾頻頻舉。佛法陷平人。不許去與取。遂竪起拂子云。者箇是佛耶。是法耶。你諸人作麼生去。者箇非佛耶。非法耶。你諸人作麼生取。若去不得又取不得。你現前若僧若俗若男若女若長若幼豈不全身總在裏許。還有跳得出者麼。若也跳得出。過在山僧。諸人無分。若也跳不出。過在諸人。山僧無分。且道總不恁麼底人又作麼生。少間於戒壇之上更與諸人道破。下座。</p>
<p>瑞白雪禪師秉命授戒。升座鳴尺云。會麼。此是千華座上盧舍那佛放大寶光。光告千華上佛。傳此心地戒品。直至如今流在金粟峰頭上密下雲和尚處。承和尚慈旨。命雪上座為汝諸人聊通一線。復鳴尺云。會麼。若也會得。金風一夜雨。箇箇髑髏新。其或未會。且將三皈十戒為汝等敷宣。</p>
<p>弘覺忞禪師為新戒付衣上堂。昨晚南嶽與匡廬兩山爭論佛法。一山道南嶽讓和尚乃曹溪嫡子。一山道青原思大師實寶林正宗。一山道廬陵米價傳千古。一山道磚鏡磨穿古佛心。互相競爭不<span class='corr'>已</span>。羅浮山聞得。出來約住云。莫爭莫爭。饒你青原思大師南嶽讓和尚少不得從我嶺南者裏去。山僧驀頭與羅浮山一棒。天台合掌道。善哉。和尚打者一棒。不妨透頂透底暢快殺人。山僧遂與震威一喝。咄縮頭去。於是四山各各懡㦬而退。拈起袈裟角云。還見麼。自從盧老收歸後。須信人人總有之。</p>
<p>箬庵問禪師上堂。本來面目全呈露。一點無欺是戒源。今日分明重舉似。當陽直指不相瞞。男是男女是女僧是僧俗是俗。各各不相知。各各不相借。三世諸佛侵你一些子不得。歷代祖師奪你一些子不得。天下善知識添你一些子不得。直下凜如氷雪。通身皎若嚴霜。人人獨自稱尊。箇箇點胸點肋。騎聲葢色邁俗超方。便應如是信如是解如是行如是證。於如是中建立。於如是中利濟。為人天佛祖之師。作天下古今標榜。須是恁麼人方成恁麼事。到者裏。風行草偃水到渠成。歷歷孤明洞然瑩徹。誰是能授者。誰是得授者。良久云。一華五葉芬芳遍。大地弘開火宅蓮。</p>
<p>牧雲門禪師新戒請上堂。一法若有。毗盧墮在凡夫。萬法若無。普賢失其境界。出有無。有條通天大路。須菩提解之為空。優波離持之為戒。阿闍世王獲之證無根信。勇施菩薩悟之入無生忍。涅槃會上廣額屠兒放下屠刀道是千佛一數。善來菩薩子依樣畫葫蘆即不無。畫成後如何行履。牽犂拽耙氣衝天。露爪張牙得人怕。阿呵呵。是甚麼語話。便下座。</p>
<p>上堂。臘月初一逢二九。紅日東昇光忽透。空崖半夜起大風。主山案山草木俱作獅子吼。當恁麼時。誰是久參。誰是新戒。馬大師即心即佛。八字打開。非心非佛。全機獨露。敢問諸人。洗面時為甚麼摸著鼻孔。過堂時把定匙筯。還會麼。早知燈是火。飯熟幾多時。</p>
</div>
<div class='div-other'><a id='mulu227' />
<p class='h1'>道具提綱<span class='note-inline'>(鉢盂　拄杖　拂子)</span></p><p>千巖長禪師因蔣居士施鉢盂上堂。問話且止。況此事不在語言文字上。何謂也。盡十方世界是箇鉢盂。三世諸佛在裏許轉大法輪。歷代祖師天下老和尚乃至一切有情無情總在裏許頭出頭沒。汝等禪和家還跳得出麼。若跳得出。須彌南畔把手同行。若跳不出。長連床上喫粥喫飯。茲承常州直心居士同令弟月堂居士委宏都寺送鉢盂五百副。齋米五十石及䞋資種種供養。登山俵散大眾。請升於此座舉唱。若舉麻三觔乾屎橛鋸解秤槌之類。雖是本分家風。於諸人分上了無交涉。未免舉一兩則古話。也要諸人咬嚼。僧問楊岐。天得一清。地得一寧。衲僧得一堪作甚麼。岐云鉢盂口向天。有問無明。只向道披毛戴角。又僧問洞山。時時勤拂拭勿使惹塵埃。為甚不得衣鉢。山云。直饒道本來無一物。也不合得他衣鉢。雪竇云。他既不受是眼。將來底必應是瞎。還見祖師衣鉢麼。若於此入門。便乃兩手分付。非惟大庾嶺頭一人提不起。設使合國人來且緩緩將去。師云。洞山太尊貴生。雪竇太慳悋生。無明者裏則不然。將來底是眼。不受底是瞎。禪和家箇箇腕頭有力。不怕提不起。不怕將不去。何處更覓祖師。即今兩手分付。大眾。無明與麼批判。且道與古人相去多少。還有證明者麼。若證明得。居士功不浪施。若證明不得。無明不惜眉毛復成一頌。以拂子打圓相云。大眾見麼。大地渾圇黑漆鉢。吞吐虗空口門濶。白飯山堆疊疊來。死人喫了都教活。畢竟此功歸阿誰。常州在家蔣菩薩。老僧也只得一分。大家有眼何曾瞎。分付囊藏又展開。千古萬古阿剌剌。</p>
<p>雪竇顯禪師因僧送拄杖上堂。師拈拄杖云。清峻孤根別有靈。勢含山水自分明。提來勝得豐城劍。報盡人間兩不平。復云。大凡以平報不平是義烈常準。以不平報不平為格外清規。亦猶以智遣惑頗逢下士。以智遣智罕遇作家。要會兩不平麼。諸人也沒量罪過。雪竇也沒量罪過。雪竇過自能檢責。你者漆桶不打更待幾時。以拄杖一時趂下。</p>
<p>恕中慍禪師謝明慶瑩中和尚惠竹拂上堂。拈起示眾云。凌雲勁節。傲雪孤標。結根於曠劫之先。孕質於三乘之外。一刀兩段。不假思惟。信手拈來。神號鬼泣。非麈尾之能齊。豈龜毛之可比。擊處而雷轟蟄戶。竪時而劍倚長空。馬師束手歸降。百丈望風<span class='corr'>斂</span>袵。有如是之妙用。有如是之神通。汝諸人還知來處麼。若也未知。問取明慶和尚。擊禪床下座。</p>
</div>
<div class='div-other'><a id='mulu228' />
<p class='h1'>大挂搭歸堂提綱<span class='note-inline'>(名勝)</span></p><p>首山念禪師大挂搭歸堂上堂。三春景謝。朱夏將臨。是禪子罷游之際。幽窻挂錫之辰。林下相逢合談何事。良久云。擬指千差路。回光百萬程。</p>
<p>瑯琊覺禪師大挂搭歸堂上堂。與麼來者。上間安排。不與麼來者。下間挂搭。向上人來。獨自悽悽暗度江。更有一人向什麼處著。良久云。釣竿斫盡重栽竹。不計工程得便休。珍重。</p>
<p>雪巖欽禪師上堂。眾無多寡。道絕方隅。小中現大。塵包太虗。丁此末法荒涼之運。南明只得扶起。森羅萬象熾然常說。抑下從上佛祖盡作參徒。參則固是。且道以誰為師。且請歸堂挂搭。</p>
<p>上堂。修造工夫<span class='corr'>已</span>辦。龍神土地亦安。因甚水雲來往尚如月曉星殘。山僧<span class='corr'>已</span>是不禁冷淡。未免總萬象於一堂。同時挂搭。與諸人朝暮同參。卓拄杖云。更添一單。</p>
<p>劍門分禪師新恩長老挂搭上堂。長老為僧四十年。者回退院來參禪。藤條劈面鞭將去。醉蝶難尋火裏蓮。下座。</p>
</div>
<div class='div-other'><a id='mulu229' />
<p class='h1'>普請提綱</p><p>應庵華禪師普請栽松上堂。舉臨濟在黃檗栽松公案。溈山問仰山。黃檗當時祇囑臨濟一人。別更有在。仰云。有。祇是年代深遠。不欲舉似和尚。溈云。雖然如是。吾也要知。但舉看。仰云。有一人指南。吳越令行。遇大風即止。師云。黃檗道雖然如是。子日喫吾三十棒了也。養子之緣固當如是。臨濟正令雖行。可惜向钁頭邊甘自活埋。仰山見解未出常流。豈止遇大風即止。當時何不道。直待虗空界盡。此話方始大行。豈不是頭正尾正。蔣山今日捋下面皮。要與諸人相見去也。驀拈拄杖卓一卓云。驚群須是英靈。漢勝敵還他獅子兒。</p>
<p>普庵肅禪師普請上堂。當時驢覷井。如今井覷驢。酒醒溪邊思往昔。至今方覺彼區區。空花解弄迷兒路。蝶引癡蜂入網蛛。誰是那頭能警叱。回光返照越賢愚。雲葢瓦鋪須子細。筆端有口顯文殊。咦。珍重。</p>
<p>高峰妙禪師普請上堂。禪不在參。道不須悟。動轉施為。山嶽皷舞。孟八郎漢便恁麼去。爭似西峰搬石運土。</p>
<p>愚庵及禪師普請栽松上堂。舉臨濟在黃檗栽松公案畢乃云。諸人要做臨濟兒孫則且置。只如黃檗道。雖然如是。子<span class='corr'>已</span>喫吾三十棒了也。且道臨濟當時過在什麼處。應庵云。養子之緣固當如是。扶強不扶弱。濟以钁頭打地三下。復作噓噓聲。為是啐啄同時。為復別有道理。普慈向者裏擬著箇眼。也要諸人瞥地。卓拄杖云。雪後始知松栢操。事難方見丈夫心。</p>
<p>箬庵問禪師普請示眾。擔磚肩負重。摘茶手攬香。重底若辛苦。馨香不久長。難行難忍處。滿路要生光。共此雲堂裏。休疑手脚忙。有人識得偈意。與他鈯斧住山。</p>
<p>玉林琇禪師普請上堂。盤山道向上一路千聖不傳。慈明道向上一路千聖不然。大慧道向上一路熱盌鳴聲。諸大老恁麼提持。脚未點地在。報恩則不然。向上一路千聖同途。今日山中乏糧。禪侶托鉢明道。蔡封翁同闔門諸上善人送資到山。普請大眾好生出坡。下座。</p>
<p>朝宗忍禪師上堂。今朝十月初一日。田家收割將畢未畢。衲僧門下事如何。靈祐初住荒村破院。普請大家竭力。揮拂子下座。</p>
<p>弘覺忞禪師普請栽松上堂。若論此事。如種樹相似。揀擇欲精。下手須確。根宜其條直。坎貴其寬容。然後時之以雨暘。資之以風露。則自然由拱把以至合抱。由合抱以至蔭覆人天。雖然者邊底從你種。祇如那邊底又作麼生栽。驀召大眾。眾舉首。師云根生也。復說偈曰。怪來禪社日凋傷。四望喬林卒就荒。榦折薪樵知法弱。根摧匠石占魔強。幽棲鳥出無高託。天外鶴歸失故翔。欲起山門千載色。請栽大樹作陰凉。</p>
</div>
<div class='div-other'><a id='mulu230' />
<p class='h1'>亡僧遷化請佛事<span class='note-inline'>(鎻龕　起龕　奠茶湯)</span></p><p>天如則禪師為宗上座鎻龕。燈籠㳂壁上天台。且道明甚麼宗旨。宗上座死却活句。活却死句。佛祖牢關鎻你不住。</p>
<p>恕中慍禪師為運監寺鎻龕。靈機密運。智鑑發輝。直得三脚驢[跳-兆+孛]跳踏破虗空。只者鎻子有甚用處。</p>
<p>南石琇禪師為淨上座鎻龕。一念心清淨。則生死永絕。隨波逐浪句。截斷眾流句。圅葢乾坤句。總不勞拈出。</p>
<p>弘覺忞禪師為圜通老宿封龕。逝多國上賴相成。又向何方展化輪。只在阿閦兼妙喜。人天無路問玄津。恭惟圜通老禪宿法海聖賢隨宜應跡。普門大士方便垂綸。住世七十九年。將及迦文之壽筭。念周千百億。所欲分布袋之多身。釣絲一夜收竿。拋盡雲山海月。歸鳥幾多迷谷。難尋苔徑華茵。俊哉獅子之行。逈而絕侶。卓爾象王之步。誰則為鄰。掩龕云。物外乾坤忘主管。壺中日月自朝昏。</p>
<p>為印明都寺封龕。法界不容身。至真無相貌。誰穵太虗空。突開者一竅。葢因妄有生。因生有滅。生滅滅<span class='corr'>已</span>。寂滅現前。唯我印公都寺以廣大心。運無私智。力還普天寶所。冀轉無上法輪。坐此界。分我人。未免自生拘執。然巨澤有乍興之波浪。長空無積久之風雲。瞥然一念回光。自應千差坐斷。況復換步趨無為之岸。移身歸寂寞之鄉。可謂爭之不足讓之有餘者矣。正當恁麼時又且如何。塵囂無復來芳徑。賸有白雲隔隖封。</p>
<p>天如則禪師為文監寺起龕。不立文字。不涉程途。正與麼時。如何是文監寺出門句子。一不得有。二不得無。倒跨楊岐三脚驢。</p>
<p>恕中慍和尚為聰西堂起龕。某是黜聰明泯知見不懼生死底漢。颺下住山鈯斧。正好東行西行。</p>
<p>印藏主起龕。毗盧正印文彩燦。如不善用者。動成窒礙。平地上死人無數。透過荊棘林是好手。</p>
<p>昇都寺起龕。拗折聖箭子。好箇昇平世界。生老病死甚處得來。放便倒。扶便起。星流電激三千里。</p>
<p>常都寺起龕。愛惜常住如護眼睛底。一念盡情放下了也。涅槃臺上不用遲留。勝熱門頭更須進步。</p>
<p>漢監寺起龕。今朝一隊死漢送箇活漢。透過金剛圈。吞却栗棘蓬。十方世界杳無消息。雖然。也是喪車後掉藥囊。</p>
<p>無用寬禪師為大善寺長老起龕。曠大劫來只是一宗。若聖若凡誰敢當鋒。住山斧子輕拋下。出門步步起清風。</p>
<p>正覺宗院主起龕。拈杖云。正覺一宗。爍破虗空。無用與渠親舉起。出門且喜日輪紅。</p>
<p>天隱修禪師為成侍者起龕。拈拄杖擊龕云。吾徒通成可謂信心脫俗。九載事師殷勤。只者著子尚未惺惺。涅槃臺上請汝先行。且道正恁麼時。是生耶是死耶。生既未生。生即無生。死既離死。死亦無死。無死無生。靈然獨存。咦。門外春風瀟灑去。一回消息一回新。</p>
<p>聰侍者起龕。行聰行聰。十九如風。偶然失脚。滿盤盡空。一空空到無空處。返本還元總是同。你若會得。生來便去也不為夭。你若會不得。縱然百歲不為老。即今會得。便恁麼去。以拄杖指龕云。出去。</p>
<p>弘覺忞禪師為瑩維那起龕。一蹋黃河水斷流。山川行到路窮頭。驂駿驥服。驊騮揮鞭。直出青霄外。俯視塵沙界。一漚人間天上。何處得淹留。</p>
<p>霞屋應都寺起龕。祇解恁麼去。不解恁麼來者。五步雖存。七步不活。既解恁麼來。又解恁麼去。還他朝遊西天暮歸唐土漢始得。何故。脚跟無綫如蓬轉。信有渠儂得自由。</p>
<p>為鄂州惟凡禪人起龕。平地上死人無數。過得荊棘林方是好手。大眾。祇如荊棘林<span class='corr'>已</span>過底又作麼生。古佛放光留不住。鐵牛無脚也須行。</p>
<p>為印明都寺起龕。衲僧得力句。不在南嶽定在天台。印都寺你是海州人。親從天台來。就中得力句。還曾拾著也未。若也未曾。山僧有箇妙法與你。東西驀過三千。南北倒回十萬。乃喝一喝云。到頭霜夜月。任運落前谿。</p>
<p>為恒徹禪人起龕。未得徹頭。須索討箇入路。不得入路。過在全活尚未死。既得徹頭。須索討箇出路。不得出路。到底死了未曾活。所以道。門裏出身易。身裏出門難。若是脚下無私漢。紅綫斷十景。神駒過海南。五色祥麐步天岸。</p>
<p>為止休淨上座起龕。多年賦就還鄉曲。欲唱人前恐脫空。帶血連宵啼蜀魄。歸思不禁上眉峰。春去也。綠滿叢。夾路桃華風雨後。馬蹄何處避殘紅。</p>
<p>為寶慶南源融禪師起龕。春光無脚走閻浮。鳥語華香遍界週。芳草那堪迷古岸。黃金索斷鐵牛頭。忘管帶。絕拘留。信步天南仍地北。更嫌何處不風流。</p>
<p>為霛章蘊禪師起龕。水上東山行不住。火中木馬驟清風。為緣鼻斷黃金索。八角磨盤任走空。</p>
<p>天如則禪師為聰上座湯。去聰黜明。苦口良藥。衲僧有病在膏肓。鎻斷咽喉吞不落。聰上座。汝今藥病兩忘。一任吞却吐却。</p>
<p>恕中慍禪師為滿書記起骨茶。滿肚文章。通身擔板。及乎挨拶將來。直是皮穿骨露。南匾頭自非慈明痛下毒手。未免向泐潭死水裏浸殺。人在畫樓沽酒處。相要來喫趙州茶。</p>
</div>
<div class='div-other'><a id='mulu231' />
<p class='h1'>拄持為亡僧秉炬<span class='note-inline'>(清規云。鎻龕起龕等佛事。維那稟首座商量。可以依資輪請頭首為之。惟秉炬必請住持舉佛事。今時諸方亦命頭首。恐非古道)</span></p><p>無相真禪師為靜維那火。大眾。還知靜維那麼。嚴陵灘上父母生緣。白葦峰頭易服而至。蹉過如來頂寶。滿肚風雷。欲紹長者家財。翅摩霄漢。兩頭俱脫。一事無成。抱病來歸。懸知不救。老蘆山今日為伊出手。令伊直下知歸。火焰藏身。彈指透過荊棘林。瞥爾回頭。倒騎鐘樓入佛殿。試問大眾。正與麼時還有照用雙行者麼。涅槃一路非生滅。火裏氷花著眼看。</p>
<p>圓悟勤禪師為亡僧火。五蘊山頭涅槃路。四方八面沒遮欄。通身盡是金剛眼。一粒靈丹火裏燃。</p>
<p>大慧杲禪師為彥維那火。者箇上座。了五蘊性空。悟諸法無我。纔覺四大乖違。知是收因結果。預于三兩日前洗浴剃頭。親寫遺言。問我乞一把火。不顧頂後萬里神光。豈戀目前玄關金鎻。無明業識癡團。一一從頭點過。如此了事衲僧。世間能有幾箇。彥維那既恁麼。更有一事須說破。若到天台鴈蕩遊。傳語嵩山破竈墮。</p>
<p>為法燈監寺火。以火炬指龕云。者箇是<span class='corr'>已</span>滅底法燈。復舉起火炬云。者箇是無漏底智火。無漏智火然法燈。然也滅也無不可。燈監寺還知麼。灰飛煙滅後。優曇花一朵。</p>
<p>為充禪人火。人人皆有四大。充禪獨有五大。地水火風之餘。更有一枚笠大。此笠內空外空內外空。包含欲界色界無色界。說甚須彌鐵圍江河大海。萬象森羅總在裏許無迫無隘。而今四大<span class='corr'>已</span>乖張。唯有笠大鎮長在。者笠大。甚奇怪。一唱兩唱三唱。貴亦不賣賤亦不賣。畢竟如何。打與充禪同入火光三昧。</p>
<p>為超禪人下火。山下麥黃蠶<span class='corr'>已</span>斷。一隊死人送活漢。活人身似鐵金剛。即今再入紅爐煅。</p>
<p>應庵華禪師為南書記火。東湖莞嶺及歸宗。燁燁騰輝爐鞴中。鐵眼銅睛烹不破。衲僧巴鼻好流通。</p>
<p>天目禮禪師為南禪值雨門首秉炬。指南一路。南北西東。孟八郎漢便與麼去。去則不無。只如前面是夜叉羅剎。後面是惡浪懸崖。中間是陷人火坑。到者裏又作麼生。出門一陣雨滂澎。</p>
<p>元叟端禪師為定維那火。一槌之下正眼豁開。亘塵沙劫是箇大寂定門。顧視左右云。夜來何處火。燒出古人墳。</p>
<p>為此上座火。此虗妄身若無六塵。則不能有火裏蝍蟟吞却山河大地了也。今者妄身。當在何處。</p>
<p>為道上座火。道不在內亦不在外。大海不宿死屍。烈燄不存蚊蚋。擲下火。</p>
<p>為定上座火。那伽大定。動寂常真。生死去來。如同遊戲。劍刃上翻身。火燄中走馬。</p>
<p>為玄首座火。摧殘峭峻。銷鑠玄微。兜率宮中了無夢想。勞生路上永絕驅馳。火裏烏龜頭戴角。翻身觸倒五須彌。</p>
<p>為泳掌財火。秤盤上分斤定兩是汝。筭筒邊橫千竪百是汝。且道生死海中涵泳游戲。是汝不是汝。擲下火云。烈焰堆中分明薦取。</p>
<p>高峰妙禪師為若瓊上座火。舉炬云。向者裏薦得。拈一莖草即是瓊樓玉殿。不然。瓊樓玉殿即是一莖草。擲下火云。剔起眉毛火裏看。</p>
<p>明山都管火。以火打圓相云。者裏見得。便見山即山水即水。大洋海底火星飛。天目峰頭波浪起。不然。擲下火云。家家門前火把子。</p>
<p>法曇上座火。汝名瞿曇。佛名法曇。分明舉似。疑則別參。擲火云。大洋海裏火燒龕。</p>
<p>中峰本禪師為茂直歲火。諸方直歲度火把與住持。今日住持度火把與直歲。且道是明甚麼邊事。明日優曇花茂發。淨飯王宮生悉達。只從者裏便承當。千古萬古阿剌剌。</p>
<p>宗監院火。歸宗一味禪。楊岐三脚驢。兩重公案。一句破除。且道是那一句。擲火把云。臘雪堆中火一爐。</p>
<p>圓浴主火。以火把打圓相云。圓浴主見麼。喚作圓相則背。不喚作圓相則觸。透過兩重關。還他親眷屬。蓮峰突出碓觜花。杓柄兜翻獅子足。香水沉沉徹底乾。普請大眾齊刮目。且道看甚麼。擲火把云。脫殻神龜飛上天。無位真人火中浴。</p>
<p>祥柴頭火。舉起火把云。祥柴頭見麼。萬朵祥雲匝地飄。叢林枝葉半肩挑。今朝匾擔兩頭折。千日斫。一日燒。</p>
<p>無用寬禪師為宗院主火。四大本空。都無罣礙。火裏翻身。一彩兩賽。</p>
<p>記寺主火。記得的用不著。無手人打殺虗空。驚得須彌顛倒卓。擲火云。便向烈燄堆中。放下龜毛兔角。喝著。</p>
<p>古梅友禪師為德維那火。興化當年打克賓。仰山把火沒疎親。遍參知識工夫切。撒手便行眼有筋。即此身。離此身。涅槃臺上火箭飛。從教落葉又歸根。</p>
<p>天如則禪師為讓後堂火。說法兜率宮。讓他第一座。翻身涅槃岸。奪得最初機。離四句。絕百非。烈燄唯中更發揮。</p>
<p>依維那火。以火把打圓相云。雲峰破桶箍。依稀似者箇。以火把打破云。一擊百雜碎。且道是甚麼。性火真空。性空真火。</p>
<p>淨首座火。清淨妙法身。本來無出沒。以火指龕云。者箇聻。不是心不是佛不是物。假名無位真人。喚作叢林表率。劫火洞然。燒他不得。</p>
<p>嚴都寺火。天童家法不嚴。都寺兩箇燈盞。南山知事得人。直是一生擔板。要見嚴都寺擔板處麼。死柴頭上火通紅。現出摩醯三隻眼。</p>
<p>讚首座火。眉間挂劍。可毀不可讚。斬却猫兒。可讚不可毀。忽然讚毀雙行。畢竟是何道理。火燒南海波斯嘴。</p>
<p>瑞監寺火。輝天鑑地一著子。盞底漏油盛不起。眉毛睫上火星飛。爍破涅槃與生死。舉火云。諸人還見麼。我見燈明佛。本光瑞如此。</p>
<p>能上座火。拖箇死屍來。鼻孔不對口。能所兩俱亡。鰕跳不出斗。擲火把云。如今跳出了也。水底火發燒虗空。叢林盡作獅子吼。</p>
<p>龍上座火。死水不藏龍。汝還會也未。汝若會。試入火光三昧。</p>
<p>愚庵及禪師為燈都寺火。舉火把云。漏燈琖子照破歷劫生死昏衢。盡十方世界是箇大涅槃門。顧左右云。夜來何處火。燒出古人墳。</p>
<p>為清殿主火。琉璃殿上荊棘參天。勝熱門頭清風匝地。擲火云。郎當屋舍沒人修。火官頭上風車子。</p>
<p>為嗣隆藏主火。宗風欲嗣虎丘隆。藏教掀翻氣吐虹。二十七年全體現。南山燒炭北山紅。</p>
<p>為乘提點火。十方國土中。唯有一乘法。劫火洞然。世界俱壞。惟金剛圈不壞。莫不便是者箇法麼。舉火把云。道得也是火焰上添草。</p>
<p>為瑞浴主火。堅固法身濃滴滴地。火不能燒水不能洗。擲火云。我見燈明佛。本光瑞如此。</p>
</div>
<p class='juan'>列祖提綱錄卷第三十四</p>
</div><!-- end of div[@id='body'] -->
</body></html>