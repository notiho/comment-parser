<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu251' />列祖提綱錄卷第三十九</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu252' />
<p class='h1'>元旦提綱</p><p>師子端禪師新歲上堂。新歲新春雪又濃。森羅萬象盡皆同。相逢莫認者般事。筋斗全拋示祖風。遂打筋斗下座。</p>
<p>無用寬禪師元旦上堂。太湖梁山。徹底掀翻。一柄無用拂子。擊開黃龍三關。大眾。各各起居多福。卓拄杖一下云。只看趙州無字。不必東卜西卜。下座。</p>
<p>元旦上堂。太湖山上賀新年。萬象森羅笑揭天。驚得泥牛吞石虎。塵塵剎剎自安然。喝一喝云。風調雨順祝皇元。下座。</p>
<p>天如則禪師新年示眾。憍陳如上座。禾山殷打皷。牛尾巴說禪。烏楖[木*栗]下語說禪云。臘月三十昨日去。正月初一今日來。下語云。夜暗晝明。去是誰去。天高地濶。來是誰來。獅林好箇上堂。被他抄前說了。只落得打箇問訊燒香喫茶。</p>
<p>仰山簡禪師元旦上堂。新律纔分。霞光報曉。天色欲暖還冷。氣候似冬忽春。葢鴻蒙之象初升。乃嚴凝之寒未退。時須傾刻<span class='corr'>已</span>屬東君。勿此為勞共稱得歲。剛有一人不在斯限。天地無由葢載。寒暑豈得推遷。日月莫諧照臨。陰陽卒難變易。若教此人受歲。終是不甘。時節到來。又爭諱得。且道受歲人與不受歲人兩家相見如何作賀。良久曰。寒隨一夜去。春逐五更來。</p>
<p>唯庵然禪師歲旦上堂。元正啟祚。萬物咸亨。驀拈拄杖云。拄杖子昨夜抽條。今朝吐蘂。花開五葉。香徧大千。且道當得新年頭佛法也無。卓拄杖喝一喝。</p>
<p>鐵關樞禪師元旦謝監寺上堂。三世諸佛六代祖師天下老和尚。竪拂子。總在拂子頭上慶賀新元令旦。普山將栗棘蓬普同供養。吞一任吞吐一任吐。吞不下吐不出未免喪身失命。喝一喝。</p>
<p>石屋珙禪師歲旦上堂。鐘樓上念讚。床脚下種菜。勝首座道猛虎當路坐。福源者裏。山門頭賀正歌唱。佛殿裡祝聖諷經。一種是聲無限意。有堪聽有不堪聽。諸人還曾檢點得出麼。喝一喝下座。</p>
<p>歲朝上堂。鏡清道新年頭佛法有。明教道新年頭佛法無。道是有也未必有。道是無也未必無。張公喫酒李公。醉趙州東壁掛葫蘆。</p>
<p>元叟端禪師元旦上堂。昨日喚今朝作新歲。今朝喚昨日作舊年。且如何是物不遷義。擊拂子。嶺上寒梅纔破雪。城邊楊柳<span class='corr'>已</span>含煙。</p>
<p>元旦上堂。舊﨟昨朝送。新春今日迎。九天騰瑞氣。萬國靄歡聲。</p>
<p>笑隱訢禪師元旦上堂。元正啟祚。萬物咸新。海宇歡呼。人天交慶。直得石女倒騎鐵馬踏破虗空。木人鞭動泥牛耕翻碧落。阿呵呵。會也麼。有意氣時添意氣。不風流處也風流。</p>
<p>元旦上堂。金剛正體露堂堂。萬象森羅般若光。泯去來機超當念。無陰陽地理全彰。木鷄報曉啼深巷。石女迎春出洞房。共喜龍湖多瑞氣。天風時送御爐香。</p>
<p>恕中慍禪師元旦上堂。新年頭有一句子舉似諸人。者一句子即是父母未生<span class='corr'>已</span>前底句子。不得向舉起處承當。不得向意根下卜度。但見皇風成一片。不知何處是封疆。</p>
<p>元旦上堂。新年頭佛法。觸處皆現成。憧憧賀歲客。倒屣相歡迎。笑指好天氣。風日猶和明。必定田稻熟。皷腹歌太平。大眾。忽遇上上人來又作麼生祗待。青原酒。趙州茶。三杯兩盞醉臥煙霞。大底風流出當家。</p>
<p>呆庵莊禪師元旦上堂。天得一以清。地得一以寧。君王得一致太平。衲僧得一滴水氷生。拈拄杖。只如拄杖子得一時如何。直示新年頭佛法。敲風打雨任縱橫。靠拄杖。</p>
<p>正旦上堂。一切無情皆有佛性。晨朝起來慶賀新年。法堂上撞著露柱。禮他三拜有何不可。安樂山神無端性懆皷合。點胷尊者在佛殿基上說是說非。總與二十拄杖。趂出趙州關外去也。不見道。三千條令主者施行。</p>
<p>元旦上堂。新年頭不可與諸人葛藤。德山棒臨濟喝拈放一邊。你道趙州和尚使得十二時辰。還有勘驗處也無。擊拂子。家家門前赫日月。太平不用將軍威。</p>
<p>元旦上堂。老僧未開口<span class='corr'>已</span>前。一切時一切處普光心印文彩全彰。待汝著眼覷來。早是塗糊了也。今朝特為點出。普請諸人證據。驀拈拄杖卓一下云。新年把筆萬事大吉。靠拄杖下座。</p>
<p>天目禮禪師歲旦上堂。昨朝殘雪。今日新年。互相慶賀。禮數周旋。惟有能仁到老不辨推遷。舉頭天外看。渾是舊山川。</p>
<p>楚石琦禪師歲旦上堂。拈拄杖云。山僧一條拄杖。不曾胡亂打人。今日新正開封去也。釋迦老子達磨大師放過不可。自餘之輩車載斗量。利劍不斬死漢。忽有人出來道長老聻。劈脊便棒。不是與人難共住。大都緇素要分明。靠拄杖下座。</p>
<p>歲旦上堂。拈拄杖云。新年頭有佛法。拄杖子也未敢相許。新年頭無佛法。拄杖子也未敢相許。離四句絕百非。總是諸方舊話子。拄杖子也未敢相許。畫一畫。元正啟祚萬物咸新。</p>
<p>歲旦上堂。今年年是去年年。年去年來知幾年。昨日日是今日日。日出日入非一日。只箇無去來無出入。年年是好年。日日是好日。四溟東海流。般若波羅密。</p>
<p>歲旦上堂。祖師道。果滿菩提圓。花開世界起。拈拄杖云。一花開也。是桃是李。今日新年頭。昨日舊年尾。識得本來人。無憂亦無喜。卓一下云。處處綠楊堪繫馬。家家門底透長安。</p>
<p>歲旦上堂。舉香嚴云。去年貧未是貧。今年貧始是貧。去年貧有卓錐之地。今年貧錐也無。真淨云。去年富未是富。今年富始是富。去年富惟有一領黑黲布衫。今年添得一條百衲袈裟。歲朝抖擻呈禪眾。實謂風流出當家。師云。香嚴貧未是貧。柰何猶有箇渾身。真淨富未是富。家私未免俱呈露。鳳山者裏不說富不說貧。隨家豐儉沒疎親。竪拂子。收來兔角長三尺。放去龜毛重九觔。</p>
<p>歲旦上堂。半夜起來赴省堂焚祝。焚祝了丞相府諸衙門人事。人事畢即回殿堂行香撒沙呪土遶廊行道。次第諸山報禮准備接官。若作新年頭佛法會。入地獄如箭射。</p>
<p>正旦上堂。三百六旬之始。二十四氣之初。斗柄回春風光奪目。或晝短而夜長。或夜短而晝長。或暑往而寒來。或暑來而寒往。花根本豔。虎體元斑。雖然不改舊時人。未免人人添一歲。召眾云。祇者一歲添到盡。未來際那裏洎在。</p>
<p>愚庵及禪師上堂。元正啟祚。萬物咸新。井底蓬塵蔽日。山上鯉魚拏雲。且不涉時緣一句作麼生道。拈拄杖云。拄杖今朝添一歲。拈來依舊黑粼皴。</p>
<p>了庵欲禪師上堂。新年換舊年。打破又完全。衲僧雖不薦。鼻孔<span class='corr'>已</span>遼天。看看。蟭螟睫上放夜市。大蟲舌上打鞦韆。喝。</p>
<p>元旦上堂。月生一。三世如來從此出。月生二。突出如來祖師意。月生三。森羅萬象競頭參。拍禪床云。皇基磅礴三千界。寶曆開端億萬年。</p>
<p>上堂。元正改旦。一句全提。萬機休罷。千聖不擕。紫烟籠帝闕。睿算與天齊。</p>
<p>上堂。正旦值庚申。成湯德日新。皇元開鳳曆。八萬四千春。</p>
<p>元旦上堂。元正啟祚。上馬見路。萬物咸新。觸處通津。恭惟頭首大眾。雖是死蛇却要活弄。各各道體起居萬福。獅子哮吼象王回旋。虎拜稽首天子萬年。</p>
<p>用彰俊禪師歲旦上堂。舊歲欲去未去之際。新年欲來未來之時。<span class='corr'>已</span>是泄天機於言下。露真智於眾前了也。今日開端擊皷集眾。且道說什麼法即得。良久。大眾。露柱大燈籠一歲。燈籠大古佛一歲。古佛大虗空一歲。住住。若不喝住。幾乎數到自<span class='corr'>己</span>。便下座。</p>
<p>南石琇禪師元旦上堂。元正啟祚。萬物咸新。年新月新日新時新。大地山河纖洪動植一一俱新。且道衲僧分上事還有新舊也無。喝一喝下座。</p>
<p>玉芝聚禪師元旦上堂。撇眼流光如箭急。今朝又是正月一。家家門上貼桃符。大鬼小鬼都竄匿。猶有一箇不順陰陽的漢。古貌堂堂無朕迹。明逾日。黑逾漆。鬱壘眼睛覷不及。今日被山僧捉敗了也。特與諸人報消息。咄。佛殿裏祝讚。僧堂前雲集。</p>
<p>無趣空禪師元旦示眾。今日是三百六旬第一日。家家戶戶慶新年。皇皇春令行天下。合國羣臣祝聖延。大明九重殿上。八方司府堂前。錦袍簇簇玉佩便便。恭前鞠後俯仰周旋。揚塵舞蹈萬歲聲喧。威儀三百禮儀三千。一時頓現。若作國禮商量。不唯背了如來。此外更無佛法。若作佛法領會。不唯背了天子。此外更無國禮。畢竟作麼生始得。禮法併致。一道流通。遂舉拂子鞠躬云。皇圖鞏固。帝道遐昌。以拂子打一圓相云。佛日增輝。仁風永扇。</p>
<p>密雲悟禪師歲旦上堂。新年新月新日新時。長老又披新法衣。拈衣云。者箇是衣。如何是法。放下衣云。九九百百張七趙八。孟春猶寒不得露骨。喝一喝下座。</p>
<p>箬庵問禪師元旦陞座。山僧有一句子。去年不曾道。前年不曾道。先前年不曾道。幸逢時節因緣。豈可等閒拋却。諸上座一總立定。聽山僧為你舉似。以拄杖橫按云。大明國土中。崇禎聖天子。在上十五年過了。歲序逢正。今日是第一日。</p>
<p>元旦上堂。首出庶物。萬國咸寧。朝來洗面摸著鼻。一陣好風來戶清。燈籠傾聽露柱側聆。放出樵童牧竪。縱橫敵勝驚群。一任高高山頂立深深水底行。大家把手樂昇平。且把手一句作麼生決定。今年蠶麥熟。羅睺羅兒與一文。</p>
<p>元旦上堂。祖師心印狀似鐵牛之機。去即印住。住即印破。孤峯凜凜赤手全提。你纔恁麼我不恁麼。你不恁麼我却恁麼。主賓互換權實雙彰。是他伶俐衲僧自然緇素逈別。忽若囫圇吞棗。不免孤他先聖昧自<span class='corr'>己</span>靈。山河大地礙却眼光。明暗色空填置胸臆。栗棘蓬且作麼生吞。金剛圈且作麼生跳。臨濟三玄洞山五位翻成剩法。所以道。得之於心。伊蘭作栴檀之樹。失之於旨。甘露乃蒺藜之園。到者裏忽有箇漢出來。拈頭作尾拈尾作頭。能為佛祖之師。堪作人天之眼。磬室拄杖兩手分付。有麼。元正咨祚。萬物咸亨。應時納祐。慶無不宜。喝一喝下座。</p>
<p>元旦陞座。徹骨徹髓。坐斷千山。截鐵斬釘。整新一句。以此報國。以此福民。以此利益群生。以此展開家法。直得龍吟霧起虎嘯風生。萬象昭回森羅顯煥。頭頭成現法法全彰。洞明佛祖向上一機。廓示人天正法眼藏。放行也不動一絲毫。把住也何曾匿光彩。伶俐漢向者裏著得一隻眼。便能荷負綱宗提持大法。匡扶知識贊弼叢林。拈芥子作須彌。轉長河為酥酪。慶一人之有道。樂四海之宴清。共助無為同明化日也不為分外。且道正當恁麼時還有恁麼人麼。卓拄杖云。一點春和資氣力。萬年松挺雪霜姿。</p>
<p>弘覺忞禪師歲旦上堂。元正啟祚。萬物咸新。恭惟首座大眾各各道體起居萬福。驀撫掌呵呵大咲云。好咲好咲。咲得人肚腸筯欲斷。你道山僧咲箇甚麼。昨夜四更頭。大禹王成湯王周武王相共拜賀新正。因即雲門山頂大晏昊天玉闕之宮。酒半酣間。武王起身勸飲。行箇令子。以新正即景席上生風為號。勝者免飲。負者罰酒。於是載言曰。天開於子。地闢於丑。人生於寅。周正建子天統也。商正建丑地統也。夏正建寅人統也。三才者。天為首。地次之。人又次之。商王負。夏禹王大負。當飲。青州從事三大甌飛觥欲舉。湯王曰。寡人不應受罰。易曰乾在坤上曰否。坤在乾上曰泰。然則周王固欲否而不欲泰乎。夏禹王曰。寡人亦不應受罰。書曰天降下民。作之君。作之師。夏正建寅所以便民事也。是故顏淵問為邦。子曰行夏之時。不覺語高聲喧。驚醒了山洞裏石陳<span class='corr'>摶</span>底。睡起來打箇呵欠。矢口朗吟曰。洞裏無雲別有天。桃花如錦柳如烟。仙家不會論冬夏。石爛松枯又一年。三后聞之無著慚惶處。亟命車駕司回輦而去。爾等諸人還曾得知也未。喝一喝云。除却華山陳處士。誰人不帶是非行。</p>
<p>朝宗忍禪師元旦上堂。拈香云。此一瓣香。祝延當今新帝聖壽無疆。伏願清四海之妖氛。大中興之德業。<span class='note-inline'>(問答不錄)</span>乃云。若論此事。如老年底人與少年底人過節相似。總是箇歲朝景況。若是少年底人。便覺自身與目前一切人境煥然一新。即向來所厭所棄底亦頓改觀。咸同慶賀欣喜無量。正所謂說似人不得。呈似人不得底境界。若是老年底人。經歷<span class='corr'>已</span>多。雖亦共相拜慶。未免一切平懷。所以道。任從天下樂欣欣。我獨不肯。又道。八十翁翁入場屋。真誠不是小兒戲。此便是從上最初末後底關節。諸人若能透此兩關。自然親見古人立地處。雖然。只如不老不少底人又似箇甚麼。驀云。新年頭佛法不可多說。且待諸人透此兩關來更向你說。下座。</p>
</div>
<div class='div-other'><a id='mulu253' />
<p class='h1'>立春日提綱</p><p>長慶圓禪師立春上堂。寒氣將殘春日到。無索鐵牛皆[跳-兆+孛]跳。築著崑崙鼻孔頭。觸倒須彌成糞掃。牧童兒。鞭棄了。懶吹無孔笛。拍手呵呵笑。歸去來兮歸去來。煙霞深處和衣倒。良久曰。切忌睡著。</p>
<p>中庵空禪師春日上堂。拈拄杖卓一下云。先打春牛頭。又卓一下曰。後打春牛尾。驚起虗空入藕絲裏。釋迦無路潛蹤。彌勒急走千里。文殊却知落處。拊掌大笑歡喜。且道歡喜箇甚麼。春風昨夜入門來。便見千華生碓觜。</p>
<p>斷橋倫禪師立春上堂。舉達觀頴禪師示眾云。七佛是處隷。萬法是心奴。且道主人翁在甚麼處。自喝云。七佛<span class='corr'>已</span>下出頭。又自諾云。各自祗候。師云。喚七佛為性隸。指萬法是心奴。達觀自謂有出身路。及乎自喝自諾。又是奴隸邊事。主人翁何曾夢見在。大眾。要見麼。以拂子拂一拂云。曉來一陣春風動。開遍園林百樣花。</p>
<p>雪巖欽禪師立春上堂。春風蕩蕩。春日熈熈。花開笑面。柳展歡眉。處處呢喃紫燕。聲聲睍睆黃鸝。麻三斤乾屎橛庭前栢樹子。者裏見得。全理全事無是無非。坐斷集雲峯頂上。大家齊賀太平時。</p>
<p>月江印禪師立春上堂。立春之日百事大吉。門上釘桃符。籬頭吹篳篥。林下參玄人。有口只挂壁。泥牛鞭起趂春耕。通身總是黃金骨。</p>
<p>密雲悟禪師立春上堂。無影枝頭一點春。可憐大地盡埋塵。陳年宿債昨宵盡。錯謂今朝又是新。喝一喝云。舉頭天外看。誰是箇般人。復喝一喝下座。</p>
<p>玉林琇禪師立春因事小參。春風吹。春雨潤。忽地園林秀且媚。無根樹子也開華。試問禪家會不會。顧視左右云。若也會得。佛法叢林時時茂盛。若也未會。禪林秋晚卒風暴雨頗多。眾兄弟善自護持。莫被風力所轉。卓拄杖。</p>
<p>牧雲門禪師上堂。人日立春。宇宙斬新。雪消氷解。萬木欣欣。正恁麼時。無位真人向面門突出。把定世界。直得日月未足為明。虗空未足為廣。泰山未足為高。江海未足為深。黑漫漫地填溝塞壑。且如何是不壞世相放行一句。淑氣催黃鳥。晴光轉綠蘋。下座。</p>
<p>立春上堂。靈樞密運。四序推移。天地之間。其猶橐籥。看看冬到來。即便春風至。長連床上學得底是第二機。若是第一機。天下老和尚未曾提著。山僧又如何折合。舉拂云。看看。五彩畫頭。黃金點額。復擊一擊云。好好一隻春牛。被僧山一鞭粉碎了也。聞一知二。從他徧界分身。認影迷頭。一任眼[目*荅]<span class='corr'>眵</span>地。</p>
<p>立春小參。五九四十五。窮漢街頭舞。舞即舞。尚有春風四十五。若作世諦流布。一卷好經被歪嘴和尚念壞。畢竟如何。噴嚏一下云。春朝打嚏。百事大吉。</p>
<p>弘覺忞禪師立春上堂。休言水土北來憨。紅杏長開月二三。但願東風齊著力。不單春色在江南。大眾。五九盡日又逢春了也。轉盻之間桃紅柳綠。白牡丹紅芍藥。文官果頻婆果開徧園林有日在。第不審諸人心華幾時發明。若也未得發明。山僧昔年行脚在黃麻。傳得諸葛武侯與曹操鏖兵赤壁。時因吳將周公瑾欲用火攻。為渠借轉東南風底祭法。不免舉行一上。上天皇皇。下土茫茫。即有山東青州府益都縣大覺禪寺住持某乙。一心䖍請司風使者主風神王。盤中有饌壺中有漿。沈醉東風。願東風火速發揚。胡盧胡盧。即今東風<span class='corr'>已</span>到。待渠試為諸人著力看。拽拄杖下座一時打散歸方丈。</p>
</div>
<div class='div-other'><a id='mulu254' />
<p class='h1'>元宵日提綱</p><p>五祖演禪師上堂。今宵正月半。乾坤都一片。普賢門大開。相逢不相見。乃云。過在阿誰。</p>
<p>上堂。今朝正月半。與諸人相見。嫩麥長新苗。粒粒皆成麵。薦不薦。全藉春風扇。</p>
<p>大慧杲禪師上堂。今朝正月半。有則舊公案。點起數盌燈。打皷普請看。看即不無。忽爾油盡燈滅時。暗地裏切忌撞著露柱。</p>
<p>上堂。元宵佳節同歡樂。處處咸燃無盡燈。火光爍破勝熱面。夜神忽患冷頭疼。參。</p>
<p>應庵華禪師上元日上堂。十五日<span class='corr'>已</span>前提水放火。十五日<span class='corr'>已</span>後雀噪鵶鳴。正當十五日風恬浪靜雨順風調民安國泰。有一句子到你。啞却我口。無一句子到你。瞎却你眼。三文錢娶箇黑老婆。頭不梳面不洗。知他是凡是聖。驀拍禪床一下云。不入驚人浪。難尋稱意魚。</p>
<p>上元日上堂。去年無此雪。今年有此雪。人皆怨此雪。不見元宵燈與月。莫怨雪。自是時人無辨別。堪辨別。一片清光倚寥沉。</p>
<p>密庵傑禪師上元上堂。今朝上元節。是處挂燈毬。一燈然百千鐙。鐙鐙相續。重重無盡。如寶絲網。三世諸佛向光影裏出現。六代祖師向光影裏說法度人。四聖六凡向光影裏頭出頭沒。山河大地向光影裏成立。諸人若信得及去。覓其光影來處了不可得。便乃坐斷報化佛頭。若信不及。十二時中被光影使得七顛八倒。</p>
<p>上堂。今朝正月半。普請大家看。過去燈明如來在汝諸人脚跟下放光動地。還見麼。若也見得。神頭鬼面裏。元來有人在。若見不得。切忌撞牆撞壁。</p>
<p>上元上堂。十五日<span class='corr'>已</span>前。明頭來明頭打。十五日<span class='corr'>已</span>後。暗頭來暗頭打。正當十五日。一鐙燃百千鐙。鐙鐙相續。廓徹聖凡。觀世音菩薩將錢買胡餅。放下因什麼却是箇鐵酸豏。若作佛法商量。故是匙挑不上。不作佛法商量。平地陷人無數。總不與麼。也是食飽傷心。下座。</p>
<p>無用寬禪師元宵上堂。者一點子光明。歷劫不被人瞞。汝等小根淺德。只去經教中文書裏尋行數墨胡鑽亂鑽。縱使辯才無礙。也只是會得箇乾慧。蹉過了光陰。好的勾當千般萬般。無用老人今日不惜口業。捋下面皮與你明白說破。教你休去歇去。萬年一念一念萬年。非惟一生受用。免致永墮黃泉。伶俐衲子剔起心鐙。照徹無量無邊。卓拄杖一下。喝一喝云。參堂去。下座。</p>
<p>雪巖欽禪師元宵上堂。元宵令節。且喜天晴。高燒銀燭。照佛光明。集雲峯無油不點。非常烜赫逈出常情。何也。我見鐙明佛。本光瑞如此。</p>
<p>元宵上堂。去歲元宵節。無油不點鐙。今歲元宵節。有月照危層。藥師琉璃光佛示現端嚴妙相。一一在諸人眉毛眼睫上放大光明。還見麼。見被見礙。不見被不見礙。去却見。除却礙。三門與佛殿相對。</p>
<p>元宵上堂。雨中鐙。雲中月。最分明。太皎潔。汝等諸人聞恁麼道。將謂夢中說夢。殊不知荊棘林中。一片田園逈別。且道與仰山相去多少。異車同轍。</p>
<p>高峯妙禪師元宵上堂。參禪須是鐵漢。著手心頭便判。只如雪覆千山孤峯不白。作麼生判。擲拄杖云。上元定是正月半。</p>
<p>中峯本禪師元宵示眾。須彌鐙王如來與藥師琉璃光佛昨夜在十字街頭相遇。乃擕手看鼇山鐙火。忽撞見箇龐眉雪頂老漢。向百眾人前說四句偈。謂惟心即佛。即佛惟心。此話相傳古到今。對面不知鐙是火。區區徒向外邊尋。時二如來忍俊不禁乃厲聲曰。你說也是。惟欠悟在。只箇即心是佛即佛惟心。說與三歲小兒悉皆領會。柰何不悟。說食不療饑也。請問悟時消息。乃曰。試以喻明。有人失去徑寸之珠。雖百千兩金不足與較其價之輕重。使此珠不獲。雖萬死莫酬。其尋求之心。鏤之肺肝刻之心膂。形之夢寐貫之見聞。念念不忘孜孜不捨。一日不獲則一日之念不休。一年不獲則一年之心不廢。愈不見愈精勤。益不獲益勇銳。乃至情消想竭思苦神窮。寒暑兩忘寢食俱廢。積年累歲。正於無可捉摸處。驀忽入手。圓陀陀光漾漾。其三十年馳求之心一時頓息。是謂悟也。其尋覓此珠於心勦形瘵之際。豈非參乎。忽頓現此珠於神明意朗之頃。豈非悟乎。苟不因參尋之難。安有此悟獲之喜也。與論至此。忽被箇傍不甘底一喝喝散。惟見鐙自是鐙。火自是火。樓臺突兀車馬交馳。華敷井井金蓮。燄續條條玉燭。胡張三。黑李四。萬人海裏醉扶歸。查沙鬼。大齋郎。百戲場中狂未歇。正恁麼時。且不涉悟迷共樂昇平底句如何舉似。琉璃滿腹藏明月。菡萏渾身放寶光。</p>
<p>無文璨禪師元宵上堂。竪拂子云。肥不剩肉。瘦不露骨。動地放光明。眼睛烏律律。山僧見了未免合掌讚歎。道箇不是心不是佛不是物。</p>
<p>佛國白禪師上堂。過去<span class='corr'>已</span>過去。未來且莫算。正當現在事。今朝正月半。明月正團圓。打皷普請看。大眾。看即不無。畢竟喚甚麼作月。休於天上覓。莫向水中尋。</p>
<p>法泰禪師上堂。今朝正月<span class='corr'>已</span>半。是處燈火繚亂。滿城羅綺駢闐。交互往來遊翫。文殊走入閙籃中。普賢端坐高樓看。且道觀音在甚麼處。震天椎畫皷。聒地奏笙歌。</p>
<p>竹泉林禪師元宵上堂。今朝上元節。雪霽見晴春。梵剎鐙千點。長空月一輪。皷鐘喧靜夜。歌管閙比隣。總是圓通境。何須別問津。</p>
<p>上堂。古杭管內靈隱名山。肇建於東晉咸和年間。慧理法師為第一祖。今日上元令節諸處放燈。知事直歲各各照管風燭。下座。</p>
<p>藏叟珍禪師元宵上堂。春雪寒。春宵短。古佛心。破燈盞。正法眼。乾紙撚。抖擻精神只管看。看到北斗西移南斗東轉。上元依舊正月半。</p>
<p>天目禮禪師元宵上堂。三五元宵節。燒鐙奪夜寒。滿城人共賞。徹曉恣歌歡。燃鐙古佛閧閧地。更無一人識他。且道廣壽還識也無。乃云。不識不識。</p>
<p>元宵上堂。昨夜摩騰法師徧點蓮燈助佛光明。直得善信真人失却光彩。太白龍王出來道。我從龍種上尊王佛時便住此山。未聞有者箇消息。於是空中打箇閃電。變作滿天黑風暴雨。還委悉麼。我見鐙明佛。本光瑞如此。</p>
<p>元叟端禪師元宵上堂并謝監收浴主維那。千粒萬粒從一粒生。只者一粒從甚處生。千鐙萬鐙從一鐙起。只者一鐙從甚處起。識得一鐙。千鐙萬鐙鐙鐙不疑。識得一粒。千粒萬粒粒粒無礙。三脚驢子弄蹄行。踏破無邊香水海。拈拄杖卓一卓。頂門也少者一槌不得。</p>
<p>上元上堂。盡大地是一椀鐙。三世諸佛六代祖師天下老和尚在鐙影裏橫屍露骨。進一步。築碎釋迦腦門。退一步。踏折達磨脊梁。不進不退。坐在臨濟德山鼻尖上。且作麼生得平展去。良久云。海枯終見底。人死不知心。</p>
<p>定慧式禪師元宵上堂。一月初圓百川澄影。一燈發彩萬炷流輝。月無留影之心。燈無傳輝之念。若得如是。可以處於諠譁入乎塵俗。運大悲光於沙界。開普門眼於生靈。豈惟觀音大士三十二種妙應無方。具縛凡夫一一皆能開正法眼。雖然如是。也須是斬釘截鐵漢始得。其或不然。靜處薩婆訶。</p>
<p>恕中慍禪師元宵上堂。天上月圓。人間燈晃。曠劫來事。不隔纖塵。有佛處不得住。無佛處急走過。</p>
<p>元宵請後堂首座上堂。曠大劫來燈一椀。照天照地幾人知。要看不盡傳持處。兜率宮中夢覺時。</p>
<p>月江印禪師元宵上堂。今朝正月十五。處處村歌社舞。曲彔床上老僧。隨分說佛說祖。雪峯輥毬。禾山打皷。驚起東海鯉魚。吞却南山猛虎。報諸人。休莽鹵。我見鐙明佛。本光瑞如此。</p>
<p>用彰俊禪師元宵上堂。燃燈前。色空明暗兩無偏。燃鐙後。大地山河顛倒走。正燃鐙。萬別千差一道明。火照火兮如白晝。光吞光也見真鐙。擊拂子下座。</p>
<p>元宵上堂。鐙明佛以一光散作百千萬億光。謂之現瑞。瑞巖以百千萬億本光聚作一光。亦謂之現瑞。古今日月。古今山河。古今光明<span class='note-inline'>(古今祥瑞)</span>。且道鐙明佛光與瑞巖之光是同是別。廣南除夜納凉。五臺六月下雪。</p>
<p>楚石琦禪師元宵上堂。烈燄爐中撈得月。此月了無圓缺。大洋海底剔金鐙。此鐙不屬晦明。正當正月十五日。天上人間標不出。黑似漆。明如日。自古自今誰得誰失。皆吾心之常分。非有假於他術。喝一喝。</p>
<p>元宵上堂。今朝正月半。鐙月光撩亂。目前無一物。打皷普請看。復云。<span class='corr'>刺</span>破眼。</p>
<p>元宵上堂。一切月以一月為真。一切鐙以一鐙為體。一即一切一切即一。一從甚麼處起。洎合錯下註脚。</p>
<p>元宵懺會上堂。有一人具大闡提。作無間業。捨戒定慧。行貪嗔癡。栽蒺䔧於三有田中。種荊棘於一真地上。乃至謗佛毀法破和合僧。寧可永刧沉淪。不求諸聖解脫。直待一切眾生成佛盡。乃發阿耨多羅三藐三菩提心。未審此人如何懺悔。良久。鑊湯鑪炭吹教滅。劍樹刀山喝使摧。</p>
<p>元宵上堂。始賀大年朝。又當正月半。看看百草長。急急三春換。世事密如麻。光陰忙似鑽。杖頭窟磊子。舉動令人羨。村歌社舞鬬施呈。直截示人人不薦。</p>
<p>了庵欲禪師元宵上堂。鏡鏡交輝。燈燈相燭。境智互融。事理俱備。喚作華藏性海。正是平地揚波。直饒盡乾坤大地無纖毫過患。猶是轉句。不見一色。始是半提。更須知有全提時節。便恁麼去。法堂前何止草深一丈。放過一著。有箇商量。山門新舊知事隨年進退。因時請得首座表率維那舉唱。洗光佛日重整頹綱。見前諸德一一循規守矩。人人舍短從長。信手揭開釋迦老子青蓮華眼。徐步踏著達摩大師生鐵脊梁。有底碩學飽參與汝證據。無底良辰美景與汝敷揚。以拂子畫一畫云。好事不須頻話會。留將和氣暖肝腸。</p>
<p>元宵進退兩序上堂。十五日<span class='corr'>已</span>前明中有暗。十五日<span class='corr'>已</span>後暗中有明。正當十五日明暗雙忘體用俱寂。譬如千鐙洞照一室。光光交羅各不相借。且道是知事分上事。頭首分上事。諸人分上事。莫有道得底麼。拈拄杖卓一下云。蟭螟睫上放元宵。狸奴倒上菩提樹。</p>
<p>元宵進退兩序上堂。以字既不成。八字亦不是。侍者參得禪。畢竟誰相委。三脚驢子弄蹄行。八臂那吒闌不住。覺皇殿上慶賞元宵。妙觸宣明成佛子住。擊拂子云。相逢不飲空歸去。洞裏桃花解笑人。復舉藥山謂雲巖云。與我喚沙彌來。巖云和尚喚他作甚麼。山云我有箇折脚鐺子要伊提上挈下。巖云與麼則與和尚共出隻手。應庵和尚云。藥山道頭雲巖知尾。雖然頭尾兩全。要且不識羞恥。師云。老應庵只知其一不知其二。然儉生不孝義出豐年。彼時藥山一箇折脚鐺子。只消雲巖提上挈下<span class='corr'>已</span>自有餘。較之本覺。今日若非兩班賢佐協力扶持。便見灰寒火冷。以故不蓄莖虀粒米。直教來者飽齁齁地去。豈不出他古人。還委悉麼。雪後始知松栢操。事難方見丈夫心。</p>
<p>元宵上堂。釋迦老子道。一人發真歸元。十方虗空悉皆消殞。五祖和尚道。一人發真歸元。十方虗空築著磕著。若向築著磕著處會得。只會祖師禪。不會如來禪。若向悉皆消殞處會得。只會得如來禪。要且未會祖師禪。山僧道。一人發真歸元。十方虗空性相平等。且道是祖師禪如來禪。喝一喝云。一釋迦。二元和。三佛陀。自餘是甚麼盌脫丘。</p>
<p>元宵上堂。若論此事。正如一燈分為千鐙。鐙鐙相續無有窮盡。在東則為知事。在西則為頭首。在方丈則為住持。在閒寮則為耆舊。至於三條椽下七尺單前。經行坐臥卷舒出沒。莫不以此鐙而為佛事。一明一切明。一用一切用。重重主伴歷歷交參。無黨無偏無新無故。只貴現成受用。到頭不涉安排。任是疥狗泥猪。少他一分不得。擊拂子。一氣不言含有象。萬靈何處謝無私。</p>
<p>元宵南山和尚至上堂。盡法界是一真鐙。徧塵區是一佛剎。靈利漢一踏踏翻。非惟可以觀光上國獨步大方。便乃控佛祖宏機廓人天幽跡。好大眾。頭峭五嶽。眼生三角。左刮龜毛。右截兔角。焦尾忽乘雲雷飛。金毛亂觸日月落。月裏仙人巧畫眉。九逵擺動黃金鐸。喝一喝。</p>
<p>元宵上堂。十五日<span class='corr'>已</span>前明不見暗。十五日<span class='corr'>已</span>後暗不見明。正當十五日。譬如一室中然一鐙。外懸十鏡。鐙鏡交輝重重無盡。喚作境智互融事理俱備。不妨奇特。若約衲僧分上。正是抱橋柱洗澡。把䌫放船。有甚共語處。豈不見臨濟會下兩堂首座相見同時下喝。直是賓主歷然。若也見得。非惟慶快平生光揚宗眼。便可向高高峯頂行船。深深海底走馬。利劍提來斬萬機。將報不平繞天下。喝。</p>
<p>愚庵及禪師上堂。今朝正月十五。開却千門萬戶。斬新舊日風規。掃蕩陳年露布。良久云。春暖畫堂多富貴。夜深鐙月兩相宜。</p>
<p>元宵上堂。人人自有光明在。看時不見暗昏昏。既是自<span class='corr'>己</span>光明。因甚看時不見。驀拈拄杖敲燭臺云。一鐙發千光。千光一鐙見。</p>
<p>上堂。十五日<span class='corr'>已</span>前春雨如膏。十五日<span class='corr'>已</span>後春光似箭。正當十五日。管絃沸月宣和氣。鐙火燒空奪夜寒。拈鐙籠來佛殿裏。將山門安鐙籠上。一切智智清淨。無二無二分。無別無斷故。驀拈拄杖云。三歲孩兒抱花皷。莫來攔我毬門路。</p>
<p>天真則禪師元宵上堂。元宵月正圓。因甚道月半醆子撲落地。楪子成兩片。直得鬱藍天上樂奏昇平。娑竭海中金鰲皷舞。帝網重重發現。百千日月交輝。總與麼薦得。早是隨他光影轉。且道畢竟如何。擊拂子云。醉乘白鶴登雲闕。夢跨青鸞入絳宮。酒醒眼開俱不見。閒花野草自春風。</p>
<p>石屋珙禪師元宵謝東班殿主并無念西堂上堂。進以禮。退以禮。天地與我同根。萬物與我一體。爛生薑。陳皂角。舊笊籬。破木杓。東頭賣賤西頭賣貴。有利無利不離行市。夜來無位真人提金剛圈。點飛龍馬。走徧四天下。却與寰中和尚在蟭螟眼裡共賞元宵。天曉起來依然即在赤肉團上。卓拄杖一下云。我見鐙明佛。本光瑞如此。</p>
<p>元宵上堂。山堂兀坐思悠悠。節令推遷莫暫留。新歲始聞歌皷吹。元宵又見挂鐙毬。心田荊棘參天長。業海波濤滾底流。不向死前先畫䇿。草根從自鏁枯髏。</p>
<p>元宵上堂。南閻浮地以音聲為佛事。十方俱擊皷。十處一時聞。福源寺裏上堂。西林寺裡一一聽得。西林寺裏念佛。福源寺裡一一聽得。讚歎也獲一分功德。毀謗也獲一分功德。一即一切一切即一。鸚湖市上做元宵。因甚東家點鐙西家暗坐。你也理會不得。我也理會不得。冷水浸冬瓜。大家相淈[泳-永+盾]。</p>
<p>天隱修禪師元夕上堂。然鐙佛為汝諸人授記去也。以拄杖右邊卓一下。釋迦牟尼過者邊著。復以拄杖左邊卓一下。慈氏世尊過者邊著。且道今當第幾。以拄杖中間卓一下。誰取正眼覷著。擲拄杖下座。</p>
<p>箬庵問禪師元宵解制上堂。來底自來。去底自去。水上葫蘆。按捺不住。是則蝦蟆跳上天。不是則大蟲吞却虎。是與不是互相鈍置。碧眼黃頭何本可據。無繩自縛去死十分。有眼如盲調絃膠柱。何似生。遼天鶻萬里雲。只一突鬼爭漆桶。夜相揩本光。照見鐙明佛。</p>
</div>
<div class='div-other'><a id='mulu255' />
<p class='h1'>二月閉罏日提綱</p><p>雪嶠信禪師罷罏上堂。一二三四五六七。萬仞峰頭獨足立。良久云。一期過了。堂中不見一箇半箇。且喜太平。十字街頭撞著馬相公。與你索飯錢。你作麼生抵對。喝一喝。春風日日到園林。夜夜面南看北斗。</p>
<p>牧雲門禪師罷罏上堂。孟冬十月記開罏。看看逗到上元時。雖然村落無鐙火。別有光明一段奇。諸人若也尚留觀聽。古南未免從胸卍字涌出寶光慇懃相送。驀拈拄杖云。者木上座又道不必不必。何故。擲下云。家家門前火把子。</p>
</div>
<p class='juan'>列祖提綱錄卷第三十九</p>
</div><!-- end of div[@id='body'] -->
</body></html>