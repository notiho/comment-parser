<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu261' />列祖提綱錄卷第四十一</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu262' />
<p class='h1'>立秋日提綱<span class='note-inline'>(七月)</span></p><p>密庵傑禪師立秋上堂。一葉落。天下秋。風高雲淡。水碧空浮。達磨不會接手句。少林空坐冷啾啾。尀耐雲門垛根漢。復於頭上更安頭。記得僧問雲門。達磨九年面壁意旨如何。門云念七。師喝云。果然只在者裏。良久復云。勘破了也。</p>
<p>法石空禪師立秋上堂。千家樓閣。一霎秋風。祇知襟袖凉生。不覺園林葉落。於斯薦得。觸處全真。其或未然。且作寒溫相見。</p>
<p>斷橋倫禪師立秋上堂。德山低頭。夾山點頭。俱胝竪起手指頭。玄沙[祝/土]破脚指頭。提起拄杖云。都來不出山僧拄杖頭。何以見得。卓拄杖云。一葉落。天下秋。</p>
<p>愚庵及禪師秋日示眾。叨據名藍海上洲。慙無道福繼芳猷。宗綱委地方堪憫。聖德如天未易酬。好把靈符懸肘後。莫將閒事涴心頭。金風昨夜飄梧葉。地北天南又早秋。</p>
</div>
<div class='div-other'><a id='mulu263' />
<p class='h1'>開旦過提綱<span class='note-inline'>(八月)</span></p><p>天目禮禪師上堂。諸方今日旦過堂開盡皆容受。福泉深山牢關把定一跡難登。且道放開即是把定即是。王郎衫袖濶。鄭老帽簷高。</p>
</div>
<div class='div-other'><a id='mulu264' />
<p class='h1'>中秋日提綱</p><p>真淨文禪師上堂。今朝八月中秋。正是月圓當戶。所謂盲者不見。非日月之咎。故經云。是法平等。無有高下。迷者自迷。悟者自悟。大眾當知。不得莽鹵。</p>
<p>五祖演禪師中秋上堂。中秋月。中秋月。古今盡謂尋常別。別不別。皎皎清光徧大千。任從天下紜紜說。</p>
<p>圓悟勤禪師中秋上堂。秋半西風急。當空月正圓。蕭蕭木葉落。湛湛露珠懸。嘹唳衝雲鴈。凄清抱樹蟬。頭頭渾漏泄。切忌覓幽玄。</p>
<p>大慧杲禪師中秋上堂。人有心看月。月無心照人。有無成一片。方始得惺惺。驀拈拄杖卓一下云。者箇不可不惺惺。擲下云。若知撲落非他物。始信縱橫不是塵。</p>
<p>中秋上堂。舉仰山與長沙翫月次。山以手指月云。人人盡有者箇。只是用不得。沙云却是請汝用。山云作麼生用。沙近前一踏踏倒仰山。山起來云直下是箇大蟲。師云。皎潔一輪。寒光萬里。靈利者葉落知秋。傝䢇者忠言逆耳。休不休。<span class='corr'>已</span>不<span class='corr'>已</span>。小釋迦有陷虎之機。老大蟲却無牙齒。當時一踏豈造次。驀然倒地非偶爾。眾中還有緇素得二老出者麼。良久云。設有也是掉棒打月。</p>
<p>或菴體禪師中秋上堂。天上中秋月。人間半夜燈。不辜黃面老。何媿黑衣卿。正按乾坤濶。旁提星斗明。朝昏門大啟。飲啄慶生平。</p>
<p>壽寧道完禪師上堂。古人見此月。今人見此月。此月鎮常存。古今人還別。若人心似月。碧潭光皎潔。決定是心源。此說更無說。咄。</p>
<p>法泉佛慧禪師中秋上堂。畫一圓相以手拓起云。諸仁者。還見麼。團團離海嶠。漸漸出雲衢。諸人若也未見。莫道南明長老措大。相却與寶華王座上念中秋月詩。若也見得。此夜一輪滿。清光何處無。</p>
<p>投子普聰禪師中秋上堂。寂住峰頂葉落歸根。明月堂前金風玉露。且道深秋一句作麼生道。良久云。古往不知何處去。後夜依前月到窻。下座。</p>
<p>泐潭景祥禪師中秋上堂。靈山話。曹谿指。放過初生斫頭底。未問龍眠老古錐。昨夜三更轉向西。正當恁麼時。有人問如何是月。向明暗未分處道得一句。便與古人共出隻手。如或未然。寶峰不免依樣畫樣應箇時節。乃打一圓相曰。清光萬古復千古。豈止人間一夜看。</p>
<p>虎丘隆禪師中秋日上堂云。摩竭掩室。毗耶杜詞。斯皆理為神御。故口以之而默。豈曰無辯。辯所不能言也。放出<span class='corr'>陝</span>府鐵牛。觸殺嘉州大象。撞透天關掀翻地軸。看看。磕破諸人髑髏。還有識痛痒者麼。良久云。萬山不隔今宵月。一片清光分外明。</p>
<p>劍門分禪師中秋上堂。八月十五中秋節。月滿長空光皎潔。還見麼。拍禪床云。劍門者裏不是天機輕漏泄。葢是老婆心太切。大眾。尋光弄影沒交涉。下座。</p>
<p>羅漢南禪師上堂。禪不禪。道不道。三寸舌頭胡亂掃。昨夜日輪飄桂花。今朝月窟生芝草。阿呵呵。萬兩黃金無處討。一句絕思量。諸法不相到。</p>
<p>靈隱淳禪師中秋上堂。吾心似秋月。碧潭清皎潔。乃喝云。寒山子話墮了也。諸禪德。皎潔無塵。豈中秋之月可比。虗明絕待。非照世之珠可倫。獨露乾坤。光吞萬象。普天匝地。耀古騰今。且道是箇甚麼。良久云。此夜一輪滿。清光何處無。</p>
<p>寓庵潛禪師中秋上堂。去年人看中秋月。今年人看中秋月。今年人是去年人。去年月是今年月。還有人向者裏著得一隻眼麼。若也著得。徑山分半院與伊住。其或未然。歸堂喫茶。<span class='note-inline'>(一作大慧)</span></p>
<p>雪巖欽禪師中秋上堂。暈入靈犀。胎含老蚌。正好修行。正好供養。有人於此拂袖便行。脚跟下<span class='corr'>已</span>喫三十拄杖。何以見得。禪歸海。經歸藏。</p>
<p>中秋上堂。非闕不知圓。非圓不知闕。圓闕本相因。本無圓與闕。既無圓闕。是汝諸人向甚處見月。竪拂子云。團團離海嶠。漸漸出雲衢。打圓相。此夜一輪滿。清光何處無。</p>
<p>中秋上堂。好供養。好修行。拂袖便去。也不多爭。何故。此夜一輪滿。清光何處無。</p>
<p>中峰本禪師獅子巖東岡幻住庵中秋示眾云。天上月。水中月。光漾漾。與誰說。今宵幸遇中秋節。記得靈山話。曹溪指。南泉翫。寒山比。將謂廣寒殿裏別無。人元來總是弄巧翻成拙。竹影篩金。瑤堦積雪。盡謂一輪光皎潔。那知今夜圓。後夜缺。有箇譬喻試聽說。三十夜止有一夜圓。此圓時如諸禪德之精勤勇猛也。三百六十夜止有一夜是中秋。此中秋之月如諸禪德於精勤勇猛中打成一片之時也。柰何精勤時少懈怠時多。又奚止於一暴十寒而<span class='corr'>已</span>哉。雖三百六十夜遇此良宵。其或癡雲驟起迷霧橫陳。覿體暗昏昏依舊沒交涉。無始時來總是恁麼蹉過。昔人有喝火口號。謂日間閙炒炒。夜間靜悄悄。可惜好光陰。一時都過了。照顧火燭時。聞者多有警。省本上座對此中秋之月亦有箇口號。勉為大眾舉似。天上月月月。二十九夜缺。只有今夜圓。莫教雲霧攝。攝不攝。眨得眼來天又明。寬著程途。且待三生六十劫。</p>
<p>石屋珙禪師中秋上堂。初三月。十五月。缺時無圓。圓時無缺。圓缺不相干。清光常皎潔。昨夜蟾宮雨露多。天風吹落黃金屑。</p>
<p>中秋上堂。黑月難見。白月易見。黑白未分<span class='corr'>已</span>前。眼見何如心見。所以道。見見之時。見非是見。見猶離見。見不能及。卓拄杖云。昨夜蟾宮桂子開。好風吹下天香來。昭王白骨埋青草。無人為掃黃金臺。</p>
<p>中秋謝藏主上堂。天上月正圓。人間月方半。諸人恐未知。打皷普請看。道是如來藏裏摩尼珠。又似賓頭盧尊者手中琉璃椀。比也不可比。辨也不可辨。天風吹露濕桂花。香浸雲邊廣寒殿。</p>
<p>笑隱訢禪師中秋上堂。舉盤山道。心月孤圓。光吞萬象。光非照境。境亦非存。光境俱亡。復是何物。師云。盤山好箇心月孤圓。又道復是何物。惜乎話作兩橛。報國不是將官物作自<span class='corr'>己</span>人情。也要諸人同一受用。玉露暗飄無景樹。金風微動夜明簾。木人鞭起泥牛吼。不許蒼龍臥碧潭。</p>
<p>恕中慍禪師中秋謝侍者上堂。一痕未吐。千聖罔測。其由三五正圓。萬像莫逃其質。長沙與仰山一踏。南泉拂袖便行。諸人還會麼。犀牛扇子無頭角。拈起清風徧大千。</p>
<p>古梅友禪師中秋上堂。衲僧家。沒來由。天不管。地不收。杖頭挑日月。隨處逞風流。業海深無底。隨流輥入流。還有得知時節底麼。莫問渠儂知不知。一輪明月挂中秋。</p>
<p>南石琇禪師中秋上堂。有進有退有主有賓。有權有實有照有用。眼目人天綱維法社。者箇是衲僧分上事。三家村裏臭老婆左塗右抹。十字街頭廖胡子東倒西擂。且道是什麼人分上事。良久。此夜一輪滿。清光何處無。</p>
<p>無文璨禪師中秋謝修造進嚴耆舊上堂。土木場中輥一回。平生<span class='corr'>己</span>眼豁然開。廣寒宮殿無關鑰。撞破髑髏歸去來。</p>
<p>中秋上堂。拍禪床云。山僧今日豁開廣寒宮殿。千門萬戶六通四闢。普請盡大地人穩步而升。操三寸戈與萬人敵。雖然。仙桂第一枝。畢竟誰折得。</p>
<p>鐵關樞禪師中秋上堂。缺月圓月半明半暗。吞月吐月全放全收。拂子打圓相。一點光吞萬象秋。</p>
<p>楚石琦禪師中秋上堂。天地未分時。高低覆載何在。日月不到處。光明照燭無偏。真箇是描不成畫不就。昨夜三更白如晝。</p>
<p>中秋上堂。舉雲巖掃地次。道吾云何得大區區生。巖云須知有不區區者。吾云與麼則第二月也。巖竪起帚云者箇是第幾月。吾拂袖出去。雲門云奴見婢殷勤。師云。雲巖竪起帚道。吾便出去。總是第二月。那箇是不區區者。此夜一輪滿。清光何處無。</p>
<p>中秋上堂。貴買朱砂畫月。筭來枉用工夫。純將白粉塗成。要且未是真月。文殊道。但一月真。中間自無是月非月。竪拂子云。本無偏照處。剛有不明時。</p>
<p>中秋上堂。一月普現一切水。一切水月一月攝。盡大地是水。阿那箇是月。盡大地是月。阿那箇是水。你若不信。錢塘江裏少哩。</p>
<p>中秋上堂。天上月圓。人間月半。古人道。赫日猶虧半。烏沉始得圓。且那一半落在甚麼處。更深夜靜。共伊商量。</p>
<p>中秋上堂。鳳山說何似萬象說。八月十五夜。月最親切。八月十八日。潮更直截。聞不聞。瞥不瞥。嘉州大象喫蒺藜。<span class='corr'>陝</span>府鐵牛流出血。</p>
<p>了庵欲禪師中秋上堂。舉馬祖與西堂百丈南泉翫月公案。師云。言氣相投。機感相應。古今盡謂翫月話奇特。殊不知馬大師憐兒不覺醜。若也據令而行。者一隊弄光影漢總好與本分草料。免見門戶寂寥。拍禪床云。禹力不到處。河聲流向西。</p>
<p>上堂。好箇中秋節。莫言無供養。風吹丹桂花。清香滿天上。諸人眼裏也飽。耳裏也飽。鼻裏也飽。只恐肚裏不飽。若得肚裏飽去。則不疑佛不疑祖不疑天下老和尚。拈出袖裏金鎚。打開光明寶藏。不涉凡聖路岐。便是渡河香象。喝一喝。</p>
<p>中秋上堂。久矣不上堂。口邊生白醭。侍者來燒香請法。拈出秦時舊[車*度]轢。金剛腦後下一鎚。空裏磨盤生八角。寒山撫掌笑呵呵。夜來月向西邊落。喝一喝。</p>
<p>中秋客至上堂。靈山指月。曹溪話月。馬祖百丈西堂南泉翫月。盤山道。心月孤圓。光吞萬象。光非照境。境亦非存。光境俱亡。復是何物。癩馬繫枯樁。洞山道。光境未亡復是何物。黑牛臥死水。育王師翁云。月在水中撈不上。徒勞[翟*支]碎水中天。夜深山寺開門睡。月自飛來在面前。用盡自<span class='corr'>己</span>心。笑破他人口。本覺今日中秋。靈山上客垂訪。適值滿天風雨。既無可修行。又無可供養。終不拂袖便行。未免相與憑危欄倚曲檻。推出手面一輪。直是清光萬里。三關不立。開鑿人天。四句頓除。光揚祖道。擊拂子云。八萬四千非鳳毛。三十三人入虎穴。</p>
</div>
<div class='div-other'><a id='mulu265' />
<p class='h1'>重陽日提綱<span class='note-inline'>(九月)</span></p><p>真淨文禪師上堂。先上座煑黃栗粥供養禪眾。喫了總飽齁齁地。挂起鉢盂。知恩方解報恩。三十年後不得辜負趙州老。直饒當下見得倜儻分明。不隨古人言語所轉。各證無生法忍得大解脫。須知三年一閏九月重陽。是何宗旨。喝一喝下座。</p>
<p>天童樸禪師重陽上堂。牛皮鞔露柱。露柱啾啾叫。鐙籠佯不知。虗明還自照。殿脊老鴟吻。聞得呵呵笑。三門側耳聽。就上打之遶。譬如十日菊。開徹阿誰要。阿呵呵。未必秋香一夜衰。熨斗煎茶不同銚。</p>
<p>石門雅禪師重陽示眾。茱萸鮮嫩菊花香。暢殺陶家醉倒郎。我輩泛觴雖絕分。東籬閒玩也無妨。大眾。閒玩即不無。且道眼在什麼處。知有底。眉毛眼上橫。未諳者。紅黃裏亂走。阿呵呵。今日元來九月九。喝一喝。</p>
<p>永泰覺禪師上堂。金風<span class='corr'>淅</span>瀝。玉露凄清。菊解香苞。稻懸嘉穟。時清道泰。野老謳歌。處處登高。人人歡樂。諸禪德。祇如林間衲子豈不知時。若也燕默忘形。昧他光景。翠微深處不逐四時。一炷旃檀無恩不報。拍禪床下座。</p>
<p>月頂輪禪師重陽上堂。重陽何物助僧家。籬菊枝枝盡發花。不學故侯將伴飲。為君泛出趙州茶。只此一盃醒大夢。盧仝七碗謾矜誇。良久曰。便請。卓拄杖一下。</p>
<p>寓庵潛禪師菊旦上堂。今朝九月初九。天色半晴半雨。衲僧鼻孔眼睛。切忌和泥合水。廼顧視大眾。惺惺直是惺惺。伶俐不妨伶俐。等閒問著十人。五雙不知落處。不見道。事因叮嚀起。<span class='note-inline'>(一作大慧)</span></p>
<p>羅漢南禪師示眾。[颱-台+弗][颱-台+弗]籬根菊正黃。妙談西祖意琅琅。不知誰解聞斯語。堪為宗門立紀綱。便見羅漢拂子展大神通。化作文殊普賢觀音勢至。穿過諸人髑髏。必也盡知來處。可謂於出入息中供養恒沙諸佛。若也不知。分付德山臨濟。擊一擊。</p>
<p>愚庵及禪師九日上堂。舉大茅示眾云。欲識諸佛心。但向眾生心行中識取。欲識常住不遷義。<span class='corr'>但</span>向萬物凋落處會取。師云。古人言不虗發。發必全真。眾生現行無明煩惱業識茫茫。作麼說箇諸佛心。秋變冬凋。春生夏長。萬物榮謝無有停息。又如何說箇不遷義。三玄三要事難分。得意忘言道易親。一句明明該萬象。重陽九日菊花新。拍禪床云。汾陽和尚來也。切忌錯下註脚。</p>
<p>重陽上堂。舉真淨和尚云。九日無白醪。飽餐黃栗糕。十日有黃菊。催人打禾穀。五更鐘未鳴。隣鷄<span class='corr'>已</span>數聲。相逢不下馬。各自奔前程。師云。逸格風流。通身文<span class='corr'>采</span>。老雲庵美則美矣。若約衲僧分上。猶欠勦絕在。山僧效顰亦有一偈舉似大眾。非圖邁古超今。且要應時應節。九日無白醪。萸茶滿椀澆。十日有黃菊。凉飈動林麓。五更鐘未鳴。過鴈兩三聲。更欲求玄旨。迢迢十萬程。</p>
<p>上堂。舉白雲示眾云。金蕊叢叢帶露新。<span class='corr'>采</span>來烹茗賞佳辰。浮杯何必須宜酒。但有清香自醉人。開福道。白雲老人大似巧媳婦做出無麵餺飥。惜乎知味者少。開福效顰亦有一偈。重陽黃菊未成花。落帽無勞憶孟嘉。但得青山長在眼。不妨流水去無涯。師云。白雲開福大似徐六擔板各見一邊。徑山見處也要諸人共知。時移節換是尋常。過了重陽又一陽。人事自生今日意。黃花只作去年香。</p>
<p>笑隱訢禪師重陽上堂。中峰用處沒疎親。道合寧論主與賓。却笑汾陽彊分別。重陽九日菊花新。</p>
<p>鐵關樞禪師重九上堂。九月九。醭生口。茱萸茶。菊花酒。三世諸佛不知有。</p>
<p>無文璨禪師重九上堂。天地一東籬。萬古一重九。黃花三兩枝。東湖隨分有。逢人不拈出。只麼空雙手。醉殺天下人。不是茱萸酒。</p>
<p>千巖長禪師上堂。九月九。家家盡喫茱萸酒。堪笑山居道者家。兩枚豆糉塞却口。太寒酸。無可有。八角磨盤空裏走。却有些兒勝俗人。日日面南看北斗。</p>
<p>了庵欲禪師重九客至上堂。兩兩不成雙。三三自成九。本色住山人。何處尋窠臼。卓拄杖云。離四句。絕百非。驢前馬後。莫亂針錐。</p>
<p>九日上堂。三四五六七八九。碧眼胡僧不知有。三更收得夜明符。天曉起來成漏逗。籬下黃花爛熳開。龍山落帽霑風埃。令人長憶龐居士。天上人間不可陪。阿呵呵。會也麼。若也不會。山僧更道兩句去也。石頭一箇住山斧。古往今來稱獨步。馬師胡亂三十年。誰道少鹽還少醋。喝一喝。</p>
<p>上堂。舉白雲示眾云。金蘂叢叢帶露新。<span class='corr'>采</span>來烹茗賞佳辰。浮盃何必須宜酒。但有清香自醉人。師云。白雲老人大似巧媳婦做出無麵餺飥。惜乎知味者少。開福效顰亦有一偈。重陽黃菊未成花。落帽無勞憶孟嘉。但得青山常在眼。不妨流水去無涯。</p>
<p>九日進退頭首上堂。今朝九月九。萬物隨時候。滿泛茱萸茶。何用菊花酒。畢竟醉兀兀。不似長醒醒。諸人若也信得及。便見堂中上座決有長處。知得堂中上座決有長處。便知釋迦老子橫說竪說直說曲說。四十九年重重敗闕。知得四十九年重重敗闕。便知興化堂前饡飯吹香。克賓維那全鋒敵勝。知得克賓維那全鋒敵勝。便知古雪竇抑揚有準。韓大伯笑裏藏刀。知得抑揚有準笑裏藏刀。便知國師三喚侍者三應。將謂我孤負汝却是汝孤負我。雖然。且道節文在什麼處。擊拂子云。閃電爍開千聖眼。好山多在太湖中。</p>
<p>重陽永福子有和尚歸上堂。開甘露門。據甘露室。令諸眾生食甘露味。永福和尚即其人也。茲者龍歸舊窟。鳳返丹山。草木叢林頓增光彩。本覺法弟何幸如之。所謂物宜求新。人宜求舊。無端陳蒲鞋。手握赤梢鯉。倒跨三脚驢。跳出雲峰破桶篐中。<span class='corr'>揚</span>聲大叫云。欲上座。你只見錐頭利。不見鑿頭方。豈不聞佛法大事靜退小節。山僧被渠一問。直得無言可對。無理可伸。只記得汾陽和尚道。三玄三要事難分。得意忘言道易親。一句明明該萬象。重陽九日菊花新。喝一喝下座。</p>
<p>湛然澄禪師上堂。三玄三要事難分。得意忘言道易親。一句明明該萬象。重陽九日菊花新。此汾陽老人與臨濟大師共箇鼻孔毫毛竅穴一些子也不異。無端後來有箇老宿。將三玄三要逐句解說曰。體中玄。句中玄。玄中玄。雖則眉目活肖。以東墖看來。直是埋沒祖宗。賺誤後賢。何也。不見百丈云。六句內會取。三句外用得。若一句作一句說。長老自墮地獄。不干學人事。若三句作一句說。學人自墮地獄。不干長老事。驀拈拄杖云。喚作拄杖是人天有句。不喚作拄杖是聲聞無句。亦有亦無非有非無是菩薩中道句。若乃如是逐句指點。則拄杖子入地獄如箭射。然拄杖子還向你諸人曾道箇什麼來。以其無恁麼事。所以能穿過你諸人髑髏。透入你諸人眼睛。你諸人也須各各善知回互始得。復竪起拄杖云。看看。今日是重陽節。澄長老無可說。大家邀往煙雨樓。把手登高望秋色。遂以手作急招勢云。來來。欲窮千里目。更上一層樓。</p>
<p>牧雲門禪師重九上堂。九月重陽節。風俗愛登高。登高必須山。登山須到頂。而今時節。祖庭秋晚叢林凋零。求箇到頂底絕少。你須知得上山路也得。若知得上山路。不向中路止息。要到頂也不難。設或連上山路也不解。儘你將常熟山繞百匝千匝千年萬年。每日只見撞牆撞壁。又烏知宇宙之寬天地之大。而今一眾幸同住。山中上山路最近。遂拈拄杖指云。若解驀直去。便可傲睨天外同賞重陽。其或未然。遙知兄弟登高處。徧插茱萸少一人。</p>
<p>石雨方禪師上堂。操一葉之扁舟。是第一義。泛鑑湖之曉月。是第一義。拈妙香而氤氳。是第一義。散天花以怡悅。是第一義。法筵龍象眾在什麼處去也。移彤山向天華。天華不大。移天華向彤山。彤山不小。沒絃琴彈得者。頭頭合拍。籬邊菊賞得底。處處成歡。雖然。若是陶淵明。何須賦歸去。</p>
</div>
<div class='div-other'><a id='mulu266' />
<p class='h1'>開爐提綱<span class='note-inline'>(十月)</span></p><p>真淨文禪師開爐上堂。凡夫色礙。二乘空礙。菩薩色空無礙。目前萬象森羅。理事融通自在。僧堂又添煖火。十方高人共會。不必更分彼此。同是一真法界。喝一喝下座。</p>
<p>保寧勇禪師開爐上堂。今朝十月一。爐簇無煙火。削髮披緇流。競向爐邊坐。霜清天乍寒。水冷氷未鎻。不知天上與人間。更有阿誰過似我。拍手大笑下座。</p>
<p>法昌遇禪師開爐日以一力撾皷陞座曰。法昌今日開爐。行脚僧無一箇。唯有十八高人。緘口圍爐打坐。不是規矩嚴難。免見諸人話墮。直饒口似秤鎚。未免燈籠勘破。不知道絕功勳。枉用修因證果。喝一喝。<span class='corr'>但</span>能一念回心。即脫二乘羈鎻。</p>
<p>偃溪聞禪師開爐上堂。舉趙州和尚示眾云。老僧三十年前在南方火爐頭。有箇無賓主話。直至如今無人舉著。師云。森羅萬象。明闇色空。日夜舉揚。趙州古佛。不是不知。只為貪程太速。</p>
<p>長翁淨禪師開爐上堂。召眾打圓相云。箇是天童火爐。近前則燒殺。退後則凍殺。忽有箇漢出來道。合作麼生。㘞火爐動也。</p>
<p>超化藻禪師開爐上堂。雪滿寒窻。燒盡丹霞木佛。氷交野渡。凍殺<span class='corr'>陝</span>府鐵牛。直得寒灰發燄片雪不留。任運縱橫現成受用。諸禪德。要會麼。衲帔蒙頭坐。冷煖了無知。</p>
<p>圓悟勤禪師開爐上堂。三世諸佛向火焰裏轉大法輪。熱發作什麼。火焰為三世諸佛說法。三世諸佛立地聽。也須照顧眉毛。若是聊聞徹骨徹髓。信得及見得徹。直下與三世諸佛同生同死。與火焰同起同滅。當處解脫得大安隱。衲被蒙頭便是箇清凉世界。苟或未然。只知事逐眼前過。不覺老從頭上來。</p>
<p>開爐上堂。乾茆近火。理合先燋。滴水氷生。事不相涉。倘或透生死。明寒暑。融動靜。一去來。直得意遣情忘如癡似兀。然後乃可饑則喫飯健則經行。熱則乘凉寒則向火。雖然如是。趙州道。我在南方二十年。有箇無賓主句。直至如今無人舉得。且無賓主話火爐頭如何舉得。還委悉麼。衲被蒙頭萬事休。此時山僧都不會。</p>
<p>瞎堂遠禪師開爐上堂。天無門。地無壁。葫蘆棚上種冬瓜。兩手扶犂水過膝。跳金圈。吞栗棘。氈拍板對無孔笛。屈屈。獨脚山魈解雙趯。去年冬裏無炭燒。今年定是無火炙。饑時饑到眼睛黃。窮時窮到赤骨立。屈屈。且道屈箇甚麼。尀耐監寺．副寺．維那．典座．直歲等却與泥水匠商量。放出兩頭鴟鶻。咬殺佛殿脊。</p>
<p>或庵體禪師開爐上堂。暑往寒來十月朝。開爐著火擁雲袍。斷將不涉廉纖句。勘破當年噇酒糟。會麼。風頭稍硬暖室商量。漢語難明胡言易辨。妙峰孤頂犬競髑髏。善法堂前鬼爭漆桶。說甚面壁九年耳聾三日。胡餅是饅頭。烏龜成白鼈。東西十萬南北八千。元來只在鼻頭尖。摸著通身汗如雨。</p>
<p>開爐上堂。舉五祖演和尚示眾云。難難幾多般。易易沒巴鼻。好好催人老。默默從此得。過得者四重關了。泗洲人見大聖。焦山老漢也有此說。難難放過軟頑。易易多添瞌睡。好好和衣便倒。默默有筋有骨。過得四重關了。屋裏販楊州。其或猶豫未決。更聽一頌。夤緣過夏又經冬。難易當知好惡同。肚裏饑瘡無括擾。爐中生炭滿空紅。挑灰弄土非相許。濶論高談豈相容。疊足跏趺描不就。眼空煙景振宗風。</p>
<p>應庵華禪師開爐上堂。三世諸佛吞却火焰。火焰燒殺三世諸佛。一盲引眾盲相牽入火坑。棒打不碎底填溝塞壑。刀斫不入底臥雪眠霜。作世諦商量也得。作佛法流布也得。渾圇吞却。三十年後有人索飯錢在。直饒爛嚼白湯嚥下。未免粘牙帶齒。且道蔣山為人在什麼處。爛研巴豆三千顆。瀉盡諸方五味禪。</p>
<p>雪巖欽禪師開爐上堂。死柴頭上有無煙火。水晶宮裏烈焰燒空。舜若多神眉鬚自墮。拈拄杖云。拄杖子聞與麼道。是信耶是不信耶。卓拄杖云。雙破。</p>
<p>開爐上堂。不冷不熱爐鞴。半真半假金鍮。鑄作瓶盤釵釧。却成品字柴頭。且道與趙州無賓主話相去多少。疑則別參。</p>
<p>開爐上堂。火冷灰寒炭又無。大家兀坐嘴盧都。冷灰堆裏忽豆爆。大地通紅火一爐。世界與麼濶。火爐與麼濶則不問。且道香匙火筯大小長短相去多少。不得動著。</p>

<p class='juan'>列祖提綱錄卷第四十一</p></div>
</div><!-- end of div[@id='body'] -->
</body></html>