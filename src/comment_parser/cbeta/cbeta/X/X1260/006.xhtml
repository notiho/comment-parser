<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu37' />列祖提綱錄卷第六</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu38' />
<p class='h1'>達磨忌拈香法語<span class='note-inline'>(尊祖)</span></p><p>千巖長禪師。初祖忌拈香。九年面壁。坐斷天下人舌頭。隻履西歸。喪却自家窮性命。吾本來茲土。又喪不盡也。傳法救迷情。又坐不斷也。既坐不斷喪不盡。畢竟作麼生。一花開五葉。結果自然成。</p>
<p>鐵關樞禪師。達磨忌拈香。九年面壁。者些滯貨發落不得。賣金不是買金人。斷臂安心剛受屈。插香。無端揣出虗空骨。</p>
<p>楚石琦禪師。初祖忌拈香。者漢西來。特地癡獃。不立文字。虗張意氣。直指人心。轉見病深。見性成佛。翻成窠窟。靈山直是不甘他。牛糞燒香狗尿茶。因甚如此。祇為如此。報德酬恩只者是。</p>
<p>愚庵及禪師。初祖忌拈香。對梁王廓然無聖。此地無金二兩。坐少林九年面壁。俗人沽酒三升。無影樹花敷五葉。無煙火焰續千燈。太平本是將軍建。不許將軍見太平。</p>
<p>祖忌拈香。雙耳帶金環。兩眼如墨突。行脚不逢人。九年空面壁。破邪師六宗異見。亂世英雄。傳上乘一心之印。太平奸賊。隻履翩翩何處歸。一花五葉成狼藉。顧左右云。淨智妙圓。體自空寂。</p>
<p>祖忌拈香。萬里西來。九年面壁。前無釋迦。後無彌勒。單單遺下履一隻。等閒賣弄。價重連城。奇特商量。分文不直。一番拈起一番新。千古令人轉相憶。呈香云。休相憶。今朝十月初五日。</p>
<p>呆庵莊禪師。祖忌拈香。來時缺兩齒。去時留一履。者箇老胡僧。孟浪絕倫比。乃喚云。者裏還有祖師麼。老僧與伊廝見則箇。以香置罏云。莫恠空疎。伏惟珍重。</p>
<p>祖忌拈香。梁王殿上。將金博金。少室峰前。以楔出楔。葱嶺那邊逢宋雲。誰知弄巧翻成拙。</p>
<p>恕中慍禪師。祖忌拈香。破六宗之邪見。傳上乘之妙法。日鑿一竅。七日而混沌死。插香云。無人知此意。令我憶南泉。</p>
<p>天目禮禪師。祖忌。達磨祖師。從西天來。被流支打落當門板齒。直過東震旦中。尋討不見。諸人還委悉麼。至今千載後。缺陷不關風。</p>
<p>了庵欲禪師。祖忌拈香。碧眼胡尊性急。一語不投機。闔國追不及。少林面壁。弄盡精神。只消斷臂師僧三拜而立。伎倆既盡。心事亦休。隻履西歸。空棺示跡。後代兒孫。充滿中國。莫不向今日燒牛頭栴檀之香。具酥酪醍醐之食。用伸追遠。用報恩德。正眼觀來。何異棒漏巵。以灌焦釜。而終莫能濕。所以開福比丘。蒸雲門胡餅。烹趙州釅茶。雖然禮貌麤疎。畢竟臭味相入。</p>
<p>祖忌拈香。西天著不得。東土著不得。破六宗謾有多言。對梁王全無朕迹。坐久成勞忽轉身。春風滿地華狼藉。</p>
<p>月江印禪師。祖忌拈香。跨水逢羊。歷魏遊梁。八九年冷坐。全無巴鼻。三五回中毒。也好恓惶。若謂是十萬里西來。傳佛心印。無鼻孔漢。將什麼聞香。</p>
<p>南石琇禪師。祖忌拈香。者箇老胡。渾無面目。攪得支那。天翻地覆。不立文字。分明曳尾靈龜。直指人心。蚤<span class='corr'>已</span>畫蛇添足。年年此日一爐香。斷絃須是鸞膠續。</p>
<p>祖忌拈香。在西天曾挫異見王。到東土撞著梁武皇。廓然無聖。大似秦時[車*度]轢鑽。九年面壁。正如喪車後藥囊。雪中覓得一箇。方始能破天荒。從此惡毒滋長。喚作五葉聯芳。北山忝為末裔。不知滿面慙惶。一甌山茗一爐香。家醜重重又外揚。</p>
<p>祖忌拈香。達大道兮過量。通佛心兮出度。不與凡聖同纏。超然名之曰祖。只如大光和尚。具甚麼見。却道不是祖。甜瓜徹蒂甜。苦瓠連根苦。</p>
<p>笑隱訢禪師。祖師忌拈香。八百年前。向者裏落節。却贏得一著。八百年後。向者裏拔本。却輸了一著。且道是那一著。一任天下衲僧貶剝。</p>
<p>祖忌拈香。東土西乾無授受。一華五葉自芬披。兒孫豈敢超宗祖。只要家風似舊時。顧眾云。達磨大師來也。大眾同伸三拜。</p>
<p>佛朗性禪師。祖忌拈香。今日示終。始活葬於熊耳。三年隻履歸。是你不是你。魏國宋雲回。葱嶺相耳語。形神妙耶。法爾如是。一花五葉。函葢天地。從來沒意智。都在吾手裏。便拈香。</p>
</div>
<div class='div-other'><a id='mulu39' />
<p class='h1'>百丈忌拈香法語</p><p>佛朗性禪師。百丈祖忌拈香。再參馬大師。祖視繩床角。一喝不掩耳。鷺鷥騎白鶴。清規鑑得麼。夜來巡火鐸。</p>
<p>全室泐禪師。百丈忌拈香。豎拂挂拂。神出鬼沒。併却咽喉。捫空揣骨。五百生來墮野狐。鬍鬚赤對赤鬚鬍。</p>
</div>
<div class='div-other'><a id='mulu40' />
<p class='h1'>開山忌拈香法語</p><p>雪巖欽禪師。小釋迦祖師忌日拈香。插鍬而立。去死十分。拔鍬便去。弄鬼精魂。山鳥山花笑殺人。慚惶炷此一爐薰。</p>
<p>松隱然禪師。開山和尚忌日拈香云。巴陵三轉語。未足酬恩。楊岐作女人拜。深為負德。然上座。總不恁麼。何故。字經三寫。烏焉成馬。</p>
<p>恕中慍禪師。空照忌拈香。未見巖頭。口似磉盤。既見巖頭。眼如木<span class='corr'>[木*突]</span>。本然理拄地撑天。何勞置問主人翁。呼來喚去。猶欠惺惺。插香云。相逢不下馬。各自奔前程。</p>
<p>月江印禪師。大覺和尚忌拈香。代圓通應詔而起。為九峰草疏而來。對使者焚却龍腦之鉢。創家堂如築黃金之臺。此是大覺老人。平生受用不盡底三昧。雖相去二三百載。而聲光煒燁。猶百千之迅雷。稽首僧伽真古佛。鄮峰千古碧崔嵬。</p>
<p>無文璨禪師。伏虎祖師忌辰拈香。氣食萬牛。風生萬籟。有爪牙而不能藏伏。有文章而不能韜晦。若到薦福門下。伏聽處分。未為分外。何故。樹上安身法。他未夢見在。</p>
</div>
<div class='div-other'><a id='mulu41' />
<p class='h1'>開山忌提綱</p><p>大慧杲禪師。開山忌日上堂。今日一會。是當山國一大覺祖師。為諸人向一切處。轉無上法輪。全提底時節。直得大地六種十八相震動。出大音聲。諸天音樂。不皷自鳴。梵唄詠歌。自然敷奏。諸天寶華。同時而雨。正當恁麼時。塵沙諸佛。諸大菩薩。諸阿羅漢。天龍八部。諸鬼神等。各從他方而來集會。咸生歡喜。踊躍苾慶。同時發聲。而作是言。善哉希有大覺祖師。快說此法。我等悉來。共作證明。證明即不無。如何是此法。良久云。雲有出山勢。水無投㵎聲。</p>
<p>恕中慍禪師。開山散忌上堂。法不孤起。仗境方生。今日。是開山空照祖師。入般涅槃之辰。山僧將不可說不可說恒河沙世界。作一筵席。百億須彌山作一椀飯。百億香水海。作一椀羮。聊陳供養。正與麼時。且將此筵席。向什麼處鋪設。若向世界上鋪設。既此世界<span class='corr'>已</span>成筵席。豈世界外別有世界耶。若向虗空中鋪設。虗空無實相。又作麼生鋪設。若一向與麼休去。又是顢頇佛性。儱侗真如。眾中。莫有出來措置者麼。如無。老僧自出手去也。竪拂子。恒河沙世界。百億須彌山。百億香水海。華簇簇錦簇簇。總向拂子頭上鋪設。不寬不隘。無欠無餘。大眾且道。空照祖師。還肯受此供養也無。受與不受。即且置。你道。他即今在什麼處安身立命。擊拂子。家家門前赫日月。太平不用將軍威。</p>
<p>天目禮禪師。宏智禪師忌日上堂。夜明簾外。寶鑑臺前。元無兼帶。豈有偏圓。正恁麼時。畢竟誰居正位。古渡無人霜月冷。蘆花風靜鷺鷥眠。</p>
<p>了庵欲禪師。開山忌上堂。平地上死人無數。過得荊棘林是好手。今朝三月十五。正是夏前春後。饒你不住兩頭。當處也成窠臼。拈拄杖。即今慧禪師。向拄杖頭上。吹無孔笛。鼓沒絃琴。非唯戞玉鏗金。直是移星換斗。卓拄杖。喝一喝。</p>
</div>
<div class='div-other'><a id='mulu42' />
<p class='h1'>嗣法師忌拈香法語</p><p>楊岐會禪師。為慈明忌日設齋。眾集。至真前。以兩手握拳安頭上。以坐具畫一畫。打一圓相。便燒香。退身三步。作女人拜。首座云。休揑恠。曰。首座作麼生。座云。和尚休揑恠。岐曰。兔子喫牛奶。第二座近前。打一圓相。便燒香。亦退身三步。作女人拜。楊岐近前作聽勢。第二座擬議。楊岐打一掌曰。者漆桶也亂做。</p>
<p>晦堂心禪師。南和尚忌云。昔人去時是今日。今日依前人不來。今既不來昔不往。白雲流水空徘徊。誰云秤尺平。直中還有曲。誰云物理齊。種蔴還得粟。可憐馳逐天下人。六六元來三十六。</p>
<p>正堂辯禪師。佛眼和尚忌拈香。龍門和尚。闡提潦倒。不信佛法。滅除禪道。拶破毗盧向上關。猫兒洗面自道好。一炷沈香爐上然。換手搥胷空懊惱。遂搖手曰。休懊惱。以坐具搭肩上。作女人拜曰。莫恠下房媳婦。觸忤大人好。</p>
<p>大慧杲禪師。圓悟和尚大祥拈香。指真云。者箇川藞苴。自來好打鬨。閙處便入頭。惡靜而喜動。前年今日始歸家。今日前年路不差。乃顧示大眾云。作麼生是不差底路。要會麼。一回飲水一回噎。一瓣栴檀一盌茶。便燒香。</p>
<p>圓悟和尚忌拈香。者箇尊慈。平昔強項。氣壓諸方。逞過頭底顢頇。用格外底儱侗。自言。我能以木槵子。換天下人眼睛。殊不知。被不孝之子。將斷貫索。穿却鼻孔。鼻孔索頭。既在徑山手裏。要教伊生也由徑山。要教伊死也由徑山。且道。以何為驗。遂燒香云。以此為驗。</p>
<p>應庵華禪師。虎丘和尚忌拈香。平生沒興。撞著者無意智老和尚。做盡伎倆。湊泊不得。從此卸却干戈。隨分著衣喫飯。二十年來。坐曲彔木。懸羊頭賣狗肉。知他有甚憑據。雖然。一年一度燒香日。千古令人悵轉深。</p>
<p>谷隱顯禪師。仰山和尚忌拈香。仰面不見天。低頭不見地。不知大仰來不來。一炷栴檀表勤意。</p>
<p>笑隱訢禪師。佛智和尚忌拈香。者一著子。不從人得。豈假師傳。雖是久從此老。且無絲毫交涉。二十年前。空手把鋤頭。步行騎水牛。二十年後。人從橋上過。橋流水不流。休休。鳳棲不在悟桐樹。一度西風一度愁。</p>
<p>佛朗性禪師。全室和尚忌拈香。恠先師最不可不會禪深肯我。如此活埋人。便好驀面。唾冷地思量著。合笑不合哭。大眾。今日以何為先師作忌。師。拈香便拜。</p>
<p>全室和尚忌拈香。今日先師忌辰。還有相知者麼。不免對眾數理。一上中竺徑山。太虗釘橛。兩住天界。水中捉月。此土西天。波波不歇。戴角披毛再出來。大千世界廣長舌。便燒香。</p>
<p>呆庵莊禪師。芥室和尚忌拈香云。巴陵三轉語。大殺誇張。楊岐女人拜。徒勞賣弄。徑山。今日爇此枯木。不是供養先師。只要天下衲僧知有些子氣息。遂插香。召大眾云。且道。是甚氣息。眾無語。師哭云。蒼天蒼天。</p>
<p>雪巖欽禪師。無準和尚忌拈香。巴陵三轉語。大仰一甌茶。有恩成怨恨。無事是讐家。杜䳌啼血染山花。</p>
<p>無準和尚忌拈香。成龍者升天。成蛇者竄草。將謂隨一切性。任其所適。誰知憤憤悱悱。却成煩惱。集雲峰高日杲杲。</p>
<p>無準和尚忌拈香。盡道先師今日死。誰知今日是生朝。不知却有何憑據。紫栢黃檀一處燒。</p>
<p>高峯妙禪師。雪巖和尚忌拈香。昔年瞎却我眼。今朝穿却你鼻。冤冤相報無休。莫若克己復禮。遂插香。以袖掩面作哭聲。復以坐具搭左肩上。作女人拜云。非惟和光同塵。免得遞相鈍置。</p>
<p>雪巖和尚忌拈香。巴陵設忌三轉語。西峰單單只一句。那一句。聻。遂插香云。逢人切忌錯舉。</p>
<p>雪巖和尚忌拈香。阿師示寂來。彈指恰八載。將謂入黃泉。面目儼然在。大眾面目既在。拈起香云。莫是者箇麼。插香云。認著依前猶隔海。</p>
<p>雪巖和尚忌拈香。咄哉老賊。偷心未息。石灰布袋。到處成跡。若謂子為父隱。畢竟曲不藏直。今日因齋慶讚。未免乘時拈出。</p>
<p>中峰本禪師。丹陽大同庵高峯和尚遠忌拈香。臘月初一日。老和尚遠忌。新建大同庵。也要效年例。曇華處處開。狹路難回避。如是展家風。曾不離世諦。且如何是物外相看底句。年年燒此一爐香。白雲不在青山外。</p>
<p>石屋珙禪師。及庵和尚忌日拈香。有來由沒巴鼻。建陽山西峯寺。蒲團頭拾得底。無眼無耳。無頭無尾。道是一塊兜樓。嗅著又無香氣。家醜不可外揚。明人不作暗事。</p>
<p>及庵和尚忌拈香。沒興相逢處。西峯與建陽。不平多少事。盡在一爐香。</p>
<p>愚庵及禪師。寂照忌拈香。今朝八月初四日。一句明明道不得。合國人追不再來。千古萬古空相憶。徑塢雲深。西湖水碧。爇蒼松古栢。作栴檀牛首之香。擷蘊藻蘋蘩。為酥酪<span class='corr'>醍</span>醐之食。聊旌遠諱斯臨。倍覺感懷疇昔。非關義重恩深。口貴眼橫鼻直。一度秋風一度愁。地久天長有何極。</p>
<p>寂照忌拈香。巴陵酬雲門之恩。只憑三轉語。儉生不孝。楊岐為慈明設齋。特作女人拜。義出豐年。徑山今日先師忌辰。直是無可施設。茗椀薰爐。聊伸供養。庶表不忘。諸人且道。不忘箇什麼。便燒香。</p>
<p>無文璨禪師。笑翁和尚忌。併供養無準癡絕和尚。以香指云。玷辱無用。是者老漢。落賺薦福。是者老漢。諸人若也不信。問取徑山兩翁看。</p>
<p>南石琇禪師。熈怡和尚忌拈香。碁盤石斫破腦門。黑竹篦掀翻途轍。殃及天下師僧。何止楚淮閩浙。恁麼傳持臨濟宗。炎炎六月飄霜雪。</p>
<p>熈怡和尚忌拈香。巴陵下三轉語。苦瓜不堪待客。楊岐作女人拜。家醜何須外揚。徑山者裏。總不與麼。爐香椀茗雖清淡。也勝蒿湯備禮儀。</p>
<p>了庵欲禪師。保寧和尚忌拈香。出黃泉又入黃泉。穴鼻無繩不受牽。倒轉一枝無孔笛。蘆花明月滿前川。你諸人。還知我老和尚落處麼。卷四大海水於舌端。不見涓滴。置微塵剎土於毛孔。囊括大千。總謂其嫌白雲之語拙。愛五祖之說禪。夫豈善用黑豆之活法。契鷲峯之正傳。以香扣爐云。相席打令。飲水思源。盤山會裏翻筋斗。到此誰知普化顛。</p>
<p>天隱修禪師。幻有和尚忌拈香。大明國裏者老漢。兒孫滿地。盡道今日是忌日設供。山僧則不然。正是老漢大解脫底時節。諸人還知落處麼。若知得落處。也許你門拈一分香。便禮拜。</p>
<p>密雲悟禪師。幻有和尚忌拈香。當時巴陵為雲門大師設忌。有三轉語。高峰為雪巖和尚設忌。只有一句。悟上座。今日為幻有和尚設忌。一句也無。何以。舉起香云。者是一句耶。是三句耶。插香云。逢人切莫錯舉。弘覺忞禪師。密老和尚忌辰拈香。去秋燭翦邗溝月。今歲茶烹老范泉。太白峰高常在望。歸真誰道十三年。大眾。還信得及麼。若信不及時。[颱-台+弗][颱-台+弗]栴檀爐內爇。披襟試騐髑髏前。</p>
<p>箬庵問禪師。磬山和尚忌拈香。師指真云。若不是問上座。洎被者老漢埋沒一生。今日却要向人天眾前。拈一分香。薰灼者老和尚鼻孔。何故。父為子隱即得。子為父隱即不得。</p>
<p>牧雲門禪師。天童和尚忌。插香展具云。昨夜上單時。一陣肚裏痛。思量老和尚。十年不侍奉。心有戚戚焉。合眼不成夢。尋常雖禮拜。將輕曾愽重。新更住鶴林。却又無些供。只聽五更頭。大雨風聲送。點滴在堦前。濕處全無空。山鷄再四啼。堂牖何空洞。上了一杯茶。看看眉毛動。生平拄杖子。羅龍還打鳳。只今依舊在身傍。冷地知他用不用。三聲皷了整伽黎。頂禮而參煩大眾。</p>
</div>
<div class='div-other'><a id='mulu43' />
<p class='h1'>嗣法師忌日提綱</p><p>五祖演禪師。白雲忌上堂。去年正當恁麼時。多前年三件事。今年正當恁麼時。多去年七件事。者十件事。數不過者甚多。何也。去却七三存一事。是去年說是今日。急如箭黑似漆。無言童子口吧吧。無足仙人擗胷趯。乃云。交。下座。</p>
<p>佛鑒懃禪師。五祖周祥上堂。去年今日時。紅爐片雪飛。今日去年時。曹娥讀夜碑。末後一句子。佛眼莫能窺。白蓮峰頂上。紅日遶須彌。鳥啄珊瑚樹。鯨吞離水犀。太平家業在。千古襲楊岐。</p>
<p>龍門遠禪師。東山和尚忌上堂。先師當年末後句。與人皮下挑出<span class='corr'>刺</span>。譬如六月日中氷。銷鎔處處皆相似。後來聽響各流傳。更加一二與三四。箇中孰是無耳人。明見去來不生死。先師老和尚。某奉侍日久。多蒙苦口提撕。追遠之誠。何可忘也。聊設小供。諸人且道。先師還來也無。若道來。入滅十餘年。如何見得來的道理。若道不來。又用設齋作甚麼。道來也有誵訛。道不來也有誵訛。若為得無誵訛去。還知得麼。三箇渾崙鐵餕饀。一雙無縫木饅頭。久立。</p>
<p>五祖忌上堂。趙州不見南泉。山僧不識五祖。甜瓜徹蔕自甜。苦瓠連根自苦。</p>
<p>夢庵信禪師。勝因戲魚靜和尚忌上堂。斯辰七月四。老人圓寂日。陞座繼餘風。特此酬慈訓。大法不流通。巨恩若為報。全提知有據。豈敢惜眉毛。今對大眾前。未免<span class='corr'>揚</span>家醜。竪起拂子云。還會麼。當時若謂無分付。如今拈出又何來。乃擊禪床一擊下座。</p>
<p>慧通旦禪師。佛性和尚忌上堂。三脚驢子弄蹄行。步步相隨不相到。樹頭驚起雙雙魚。拈來一老一不老。為憐松竹引清風。其柰出門便是草。因喚檀郎識得渠。大機大用都推倒。燒香勘證見根源。糞掃堆頭拾得寶。叢林浩浩謾商量。勸君莫謗先師好。</p>
<p>密庵傑禪師。應庵和尚忌上堂。劇劍軿虗空。萬象鳴嚗嚗。年年向斯辰。令人倍發惡。言者道。子不談父德。雖然。家醜也要外<span class='corr'>揚</span>。者老和尚平生事。過頭底九百。自云。著草鞋。住院何苦。如蚖蛇戀窟。美則美矣。帶累不肖兒孫。依模脫出。贊歎者。從他贊上非非想天。毀謗者。謗到空輪水際。眾中。莫有毀譽不動底麼。出來與華藏相見。有麼有麼。良久。擲下拄杖。高聲云。侍者收取拄杖。</p>
</div>
<div class='div-other'><a id='mulu44' />
<p class='h1'>嗣法師翁忌拈香法語</p><p>愚庵及禪師。圓悟大慧祖師同忌拈香。隻手不獨拍。單絲不成線。兩箇五百文。鬬凑合一貫。鷄啼白晝認頻呼小玉。總墮聲塵。薰風南來證諸條。法身何曾夢見。橫說竪說熾然說。卷百億香水海於廣長舌本波瀾。內空外空畢竟空。攝有漏微塵國於事事無礙法界。臭皮襪炙地薰天。折竹篦鍧雷掣電。擉瞎臨濟正法眼。摵碎東山鐵酸饀。陵滅宗風忤逆孫。終不隨他脚跟轉。香爇一爐。茶傾三奠。醆子撲落地。碟子成七片。</p>
<p>玉林琇禪師。幻有師翁忌日設供。師指真云。兀坐嘴盧。都教人沒柰何。箇老漢。慣得其便。者裏透得過的。如龍得水。似虎靠山。有意氣時添意氣。不風流處也風流。而今大明國裏。稱為師翁後裔者。不啻百千萬億。究竟得大機顯大用。堪為嫡骨兒孫者。能有幾人。某上座。初閱龍池語錄。見師翁云。世間多少不平之輩。務要別尋一箇人。與我老釋迦。比勝負較優劣。還知我釋迦如來是何等一箇面目麼。某上座。便於此喪身失命。將謂師翁面目只如是。後來呈似先師和尚。受他許多惡辣鉗錘。方知見與翁齊。減翁半德。見過於翁。方堪嗣續。從此脚跟下自解作活計。雖與師翁同條生。不與師翁同條死。師翁善為隱語云。人還知我釋迦如來是何等一箇面目。令某小瞎禿。最初祇見師翁殺人刀。未見師翁活人劍。今日某上座。不妨顯示。令見者聞者。知我祖師門下。亦有殺人刀。亦有活人劍。顧視左右云。若有問如何是我師翁真面目。拈香云。急著眼。</p>
</div>
<div class='div-other'><a id='mulu45' />
<p class='h1'>嗣法師翁忌提綱</p><p>龍門遠禪師。端師翁忌辰上堂。昔人<span class='corr'>已</span>乘白雲去。此地空餘綠水流。綠水一去不復返。白雲千載空悠悠。湖南舊說老楊岐。失却金毛獅子兒。江南江北無覓處。龍門今日順風吹。順風吹囉囉哩。水急風高下釣磯。</p>
<p>大慧杲禪師。五祖師翁忌上堂。山前一片閒田地。元來記得在。叉手叮嚀問祖翁。只為契券不分明。幾度賣來還自買。難為牙保人。為憐松竹引清風。喝一喝云。乞兒見小利。</p>
</div>
<div class='div-other'><a id='mulu46' />
<p class='h1'>掃歷代祖塔拈香法語</p><p>五祖演禪師。入院五祖。祖塔燒香。以手指云。當時與麼全身去。今日重來記得無。復云。以何為驗。以此為驗。遂禮拜。</p>
<p>天目禮禪師。到靈隱松源和尚塔頭。拈香云。破沙盆提不起。眼瞎耳聾。門風委地。昔年撞到東湖。褫剝家私到底。後來各自西東。我又誰能管你。一瓣兜樓拜塔前。畢竟無人是嫡傳。</p>
<p>山茨際禪師。掃旵祖塔拈香。師云。者老漢。二百年來在此藏身。人天罔知。佛祖難近。今日脚下兒孫到來。親遭看破。且道。以何為驗。顧左右插香。</p>
<p>弘覺忞禪師。掃笑巖祖塔拈香。黃金骨瑣玉玲瓏。鐵棘門栽不計重。佛眼難窺吾祖意。兒孫若敢妄流通。拈香云。即此用。離此用。蟭螟眼裏繡鴛鴦。烈焰爐中飛彩鳳。便燒。</p>
</div>
<div class='div-other'><a id='mulu47' />
<p class='h1'>掃歷代祖塔塔主請提綱</p><p>密雲悟禪師。到玄墓。掃萬峰寶藏二祖塔。請上堂。今日不肖兒孫。高陞遠祖之堂。不必更說偈言。覿面為眾舉揚。急著眼莫思量。逴得便行真漢子。人間天上本無雙。卓拄杖下座。</p>
<p>箬庵問禪師。到龍池掃祖塔。萬如和尚請上堂。師云。昔年未見師翁面。問上座。却被師翁絆入葛藤窠裏。沒頭沒腦。及乎親見師翁一回。師翁。却被問上座絆入葛藤窠裏。沒頭沒腦。者段公案。正要向明眼人前判斷。今日既親到師翁法窟。承堂頭法兄。和尚為眾推出。登師翁堂。踞師翁座。問上座。豈敢掩耳偷鈴。請諸仁者不悋慈悲。為問上座判斷看。若判斷得。諸仁者。合喫問上座手中三十棒。若判斷不得。問上座。合喫我堂頭法兄和尚手中三十棒。者兩頓棒。有一棒堪與佛祖為師。有一棒堪與人天為師。若也不甘。自救不了。卓拄杖下座。</p>
<p>掃鶴林玄素禪師塔。請上堂。會即不會。疑即不疑。兩重公案。土上加泥。佛來也不著。耆陀施妙藥。無你棲泊處。切忌隨流去。牛頭橫出一枝。箇是確然本據。問上座。於往昔劫中。不知與者老宿。有甚交涉。登臨披歷。遂感初心。今日到來。且道。以何為驗。卓拄杖。復舉當山法嗣徑山國一欽禪師。因馬祖令僧馳書到。開緘一見圓相。乃於圓相中著一點。却封回。忠國師聞云。欽師猶被馬師惑。後來雪竇明覺云。徑山被惑且置。若將呈似國師。別作箇甚麼伎倆。免被惑去。有般道。當時坐却便休。亦有云。但與畫破。若與麼。祇是不識羞。敢謂天下老師。各具金剛眼睛。廣作神通變化。還免得麼。雪竇見處。也要諸人共知。祇者馬師。當時畫出早是自惑了也。師云。馬駒踏殺天下人。總出他圈繢未得。雪竇自謂。出一頭地。因甚也掩耳偷鈴。山僧今日因行。掉臂略展風規。不妨八字打開。與諸人相見。還知麼。藕穿池面為荷葉。笋過東家作竹林。</p>
<p>徑山盛禪師。掃雲棲蓮大師塔。塔主率眾護法。請上堂。師以如意畵圓相云。會麼。向上一路。千聖不傳。末後牢關。直須親到。達磨大師。親稟不立文字教外別傳直指人心見性成佛之旨。特特來我東土。初遇梁武帝。不契即渡江。於少林面壁。此時。震旦義學相高。多滯名相。間有學者扣達祖宗旨。皆是斥相指心。中有不能領略者。輙生嫉害。乃至六遭服毒。末遇神光斷臂于安心。歸位之後。始付其衣鉢。并授楞伽經。以為印心嗣。是東土一花。五葉徧燦寰區。皆是親悟親證。始得使此真宗不墜也。或謂。達祖既以不立文字。直指人心。何復以楞伽為印乎。此正明一切佛語。皆以心為宗旨。不特楞伽是離文字法。如能親悟心印。則三藏十二部。一切脩多羅。皆是離文字為宗旨也。達祖斥相指心。正以彼時教家。執着名相。不見心宗。斥者。斥其執相也。非斥彼不當開闡教義也。如能悟此心宗。又何經律論觀淨諸教。非直指之玅心哉。不見。我雲棲先大師。最初發心。即以生死大事。而起疑情。剃染之後。即徧參諸方尊宿。甞于京師。謁笑巖和尚求指示。笑巖曰。阿你三千里外來開示我。我有甚麼開示你。時。大師言下有省。因過東昌。聞譙樓鼓聲。乃悟其旨。作偈曰。二十年前事可疑。三千里外遇何奇。焚香擲戟渾如夢。魔佛空爭是與非。此後見法門師。承大壞參學無真。乃大權設教。開戒律闡教乘。標淨土而歸于心宗。世人不知大師悟證之繇。以大師乃教中圓人。何必揑歸禪宗以亂其統。又孰知大師乃先悟禪宗。而後開諸教海。收攝羣機而歸正覺也。世間開戒闡教標淨者甚多。未必皆悟道之後設施也。獨太師。於悟心之後弘法。是以說戒。戒即金剛戒性也。設教。教即妙明真心也。立論。論即直剖宗旨也。標淨。淨即全提佛心也。輓近主法之人。孰能如大師。真參實悟。而後舉揚宗旨。振作玄機密用哉。今之參學。曾起二十年前可疑之事乎。曾有於三千里外一聞譙鼓。而不疑乎。大疑大悟。小疑小悟。不疑不悟。如今人疑也未疑。安得有遇而且悟此奇特乎。昔雲門湛和尚或問中。甞載大師宗門機用。甚悉。如拈外道問佛空生宴坐公案云。若於良久處。欲望開迷陰霾萬里。宴坐邊。擬聞般若說竟多時。既然如是。鞭頭得指空裏飛花。者是箇甚麼。參。又拈自性西方惟心淨土云。若直指自性。不<span class='corr'>但</span>過此娑婆。十萬億國土為非也。設箇自性。<span class='corr'>已</span>涉程途。若實譚惟心。不但寶蓮金地。種種莊嚴為非也。說箇惟心。早成垢穢。你看。大師如此起疑。如此參悟。如此拈提宗門向上機緣。如此指示惟心淨土。此豈與未悟心宗。而代佛揚化。敷文演義者。所可比擬哉。此正大師會通佛祖無門。為法門宗旨。使戒律經教論議止觀淨業。皆歸禪宗不立文字教外別傳之旨。庶使諸家義學。不墮名相。不昧佛語。以明心宗。為千聖不傳之密旨也。此豈我後人強欲差排贊美大師。而扭揑入禪宗者哉。此葢。吾大師深念如來一代時教。為後世分門別戶。互相矛盾之弊。故于悟心之後。密移一步。始能會通佛語諸教。而歸于無門法門之心宗也。不然。達祖只須傳心不必以教為印也。今日大師傳教。而特會歸心宗。真千古同心。別傳無二也。子小予舌短。何足以舉<span class='corr'>揚</span>萬一。<span class='corr'>但</span>稟承大師法蔭。今敬入山。掃拜靈塔。幸諸大護法。及闔山耆舊尊宿。命登此座。辭不獲免。強為贅疣。誠慚愧無地。罪過多端也。還知此一舉揚底意旨麼。親到須彌莫問山。既遊大海休誇水。下座。</p>
</div>
<div class='div-other'><a id='mulu48' />
<p class='h1'>祖塔塔主請提綱</p><p>牧雲門禪師。天童山掃塔。請上堂。太白峰頭。千差坐斷。清關橋下。一脉常流。雖為列祖道場。固是先師重扶家業。山僧昔預此會。法乳親甞。今日重來。墓木拱矣。可勝悽愴。雖然。須知恁麼中不恁麼。砂盆未破。堂搆依然。幸我堂頭法兄。寅夕不倦流慈。於此方廣座上。劈開面門。放出先師形相。與諸人描邈。直得鉢盂峰點頭。玲瓏巖起舞。正恁麼時。敲唱雙行。主賓互換。且如何道得恰好底句。良久云。妙舞會須誇徧拍。三臺須是大家催。</p>
<p>古雪喆禪師。掃馬大師塔。上堂。甎鏡臺前。打失孃生鼻孔。滕王閣畔。宏開選佛壇場。蹋殺天下英靈。喚回空中野鴨。掀翻窠堀。截斷葛藤。明大用顯大機。電光石火較猶遲。藏頭白海頭黑。鐵眼銅睛皆罔測。燈傳三十二葉。道播四海九州。脚下不肖兒孫。昔日親遭毒手。源遠流長則且置。到者裡。作麼生與祖師相見。喝一喝云。無縫塔中藏不得。森羅景裏見全身。</p>
</div>
<div class='div-other'><a id='mulu49' />
<p class='h1'>受業師忌拈香</p><p>箬庵問禪師。先受業法雨大師忌拈香。過橋遭攧糞掃堆。拾得明珠。擦背光生浴室裏。捱開漆桶。雖則父子同時。簡點起來。翻成分外。爭似我法雨老人。一生擔板。坐斷諸佛路頭。塊石孤松。高拳獨枕。若是今日是死。掘地討天。若道今日不死。開眼作夢。畢竟如何作女人拜云。茶傾洞頂。香爇鷄蘇。</p>
</div>
<div class='div-other'><a id='mulu50' />
<p class='h1'>父忌提綱</p><p>玉林琇禪師。振陵太老師忌日上堂。山僧昔日芟染。蒙先磬山老和尚執刀三剃。口占有云。一子出家。九族昇天。若不昇天。佛有妄言。山僧出家來。業<span class='corr'>已</span>多載。且道。先師今日何在。識得落處的。出眾相見。眾問話畢。師乃云。沙界通紅一團火。箇中毫髮不容存。森嚴明淨先翁面。普示人間子若孫。</p>
</div>
<div class='div-other'><a id='mulu51' />
<p class='h1'>母忌提綱</p><p>與化清禪師。母忌上堂。祖師門下。佛法不存。善法堂前。仁義休說。雖然如是。事無一向。竊聞。哀哀父母。生我劬勞。欲報深恩。昊天罔極。髮膚身體。弗敢毀傷。此魯仲尼之孝也。輪轉三界中。恩愛不能捨。棄恩入無為。真實報恩者。故我大覺世尊。雪山苦行。摩竭成道。往忉利天。為母說法。此釋迦之孝也。得大解脫。運大神通。手擎金錫。掌拓龍盂。詣地獄門。卓然尋省。見其慈母。悲泣無量。此目連之孝也。作麼生是興化之孝。良久曰。興化今日不上天堂。不入地獄。於善法堂中燈王座上。為母說法。以報劬勞。且道。我母即今在甚麼處。乃曰。我母生前足善緣。無勞問佛定生天。人間上壽古今少。九十春秋減一年。下座。敢煩大眾。燒一炷香。以助山僧報孝。既是山僧之母。為甚麼却煩諸人燒香。不見道。東家人死。西家人助哀。以手搥胷曰。蒼天蒼天。</p>
</div>
<p class='juan'>列祖提綱錄卷第六</p>
</div><!-- end of div[@id='body'] -->
</body></html>