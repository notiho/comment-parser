<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu75' />列祖提綱錄卷第十七</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu76' />
<p class='h1'>肅眾提綱</p><p>汾陽無德禪師一日謂眾曰。夜來夢亡父母覓酒肉紙錢。不免狥俗置以祀之。事辦於庫堂。設位如俗間禮。酌酒行肉化紙錢訖。令集知事頭首散其餘盤。知事輩却之。無德獨坐筵中飲啖自若。眾僧數曰。酒肉僧豈堪為師法耶。腰包盡去。惟慈明大愚泉大道等六七人在耳。無德翼日上堂云。許多閒神野鬼。祇消一盤酒肉兩陌紙錢斷送去了也。法華經云。此眾無枝葉。惟有諸真實。下座。</p>
<p>雪竇顯禪師因事示眾。杜耳目於胎殻。掩玄象於霄外。而責宮商之異。辯玄素之殊底是甚麼人。還知麼。那一箇。者一箇。兼本三人。放過一著。便下座。</p>
<p>因事示眾。石本落落。玉自碌碌。古之今之。一何[斯/言]速。獅子不咬麒麟。猛虎不食伏肉。君不見。洞庭孤島煙浪深。木馬追風有人識。</p>
<p>因事示眾。客從遠方來。遺我徑寸璧。中有四箇字。字字無人識。清涵鯨海寬。冷射蟾輪窄。今朝呈似看。請道末後句。</p>
<p>雪巖欽禪師因事并謝首座。十五日以前。雷聲甚大雨點全無。十五日以後。時清道泰家國晏然。正當十五日。恭惟宿來各各道體起居萬福。畢竟如何。堂中首座人天眼目。</p>
<p>高峰妙禪師因事上堂。水中鹹味。色裏膠青。決定是有。不見其形。竪拂子云。見其形。失却山前一村人眼睛。</p>
<p>天如則禪師因事示眾。以拂子擊禪床左邊云。莫認錯莫認錯。通身是病通身藥。擊右邊云。莫錯認莫錯認。通身是藥通身病。竪拂云。如今藥病兩忘。諸人還見麼。三錢賣却黑撈波。打瓦皷。唱村歌。隨處薩婆訶。擲拂子下座。</p>
<p>廣德義禪師因事示眾。纔到洪山便跺根。四方八面不言論。他家自有眠雲志。蘆管橫吹宇宙喧。</p>
<p>卍庵顏禪師因事上堂。元宵<span class='corr'>已</span>過。化主出門。六群比丘各從其類。此眾無復枝葉。純有真實。如是增上慢人退亦佳矣。麒麟不為瑞。鸑鷟不為榮。麥秀兩岐。禾登九穗。總不消得。但願官中無事。林下棲禪。水牯牛飽臥斜陽。擔板漢清貧長樂。粥足飯足俯仰隨時。筯籠不亂攙匙。老鼠不咬甑箄。山家活計淡薄常情。不敬功德天。誰嫌黑暗<span class='corr'>女</span>。有智主人二俱不受。良久曰。君子愛財取之以道。</p>
<p>洞山寶禪師因事上堂。總恁麼風恬浪靜。那裏得來。忽遇洪波浩渺白浪滔天。當恁麼時。覓箇水手也難得。眾中莫有把柁者也無。眾無對。師曰賺殺一船人。</p>
<p>慈受深禪師因事上堂。古者道。忍忍。三世如來從此盡。饒饒。萬禍千殃從此消。默默。無上菩提從此得。師曰。會得此三種語了。好箇不快活漢。山僧祇是得人一牛還人一馬。潑水相唾插嘴斯罵。卓拄杖曰。平出平出。</p>
<p>竹庵珪禪師住鴈蕩日。其徒懼行規法。深夜放火鞠為瓦礫之墟。師竟就樹縛屋陞座示眾云。愛閒不打禾山皷。投老來看鴈蕩山。傑閣危樓渾不見。溪邊茅屋兩三間。還有共相出手者麼。喝一喝下座。</p>
<p>洞山聰禪師因事示眾。天睛葢却屋。乘乾刈却禾。早輸王稅了。皷腹唱巴歌。</p>
<p>愚庵及禪師因事上堂。舉古德道。忍忍。三世如來從此盡。饒饒。萬禍千殃從此消。默默。無上菩提從此得。慈受深和尚云。會得此三種語了。好箇不快活漢。師云。老慈受錯下名言。會得此三種語了。好箇沒量大人。還委悉麼。堯舜不彰民自化。相逢何必動干戈。</p>
<p>用彰俊禪師因事上堂。世尊於華嚴會上度一童男。法華會上度一童女。於楞嚴會上度一淫。涅槃會上度一殺。大地眾生如恒沙數。如此度之何日而了。瑞巖者裏也不度童男。也不度童女。也不度婬。也不度殺。只教諸人行則任行。住則任住。坐則任坐。臥則任臥。熱則乘凉。寒則向火。眾中忽有箇出來道。長老長老。宗師家為人何得與麼怠墮。只對他道。我不敢輕於汝等。汝等皆當作佛。</p>
<p>呆庵莊禪師因事上堂。嗟末法惡時世。眾生薄福難調制。去聖遠兮邪見深。魔強法弱多冤害。聞說如來頓教門。恨不滅除令瓦碎。古人一期說話。誰知騐在今日。雖然。從他謗。任他非。把火燒天徒自疲。我聞恰似飲甘露。消融頓入不思議。且道是什麼人分上事。拈拄杖敲香几云。永嘉大師來也。卓拄杖。上士一決一切了。中下多聞多不信。</p>
<p>壽昌經禪師因事上堂。諸佛時常說法。不須疑議猜詳。是何法。天地玄黃宇宙洪荒。不論通宗透教。祗貴直下承當。承當箇甚麼。雲騰致雨露結為霜。蛟龍不宿死水。猛虎豈行路旁。透得者些關棙。何須願往西方。不問先佛後祖。鼻孔一樣放光。作麼生放光。化被草木賴及萬方。釋迦不肯泄破。達磨九年覆藏。峩峯不惜口業。一下為君宣揚。且道作麼生宣揚。揮尺一下云。罔談彼短靡恃<span class='corr'>己</span>長。便下座。</p>
<p>天隱修禪師因事示眾。有志學道者必須決擇師承。發明心地為要。宜當竭力曲盡師法。深蓄厚養然後隨緣闡化不拘方所。若在學地中師承不擇。邪正難分。迷流逐隊妄認緣塵。大法不明心地何達。或者初發心時不知歸向。三年兩載從而聞之。漸漸慕之。憤然發志。腰包行脚撥草瞻風。趣造林下依棲知識。排入上輩。固為道念。非為求名位。只欲幹辨本分一著而<span class='corr'>已</span>。原無薦上之心。況有人我見耶。然處稠人廣眾之中。其間有先出家而名位卑下者。有年少而先具戒者。有年長而未具戒者。不可以尊卑之位忽先後之分。況此法門本來平等。若識心達本。當下與佛祖不別。豈可持其先後執著名分。妄爭人我徒喪光陰。諸人要幹辦大事畢竟行履。無有一毫自欺處。纔不孤負行脚之初心矣。他日甚有得力。決不相賺。</p>
<p>牧雲門禪師上堂。古南箇村僧。性燥多嗔罵。佛法嬾得說。終日尋人打。打打打。上士笑呵呵。下士便驚怕。怕怕怕。好事不出門。惡事傳天下。</p>
<p>箬庵問禪師因事祖堂示眾。法門授受誠非細故。前佛性命後佛紀綱統系一人。苟得其人<span class='corr'>則</span>叢社何幸。不得其人。將見長師為徒。無有出泥犁分。豈非雖是善因而招惡果。老汾陽一陌紙兩片肉斷送閒神野鬼。老僧者裏并不用一陌紙兩片肉。若是閒神野鬼斷然存劄不住。何故。近來例作禱鬼獻神。誰甘淡薄。老僧今日與諸人約法三章。一知半見底請過一邊。囫圇吞棗底且緩緩著。無繩自縛去死十分與你草鞋一緉。若是英俊道流高超獨步。定不入他時流圈繢。老僧昔日婆心錯失。儘有數員禪客。念其相依日久。恐致為人悞賺。收到座下。豈期竟自罔然無知。如鮮魚臭肉沿塗販賣。誤賺後昆更妄付授。追思切齒。每甞室中對諸人枚舉。如斯等輩作老僧奴兒婢子尚不中用。何況敢稱老僧法子。<span class='corr'>已</span>後如曾經記莂。非親炙多年分座說法。不許擅自受請離師。何況付授。違者追擯。如曾經記莂。總不得過量超師。師命住山住靜。本分自甘。亦不失為真正衲子。逆命違師不甘本分者追擯。如<span class='note-inline'>(曾經)</span>記莂行業有餘文彩麤陋。刀耕火種了却一生。敢保此人龍天自不敢昧。不識利害妄刊語句流布者追擯。<span class='corr'>已</span>上數條皆老僧慟心疾首痛哭鼓攻。諸仁者。是豈老僧得<span class='corr'>已</span>之陳也哉。奉告諸仁者。切須見賢思齊。不賢自省。昧心負德報亦匪輕。泛泛之流向破驢脊上攢簇及時趂哄。老僧正不敢攀留。也不須惆悵。臨岐句。只箇真金不混沙。卓拄杖。</p>
</div>
<div class='div-other'><a id='mulu77' />
<p class='h1'>訓童行規誨</p><p>佛印禪師訓童行。自小離於父母。第一歸依佛祖。寅朝禮念精專。夜靜堂中莫語。普請作務慇懃。常住什物愛護。一粒米。重千斤。日裏應身須顧。觸事不要獐狂。出言低聲慢舉。出入束<span class='corr'>斂</span>身心。行步威儀詳序。廊下逢僧問訊。叉手旁邊待去。既然捨却俗緣。遵奉叢林規矩。師長訓誨之時。不得高聲辭訢。白曰無事學書。聖教經文記取。謹慎遞相無事。且莫欺瞞常住。衣衫黑驂[袖-由+直]裰。莫騁尖新鋒措。仔細約束身心。勿令世情染污。深思六道輪迴。警䇿應當恐怖。出家要秉佛言。不信三途受苦。小心侍奉師僧。恭敬三寶福助。童行上下謙和。酒肉賭錢莫覷。閒話不要論量。聖教時時思慕。豈可虗度光陰。死後將何憑據。不惟辜負四恩。一乃帶累先祖。辭親割愛投師。本欲出塵濟度。慷慨決志修行。省察輪迴不住。萬劫得箇人身。慚愧須知來處。去除懶墮睡眠。調伏身心寬裕。從小戒行真實。長大為僧堅固。參禪報答佛恩。誓願須求<span class='corr'>頓</span>悟。今生幸得出家。不可遇而不遇。念念不退善根。心心長成覺樹。若能如是修行。必證菩提之路。</p>
</div>
<div class='div-other'><a id='mulu78' />
<p class='h1'>為行者普說<span class='note-inline'>(肅師語雖不甚暢。然不失訓行者之體。且諸家為行者普說竟少。故錄)</span></p><p>普庵肅禪師為行者普說。此中寶所。非從妄想發生。心地光明應化萬緣。如是人心佛行佛行人心。遇末劫則地獄現前。逢明眼則彌勒境界。為什麼如此。所作無心自然契合。不用皮毛滴酒。二三載何事不圓。終日杜門信施力財而未甞少欠。道非傲物欲顯天真。佛豈背人法身普應。若無靈感於物何異。紙畫日頭若有應於群心。杲杲炎光遍爍。聖凡難辨。龍蛇混雜以同居。迷悟同光。佛於眾生而一體。悟則方通消息。動靜法益群情。迷時總屬夢游。生死無明顛倒。夢中說夢。迷覺不分。醉戒醉人。旁觀呵笑。善男子。欲求解脫。依師戒定慧方成。日久月深般若純熟。心法現前。由人努力不在遲疑。今日雖安。來朝難保。人似浮根岸草。水急難留。且無可救之人。誰作波心之主。唯有真心廣佛。本自不滅不生。猶若虗空包含天地。顯假名則無窮無盡。建法幢則無量無邊。二乘外道不通玄根。境法中虗揑怪。妄謂諸佛有可說。卜度法身妄認識神。更不求大悟了心。一向愛他文字。所以徒學多知返成謗教。老僧若不了心。與汝一般愚昧。今幸具足元常意光無盡。所以終日杜門怕逢醉漢。有時苦口。汝又不行。朝夕而只是自瞞。懶惰而怕見和尚。不肯息心自悔廣作眾緣。天龍嗔呵。護教不肯。一時業報現前。難瞞眾目。若是箇信佛依法修行之人。為法忘軀。寒灰冷月深思古德非少善而得見如來。復想我身無一德而助資眾善。假使十二時中懸腰墜石猶自妄意麤心。直饒粉骨碎身箇裏難求良匠。今則棄俗割愛。忽遇斯人。何不速辦精機信心實地。步步依如。念念不退究竟涅槃。定歸實際與佛無殊。天龍守護。鬼神瞻依。邪魔摧落。千古而不墜玄風。長劫而本光不動。所遺言句自有護法傳持。所立標宗劫火應不能壞。如斯精妙事由一心。舍短從長豈由他悟。佛教則如標月指。祖說如潑水示氷。見月知光。釋氷為水。然後大感佛祖之恩。殞命猶難酬報。我迷心法。經劫而不出塵勞。今悟佛因。見性而永脫生死。拳拳在念豈不快哉。安比十聖三賢二乘圓覺。五蘊不空輪迴不歇。任你聰明超世。不離三界循環。假饒移山填海。猶落非色界中。雖然雷電奔馳。不出五通陰界。直饒橫衝直過。也不出諸佛法身。未解自<span class='corr'>己</span>本元一切有為如幻。直須幻盡覺圓具足實相。將大地山河為自<span class='corr'>己</span>。以色空明暗顯真如。指南栢以標心。顧西松而露意。方寸逈絕於能所。大千無假一微塵。受用身心。不落有無知見。為人拈舉。非干聲色指人心。如斯方是出家兒。不誤後來之初學。等觀今時。聚此出家當求何事。教汝持戒。一行不持。令汝澄心。愈增嫉妬。教汝擊鐘[言*奉]呪。也無一字分明。隨時逐隊鬨喧。只欲打過。教汝恭敬往來廣結歡喜眾緣。汝又要自求閒靜。迷識沉神。食氣不和。自成病體。諸事難為必竟變壞。又入魔徒。百千萬劫不遇善知識。汝等今時遇我出家。知汝來處亦知汝去處。只似空花從空而有。我不得全定汝作妖魔。我著汝魔同歸魔道。我若如是法身如猛火焰。邪魔猶若氷霜。汝定消洋。法身常住亘古亘今永無變壞。所以千佛萬佛只傳此心。歷劫恒沙此宗不壞。汝之業識雖聞不信。後日明朝自當敗闕。莫道良醫門下猶有病夫。爐鞴完全尚存鈍鐵。自是覆盆之下而不肯開張暗爛敗根。斯光常在不從直訓。役我多言。若是善根何消如此。各自努力。但辦肯心。一片時中究竟如是。珍重。</p>
</div>
<div class='div-other'><a id='mulu79' />
<p class='h1'>受法衣提綱</p><p>恕中慍禪師洪祐和尚送歸源法衣至上堂。拈衣示眾云。者箇是先歸源向異類中遺下皮可漏子。日炙風吹而不壞。刀斫鋸解而不開。業力既重。累及不肖子亦入其群隊去也。披云。且道是驢是馬。遂陞座。乃云。夫為宗師者。垂一機示一境。如青天霹靂不容掩耳。如十日竝照無幽不燭。如大爐鞴煅煉頑鈍。如大醫王療種種病。如大舟航運載一切。有如是奇特如是作略。然後方可據法空座傳持大法。為人抽釘拔楔解粘去縛。明<span class='note-inline'>(頭合暗頭)</span>合據虎頭收虎尾。若也向上論去。尚恐埋沒宗風恥他先作。那更婆婆和和淟淟涊涊。撒土拋沙瞎學者眼。豈堪稱譽天台那畔。石佛山前有大智人。把斷要津不通水泄。提破沙盆索起遼天重價。用黑豆法換盡大地人眼睛。掀翻舊日條章。裂破今時窠臼。直得德山臨濟吞聲飲氣。竺乾震旦逈絕行踪。灼然不落聖凡。實謂大功不宰。諸人還知落處麼。經天緯地無多子。扶樹單傳只一人。復舉阿難問迦葉因緣。師拈云。世尊做盡生涯。貴在後來承紹。阿難太殺奢華。迦葉亦成落魄。靈巖今日承鴻祐木庵師兄持先師竺元和尚法衣到來。<span class='corr'>但</span>知頂受。一語不敢問著。何故。不經一事不長一智。</p>
</div>
<div class='div-other'><a id='mulu80' />
<p class='h1'>病起提綱</p><p>五祖演禪師病起示眾。病來又病皮黏骨。抖擻起來無一物。行不成步語聲低。鼻孔依前空突兀。</p>
<p>雪竇顯禪師病起示眾。門掩還同歲月摧。石牕經雨積莓苔。一床枕簟淨名老。時見斷雲孤月來。</p>
<p>應庵華禪師病起上堂。法身病。色身即是法身。色身病。法身即是色身。如是次第自幼至老。病至膏肓神醫拱手處。萬病脫然直下正體如如。更轉向那邊。然後法隨法行。法幢隨處建立。故能顯示攢簇不得底病。直教千聖覓起處不得。普入一切眾生身內。全眾生之病入大解脫門。證無生法忍。始可津濟四生梯航九有。若不如是。空病何為。敢問諸人。只如山僧許多時病。且道與適來所說之病是同是別。若道是同。未見老僧在。若道是別。亦未見老僧在。何故。海枯終見底。人死不知心。</p>
<p>黃龍死心禪師屬疾退居晦堂夜參。竪起拂子云。看看。拂子病死心病。拂子安死心安。拂子穿却死心。死心穿却拂子。正當恁麼時。喚作拂子又是死心。喚作死心又是拂子。畢竟喚作什麼。良久云。莫把是非來辨我。浮生穿鑿不相干。</p>
<p>密庵傑禪師病起上堂。一葉飄空萬木秋。翻思光景急川流。若人識得其中意。坐斷千差向上頭。山僧數日來似病不病似安不安似死不死。方丈裏撒屎撒尿。大開眼狂言寐語。直是東西不辨南北不分。求生不得求死不可。釋迦老子為四生慈父三界醫王。也覓此病起處不得。正當此時。若人救得山僧。點一盞薄荷湯與伊濕口。若救不得。如人上山各自努力。閻羅大王不是你爺。他時打你鬼骨臀索飯錢去在。莫言不道。</p>
<p>典牛游禪師病起上堂。舉馬大師日面佛月面佛。後來東山演和尚頌云。丫鬟女子畫娥眉。鸞鏡臺前語似癡。自說玉顏難比竝。却來架上著羅衣。師云。東山老翁滿口讚歎則故是。檢點將來。未免有鄉情在。雲巖又且不然。打殺黃鶯兒。莫教枝上啼。幾回驚妾夢。不得到遼西。</p>
<p>白楊順禪師因病示眾。久病未甞推木枕。人來多是問如何。山僧據問隨緣對。窻外黃鸝口更多。只如七尺之軀甚處受病。眾中具眼者試為山僧指出病源。眾下語皆不契。師自拊掌一下作嘔吐聲。又云。好箇木枕子。</p>
<p>佛心才禪師病起上堂。一法有形該動植。百川湍激競朝宗。韶琴不鼓雲天淡。想像毗耶老病翁。維摩病則上封病。上封病則拄杖子病。拄杖子病則森羅萬象病。森羅萬象病則凡之與聖病。諸人還覺病本起處麼。若也覺去。情與無情同一體。處處皆同真法界。其或未然。甜瓜徹蔕甜。苦瓠連根苦。</p>
<p>心聞賁禪師病起上堂。維摩病說盡道理。龍翔病咳[口*敕]不<span class='corr'>已</span>。咳[口*敕]不<span class='corr'>已</span>說盡道理。說盡道理咳[口*敕]不<span class='corr'>已</span>。汝等諸人還識得其中意旨也未。本是長江湊風冷。却教露柱患頭風。</p>
<p>石屋珙禪師病起上堂。舉苕溪和尚示眾云。吾有大病非世所醫。後有僧問曹山。未審是甚麼病。山云攢簇不得底病。又問一切眾生還有此病也無。山云老僧正覓起處不得。師云。者僧是病過的人。極是搜尋到頭髮尖裏也不放過。若非曹山知他落處。其他難為啟口。復成一偈舉似大眾。百骨酸疼攢簇難。一番熱了一番寒。覓他起處竟不得。藥銚風爐盡打翻。</p>
<p>傑峰愚禪師因眼病上堂。佛病祖病眾生病。拈向一邊。丹藥妙藥神仙藥。除過一壁。離却四大幻身。且道那箇是病那箇是藥。若向者裏薦得。許汝諸人具一隻眼。其或未然。老僧分明指出病源與諸人看。四大分散時向何處安身立命。是有病無藥底句。鎮州蘿蔔栢樹子乾屎橛麻三斤。是有藥無病底句。萬法歸一一歸何處。趙州云。我在青州做領布衫重七斤。是藥病對治底句。不是心不是佛不是物。狗子佛性無。是藥病雙忘底句。為治眾生心中五欲八風煩惱塵勞妄想執著一切諸病。一大藏教總是濟世醫方。一千七百祖師公案盡是靈丹妙藥。有病應服藥。無病藥還祛。眾中還有箇漢出來道。和尚自身不能治。何用治別人。只向他道。留得一雙青白眼。笑看無限往來人。</p>
<p>無文璨禪師病起上堂。諸人病是山僧病。山僧病是諸人病。諸人痛處山僧能忍。山僧痛處諸人欲忍不能。拄杖卓一下。單方一服當下和平。不必松根採茯苓。</p>
<p>恕中慍禪師病眼上堂。山僧數日來病眼暗昏昏地。直得東西不辨南北不分。然於不分不辨處却有箇分曉。僧問九峯。如何是把定乾坤眼。折筯攪龍門。峯云。把定在裏許。乞兒弄飯椀。僧云。乾坤眼何在。再犯不容。峯云。正是乾坤眼。貴買賤賣。僧云。還照燭也無。有甚失照燭。峯云。不借三光勢。舌頭拖地。僧云。既不借三光勢。憑何照燭。喚作乾坤眼。狗咬枯骨頭。峯云。若不恁麼。髏髑前見鬼正是見鬼說話。九峯長吹緩打。自謂手段高強。爭柰者僧久經行戶酬唱無虧。若是把定乾坤眼總未見得。今日不是攙行奪市。葢為病多諳藥性。要識把定乾坤眼麼。卓拄杖。曙色未分人盡望。及乎天曉也尋常。</p>
<p>楚石琦禪師病起上堂。壽山不會說禪。病起骨露皮穿。判得閻羅老子。一朝催討飯錢。劍樹刀山未免。鑊湯爐炭交煎。更入驢胎馬腹。不知脫離何年。因什麼如此。是他家常茶飯。</p>
<p>了庵欲禪師病起上堂。昨日病。前日病。病病相尋。無有自性。坐斷淨名舌頭。倒行摩竭正令。擊拂子。野狐窟裏產狻猊。獼猴各佩軒轅鏡。</p>
<p>上堂。東山演和尚云。病來又病皮黏骨。可殺驚人。抖擻起來無一物。却較些子。行不成步語聲低。描也描不成畫也畫不就。鼻孔依然高突兀。築著磕著好。大眾。古人發揮到無發揮處。直是驚天動地邁古超今。山僧一夏以來病來病去。病得起來。內不見有四大五陰。外不見有山河大地。上不見有諸佛。下不見有眾生。中不見有自<span class='corr'>己</span>。淨躶躶赤洒洒沒可把。幸自可憐生。無端侍者進退一段公案未了。今朝月望。拈香底拈香。揖客底揖客。濡毫底濡毫。請法底請法。直要山僧向太虗空中大書皇帝萬歲四字。莫有為山僧代筆者麼。舉起拂子云。文明齊北極。睿筭等南山。繫拂子下座。</p>
<p>密雲悟禪師病起陞座云。山僧六十有五。數來不涉迷悟。無端痢疾三年。累得通身骨露。若人如是證明。管取超佛越祖。日用二六時中。直教更無差互。若能如是修行。定證金剛堅固。試看碓坊踏碓人。終日未甞移一步。蘇州城有六座門。門門有路通人路。可惜無人簡點知其數。便下座。</p>
<p>箬庵問禪師病起陞座。師云。三百六十骨節。八萬四千毛竅。通身抖擻。欲覓病起處了不可得。風寒暑濕熱四面交逼時。且道向甚麼處著到。慣從五鳳樓前過。手握金鞭賀太平。忽有箇衲僧出來道。和尚猶作主那。山僧不覺手之舞之足之蹈之。今日初起囈語猶未歇在。喝一喝下座。</p>
</div>
<div class='div-other'><a id='mulu81' />
<p class='h1'>掩室提綱</p><p>天如則禪師依圓覺上期一百二十日掩室安居。書偈于門示眾。平地牢關立一重。佛來無路得相逢。分明只在尋常處。如隔千峰與萬峰。</p>
<p>見心復禪師掩關示眾。槁木形骸百念灰。溪猿野鶴苦相猜。閉門獨掩青松雨。笑口逢人亦嬾開。</p>
<p>無趣空禪師掩關示眾。三十餘年參禮請益十方宗匠。問法皆云無說。問佛皆云無相。幸得無相無說。不覺頓空伎倆。追昔脚跟失却便宜。今喜眉毛端在眼上。從斯丟去草鞋。即便抝折拄杖。拍雙空手入玄關。坐看陰陽消長。偈曰。窮子還歸長者宅。善財參遍雜華林。大千收拾毫端內。推出虗空掩上門。</p>
<p>瑞白雪禪師為乘長老封關。封住拄杖頭。結定布袋口。山河大地攪得一團。明暗色空揑成一聚。爐峰不挂片雲。秦望豈帶煙色。正恁麼時。進關一句作麼生道。良久云。木人雲中拍氈板。石女山頭唱茶歌。</p>
<p>石雨方禪師為屍行芥城封關。海濶天空智者不居。鐵壁銀山愚人不識。然則如鏡照鏡。不妨者邊那邊。死限之心既固。活埋之念須堅。雖然。欲知此話行。須看三年後。</p>
</div>
<div class='div-other'><a id='mulu82' />
<p class='h1'>啟關提綱</p><p>無趣空禪師啟關示眾。自結玄關自活埋。自吾閉也自吾開。一拳打破玄關竅。放出從前者漢來。</p>
<p>玉芝聚禪師啟關示眾。丈室三年坐斷十方世界。蒲團一念頓圓十世古今。依稀彌勒樓中。不妨開<span class='corr'>已</span>復閉。畢竟普賢界裏。要看絕後再甦。所以道把住則乾坤失色。放行則瓦礫生輝。霄漢縱橫。蒼檜豈容藏彩鳳。風雷浩蕩。碧潭寧許臥青龍。然則放出關中主一句作麼生道。咦。開門日出西方卯。萬象之中獨露身。</p>
<p>石雨禪師為正衡開關。盡大地是箇關房。本無出入。只因迷故。關上重關亦是迷上重迷之意。今人只思尋悟。全不知迷。既不知迷。悟從何得。所以老僧常向人道。迷有十分悟有十分。今日開關豈屬迷悟。聽取一偈。有出入。無門戶。無開掩。有封固。若是香象截流機。終不從他覓頭路。乃舉鎻匙。且道是甚麼。試開看。</p>
</div>
<div class='div-other'><a id='mulu83' />
<p class='h1'>迎待尊宿引座提綱</p><p>實性大師因同參芙蓉訓禪師至上堂。以右手拈拄杖倚放左邊。良久曰。此事若不是芙蓉師兄也大難委悉。便下座。</p>
<p>法昌遇禪師黃龍南禪師至上堂。拏雲攫浪數如麻。點著銅睛眼便花。除却黃龍頭角外。自餘渾是赤斑蛇。法昌小剎路遠山遙。景物蕭疎遊人罕到。敢謂黃龍禪師曲賜光臨。不唯泉石生輝亦乃人天欣悅。然雲行雨施自古自今。其柰爐鞴之所鈍鐵猶多。良醫之門病者愈甚。瘥病須求靈藥。銷頑必藉金錘。法昌者裏有幾箇躲根阿師。病者病在膏肓。頑者頑入骨髓。若非黃龍老漢到來。總是虗生浪死。拈拄杖曰。要會麼。打麵還他州土麥。唱歌須是帝鄉人。</p>
<p>保寧勇禪師因長蘆和尚來上堂。金將火試。水將杖試。大眾。祇如金不將火試。水不將杖試。還有人辨得麼。若辨得。是真也假也深也淺也。若辨不得。且分付與明眼人。</p>
<p>真淨文禪師隆慶長老來上堂。大眾。教中道佛滅度後為善知識者總是見佛來。然則其為善知識者亦不可容易覩。善知識者亦不可輕慢。隆慶禪師斯之謂也。老僧與知事首座大眾同增懽慶。乃喝一喝云。虎溪宗派龍山子孫。吉州隆慶大啟禪門。古人所謂從門入者不是家珍。驀拈起拄杖云。為是家珍。為是外物。大眾却請隆慶禪師決斷。擲下拄杖下座。</p>
<p>雪竇顯禪師因宗上座至引座。大眾。今日雪竇宗上座。乃是昔年太陽韓大伯。具大知見。晦迹韜光。欲得發揚宗風。幸願特陞此座。</p>
<p>白雲端禪師中峰至云。九九八十一。幾人能解筭。兩箇五百文。原來是一貫。到者裏添得一文麼。若有添得一文。即便滿路光生㧞出古今。爭柰自古自今千箇萬箇。祇愛足頭底白雲。今日為汝添看。乃云。下座與知事首座大眾請中峰和尚陞座一徧。</p>
<p>圓悟勤禪師請長蘆覺禪師上堂。多子塔前分半座。截斷眾流。少林端拱歷九年。壁立萬仞。奮作家爐鞴。施向上鉗鎚。顯大用大機全生全殺。與一切人抽釘㧞楔解黏去縛。令大地人各各如獅子兒奮迅吒沙踞地返躑。所以道法王法力超群生。常以法財施一切。久積淨業稱無量。導眾以寂故稽首。夫如是則向萬仞懸崖垂手。敲唱俱有。百尺竿頭進步。主賓互換。正當恁麼時如何。龍吟長霧起。虎嘯乃風生。復云。撞著道伴交肩過。一生參學事<span class='corr'>已</span>畢。今朝幸遇大導師。寶華王座為拈出。</p>
<p>龍門遠禪師五祖和尚到上堂。曹溪大師傳衣歸嶺南。後來讓和尚得法授與馬大師。馬大師接得百丈。百丈得黃蘗。黃蘗得臨濟。臨濟得興化。興化得南院。南院得風穴。風穴得首山。首山得汾陽。汾陽得慈明大師。慈明大師接得一人楊岐和尚。如今舉他得底事看。此老子云。我者裏如閙市裏上竿子相似。是人皆見。瞞你眼得麼。楊岐老子後來接得端和尚一人。此老子曾住此山來。有頌云。海底珠動時。雲中月還現。涼夜無狂風。清光都一片。端師翁後來接得先師一人。先師有言曰。祇從咬破一箇鐵餕饀。直得百味具足。此老子所以一生口硬好說硬話。伏自先師付囑之後大法傳持以來。末後東山一時分付今五祖堂頭和尚。此日幸對人天廣眾。請不悋慈悲重為顯揚。使先宗有據吾道益明。莫不大幸。</p>
<p>甘露和尚入山上堂。達磨不來唐土。地久天長。二祖不往西天。山青水綠。龍吟霧起虎嘯風生。秋雨垂空浮雲蔽日。諸人有眼還見麼。有耳還聞麼。既具見聞。何者是迷何者是悟。何物為緣何物為對。要知迷悟昇沉理。畢竟須還本分師。先佛道。身相屬四大。心性歸六塵。四大體各離。誰為和合者。大眾。身心既乃如此。現今復是何物。近來參學之人。盡皆奔馳語句舉論古今。於本分事全不明了。所以正宗淡薄道法澆漓。幸遇和尚到來。伏望震潮音示真旨。抉重瞙顯衣珠。四眾傾誠。不勝虔請。</p>
<p>應庵華禪師烏巨山雪堂和尚到上堂。臨濟三遭痛棒。高安灘上知歸。興化於大覺棒頭深明黃蘗意旨。山中兄弟雖然不多。各各病在膏肓。若非師叔和尚到來。明果豈敢妄通消息。少間下座與知事頭首大眾同伸拜請。伏望慈悲痛垂發藥。</p>
<p>萬杉和尚到上堂。大底大小底小。長底長短底短。曲底曲直底直。方底方圓底圓。正底正邪底邪。為復是佛耶是菩薩耶。是羅漢耶是聖僧耶。是鬼神耶是天仙耶。我昔聞是法。未甞妄宣說。是義非義是隨義墮。非是非義非非義是隨句墮。若作佛法商量。達磨一宗掃土而盡。不作佛法商量。老僧活陷地獄。是你諸人還緇素得出麼。苟或未然。少間下座同知事頭首攀請新萬杉和尚為眾說破。</p>
<p>徑山大慧禪師至上堂。乃云。我本無心有所希求。今此法王大寶自然而至。法王大寶既至。汝等諸人急著精彩。所謂見之不取思之千里。豈不見大隋和尚道。我參七十餘員善知識。具大眼目底祇有一二。其他盡具正知見。在今天下具大眼目真善知識。惟我法叔老師一人而<span class='corr'>已</span>。黑漆竹篦掀翻海嶽。從頭打過。雖是死馬醫。就中要妙。黃蘗打臨濟拄杖。蔣山豈是無耶。葢為土曠人稀。雲門一曲臘月二十五。那在今朝十六日吹唱。驀拈拄杖卓一卓云。虗空可量風可繫。無能盡說佛功德。復舉頃在虎丘聞先師舉佛眼叔祖初作無為軍化士。因道中著攧有箇省處。歸來舉似師祖。後令充知客。因夜坐撥火忽然猛省。雖然如是。每至入室未能深入閫奧從容請益大師。祖云。我為你說箇喻子。正如一人牽一頭牛從窻櫺中過。兩角四蹄悉皆過了。惟尾巴過不得。師云。者箇說話多年在肚皮裏。信知在今天下無人理會得。所以密之三寸。苟非法叔老師到來。小姪此生無因拈出。敢問諸人。既是大底過了。如何尾巴却過不得。且道誵訛在什麼處。小姪今日對眾拈出。供養我法叔老師大和尚。惟願壽與趙州同年。為佛法作大主張。使天下衲僧洞徹此一段奇特大事。下座同知事頭首大眾殷勤拜請。伏望慈悲俯垂開示。</p>
<p>無用寬禪師天目中峰和尚至引座。明明百草頭。明明祖師意。天目山古佛輝天并鑒地。虎咬大虫蛇吞鼈鼻。擲拄杖云。直下來也急著眼覷。下座大眾懷香拜請幻住大和尚慈悲開示。便下座。</p>
<p>千巖長禪師龜峯道源和尚至上堂。作家相見豈在形言。擊皷陞堂聊陳供養。供養我龜峯和尚降尊就卑。昔應庵敘謝大慧末句云。虗空可量風可繫。無能盡說佛功德。即今下座同大眾拜請和尚尊慈開示。</p>
<p>恕中慍禪師瑞龍夢堂和尚至上堂。大人具大見。大智得大用。黑漆竹篦掀翻海嶽。芭蕉拄杖敲打虗空。直得釋迦彌勒拱手歸降。文殊普賢潛身無地。所以道殺人須是殺人刀。活人須是活人劍。有活人劍無殺人刀。一切活人死不得。有殺人刀無活人劍。一切死人活不得。活得死人死得活人。猶且墮在功勛埋沒宗旨。豈不見芙蓉和尚一日訪同參實性大師。性乃陞堂以右手拈拄杖倚放左邊良久曰。此事若不是芙蓉師兄也大難委悉。便下座。實性與麼道。李向赤邊咬。當茲季運。袒肩擔荷赤手提持。不涉廉纖斬釘截鐵。惟我瑞龍師兄一人也。勿謂土曠人稀秘而不泄。惟願放開線道曲狥時宜。使彼承言滯句者徹證直指單傳一段奇特大事。顧不韙歟。下座與首座大眾同伸拜請冀為敷揚。</p>
<p>楚石琦禪師靈隱竹泉和尚至上堂。舉廣慧璉和尚道。我在先師會中見舉竹篦問省驢漢云。喚作竹篦則觸。不喚作竹篦則背。作麼生。省近前奪得。拋向地上云是什麼。先師云瞎。省從此悟入。我道省驢漢悟則太煞悟。要且未盡先師意旨。師云。大小廣慧恁麼道。先師實有意旨那。將一把火照看。面皮厚多少。下坡不走。快便難逢。若是向上提持。還我竹泉師兄始得。</p>
<p>弘覺忞禪師通玄奇禪師至引座。別峯不意。却親遭力索。無因見妙高。豈是當頭多隱諱。從來正打貴旁敲。不見丹霞訪忠國師。霞問侍者。國師在不。者曰。在即在。祇是不見客。霞曰大深遠生。者曰。非但上座。佛眼亦覷不見。霞曰龍生龍子鳳生鳳兒。國師睡起。侍者以告。國師乃打侍者二十棒遣出院。丹霞聞得。嘆曰不謬為南陽國師。豈非丹霞旁敲故顯國師正打。因顯國師正打始知毫無隱諱。既知毫無隱諱。自然大用現前霜威凜凜。然後方可祖印高提吹毛橫按。勦絕今時露布。發揮從上家風。激揚敲唱雙行。驀劄主賓互換。主賓互換也。雲迷大野霧鎻長空。敲唱雙行也。韻出青霄風生滿座。直得山河大地盡作琴聲。草木叢林順方低向。正當恁麼時。作麼生是毫無隱諱底事。卓拄杖云。要會麼。下座同申勸請通玄和尚普為諸仁分明指出。</p>
<p>化山三宜和尚至引座。孟甞門下珠履三千。金谷園中繡襦八百。安似我輩衲僧家。借來香飯餉萬聖於同堂。三變淨坊集分身於一處。是故進一步則震動無邊世界網。退一步則踏斷百億大風輪。不進不退則正令當行十方坐斷。便饒如是。未是衲僧全體作用在。諸人要見全體作用麼。舉起拂子云。看看。空王佛．多寶佛．威音王佛．大通智勝佛．四萬同名同號日月燈明佛。盡向山僧拂子頭上吹大法螺擊大法皷。演大法義作大佛事。一一佛事周徧法界。所謂一毛現神變。一切佛同說。盡於未來劫。莫得其邊際。倒握拂子云。及乎倒轉柄來。要且三世諸佛歷代祖師卒摸索頭腦不著。何況諸人茄子瓠子那裏知得。今朝幸遇化山和尚象駕光臨高垂天鑒。下座同申勸請普為諸人委曲指示。</p>
</div>
<p class='juan'>列祖提綱錄卷第十七</p>
</div><!-- end of div[@id='body'] -->
</body></html>