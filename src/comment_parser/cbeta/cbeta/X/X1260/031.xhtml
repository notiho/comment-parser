<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu195' />列祖提綱錄卷第三十一</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu196' />
<p class='h1'>為住持遷化佛事法語</p><p>圓悟勤禪師為佛眼和尚秉炬。如來涅槃日。娑羅雙樹間。放出三昧火。闍維金色身。有條攀條。無條攀例。故褒山佛眼禪師道播四海名聞九洲。二十年間三據大剎。退席褒嶺宴坐鐘山。以平生所受用栗棘蓬驅耕夫之牛。以楊岐所付囑金剛圈奪饑人之食。傳持一大事。提振向上機。衲子雲從。諸方景慕。豈謂一彈指頃坐斷報化佛頭。談笑之間遽失人天正眼。今則乾坤廓落人境蕭條。雪映高山風清大野。圓頂後相放萬里神光。大眾。正與麼時。還委悉麼。看取亘天紅燄裏。華發優曇大地春。</p>
<p>為佛真大師秉炬。觸目菩提真解脫。頂門正眼耀乾坤。透得生死關。廓然無起滅。佛真大師生平滴水滴凍。勇猛截鐵斬釘。舉世重其為人。聞見莫不欽歎。內侍叢中跳出。衲僧隊裏修行。淵聖錫徽名。皇后賜度牒。驚群伏眾絕類離倫。將謂萬里前程。豈期百年頃刻。今則翻身長往。透出金圈栗棘蓬。頂後圓光。應現無生大火聚。佛真佛真。急著眼。保雲程。一炬紅光纔舉處。毗盧頂上任縱橫。</p>
<p>為範和尚秉炬。忠臣不畏死。故能立天下之大事。勇士不顧生。故能成天下之大名。衲僧家透脫生死。不懼危亡。故能立佛祖之紀綱。昭覺和尚神機峭拔。智辯滔天。肘臂下有符。頂門上具眼。奮喝散白雲底意氣。操打破虗空底鉗鎚。一歸錦官。兩住雄剎。闢開荊棘路。坐斷是非關。接物利生光揚佛日。臨岐一著擺撥便行。絕後光前。頭正尾正。如今既到者裏。可謂世緣畢備。末後慇懃坐斷。路頭一堆猛火。大眾。且道畢竟向什麼處去。舉火炬云。烈焰亘天留不得。當空寶月鎮長圓。</p>
<p>弘覺忞禪師為權和尚火。干將獄底光衝斗。一出豐城萬怪降。天寶人間留不住。空遺寒影寫澄江。子不譚父德。師豈譽徒賢。恐孤芳之不著。將青史其遂湮。唯我權公長老智足超宗仁能纘緒。初臻覺岸。高陞太白之堂。末到牢關。深入山僧之室。閒吸西江水。涓滴無餘。直接濟北流。滔天有浪。枝葉廉纖。不帶瞬眎全彰本色之人。偷心毫髮。靡容鍼錐痛下時流之疾。一衲披十周寒暑。半逐飛雲。三門絕今世塵囂。平堆古霰。所以人天四眾欣戴真慈。雲水方來雅推善導。何意德生魔色。豈期天喪予躳。苦海波心遽爾頓停慈擢。琉璃地上無端撥轉夜船。雲遮一帶峰巒巢迷歸鳥。雪覆千灣蘆涇岸失行舟。正當今日。指窮於為薪。火傳而不盡。一句又作麼生道。分形散體周諸國。為瑞為祥遍九垓。</p>
</div>
<div class='div-other'><a id='mulu197' />
<p class='h1'>安骨</p><p>育王元禪師為澹庵和尚安骨。浙水東頭是故鄉。黃金臺畔忽云亡。雖當明月清霜重。猶見秋花晚節香。恭惟澹庵和尚道重山林名揚海宇。儼先輩之典型。作後人之規矩。風雲際會。早甞出世於浮梁。雨露駢繁。屢覲天顏於帝所。分座鐘山。榮升玉几。承遠召住大慈恩。踞猊床肆談宗旨。選官利人兼利<span class='corr'>己</span>。正宣一代而闡揚。豈料數朝而<span class='corr'>已</span>矣。雖然不滅不生無彼無此。青青翠竹盡是真如。岌岌青山無非妙體。今日歸來事若何。全始全終切骨切髓。千古安然夢庵裏。</p>
<p>弘覺忞禪師為權和尚安骨。鯨吞水盡露珊瑚。撐起枝枝桂影孤。剎海三千澄後夜。法身端坐大毗盧。白雲斷處家山。劫壺空中世界。日月雙丸迴薄。無繇正照旁臨。虗閒六戶開張。不受森圍翠繞。簾垂黃閣逈。帳合紫羅寒。最妙最玄。先聖獨推此位。非偏非正。諸佛罕處其中。安下骨龕云。且道者漢以何為功能儼然高踞。雪鬢霜眉從火出。堂堂終不落今時。</p>
</div>
<div class='div-other'><a id='mulu198' />
<p class='h1'>起骨</p><p>天隱修禪師為達本大師起骨歸入龍池塔。海底泥牛銜月走。崖前石虎抱兒眠。吾兄既達元初本。何故淹留在此間。歸去來。歸去來。故山院裏絕塵埃。相逢俱是舊相識。管使吾兄笑眼開。</p>
</div>
<div class='div-other'><a id='mulu199' />
<p class='h1'>轉骨</p><p>天如則禪師為報恩定長老中路轉骨。道吾遷塔就石霜。知子莫若父。報恩移骨歸天目。家富小兒驕。雖然一種恩情。爭柰兩家機軸。撫骨云。若不是定動衲僧。俠路相逢放伊不過。</p>
</div>
<div class='div-other'><a id='mulu200' />
<p class='h1'>煆骨</p><p>密雲悟禪師為豁然師弟煅骨。以火炬指骨云。縱然皮膚脫盡。白骨也須火煅。惟我師弟豁然。却具者般體段。以火炬打圓相云。大眾會麼。攛火炬云。看。</p>
<p>弘覺忞禪師為玄玄其公煅骨。皮膚脫落露真常。那箇將身北斗藏。火後依然還入煅。精金要見十分黃。惟我同參其公禪師。叢林衛霍之臣。知識蕭曹之佐。始也受生陽羨。飲光之中天降跡。縣知佛日當興。少焉脫白龍池。耶舍之鹿苑皈投。默計法輪定轉。所以二十年事先師。朝挈葢暮提缾。恒隨步武。五六處襄法社。櫛甚風沐甚雨。歷盡艱辛。然則丹山出而毛骨權奇。師窟遊而爪牙鋒利。事應乃爾。理實當然。其柰智困於天刑。神疲於物務。兼之風雲未遘羽翮先摧。後先師僅五週。趨寂滅將一紀。於戲。泰嶽頹而群峰偃。象王去而象子隨。白日不移輪。青山常舉足。寒崖一歸臥。嗟哉春復春。今則其徒萃章輩深恐異草之橫生。謀遷涅槃之大宅。正當移身換步時。如何道得越格超方句。放下骨襯云。紅爐一點清嵩雪。梅放香林第一枝。</p>
</div>
<div class='div-other'><a id='mulu201' />
<p class='h1'>靈骨入塔</p><p>應庵華禪師為此庵和尚入塔。摩醯三眼洞徹無私。末後全提今之是也。故我此庵和尚平生擔板不受差排。會盡物我一如。透過生死窠臼。履刀山劍樹如步紅蓮。入鑊湯爐炭似登寶所。全體是箇大解脫門。更無一絲毫許外物。化緣既畢。借路經過。火光三昧自焚軀。烈焰亘天誰著眼。黃陣靈骨五色璨然。不昧高蹤斬新光彩。今日安藏窣堵。坐斷溪山。萬木生風。千江照月。真燈烈焰。少室增輝。正恁麼時。且移身換步一句作麼生道。還知落處麼。寶印當空妙。重重錦縫開。喝一喝。</p>
<p>密雲悟禪師為守元大師入塔。以拄杖指塔云。盡十方世界是箇無縫塔。復敲塔門云。且道者一縫作麼合煞。以手舉露骨送入云。請師兄塞却。</p>
<p>弘覺忞禪師為雲門雪大師入塔。以拄杖指塔戶云。大眾還知者一段因緣也未。若也未知。山僧不免借㜑帔子拜㜑年去也。須彌頂上鐵圍龕。內有空王月一圅。莫謂秋光淨如練。佛來相見也垂簾。且道當山堂頭和尚到此又作麼生。珊瑚枝枝撐著月。千古萬古眾同瞻。</p>
</div>
<div class='div-other'><a id='mulu202' />
<p class='h1'>撒骨</p><p>毒海良禪師自遺撒骨法語云。太湖三萬六千頃。中有浮圖絕正偏。今日遺骸歸去也。碧天連水水連天。</p>
</div>
<div class='div-other'><a id='mulu203' />
<p class='h1'>安牌</p><p>元叟端禪師為別谷和尚入祖堂。白雲作叢林紀綱。以達磨居中。開山居左。百丈居右。天下依而行之。絲毫無有紊亂。別谷和尚在茲山為二十六代。捐以此日。居于此堂。晨香夕燈。其永無替。</p>
<p>愚庵及禪師為平山林和尚入祖堂。召大眾云。亭亭石塔東峰上。此老初來百神仰。福源浩浩起當湖。千歲巖頭飛白浪。宗鏡高懸二十年。不啻焰光高萬丈。翻身靠倒靈鷲峰。雙樹悲風撼穹壤。撲碎破沙盆。滅却正法眼。動靜絕行蹤。去來無影象。是謂眼空佛祖道重王臣。年逾八秩五處住山平山老和尚。指牌云。湖光瀲灩山空濛。覿體全彰大人相。</p>
<p>天童性禪師為前住當山第六十四代仁叟懷禪師生入祖堂。大機大用闡單傳。震動東南半壁天。一句不言群象主。威音王佛莫齊肩。某德重叢林道通淵脉。深得西印宗旨。大弘廣慈世家。照用則正眼洞明。放行則真風卓邁。發劈箭機以的破的。皷霹靂舌以空遣空。所以人天自化外道歸降。兩坐名山法輪大轉。回澆漓之末運。續無盡之真燈。希年養高自他具足。且最後一著還居正位。畢竟作麼生道。當陽提起破沙盆。佛祖堂中稱獨尊。</p>
<p>佛涅槃日師送自牌位入祖堂。捧牌位云。三界都來總大夢。十方世界一空洞。為他恐墮斷常見。又向虗空中鑿空。箇漢行脚全無。禪道罔措。壞滅臨濟正宗。籍沒大慧家世。為伊正眼瞎却不能普振真風。故自罪犯彌天。今又預居祖席。我且貶汝異類橫身。西州作牛東州作馬。銜鐵負鞍拖犁拽耙。饒伊要騎便騎要下便下。搖動尾巴天上天下。也只是精靈業識。好與一頓。且道正位端居一句又作麼生。喝一喝。遂放牌位。</p>
<p>弘覺忞禪師送密雲先和尚入先覺堂。先知覺後知。先覺覺後覺。從上佛祖莫不乘此願力而受生。順茲化儀而趨寂。所以我堂頭先和尚從無住本建最勝幢。踞寂滅場現人間世。風行六處草偃入埏。金粟峰頭蹴踏千千龍象。太白山裏變化億億鵾鵬。今則法雨既周於此界。慈雲將布於他方。天台五百羅漢遮留不住。此會百萬人天牽輓莫回。遂獨步於南辰。竟藏身於北斗。既然如是。因甚從前鼻頭繩索仍落在手裏。正恁麼時。且道把住即是放行即是。海神知貴不知價。留與人間光照夜。</p>
</div>
<div class='div-other'><a id='mulu204' />
<p class='h1'>尊宿遺書至提綱</p><p>雲葢智禪師黃龍死心和尚遺書至上堂。法門不幸法幢摧。五蘊山中化作灰。昨夜泥牛通一線。黃龍從此入輪迴。</p>
<p>龍門遠禪師黃龍山死心和尚遺書至上堂。死心心已死。心死死猶生。抝折黃龍角。翻身臥地行。者老子從來翻著襴衫倒携席帽。口頭麤慥肚裏柔和。檢點叢林呵叱學者。雖傳晦堂道。愛用雲門禪。以罵風罵雨為訓徒。以種菜種蔬為作務。興灾降禍少喜多嗔。愚人見即攢眉。智者點頭相許。要去便去。果然作家。騰身元是莫徭人。睡中失却死心老。嗚呼哀哉。法門不幸。</p>
<p>黃龍靈源和尚遺書至上堂。昔開正續銘。今示真歸告。一路涅槃門。行說皆親到。明然臨濟燈。妙唱黃龍道。空海久澄虗。雲濤方浩浩。橫吞巨海高駕鐵船。隱顯同源卷舒無際者。其惟靈源乎。禪師居究竟地。住本覺境。雖曰示生。實無生而可示。雖曰示滅。實無滅而可示。明明密密密密明明。真化不移何妨出沒。所以遺言作訓。真告普聞。能事始終。一期云畢。而某曩歲遊方之始邂逅龍舒。許以半面之交。氣投分感雖則荊山隱玉已遇良知。爾後蚌腹剖珠登舟獲劍。歐峰再會素願尤諧。歡洽妙期有同符節。自初及此三十年間。理契同風至音無間。夫何遽別。特示遽書。感存念亡。此情彌切。雖然如是。佛佛不思議。不許長住世。大眾審思惟。畢竟祇者是。然則子期既沒伯牙絕絃。葢傷其無知音爾。況此至道。離見超情莫逆於心。夫何言也。昔人問長沙。南泉遷化向什麼處去。沙云。石頭作沙彌時參見六祖。云。不問石頭作沙彌時參見六祖。南泉遷化向什麼處去。沙云。教伊尋思去。師乃呵呵大笑云。會麼。水長船高。泥多佛大。共至靈前。不勞觀聽。</p>
<p>蔣山佛鑑和尚遺書至上堂。噁噁師兄師兄。出在我前。去復我先。噁噁師兄師兄。出在我前。許我竝駕而齊肩。去復我先。使我隻翼而孤騫。豈不念茲苦海群迷未度。況乃五湖玄學負笈趨筵。遽辭舟檝孰濟長川。然佛法道理自有因緣。此葢眾生無祐薄福使然。永違叢社。法炬無傳。我聞如來雙林示滅。又聞達磨隻履西遷。佛佛祖祖其道綿綿。況我鐘山佛鑑法兄妙機無間出沒應緣。去來生死吾何預焉。而某於師門最為深契。在鴈序手足相連。義交金石氣薄雲天。聽遺音而何忍。念朽質以非堅。同心共照。夫復何言。尚記得如來滅度。阿難問迦葉曰。世尊傳金襴外更傳何法。迦葉曰阿難。阿難應喏。迦葉曰倒却門前剎竿著。大眾。若無者箇公案。生死熾然。白雲師翁道。金襴之外復何傳。弟應兄呼豈偶然。倒却門前剎竿著。免教伊舊倚牆邊。大眾。會得麼。倚牆邊。倚牆邊。寂滅光中禮白蓮。</p>
<p>大慧杲禪師天童覺和尚遺書至。受書云。古人道。末後一句始到牢關。把斷要津不通凡聖。舉起書云。者箇是天童和尚末後把斷要津全提底消息。還委悉麼。如未委悉。却請維那分明說破。宣了遂陞座云。法幢摧。法梁折。法河乾。法眼滅。雖然如是。正是天童真實說。且道說底事作麼生。知音知後更誰知。</p>
<p>密庵傑禪師木庵和尚遺書至。拈香云。大眾。還識者尊慈麼。雖與我同條生。不與我同條死。稔聞在七閩揚塵兼簸土。凌篦宗風不柰何。今朝喜見清平路。清平路。既見異。竟如何。茶傾三奠。香爇一爐。伏惟尚享。</p>
<p>靈隱佛海禪師遺書至上堂。呼猿洞口。虗空迸裂。鴉飛不度。如行如說。三十三天撲帝鐘。打刀須是邠州鐵。喝一喝下座。</p>
<p>元叟端禪師天童雲外和尚遺書至上堂。舉雲居膺和尚遷化次問侍者云。今日是何日。者云初三。居云三十年後<span class='corr'>但</span>云只者是。遂乃端然告寂。師云。雲居得曹洞正傳。為宗門百世師表。末後全提。因甚一場懡㦬。擊拂子云。無縫塔中雲匼匝。不萌枝上月團圓。</p>
<p>愚庵及禪師育王石室和尚遺書至并入祖堂上堂。五十三年弄巧成拙。踏破虗空赤脚行。萬象森羅笑不徹。大眾。箇是育王石室和尚末後為人底句子。明如杲日寬若太虗。權實照用俱備。擒縱殺活皆全。可以津濟四生。可以梯航九有。蚊子上鐵牛。無你插嘴處。卓拄杖云。者裏見得。無一處不睹慈容。無一時不聞說法。苟或未然。少間下座普請諷經莊嚴品位。香煙起處一任觀瞻。</p>
<p>笑隱訢禪師金山長谿和尚遺書至上堂。大法既微。賴恢宏於堪忍界內。幻身雖沒。當皷舞於寂滅海中。臨濟道。不得滅吾正法眼藏。大覺道。我要付與一隻箭。良由弘法心重。愍物情深。故有落草之譚。諸人還見金山垂手處麼。鐵船無底蹋翻去。依舊東山水上行。</p>
<p>靈隱獨孤和尚遺書至上堂。靈機絕待不涉去來。妙用無方寧存軌則。大梅聞鼯鼠聲。埋沒自<span class='corr'>己</span>。普化索木直裰。誑惑他人。爭如我靈隱和尚隨緣施設不墮功勛。七十四年光前絕後。直得飛來峰起舞。冷泉亭[跳-兆+孛]跳。諸人還見此老涅槃後大人相麼。落落橫身三界外。堂堂獨步劫空前。</p>
<p>東林古智和尚遺書至上堂。拈兔角杖。敲出佛祖骨髓。握吹毛劍。掃蕩今古葛藤。臨行道箇聽末後句。烜赫虗空。如臨濟滅却正法眼。得三聖直下承當。盤山告眾索傳真。普化獨解翻觔斗。龍翔與麼追悼。眾中莫有換手搥胸者麼。擊拂子云。寥寥天地無知<span class='corr'>己</span>。不聽遺音空絕絃。</p>
<p>徑山和尚遺書至上堂。昔妙喜祖到蔣山應庵和尚上堂云。天下具大眼目尊宿。惟法叔一人而<span class='corr'>已</span>。今我徑山法叔。再世妙喜也。小侄曾聞於朝請為茲寺開山而未果所願。遺書忽臨。如覩象駕之至。堂堂正體儼金錫之橫肩。琅琅法音聞虗空之振鐸。四眾攀戀不勝哀感。既是生死無間。未免賓主相見去也。傳家只箇金剛王。留與兒孫作標格。</p>
<p>楚石琦禪師因龍翔曇芳和尚遺書至上堂。心同虗空界。示等虗空法。證得虗空時。無是無非法。既無是法又無非法。則諸佛成等正覺轉妙法輪入般涅槃如夢相似。曇芳老子佛海禪師。屢董名藍親承眷遇。方辭徑塢即據龍翔。末後光明全身舍利。八斛四斗未足為多。試拈一粒與諸人看。竪拂子云。海神知貴不知價。留與人間光照夜。擲拂子。</p>
<p>了庵欲禪師宣州天寧遺書至上堂。鐵牛吼破雙溪月。石女含笙悲不徹。鶻眼龍睛總不知。聾子親聞啞子說。山僧二十年前親見草庭老子向萬仞崖頭拾得箇斷貫索。到處穿他天下宗師鼻孔。及乎應緣而出瑞世天寧。水到渠成風行草偃。又欲用此索穿他天下衲僧鼻孔。化緣既畢奄爾真歸。撒手那邊全無朕跡。所以道聲前非聲色後非色。蚊子上鐵牛無你下嘴處。山僧今日不免倒行此令去也。少間下座詣靈前燒一炷香點一盞茶。欲與他穿了鼻孔。何故。喫拳須記打拳時。</p>
<p>報國希白和尚訃至上堂。未達境惟心起。種種分別。達境惟心已。分別則不生。於不生法中獨露本來面目。直是離相離名絕對絕待。破塵破的透色透聲。故我報國和尚得此三昧。兩處住山單傳正印。掃除邪解扶樹此宗。能事既畢撒手<span class='corr'>那</span>邊。末後全提甚生光彩。且道與他摩胸告眾槨示雙趺是同是別。拍禪床云。羚羊挂角千峰上。更有羚羊在上峰。</p>
<p>仙巖仲謀和尚遺書至上堂。杜城山頂打鳳羅龍。黃池水邊張蝦釣鼈。逗到衣錦還鄉。一味斬釘截鐵。如今傀儡線索斷。五色祥麟步天岸。有伴何妨却再來。了却先師舊公案。且先師公案作麼生了。卓拄杖喝一喝。</p>
<p>弘覺忞禪師天童和尚斷七復聞顯聖爾密弁山久默二禪師訃音。師為安靈設奠云。平地西風起。吹倒空王殿。亦有善法幢。以次相傾澱。慧命尚縣絲。人天胡可戀。子細思量著。無如衲僧便。海底泥牛已絕蹤。草鞋不用行鄉縣。休云世界何寥寥。須信皇封成一片。好衲僧。薦不薦。於此猶未達根源。香燒一炷茶三奠。搥胸只得哭蒼天。魔王拍手恣懽忭。</p>
</div>
<div class='div-other'><a id='mulu205' />
<p class='h1'>護法遺書至提綱</p><p>密庵傑禪師施司諫訃音至上堂。風行草偃。水到渠成。信脚與麼來。雲收霧捲是處皆春。信脚與麼去。空澄海湛物我一如。所以道。去來不以象。動靜不以心。如是則塵塵剎剎普現威權。葢色騎聲纖塵不立。羅籠不肯住。呼喚不回頭。古聖不安排。至今無轍跡。且道司諫施公即今在什麼處。良久云。黃<span class='corr'>粱</span>纔夢斷。竺國一花敷。復說偈云。昔年相見談真諦。今日陞堂話去來。一念廓然無向背。春光鐵樹自花開。</p>
</div>
<div class='div-other'><a id='mulu206' />
<p class='h1'>請西序頭首提綱<span class='note-inline'>(兩序)</span></p><p>恕中慍禪師請西序上堂。如來藏中不留一法。衲僧門下豈有多端。靈樹和尚云。我首座生也。我首座行脚也。一字不著畫。會麼。不見道。客來無茶點。蒿湯備禮儀。</p>
<p>月江印禪師請頭首上堂。善哉三下板。知識盡來參。既善知時節。我今不再三。古人與麼道。大似按牛頭喫草。雲峰則不然。善哉三下板。收足上蒲團。脊梁生鐵鑄。透過祖師關。一氣轉一大藏教。背手拈却須彌山。七處徵心無心可覓。八還辨見無見可還。夢入天宮猶未醒。金鷄飛上玉欄杆。</p>
<p>笑隱訢禪師請頭首上堂。騰今耀古。摩醯正眼洞明。鍜聖鎔凡。向上鉗鎚妙密。定佛祖綱宗之句。須是其人。展主賓互換之機。要求作者。所以道。作大廈非一木能成。涉巨川豈一棹可濟。直得炤用同時。星飛電捲。人境俱奪。玉振金聲。正恁麼時。諸人鼻孔在山僧手裏。且道山僧鼻孔在什麼處。擲拂子云。一任橫拖倒拽。</p>
</div>
<div class='div-other'><a id='mulu207' />
<p class='h1'>請兩堂首座</p><p>真淨文禪師請首座維那典座上堂。三德六味施佛及僧。香積廚中善調在手。三世諸佛向砧槌上聲聲相應。且道相應箇什麼。良久云。問取堂中第一座。</p>
<p>請首座典座及逍遙和尚來上堂。不動真際為諸法立處。昨日監院名。今朝首座號。緣應百千般。立處頭頭妙。典座把杓柄。一一臨時料。眾口若能調。逍遙同一道。諸法立處今已彰。作麼生說箇不動真際底道理。喝一喝下座。</p>
<p>請首座上堂。一番新。一番舊。新舊相資要成就。諸禪德。且道成就箇什麼。為成就佛事耶。成就道場耶。成就叢林耶。若與麼成就。豈有教外別傳。乃拈拄杖云。此為復是教內教外。是新是舊。不得喚作柱杖。便成就取好。遂擲下下座。</p>
<p>圓悟勤禪師請首座上堂。合千差。包萬有。齊往來。印古今。混有無。一生死。舉不犯之令。行不言之教。齊不齊。平不平。於此建立。於此辨明。於此紀綱。於此表帥。何法不容。何事不成。何德不圓。何心不契。且風行草偃一句作麼生道。為山登九仞。捻土定千鈞。</p>
<p>元叟端禪師請首座上堂。有際天之雲濤。可容吞舟之魚。有九萬里之風。可負垂天之翼。建法幢。立宗旨。苟非其人。安任其事。拍禪床云。有意氣時添意氣。不風流處也風流。</p>
<p>恕中慍禪師請首座上堂。開鑿人天眼目。挽回上古風規。坐斷情塵意想。不落玄妙機關。斬新日月特地乾坤。須是其人堪任其事。靈樹虗第一座而待雲門。葢為此也。拍禪床。莫怪渠儂多意氣。他家曾踏上頭關。</p>
<p>愚庵及禪師請昌國吉祥亨子元充首座上堂。臨濟建立黃檗宗旨。普化盡力成褫無端。仰山道。此人有頭無尾有始無終。山僧昔年承乏海山。子元橫身輔佐。茲者備員宕寺。又荷分座說法。却不似仰山道此人有頭無尾有始無終也。諦觀佛祖。各各出興隨方化導。莫不全賓全主全主全賓。大用齊彰大機普應。流通正法眼藏。顯示涅槃妙心。直得雲行雨施水到渠成。還他過量人堪任過量事。卓拄杖云。龍得水時添意氣。虎逢山色長威獰。</p>
<p>笑隱訢禪師請首座提點兼謝吉祥崇教二長老上堂。擘開泰華。巨靈謾逞其威。百步穿楊。由基未為中的。所以接雲門嗣雪峰。指臨濟參黃檗。睦州眼裏無筋。拽耙牽犁種田博飯。楊岐腕頭欠力。龍翔尋常不敢輕意用人。不及用時以一當百。如漢高不善將兵而善將將。非惟紀綱叢林。要作後來榜樣。更有難弟難兄來往更酬迭唱。不妨打鳳與羅龍。龜毛結網三千丈。</p>
<p>牧雲門禪師請首座上堂。日南長至。節<span class='corr'>屆</span>書雲。天心復見。扶陽抑陰。紫羅抹額繡裙腰。甚生標致。赫赤布裙無來替換。家無滯貨不發。所以烹金琢玉須資作有鉗鎚。荷教扶宗全仗本色兄弟。揮佛日於西垂。回狂瀾於既倒。豈不是君子道長小人道消。你大眾還見麼。物宜求新。樓前海棠花開却。一朵兩朵。人宜求舊。即日堂中第一座。少渠不得。且阿那箇是第一座。卓拄杖云。蘇州有。</p>
</div>
<div class='div-other'><a id='mulu208' />
<p class='h1'>留首座</p><p>圓悟勤禪師留首座上堂。古道坦然。真規不墜。紀綱得所。表帥得人。內肅外寧。安家樂業。以大千界為一真境。以十方佛同一舍那。文殊普賢交光相羅。觀音彌勒擎拳合掌。臨濟德山互相贊成。白牯狸奴了無向背。可以演無生曲。唱太平謌。且超情離見一句作麼生道。木人把板雲中拍。石女含笙井底吹。</p>
<p>虎丘隆禪師留首座上堂。田地穩密。鬼家活計。從空放下。坐井窺天。虎丘門下不說老婆禪。只要諸人眼橫鼻直。三十年後免得敲甎打瓦。何故。物宜求新。人宜求舊。不起於座現諸威儀。且道出格一句作麼生。良久云。落霞與孤鶩齊飛。秋水共長天一色。</p>
</div>
<div class='div-other'><a id='mulu209' />
<p class='h1'>請藏主侍者</p><p>南石琇禪師請藏主維那侍者上堂。一大藏教是箇切脚。直指單傳秦時[車*度]轢。國師喚侍者。淨地何必拋泥沙。興化打克賓。瘥病豈假驢䭾藥。你有拄杖子我與你拄杖子。你無拄杖子我奪却你拄杖子。</p>
<p>請藏主侍者上堂。少林心印觸處昭彰。衲子生涯隨時施設。側身對客原夢度茶。擎叉輥毬卓牌打地。一一全體全用。著著邁古邁今。十地菩薩尚顢頇。四果聲聞應罔措。徑山者裏又且不然。含暉亭上聖滄溟。凌霄峰頭挹南嶽。</p>
<p>愚庵及禪師請侍者諸山客至上堂。一葉落。天下秋。法身須透閙啾啾。定光金地遙招手。智者江陵暗點頭。喚侍者云。三界唯心。萬法唯識。一句中具三玄。一玄中具三要。且道與上來說話相去多少。良久云。若也不<span class='corr'>會</span>。問取諸山和尚。</p>
<p>恕中慍禪師請侍者上堂。趙州與文遠。鬬劣不鬬勝。老大不識羞。相席還打令。致使明眼人。無由辨邪正。邪正既不辨。轉轉成毛病。瑞巖百不能。愛用無星秤。稱起太虗空。錙銖無欠剩。以此為瑞為祥。以此為坑為穽。斷衲僧之咽喉。續佛祖之慧命。</p>
</div>
<div class='div-other'><a id='mulu210' />
<p class='h1'>請東序知事提綱<span class='note-inline'>(監寺　提點　典座)</span></p><p>真淨文禪師請知事上堂。至道無難。惟嫌揀擇。豈可以親疎好醜擇而然後用之。要用便用。入到手中土作黃金。拋來擲去滿目光輝。也要眾人見。諸德又作麼生。不揀擇好醜而用之。喝一喝下座。</p>
<p>笑隱訢禪師朝廷降給齋糧併請監寺典座上堂。我本無心有所希求。今此寶藏自然而至。楊岐金剛圈十分光彩。東山鐵酸餡百味具足。若是知恩報恩。不妨大家受用。且道受用箇什麼。幾片白雲橫谷口。數聲寒鴈起滄洲。令人苦憶寒山子。紅葉斷崖何處秋。</p>
<p>了庵欲禪師請提點上堂。楊岐栗棘蓬。東山鐵酸餡。多處添些子。點即不到。少處減些子。到即不點。萬機俱赴。八面玲瓏。一句全提。風行草偃。擊拂子。龍得水時添意氣。虎逢山色長威獰。</p>
<p>保寧勇禪師上堂。十方梵剎。事同一家。量才補職。買帽相頭。衲僧家一日二時向長連床上開單展鉢拈匙把筯。欠箇什麼。餬餅䬪飥糖糕餕饀乃尋常茶飯。雖然如是。且道杓柄在什人手裏。若也知得。一任恣意餐啜。若也不知。今日請新典座。</p>
<p>密庵傑禪師請典座上堂。舉夾山在溈山充典座。溈山一日問。今日堂中喫甚菜。座云兩年同一春。山云如法修事著。座云龍宿鳳巢。師云。柄霸在手縱奪臨時。敲磕將來百味具足。其中只欠一味。且道是油是醬。若檢點得出。華藏功不浪施。其或未然。更聽重下註脚。輔弼宗門有老成。一番提掇一番新。咬薑呷醋知鹹淡。便是叢林過量人。</p>
<p>元叟端禪師請典座上堂。草木衰謝。春至自榮。眾生顛倒。妄盡自覺。僧問三平如何是有漏。平云笊籬。如何是無漏。平云木杓。亂走衲僧。一任圖度。</p>
</div>
<p class='juan'>列祖提綱錄卷第三十一</p>
</div><!-- end of div[@id='body'] -->
</body></html>