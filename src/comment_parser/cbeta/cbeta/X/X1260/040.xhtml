<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu256' />列祖提綱錄卷第四十</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu257' />
<p class='h1'>寒食提綱<span class='note-inline'>(三月)</span></p><p>雲峰悅禪師寒食日上堂。諸上座。還會麼。冬至寒食一百五。家家塚上添新土。翻思拾得與寒山。南北東西太莽鹵。南泉不打鹽官皷。以拂擊禪床下座。</p>
<p>五祖演禪師寒食小參。李白桃紅。山青水綠。雲橫洞口。月皎長空。只向者裏薦得。法眼道。月明幽室寒。星分拱辰異。便須瓦解氷消。韶國師道。通玄峰頂不是人間。心外無法滿目青山。亦須百雜碎。何也。盡乾坤大地不消一揑。然雖如是。事無一向。今夜且放過一著。</p>
<p>慧遠海禪師上堂。好是仲春漸暖。那堪寒食清明。萬疊雲山聳翠。一天風月良隣。在處華紅柳綠。湖天浪穩風平。山禽枝上語諄諄。再三瑣瑣碎碎。囑付叮叮嚀嚀。你且道叮嚀囑付箇甚麼。卓拄杖曰。記取明年今日。依舊寒食清明。</p>
<p>真定府洪濟宗頥禪師上堂。冬去寒食。一百單五。活人路上。死人無數。頭鑽荊棘林。將謂眾生苦。拜掃事如何。骨堆上添土。唯有出家人。不踏無生路。大眾。且道向甚處去。還會麼。南天台北五臺。參。</p>
<p>無文璨禪師清明上堂。桃花無數。李花無數。若向者裏活眼不開。平地上死人更是無數。去年踏青人。今年不來。今年上墳底。明年何處。日月急如梭。生死何定據。謹白參玄人。光陰莫虗度。</p>
<p>了庵欲禪師清明上堂。冬至寒食一百五。今朝正是三月六。山又綠。水又綠。一聲款乃漁家曲。山僧昨日偶爾郊行。作得一偈舉似大眾。華冠不整舍那衣。禿帚還隨破畚箕。五箇老婆三箇醜。一雙紅杏換消梨。下座。</p>
<p>法舟濟禪師清明示眾。鷰語鶯啼。桃紅柳綠。風月晴和。春光滿目。一般富貴江山。却有兩般境界。山僧雖則不管閒非。也與諸人說箇間架。有的笙歌鼎沸。羅綺駢闐。人醉處。玉樓窈窕。馬嘶邊。翠草生煙。有的向楸梧塚畔松栢塋前。呼孃叫子擗地號天。縱哽咽。煩冤莫訴。任揮淚。悲苦難宣。者兩般人。樂者樂徹心源。苦者苦入骨髓。山僧者裏看來。却好箇如幻法門一相三昧。且如何是一相三昧。卓拄杖云。愁人莫向愁人說。說與愁人愁殺人。</p>
<p>湛然澄禪師清明示眾。綠滿園林翠欲流。子規啼血正綢繆。紙灰堆滿三尺塚。哭倒斜陽恨未休。大眾。為人一世。收成結果不過如是而<span class='corr'>已</span>。須知大千世界一丘塚。去來生死總在裏許。你以長河為酥酪祭獻此人。他亦不受。且道為甚聻。</p>
<p>山茨際禪師清明示眾。春朝晴日望飛煙。半是人家燒紙錢。本有爺娘渾不識。却看黃土哭蒼天。</p>
</div>
<div class='div-other'><a id='mulu258' />
<p class='h1'>鋪帳簟提綱<span class='note-inline'>(四月)</span></p><p>雪巖欽禪師上堂。鋪帳簟。青碧紗廚。凉簟氷鋪。三伏暑威不到。水晶宮闕不如。敢問諸人。畢竟與洞山道向鑊湯爐炭裏回避。還有商量處也無。卓拄杖云。蚊子上鐵牛。</p>
</div>
<div class='div-other'><a id='mulu259' />
<p class='h1'>端午提綱<span class='note-inline'>(五月)</span></p><p>真淨文禪師上堂。今朝五月復端午。隨眾生心解分布。糉子雖然應所知。要須一一知來處。且道從什麼處來。驀拈拄杖云。若知拄杖子來處。即知一切法來處。所以隨眾生心。應所知量。循業發現。只如大眾從什麼處發現。一一分明在目前。若知發現。不妨奇特。若也不知。何名出家。遂擲下云。只者末後一著。也大難會。喝一喝下座。</p>
<p>五祖演禪師端午上堂。今日端午節。白雲有一道神符。也有些小靈驗。不敢隱藏。舉似諸人。一要今上皇帝太后聖躬萬歲。二要合朝卿相文武百官州縣寀寮甞居祿位。三要萬民樂業雨順風調。有箇符使却來報白雲道。諸處盡去徧。只為神通小。不柰一件事何。遂問他是甚事。使云禪和子鼻孔遼天。白雲向伊說。莫道你。我尚不柰何。然雖如是。澤廣藏山理能伏豹。畢竟如何。一抽三。二添四。黃牛角向天。八脚垂過鼻。急急下座。</p>
<p>端午上堂。舉昔日有秀才造無鬼論。論就纔放筆。有鬼現身斫手謂秀才云你爭柰我何。白雲當時若見。便以手作鵓鳩嘴。向伊道谷谷孤。</p>
<p>圓悟勤禪師端午上堂。新月如鈎。輕雲映火。山前麥熟。筐裏蠶繰。田夫戢戢㘽苗。柳岸垂垂之線。風調雨順。盜賊消禳。我輩林下之人。一餉非常慶快。纔作此語。驀地有箇符使出來道。山前諸處五瘟行疫病太甚。欲就和尚覓箇神符往前驅逐。山僧遂以拄杖畫一圓相與之。瞥然不見。逡巡却來道。五瘟疫鬼<span class='corr'>已</span>驅向他方世界去也。只有一事待請益和尚。此靈驗神符從何處得來。山僧劈脊便打。當下滅跡消聲。因行掉臂成箇頌子。五月五日天中節。赤口毒舌盡消滅。五月五日午時書。放下蛇頭捋虎鬚。</p>
<p>龍門遠禪師上堂。今日端午。世間人釘桃符書門閫。使萬邪不窺其戶。百鬼不入其門。世間人又使針燒炙採藥登山。使萬病不干其體。疫癘不入其身。遂失聲叫曰。阿㖿㖿。阿㖿㖿。盡大地人燒破皮肉。教山僧受無限苦痛。昔楚大夫以忠言不用沉于湘江。後人哀之。以竹筒盛飯繫五色絲祭之。風俗至今流傳不斷。遂嘔吐數聲曰。世間人喫却米糉。教老僧脹破肚皮。大眾。別人燒炙別人喫物。為甚麼龍門長老受痛受飽。未能情忘緣慮事出見聞。於此門中遂為戲論。豈不見先聖有言曰。懷州牛喫禾。益州馬腹脹。天下覓醫人。灸猪左膊上。何也。遠走不如近匍匐。久立。</p>
<p>大慧杲禪師上堂。今朝又是五月五。大鬼拍手小鬼舞。驀然撞著桃符神。兩手椎胷叫冤苦。艾人云。休叫苦。遂拈拄杖卓一下云。只有一處堪回互。回互不回互。回而更相涉。擲下云。不爾依位住。參。</p>
<p>端午示眾。拈拄杖。舉雲門大師道。從上諸聖為甚麼不到者裏。蓮華峰庵主道。古人到者裏為什麼不肯住。師云。二尊宿折東籬補西壁。抱橋柱洗澡把䌫放船即不無。要且無為人底道理。雲門即不然。未到者裏教伊到。<span class='corr'>已</span>到者裏教伊頭破腦裂。且道還有為人處也無。良久云。一二三四五。虗空闕處補。五四三二一。當門書大吉。好手揮斤去鼻泥。衲僧機妙安能識。驀然識。百草頭邊露消息。且作麼生是露底消息。唵陪臨唵齒臨。急急如律令。卓一下。</p>
<p>上堂。今朝五月五。天降沛然雨。艾人與門神。聚頭相耳語。且道說箇什麼。雪竇禪師來。一口吞佛祖。</p>
<p>上堂。今朝又是端午節。文殊善財忙不徹。殺人活人藥不靈。自添腦後三斤鐵。驀拈拄杖卓一下云。觀音妙智力。能救世間苦。遂擲下云。是什麼。鐵蛇鑽入土。</p>
<p>應庵華禪師端午上堂。五月五日端午節。好事當陽難掩塞。歸宗突出拄杖頭。閒神野鬼俱消滅。砌下寒泉忽倒流。嶺上白雲不敢白。復舉文殊一日令善財採藥云是藥者採將來。善財徧採無不是藥。却來白云無不是藥者。文殊云是藥者採將來。善財拈一莖草與文殊。文殊提起示眾云。此藥亦能殺人亦能活人。師云。大小文殊被善財換却眼睛。下座。</p>
<p>端午上堂。一二三四五。五四三二一。從頭檢點來。笑殺維摩詰。帶累李鬍子。噴水髭鬚濕。灑淨<span class='corr'>已</span>周圓。次念波羅密。蔣山恁麼道。千古誰人識。識不識。何處覓。堪與叢林為軌則。驀拈拄杖卓一卓云。急急如律令勅。</p>
<p>或菴體禪師端午上堂。天下今朝是端午。元來覺報無門戶。野鬼閒神枉出頭。赤口白口空婆姆。平居更不釘桃符。號令只撾塗毒皷。若還耳見眼聞聲。管取縱橫超佛祖。</p>
<p>密庵傑禪師端午上堂。五月五日端午節。陰雲靉靆甘雨未決。君王降賜寶香。林下祈求懇切。孚祐龍。善時節。好將一雨潤焦枯。匝地清凉消惱熱。記得僧問乾峰。十方薄伽梵。一路涅槃門。未審路頭在什麼處。峰以拄杖子畫一畫云在者裏。僧後請益雲門。門拈手中扇云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。大眾。乾峰搖頭。雲門擺尾。亘古亘今。挂人唇齒。徑山有條攀條。拈拄杖擲下云。會看雲雷殷地起。</p>
<p>兜率慧照禪師上堂。舉拂子曰。端午龍安亦皷橈。青山雲裏得逍遙。饑餮渴飲無窮樂。誰愛爭先奪錦標。却向乾地上划船。高山頭起浪。明椎玉皷暗展鐵旗。一盞菖蒲茶。數箇沙糖粽。且移北鬱單越來與南閻浮提鬬額看。擊禪床下座。</p>
<p>雪巖欽禪師端午上堂。天悠悠。雲悠悠。輥底浪花翻雪競龍舟。當是時也。可笑三閭楚大夫正在死水裏浸殺。浸不殺。千古萬古湘江濶。</p>
<p>鐵關樞禪師端午上堂。今朝五月五。打動震天皷。竪拂子。托出無底盤。滿飣黃金黍。禪流板齒無毛。到此如何吞吐。解吞吐。達磨大師不是祖。</p>
<p>中峰本禪師端午示眾。春秋夏五。不書其月。記史之人。乃疑文闕。闕不闕。十字街頭石敢當。恣向人前逞妖孽。倒騎艾虎上高樓。背挂神符施妙訣。禁赤口。消白舌。收卷門門五色錢。將謂無人能鑑別。忽被無手法師劈胷搊住。拽向蟭螟眼中。却把真機多漏泄。且漏泄底在甚麼處。庭中一樹石榴花。曉日照開如潑血。</p>
<p>千巖長禪師端午上堂。夏日喫麥粥。頭頂茅草屋。東司雨淋淋。無處可下足。中有老頭陀。豈可稱尊宿。可憐諸禪和。剛要相攢簇。雖然無受用。且喜相和睦。徤者共成褫。病者奉水菽。今朝端午節。無酒又無肉。擎出一杯茶。滿泛菖蒲玉。且道成得甚麼事。人情若好。喫水也甜。</p>
<p>唯庵然禪師端午上堂。黃米粽喫一鉢。菖蒲茶喫半甌。箇是衲僧好時節。大家相見飽齁齁。縱橫自在。自樂自由。說甚仰山開畬。溈山牯牛。禾山打皷。雪峰輥毬。總是小兒襍劇。且非先德宗猷。只如端午掩殃一句又作麼生。目前無怪異。不用貼鐘馗。</p>
<p>端午上堂。諸方盡喫菖蒲茶。唯我自酌青原酒。儱儱鬨鬨發顛狂。打落南辰連北斗。擲拄杖下座。</p>
<p>南石琇禪師端午上堂。是處人家懸艾虎。靈巖但喫菖蒲茶。莫言淡薄無滋味。畢竟風流出當家。</p>
<p>了庵欲禪師上堂。聞聲悟道見色明心。鵲噪鴉鳴風動塵起。癡人面前不得說夢。僧問趙州如何是祖師西來意。州云庭前栢樹子。深山藏獨虎。淺草露群蛇。一年一度天中節。細切菖蒲泛釅茶。下座。</p>
<p>上堂。五月五。天中節。不書符。不揑訣。放教心地坦然平。百怪千妖自消滅。豈不見文殊一日令善財採藥。善財云無不是藥者。文殊云是藥採將來。善財拈一莖草度與文殊。文殊接得示眾云。此藥亦能殺人亦能活人。天童華和尚云。大小文殊被善財換却眼睛。大眾。應庵老人可使為百世宗師。要且只知其一不知其二。山僧道。一手不獨拍。兩手鳴摑摑。擔板禪和氣食牛。擡頭只道乾坤窄。喝。</p>
<p>上堂。時節不相饒。今朝五月五。東家釘桃符。西家懸艾虎。孤峰絕頂頭。也須資一路。拈起須彌槌。且擊虗空皷。翻身躍倒鬼門關。大地山河無寸土。喝一喝下座。</p>
<p>廣慧寶琳禪師午節上堂。今朝五月五。百草靈苗誰不覩。善財採藥與文殊。殺活臨機互為主。禪家流。莫莽鹵。眨上眉毛好看取。信手拈來知不却。甜者甜兮苦者苦。</p>
<p>元叟端禪師端午上堂。五月五日端午節。艾虎桃符總休說。鳳山只箇金剛王。百怪千妖俱殄滅。江南兩浙春寒秋熱。觀世音菩薩將錢買胡餅。放下手却是生鐵。</p>
<p>午節上堂。中峰今朝五月五。且無桃符并艾虎。當陽直截便知機。妙用縱橫絕方所。衲僧家。休莽鹵。甜瓜徹蔕甜。苦瓠連根苦。</p>
<p>恕中慍禪師端午上堂。龍牙和尚云。學道先須有悟由。還如曾鬬快龍舟。雖然舊閣閒田地。一度嬴來方始休。大小龍牙見地不脫坐在者裏。山僧不惜眉毛為他撥開一路。便見功超一切道絕名言。乃云。迷悟從來總自由。要須平地上行舟。乾坤儱侗無今古。千載清風卒未休。就中忽有出來道。瑞巖也是釘樁搖櫓。阿呵呵。將謂無人。便下座。</p>
<p>端午上堂。五月五日端午節。競渡江頭歌管咽。衲僧共啜菖蒲茶。無限馨香生頰舌。百病消除。千妖殄滅。文殊令善財採藥。善財拈草度與文殊。石上栽華。文殊接得示眾云。此藥亦能殺人亦能活人。空中釘橛。顧視左右云。莫有與文殊善財作主底麼。喝一喝。</p>
<p>用彰俊禪師端午上堂。舉五祖端陽示眾云。昔日有秀才造無鬼論。論就纔放筆。有鬼現身斫手謂秀才云你爭柰我何。白雲當時若見。便以手作鵓鳩嘴。向伊道谷谷呱。拈云。無鬼論就。有鬼現形。置之莫問。五祖以手作鵓鳩嘴。也是隨邪逐惡。瑞巖家無白澤之圖。亦無如是妖怪。</p>
<p>天目禮禪師端午上堂。月屆蕤賓。節臨重午。不鬬龍舟。不喧鼉皷。山中藥草信手拈來。舉拂子云。見麼。亦能殺人亦能活人。其或未然。菖蒲浮苦茗。角黍膩人牙。擊拂子一下。</p>
<p>笑隱訢禪師端午上堂。盡大地是藥。信手拈來草。文殊與善財。一起復一倒。當機解變通。更問中峰老。日中或饑或飽。夜後蚊蟲獦蚤。事事求如意。日日添煩惱。有事不如無事好。</p>
<p>楚石琦禪師端午上堂。今朝五月五。不打薅芸皷。荒却自家田。味却家中主。報諸人。休莽鹵。赤口白舌盡消除。無位真人汗如雨。</p>
<p>端午上堂。今朝五月五。艾人騎艾虎。南北東西走一遭。回來說道。大地眾生皆受苦。所謂生苦老苦病苦死苦乃至五陰盛苦。一切諸苦皆可醫。惟有禪和子心病最難醫。用不得砒霜石蜜甘草陳皮。作麼生醫得。我有一隻古方。無有醫不得者。僧問趙州。學人乍入叢林乞師方便。州云喫粥了也未。僧云喫粥了也。州云洗鉢盂去。粥了洗鉢。不用狐疑。鯨吞海水盡。露出珊瑚枝。撫掌下座。</p>
<p>愚庵及禪師上堂。五月五日端午節。潦倒徑山無法說。大家喫醆菖蒲茶。一般滋味休分別。分別則任汝諸人。且道畢竟是何滋味。良久云。人情若好。喫水也肥。</p>
<p>無文璨禪師端午上堂。符不書。藥不採。起死禁不祥。拈拄杖云。幸有者箇在。卓一下。滿院薰風夏日長。人在藕花香世界。</p>
<p>東叟頴禪師上堂。撾動皷眾期聚。耳同聞。目同覩。超乾坤越今古夫。何故如此。五月五是端午。</p>
<p>笑巖寶禪師端陽日示眾。舉大慧杲和尚上堂。今朝又是五月五。大鬼拍手小鬼舞。驀然撞著桃符神。兩手搥胸叫冤苦。師云。大眾。大慧與麼道。大似少箇禁方。何謂。向青天白日裏見神見鬼。笑巖則不然。今朝正是五月五。雲從龍。風從虎。山僧要與十方現前諸大聖凡賭箇賭。信手拈來百草頭。甜者甜兮苦者苦。拈拄杖云。驀然突出者一條。穿過從上諸佛祖。是你現前諸人百樣具有。為什麼唯少者一箇。眾中忽有箇見義勇為漢憤地出來道。和尚且莫寐語好。若論者一箇。敢道現前人人不欠半分毫。師放下拄杖笑云。汝宛不知。矢上更加尖。堆上重添土。</p>
<p>湛然澄禪師端午上堂。五月五。天中節。赤口白舌盡消滅。桃符艾虎插滿頭。雄黃菖蒲和酒噎。酩酊不知歲月移。千妖百怪皆驅絕。誰管魔來與佛來。一齊都把腦門揭。大眾。何故如此。不見道。護生須是殺。殺盡始安居。要知殺底道理麼。逞此良辰。以艾葉為旗。以菖蒲為劍。以猛利心挺英雄膽。不管是非得失聖凡真妄。乃至貪嗔癡愛一切諸煩惱賊。提起一刀兩斷。直得淨躶躶赤灑灑。圓陀陀活潑潑。作箇世出世間大丈夫。兄弟。還有恁麼人。真得恁麼地麼。若不得恁麼地。山僧有箇護身符子相送去也。拈拄杖云。看看。太上老君急急如律令勅。</p>
<p>箬庵問禪師端陽上堂。神鋒凜凜寶劍當關。百怪潛蹤群妖屏跡。初非造作不屬安排。不歷功勳不繇途徑。向前黯黑退後岌業。一操直入覿體全提。百折不回渾鋼鑄就。山河大地是物。明暗色空是物。塵塵爾剎剎爾。該括萬有統攝六虗。喚甚麼作山河大地。喚甚麼作明暗色空。有時惺惺有時寂寂。內外融徹表裏洞如。到者裏。三世諸佛與黧奴白牯同時得同時失。同時照同時用。汝諸人知有不知有。威音那畔太煞現成。今事門頭曾無異軌。山僧不妨應時及節。與諸人把手共行去也。拈拂子云。葵榴紅似火。蒲艾綠如茵。</p>
<p>牧雲門禪師端午示眾。五月五。端陽節。心月浴主作禪悅。角黍雖然沒得甞。杜田米飯須防噎。放下筯。肚<span class='corr'>已</span>飽。當午日輪正杲杲。拈來蒲劍斬蛇頭。閒看兒童鬬百草。善財手裏有一莖。能殺人。能活人。不是尋常底藥草。療諸病。無不好。只在山僧拄杖頭。諸人不用別尋討。</p>
<p>弘覺忞禪師天中節請首座上堂。孤忠未見喻君王。抱憤尤甘沒楚湘。火宅正炎迷出路。寸心那得不回皇。有般漢道。三界若空華。四生如夢幻。本無能出之人。亦無所出之處。只要了空達幻覺夢而<span class='corr'>已</span>。山僧道。善哉。夢作麼生覺。幻作麼生達。空作麼生了。齊著力。莫央庠。截如飛之箭浪。舞跨海之龍舫。高標奪得靈山錦。方信男兒當自強。喝一喝。復舉文殊一日命善財採藥曰是藥者採將來。善財徧觀大地無不是藥。却來白曰無有不是藥者。殊曰是藥者採將來。善財遂於地上拈一莖草度與文殊。文殊接得呈起示眾曰。此藥能殺人亦能活人。師云。有效藥非靈。無病方乃聖。善財熱謾文殊文殊熱謾善財即置。竪拂子云。只者一莖草。利害在甚麼處。便能殺人亦能活人。要識源達委麼。問取堂中第一座。</p>
</div>
<div class='div-other'><a id='mulu260' />
<p class='h1'>青苗會提綱<span class='note-inline'>(啟　散　附炙茄　六月)</span></p><p>華藏通禪師青苗會上堂。破一微塵出大經。鳶飛魚躍更分明。不將眼看將心看。<span class='corr'>已</span>是重敲火裏氷。淹黑荳。昧平生。直須劫外話豐登。繰成白雪桑重綠。割盡黃雲稻正青。</p>
<p>大溈泰禪師啟青苗會上堂。德山入門便棒。平地生堆。臨濟入門便喝。無風起浪。俱胝只竪一指。未免顢頇。雪峰輥出三毬。小兒戲劇。到者裏總用不著。爭如六月三伏甘雨普滋。水足東臯。禾青南畝。農夫鼓腹樵者高歌。古佛家風儼然如在。於斯會得。共樂昇平。脫或未然。只知事逐眼前過。不覺老從頭上來。</p>
<p>月江印禪師青苗會上堂。常啼菩薩賣却心肝學般若則易。破一微塵出大經卷則難。破一微塵出大經卷則易。攝大千經卷入一微塵則難。一掬之水可以漲滔天之浪。一簣之土可以成九仞之山。也不易。也不難。青山常伴白雲閒。</p>
<p>無文璨禪師看青苗經兼謝日首座上堂。諸佛所說法要如稻蔴穀粟。一字一句咬嚼得破。永絕饑虗受用不盡。者般說話。開先既遇上等人也要拈出。展兩手云。今朝正是六月一。</p>
<p>了庵欲禪師建會上堂。山中二三日。啟建青苗會。開眼與合眼。總是法性海。三賢固不知。十聖何曾會。惟有主稼神。證此大三昧。各乘本願力。普應眾生界。眾生界無盡。此願亦不退。稽首毗盧師。和南觀自在。時有僧出云。久響本覺。元來是箇座主。師云。你只識座主。要且不識本覺。僧便問如何是本覺。師劈脊便棒云。烈焰豈容蚊蚋泊。擲拄杖便歸方丈。</p>
<p>笑隱訢禪師啟青苗會上堂。雨澤應期。秋成可望。信知道。一雨普霑。三草二木各遂其生。一音演說。大小根機各充其量。直得山前廖胡子無著歡喜處。高聲唱道。五臺山上雲蒸飯。佛殿堦前狗尿天。剎竿頭上煎䭔子。三箇胡孫夜簸錢。拈拄杖畫一畫云。家無白澤之圖。必無如是妖怪。</p>
<p>石屋珙禪師散會。天得一以清。地得一以寧。聖人得一天下和平。衲僧得一事事現成。拈拄杖云。拄杖子得一任運騰騰。晚來縱步東湖上。笑指禾苗一色青。</p>
<p>愚庵及禪師滿散上堂。僧問。藥山尋常不許人看經。意旨如何。云。常轉如是經。百千萬億卷。云。山一日看經次。有問。和尚不許人看經。因甚却自看。山云我只要遮眼。又且如何。云汝若看牛皮也須穿。云。和尚今日普請看經。畢竟功歸何所。云。汙邪滿車。甌窶滿篝。乃舉教中道。如來所演八萬四千法藏言教。皆名為文。離一切言音文字理不可說。是名為義。又云。若諸經中文句廣博。能令眾生心意踊躍。名不了義。若能宣說文句及心皆同灰燼。是名了義。山中今日滿散青苗勝會。見前大眾一七日中披宣大藏。依了義經不依不了義經。一句一偈一字一義。莫不格於天地感於神明。悉使見聞心意踊躍。且如何說箇文句及心皆同灰燼底道理。雲門大師道。直得觸目無礙。祇得名身句身。山河大地是名。名亦不可得。喚作三昧性海俱備。猶是無風匝匝之波。直得忘知于覺。覺即佛性。喚作無事人。更須知有向上一竅在。且作麼生是向上一竅。拈拄杖。汙邪滿車。甌窶滿篝。喝一喝。</p>
<p>恕中慍禪師青苗上堂。依經解義。三世佛冤。離經一字。即同魔說。山中連日集眾看經用保禾苗。但見白底是紙。黑底是字。既不離經自立。亦不依經解義。且道是佛說是魔說。喝一喝。</p>
<p>笑隱訢禪師青苗會上堂。改旦令辰。恭惟首座大眾起居多福。數日祈保青苗有煩諷經。風雨以時天之道。百穀生成地之利。所以祖師道。心地生諸種。因事復生理。果滿菩提圓。華開世界起。驀拈拄杖云。拄杖子走到西天。却歸新羅國裏去也。卓一下云。石牛攔古路。一馬生三寅。</p>
<p>了庵欲禪師滿散青苗上堂。佛以一音演說法。眾生隨類各得解。靈山會上退席五千。逝多林中半聾半啞。眼空四海必有商量。心洞十方孰辨真倒。卓拄杖云。綠楊陰裏戴嵩牛。芳草渡頭韓幹馬。喝一喝下座。</p>
<p>保寧勇禪師炙茄齋上堂。佛祖正令。凡聖俱忘。機智難明。心境雙絕。所以佛祖到者裏盡皆亡鋒結舌。設有一言半句皆是為蛇畫足之談。實際理中本無是事。何謂。只要諸人瞥地去。不逐語言云返本還源去。不涉岐路去。踏破化成去。截斷兩頭去。歸家端坐去。諸人何不向佛未出世時薦取。祖師未來時薦取。父母未生時薦取。祇如父母未生時。且自家作何面目。委悉麼。良久云。團團古鏡無纖翳。試請回頭一照看。</p>
<p>五祖演禪師炙茄會上堂。六月三伏天。火雲布都野。松間臨水坐。解帶同歡奲。[先/(毛*毛)]侶弄荷花。賓朋傾玉斝。紅塵事繁華。碧洞何瀟灑。重會在明年。相期莫相捨。白雲曾有約。願結青蓮社。</p>
</div>
<p class='juan'>列祖提綱錄卷第四十</p>
</div><!-- end of div[@id='body'] -->
</body></html>