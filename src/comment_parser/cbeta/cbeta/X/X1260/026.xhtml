<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu154' />列祖提綱錄卷第二十六</p><p class="byline">武林十八㵎理安禪寺住持婁東行悅集</p><p class="head1">即入院日請開堂提綱</p>
<p>箬庵問禪師金山入院開堂。神龍窟宅。古佛名藍。我二十世祖圓悟禪師重開正覺之場。十八高人打失鼻孔眼睛。一回徹證之地。洵江南之巨剎。誠衲子之寶坊。不勞彈指樓閣門開。無所希求風雲際合。據此位者顯示不言正令。導此機者激揚向上宗乘。明如杲日皎若太虗。一語歸宗千差坐斷。迴千百年既倒之瀾。挽今時世<span class='corr'>已</span>隳之轍。直得臨濟有喝倒退三千。德山棒有無敢動著。抹過建化門。裂破囫圇句。風高浪湧。水沸波騰。正當恁麼時。且妙高<span class='corr'>已</span>到寶所親登。剎影高揚誰遭毒手。劈開華嶽連天色。放出波濤動地雷。<span class='note-inline'>(謝詞不錄)</span>復舉三聖開堂云。我逢人即出。出即不為人。興化云。我逢人即不出。出即便為人。師云。綱宗在握。正令當行。照用全提。拳踢相應。三聖興化是他臨濟的子。方敢向人天眾前激<span class='corr'>揚</span>箇。事山僧要將二大老肝膽一時揭露擲向人前。莫有辨得者麼。有不犯之威乃能樹起屍之德。有不言之化始可成歃血之功。太平只用垂裳治。建土分疆列下風。</p>
<p>磬山入院開堂。四十九年全成露布。末後一句曳尾靈龜。西天四七東土二三總是接響承虗。據實而論諸佛諸祖無出頭分。自古至今無語話分。翻轉劫初田地。撥開向上宗猷。突出頂[寧*頁]一機。顯示金剛正眼。臨濟三玄三要不消一劄。洞山五位君臣不直一唾。迴真風於既墜。續慧命於將殘。還他實地行來。自然有本可據。拈起也剷斷天<span class='note-inline'>(下人)</span>命根。放下也振轉衲僧鼻孔。饒伊牙如劍樹口似血盆底到來。也須讓他一頭地。何故。綱宗在握寶劍橫揮。正印全提十方坐斷。莫有同明大機同徹大用為先師吐氣者麼。從前汗馬無人識。且要重論葢代功。復舉法燈禪師開堂。山僧卑志本欲深棲巖壑隱遁過時。柰緣先師有未了公案。出來為他了却。僧問如何是未了公案。燈打云祖禰不了殃及兒孫。僧云過在甚麼處。燈云過在我殃及你。師云。古人恁麼提持。要且未稱衲僧本色。豈知者箇門戶從來潑開。要避避不得。要諉諉不得。即如山僧今日領眾入此先磬山來。且道是隱遁過時耶出來了却耶。山僧却也不行棒。也不殃及大眾。一總既到者裏。誰敢不為先師竭力。若只平地上展演。佛法寧有今日。驀擲拄杖云。三十年後。莫道不與諸人舉似。結座云。諦觀法王法。法王法如是。下座。</p>
<p>漏澤入院上堂。此日無問話者。師乃顧左右云。今日一眾可謂善說法要。何故。問如瓶瀉答似雲興。簇錦攢華牽來拽去。滿慈鶖子利智利能。共展奇猷各興神用。於宗乘中事天地懸殊。爭之不足讓之有餘。拈一機則機機普應。建一法則法法周圓。掀翻露布葛藤。決斷現成公案。何妨就荊棘為旃檀林。即瓦礫為黃金地。開四生門戶。作九有梯航。直教不蓄一粒不聚一莖。頓使天下衲僧箇箇飽齁齁地。繡湖南畔花滿郊堈。煙水城東春連雉堞。是處有慈氏。無門無善財。何必東涌西沒南涌北沒中涌邊沒。普天匝地。不動一毫頭。全成殊勝利。到者裏報不報之恩。助無為之治。亦非為分外事。且道法筵初啟法皷方聞。條令斬新一句又作麼生。快逢野老謳歌日。喜見嘉禾合穗生。</p>
<p>玉林琇禪師報恩入院上堂。師卓拄杖云。去歲元公黃居士祈遠唐居士暨眾居士等要某舉<span class='corr'>揚</span>此事。某以先師會下頗多精鍊之士。大膽小廝不妨暫時鈍置。誰知先師有讖云。不是我兮便是你。今日拓開潑天門戶。萬不可諉。眾檀護諸弟兄仍推向人前。不可囊藏被葢也。驀竪拄杖云。看看。乃橫云。不直前薦取。向門外打之遶。先師隱入某上座拄杖裏去也。復舉臨濟大師初住河北。謂普化克符二上座曰。我欲於此建立黃檗宗旨。汝二人成褫我。二人珍重下去。三日後普化上來云。和尚三日前道甚麼。濟便打。三日後克符上來云。和尚三日前打普化作甚麼。濟亦打。師云。臨濟大師眼孔太窄。欲立先宗止望那兩人成禠。某上座則不然。今欲於此建立先報恩宗旨。仰望大眾盡皆成褫我。若或擬議遲疑。各各自領三十棒。驀卓拄杖喝一喝下座。</p>
<p>牧雲門禪師住破山興福入寺上堂。出山髮尚青。還山齒半落。入門仔細看。青山宛如昨。黃葉打頭來。高林風索索。馳騁不知休。當初悔行脚。昔有梵志出家白首而歸。鄰人見之曰。昔人尚存乎。梵志曰。吾猶昔人。非昔人也。鄰人愕然。非其言。大眾。鄰人只知百年一身。不知念念遷變新新不住。梵志雖知當體無常有變有滅。不知有不變者存於出家法中。尚欠一著。且如何是不變者。死生老病非他物。渴飲饑餐祇舊人。下座。</p>
<p>弘覺忞禪師天童入院上堂。古殿洞開明同杲日。玲瓏八面寬若太虗。風送寶鐸聲搖。夢回家園春曉。一一脚跟下。重重樓閣門。太煞現成十分受用。因甚諸人到此排身不進入作無門。蓋緣執悋情存尚留觀聽。以致零星家寶自昧衣珠。苟能上無攀仰下絕<span class='corr'>己</span>躳。一肩擔荷將來。赤手提持得去。則事出當然宛同本得。何勞三登九上。一任七縱八橫。便見大地全收十方坐斷。然後奮金剛杵。現自在身。向虎穴魔宮為人作主。坐浮幢王剎。轉大法輪。直得如明鏡當臺。千妖百怪莫能迯其影質。春風匝地。三草二木咸悉賴其栽培。正當恁麼時。貨舖初開。斬新條令一句作麼生道。但願東風齊著力。一時吹入我門來。起身云。道忞向緣薄福。自揣無能業。遁跡巖阿深藏愚拙。不意人天眼滅法社中虗。誼當諸位法兄。則又固為辭讓。所以古南和尚靈鷲大師與諸同門季昆在郡檀越一時把住驢脚生按牛頭。必欲道忞繼席先人高陞此座。深愧恩光過溢。況當象駕簇臨。今則祝聖開堂為眾演法。一期佛事幸<span class='corr'>已</span>云周。敬回以上善緣用培巨嶽邊土。伏願一人有慶萬國咸寧。在筵群公觸目證無生之旨。現前知識普天建最勝之幢。有煩久立伏惟珍重。復據座云。昔日臨濟大師至滹沱河側住一小院名曰臨濟。座下亦有三百來眾。一日謂普化克符曰。我欲於此建立黃檗宗旨。你二人須成禠我。二人珍重下去。三日後普化上來。三日前和尚道甚麼。臨濟拈棒便打。三日後克符上來。和尚三日前因甚打普化。濟亦打。師云。一賓一主一挨一拶。生鐵鑄就鈍綱打成。建立黃檗宗旨。發明從上心髓。須是者般漢。但惜二人珍重下去。臨濟不與當下勦絕。致令後人向三日前三日後弄精魂。今日山僧路見不平。不免為伊勦絕去也。諸仁者。山僧亦欲於此建立天童宗旨。敢問諸人作麼生成禠山僧好。為復珍重下去耶。為復三日後上來耶。為復從東過西耶。為復默然良久耶。為復拂袖出堂耶。為復繞座三帀作女人拜耶。為復揚眉眴目竪指擎拳耶。為復掀倒法座喝散大眾耶。上來做處總不出弄精魂。畢竟作麼出隻手眼共山僧建立宗旨。會麼。鶴有九皐難翥翼。馬無千里謾追風。白槌。諦觀法王法。法王法如是。師下座。</p>
<p>費隱容禪師住天童上堂。入大寶剎。登大法壇。吹大法螺。擊大法皷。演大法義。顯揚臨濟宗猷。提持向上一路。指蹤則萬別千差。透脫固一字也。無到者裏先師面目現在。太白風規猶古。所以法隨法行。法幢隨處建立。遇緣即宗。隨處作主。摧邪挽正。據真鋤偽。直得四海沸騰五嶽起舞。佛祖於時歡呼。龍象自此奔馳。乃至若貴若賤是聖是凡。四眾普集俱在一處。人天交接兩得相見。都教箇箇機契單傳。人人悟同本得。然則即此大寶剎大法壇。鐘皷喧天法雷震地。靈山勝會宛然見。深沐皇恩不等閒。</p>
<p>石奇雲禪師雪竇開堂日陞座云。當陽一著獨露無遮。八面玲瓏十方軒豁。明眼作證豈敢囊藏。直得瓊樓玉殿百草頭上全彰。千丈報身瓦礫堆邊頓現。塵塵爾剎剎爾。突出無位真人。發明現成公案。直饒三世諸佛歷代老古錐到來。箇箇退身有分。正當恁麼時如何。水歸大海波濤靜。雲到蒼梧氣象閒。</p>
<p>浮石賢禪師報恩入院上堂。假使頂戴經塵劫。身為床座遍三千。若不傳法度眾。生畢竟無能報恩者。擲下拂曰。新報恩今傳法了也。大眾一時擔荷。</p>
</div>
<div class='div-other'><a id='mulu155' />
<p class='h1'>載住入院提綱</p><p>雲峰悅禪師載住雲峰上堂。古者道。風動心搖樹。雲生性起塵。若明今日事。昧却本來人。今日事且置。作麼生是本來人。良久云。鶴有九臯難翥翼。馬無千里謾追風。珍重。</p>
<p>棲賢舜禪師南康守因私忿民其衣。後仁宗勅賜依舊為僧。特旨載住棲賢。入院上堂。無端被譖枉遭迍。半載有餘作俗人。今日載歸三峽寺。幾多歡喜幾多嗔。</p>
<p>佛眼遠禪師知府錢公奏請載住褒禪上堂。君命重宣降薛蘿。不容靜處薩婆訶。襴衫席帽寒酸甚。又向人前唱哩囉。哩哩囉。拍一拍。囉哩囉。又拍一拍云。去年梅。今歲柳。顏色馨香依舊。人漸老。水長流。無心道合頭。下座。</p>
<p>大慧杲禪師載住徑山入院上堂。古人道。去去實不去。途中好善為。來來實不來。路上莫虧危。敢問大眾。既不去。善為箇甚麼。既不來。有甚麼虧危。妙喜離徑山十八年。今日歸來。亦不見有善為。亦不見有虧危。三門依舊向南開。為甚麼如此。良久云。而今四海清如鏡。行人莫與路為讎。</p>
<p>應菴華禪師載住歸宗入院上堂。大道無方所。從容寰海間。幾思歸隱處。安樂在廬山。如是也周旋舊日家風。豈敢妄更途轍。再禮耶舍相好。重瞻拭眼慈容。祇要聲和響順形直影端。所以道。拈起也天回地轉。應須拱手歸降。放下也草偃風行。必合全身遠害。在彼在此本無間然。一去一來豈有二相。雖然。猶是業識茫茫。且風恬浪靜一句作麼生道。雲靜日月正。雪晴天地春。</p>
<p>愚庵及禪師載住徑山。山僧隨緣受報。濫此承乏坐嬰宿障。誓欲投閒。茲承監察御史太尉柱國丞相不忘靈山付囑。協心削牘。復任住持。難為迴避。只得免循舊例陞於此座。䖍爇寶香祝延今上皇帝聖壽萬安。皇后齊年。太子千秋。文武官班同增祿筭。欽願皇圖永固帝道遐昌。武偃文修河清海晏。風調雨順物阜民康。便恁麼散去。一期事畢寧不盡善盡美。更教山僧說箇什麼即得。且山僧雖離此山恰恰二年。朝夕與諸人眉毛廝結。行則與諸人同行。坐則與諸人同坐。覓一絲毫隔礙底道理了不可得。此日歸來依然只是舊時人。不改舊時行履處。所以道。往復無際動靜一源。去來不以象。動靜不以心。覓一絲毫動靜去來之相了不可得。若信得及。便好各各安家樂業。恢張祖父田園。吹無孔笛唱太平歌。驅逐文殊普賢。走使觀音勢至。於一毫端見寶王剎。坐微塵裏轉大法輪。任運優游隨緣自在。雖然如是。若衲僧分上。要且未夢見他汗臭氣在。豈不見江西馬大師昔日令西堂智藏馳書到當山大覺欽禪師。大覺開緘見一圓相。索筆於圓相中點一點。可謂龍驤虎驟玉轉珠回。好手手中呈好手。紅心心裏中紅心。因甚南陽忠國師却道欽師猶被馬師惑。後來雪竇道。徑山被惑且置。若將呈似國師。別作箇什麼伎倆免被惑去。敢謂天下老和尚各具金剛眼睛。廣作神通變化。還免得麼。雪竇見處也要諸人共知。即者馬師當時畫出早是惑了也。且道雪竇與麼批判還能自免也無。山僧今日因齋慶讚舉似諸人。以拂子折圓相云。莫有不受惑者麼。喝一喝。復舉應庵和尚載住歸宗上堂。舉南禪師出城還山有頌示眾云。去日一溪流水送。回時滿谷白雲迎。一身去住非去住。二物無情似有情。應庵道。南禪師好則好。只是愛便宜。歸宗亦有一頌舉似大眾。去時冐雨連宵去。回時帶水又拖泥。自怪一生無定力。尋常多被業風吹。愚庵今日載住徑山。亦有一頌舉似大眾。去日應須償宿債。回時宿債本來空。山上鯉魚打[跳-兆+孛]跳。一國之師展笑容。</p>
<p>弘覺忞禪師載住天童入院上堂。潑天門戶開張。千聖仰攀不及。廣大家風浩浩。含靈依蔭何窮。所以從上先德莫不蔭茲長育群萌。王有三界。禠成佛祖。流出萬宗。其柰草庵止宿人。多門外周遊者眾。遂使弘規罔紹大業就荒。眾中莫有法王真子克咸厥家者麼。出眾相見。眾問話次。又一僧出。師拈拄杖便打。復喝一喝。須知海嶽歸明主。未信乾坤別有天。卓拄杖下座。</p>
</div>
<div class='div-other'><a id='mulu156' />
<p class='h1'>當晚小參提綱</p><p>圓悟勤禪師蔣山寺小參。相逢不拈出。舉意便知有。萬人眾前顯顢頇。不是目前機。亦非目前事。三千里外納敗闕。直得盡乾坤大地無絲毫法可當情。靜悄悄地絕誵訛。千聖不敢擬議。致之諸佛頂[寧*頁]上。到者裏更說什麼行棒行喝論正論<span class='corr'>偏</span>。有語有默絕玄絕妙。雙放雙收同死同生。向窠窟裏作活計。正當恁麼時。且作麼生參究。且作麼生捉摸。作麼生弄拈。作麼生證入。若有一絲頭伎倆去。便見神見鬼。更不作一絲頭伎倆。未免墮在無事界。裏箇事如壺公瓢中自有天地日月。所以雪峰和尚道。盡大地撮來如粟米粒大。又道盡大地是沙門一隻眼。鹽官又道。虗空為皷須彌為槌。什麼人打得。南泉道。王老師不打者破皷。法眼道。王老師不打。玄沙道。深山巖崖千年萬年。無人到處還有佛法也無。雲門大師道。日裏來去日裏辨人。忽然教夜中取箇物。無日月燈不曾到處。作麼生取。似此若不通透。有纖毫隔礙。則如山如嶽。或若盡情透得。要行便行。更疑什麼。雖然如是。直須是真實到者田地始得。向萬丈懸崖處撒手。百尺竿頭進步。且道此事畢竟如何委悉。撞著道伴交肩過。君向瀟湘吾向秦。下座。</p>
<p>大慧杲禪師住徑山當晚小參。大道只在目前。要且目前難覩。欲識大道真體。不離聲色言語。舉起拂子云。者箇是色。擊禪床云。者箇是聲。山僧只今口吧吧地是言語。那箇是大道真體。喝一喝云。即此見聞非見聞。無餘聲色可呈君。箇中若了全無事。體用無妨分不分。若也分去。雨下地上濕。天晴日頭出。小盡二十九。大盡三十日。若也不分。金剛與土地揩背。一擦骨出。復云。古者道。末後一句始到牢關。把斷要津不通凡聖。作麼生是末後一句。良久云。且莫說夢。拍禪床下座。</p>
<p>雪巖欽禪師住道林當晚小參。濟北之道出乎平常。語默動靜脫體全彰。三玄三要松直棘曲。四賓四主鳧短鶴長。所以老圓悟於諸佛出身處道。薰風自南來。殿閣生微涼。帶累妙喜打失鼻孔徧界難藏。山蒼蒼。水茫茫。無朕迹。絕承當。竹籬茅舍江村外。遠浦歸帆挂夕陽。復舉麻谷訪。臨濟問。大悲千手眼阿那箇是正眼。速道速道。谷拽濟下禪床却坐。濟起云不審。谷擬議。濟拽谷下禪床却坐。谷便出。師拈云。二大老恁麼激揚。雖則百千手眼一時俱露。又爭免得箇二俱瞎漢。且道還有檢點得出底麼。瞎。</p>
<p>住光孝云。佛法本無多子。堂堂日用之間。只因自信不及。却於易處艱難。今夜不免作此方便。為諸人豁開戶牖拶碎疑團。擊拂子云。星在稱兮不在盤。復舉雲門大師示眾聞聲悟道話。拈云。跛脚阿師。撫憐愛子。動是倒腹傷腸。只是做造忽忙。帶些粘牙綴齒。欽上座則不然。聞聲悟道。見色明心。卓拄杖云。家家觀世音。</p>
<p>住仰山云。佛法徧在一切處。豈間七閩二浙。江東江西無過。只是一箇夜暗晝明春寒秋熱而<span class='corr'>已</span>。就中忽有通方上士在背地裏拍手一下咳嗽一聲道。長老將謂你來自冷泉亭上。必新言語。必異見聞。元來伎倆也只恁麼。拍頰一下云。仰山罪過。復舉僧問先仰山。法身還解說法也無。山云。我說不得。別有一人說得。僧云說得底在什麼處。仰山推出枕子。溈山聞得云。寂子用劍刃上事。師拈云。法身說法。<span class='corr'>已</span>於問處流通。推出枕子。也只是箇信受奉行。溈山老漢用劍刃上事。雖曰列段分科。若是正文。敢道不事落處。</p>
<p>元叟端禪師住中天竺云。一切諸法本無自性。亦無生性。菩提涅槃等名從淨法中得。貪瞋愛取等名從穢法中得。靜穢兩邊俱莫依怙。但有空名。名字亦無。三藏十二分種種名言種種句義。總不出此箇元由。所以古聖有言。若心想所思出生諸法虗假皆不實。心尚無有。云何出生諸法。如人取聲安置篋中。又如吹網欲令氣滿。此是諦實之說。若以為實。大錯了也。開山寶掌和尚年一千七十二歲。三藏五乘十二分種種名言種種句義。靡不練磨靡不究竟。後於梁武城中得遇缺齒老胡。方乃頓明大法。不是容易。直須仔細。復舉寶掌和尚偈云。梁武遇導師。參禪了心地。飄飄二浙游。更盡佳山水。師亦說偈云。參禪只要了心地。心地了時諸法空。南山昨夜日卓午。白額咬殺焦尾蟲。</p>
<p>楚石琦禪師住天寧當晚小參。舉同安丕和尚因僧問如何是和尚家風。安云。金鷄抱子離霄漢。玉兔懷胎入紫微。僧云忽遇客來將何祗待。安云。金果早朝猿摘去。玉華晚後鳳銜來。師云。正偏回互不犯鋒鋩。問答縱橫性明尊貴。同安老人慣得其便。或有人問天寧如何是和尚家風。向道鉢盂饙子。忽遇客來將何祗待。飯後一盃茶。且道與古人是同是別。</p>
<p>住本覺云。眼裏著沙不得。耳裏著水不得。恁麼來者不向一人。眼裏著得須彌山。耳裏著得大海水。恁麼去者不背一人。無言處演言。無事處成事。無佛處作佛。無生處度生。卷舒立方外乾坤。縱橫挂域中日月。得失俱喪是非杳忘。撥轉向上關。[翟*支]瞎頂門眼。拋却空王殿。卸下本來衣。猶未是衲僧受用處。還委悉麼。家無小使不成君子。復舉智者詮和尚示眾云。要扣玄關。須是有節操極慷慨。斬得釘截得鐵。硬剝剝地漢始得。若是畏刀避箭之徒。看即有分。師云。大小智者用盡自<span class='corr'>己</span>心。笑破他人口。壽山別無奇特。朝晨熱水洗面。黃昏脫襪打睡。大海從魚躍。長空任鳥飛。</p>
<p>住光孝舉臨濟四喝話畢。師便喝云。且道者一喝落在什麼處。為復是金剛王寶劍。為復是踞地獅子。為復是探竿影草。為復是一喝不作一喝用。試辨看。若辨不出。報恩與你註破。金剛王劍目前可騐。擬議不來墮坑落塹。踞地獅子直下便是。打破髑髏拈却牙齒。探竿影草好也不好。左手扶起右手推倒。有時一喝不作喝用。大小臨濟只管說夢。便與麼會。猶欠一喝在。喝一喝。</p>
<p>恕中慍禪師靈巖當晚小參。靈巖峭絕。到者應難。<span class='corr'>已</span>到者享用安然。未到者竛竮孤露。孤露底正好踏步向前。享用底更須退步就<span class='corr'>己</span>。所以道事無一向。有時翻頭作尾。有時翻尾作頭。收放縱橫寧存軌轍。摩竭掩室毗耶杜詞。雖曰正令全提。要且未臻其極。山僧今夜入門之始聚首之初。與汝諸人約法三章。第一不得起佛見。第二不得起法見。第三不得道不起佛見法見。若也依而行之。管取眉毛廝結。驀拈拄杖云。明眼漢。沒窠臼。高高處觀之不足。低低處平之有餘。卓拄杖。鐵牛不喫欄邊草。直向須彌頂上眠。</p>
<p>住瑞巖云。瑞巖山中阿練若。堂殿玲瓏絕點塵。昔日暫游今載到。到來只是舊時人。既是舊時人。且說舊時話。山川秀發。龍象駢填。人境宛然如昔。風光不減當時。顯揚少室徽猷。揭示靈山奧旨。無絲毫同相。無絲毫異相。全體是箇金剛正體。全體是箇大解脫門。全體是箇華藏世界海。是以從上老宿競出頭來激揚鏗鏘。只要各各當人明自本心見自本性。高聳人天壁立萬仞。睦州和尚云。汝等諸人還得箇入頭處也未。若未得箇入頭。須得箇入頭。若得箇入頭。不得孤負老僧。玄沙和尚云。我若舉揚宗教。法堂前草深一丈。二大老一人牢關把斷水泄不通。一人入草求人拖泥帶水。正眼觀來總是無風起浪。殊不知者條通天活路千聖共行萬靈同徹。不離真際建一切法。不壞假名而說實相。拈拄杖。者箇是假名。那箇是實相。卓拄杖。實相假名一擊百雜碎了也。咄咄咄。力<span class='corr'>囗</span>希。驢前馬後。莫亂針錐。南泉偏要斬猫兒。復舉當山開山空照祖師甞於室中自呼應云。主人翁。諾。惺惺著。他時後日莫受人瞞。諾諾。師拈云。祖師弄者一解。可謂超今邁古。然只作得看家兒子。山僧向者裏著一隻眼。非獨紹續箕裘。直要衡樓跨竈。會麼。電光莫及。石火難追。兔徑非大象之所游。雞粟豈鳳凰之㗖啄。喝一喝。</p>
<p>月江印禪師住育王晚參。寶劍出匣誰敢嬰鋒。明鏡當臺舉無遺照。雪峰杓頭邊舀一千五百人善知識。只好無佛處稱尊。妙喜竹篦下打翻<span class='note-inline'>(萬七)</span>千指衲僧。僅免死水裡浸殺。山僧素非建大將旗皷手段。又無青天白日轟霹靂之機。只是近離清苕。過了三江九堰。到得古鄮山中。直是眼不見鼻孔。此際更深夜靜月白風清。不免唱箇脫空歌子。使現前一眾與我中峰老祖兩得相見。赤日晒來乾絡索。秋風吹起又新鮮。幾向江邊問消息。鷺鷥踏却釣魚船。喝一喝。復舉首山和尚示眾云。咄哉巧女兒。攛梭不解織。貪看鬬鷄人。水牛也不識。又云。咄哉拙郎君。巧妙無人識。打破鳳林關。著靴水上立。師云。二人同心。其義斷金。前住當山此庵和尚拈云。總有來處。拈拄杖云。上大人。丘乙<span class='corr'>己</span>。化三千。七十士。師云。唵齒臨唵部臨莎訶。</p>
<p>天目禮禪師鴈山入院小參。法不孤起仗境方生。境既不存法從何立。龍湫瀉千尋瀑布且不是境。鴈峰聳萬丈高寒且不是法。明眼衲僧到者裏合作麼生。直饒倜儻分明。山僧棒折也未放在。何故。殺人刀活人劍。復舉高亭參德山。德山隔江招手。高亭便乃橫趨。諸方盡道水空相照啐啄同時。有甚交涉。要見德山高亭麼。便下座。</p>
<p>入院小參。宗鏡堂前拂袖。千聖不擕。福泉山裏藏身。萬緣寢息。峰回路轉。火冷雲寒。草沒松楸。苔封古屋。堪笑魯祖面壁。牆壍不牢。秘魔擎叉。戈鋌自亂。是則損<span class='corr'>己</span>為人。遭人檢點。且道思大居南嶽。亮公隱西山。是為人不為人。良久云。萬古碧潭空界月。再三撈摝始應知。復舉投子因僧問。和尚住此山有何境界。投子云丫鬟女子白頭絲。師頌云。住山境界問如何。女子雙鬟鬢<span class='corr'>已</span>皤。覿面不逢休更會。白雲飛過舊山阿。</p>
<p>愚庵及禪師淨慈入院小參。馬祖百丈<span class='corr'>已</span>前無住持事。道人相尋於空閒寂寞之濵。其後雖有住持。王臣尊禮為人天師。今則不然。挂名官府如有戶籍之民。此晦堂不赴大溈之招而致斯語。觀此則知住持之道那時<span class='corr'>已</span>是不堪著眼了也。更教看著今時做處。也好慙惶煞人。明教謂住持者持其法使之永住而不滅。所以法隨法行。法幢隨處建立。永嘉道。建法幢。立宗旨。明明佛勅曹溪是。世降俗末名存實亡。大法凋瘵無甚今日。山僧道慙涼薄行愧荒疎。誓欲深藏巖壑隱遯過時悞蒙柱國丞相不忘靈山付囑遠勞使命。推輓來此住持。是猶使蚊負山。螳螂怒臂以當車轍。却不似法燈和尚道。為緣先師有未了公案。出來為他了却。所謂王臣尊禮為人天師。建法幢。立宗旨。則吾豈敢。雖然。南屏勝地。衲子淵藪。人能弘道。非道弘人。佛運垂秋。宗綱委地。冀諸勝眾勠力匡持弘贊法社。驀拈拄杖。你有拄杖子與你拄杖子。你無拄杖子我奪却你拄杖子。卓拄杖云。三汲浪高魚化龍。癡人猶戽夜塘水。復舉德山小參不答話公案。法眼益云大小德山話作兩橛。圓明密云大小德山龍頭蛇尾。雪竇拈云。二尊宿雖善截長補短捨重從輕。要見德山老漢亦未可在。何故。殊不知德山握閫外之威權。有當斷不斷不招其亂底劍。諸人要識新羅僧麼。只是撞著露柱底瞎漢。師云。者箇公案諸方老宿每至小參未甞不拈出註解一上。雖則各資一路。未免所見不同互有得出。法眼云話作兩橛。易分雪裏粉。難辨墨中煤。圓明云龍頭蛇尾。只見波濤湧。不見海龍宮。雪竇道德山握閫外之威權。有當斷不斷不招其亂底劍。正是扶強不扶弱。殊不知大小德山當斷不斷自招其亂。諸人要識者僧麼。鷂子過新羅。</p>

<p class='juan'>列祖提綱錄卷第二十六</p></div>
</div><!-- end of div[@id='body'] -->
</body></html>