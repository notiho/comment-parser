<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu107' />列祖提綱錄卷第二十一</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu108' />
<p class='h1'>受請陞座拈衣法語</p><p>楊岐會禪師九峰受疏。拈衣示眾云。會麼。若也不會。今日無端走入水牯牛隊裏去也。還知麼。筠陽九曲。萍實楊岐。</p>
<p>保寧勇禪師在蔣山受小疏。僧呈法衣。師提起身上袈裟云。大眾。且道者箇是那箇是。若道者箇是。爭柰那箇何。若道那箇是。爭柰者箇何。却顧眾云。如今不免對大眾前改頭換面捻一放一去也。便卸袈裟披法衣。</p>
<p>五祖演禪師白雲受帖。舉法衣云。既是大庾嶺頭提不起。為什麼却在者裏。且道者裏底是那裏底是。乃云。擕瓶自汲清涼水。却著袈裟作主人。便披。</p>
<p>圓悟勤禪師照覺受請。舉法衣云。古人事不獲<span class='corr'>已</span>。挂弊垢衣。如今推免不下。入者群隊去也。大庾嶺頭藏不得。如今也要大家知。</p>
<p>太平懃禪師受請日。五祖付法衣。師受而捧以示眾曰。昔釋迦文佛以丈六金襴袈裟披千尺彌勒佛身。佛身不長袈裟不短。會麼。即此樣。無他樣。</p>
</div>
<div class='div-other'><a id='mulu109' />
<p class='h1'>拈勅黃法語</p><p>圓悟勤禪師在蔣山受勅。拈起示眾云。大眾。見麼。龍飛鳳舞降自九重。佛祖綱宗盡在裏許。却請維那對眾宣讀。</p>
<p>住金山。師在乾明受勅。拈起示眾云。見麼。拈時十日竝照。舉處千界光輝。九重天上降來。宰輔手中親付。更不敢囊藏被葢。請僧正一為敷宣。</p>
<p>住雲居師在金山受劄次日勅下。拈勅示眾云。九重城裏親宣賜。一道神光爍太虗。勝義諦中真勝義。千華叢裏綻芙蕖。一舉便知。多少省力。苟或未然。更請宣過。</p>
<p>大慧杲禪師再住徑山。於育王受請。拈勅黃示眾云。達磨不來東土。二祖不往西天。人人常光現前。箇箇壁立萬仞。且道者箇從甚麼處得來。若知來處。受用無窮。其或未然。却請維那分明宣過。也要大家知有。</p>
<p>長翁淨禪師奉勅陞住天童。捧勅黃示眾曰。雲開九天。呈起曰。看彩鳳銜出。且道如何委悉。急急如律令。勅。</p>
<p>密庵傑禪師住徑山。師在華藏受請。捧勅黃示眾云。鳳闕頒宣。群生聳耳。當陽拈出。帀地普天。喚回枯木龍吟。別是一壺春色。若也見得。皇恩佛恩一時報畢。其或未然。却請維那分明宣過。</p>
<p>住靈隱。師在徑山受請。捧勅黃示眾云。九重天上降來。善法堂前拈出。明如杲日。寬若太虗。光<span class='corr'>揚</span>佛祖家風。流通正法眼藏。恁麼見得。堪報不報之恩。其或未然。維那分明道破。</p>
</div>
<div class='div-other'><a id='mulu110' />
<p class='h1'>拈護法疏法語</p><p>五祖演禪師四面山授疏。示眾云。兵隨印轉。將逐符行。請對尊官。分明剖露。</p>
<p>住東山。師在海會受請。拈疏示眾云。八十翁翁輥繡毬。遂付維那。</p>
<p>圓悟勤禪師住金山受勅後。次拈疏云。毫端寶剎閫外威權。有卷有舒有照有用。字字珠回玉轉。一一草偃風行。雖然文彩<span class='corr'>已</span>彰。更請重新拈出。</p>
<p>應庵華禪師妙嚴受請。判府左司度疏。師拈示眾云。此是判府左司兩手分付。謂之無盡藏頂王三昧。言言見諦句句朝宗。若也知得。更不重說偈言。若也未知。輙煩僧官對眾宣讀。</p>
<p>密庵傑禪師受請。拈疏云。諸佛說不到處。祖師提不起時。結角羅紋語言三昧盡從箇裏流出。輝騰今古不墮斷常。欲令四眾共知。何妨重為說破。</p>
<p>拈疏云。黃面老子二千年前靈山會上付囑國王大臣一則語。流布天上人間綿綿不墜。有眼者見有耳者聞。聞見既通。塞却耳根更須諦聽。</p>
<p>元叟端禪師檀越疏。孤峯頂上。天不知地不管。因甚被者箇勾引出來。過去阿僧祇劫與合府豪俊同修無上佛果菩提。</p>
<p>住鳳山。在徑山楞伽室受請。拈院疏。此是宣政諸官當面所付。謂之金剛秘密三昧。魔外以之殄除。正宗以之光顯。</p>
</div>
<div class='div-other'><a id='mulu111' />
<p class='h1'>拈公帖法語</p><p>五祖演禪師白雲受帖。拈起示眾云。大眾。只恁麼會得。埋沒宗風。過犯不小。幸有現成公案。請維那對眾宣讀。</p>
<p>住海會。師在太平受帖。拈起示眾云。恁麼會去。早是鈍漢。何也。若憑說。五千四十八卷豈不是說。若不憑說。又如何辨白。請維那分明拈出。</p>
<p>圓悟勤禪師住崇寧。在昭覺初受六祖請。拈帖示眾云。幸自無事。須要箇護身符子作麼。然禍不入慎家之門。且作麼生斷者公案。會麼。兵隨印轉。請維那剖露。</p>
<p>住夾山。師在天寧受請。拈帖示眾云。百草頭上薦取。爭如箇裏承當。既然符到奉行。豈可當爐避火。若也見得。坐斷一切人舌頭。苟或未然。却請維那剖露。</p>
<p>住道林。師在夾山受請。拈帖示眾云。大眾。湖外有知音。千里通消息。透出威音王。誰解知端的。還知麼。箇裏辨取。苟或未然。却對眾宣過。</p>
<p>密庵傑禪師在褒禪受華藏請。拈帖云。三回兩度推不去。今日依前把不住。不是時節因緣。亦非人情之故。既然如是。因甚麼撞頭磕腦。不見道。順是菩提。</p>
</div>
<div class='div-other'><a id='mulu112' />
<p class='h1'>指座法語</p><p>五祖演禪師白雲受帖。指法座。象王回。獅子步。儂家看著雙眉聚。然雖如是。事到如斯難為辭讓。<span class='corr'>但</span>有路可上。更高人也行。</p>
<p>海會受請。指法座云。少間向上頭。撒沙撒土去也。</p>
<p>真淨文禪師洞山受請。宣帖罷乃云。大眾。諸佛出興於世。總祇赴箇時節。且道貧道今日赴箇什麼時節。指法座召大眾云。今古應無墜。分明在目前。</p>
<p>圓悟勤禪師昭覺初受六祖請。指法座云。盡十方都是箇寶華王座。長在裏許。又何須特地。車不橫推。理無曲斷。</p>
<p>箬庵問禪師住金山。在夾山受請。指法座云。借座燈王。衲僧掩彩。更上一層樓。通身得自在。一著高一著。一步濶一步。莫怪渠儂向上行。他家自有通霄路。</p>
</div>
<div class='div-other'><a id='mulu113' />
<p class='h1'>登座垂語</p><p>五祖演禪師太平受帖陞座云。祖令當行。十方坐斷。其中莫有不惜性命者麼。出來與老僧相見。</p>
<p>圓悟勤禪師受請陞座云。蝸牛角上三千界。雲月溪山共一家。既爾業緣無避處。不如隨分納些些。一不做二不休。還有共相建立底麼。</p>
<p>受夾山請陞座示眾云。鈎頭有餌。句裏無私。<span class='corr'>已</span>泛扁舟。放行綸線。還有衝浪錦鱗麼。</p>
<p>受道林請陞座。數載碧巖藏拙訥。幽深頗愜再南心。業緣苦死相驅逼。隨順還須過道林。二途俱不涉底出來道看。</p>
</div>
<div class='div-other'><a id='mulu114' />
<p class='h1'>受請陞座提綱</p><p>保寧勇禪師在蔣山受小疏陞座云。夫參學人直須具頂門上眼。超世英雄於一切人天眾前震法雷擊法皷。藏鋒露刃掣皷奪旗。吼獅子音作大佛事。若能如是方有些子丈夫之氣。山僧今日不惜眉毛入泥入水去也。我佛世尊為一大事因緣故出現於世。敢問諸德作麼生是一大事。良久云。五千餘卷詮不盡。三世諸佛讚不及。今古祖師提不起。還委悉麼。若委悉。不動步超釋迦越彌勒。又何必更命山僧向諸德前皷兩片皮壓良為賤。然雖如是。不許夜行剛把火。直須當道與人看。乃云。爐冶鉗鎚枉用工。吹毛何必在磨礱。靈光昨夜輝牛斗。坐致昇平宇宙中。久立。</p>
<p>受帖日陞座。明珠歷掌。別者還稀。寶鏡當臺。何人鑒照。鋒前一路截斷眾流。言下千差隨波逐浪。所以展則大千俱徧。不展則絲髮不存。與麼語話猶是化門之說。且道不落化門一句作麼生道。道泰不傳天子令。時清休唱太平歌。謝了又云。千峰壁立滑於苔。不惜眉毛露出來。直下早逾千萬里。那堪此處更徘徊。喝一喝下座。</p>
<p>真淨文禪師在洞山受聖壽請陞座。問答畢乃云。更有問話者麼。良久乃喝云。昔日大覺世尊起道樹詣鹿苑。為五比丘轉四諦法輪。唯憍陳如最初悟道。貧道今日向新豐洞裏只轉箇拄杖子。遂拈拄杖向禪床左畔云。還有最初悟道底麼。良久云。可謂丈夫自有衝天志。不向如來行處行。喝一喝下座。</p>
<p>五祖演禪師在白雲受請陞座。秋風颯颯。玉露垂珠。水碧山青。蛩吟蟬噪。圓通門大啟。文殊普賢穿過汝諸人鼻孔。自是汝諸人當面諱却。復云。諸佛不出世。四十九年說。未審說箇什麼。祖師不西來。少林有妙訣。殃及子孫至今分疎不下。更說什麼妙訣。若人識祖佛。當處便超越。超越與未超越則且置。你道祖佛即今在什麼處。若無人道得。山僧不惜眉毛與汝諸人拈出。拍禪床一下。</p>
<p>師在太平受請陞座。法不孤起仗境方生。明鏡當臺好醜自現。久參上土言下知歸。晚學初機當須子細。是以古人道。法無去來無轉動者。輙成山頌舉似大眾。觸目光明處處新。其中那箇辨疎親。祇園枝上千花秀。一度芬芳一度春。</p>
<p>師在海會受請陞座。三處住持只者滋味。者回冤家難為迴避。白蓮峰鼻孔。海會山出氣。</p>
<p>雪竇顯禪師在翠峰受疏日。洞庭檀越與明州專使相爭紜紜不<span class='corr'>已</span>。師乃陞座。普告大眾。不須作閙事在。況僧家也無固無必。住則孤鶴冷翹松頂。去則片雲忽過人間。應非彼此殊源動靜乖趣。今與諸人評議。念三二年洞庭晦迹。承四遠信心恩顧。棲眾方諧。舊轍藏教復乃新歸。豈可知感頓忘。遽致前邁。誠為不可。而又四明太守星馳。介使輜重俄臨。既<span class='corr'>已</span>䟦涉數州迢遞千里投誠。苦逼一至於斯。進退審詳不能自決。敢問大眾。住翠峰好往雪竇好。於時眾僧高聲云往雪竇好。師乃顧謂洞庭諸檀越云。不用為訝。宜各知時。且佛法委自王臣。兼住持亦以緣斷。在彼在此本無間然。希披疏文以塞來命。便下座。</p>
<p>圓悟勤禪師住崇寧。師在昭覺初受六祖請陞座。一向目視雲霄壁立千仞則孤負諸聖。一向拖泥涉水灰頭土面則埋沒自<span class='corr'>己</span>。如今恁麼也得不恁麼也得。且貴正眼流通。還委悉麼。直饒高步毗盧頂。不稟釋迦文。婢視聲聞奴呼菩薩底來。也須亡鋒結舌。自餘故是出頭不得。所以道三世諸佛只言自知。歷代祖師全提不起。一大藏教詮註不及。明眼衲僧自救不了。若據本分草料。猶是節外生枝。不涉化門一句作麼生道。陣雲橫海上。拔劍攪龍門。下座。</p>
<p>住夾山。師在天寧受請陞座。目前無異草。徧界絕遮欄。域中日月斬新方外。乾坤獨露。直得龍天釋梵動地雨華。妙德空生目瞪口呿。行棒行喝拈向一邊。雲月溪山放過一著。一處透脫千處百處該通。一機洞明千機萬機圓轉。碧巖不離此處。此處不離碧巖。攝大千於毫端。融芥塵於剎海。銜華鳥過。抱子猿歸。湛寂凝然應真不借則且置。只如無陰陽地上成得箇甚麼邊事。萬卉正資和氣力。碧巖先發一枝春。復舉馬大師問藥山。子在此許多時。本分事作麼生。山云。皮膚脫落盡。唯有一真實。祖云。據汝所見。可謂協於心體而布四肢。何不將三條篾束取肚皮隨處住山去。山云。某甲何人。敢言住山。祖云。不然。未有常行而不住。未有常住而不行。欲益無所益。欲為無所為。宜作舟航。由是住山。師云。大眾。古人得意之後不忘利生。直入深山提持宗要。山僧暗昧豈敢仰攀。如是則更不用篾束肚皮。却有箇折脚鐺子與方來共守寂寥。若信得及。不在忉忉。或未諳詳。聽取箇末後句。高峯突兀倚天門。青嶂虗閒可垛跟。折脚鐺兒幸然在。不妨擕去隱深雲。雖然如是。也須是大家出一隻手始得。且道畢竟如何。妙舞應須誇徧拍。三臺須要大家摧。</p>
<p>住金山。師在高郵乾明受勅陞座。大道無背面。真機有卷舒。撮大地如陶家輪。運大千向針鋒上。猶未是寰中正令閫外全威。所以萬國仰瞻同歸舜日。靈光一道共照皇家。重興佛祖道場。追還普天寶所。正令全提主賓同用。山僧今日得奉一人聖詔。傍資宰輔威權。共建法幢竪立宗旨。楊子江心滔天輥浪。妙峯孤頂舒卷閒雲。是處著眼不前。頂[寧*頁]正令全現。若是箇同得同用同殺同活底。共一眼見共一耳聞。同一口宣同一音演。更無異緣亦無異見。說什麼九十六種二十五有。正要當頭辨取。一時列在下風。且如今日應時應節事作麼生道。一句逈超今古格。萬年仰祝聖明天。</p>
<p>住南康軍雲居真如禪院。師於建炎丁未歲十一月初六日在鎮江浮玉山受劄子召赴行朝。至十七日朝見登對移刻。奉勅住雲居。次日勅下時。兩府并禁從就雍熈寺請師陞座。祇受勅文。師云。提金剛正眼。闡向上宗乘。報不報之恩。能難能之事。運臨濟金剛王寶劍。喝下全彰。用德山山形拄杖子。覿面分付。是則全是。見則全見。不落凡聖階梯。直下頓彰<span class='corr'>己</span>見。既遇明眼作證。又逢聖世昌時。不敢被葢囊藏。直下分明舉似。遂拈拄杖示眾云。豈不見僧辭歸宗。宗問什麼處去。僧云諸方參五味禪去。宗云我此間只有一味禪。僧云如何是和尚一味禪。宗便打。黃檗聞之云。馬大師出八十四人善知識。問著一箇箇屙轆轆地。只有歸宗猶較些子。師云。歸宗和尚束虗空為箇杖子。向千聖頂[寧*頁]上全提。鎔瓶盤釵釧作一金。攪酥酪醍醐為一味。若不得黃檗明辨端倪。洎險勞而無功。雖然如是。有條攀條無條攀例。今日對諸人面前分明拈出。還相委悉麼。朝擊三千暮八百。煅烹佛祖只憑伊。復舉黃檗和尚示眾云。汝等諸人盡是不著便底。恁麼作略何處有今日也。還知大唐國裏無禪師麼。僧云只如諸方匡徒領眾又作麼生。檗云不道無禪只道無師。師云。黃檗老漢能區能別能揀能擇。擒虎兕定龍蛇即不無。要且只明得當時事。殊不知彼一時此一時。若是山僧即不然。汝等諸人盡是英靈豪傑底。恁麼舉止須信有奇特事。還知大宋國裏有禪師麼。且道禪師即今在什麼處。如今迴避不及。不免露箇面目去也。乃云。親蒙金口賜師名。優鉢羅花火裏生。圓悟如來無上見。謳歌皷腹樂昇平。</p>
<p>應庵華禪師受妙嚴請陞座。寶劍揮空。乾坤失色。掀翻是非窠窟。截斷生死根株。有佛處不得住。地久天長。無佛處急走過。河清海晏。三千里外一句全提。更無絲毫滲漏。堪與佛祖為師。作箇人天榜樣。正恁麼時。轉凡成聖一句作麼生道。委悉麼。萬古碧潭空界月。再三撈摝始應知。</p>
<p>師受天童請上堂。去年十一月。笑別下鍾阜。今年九月中。行見朝天路。去住既無心。動靜非取與。平生安樂法。此意同誰語。四明昔甞到。諸剎皆可數。山川氣象雄。麟鳳棲遲處。今思昔日遊。歲月二紀許。豈謂臨晚景。侯伯重相顧。開緘讀來書。丁寧見毫楮。姑蘇二千石。眼高照天宇。我昔昧平生。今見開心腑。欣然樂與行。方鳴集眾皷。先師未了底。今日應須去。敢問諸人。如何是先師未了底。驀拈拄杖卓一卓喝一喝下座。</p>
<p>密庵傑禪師住烏巨就本院受請陞座。適來未鳴皷<span class='corr'>已</span>前喚作傑上座。而今陞座<span class='corr'>已</span>後喚作烏巨長老。驟爾更其名易其號。披毛戴角拖犁拽耙。向異類中頭出頭沒。既然業債難逃。只得歡喜忍受。恁麼見得徹去。新長老出世事畢。其或未然。傑上座今日失利。復舉三聖道。我逢人則出。出則不為人。興化道。我逢人則不出。出則便為人。後來白雲和尚拈云。二尊宿各有一處打得著。且道那箇在前那箇在後。師召大眾云。白雲端和尚錯下名言。殊不知二尊宿前不至村後不迭店。直至於今翻成話霸。何故。字經三寫烏焉成馬。下座。</p>
<p>師在華藏受徑山勅陞座。至化無私大千普應。皇恩廣被巖谷生春。雷動風行龍驤虎驟。無量殊勝併集。恒沙妙義全彰。不歷化城直登寶所。寶所既至。遇緣即宗。法隨法行。法幢隨處建立。移身換步物我一如。各各不相知。法法不相到。且全身奉重一句作麼生道。良久云。天上有星皆拱北。人間無水不朝東。</p>
<p>師住徑山受靈隱勅陞座。一處通。千處百處一時通。一處透。千處百處一時透。如開武庫錯落交輝。又如大火聚覷著燎却面門。如是則居方則方遇圓則圓。拈一莖草作丈六金身。拈丈六金身作一莖草。坐斷情塵意想。不落見聞覺知。敲唱俱行十虗通暢。且移身換步一句作麼生道。薰風生閫外。白日遶須彌。</p>
<p>師在平江元知府庵受天童請上堂。舉應庵和尚受天童請日偈畢。乃云。山僧亦有一偈舉似大眾。去年八月間。得旨與安閒。擺脫水雲性。縱步到陽山。元宅諸子弟。忻然力追攀。庵居三箇月。開懷宇宙寬。忽接四明信。來書意盤桓。天童虗法席。使君語猶端。迢迢遣專使。不問路行難。山僧臨晚景。不敢自相瞞。槌皷樂與行。四眾亦忻歡。先師未了底。應是起波瀾。敢問大眾。如何是先師未了底。一回飲水一回噎。臨濟德山俱汗顏。</p>
<p>東山空禪師受雪峯請上堂。俊快底點著便行。癡鈍底推挽不動。便行則人人歡喜。不動則箇箇生嫌。山僧而今轉此癡鈍為俊快去也。彈指一下曰。從前推挽不出而今出。從前有院不住而今住。從前嫌佛不做而今做。從前嫌法不說而今說。出不出住不住即且置。敢問諸人。做底是什麼佛。空王佛邪。燃燈佛邪。釋迦佛邪。彌勒佛邪。說底又是什麼法。根本法邪。無生法邪。世間法邪。出世間法邪。眾中莫有道得底麼。若道得。山僧出世事畢。如或未然。逢人不得錯舉。喝一喝下座。</p>
<p>德山瓊禪師受請日上堂。作家撈籠不肯住。呼喚不回頭。為甚麼。從東過西。自代曰。後五日看。</p>
<p>天童交禪師受請日上堂。咄哉黃面老。佛法付王臣。林下無心客。官差逼殺人。莫有知心底為我免得麼。若無。不免將錯就錯。便下座。</p>
<p>寶壽德禪師冬日在南華受請。示眾曰。新冬新寶壽。言是舊時言。若會西來意。波斯上舶船。</p>
<p>牧庵忠禪師樞密柳公仲古鎮長沙以法輪起師從於眾望。師掉頭不顧。復以勝業虗席必欲迎。致檄諸禪勸請。師聞而宵遁。追蹤至定明蘭若。撾皷于堂。致師于座。緇素羅拜踰時不<span class='corr'>已</span>。師慨然說偈曰。咄哉黃面老。將法付王臣。林下無心客。官差逼殺人。昔聞其言。今見其事。便下座。</p>
<p>箬庵問禪師在竹林受金山龍游禪寺請陞座。宗乘一唱。三藏絕詮。亘古亘今。輪槌不動。風行草偃。水到渠成。自然時節因緣。滿目全彰殊勝。同殺同活同縱同奪。同照同用同主同賓。提持向上玄猷。共展衲僧巴鼻。有意氣時添意氣。增些子不得。不風流處也風流。減些子不得。增不得處減些子。減不得處增些子。便見法隨法行。法幢隨處建立。如盲龜值木。如香象渡河。波浪滔天全身出沒。截流而過深淺隨宜。楊子江心揚化日。妙高峰頂露針錐。何曾略假外求。只在竿頭進步。正當恁麼時。兵隨印轉將逐符行。節拍相資作麼生道。九萬里鵬纔展翼。三千年鶴便翱翔。復偈云。滿院竹風關不住。一聲長笛到江聞。弘恢佛祖機前令。偏向洪波浪裏行。</p>
<p>受漏澤請陞座。師接疏云。一言未啟千里同風。欲得錦上添花。要須向人天眾前分明剖露。大眾。委麼。不可道兵隨印轉將逐符行。不可道一朝權在手便把令全施。須知有向上一竅始得。且作麼生是向上一竅。昔日靈鷲山中親付飲光以及國王王子大臣廣令弘護。傳示將來。毋使斷絕。即今大司空豈翁居士同大護法當道尊官一郡紳衿合詞耑啟。重開古寺建立道場。即此一會何異靈山。既然今古無差。便乃聲和響順。千峰頂上興慈。不妨十字街頭垂手。十字街頭垂手。要見千峰頂上興慈。大眾。委麼。乃竪拂子云。鶴有九霄難翥翼。馬無千里謾追風。久立珍重。</p>
</div>
<div class='div-other'><a id='mulu115' />
<p class='h1'>更受請提綱</p><p>保寧勇禪師再受保寧帖上堂。拍手三下。指口搖手三下。下座。</p>
<p>大慧杲禪師在育王再受徑山勅陞座。善法堂前瑞氣新。天書來自九重城。惟憑一句無私語。上祝吾皇億萬春。</p>
</div>
<div class='div-other'><a id='mulu116' />
<p class='h1'>受請當晚小參提綱</p><p>真淨文禪師在洞山受請。當晚小參。新豐古洞萬疊爭攢。悟本真宗千林競簇。古今勝地佛事常興。所以昔日悟本大師有時提唱云。惟有佛菩提。是真歸仗處。復喝一喝云。猶有者箇去就在。諸德。祇如大師道。猶作者箇去就在。且道意作麼生。還知落處麼。叢林中多有商量者。有底道聞佛聞法似生冤家。況更有歸仗處。故遭悟本大師檢點。有底道悟本祇要人休歇去。有底道悟本祇見錐頭利不見鑿頭方。似與麼匹配。又何曾夢見他古人。既不如是。又且如何。諸德。此箇事大須子細不可麤心。一等參禪窮教到底。宗門中千差萬別隱顯殊途。惟大智方明。降茲<span class='corr'>已</span>往莫測涯際。而今多是抱不哭孩兒。打淨潔毬子。把纜放船。抱橋柱澡洗。彼此丈夫阿誰無分。若便明去。驅耕夫之牛奪饑人之食。入火不燒入水不溺。於一切處不留一切處。或就靈光獨耀烜赫殊分。可謂蕩蕩乎落落乎。張起濟岸帆。撥動渡人舟。於生死海內白浪堆中。出沒去來逍遙自在。乃喝云。從他謗。任他非。雨中兼箬笠蓑衣。而今暫別海門月。擕魚且向市廛歸。下座。</p>
<p>五祖演禪師受東山請。當晚小參。一則三。三則七。牧羊隄畔女貞花。拒馬河邊望夫石。石擊尺。赤土畫簸箕。從教眼搭癡。復云。淮甸三十載。今作老黃梅。好事明明說。從教鴨聽雷。</p>
<p>明覺顯禪師受雪竇請。當晚小參。諸仁者。未有常行而不住。未有常住而不行。古之今之各有攸往。且如茲院僻處一隅。若非念報佛恩。無以四來居此。恐山僧進發之後法席空虗。今命素公開士接續住持。幸冀眾慈同心勸請。</p>
<p>圓悟禪師高郵乾明受勅住金山龍遊。當晚小參。祖師心印狀似鐵牛之機。諸佛密語正如擊塗毒皷。未擬議前先蹉過。纔思量處隔千山。須要眼似流星心如鐵石。所以從上來提持向上綱宗。只有三句。有時咬去。有時咬住。有時一向不去。有時一向不住。明眼漢。沒窠臼。若論戰也箇箇力在轉處。却物為上。逐物為下。要須把斷凡聖路頭不立毫末。然後舉一毫毛盡無邊香水海。七達八通。說一句子窮龍宮。盈海藏。此猶是極則之談。未是衲僧巴鼻。若論衲僧受用。直饒棒如雨點喝似雷奔。列千聖下風。立毗盧頂上。擊石火閃電光。俊鷂俊鷹也趕他不及。要須正一切知見。發明大解脫。無不歷落無不透脫。則在天同天在地同地。物同物我同我。證一切智。明一切道。無處不通容。無機不圓證。正當恁麼時。諸人各各返照自<span class='corr'>己</span>分上。曾移易一絲毫許麼。所謂十世圓融十分成就。且道不落機緣一句作麼生道。覿面要須宗正眼。臨機截斷聖凡蹤。</p>
</div>
<div class='div-other'><a id='mulu117' />
<p class='h1'>辭眾提綱</p><p>白雲端禪師受法華請。辭眾上堂。佛身充滿於法界。普現一切群生前。隨緣赴感靡不周。而常處此菩提座。大眾。作麼生說箇隨緣赴感底道理。祇於一彈指間盡大地含生根機一時應得周足。而未甞動著一毫頭。便且喚作隨緣赴感而常處此座。祇如山僧此者受法華請。相次與大眾相別。去宿松縣裏開堂了方歸院去。且道還離此座也無。若道離。則世諦流布。若道不離。作麼生見得箇不離底事。莫是無邊剎境自他不隔於毫端。十世古今始終不離於當念麼。又莫是一切無心一時自遍麼。若恁麼。正是掉棒打月。到者裏直須悟始得。悟後更須遇人始得。汝道既悟了便休。又何必更須遇人。若悟了遇人底。當垂手方便之時。著著自有出身之路。不瞎却學者眼。若祇悟得乾蘿蔔頭底。不惟瞎却學者眼。兼自<span class='corr'>己</span>動便先自犯鋒傷手。汝看我楊岐先師問慈明師翁道。幽鳥語喃喃。辭雲入亂峰時如何。答云。我行荒草裏。汝又入深村。進云官不容針更借一問。師翁便喝。進云好喝。師翁又喝。先師亦喝。師翁乃連喝兩喝。先師遂禮拜。大眾。須知悟了遇人者。向十字街頭與人相逢。却在千峰頂上握手。向千峰頂上相逢。却在十字街頭握手。所以山僧甞有頌云。他人住處我不住。他人行處我不行。不是與人難共聚。大都緇素要分明。山僧此者臨行。解開布袋頭一時撒在諸人面前了也。有眼者莫錯怪好。珍重。</p>
<p>真淨文禪師在筠州九峰受歸宗請。晚參上堂辭眾。舉拂子云。昔日世尊拈花迦葉微笑。今夜歸宗舉拂大眾寂然。為復寂然者是微笑者是。是又是箇什麼。只如歸宗舉拂與世尊拈花是同是別。若言同。法無同相。若言別。豈有兩般。久參先德聞舉便了。後進初機却須子細。良久云。法法總歸宗。臨機要變通。靈源明妙處。平等主人翁。</p>
<p>明覺顯禪師辭翠峰上堂。山僧斯者。抑狥彼請。難可稽留。束裝告行。<span class='corr'>但</span>多攀感。況住持久煩勤舊。備認歲寒。希各務道專孜以副誠祝。其有參隨高士。動逾千里俯近百僧。忽齋粥疏遺。船車隘窄。冀相回互。禪悅自貽。則佛國徧遊亦不為遠。何以。諸禪德。去來不以象故無器而不形。動靜不以心故無感而不應。然則心生於有心。象出於有象。象非我出。故金石流而不焦。形非我生。故日用而不勤。紜紜自彼。於我何為。請諸人高挂征帆。不勝珍重。</p>
<p>元叟端禪師受杭州路中天竺寺請。辭眾上堂。我昔來禺泉。四年八箇月。打皷弄猢猻。日夜不知歇。朝廷公道開。分條遇明哲。拯獘除貪婪。蒐賢選英傑。胡為天竺峰。而乃付愚拙。差官逼殺人。不容更分說。束包登前途。聊與眾人別。千歲禪巖跳上天。六月火雲飛瑞雪。</p>
<p>呆庵莊禪師應高僧選。辭眾上堂。我來雲中居。五載如轉燭。所樂在妄緣。心心自知是。虗名不可逃。驛書到空谷。笑看折脚鐺。委置憑誰續。摩挲七尺藤。光漆耀人目。用捨各有時。去住拘何束。珍重同道流。共唱清平曲。驀拈拄杖召大眾云。且道清平曲是甚腔調。喝一喝下座。</p>
<p>愚庵及禪師赴徑山。別眾上堂。備員南宕恰三年。又向凌霄闡化權。了却先師舊公案。饑來喫飯困來眠。且先師公案作麼生了。拍禪床下座。</p>
</div>
<div class='div-other'><a id='mulu118' />
<p class='h1'>名德頭首受請借座陞座<span class='note-inline'>(住持先為引座提綱)</span></p><p>白雲端禪師演首座受四面請。師上堂云。年年秋暑甚如初。何事清涼特有餘。盡是當人心地感。不虗把手在龍舒。且道把手一句作麼生道。良久云。行到水窮處。坐看雲起時。</p>
<p>保寧勇禪師壽寧長老進發上堂。曹溪一宿也大無端。黃檗三頓遞相鈍置。蒲團禪板屈抑當人。索火來燒猶較些子。保寧今日別無相送。壽寧長老拈拄杖云。祇有一條黑漆拄杖。更不囊藏。向大眾前兩手分付。擲杖下座。</p>
<p>圓悟勤禪師報寧民和尚受帖上堂。一向孤峰獨宿目視雲霄。雖則不埋沒宗風。無乃太高生。一向十字路口土面灰頭利物應機。雖則埋沒自<span class='corr'>己</span>。無乃太屈辱生。況明悟之士頂門具眼。肘下有符。出沒卷舒得大自在。動若行雲。止猶谷神。可以或孤峰獨宿。不得土面灰頭。或土面灰頭。不得孤峰獨宿。恁麼中有不恁麼。不恁麼中却有恁麼。且應時應節一句作麼生道。良久云。瑞氣逢嘉運。靈苗觸處春。</p>
<p>應庵華禪師隆報覺長老受請上堂。云。無上法王有大陀羅尼門名為圓覺。流出一切清淨真如菩提涅槃。驀拈拄杖卓一卓云。普請向者裏入。聞聲悟道。見色明心。觀音菩薩將錢買胡餅。放下元來是箇饅頭。又拈拄杖卓一卓云。若向者裏入。瞎却人眼。不向者裏入。又向什麼處入。伶俐漢一撥便轉。更須知有出身一路。敢問大眾。作麼生是出身一路。又卓一卓云。舉頭天外看。誰是我般人。</p>
<p>夢庵信禪師丹陽邵安撫遠將書帖就庵請竦禪人住孝感功德院。因為引座。徧探虎穴須是英靈。獨摘驪珠豈無奇傑。既操如是之志。必應如是之求。且道如是之事又作麼生用。知音千里遠相囑。為我拈來與眾看。</p>
<p>臨安府南蕩慶善專使來就庵請堅禪人住持。因為引座。錢塘澣漫連渤澥。拋餌垂綸難草草。莫學空船載月歸。深入煙波為尋討。鯤鯨早晚如上鈎。不枉隨波同混流。百丈山前成底事。先將漁笛上扁舟。乃左右顧視云。幸有知音。便將拈出。</p>
<p>肯堂充禪師因元庵和尚受智者請。引座。南山有箇老魔王。烱烱雙眸放電光。口似血盆呵佛祖。牙如劍樹罵諸方。幾度業風吹不動。吹得動雲黃山畔。與嵩頭陀傅大士。一火破落戶。依舊孟八郎。賺他無限癡男女。開眼堂堂入鑊湯。忽有箇衲僧出來道。既是善知識。為甚麼賺人入鑊湯。只向他道。非公境界。</p>
<p>楚石琦禪師了庵和尚赴靈巖進發上堂。三聖道。我逢人即出。出即不為人。興化道。我逢人即不出。出即便為人。你看他臨濟兒孫如水銀落地相似。大底大圓小底小圓。卒討他頭鼻不著。新靈巖和尚權衡佛祖鎔鍛聖凡。為四海禪流掃諸方露布。洞庭湖上竪起金剛幢。智積山中豁開正法眼。畢竟憑箇什麼。拈拄杖卓一下下座。</p>
<p>元叟端禪師為明州新瑞巖前山和尚引座。控佛祖大機。定乾坤正眼。從上以來。據曲彔木如恒河沙。鞠其指歸直是萬中無一。所以道。譬如琴瑟箜篌琵琶雖有妙音。若無妙指終不能發。擊拂子。十二峰前月如剪。清光千里共依依。</p>
<p>為旌忠了堂和尚引座。開蓮華於臘月。落氷片於炎天。疏正脉之淵源。碎邪師之窠臼。寒木在握兮全機可笑。秋水橫按兮半提可滅。使八極頂目者不自爭衡。將見斯人兮駕馭昂枿。擊拂子云。叢林在處今寥落。聽取西山第二禪。</p>
<p>愚庵及禪師衍書記赴普慶上堂。欲識佛性義。當觀時節因緣。豈不見馬祖問藥山。子近日見處作麼生。山云皮膚脫落盡唯有一真實。祖云。子之所得。可謂協於心體布於四肢。既然如是。將三條篾束取肚皮隨處住山去。山云某甲又是何人敢言住山。祖云。不然。未有長行而不住。未有長住而不行。欲益無所益。欲為無所為。宜作舟航。無久住此。馬簸箕固是鰕為子屈。然則時節既至其理自彰。正與麼時。且如何說箇自彰底理。驀拈拄杖召眾云。來日普慶山中看取斯道。長老為一切人分明舉似。卓拄杖喝一喝。</p>
<p>顏藏主赴千頃上堂。舉古德道。者一片田地分付來多時也。我立地待你搆去。法眼道。者一片田地分付來多時也。我坐地待你搆去。佛果道。者一片田地分付來多時也。我今為汝當面慶讚。一即三三即一。所見不同互有得失。徑山道。者一片田地分付來多時也。自是你搆不著。今日分付用愚長老。赤手提持袒肩擔荷。向千頃雲中放兩拋三深畊淺種。栽荊棘林。開三毒花。結無明果。改禾莖為粟柄。變瓦礫作黃金。直得釋迦彌勒拍手喜歡。文殊普賢合掌贊歎。遵從百代典刑。振起一方叢席。卓拄杖云。要識真金火裏看。棒頭有眼明如日。</p>
<p>笑隱訢禪師為奉聖滅庵和尚引座。傳佛心宗。不是細事。荷擔大法。須得其人。所以首山風穴單丁草屋住三十年。而法道之盛過於萬指千礎。後來真淨和尚又道。先師在黃檗眾不滿百。而明眼輩幾半。今雖三倍當時。纔一兩人而<span class='corr'>已</span>。可謂千兵易得一將難求。今日奉聖專使來請第一座住山。留之則孤彼來意。放行則此眾失依。諸人還定當得麼。若定當得。便見靈山會上千葉騰芳。少室峰前一枝獨秀。如或未然。更聽拄杖子通箇消息。卓一下云。銀山鐵壁無回互。草偃風行得自由。復舉楊岐在九峰受請。下座。九峰勤和尚把住云。且喜得箇同參。岐云同參底事作麼生。峰云。九峰牽犁。楊岐拽耙。岐云。正與麼時。楊岐在前九峰在前。峰擬議。岐拓開云。將謂同參。元來不是。師云。楊岐九峰塤篪迭奏。今古罕聞。龍翔今日對眾舉揚。貴要大家知有。且道知有箇什麼。祖翁田地無多子。努力同心兩弟兄。</p>
<p>前堂首座赴保寧請上堂。開無明華。結三毒果。魔王惡業現前。驅耕夫牛。奪饑人食。白拈手段尤高。所以百丈再參。馬祖震威一喝。直得三日耳聾。黃檗聞之不覺吐舌。始知大機大用不假師承。鉗鎚妙密屬乎當人。如我仲方法弟。先師之所敬畏。頃辭海上名藍。屈為山中表率。茲奉丞相鈞命。往赴保寧之請。所謂法隨法行。法幢隨處建立。鎔凡鍛聖烹金爐。耀古騰今。打鳳羅龍龜毛綱。漫天帀地。直得無路可行無門可入。山僧為汝諸人作箇方便。拈拄杖擲下云。喪身失命知多少。照顧南山鼈鼻蛇。</p>
</div>
<p class='juan'>列祖提綱錄卷第二十一</p>
</div><!-- end of div[@id='body'] -->
</body></html>