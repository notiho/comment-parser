<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu157' />列祖提綱錄卷第二十七</p><p class="byline">武林十八㵎理安禪寺住持婁東行悅集</p><p class="head1">當晚小參提綱</p>
<p>石屋珙禪師當晚小參。現前一眾久在叢林。謂之參禪。謂之辦道。殊不知一念未生<span class='corr'>已</span>前更無別物。纔擬心時錯了也。雪峰和尚三登投子。九到洞山。如渴鹿趂陽焰。不知費了多少脚頭。如今要得現成。直下自家看取。復有何事。無事切莫妄求。妄求而得終非得也。復舉南泉水牯牛公案。師頌曰。南泉放牧沒東西。兩岸春風綠草齊。總是國王家水土。不如隨分納些些。</p>
<p>古林茂禪師開元入寺小參。舉雪峰問德山。從上諸聖以何法示人。山云。我宗無語句。亦無一法為人。後僧問雪峰云。和尚見德山得箇什麼。峰云我當時空手去空手歸。五祖拈云。如今說與透未過者。有兩人從東京來。問伊近離何處。却云蘇州。便問蘇州事如何。伊云一切尋常。雖然。謾山僧不過。何故。只為語音不同。畢竟如何。蘇州菱。邵伯藕。師云。從門入者不是家珍。自<span class='corr'>己</span>流來還同瓦礫。老東山依模脫墼。殊不知二大老正是食飽傷心。雖然。既是東京來。因甚却說蘇州話。</p>
<p>永福入院小參。紅塵閙市十字街頭。百草頭邊孤峰頂上。若作佛法商量。入地獄如箭射。直得萬機休罷千聖不擕。聲前非聲色後非色。檢點將來。正是髑髏前妄想。借使打破髑髏。揭却腦葢。躍倒須彌。踏翻大海。脚跟下推勘得出。也是落七落八。通方上士出格高人。除非自有生涯。終不守他窠窟。現前大眾冀善參詳。山僧二千里水陸間關來此聚頭。不為別事。復偈云。處世行藏各有由。老來誰不愛心休。為圓鄮嶺先師話。來結鄱陽衲子讐。跛鱉但隨他逐浪。錦鱗終是解吞鈎。相逢試把家私展。蜜菓時懸檗樹頭。</p>
<p>保寧入寺小參。當軒大坐百帀千重。一句全提該天括地。佛眼覷不見。海口難宣。今古不同途。凡聖罔測。直得麒麟現瑞鳳凰來儀。山色呈祥人煙雜遝。其柰梁寶公蹉過達磨。雖云觀音大士傳佛心宗。畢竟不識者箇消息。是汝諸人還猛省麼。卓拄杖。若不同床睡。焉知被底穿。復舉當山勇禪師示眾云。大方無外大圓無內。無內無外聖凡普會。瓦礫生光須彌粉碎。無量法門百千三昧。拈拄杖云。總在者裏。會麼。蘇盧蘇盧㗭哩㗭哩娑訶。松源和尚拈云。者老漢業識茫茫。無柰船何打破戽斗。師云。老松源摟出心肝。要且未見先保寧。在山僧今日重為拈出。會盡萬法一如。拈却金圈栗棘。也是泗洲人見大聖。</p>
<p>無文璨禪師住薦福當晚小參。皷棹揚帆。駕沒底船橫行海上。神頭鬼面。用無文印勘驗諸方。二千里遠來住山。單單地提持此事。舉拂子云。看看。印文<span class='corr'>已</span>露。劃一劃。錦縫<span class='corr'>已</span>開。若佛若祖若聖若凡。盡向者裏一印印定。直得盡乾坤大地風颯颯地。眾中忽有一箇犯眾出來道。長老。你且莫要大驚小怪。我在威音佛世<span class='corr'>已</span>證是三昧。又作麼生。以拂子擊禪床下座。</p>
<p>了庵欲禪師住靈巖云。只者是。只者是。金不博金水不洗水。是句亦剗非句亦剗。揭開萬里神光。提出倚天長劍。三登九到。滯殻迷封。撩起便行。白衣拜相。山僧今者椎碎蟠桃核。得見舊時仁。拽將師子峰與天平山鬬額。且貴大家知有。自餘七十三八十四。癩馬繫枯樁。黑牛臥死水。有甚麼共語處。拍禪床云。好雨洗將殘暑去。涼風吹得早秋來。復舉僧問雲門。佛法如水中月是否。門云清波無透路。僧云和尚從何得。門云再問復何來。僧云便與麼去時如何。門云重疊關山路。師云。雲門善舞太阿。著著有出身之路。者僧貪觀白浪失却手橈。靈巖不惜眉毛與汝拈却水除却月。還見佛法麼。喝一喝。久立珍重。</p>
<p>南石琇禪師住萬壽云。塵劫來事只在于今。緇素駢集燈燭煒煌。萬歲山從地而起。雙石幢屹立層霄。是禪月之道場。蘇城之勝地。殿堂虗敞煙雲蔽虧。紅闌三百九十橋。綠浪東西南北水。頭頭顯露。法法全彰。黃面瞿曇何煩出世。缺齒老漢安用西來。天下善知識分宗列派各立門庭。具驅耕奪食之機。有摧邪顯正之用。正眼觀來。總不消得。須知我此門中別無奇特。只貴明自本心見自本性。聞聲見色總是尋常。喫飯著衣色色仍舊。初不用希求勝妙以為有得。豈不見大茅和尚示眾云。欲識諸佛心。向眾生心行中識取。欲識常住不凋性。向萬物遷改處會取。古人恁麼說話。多少現成。多少明白。今人不能洞曉。葢是自生知解。障却本有一段光明。山僧今夜入門之始。聚首之初。終不肯說玄說妙愈增知解。只將現成句子覿面拈出。且作麼生是現成句子。以拄杖卓一下。復舉僧問趙州和尚云。萬法歸一一歸何處。州云我在青州做一領布衫重七觔。者箇公案。諸方據曲彔木床者往往皆曾拈掇。多向此僧言下卜度。貴易起疑。不能於趙州未開口前一截截斷。大似楚人認山鷄以為鳳。獨有妙喜老子較些子。甞有頌曰。青州七觔衫。盡力提不起。打破趙州關。元是自家的。新萬壽效顰亦有一頌。青州七觔衫。年深黑如漆。颺向屋角頭。光明耀紅日。</p>
<p>住徑山云。十字街頭紅塵浩浩。孤峰頂上白雲依依。不是目前法。非耳目之所到。不是靈山拈花之旨。不是少室面壁之機。不可以智知。不可以識識。不可以語言造。不可以寂默通。直得十方無影像三界絕行蹤。正是黑山下活計。設使掀翻宇宙打破虗空。坐斷古今高超物表。也知未出常情。若是通方作者俊快衲僧。別有出格神機。焉肯循途守轍。現前大眾自合知時。山野遠離蘇城來此凌霄峰頂。且道為什麼邊事。良久。從前汗馬無人識。只要重論葢代功。復舉臨濟示眾云。我於先師處三度問佛法的的大意。三度喫六十棒。如蒿枝拂相似。如今再思一頓。誰為下手。時有僧出云某甲下手。臨濟拈棒度與。僧擬接。濟便打。臨濟大似貧人思舊債。者僧渾若餓狗喫縴[糸*虒]。雪竇道。臨濟放處較危。收來太速。醉我落花天。借他絃管裏。</p>
<p>笑隱訢禪師中天竺入院當晚小參。凡夫色礙。二乘空礙。菩薩色空無礙。拈拄杖云。拄杖子列列挈挈不入眾數。有時十字街頭橫挑布袋。有時白雲景裏打雨敲風。法隨法行。法幢隨處建立。有佛處不得住。無佛處急走過。三千里外一向全提。畢竟如何話會。卓拄杖云。一六三四二。直言曲七一。桃李火中開。黃昏候日出。復舉南泉初入院大眾送歸方丈。僧問端居丈室將何指示於人。泉云。昨夜三更失却牛。天明起來失却火。師云。大小南泉和泥合水。中峰則不然。忽有問端居丈室將何指示於人。即向他道拄杖子今日開封。</p>
<p>箬庵問禪師金山入院當晚小參。機不到處萬境摐然。境不留時一機獨現。機境互用人法雙彰。機境俱泯衲僧向什麼處出氣。者裏著得隻眼。人人常光現前。箇箇壁立萬仞。所謂據虎頭收虎尾。第一句下明宗旨。你面前無我我面前無你。得路填路過橋拔橋。騎賊馬捉賊刀。萬人叢裏揭高標。者回不是虗相識。眨眼流沙萬里遙。卓拄杖。復舉當山達觀曇頴禪師僧問如何是長法身。觀云拄杖六尺。僧云如何是短法身。觀云筭子三寸。僧云恁麼則法身有二也。觀云更有方圓在。師云。古人一期施設。可謂四稜蹋地。仔細檢點將來。也是隨他語脉展演。設或有人問山僧如何是長法身。拄杖六尺。如何是短法身。劈脊便打。恁麼則法身有二也。擲拄杖云。兵隨印轉將逐符行。且道與古人是同是別。更聽一頌。萬疊長江浪裏游。月隨漁父上扁舟。釣竿收放憑吾手。不計工程得便休。顧左右云珍重。</p>
<p>牧雲門禪師天童入院小參。舉雪峰示眾云。望州亭與汝相見了也。烏石嶺與汝相見了也。僧堂前與汝相見了也。新天童則不然。小白嶺與汝說法了也。隱葢亭與汝說法了也。萬工池與汝說法了也。敢問諸人。作麼生是小白嶺說底法。作麼生是隱葢亭說底法。作麼生是萬工池說底法。久參先德試通消息。後學初機直須仔細。</p>
<p>弘覺忞禪師當晚小參。人人衣線下各有一坐具地。生佛未彰早<span class='corr'>已</span>開闢。虗空壞爛湛爾獨存。辟之乎大能仁一巨剎當許玄度舍宅為寺之日。而此地不加增。洎呂相國改寺為宅之時而此地不加減。然雖無有增減而鐙明金殿燭與夫華笑玉樓人不大相懸隔耶。向非德公長者呂氏亢宗盡底掀翻。揮千金而不吝和盤掇轉。化火宅為清涼。則金屋長貯阿嬌。碧池半流香膩。而山僧與諸人又安得經行坐臥燕默禪思於此中也。然則爾我衣線下地雖則富有萬德蕩無纖塵。而七情擾擾六賊紛紛。苟不直下親自識取常自守護勤自修葺力自莊嚴。則如能仁之廢為民業者幾希。求其頭頭皆寶所觸處有風光又安可得者乎。不見東山演祖和尚道。山前一片閒田地。叉手叮嚀問祖翁。幾度買來還自賣。為憐松竹引清風。清風徐引松竹交加。受用則是天然受用。畢竟如何得一肩承紹去。萬古碧潭空界月。再三撈摝始應知。復舉世尊在靈山會上拈起一枝花。以青蓮目普眎人天大眾。惟迦葉破顏微笑。世尊乃曰。吾有正法眼藏涅槃妙心。實相無相微妙解脫法門。今付與汝。汝當護持流通毋令斷絕。師云。從上祖禰不了。至今殃及兒孫則且置。且道靈山有付囑無付囑。若道有付囑。埋沒迦葉師兄。若道無付囑。爭柰孤負釋迦老子。試問諸人。作麼生道得出格一句。良久喝一喝云。千聖不知何處去。倚天長劍逼人寒。</p>
</div>
<div class='div-other'><a id='mulu158' />
<p class='h1'>載住當晚小參提綱</p><p>無文燦禪師載住當晚小參。去去實不去。是法住法位。來來實不來。世間相常住。山僧屈指五載重到東湖。荷盡<span class='corr'>已</span>無擎雨葢。春風猶在柳梢頭。無一絲毫去來相。無一絲毫新舊相。見則與諸人共見。聞則與諸人共聞。箇中忽有箇漢出來道。無文將常住物作自<span class='corr'>己</span>用。者固有之。你也忒煞忒煞。啞。元來眾中有人在。復舉德山小參不答話。鈎在不疑之地。時有僧出。著了也。山便打。果然。僧云某甲話也未問因甚打某甲。不識痛癢漢。山云你是什處人。第二下鐵鎚來也。僧云新羅人。和聲送出。山云未跨船舷好與三十棒。雷聲浩大雨點全無。大眾。大小德山可惜龍頭蛇尾。却引者僧向草窠裏頭出頭沒。當時待他道某甲話也未問因甚打某甲。脚跟下痛與三十。何故。為人須為徹。</p>
<p>愚庵及禪師載住徑山小參。僧問。大慧和尚昔日載住此山有云。去是住時因。住是去時果。去住與果因。無可無不可。且如何是去是住時因。師云五九盡日定逢春。進云如何是住是去時果。師云飯顆山頭逢杜甫。進云。去住與果因無可無不可。還端的也無。師云。者裏是甚麼所在。說去說住說因說果。乃云。去是住時因。住是去時果。去住與果因。無可無不可。喝。者裏是甚麼所在。說去說住說因說果說可說不可。雖然如是。者裏却有箇好處。且道好在甚麼處。良久云。再理舊詞連韻唱。村歌社舞又重新。驀拈拄杖。大慧祖師來也。大慧好處山僧與麼舉似。彼此共知。好則好。且道還有為人處也無。愚庵固是無些子好處。忝為大慧嫡孫。也要與諸人露箇消息。去住休論果與因。拈拄杖云。一回拈起一回新。卓拄杖。若知撲落非他物。擲下拄杖。始信縱橫不是塵。復舉乾峰示眾云。舉一不得。舉二放過。一著落在第二。師云。乾峰與麼道。入地獄如箭射。畢竟如何。二由一有。一亦莫守。日午打三更。面南看北斗。</p>
</div>
<div class='div-other'><a id='mulu159' />
<p class='h1'>為建寺檀越陞座提綱</p><p>密庵傑禪師為太師循忠烈王陞座。心生種種法生。心滅種種法滅。心法兩忘。如撾塗毒皷聞者皆喪。又如大火聚。近之則燎却面門。悟之者立地成佛。迷之者永劫輪迴。所以諸佛所說惟說此心。祖師所傳惟傳此法。靈山會上五百比丘得之。自悟本心如夢如幻。於夢幻中不見有我人眾生。廣額屠兒得之。拌下屠刀叉手云。我是千佛一數。大集會中大力魔王得之。便道我待一切眾生成佛淨盡。眾生界空無有眾生名字。我乃發菩提心。豈不是大丈夫能為大丈夫事。於過量塵沙劫作過量殊勝佛事。山僧今日以如是心說如是法。普請大地眾生有情無情同入清淨大解脫門。與太師循忠烈王為不請友。同一眼見同一耳聞同一受用。作廣大殊勝利益不可思議。且憑箇什麼道理便能如是。利劍拂開天地靜。霜刀纔舉斗牛寒。復舉世尊因地布髮掩泥獻花於燃燈如來。燃燈見布髮處遂約退眾。乃指其地云。此一方地宜建梵剎。眾中有一賢于長者持標插於指處云。建梵剎<span class='corr'>已</span>竟。時諸天散花讚言。庶子有大智矣。師云。大眾。燃燈指處滴水氷生。賢于插時天迴地轉。於斯見得。古釋迦不先。今太師不後。其或未然。更聲重下註脚。芟除荊棘建伽藍。七佛常來此處參。地久天長功不墜。天花時復雨毿毿。</p>
</div>
<div class='div-other'><a id='mulu160' />
<p class='h1'>管待專使提綱</p><p>恕中慍禪師謝專使上堂。達磨大師十萬里西來。要作箇馳書達信漢。及乎面對梁王。盡力只道得箇不識。拈拄杖。有賓有主有禮有樂。手面分開白月團。頂門撼動黃金鐸。</p>
<p>石屋珙禪師謝專使并三塔和尚首座都寺上堂。睦州唆臨濟喫棒。不是好心。楊岐逼慈明晚參。不是好心。趙州訪道吾。不是好心。福源專使逼人住院。且道是好心不是好心。珊瑚枕上兩行淚。半是思君半恨君。</p>
<p>月江印禪師謝育王專使上堂。舉東山謝積善偈云。積善山中人。有膽如天大。敢持居士書。來覓空王座。跨門不肯休。看了方知道。歸語晉江人。大蟲褁紙帽。雲峰亦成一偈。玉几山中人。老眼光爍爍。遠持教曆文。與我長柄杓。柄長把不下。還歸舊處著。寄語甬東人。莫莫莫莫莫。</p>
</div>
<div class='div-other'><a id='mulu161' />
<p class='h1'>留請兩序提綱</p><p>保寧勇禪師留請兩班上堂。橫身荷眾不顧危亡。劄起布裙入泥入水。分毫上定當。升合裏論量。折東籬補西障。若解與麼循塗守轍。也可當風抵浪。雖然如是。猶未是咬猪狗底手脚。作麼生是咬猪狗底手脚。要會麼。殺人不眨眼。氣宇大於王。</p>
<p>天目禮禪師上堂。東西兩序左右十人。同建法幢共扶叢社。且道文殊維摩還來證明也無。月明照見夜行人。擊拂一下。</p>
<p>雲外岫禪師留請兩班上堂。以拂子打圓相云。摩訶衍法。離四句。絕百非。又打一圓相云。禮之用。和為貴。先王之道斯為美。又打一圓相云。摩尼珠。人不知。如來藏裏親收得。諸人還見麼。所見不同互有得失。天童者裏毋固毋必。</p>
<p>箬庵問禪師留請兩序陞座。從上來事只在而今。祇貴當人直下承荷。更莫遲疑。迴避不得處手眼通身。目睛定動時白雲萬里。扶持大樹接引後生。拶入紅爐撥開烈燄。方能發大機展大用。立人天標準。為法社弘規。一撾毒皷。拄杖勒回。擲金剛圈。拋栗棘蓬。續臨濟將殘之緒。起少林未墜之宗。大非細事。棒罰錢甘出院。知恩方處報恩。賊來須打。客來須看。等是共行山下路。嶺頭須自看風煙。來日不普請。且莫展炊巾。說甚如來禪祖師意。一口吞盡。何處更有閒言剩語在。高聲喚侍者云。分明記取。三十年後此話大行。莫有不甘者麼。拈拄杖云。龍得水時增意氣。虎逢山勢長威獰。下座。</p>
<p>請兩序上堂。隔山見煙便知是火。隔牆見角便知是牛。伶俐漢一逴到手。便能卷舒立方外乾坤。縱橫挂域中日月。多處添少處減。明頭合暗頭合。進退各有其時。東西不失其序。如斯標格足可觀光。是者般人說者般話。</p>
</div>
<div class='div-other'><a id='mulu162' />
<p class='h1'>報謝出入提綱</p><p>雪竇顯禪師到秀州百萬道者備茶筵請陞座。山僧此者承鄞江太守之命俾赴雪竇住持。再至嘉禾。彌增嘉幸。仍承百萬道者曲賜周勤。仰荷之懷無以忘也。兼勞廣命碩德抑令舉唱宗乘。況達士相逢非存目擊。若云言中有嚮句裏呈機。猶曲為中下之流。向本分衲僧遠之遠矣。祇如適來僧問教外別傳一句。對云三生六十劫。諸人還知落處也無。且鷺池鷲嶺海甸庵園。三百法會之中。甚處有者箇消息。所以道。三世諸佛不能自宣。一代時教詮註不及。除非知有莫能知之。久立眾慈伏惟珍重。</p>
<p>大慧杲禪師到臨安縣當道請就海會寺祝聖開堂。佛法至當。不在問答處。直饒問似普慧雲興。答如普賢瓶瀉。若不識其要妙。只成戲劇之談。於道有何所益。據實而論。盡是癡狂外邊走。所以大覺世尊為一大事因緣故出現於世。以種種微密善巧方便成就眾生。開示悟入佛之知見。起道樹詣鹿苑。先為憍陳如等轉四諦法輪。四十九年三百六十餘會。隨眾生根器所宜次第開演。令其各各聞法解悟出離生死。末後臨般涅槃。於人天百萬眾前拈華普示。惟金色頭陀破顏微笑。遂云。吾有正法眼藏涅槃妙心。分付於汝。自是西天四七東土二三天下老和尚各各以心傳心相續不斷。若不識其要妙。一向溺於知見馳騁言詞。正法眼藏流布豈到今日。到者裏須是箇不求諸聖不重<span class='corr'>己</span>靈底出格道人。方能荷擔此箇大事。且那箇是出格道人。不見昔日江西馬大師遣西堂智藏馳書上徑山國一禪師。國一開緘見一圓相。遂索筆對智藏於圓相中點一點。智藏罔措。者箇豈非格外消息。若作格外商量又却不是。諸人且作麼生辯明。時中如何受用。適來知縣學士疏中有言。馬師圓相遠緘千里之清規。欽老機鋒點破一時之群惑。群惑既破則人人脚跟下大事洞明。大事既明則十二時中折旋俯仰彈指謦欬無非佛之妙用。既是佛之妙用則不從人得。既不從人得亦不在<span class='corr'>己</span>躳。既不在<span class='corr'>己</span>躳則內不放出外不放入。既外不放入則外息諸緣。內不放出則內心無喘。既內心無喘外息諸緣則一切智通無障礙。既無障礙則一切智智清淨無二無二分無別無斷故。正當恁麼時。不是世間法亦非出世間法。拽取占波國與新羅鬬額豈是分外。雖然如是。更有事在。敢問諸人。只如忠國師為甚麼却道欽師猶被馬師惑。即今莫有定當得出底麼。若定當得出。許你諸人盡是出格道人。其或未然。徑山據款結案去也。良久云。在舍只言為客易。臨筌方覺取魚難。</p>
<p>到寧國眾道友請陞座。只者些兒住處是吾生長之地。別去二十七年。日月疾如彈指。走徧天下叢林。意圖出離生死。報答父母重恩。不是等閒遊戲。平生得箇剛強。方與佛祖出氣。今朝依舊還鄉。親戚百無一二。道是昔人猶非。道非昔人猶是。莫作是非論量。透過世間出世。殷勤普勸諸人。急著眼睛看取。</p>
<p>師子端禪師到華亭眾請上堂。靈山獅子。雲間哮吼。佛法無可商量。不如打箇筋斗。便下座。</p>
<p>箬庵問禪師到寶興上堂。卓拄杖云。昔日溪山不改。舊時面目宛然。分明一段家風。舉處全超途轍。孤逈逈地。卓絕寧彰。七縱八橫。了無畔岸。不落今事門頭。亦非威音那畔。正如獅子一吼眾响皆絕。好不資一毫。醜不資一毫。天人無路。拱手歸降。截群機思議之端。挫物理不齊之軌。超宗異目獨振宗猷。共躅齊眉紹隆統系。若不是恁麼人。未免瞻前顧後。所以道。若向佛祖行說不到處踞地。方敢向他佛祖頂[寧*頁]上提持。山僧二十年前向者裏打失一隻眼。直得上無攀仰下絕<span class='corr'>己</span>躳。倒握太阿孤行湖海。今日被眾檀護逼勒回來。依然山是山水是水。人是人物是物。男是男女是女。僧是僧俗是俗。且道還有為人處也無。還鄉一曲乘時唱。會有知音暗點頭。</p>
<p>棲水大善寺卓去病仲期諸護法請陞座。師云。談玄談妙羅縠一重。說道說禪白雲萬里。三乘十二分教。經有經師。論有論師。內聖外王。百家諸子。自是諸檀獲家常茶飯。臨濟喝。德山棒。火上添油。雲門餅。趙州茶。眼中著屑。且道山僧今日將甚麼為人好。彼自無瘡勿傷之也。雖然如是。拈拄杖云。拄杖子忽然[跳-兆+孛]跳出來道。今日一會若緇若素若老若少。咸深諦信願聞法要。請和尚普為大眾廣開方便。令諸有情各各信入。卓拄杖云。還知麼。水歸大海波濤靜。雲到蒼梧氣象閒。便下座。</p>
<p>玉林琇禪師到彌勒寺上堂。卓拄杖云。報恩新長老本來無住。握根拄杖倒用橫拈。把箇斗笠遮却一切人眼孔。東西南北少有識者。到者裏遇著同門老道兄。瞞他不得。被推向人前。要某舉揚先師現成句子。召眾云。擲箇蒲團。說法隨處。驀喝一喝卓拄杖一下。復倚杖云。今日陞座於彌勒殿中。更為大眾舉則古話。當初布袋和尚亦與新報恩一般行脚。常自述行由云。一鉢千家飯。孤身萬里遊。後來為慈悲之故。更有落草之談云。彌勒真彌勒。分身千百億。時時示時人。時人自不識。咄哉。者阿師慈則大慈。悋亦少悋。新報恩今日既與大眾有緣同此一會。一發打開布袋。更不露頭藏尾去也。大眾諦聽。彌勒真彌勒。分身千百億。額橫兩道眉。面竪一箇鼻。阿呵呵。笑不輟。掀起嘴唇片片皮。露出牙齒許多骨。展手云。大家施我一文錢。更有一句為君說。十箇指頭八箇丫。誰人平易誰奇特。擲拄杖下座。</p>
</div>
<div class='div-other'><a id='mulu163' />
<p class='h1'>報謝回寺提綱</p><p>楊岐會禪師參駕部歸上堂。釋迦老子為先鋒。彌勒大士為殿後。眾中還有著力者麼。出眾來與雲葢著力看。如無。雲葢自逞神通去也。三五日出入相看首座大眾。你且道於者裏還有隔礙底道理麼。上座。僧堂裏展鉢時與上座同展。睡時與上座同睡。立地時與上座同立地。長者長法身。短者短法身。彌勒運用與去來。何處有間隔。雖然如是。你且道雲葢在船頭在船尾。眾中還有靈利底衲僧覷得見麼。良久云。人人盡道平地險。登樓方覺遠山青。參。</p>
<p>真淨文禪師出州回上堂。山中城裏事不相知。有一句子未敢泄機。候遍到寮中一一當面分付。直是臨時。各各自著精彩。莫教蹉過。</p>
<p>出州回上堂。古人道。去去實不去。途中好善為。來來實不來。路上莫虧危。古人見不透脫。強生節目惑於後人。洞山即不然。來但言來。去但言去。有什麼過。老僧入州途中。晚便住曉便行。又善為箇什麼。歸來路上。困便歇饑便飯。又有什麼虧危。今復林下與諸道人相見。又有什麼事。參退喫茶。</p>
<p>出外歸上堂。歸來閏二月。閴寂寶山中。城隍耳目盡。塵勞萬事空。春水綠。野花紅。須信禪家道莫窮。信手拈來一枝草。臨機生殺任西東。</p>
<p>出外歸上堂。古人所謂有物流動人之常情。情若不生則老僧出入動靜無去來之作。自然人事周徧。又何妨遊戲神通藏法喜禪悅樂。則與大眾同住如來寂滅海究竟覺。喝一喝下坐。</p>
<p>保寧勇禪師莊上回上堂。記得鵝湖和尚一日點淨後不赴堂。遂入方丈裏睡。齋後知事來白云和尚何不赴堂。鵝湖云莊上喫油糍來。晚間莊主到云。今日謝和尚喫油糍。大眾。為復是神通妙用。本體如然。平地上剛然揑怪。既不與麼又作麼生。良久云。者箇公案一任天下人批判。保寧也無神通妙用。亦無宿命他心。院在江寧府。莊屬宜興縣。水路一千。陸路四百。孤舟野渡處處經過。堤柳巖花時時間發。前月出去昨日歸來。莊上也不曾喫他油糍。祇是炊白米飯煑野菜羮。療飽充饑隨家豐儉。然雖如是。更有一般堪笑事。米中粒粒徧生蟲。參。</p>
<p>出歸上堂。霜風浩浩葉紛紛。曉入深村野老門。相見但知俱默坐。更無一事可談論。良久云。入山擒虎易。開口告人難。</p>
<p>雪竇顯禪師歸寺上堂。甚生標格。還知也無。諸禪德。祖佛不能宣傳。天地不能覆載。二乘聞之膽裂。十地到此魂驚。其或達士切磋頗逢決戰。一拶一捺略露風規。句滯則岳立磨空。源迷則雲橫布野。所以先聖道。一言纔舉。千車同轍。該括微塵。猶是化門之說。你衲僧合作麼生覬。自知時。便下座。</p>

<p class='juan'>列祖提綱錄卷第二十七</p></div>
</div><!-- end of div[@id='body'] -->
</body></html>