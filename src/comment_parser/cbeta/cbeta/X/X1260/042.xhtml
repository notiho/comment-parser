<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu267' />列祖提綱錄卷第四十二</p><p class="byline">武林十八㵎理安禪寺住持婁東行悅集</p><p class="head1">開爐提綱</p>
<p>高峰妙禪師開爐上堂。竪起拂子云。者些火種自靈山傳至西峰。<span class='corr'>已</span>得二千二百三十餘載。今日幸遇開爐。特為諸人拈出。以拂子吹一吹乃擲下云。照顧燒却眉毛。</p>
<p>開爐上堂。三千世界作爐。百億須彌為炭。生鐵鑄就禪和。炙得通身紅爛。正恁麼時。莫有軃得過底麼。左右顧視云。嗄。將謂水不能溺。火不能焚。元來總是一隊爛額焦頭漢。</p>
<p>中峰本禪師開爐示眾。世界濶一丈。古鏡濶一丈。你還知蒲團上一箇吞不下吐不出底無義味話頭也濶一丈麼。者裏一肩荷負得去。便可喚火爐作古鏡。喚古鏡作世界。都無異致。如其未爾。火爐與古鏡。世界與話頭。相違不止三千里。何以如此。葢能所分別作障礙。覿體如銀山鐵壁之堅。只此便是生死輪迴根本。故楞嚴謂。根塵同源。縛脫無二。識性虗妄。猶若空華。由塵發知。因根有相。相見無性。同於交蘆。者裏無你動步處。無你著眼處。昔安楞嚴讀到知見立知即無明本。知見無見斯即涅槃。雖破句讀之。其桶底當下脫落。直得七穿八穴。洞見老釋迦心肝五藏。直下喚古鏡作火爐。不妨洞照森羅萬象。喚火爐作古鏡。不妨薰炙氷霜面皮。洗盡見塵。絞乾情浪。無第二念。無第二人。喚南作北。敲東擊西。死柴頭上爛發心華。水底輝騰赤焰。冷灰堆裏撥出火種。毛端盤結青煙。一切處和氣藹然。一切處陽春燠若。信手拈來。安有一毫剩法與人為知為解者哉。年來佛法無靈。往往將根塵識妄認作真心。說得宛然。了無交涉。記得儒勸學有詩謂。擊石乃有火。不擊元無煙。人學始知道。不學非自然。此說雖曰訓蒙。於禪學分上說得恰妙。何以知然。謂石中有火。不以智巧擊之引之。則終於不遇也。今人惟知石中有火。未曾施半錢智巧之力擊之。終日指此冷石說火之用。說到光然落地。依前只是塊石頭。要覓一點火為用了不可得。此是不肯死心做工夫以求正悟。惟記相似語言而說禪者是也。更有一等闡提人聞說石中有火。急碎其石欲取其火。乃至碎抹為塵終不得火。却不責不以智巧求之便。乃不肯信石中果有真火。此是不信自心成佛之凡夫也。此說且置。何謂智巧。勉向第二門頭立箇喻子。首以信根為石。次以無義味話頭為擊石之手。又以堅固不退轉志願之鐵打箇火刀。乃以精進勇猛不顧危亡之力向動靜閒忙中敲之擊之。使不間斷。又必待無量劫中蒙佛祖授記般若種性乾草驀忽相承。是謂智巧也。引起一星子延燎不<span class='corr'>已</span>。直教三千世界化為焦焰。復何難哉。捨此智巧。未見有燒物之火無緣而自出也。記得百丈令溈山撥火。溈撥之不得。丈躳撥得之。謂溈曰。爾道無。者箇聻。直下還著得智巧也無。聊說一偈。十方世界火爐濶。冷灰堆裏深深撥。得一星兒遽喜歡。今古拈來閙聒聒。諸禪流。休抹撻。燎却眉毛莫便休。或不如斯遭凍殺。</p>
<p>唯庵然禪師開爐上堂。煖氣相接正在斯時。深深冷灰裏撥著星兒之火。向死柴頭上發機燎起亘天烈燄。燒却舜若多神面皮。敢問諸人。作麼生回避。擲拄杖下座。</p>
<p>開爐上堂。十月風高作寒色。今朝正值開爐日。長途多少未歸人。祖父田園俱喪失。何如白鷺鷥翹足溪邊立。毛長骨瘦歷風波。那論有食與無食。諸兄弟。也要大家知此消息。且道是什麼消息。歸堂喫茶。</p>
<p>元叟端禪師開爐上堂。舉雪峰云。三世諸佛向火焰上轉大法輪。雲門云。火焰為三世諸佛說法。三世諸佛立地聽。應庵云。三世諸佛為火焰說法。火焰燒殺三世諸佛。師云。三大老一人鼻孔遼天。一人眼睛突出。一人脚跟不點地。諸人若也揀辨得出。鳳山今日開爐。其或未然。前頭大有雪霜在。</p>
<p>開爐上堂。舉雪峰示眾云。世界濶一丈。古鏡濶一丈。玄沙問云火爐濶多少。峰云如古鏡濶。沙云者老漢脚跟未點地在。師云。古鏡即是火爐。火爐即是古鏡。不是雪峰老漢。爭得頭正尾正。鷲峰今日忽有人問火爐濶多少。只向道。隨家豐儉。</p>
<p>呆庵莊禪師開爐上堂。舉趙州和尚指火示僧云。我喚作火。你不得喚作火。師云。趙州老老大大。剛要挑灰弄火。雲居則不然。相共圍爐燒火向。主賓道合自忘言。</p>
<p>橫川珙禪師開爐上堂。僧出云。丙丁童子來求火。師云。歸去生柴帶葉燒。乃云。古鏡濶一丈。火爐濶一丈。火焰為三世諸佛說法。三世諸佛立地聽。你諸人長連床上立地聽。</p>
<p>黃龍新禪師開爐示眾。舉雪峰道。三世諸佛向火焰裏轉大法輪。雲門道。火焰為三世諸佛說法。三世諸佛立地聽。雪峰雲門交互爭輝。薪盡火滅。三世諸佛向甚麼處聽。莫戀白雲深處坐。切忌寒灰燒殺人。</p>
<p>石屋珙禪師開爐上堂。法昌和尚道。法昌今日開爐。行脚僧無一箇。惟有十六高人。緘口圍爐打坐。福源不與麼道。福源今日開爐。炭墼也無一箇。五湖四海禪和。衲帔蒙頭打坐。不是冷眼旁觀。免見挑灰弄火。寬心寧耐到春來。屋角梅花香朵朵。</p>
<p>上堂。十月初一日開爐。諸方說寒道熱。福源一味尋常。不會安排施設。深深埋兩箇炭團。滿滿堆一爐黃葉。莫嫌火種無多。只要煖氣相接。放下重簾。密糊窻縫。誰管你屋上濃霜庭前深雪。但得自家屋裏一團和氣。外邊冷言冷語不須聽。由他自歇。諸禪德。本色住山人。且無刀斧痕。</p>
<p>笑隱訢禪師開爐上堂。住院慚無福。冬來事事無。家貧羞見客。炭少未開爐。壁破添泥補。窻虗欠紙糊。西來祖師意。勘破老臊胡。</p>
<p>開爐上堂。火爐頭話無賓主。中峰一一為君舉。揑不成團擘不開。貴似黃金賤如土。放兩拋三是幾多。五五元來二十五。</p>
<p>月江印禪師開爐上堂。東邊是知事。西邊是頭首。師子兒哮吼。龍馬駒[跳-兆+孛]跳。火爐濶一丈。古鏡濶一丈。古佛塔廟前。面南看北斗。</p>
<p>鐵關樞禪師開爐謝靈山闍黎上堂。拈拄杖。只者火種。靈山會上付囑天寶。向沉埋之秋撥開紅焰煖熱叢林。撥一撥云。見麼。者裏蹉過。凍殺闍黎。</p>
<p>愚庵及禪師開爐上堂。今朝十月初一。門外寒風凜溧。待歸煖處商量。何似當陽拈出。驀拈拄杖云。火爐濶一尺。古鏡濶一尺。三世諸佛出不得。六代祖師出不得。天下老和尚出不得。</p>
<p>上堂。諸方今日開爐。未免與諸人說些火爐頭話。以拂子作吹火勢云。喚作火燒殺你。不喚作火凍殺你。</p>
<p>無文璨禪師開爐謝耆舊踏田上堂。趙州無賓主話。田地穩密底開口便道著。信脚便踏著。若是東西不辨南北不分。未免被人侵疆越界。薦福門下總是田地穩密底人。拈起香匙放下火筯一一天真。因甚如此。公騐分明。</p>
<p>開爐上堂。寒涕垂頤。圍爐打坐。說什天之高地之大。最好笑是老楊岐。拈起死柴頭。未開口時先話墮。</p>
<p>傑峰愚禪師開爐上堂。天寒歲晚孤峰上。此道寥寥孰與論。旋補荷衣消白日。頻燒榾柮到黃昏。宗風且莫留人世。佛法應無繼子孫。賴有隣封來送供。人間何處不稱尊。</p>
<p>恕中慍禪師開爐上堂。楊岐和尚示眾云。薄福住楊岐。年來氣力疎。寒風凋敗葉。猶喜故人歸。囉囉哩。拈起死柴頭。且向無煙火。山僧雖<span class='corr'>忝</span>末裔。要且不與同塵。薄福住鞔峰。多嗔還少喜。此日話開爐。火種無些子。報諸人。休擬議。大家收足上蒲團。今歲立春在年裏。</p>
<p>了庵欲禪師開爐上堂。今朝十月旦。開爐無獸炭。倒轉死柴頭。光明何燦爛。三世諸佛在此轉大法輪。六代祖師在此聯芳續焰。天下老和尚在此各立門庭。光光相羅如寶絲網。大用現前清機歷掌。有功者罰。無功者賞。引水澆蔬五老前。披簑側笠千峰上。喝。</p>
<p>開爐上堂。舉丹霞燒木佛公案乃云。山僧當時若作院主。待他道既無舍利更請兩尊燒之。便與踏向火中。免見千古之下引得一類學語之流。隨例道大用現前不存軌則。喝一喝。</p>
<p>南石琇禪師開爐上堂。趙州和尚示眾云。老僧三十年前在南方火爐頭。有箇無賓主話。直至如今無人舉著。且道如何是無賓主話。若向者裏會得。一大藏教是甚拭瘡疣紙。雖然。若喚作無賓主話。玄沙道底。下座。</p>
<p>開爐請藏主．維那兼明首座設齋月西堂至上堂。往來不往來。是藏不是藏。機先解洞明。依然未諦當。拈起金鎚放下鈯斧。要知有實有權。挂眉間劍借香積飯。灼爾能奪能縱。雖然。未是火爐頭話。且如何是火爐頭話。今朝初一。明朝初二。</p>
<p>天真則禪師開爐上堂。寒冬冷月到來也。大家祇得補破遮寒。若向鍼頭線後透得。管取工夫自然成片。且道工夫成片後如何。以手托起云。如意寶珠元自具。無勞撥火再尋氷。</p>
<p>開爐上堂。今朝是開爐日。普請東西兩序知悉。若不是饆饠湯餅。大家打些麵喫。下簾攏。粘戶隙。拾竹柴。烘衲頭。扒草火。當炭墼。阿呵呵。甚奇特。且道作麼生是不通風縫受用底一句子。挂拂子作烘手勢云。你也烘。我也烘。深藏穩便度隆冬。</p>
<p>朝宗忍禪師開爐上堂。把住繩頭結。百千萬億為一大網。大開爐鞴盤。鎔缾釵釧為一金。密密綿綿。古往今來無可擬。堂堂赫赫。上天下地莫能儔。直得千聖躋攀無路。萬靈景仰無門。魔外潛蹤。狐狼絕蹟。且道具甚麼神通。得恁麼自在。衲帔蒙頭萬事休。此時山僧都不會。下座。</p>
<p>牧雲門禪師開爐上堂。今日開爐。諸人還識開爐底意麼。霜花點白。山寮各下暖簾。楓葉飛紅。將見堅氷踵至。通方上士鑒在機先。得旨歸根去。天寒人寒滴水滴凍。隨流認得性。無喜亦無憂。不假炭煤。宏開爐鞴。直下化鈍鐵作良金。鎔頑銅成法器。妙手雖呈。大功不宰。驅溈山水牯直入欄圈。打疎山木蛇橫鑽泥土。且道甚麼時節是他出頭分。莫看水草嫌枯淡。好聽春雷換甲鱗。下座。</p>
<p>弘覺忞禪師上堂。天童寺裏開爐。以虗空為爐床。四大部洲為爐脚。須彌盧為火筯。七金山為炭團。其餘森羅萬象日月星辰赤縣神州山川人物為引火黃葉。且道火種聻。以拄杖劃一劃云。饒你向者裏薦得透脫分曉。及乎施用未有其方。也則是箇守死善道。要得發焰聯輝。正未可在。當恁麼時。發焰聯輝一句作麼生道。喝一喝云。八萬四千非鳳毛。三十三人入虎穴。</p>
<p>開爐上堂。佛法無多子。久長難得人。山僧昔在茲山以不辦久長之念。住凡四周寒暑。散席他往。東住天台。南住於越。西住吳興。北住青齊。<span class='corr'>已</span>經十有一載。無端遭人抑逼。還復歸領住持。則巖頭雲老室內氷冷。正當今日開爐。作麼生得接燄連輝去。拱手云。著力全在諸弟兄。</p>
</div>
<div class='div-other'><a id='mulu268' />
<p class='h1'>冬至提綱<span class='note-inline'>(十一月)</span></p><p>真淨文禪師上堂。冬後一陽生。乾坤解通變。衲僧莫守株。彼此丈夫漢。日日天真活。人人自可見。如何都不顧。隨他物所轉。喝一喝下座。</p>
<p>雲峰悅禪師冬至上堂。節令<span class='corr'>屆</span>書雲。山家何所論。一輪纔出海。萬類盡沾恩。以拂子擊禪床下座。</p>
<p>雪竇顯禪師冬至上堂。相逢不拈出。舉意便知有。早是不唧[口*留]漢。更亂踏步向前。實謂苦屈。諸禪德。看他先覺未離兜率<span class='corr'>已</span>降閻浮。未出母胎度人<span class='corr'>已</span>訖。若言周行七步目顧四方。天地之間唯我獨尊。尚有人不放伊過。如今巧說異端不肯荷負。真可哀愍。所以道天魔外道是辜恩德漢。聲聞二乘是自欺誑人。你見如此不平之事。便合憤悱驅將去喝將去。隨例道我不知我不會。者般底。苦海裏有什麼出頭時。</p>
<p>白雲端禪師上堂。今朝至節。一陽生於此日。拈起拄杖。且道者箇作麼生。便恁麼搆得。且恁麼應時納祐。若數至大年朝。前頭大有雪在。所以承天十度發言九度休。何謂如此。當門不必栽荊棘。後代兒孫惹著依。雖然如是。三十年後太公釣魚。</p>
<p>五祖演禪師冬至上堂。少年天子此日拜郊。林泉之士遠望歌謠。萬歲萬歲。便下座。</p>
<p>冬日上堂。達磨西來。事久多變。後代兒孫門風無限。攪擾身心一團麻線。白雲今日都通截斷。大眾。一百單五近清明。上元定是正月半。</p>
<p>圓悟勤禪師大禮令節上堂。七日來復。各歸至盡之本。一陽生起。聿見天地之心。徹底闢重玄。當陽闡正眼。直得萬國共慶四海同歡。福聚一人位隆無極。有箇奇特應時應節因緣舉似大眾。還委悉麼。皇帝有勅。大赦天下。</p>
<p>佛鑒勤禪師上堂。世尊有密語。迦葉不覆藏。乃曰。你尋常說黃道黑評品古今。豈不是密語。你尋常折旋俯仰拈匙把筯祇揖萬福。是覆藏不覆藏。忽然瞥地去也不可知。要會麼。世尊有密語。冬到寒食一百五。迦葉不覆藏。水泄不通<span class='corr'>已</span>露贓。靈俐衲僧如會得。一重雪上一重霜。</p>
<p>泐潭準禪師冬至上堂。五九四十五。聖人作而萬物覩。秦時[車*度]轢鑽。頭尖漢祖殿前樊噲怒。曾聞黃鶴樓崔灝題詩在上頭。晴川歷歷漢陽戍。芳草萋萋鸚鵝洲。可知禮也。君子務本。本立而道生。道生一。一生二。二生三。三生萬物。驀拈拄杖起身云。大眾。寶峰何似孔夫子。良久曰。酒逢知<span class='corr'>己</span>飲。詩向會人吟。卓拄杖下座。</p>
<p>虎丘隆禪師上堂。靈機密運。日月旋流。四象推遷。一陽來復。化育之本匝地普天。草木昆蟲悉承恩力。且作麼生是化育之本。良久云。一氣不言含有象。萬靈何處謝無私。復舉僧問南院。日月交謝寒暑迭遷。如何是不涉寒暑者。院云紫羅抹額繡裙腰。僧云。向上之機今<span class='corr'>已</span>曉。中下之流如何解會。院云炭庫裏藏身。師云。問既有宗。答亦驚群。雖然如是。南院只解觀根逗器應病與藥。虎丘更資一路。或有僧問。日月交謝寒暑迭遷如何是不涉寒暑者。對他道。前村深雪裏昨夜一枝開。待他又問。向上之機今<span class='corr'>已</span>曉。中下之流如何解會。對他道。買帽相頭。</p>
<p>懶庵鼎需禪師至節上堂。二十五日<span class='corr'>已</span>前。群陰消伏泥龍閉戶。二十五日<span class='corr'>已</span>後。一陽來復鐵樹開花。正當二十五日。塵中醉客騎驢騎馬。前街後街遞相慶賀。物外閒人衲帔蒙頭圍爐打坐。風蕭蕭雨蕭蕭冷湫湫。誰管你張先生李道士胡達磨。</p>
<p>應庵華禪師冬至上堂。君子道長。小人道消。衲僧活計不在兩頭。有般癡漢便問。未審在什麼處。似者般底。不打更待何時。且道寶林恁麼道。還有過也無。試定當看。</p>
<p>密庵傑禪師冬至上堂。日南長至。慶無不利。石筍暗抽條。寒巖增暖氣。東村王老半醉半醒。林下道人沒巴沒鼻。驀拈拄杖云。若人於此徹根源。勝似燃燈親授記。擲拄杖下座。</p>
<p>冬至日入新眾寮上堂。天不言。四時行。地不言。萬物生。聖人不言。垂衣拱手萬國來王。衲僧不言。移㐫星為吉曜。揑大地作伽藍。裁長補短。革故鼎新。便見玲瓏八面峭峻十方。坐斷溪山包羅風月。且入門一句作麼生道。一陽來復後。瑞氣自騰騰。</p>
<p>物初禪師上堂。一冬二冬。你儂我儂。暗中偷笑。當面脫空。雖是尋常茶飯。誰知米裏有蟲。夜來好風。吹折門前一株松。</p>
<p>光孝徹禪師冬日上堂。羊頭車子推明月。沒底船兒載曉風。一句頓超情量外。道無南北與西東。所以劫前消息非口耳之所傳。格外真規豈思量之能解。須知佛佛祖祖了無一法為人。子子孫孫直下全身荷負。既<span class='corr'>已</span>萬機寢削。自然一糝不留。湛湛之波碧水冷涵於秋色。靈靈之照霽天淨洗於氷輪。宛轉旁參叶通兼帶。夢手推開玉戶。翻身撥動機輪。正令纔行。又見一陽萌動。化工密運。俄驚三世變遷。雖則默爾無言。爭柰熾然常說。無遷無變。今朝拈置一邊。有故有新。且道如何話會。諸人還委悉麼。群陰消剝盡。來日是書雲。</p>
<p>谷隱靜顯禪師冬至上堂。晷運推移。日長一線。且道佛法長多少。自曰。九九八十一。諸人還會麼。若無人會。山僧為你重說偈言。九九八十一。日南長至日。晷運既推移。大家相委悉。非為世諦流布。且要應時納祐。參。</p>
<p>玉泉皓禪師冬至示眾。晷運推移。布裩赫赤。莫怪不洗。無來換替。</p>
<p>典牛游禪師至節上堂。晷運推移。日南長至。布裩不洗。無來換替。大小玉泉無風起浪。雲巖路見不平。直下一鎚粉碎。遂高聲曰。看脚下。</p>
<p>石屋珙禪師冬節上堂。昨夜陰回陽復爻。曉來湖岸見氷消。皇官日影喜添線。胡地筍長梅破梢。春漏一痕舒柳眼。雲拖五色束天腰。明明空劫<span class='corr'>已</span>前事。不是虗言誑爾曹。</p>
<p>冶父川禪師上堂。群陰剝盡一陽生。草木園林盡發萠。唯有衲僧無底鉢。依然盛飯又盛羮。</p>
<p>東叟頴禪師上堂。拈拂子畫一畫云。伏羲發天地之秘。未明者消息。又點三點云。瞿曇示圓伊之形。未明者消息。者消息如何辨的。不見道。冬至乃書雲物。擊拂子。</p>
<p>天目禮禪師上堂云。黃鐘纔起時。九數從頭數。相將幽谷鶯啼。次第雕梁燕語。田父祭勾芒。叢祠敲社皷。農父狎牛郎。村姑教蠶婦。光陰老盡世間人。冬至寒食一百五。</p>
<p>密印民禪師冬至上堂。舉玉泉皓和尚云。雪雪片片不別。下到臘月。再從來年正月二月三月四月五月六月七月八月九月十月。依前不歇。凍殺饑殺。免教胡說亂說。師曰。不是罵人。亦非贊歎。高出臨濟德山。不似雲居羅漢。且道玉泉意作麼生。良久曰。但得雪消去。自然春到來。</p>
<p>雪巖欽禪師冬至上堂謝橫舟相訪。曉天月白。古岸舟橫。一陽來復。吾道大亨。直得千年晉栢樹與千年陶公井起來叉手當胸。互相慶賀道。且喜寒氷發焰。枯幹花開。堂前露柱也懷胎。</p>
<p>高峰妙禪師冬至上堂。良久云。一陽來復。萬物咸新。恭惟盲龜跛鼈鬼怪妖精。莫問前長後短。大家扶起破沙盆。</p>
<p>冬至上堂。世間動不動法。皆屬陰陽遷變。驀拈拄杖云。惟有山僧木上座。能為萬象主。不逐四時凋。乃靠拄杖云。無形木寂寥。</p>
<p>千巖長禪師冬至上堂。六陰<span class='corr'>已</span>極一陽生。佛道還同世道亨。惟有祖師門下客。依前日午打三更。</p>
<p>無用寬禪師冬至上堂。陽隨陰轉。陰隨陽滅。氣數循環。轉轉不歇。索性不顧危亡。盡力一棒打徹。喝一喝云。便是臨濟德山。也是馬後落節。下座。</p>
<p>元叟端禪師冬至上堂。開口道著。舉步踏著。十箇有五雙。因甚不知落處。冬至月頭賣被買牛。冬至月尾賣牛買被。不覺日又夜。爭教人少年。</p>
<p>至節上堂。群陰剝盡。一陽復生。千卉萬彚。無不發生。拈拄杖云。拄杖多年挂屋壁。夜來頭角也崢嶸。</p>
<p>冬至上堂。靈機廓徹。萬法無私。智鑑洞明。十虗無間。轉一陽出六陰之內。驅六陰入一陽之中。塵塵普應剎剎全彰。道泰時清民康物阜。拍禪床云。五色祥雲連鳳闕。一輪紅日耀龍樓。</p>
<p>呆庵莊禪師冬至上堂。魯公臺上書雲。是世法不是佛法。慈明堂前揭榜。是佛法不是世法。徑山門下。佛法世法拈放一邊。施主今日辨供。堂中大有胡餅。一任諸人橫咬竪咬。</p>
<p>冬至上堂。舉洞山掇退果桌話。師拈云。當斷不斷反招其亂。若是徑山。見他道過在什麼處。便與掀翻果桌。亦使洞山知有向上爪牙。今日兒孫不致寂寥。雖然。也須脚踏實地始得。拈拄杖。不向藍田射石虎。何人知是李將軍。卓拄杖下座。</p>
<p>愚庵及禪師上堂。冬至前後砂飛石走。草木叢林作獅子吼。群陰剝盡一氣潛回。一亦莫守萬法無咎。驀拈拄杖云。拄杖子吞却山河大地置而不問。且道馬大師自從胡亂後。因甚三十年不少鹽醬。卓拄杖。金輪天子同。草店家風別。</p>
<p>無文燦禪師冬至上堂。至日書雲。雲作何色。眼裏無筋。青黃赤白。</p>
<p>冬至上堂。僧問疎山如何是冬來意。山云京師出大黃。師頌云。京師出大黃。價直極相當。未曾識道地。枉自費商量。</p>
<p>鐵關樞禪師冬至上堂。六陰剝。左卓拄杖云。獅子峰撐天拄地。一陽復。右卓拄杖云。將軍峰拄地撐天。中間卓拄杖云。三箭定天山。</p>
<p>至節。舉趙州問寰中。般若以何為體。中云般若以何為體。劍輪揮處日月沉輝。長水請益瑯琊。清淨本然云何忽生山河大地。琊云清淨本然云何忽生山河大地。寶杖敲時乾坤失色。若是皮下有血底。向二大老未開口前薦得。群陰剝盡何曾動著一絲毫。一陽來復未免眼中重著屑。時節至兮理自彰。梅到骨寒香破雪。</p>
<p>了庵欲禪師冬至上堂。一冬二冬。叉手當胸。逢場作戲。遇緣即宗。打瓦皷。應黃鐘。風從虎兮雲從龍。下座。</p>
<p>上堂。化育之本。物我同途。生佛之元。古今不易。所以雪峰道。盡大地撮來如粟米大。拋向面前。漆桶不會。打皷普請看。卓拄杖云。六爻未動群陰塞。一氣潛回萬彚新。</p>
<p>上堂。節序推遷。又見一陽來復。靈光洞耀。依然體露真常。撥開向上玄關。突出眼睛鼻孔。釋迦彌勒猶是他奴。且道他是阿誰。擊拂子云。嶺梅殘雪後。雲鬢未梳時。</p>
<p>笑隱訢禪師冬至上堂。群陰剝盡。一陽復生。四時運行。萬物資始。直得護龍河上化日舒長。觀稼亭前祥雲五色。城市笙歌鼎沸。士女遊觀山堂。鐘皷深沉。衲僧禪寂。真諦俗諦不二。佛法世法混融。所以道。知一切法。即心自性。成就慧身。不由他悟。</p>
</div>
<div class='div-other'><a id='mulu269' />
<p class='h1'>鑄法鐘提<span class='note-inline'>(法器　挂鐘　鳴鐘　施鐘)</span></p><p>應庵華禪師新鑄鐘上堂。有大智人。具大知見。啟大爐鞴。奮大鉗鎚。然後示大機。顯大用。於二百日中成此大法器。住大解脫門。亘千萬億劫。震大圓音。空明暗相。以此津濟四生。以此梯航九有。以此祈祥懺罪。以此息苦停酸。以此揭示頂門正眼。以此流通佛祖慧命。直得星飛電捲山色凝光。鳳舞鸞翔龍馳虎驟。豈不見玄沙和尚道。直似秋潭月影。靜夜鐘聲。隨扣擊以無虧。觸波瀾而不散。猶是生死岸頭事。苟能於此洞明。便見玄沙老子即今向紫霄峰下拭眼堂前騎聲葢色。坐斷十方。脫或未然。塞却耳根分明聽取。</p>
<p>無用寬禪師正覺寺挂鐘。父母未生一點子。洪爐烹煉轉精神。當陽挂起打一下。天上人間播好音。連打二下云。上祝吾皇萬萬春。</p>
<p>山茨際禪師為雲居印心院主挂鐘。師云。祗樹林內忽鐘聲。撩倒阿難悟本真。今日山僧重擊著。阿誰會得證圓聞。乃擊鐘三下云。若將耳聽終難會。眼裏聞來方始親。</p>
<p>大溈智禪師初居秀州之西庵。一日普淨院範鐘成。請鳴鐘。曰。長子羅睺羅。遵受如來勅。撞鐘發大機。阿難圓信入。我今撞此鐘。見聞獲大益。上徹三千界。下透無窮極。塵劫逈寥寥。太空常寂寂。息苦與停酸。皆承此恩力。</p>
<p>應庵華禪師傳法寺智都僧正請鳴鐘。師示眾云。頑銅鈍鐵。美玉精金。大冶紅爐。一模鑄就。不假毗沙門天王神力。豈從須彌頂[寧*頁]上持來。器重千鈞。樓高百尺。啟圓通三昧。發清淨妙音。直須眼處承當。莫向耳邊領略。鑊湯爐炭不用吹而自滅。刀山劍樹何待喝而後摧。昬夢頓除。沉迷了悟。萬象森羅俱作舞。大千沙界一時聞。大眾。且道末上一槌落在甚麼處。劫石有消日。洪音無盡時。</p>
<p>弘覺忞禪師為新鐘發聲。大冶煅成真法器。那堪高躅聳人天。聲光自此長輝赫。佇聽洪音徧大千。</p>
<p>天隱修禪師居士施銅鐘薦考妣請小參。師拈槌指鐘云。者鐘彼為薦父母。又乞山僧說法。山僧無法可說。記得東坡居士有鐘銘偈云。有鐘誰為撞。有撞誰撞之。三合而後鳴。聞所聞為五。缺一不可得。汝則安能聞。汝聞竟安在。云云。大小東坡說義理禪。山僧則不然。驀舉鐘槌云。還見麼。復敲鐘三下云。還聞麼。者裏會得。一超直入如來地。其或未會。更聽一偈。鐘聲一擊頓超然。薦拔先靈出陰纏。今日老僧親指示。管教步步踏青蓮。</p>
</div>
<div class='div-other'><a id='mulu270' />
<p class='h1'>挂板法語<span class='note-inline'>(挂鐘板)</span></p><p>密雲悟禪師挂板。叢林號令。佛祖鉗椎。今朝懸向堂前輕輕擊著。直令人人頓斷命根。雖然如是。更有一人。且道具何面目。高著眼始得。</p>
<p>山茨際禪師挂板。叢林號令。佛祖紀綱。懸起也有眼皆見。擊著也有耳咸聞。既見既聞。直下是觀音入理之門。當處即善財功圓之際。雖然如是。且不落聲色一句作麼生。遂擊板云。騎聲葢色甚分明。</p>
<p>弘覺忞禪師挂鐘板。逈無依倚處立卓。縱橫窈絕機宜中。翕張變態。化裁妙天然之矩矱。動寂露法王之根苗。所以把住則烈日霜飛四溟無水洩。放行則寒氷燄發大地忽陽和。正當今日。權衡佛祖高聳人天即置。斬新條行新令一句又作麼生道。遂擊一下云。霹靂一聲喧宇宙。心華開遍少林春。</p>
<p>石雨方禪師寶壽挂鐘板。舊日規模。一任梅花連夜發。斬新條令。豈容客子帶回春。銅頭鐵額底。到此也須重鍛。龍驤虎驟底。不妨依教奉行。今有密言。有誰唱和。良久曰。無則仰勞二上座去也。遂擊鐘板。</p>
</div>
<div class='div-other'><a id='mulu271' />
<p class='h1'>挂木魚提綱</p><p>無用寬禪師梁山挂木魚上堂。不似魚。不似蜃。爍破<span class='corr'>虛</span>空。鉢盂安柄。饑逢王膳不能餐。香積國門施號令。喝一喝云。倒騎廊廡日日。敲禹門一跳風波高。卓柱杖一下云。照顧眉毛。便下座。</p>
</div>
<div class='div-other'><a id='mulu272' />
<p class='h1'>製法皷提綱</p><p>白雲演禪師新鞔法皷上堂。多載頑皮擊不響。新皮纔動震天雷。無滯莫言隨勢去。有聲誰謂不平來。何也。雙眼聽不聞。雙耳覷不見。一條平坦路。是誰沒方便。</p>
<p>大慧杲禪師新鞔法皷歲旦上堂。新歲擊新皷。普施新法雨。萬物盡從新。一一就規矩。普賢大士欣歡。乘時打開門戶。放出白象王。徧地無尋處。拈起拄杖云。惟有者箇不屬故新。等閒開口吞却法身。擲下云。是甚麼。千年桃核裏。元是舊時仁。</p>
<p>恕中慍禪師新鞔法皷上堂。只與麼散去。<span class='corr'>已</span>遲三刻。那更指東畫西說黃道黑。明眼人咬牙有分。雖然。有條攀條無條攀例。不見鹽官示眾云。虗空為皷。須彌為椎。什麼人打得。掘地深埋。南泉云。王老師不打者破皷。是精識精。法眼別云。王老師不打。班門弄斧。靈巖新鞔法皷。以木為身。以皮為面。要打便打。要歇便歇。且無許多勞攘。只是不得聞著。聞著則喪身失命。且誰是喪身失命者。床下爛蒲鞋。籬根禿苕菷。</p>
<p>天真則禪師製法皷上堂。此皷震若雷霆。懸如日月。震旦國中擊動。兜率天宮普說。塵塵說剎剎說熾然說道。八臂那吒撲帝鐘。金剛腦後三斤鐵。海門坐斷閫外乾坤。却笑禾山輕漏泄。從此泉石增輝。無不歡悅。切切切。箇箇圓聞俱透。徹以拂子擊空云。鼕鼕鼕。</p>
</div>
<p class='juan'>列祖提綱錄卷第四十二<span class='note-inline'>(終)</span></p>
</div><!-- end of div[@id='body'] -->
</body></html>