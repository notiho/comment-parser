<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />列祖提綱錄卷第二</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu17' />
<p class='h1'>降香到提綱</p><p>圓悟勤禪師。秦魯國大長公主。降香請陞座。天高無極。無極有尊。地厚無垠。無垠有主。鏡萬象方寸。懷六合胷中。發大機顯大用。是故乃祖乃佛。或拈華。或面壁。或行棒。或行喝。或詞辨縱橫。或寂寥無說。周旋往返。只明此箇無為宗旨。所以人人分上。各各壁立萬仞。無一絲毫移易虧欠。豈不見道。譬如帝力不棄一民。不謂不知。而不容不謂。知之而含育。到箇裏。啟無為之化。行不言之教。各各頂天履地。飲泉水貴地脉。正當恁麼時。還委悉麼。一穗寶香天上降。金輪皇億萬斯年。</p>
<p>金山仲禪師。皇后遣中使降香。為皇帝祝延聖壽。上堂。法本無說。隨事應機。心本絕形。遇緣即現。古今如是。凡聖同途。葢眾生迷妄。不知遂成流轉故。能仁頓忘情見。了達根源。不從外求。亦非內得。所以佛佛授手。祖祖相傳。道貫一乘。宗分五派。臨濟則賓主互換。韶陽乃顧鑑全超。溈仰則父子相投。曹洞乃君臣慶會。清凉法眼。直指惟心。建立門風。各張舖席。包含萬象。該括大千。冥冥不混於色聲。蕩蕩豈妨於語嘿。把定則十方坐斷。虎踞龍蟠。放行則千聖出興。風行草偃。助堯仁政化。祝睿算延鴻。降伏眾魔。普利羣有。然雖恁麼。猶涉程途。且道。正令當行。如何理論。良久云。一氣不言含有象。萬靈何處謝無私。</p>
<p>密庵傑禪師。降御香到上堂。天地合其德。日月合其明。四時合其序。風以時雨以時。國泰時平。民康物阜。萬姓四民。合其一心。熈熈焉。陶陶焉。一人有慶。兆民賴之。是故。林下禪人。居於四民之外。二六時中。據德山棒。擔睦州板。驅耕夫牛。奪饑人食。拈一莖草。作丈六金身。將丈六金身。作一莖草。卷舒自在。縱奪臨時。堪報不報之恩。共助無為之化。復舉肅宗皇帝問忠國師。如何是十身調御。國師道。檀越踏毗盧頂上行。前日開堂次。僧問如何是十身調御。山僧對他道。垂手過膝。諸人且道。山僧與麼答。他與國師。是一是二。若道是一。語言參差。若道是二。佛法豈有兩般。畢竟如何。大海若知足。百川應倒流。</p>
<p>佛日岳禪師。哲宗皇帝遣中使降香。師登座。問答罷。乃曰。此箇法門。不在筌蹄。豈干問答。直饒盡十方剎土。抹為微塵。一一微塵。盡為衲僧。各如滿慈鶖子。窮天玄辯。竭世樞機。到者裏一點用不著。何以故。生佛圓融。自他平等。人人鼻孔遼天。各各壁立千仞。葢不知真隨妄轉。法逐緣遷。自昧靈光。枉投異趣。所以破有。法王運無緣慈。駕三乘舟楫。渡五性波瀾。翻戀澄潭月影。靜夜鐘聲。故使懷州牛喫禾。廬陵米價長。又不免勞初祖達磨。逗器支那。教外菱花。不磨甎鏡。衣中驪頷。不數他珍。未挂古帆。見成公案。由是悟取無悟底面目。迷是不迷底鄉關。三際無私。十方洞暢。自家田地。枯木生枝。古廟香爐。寒灰再燄。莫不一切語言文字。資生產業。皆與實相不相違背。若然者。無影樹下合同船。漁翁鼓舞。中有黃金充一國。野老謳歌。共樂昇平。同躋壽域。自是天長地久。海晏河清。且道。共樂昇平一句。作麼生道。良久曰。羅浮打皷韶州舞。久立珍重。</p>
<p>佛陀遜禪師。哲宗皇帝。遣中使降香。師陞座。問答罷。乃曰。傳持此事。豈以搖唇鼓舌馳騁言鋒而可議。然於方便門中。事無一向。是故。文殊以無住為本。曹溪以無念為宗。無念之宗。為萬法之宗。無住之本。為萬法之本。眾生棄本逐末。背覺合塵。一失其源。迷而不復。故祖師西來。不立文字。特唱宗乘。只教諸人。明見自性。與佛同壽。歇則菩提不從人得。佛言。我於然燈佛所。無一法可得。然燈佛方與我受記。若有一法可得。然燈佛即不與我受記。如是舉唱。猶是化門。且不落化門一句。作麼生道。冬無寒臘下看。復曰。諸仁者。道非隱顯。遇緣即宗。法無去來。因時而會。若緣時而未會。雖佛祖亦何為。且恢張祖席。創立叢林。豈一僧之所能。必假國王大檀越。為之護助。佛日乃可光揚。自昔京城。未聞是道。先帝始建法幢。延四海之高流。為一時之大事。故今日佛道如此之盛。皇帝陛下。少踐丕圖。早聞妙法。不忘佛記。克紹前芳。遂令山野之人。獲預朝廷之命。即將此開堂善利。上祝聖壽無疆。伏願。舜日與佛日齊明。堯風與祖風竝扇。萬邦無事。時當熈盛之年。四海晏清。人樂昇平之化。久立珍重。</p>
<p>佛印清禪師。哲宗皇帝遣中使降香。師登座。問答罷。乃拈拂子。召大眾曰。還見麼。手中拂子。層層為諸人放百種寶光。復擊禪床曰。還聞麼。座下猊臺。句句為諸人演一乘了義。諸人若向者裏悟得。則曠大劫來我人業識。當體煙滅灰飛。現前身世。根境塵勞。徹底氷融雪泮。便見靈山正法眼藏。昭昭溢目全彰。少室涅槃妙心。晃晃通身獨露。譬如演若悟鑑中面目。元來只是<span class='corr'>己</span>頭。亦如力士護額上圓珠。到了不從他得。如斯則無量神通三昧。塵塵本爾圓成。恒沙諸佛法門。念念一時具足。諸仁者。有能恁麼搆去。便謂立證無生。不待僧祗。而成正覺。如今要見無生麼。良久云。一氣不言含有象。萬靈何處謝無私。</p>
<p>中峰本禪師。延祐六年九月初六日。駙馬太尉瀋王王璋奏。奉聖旨御香入山。謁師於幻住庵。翼日請師就師子。正宗禪寺陞座。大道無為。大功不宰。大善無跡。大位不居。一切處海印發光。千萬古金枝挺秀。訪圓通大士於潮音洞裏。買石得雲饒。修如意輪期於明慶寺中。移花兼蝶至。香風奏四天之樂。梵音轟大地之雷。二千載<span class='corr'>已</span>現國王。五百劫常為世主。一大藏教。隨機運轉。百千善行。任意發揮。祝萬歲於九重。保三韓於上國。此是太尉瀋王海印居士。尋常行履處。只如今日偕行宣政院使平章相國王子從官。高登天目。下視人寰。且佛法相應一句。如何指陳。匝天匝地祥雲起。無古無今瑞氣騰。某道行全虧。病衰滿體。隈藏巖穴。惟待殞亡。記六載前。伏承太尉瀋王書下逮謂得旨。南來首謁補陀。次登天目。今年之夏。忽聞王車從至杭。繼臨海岸。親見十二面滿月慈容於潮音洞裏。約山僧見處。又却不然。其觀世音聖相。當數年前。最初發一念時。而滿月慈容當處。與王之兩目如鏡照鏡自爾。凡舉一念。則一觀音示現。舉百念。則百圓通現前。所現之聖容。隨念起處。竟莫知幾千萬身。豈特王心為然。自車從離京之日。自此而南三千五百里驛程。若聞若見。俱使知有補陀巖。人人心中。皆具現觀世音菩薩之慈容。此又豈數量可知耶。如是無剎不現之身。皆含裹於王之最初一念。而其應現。又不止於今日。將見亘百千世後。傳王之躳。詣補陀巖。使觀世音自在。神通光明世世增長。其無作妙用。殊勝功德。未易以算數知也。今乃與宣政院使平章相國。及王子宰相尚書侍郎舍人。宣使一行官從。同時會集。尋奉王旨謂。一眾俱欲聞向道之說。若使一一請問。未免詞繁。俾陞此座普為眾說。記得先師高峰和尚。三十年深居此山。每以一箇萬法歸一一歸何處話。教人默默提起。密密咨參。但不使間斷。亦不為物境之所遷流。亦不為愛憎順逆情妄之所障蔽。惟以所參話頭。蘊之於懷。行也如是參。坐也如是參。參到用力不及處。留意不得時。驀忽打脫。方知成佛其來舊矣。者著子。是從上佛祖。了生脫死之<span class='corr'>已</span>騐三昧。惟貴信得及。久遠不退轉。更無有不獲其相應者。所以古宿有謂。但辦肯心決不相賺。今日太尉王。與宣政平章相國王子從官。皆是夙承佛記。遠種靈根。而華茂果圓。相逢此際。豈非一時慶會千古因緣者哉。又記得教中有謂。若人欲識佛境界。當淨其意如虗空。且淨意如虗空。置之不問。還識佛境界麼。如一香一華。一旛一幢。非佛境界。官殿樓閣。園林浴池。非佛境界。乃至光明殊勝等。俱非佛境界。本上座。今日忍俊不禁。指似去也。山高水深。是佛境界。日上月下。雲騰鳥飛。是佛境界。明暗色空。壞空成住。三途六趣。九有四生。爐炭鑊湯。諸惡苦趣。是佛境界。諸仁者。還信得及麼。當知佛境界充徧故。眾生境界亦復充徧。離佛境界。外別無眾生境界。舍眾生境界。外別無佛境界。所謂佛境界者。極而言之。迷則佛境界俱是眾生境界。悟則眾生境界俱是佛境界。如楞嚴謂。如我按指海印發光。汝暫舉心塵勞先起。此說豈有定體耶。謂海印者。廣周法界。不於印外別容有一法。而得安住一切諸法。皆海印之真光。含攝諸塵。圓裹三際。此印。隨佛心量建立。無異無別。不增不減。而眾生罪亦復如是。但悟迷之有間也。使我廣說。循環莫盡。恐稽王聽不欲詞繁。記得昔日趙王訪趙州和尚。州不下禪床。乃問王曰。會麼。王云。不會。州曰。自小持齋今<span class='corr'>已</span>老。見人無力下禪床。道尊德備。須還趙州不下禪床。師法有在。無端末後垂示。大似偷心未忘。不妨使人疑著。爭似幻住以三千六百丈天目山為禪床。行則與王共行。坐則與王共坐。或有人問其中事若何。聽取一偈。圓通示現潮音洞。幻住深棲天目山。至竟不能逃海印。嘉聲千古播人寰。</p>
</div>
<div class='div-other'><a id='mulu18' />
<p class='h1'>受師號紫衣提綱</p><p>智門祚禪師。因李都尉奏師。紫衣到日上堂。問話且止。斯日皇恩。且道。自何而降。老僧。本志弊衣遮幻質。糲食補饑瘡。無何。都尉聞天。榮頒紫服。著且又違本志。不著又負天心。挂不挂。且致你道。祖師挂什麼衣。若也委悉。許上座終日耆衣。未曾挂著一縷絲。終日喫飯。未曾咬著一粒米。若不委悉。看。老僧今日披衣去也。遂乃披衣。</p>
<p>雪竇顯禪師。受師號上堂。禪家流。還如戰將見鬭勇徤。索不來即便擒下。雖一朝之作。爭似借水獻華。唱太平歌好。夜雨山草滋。爽籟生古木。閒吟竺仙偈。勝於嚼金玉。蟋蟀啼壞牆。苟免悲局促。道人優曇華。迢迢遠山綠。是知道無不在。誰云間然。故天有道以輕清。地有道以肅靜。谷有道以盈滿。君有道以敷化。故我今上皇帝。金輪統御。叡澤滂流。草木禽魚。無遠不及。巖野抱疾之士。俄承寵光。此生他生。無以云報。賢守司封。高扶堯舜。下視龔黃。襲千載之雅風。鎻萬邦之春色。佇當明詔別振休聲。貳車屯田諸廳朝宰。不敢飾辭褒讚。仲尼言云。吾禱久矣。</p>
<p>圓悟勤禪師。鄧樞密奏。到紫衣師名。上堂。大道絕遮攔其誰趣向。虗空無背面。何處雕鐫。逈出威音王。高超毗盧頂。直得絕塵絕跡。離相離名。海口莫能宣。佛眼覷不見。其柰巖中宴坐。諸天雨華。淨室掩關。梵音慰諭。遠稟一人洪造。特資宰輔陶鎔。椹服師名。薦臻巖穴。既爾從天降下。理應直下承當。泉石光輝。林巒增秀。風行草偃。水到渠成。由是擊開解脫門。顯示正法眼。調無生曲。唱太平歌。樂無為之化去也。還委悉麼。優鉢羅華開。齅著無香氣。名自樞密府。恩從九天至。草木生光輝。麟龍不為瑞。誓奮鐵石心。仰答丘山惠。</p>
<p>佛照光禪師。淳熈四年正月二十四日。特賜佛照禪師號。領眾門迎勅黃。歸寺陞座。拈香祝聖畢。乃云。當陽目擊。直下知歸。左右逢源。七通八達。著著有出身之路。頭頭具透脫之機。有時神出鬼沒。換斗移星。有時八字打開。兩手分付。恁麼也得。不恁麼也得。恁麼不恁麼總得。我為法王。於法自在。放去收來。有何罣礙。直得龍驤虎驟。鳳翥鸞翔。奇特中奇特。殊勝中殊勝。正當恁麼時。且道。知恩報恩一句。作麼生道。吾皇萬萬年。復舉黃檗和尚示眾云。汝等諸人。盡是不著便底。恁麼行脚。何處有今日。還知大唐國裏無禪師麼。師著語云。打草要蛇驚。時有僧出眾云。只如諸方聚徒領眾。又作麼生。檗云。不道無禪。只是無師。師云。黃檗。眼觀東南。意在西北。檢點將來。未免面皮厚三寸。且道。靈隱恁麼批判。意在什麼處。從前汗馬無人識。只要重論葢代功。</p>
<p>月江印禪師。陀羅麻室利皇后賜紫衣。上堂。迦葉上行衣。輪王髻中寶。得來本自無心。披處長短恰好。且如何是報德酬恩底句。昨夜日輪開桂花。今朝月窟生芝草。</p>
<p>玄極頂禪師。明太祖高皇帝賜紫衣。謝恩上堂。內使傳宣出紫宸。賜衣何幸及微臣。金襴照耀天人喜。白氎鮮明雨露新。光寵山林回佛日。逼除霜雪布陽春。餘生受用流傳遠。萬歲宗門沐至仁。</p>
<p>千巖長禪師。受紫衣上堂。陳年布裰破毸毸。新製金襴天上來。裹得虗空無少䞉。山河朵朵笑顏開。</p>
<p>尼淨智光禪師。受紫陞座。拈香祝聖。問答罷。顧視大眾曰。若論說禪說道。則諸大禪師<span class='corr'>已</span>說了也。教山僧到者裏說箇甚麼即得。豈不見。先德道。千種言萬般解。只要教君長不昧。然雖如是。畢竟如何。遂以法衣覆頂。良久云。衲帔蒙頭萬事休。此時山僧都不會。便下座<span class='note-inline'>(通載云。彼時。諸禪長老。同在御前受紫。因命資次說法。而光受當其末)</span>。</p>
</div>
<div class='div-other'><a id='mulu19' />
<p class='h1'>聖主請提綱</p><p>圓悟勤禪師。今上皇帝。在籓邸時。請陞座。金剛心真。華藏界濶。一佛出世。千佛擁衛。一華開敷。萬華周匝。現殊勝因。作奇特事。可以保安家國。可以入聖超凡。惟仗不思議神通。難思微妙作用。車不橫推。理不曲斷。豈不見。昔日波斯匿王。問釋迦老子。聖義諦中。還有世俗諦否。若言其有。智不應一。若言其無。智不應二。一二之義。其事云何。釋迦老子道。大王。汝於龍光王佛時。曾問此義。吾今無說。汝亦無聞。無說無聞。是真聖義諦。是名一理二義。一二之義。其事如是。釋迦老子。頂[寧*頁]放光。肘下懸符。於百千萬億境界中。提起當陽一著。諸人還證據得麼。若證據得。按頭獲勅。如證據不得。伏聽處分。正當恁麼時。如何放開一線道。觸處現神通。復舉昔日有一王者。往見西天祖師。既相見<span class='corr'>已</span>。遂命祖師說法。祖師云。大王來時好道。去如來時。師拈云。佛法即是世法。世法即是佛法。以直道而行。風行草偃。山僧有箇小頌。至簡至易。最尊最貴。往還千聖頂[寧*頁]頭。世出世間不思議。彈指圓成八萬門。一超直入如來地。</p>
<p>大慧杲禪師。今上皇帝在建邸。遣內知客入山。供養羅漢祝聖。請陞座。欲識佛性義。當觀時節因緣。時節若至。其理自彰。敢問大眾。作麼生是自彰底理。舉起拂子云。還見麼。又擊禪床云。還聞麼。聞見分明。是箇什麼。若向者裏提得去。皇恩佛恩。一時報足。其或未然。徑山打葛藤去也。復舉起拂子云。看看。無量壽世尊。在徑山拂子頭上。放大光明。照不可說不可說又不可說佛剎微塵數世界。於諸世界中。轉大法輪。作無量無邊廣大佛事。其中若凡若聖。若正若邪。若草若木。有情無情。遇斯光者。皆獲無上正等菩提。所以諸佛。於此得之。具一切種智。諸大菩薩。於此得之。成就諸波羅密。辟支獨覺。於此得之。出無佛世。現神通光明。諸聲聞眾。洎夜來迎請。五百阿羅漢。於此得之。得八解脫。具六神通。天人於此得之。增長十善。修羅於此得之。除其憍慢。地獄於此得之。頓超十地。餓鬼傍生。及四生九類。一切有情。於此得之。隨其根性。各得受用。無量壽世尊。放大光明。作諸佛事<span class='corr'>已</span>竟。然後以四大海水。灌彌勒世尊頂。與授阿耨多羅三藐三菩提記。當於補處作大佛事。無量壽世尊。有如是神通。有如是自在。有如是威神。到者裏。還有知恩報恩者麼。若有。出來與徑山相見。為汝證明。如無。聽取一頌。十方法界至人口。法界所有即其舌。只憑此口與舌頭。祝吾君壽無間歇。億萬斯年注福源。如海滉漾永不竭。師子窟內產狻猊。鸑鷟定出丹山穴。為瑞為祥徧九垓。草木昆蟲盡歡悅。稽首不可思議事。喻若眾星拱明月。故今宣暢妙伽陀。第一義中真實說。</p>
<p>大覺璉禪師。皇祐二年十二月十九日。仁宗皇帝。詔至後苑。齋於化成殿。齋畢傳宣。效南方禪林儀範。開堂演法。又宣左街副僧錄慈雲大師。清滿啟白。滿謝恩畢。乃啟白曰。帝苑春回。皇家會啟。萬乘既臨於舜殿。兩街獲奉於堯眉。爰當和煦之辰。正是闡揚之日。宜談祖道。上副宸衷。謹白。師遂陞座。拈香祝聖問答罷。乃云。古佛堂中。曾無異說。流通句內。誠有多談。得之者妙用無虧。失之者觸途成滯。所以溪山雲月。處處同風。水鳥樹林。頭頭顯道。若向迦葉門下。直得堯風蕩蕩。舜日高明。野老謳謌。漁人皷舞。當此之時。純樂無為之化。焉知有恁麼事。便下座。</p>
</div>
<div class='div-other'><a id='mulu20' />
<p class='h1'>天眷請提綱</p><p>圓悟勤禪師。喬貴妃。請上堂。一句全提。千差併會。一華開現。萬福來臻。往復無間而有源。動靜不移而常寂。處處是佛。頭頭是道。若也深信得及。更不假他人餘力。直似壯士屈伸臂頃。全出此機。若動若靜。若出若處。殊勝中現殊勝。奇特中現奇特。更非外緣。全承渠德。所以道。天人群生類。皆承此恩力。若識此恩。動止作為。百千變現。悉不落虗。正當恁麼時。一句作麼生道。當陽徧界無回互。千重百帀轉光輝。</p>
<p>喬貴妃娘子。請為法真和尚病起。上堂。鷲峰單提向上機。千靈不謀而會合。少室密傳正法眼。萬象不融而圓通。契印相投。緣因相入。神功如天地之覆載。妙智若日月之照臨。沙界等平。略無向背。有大解脫士。證大解脫道。闢大解脫門。示大解脫事。今現攢簇不得底病。直教千聖覓起處。不見。諸佛眾生。皆有是病。諸佛若病。即非眾生。眾生若病。即非諸佛。是故。以眾生病故。示有此疾。由茲王舍城人。各各稟頂上光。悉來問病。而是大士。隨求顯示。令其萬仞壁立。以至眾生病盡。大解脫士亦安。既安之後。有大檀越。作大法施。建大法幢。演大法義。雨大法雨。一一交羅。重重無盡。正當恁麼時。應時應節一句。作麼生道。還委悉麼。靈苗增秀氣。瑞草發祥光。復成一偈。示病維摩元不病。問疾文殊初不來。建大法幢啟大施。頓令千眼一時開。</p>
<p>喬貴妃設千佛會。上堂。千華顯瑞應。萬善積靈臺。廣闢解脫門。大開無價藏。舉揚正法眼。表示千佛因。直得偏界絕籠羅。當陽無取捨。透聲透色。亘古亘今。有具大信根。修菩薩行。發難思願力。啟清淨莊嚴。建大道場。具列珍羞。一香一華。一茶一果。同法性等太虗。塵塵剎剎。千佛放光。如理如事。十方普應。所以大匠無繩墨。良材無曲直。紅輪爍太虗。徧界皆輝赫。一華開一佛出世。一塵舉一佛成道。主伴交參。森羅顯煥。集無涯福祿。祝睿算無疆。正當恁麼時。作麼生道。室內千燈相照耀。天邊寶月更清圓。</p>
<p>大內貴妃請。上堂。一句子。出於千聖頂門。一妙機。發於無盡寶藏。逈無依倚。杳絕端倪。非色非心。非如非異。盡虗空窮法界。都盧是箇大解脫門。你諸人浩浩地。於中出入。還覺寒毛卓竪麼。若向脚跟下。一念不生。全體顯露。則淨躶躶活鱍鱍。要行即行。要住即住。要用即用。要休即休。不指第二頭。不落第二見。到者裏。亘古亘今。凝然寂照。若踏著去。透脫生死。是甚閒事。能以無漏根力。建法幢立宗旨。衣被一切羣靈。盡未來際。無有窮盡。正當恁麼時。且道。承誰恩力。還委悉麼。五蘊山頭無相佛。放光動地廓周沙。頌云。一心無住著。徧界法王家。崇成無漏福。端坐寶蓮華。</p>
<p>大內慶國夫人請上堂。處處真無回互。塵塵爾有鑑覺。萬象以不見而見。萬法以不聞而聞。不見見。其見逼塞虗空。不聞聞。其聞包含萬有。離却見不見聞不聞。別有一段奇特事。要須是箇大解脫機。大解脫用。然後方能歷落起處全真。豈不見。僧問雲門。如何是塵塵三昧。門云。鉢裏飯桶裏水。又僧問。如何是諸佛出身處。門云。東山水上行。一等是箇時節。朴實頭處。直是朴實頭。孤危峭峻處。直是孤危峭峻。正當恁麼時。將箇什麼提持。將箇什麼眼目辨別。還委悉麼。試玉須經火。求珠不離泥。復頌云。此心含法界。明契本來人。千祥如霧集。萬善若雲臻。</p>
</div>
<div class='div-other'><a id='mulu21' />
<p class='h1'>宗藩請提綱</p><p>圓悟勤禪師。鄆國大王請。上堂。至理自調然。千華曾現瑞。無在無不在。十方即目前。若是利根上智。一舉便解承當。既能截斷眾流。可以超今冠古。以如是智。以如是力。以如是心。以如是願。明同杲日。寬若太虗。所以道。譬如虗空。體非群相。而不拒彼諸相發輝。又道。若人欲了知三世一切佛。應觀法界性一切惟心造。葢此清淨本元。離去離來。離聲離色。若以真實正見。契寂如如。雖二六時中。不思不量。無作無為。至於動靜語默夢覺之間。無不皆是本地風光。本來面目。現諸祥瑞。現諸奇特。皆是從無量無邊劫海。薰習種智。從清淨微妙根智。如是應現。正當恁麼時。如何無相光中千佛現。一道清虗亘古今。復舉釋迦老子。靈山會上。說大般若。舍利弗於佛前。問須菩提。夢中說六波羅密。與覺時是同是別。須菩提云。此義幽深。吾不能說。此會中有彌勒大士。次補佛處。可往問之。彌勒云。誰為彌勒。誰是彌勒者。師拈云。還委悉麼。一句當機。萬緣寢削。更聽一頌。夢中說法覺無殊。妙用神通不出渠。誰是誰名總彌勒。祥光起處現心珠。</p>
<p>莘王請。陞座。大眾。以佛見佛無異見。以法說法無別說。佛法聞見總現成。當陽直下全超越。當陽一著。非佛非法。非見非說。非有非無。非異非如。寬若太虗。明如杲日。所以三世如來。於此示生。於此修行。於此悟道。於此成佛。全不由他。獨承渠力。只如今千聖頂[寧*頁]上拈出了也。不以眼見。不以耳聞。不以言宣。不以心知。正當恁麼時。須是箇人始得。所以道。大人具大見。大智得大用。舉一明三。告往知來。正當恁麼時。不涉寅緣一句。作麼生道。還委悉麼。楚澤蓂開五百歲。蟠桃暗長一千年。復頌云。一塵纔舉一剎現。一華開時一佛生。克證金剛得長壽。六根晝夜放光明。</p>
<p>濟王請。陞座。以無漏根。作奇特事。以解脫智。種金剛緣。不於他處現身。長在頂門獨露。非心非佛。非異非如。等閒拈一莖草。作丈六金身。等閒說一句。可以當金剛寶劍。人人皆稟此用。各各悉稟此心。若能返照迴光。便是毗盧正體。豈不見。波斯匿王。問釋迦老子云。我昔未成佛。誨見迦栴延。咸言。此身死後斷滅。我雖值佛。心猶狐疑。此身念念遷變。不知有不遷變者。於是。釋迦世尊。謂波斯匿王言。爾雖知遷變不停。還知身中有不變者否。王合掌白佛云。我實不知。佛言。大王。汝年幾歲。見恒河水。王言。我生三歲時見。佛言。如今云何。王言。經今六十二年。見與三歲時無異。佛言。大王。汝面雖皺。皺者為變。而此見精性未曾變。變者受滅。不變者元無生滅。釋迦老子。向千聖頂[寧*頁]萬仞峰頭。指出金剛性不變不易。湛寂凝然。堂堂顯露。由是。波斯匿王識其本心。敢問大眾。只如今一切人。皆見山僧陞堂。且道。此見從何而得。與威音<span class='corr'>已</span>前空劫那畔。是同是別。若見得無異無別。則見現前。正當恁麼時。一句作麼生道。覿面擊開無盡藏。頭頭涌出夜明珠。復云。濟國大王。具大根器。有上乘種性。生為帝子。身極貴榮。不忘諸佛付囑。知有此大因緣。垂神教典。深識果因。凡所施為。心源洞照。所以此之作善因緣。行陰隲保。其富貴長久。福祿彌隆。有福修福。若大海之納眾流。惟利根種智之人。具如是作用。只此便是普光殿。無相身為盧舍那。萬行因華圓果海。福源洪注溢天河。</p>
<p>真覺添禪師。元祐初。游京師。徐國大王。聞師道風。一日遣使召師。入宮陞座。毗盧遮那實性。與汝等諸人本性無別。從曠劫來。輪轉法界。於受生中。無本無末。無去無來。無性無相。無古無今。纖塵不立。毫髮難存。無正法之可分。何象末之為間。故知。法界眾生。無成無壞。自性本源是佛。然雖如是。據衲僧門下。天地懸殊。既有生而有滅。復有去而有來。正像末法既無差。性相昭然而可覩。於其中間。無有成佛。無不成佛。於般若藏。無所間然。直饒三世諸佛。六代祖師。天下老和尚。神通過於鶖子。辨智勝於滿慈。到者裏。也須結舌亡鋒。良久曰。國令<span class='corr'>已</span>傳清宇宙。人人各賀太平年。</p>
</div>
<div class='div-other'><a id='mulu22' />
<p class='h1'>詔汰提綱</p><p>文殊道禪師。宣和改元。下詔改僧為德士。上堂。祖師西來事。今朝特地新。昔為比丘相。今作老君形。鶴氅披銀褐。頭包蕉葉巾。林泉無事客。兩度受君恩。所以道。欲識佛性義。當觀時節因緣。且道。即今是甚麼時節。毗盧遮那。頂戴寶冠。為顯真中有俗。文殊老叟。身披鶴氅。且要俯順時宜。一人既爾。眾人亦然。大家成立叢林。喜得群仙聚會。共酌迷仙酹。同唱步虗詞。或看靈寶度人經。或說長生不死藥。琴彈月下。指端發太古之音。棊布軒前。妙著出神機之外。進一步便到大羅天上。退一步却入九幽城中。祇如不進不退一句。又作麼生道。直饒羽化三清路。終是輪迴一幻身。</p>
<p>法海立禪師。因朝廷有旨。革本寺為神霄宮。師陞座。良久。乃謂眾曰。都緣未徹。所以說是說非。葢為不真。便乃分彼分此。我身尚且不有。身外烏足道哉。正眼觀來。一場笑具。今則聖君垂旨。更僧寺作神霄。佛頭上添箇冠兒。筭來有何不可。山僧今日不免橫擔拄杖。高挂鉢囊。向無縫塔中。安身立命。於無根樹下。嘯月吟風。一任乘雲仙客。駕鶴高人。來此呪水書符。叩牙作法。他年成道。白日上昇。堪報不報之恩。以助無為之化。祇恐不是玉。是玉也大奇。然雖如此。且道。山僧轉身一句。又作麼生道。還委悉麼。擲下拂子。竟爾趨寂。</p>
</div>
<div class='div-other'><a id='mulu23' />
<p class='h1'>詔復披剃提綱</p><p>圓悟勤禪師。僧復披剃謝恩罷。陞座。天中之天。聖中之聖。處域中之大。超方外之尊。執寶籙以臨民。覆金輪而御極。廓清六合。亭毒萬方。聿降綸言。重興佛法。遂使普天釋子。復換僧儀。歸本笏於裴相公。納冠簪於傅大士。重圓應真頂相。再披屈㫬田衣。俄傾之間。追還舊觀。皇恩崇重。倍萬丘山。草木之微。云何圖報。輙傾肝膽。少出毫芒。大眾。先佛有頂[寧*頁]一機。如擊石火。似閃電光。祖師有末後一句。吞栗棘蓬。跳金剛圈。可以敵勝驚群。可以轉凡成聖。騰今現古。葢色騎聲。如今對眾拈來。不犯從前露布。還委悉麼。洪鈞妙力先天地。覆載恩歸大聖人。</p>
<p>披剃當晚小參。重圓僧相復方袍。優鉢羅華未易遭。恩重丘山何以報。輙提綱要一秋毫。盡十方世界。若長若短。若縱若橫。以至香水海。不可說不可說無邊剎海。盡在箇一秋毫。有時現無邊身。東涌西沒。南涌北沒。中涌邊沒。作無量無邊神通變化。也只不出此一秋毫。有時冷啾啾地。如枯木朽株寒灰死火。一念萬年。萬年一念。也只不出此一秋毫。乃至作為無量無邊殊勝奇特。難行苦行。轉化一切。成佛作祖。亦不出此一秋毫。諸人還知此一秋毫麼。若知。去未開口<span class='corr'>已</span>前。未舉意<span class='corr'>已</span>前。生佛未兆<span class='corr'>已</span>前。空劫<span class='corr'>已</span>前好薦取。既薦得則卷而懷之。任任運運。如兀如癡。不妨是一箇沒量大人。如或未然。却須返照回光。若動若靜。若住若行。若坐若臥。須是究他根源始得。父母未生<span class='corr'>已</span>前。父母既生之後。六根四大。三百六十骨節完具。寒時知寒。熱時知熱。饑時知饑。飽時知飽。以至頂天履地。含齒戴髮。盡承此箇恩力。且道。此箇恩力。如何趣向。還知麼。一氣不言含有象。萬靈何處謝無私。</p>
<p>文殊道禪師。復僧上堂。不挂田衣著羽衣。老君形相頗相宜。一年半內閒思想。大抵興衰各有時。我佛如來。預讖法之有難。教中明載。無不委知。較量年代。正在於茲。魔得其便。惑亂正宗。僧改俗形。佛更名字。妄生邪解。刪削經文。饒鈸停音。鉢盂添足。多般矯詐。欺罔聖君。賴我皇帝陛下。聖德聖明。不忘付囑。不廢其教。特賜宸章。頒行天下。仍許僧尼重新披削。實謂寒灰再燄枯木重榮。不離俗形。而作僧形。不出魔界。而入佛界。重鳴法皷。再整頹綱。迷仙酹。變為甘露瓊漿。步虗詞。翻作還鄉曲子。放下銀木簡。拈起尼師壇。昨朝稽首擎拳。今日和南不審。祇改舊時相。不改舊時人。敢問大眾。舊時人。是一箇是兩箇。良久曰。秋風也解嫌狼藉。吹盡當年道教灰。</p>
<p>大梅英禪師。詔復天下僧尼。師獨無改志。至紹興初。晨起。戴樺皮冠披鶴氅。執象簡穿朱履。使擊皷集眾。陞座。召大眾曰。蘭芳春谷菊秋籬。物必榮枯各有時。昔毀僧尼專奉道。後平道佞復僧尼。且道。僧尼形僧作麼生。復取冠示眾曰。吾頂從來似月圓。雖冠其髮不成仙。今朝拋下無遮障。放出神光透碧天。擲之於地。隨易僧。復提鶴氅曰。如來昔日貿皮衣。數載慚將鶴氅披。還我丈夫調御服。須知此物不相宜。擲之。舉象簡曰。為嫌禪板太無端。豈料遭他象簡瞞。今日因何忽放下。普天致仕老仙官。擲之。提朱履曰。達磨擕將一隻歸。兒孫從此赤脚走。借他朱履代蔴鞋。休道時難事掣肘。化鵬未遇不如鵾。畫虎不成反類狗。擲之。橫拄杖曰。今朝拄杖化為龍。分破華山千萬重。復倚肩曰。珍重佛心真聖主。好將堯德振吾宗。擲下拄杖。<span class='corr'>斂</span>目而逝。</p>
<p>大慧杲禪師。被旨還僧。謝恩罷。拈香祝聖畢。乃就座云。青氈本是吾家物。今日重還舊日僧。珍重聖恩何以報。萬年松上一枝藤。遂拈起拄杖云。一枝藤在者裏。且報恩一句。作麼生道。若也道得。粉骨碎身未足酬。一句了然超百億。其或未然。山僧不免為諸人道破。長將日月為天眼。指出須彌作壽山。</p>
</div>
<p class='juan'>列祖提綱錄卷第二</p>
</div><!-- end of div[@id='body'] -->
</body></html>