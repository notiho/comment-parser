<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu238' />列祖提綱錄卷第三十六</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu239' />
<p class='h1'>結制提綱<span class='note-inline'>(節臘)</span></p><p>瑯琊覺禪師結夏上堂。汝等諸人在者裏過夏。與你點出五般病。一不得向萬里無寸草處去。二不得孤峰獨宿。三不得張弓架箭。四不得物外安身。五不得滯於生殺。何故。一處有滯自救難為。五處若通方名導師。汝等諸人若到諸方遇明眼作者。與我通箇消息。貴得祖風不墜。若是常徒即便寢息。何故。踝形國裏誇服飾。想君太煞不知時。</p>
<p>雲居祐禪師結夏示眾。無相光中有一無位真人。出沒三界流轉五道。不捨十惡業。不墮五陰身。不除煩惱障。不證涅槃。不憎毀禁。不敬持戒。不經冬不過夏。汝等諸人還知去處麼。良久云。九旬陽焰裏。五分法身圓。</p>
<p>白雲端禪師結夏云。安居之首禁足為名。禁足之意意在進道而護生。衲僧家有何生而可護。何道而可進。唾一唾。唾破釋迦老子面門。行一步。踏斷釋迦老子脊骨。猶是隨行逐隊漢。未是本分衲僧。如何是本分衲僧。無限風流慵賣弄。免教人指好郎君。</p>
<p>真淨文禪師洞山結夏上堂。十方聚會。三月一結。息狂妄心。除苦惱熱。獲勝清涼。證大寂滅。到波羅岸。出生死轍。以此聖制故不虗設。聲聞緣覺不見不聞。三世諸佛祇可自知。衲僧跳不出。打在綣繢裏。動即開眼尿床。夢中說夢。且向洞山門下九十日討箇活路。</p>
<p>上堂。茲日夏首。眾僧結制之晨。泐潭山比丘克文與清淨大眾。踞菩薩乘。修寂滅行。以大圓覺為我伽藍。身心安居平等本際。涅槃自性無繫屬故。今我敬請不依聲聞。當與十方如來及大菩薩三月安居。為修菩薩無上妙覺大因緣故。離諸垢染清淨梵行。若能如是。所謂如蓮華不著水。心清淨超於彼。</p>
<p>五祖演禪師四面結夏上堂云。結夏無可供養大眾。作一家讌管顧諸人。遂擡手云。囉邏招。囉邏搖。囉邏送。莫怪空疎。伏惟珍重。</p>
<p>海會結夏上堂。此夏居白雲。禪人偶聚會。三月九旬中。尊卑相倚賴。粥飯與茶湯。精麤隨分耐。逐意習經書。任運行三昧。彼此出家兒。放教肚皮大。</p>
<p>結夏上堂。孟夏漸熱。伏惟首座大眾尊候萬福。却似夾竹桃花錦上鋪花。徧地花。莫眼花。每年事例不用張查。下座人事巡寮喫茶。</p>
<p>圓悟勤禪師結夏上堂。高超十地。不歷僧祇。物我一如。身心平等。不與萬法為侶。不與千聖同途。歷歷常光現前。處處壁立萬仞。直饒透出威音<span class='corr'>已</span>前。猶是者邊事在。及乎理隨事變應物應機。或現十種他受用身。或現三尺一丈六。有時孤峰頂上目視雲霄。有時淺草平田橫三竪四。亦只是者邊事。只如不動步而廓周沙界。不起念而周徧十虗底人。且道九旬三月還結夏也無。雲在嶺頭閒不徹。水流㵎下太忙生。</p>
<p>結夏上堂。一塵含法界無邊。子細檢點。猶有空缺處。在百億毛頭獅子。百億毛頭一時現。著實論量。未是極則之談。若論本分事。大人具大見。大智得大用。設使盡無邊香水海。越不可說不可說世界。都盧是自<span class='corr'>己</span>安居處。舉一念超越無邊剎海。猶未是衲僧行履處。不犯鋒鋩不拘得失。不落二見不在中間。正當恁麼時如何。山中九十日。雲外幾千年。</p>
<p>結夏請上堂。豁開戶牖當軒者誰。無面目可見。徧界不藏。無形相可覩。全機獨用。以無面目而諸相歷然。以無形相而十身具足。解脫門廣啟。選佛場宏開。作不可思議功勳。成無量殊勝奇特。直得一為無量無量為一。小中現大大中現小。坐微塵裏轉大法輪。猶未是衲僧本分事。於中若得桶底子脫。五色線斷。目前無法。心外無機。則圓融一切無有所為。成就諸法全體顯現。且正當恁麼時。不落功勛一句作麼生道。三尺龍泉光照膽。萬人叢裏奪高標。</p>
<p>雲居結夏上堂。眼聲耳色不思議。百草顛頭受用時。表裏洞然無一事。端能保護蠟人兒。好日多同。遇緣即宗。法隨法行。法幢隨處建立。有世界以光明為佛事。有世界以音聲為佛事。有世界以香飯為佛事。有世界以莊嚴為佛事。有世界以寂默為佛事。且道雲居以何為佛事。不惜眉毛為諸人拈出。行住坐臥動轉施為。萬象森羅包含內外。無一法不周。無一事不圓。到者裏。著著盡是佛事則且置。佛在什麼處。委悉麼。高高峰頂無消息。深深海底沒蹤由。復云。九十光陰一撮子。半千人在毫端中。各各包含大千界。全承渠力得雍容。沒築磕。絕行蹤。萬里雖然無寸草。德雲不下妙高峰。</p>
<p>結制上堂。二千年前佛制。諸方遵行為例。九旬之內安閒。共作鬼家活計。且是如何鬼家活計。猢猻入布袋。復云。九旬結袋口。安居解脫道。水乳自和同。萬緣無所撓。栗棘蓬快吞。金剛圈猛跳。共透衲僧家。頂[寧*頁]上一竅。</p>
<p>龍門遠禪師結夏上堂。揮戈佛日不西流。照徹人間洞九幽。從此安居無一事。休將玄妙挂心頭。</p>
<p>結夏上堂。龍門結夏勝諸方。大地山河為舉揚。若向九旬參得透。更無佛法可商量。</p>
<p>結夏上堂。龍門門下無凡客。不假風雷自有奇。三月進修從此始。經行宴坐可思議。三月安居。九旬禁足。稟如來之教旨。乃釋子之清規。橋彴津梁。人間天上。或垂手入鄽者未甞離於此座。觀心入定者亦常遊乎十方。此豈可以有心知。豈可以無心會。苟能如是。何生而不護。何足而不禁。覆被萬靈廣益群品。或不由斯道者。吾末如之何也。下座。</p>
<p>虎丘隆禪師結制。朱明啟候。九夏初臨。四海高人。罷搖金錫。心猿頓歇。意馬休征。戒潔滄海之珠。性朗碧天之月。纖塵莫染。帝網交光。離相絕名。真機獨露。正當恁麼時。安居一句作麼生道。誰知鷲嶺當年事。一念迴光尚宛然。</p>
<p>大慧杲禪師徑山結夏上堂。此日諸方叢林莫不踞菩薩乘修寂滅行。以大圓覺為我伽藍。身心安居平等性智。徑山又且不然。從今日去九十日內。與諸衲子共喫無米飯。咬優曇根。飲不濕水。說睡夢語。且道恁麼修行。與諸方結制相去多少。良久云。將此深心奉塵剎。是則名為報佛恩。下座。</p>
<p>結夏上堂。一年一度解。一年一度結。只是者箇事。何須更多說。不多說。踏著秤錘硬似鐵。</p>
<p>雲門庵結夏示眾。有句無句。如藤倚樹。孟八郎漢便恁麼去。機不到。語不副。眼裏著得百千萬億須彌山。耳裏著得無量無邊香水海。機副語。語投機。眼裏著沙不得。耳裏著水不得。有般漢聞恁麼道。便道見月休觀指。歸家罷問程。不知垂萬里鈎。駐千里烏騅。布漫天網。打衝浪鯤鯨。若是蝦蟆蚯蚓跛鼈盲龜。徒勞上釣。徒勞入網。須是恁麼人。方知恁麼事。所以道。殺人自有殺人刀。活人自有活人劍。有殺人刀無活人劍。一切死人活不得。有活人劍無殺人刀。一切活人死不得。死得活人。活得死人。便能刮龜毛於鐵牛背上。截兔角於石女腰邊。不作奇特商量。不作玄妙解會。何須九旬禁足三月護生。謹守蠟人無繩自縛。須知盡十方徧法界。無有如針鋒許不是各各當人安居之處。便恁麼去更有事在。敢問諸人。只如不死不活底人出來。且作麼生殺作麼生活。若殺不得活不得。佛法無靈驗。直饒殺得活得。也未是作家。於衲僧分上了無交涉。且道衲僧有什麼長處。良久云。雖有一雙窮相手。未曾低揖等閒人。喝一喝。</p>
<p>結夏示眾。今日是眾僧結制之辰。雲門庵比丘宗杲與赤肉團上無位真人。現前清淨大眾。以法界為伽藍。同諸菩薩九十日內安居。其中跳金剛圈。吞栗棘蓬。作夢中佛事。降鏡裏魔軍。三業清淨六根明潔。身四威儀無諸過患。懸契如來一百四十大願。紹三寶種永不斷絕。苟能如是修證。如是安居。是大丈夫漢。是真出家兒。不須謹守蠟人如鵝護雪。其或未然。趙州東壁挂葫蘆。莫道不疑好。拍禪床下座。</p>
<p>應庵華禪師結夏上堂。橫按拄杖云。住山僧某甲據菩薩乘修寂滅行。同入清淨實相住持。以大圓覺為我伽藍。身心安居平等性智。老僧二千年前與十二大士同在光明藏中。親聞如來金口叮嚀付囑。向二千年後為末世眾生廣演斯要。今正是時。報恩不敢囊藏被葢。更為諸人八字打開去也。以拄杖卓一下云。先請文殊大士向山僧拄杖頭上為諸人說安居偈。護生須是殺。殺盡始安居。要會箇中意。鐵船水上浮。次當山僧重說偈言去也。文殊據虎頭。山僧收虎尾。中間諸菩薩隨例生歡喜。復以拄杖卓一卓下座。</p>
<p>或庵體禪師結夏上堂。十方聚會。九夏同居。柔和作衣。法空為座。隨處建立。觸事而真。容眾尊賢。共成保社。不逞摧邪顯正。誰分舊住新歸。飋飋松風寶蓮閣超今邁古。寥寥江月朝宗亭激濁揚清。明明古佛生涯。一一道人活計。祇如不虧實相賓主歷然一句作麼生道。妙舞不須誇徧拍。三臺須是大家催。</p>
<p>密庵傑禪師結夏上堂。十四十五。立規立矩。十六十七。無固無必。以大圓覺為我伽藍。身心安居平等性智。黃面老子二千年前留一則公案。直至於今毫髮不差。靈隱移向十四日施展。諸人還見麼。還聞麼。驀拈拄杖卓一卓云。只此見聞非見聞。無餘聲色可呈君。箇中若了元無事。體用何妨分不分。喝一喝下座。</p>
<p>結夏上堂。二千年前舊公案。今日拈來重剖判。任是鐵眼與銅睛。也須更入紅爐煅。眾中忽有箇不受人瞞底出來道。盡大地是箇紅爐也煅某甲不破。只向他道。也知你向鬼窟裏作活計。</p>
<p>元叟端禪師結夏上堂。二千二百五十年前。光明藏中金口親曾付囑。二千二百五十年後。比丘行端其當顯示。護生須是殺。殺盡始安居。會得箇中意。鐵船水上浮。</p>
<p>結夏上堂。中峰門下千歲巖前。囊無繫蟻之絲。廚乏聚蠅之糝。茲者時當首夏。憑何揭示玄徒。說性說心行棒行喝是弄猢猻家具。向上向下亦有亦無是諸方煎過藥滓。三世諸佛與你豈殊。六代祖師與你何別。百千劫內謾自馳求。十二時中何曾欠少。變現普周法界。收攝在一微塵。寒暑固難變遷。生死豈能拘綴。但辦肯心。必不相賺。</p>
<p>結夏示眾。世道不古。人根益微。背本趨末甚多。遡流窮源極少。但言即心即佛。不知心佛旨歸。惟云藉教明宗。不省教中玄要。爭鋒唇吻。懷寶胸襟。拾瓦礫以當黃金。指螢火而為陽燧。甘馳求而靡怠。竟劬瘁以何成。輪迴六道之中。盤繞四生之內。深所畏者。良可憫焉。三月安居由茲開剏。十方聚會從此進修。若也外息諸緣。自然內心無喘。塵塵虗明湛寂。處處廓徹靈通。煩惱即是菩提。障礙皆名解脫。</p>
<p>結夏上堂。諸方禁足。我者裏是事不足。諸方護生。我者裏逐旋營生。諸方也怪中竺不得。中竺也怪諸方不得。</p>
<p>結夏上堂。十五日以前水長船高。十五日<span class='corr'>已</span>後泥多佛大。正當十五日。狸奴白牯。情與無情。身心安居平等性智。復說偈云。臘人還只爾。鐵彈復何如。夜短睡不足。日長饑有餘。</p>
<p>楚石琦禪師結夏上堂。今日結也。憍陳如尊者領眾歸堂。鉢<span class='corr'>盂</span>口向天。露柱脚踏地。一要掃刮床帳。防備蚊蟲。二要曬㫰蒲團。免教搭濕。三要熱時揮扇。困時打眠。切不得將禪道佛法貼在額尖上。靈龜負圖自取喪身之兆。九十日內作麼生。薰風自南來。殿閣生微涼。復舉雲葢安和尚問石霜。萬戶俱閉即不問。萬戶俱開時如何。霜云堂中事作麼生。安云無人接得渠。霜云。道也太煞道。只道得八成。安云却請和尚道。霜云無人識得渠。師云。或有人問永祚。萬戶俱開時如何。向他道且喜到來。你道與古人是同是別。</p>
<p>結夏上堂。汝諸人見壽山搖唇鼓舌。便擬聚頭[舀*鳥]啄。向意根下摶量。及乎放出金剛圈。颺下栗棘蓬。十箇五雙吞跳不得。此無他。從前在髑髏裏妄想慣了。又閨閣暖軟物未除。卒遇惡辣鉗鎚便生退屈。明明向你道此事不在言語上。千經萬論可是無言語。還使得偷心也無。端的要死偷心。不用九十日內參取。</p>
<p>結夏上堂。衣食養壽命。一日不可無。糞埽敵寒暑。麤糲療形枯。昨日三春。今朝九夏。何不[這-言+(珍-王)]色身強徤時撥教生死路頭明白。要去便去要住便住。誰障得你。誰礙得你。豈不俊哉。豈不快哉。且道生死路頭作麼生撥。空手把鉏頭。步行騎水牛。人從橋上過。橋流水不流。若不會。與你下箇註脚。空手把鉏頭。驟馬上高樓。步行騎水牛。閙處冷湫湫。人從橋上過。飯籮頭受餓。橋流水不流。撥火覓浮漚。時不待人。復舉圓覺經云。居一切時不起妄念。於諸妄心亦不息滅。住妄想境不加了知。於無了知不辨真實。師云。若然者。道有也得道無也得。向上也得向下也得。得也得不得也得。數片白雲籠古寺。一條綠水繞青山。</p>
<p>呆庵莊禪師結夏上堂。九旬禁足。今朝始特地升堂為指南。一念不生三際斷。百千諸佛是同參。同參事則不問。且道百千諸佛只今向什處安身立命。擊拂子。手執夜明符。幾箇知天曉。</p>
<p>愚庵及禪師上堂。舉僧問虎丘隆禪師。九旬禁足意旨如何。隆云理長則就。師云。九夏安居就理長。徑山無法可論量。桑疇雨過羅紈膩。麥隴風來餅餌香。</p>
<p>無用寬禪師結夏上堂。諸方結制有什巴鼻。太湖梁山冷氷氷地。二百箇鐵額銅頭。無用分作兩處。提起放下吞聲飲氣。擬議之間頂門著地。卓拄杖一下云。法王法制。</p>
<p>結夏上堂。以拂子召眾云。不是心不是佛不是物。也不散誕。也不拘束。一般茆草冷。滑滑又漉漉。太湖西梁山。粥足與飯足。諸兄弟。正好向者裏抝折拄杖。傾心露腹。免致巡門逐戶風餐水宿。忽然㘞地一聲。亦不必笑亦不必哭。八臂那吒納命不足。喝一喝下座。</p>
<p>天目禮禪師結夏上堂。眾生諸佛大地山河。往古來今他方此土。拈拄杖云。盡在拄杖頭上禁足護生。獨有一大闡提人不入者保社。何故。黃河三千年一度清。</p>
<p>結夏上堂。七尺單前。一蒲團地。橫亘十方。竪窮三際。一切諸佛眾生多才少智。虎膽狼心鼠肝蟲臂。盡在裏許安居結制。謂之平等性智。大眾還知老僧不在裏許麼。參。</p>
<p>雪巖欽禪師結夏。以拂子打一圓相云。以大圓覺為我伽藍。安居有學無學。萬象森羅發明所得非得平等性智。於九十日中禁盡一切眾生之足而無住相。斷盡一切眾生之命而無殺相。乃至藏天地於一塵。融古今於一念。然後一塵塵各有一天地。一念念各有一古今。非延非促無自無他。擊拂子云。清茶淡飯衲僧家。復舉臨濟問洛浦。從上一人行棒一人行喝。阿那箇親。浦云總不親。濟云親處作麼生。浦便喝。濟便打。師拈云。二大老雖是啐啄同時。要且未會轉身句在。忽有人問如何是轉身句。顧侍者云。牢記取。</p>
<p>結夏上堂。護生須是殺。自傷<span class='corr'>己</span>命。殺盡始安居。難逃業鏡。會得箇中意。鐵船水上浮。莫也是虗空釘橛。鉢盂安柄。仰山今日不遵古規。且要別行條令。作麼生。一切尋常。只據現定。</p>
<p>結夏上堂。圓覺伽藍。天是天地是地。平等性智。山是山水是水。畢竟九十日內十二時中如何踐履。青絹扇子足風涼。</p>
<p>高峰妙禪師結制上堂。大限九旬。小限七日。麤中有細。細中有密。密密無間纖塵不立。正恁麼時。銀山鐵壁進則無門退之則失。如墮萬丈深坑。四面懸崖荊棘。切須猛烈英雄。直要翻身跳出。若還一念遲疑。佛亦救你不得。此是最上玄門。普請大眾著力。山僧雖則不管閒非。越例與諸人通箇消息。[○@川]㊂[○@∴]。</p>
<p>結制上堂。西峰今年結夏有一奇特事。不得不告報諸人。且道是什奇特事。龍蛇混雜。凡聖同居。</p>
<p>結制上堂。西峰今年結夏。全然不成保社。一日兩頓薄粥。大家忍饑無暇。雖有真如佛性菩提涅槃。和聲擲拄杖云。權且颺在獅子巖下。</p>
<p>結制上堂。封却拄杖頭。結却布袋頭。大家團圞頭。赤眼火柴頭。嗄。正是冤家共聚頭。不妨頭上更安頭。以拄杖打散。</p>
<p>結制上堂。今年龍象頗多。權作三堂結夏。雖然名字不同。是法本無高下。中間有箇肉身菩薩。現與諸人同結同修同眠同坐。若也檢點得出。說甚黃面瞿曇西來達磨。不然。且待七月十五却與諸人說破。</p>
<p>千巖長禪師結夏上堂。諸方今日結夏。千巖今日結舌。良久云。是同是別。以手摑口云。又成多說。下座。</p>
<p>天如則禪師結夏示眾。今晨四月十五。諸方浩浩譚禪。不是結却布袋。便是同泛鐵船。者裏隨緣度日。誰能掘地覓天。饑來喫飯困來打眠。只有一事不得向諸人道。閻羅老子要筭飯錢。</p>
<p>結夏示眾。護生須是殺。罪犯彌天。殺盡始安居。狼藉不少。惟有生苕帚功不浪施。掃斷葛藤露布。任諸人坐臥縱橫。十二箇時辰使教顛倒走。與麼則尅期取證有何消息。薰風自南來。殿閣生微涼。</p>
<p>唯庵然禪師結夏上堂。九十日包三大劫。諸人直要徹根源。會須撥轉當頭柁。覺海乘風駕鐵船。驀拈拄杖云。柁根在者裏。船在什麼處。喝一喝。</p>
<p>結制上堂。一二三四五六七。金剛揑出秤錘汁。七六五四三二一。扶桑枝上懸紅日。鷺鸞牽動鐵崑崙。挨得虗空半邊側。碧眼黃頭膽喪魂。驚走入大圓覺海。藏蹤遁跡。浸爛鼻孔。要且黈氣不得。箇事且止。只如諸人日用二六時中。畢竟作麼生履踐。良久云。不因樵子逕。爭到葛洪家。</p>
<p>結制上堂。蠟人為驗始於今日。九十日終推功辨的。黃面瞿曇結住布袋頭。百萬人天咸皆受屈。松隱結制總不恁麼。以手作搖櫓勢云。山僧即今駕無底鐵船。普請大眾同入大圓覺海遊戲去也。喝一喝云。看取定南針。</p>
<p>無文璨禪師結夏上堂。百不知。百不會。飽喫飯。熟打睡。要得尅期取證。須證如是三昧。</p>
<p>北磵簡禪師結夏上堂。以大圓覺為我伽藍。身心安居平等性智。喫官酒。臥官街。當處死。當處埋。本來無位次。何用強安排。</p>
<p>虗舟度禪師結夏上堂。舉雲門和尚示眾云。汝等諸人在此過夏。山僧深不欲向你道。惜取眉毛好。師云。雲門靈龜曳尾拂跡跡生。靈隱即不然。汝等諸人在此過夏。山僧直截向你說。口是禍門。</p>
<p>月江印禪師結制上堂。雪峰領眾到浮江。自失一隻眼。西院留天平商量兩錯。不惜幾莖眉。雲峰有年無德。也不留人過夏商量兩錯生風起草。也不領徒諸方寄夏帶水拖泥。也不探龍宮踏翻巨海。也不入虎穴踢倒須彌。只是飲水定渴。喫飯療饑。禪客相逢只彈指。此心能有幾人知。</p>
<p>結制上堂。麻三斤。乾屎橛。蠟人氷。鵝護雪。猫有歃血之功。虎有起屍之德。趙州親見老南泉。臨濟未是白拈賊。</p>
<p>結夏。瑯琊點出五病。西院商量兩錯。井蛙不足以語東海。夏蟲不可以語氷霜。若是捎空俊鶻。便合乘時。止濼囦魚。徒勞激浪。是故從上若佛若祖天下老和尚。莫不向刀山劍樹上鑊湯爐炭中成等正覺。拔濟有情。若約山僧看來。也是秤鎚蘸醋。喝一喝。</p>
<p>劍門分禪師懶庵和尚出隊領眾至結夏。師陞座。壺山劍門今夏有煩釋迦彌勒為侍者。文殊普賢為監廚。觀音勢至作勸首眾。阿羅漢為簥夫。分司列局有規矩。發機須是千鈞弩。一一要須親透過。斯晨結夏仲冬嚴寒。胡言漢語。若透不過。舉足下步生生死死枉受輪迴。有不可說不可說之苦。是則是也。山僧有救苦安樂法門接待汝。妙用縱橫絕無纖慮。要知麼。今朝四月十五日陞座罷。侍者請勸首引諸施主就西禪老師座前燒香。大家喫茶去。</p>
<p>晦機熈禪師結制上堂。以手作結布袋勢云。南山今日結布袋口了也。汝等諸人各各於中身心安居平等性智。忽有箇衝開碧落撞倒須彌底。莫道結子不堅密。良久云。漫天網子百千重。</p>
<p>癡絕冲禪師結夏上堂。圓覺伽藍。塵塵有路。坐斷去來。頓空今古。那裏十三。者邊十五。後先不差毫髮許。可笑黃面瞿曇。至今不知落處。</p>
<p>虗堂愚禪師結夏上堂。有一人日銷萬兩黃金。同此聖制。只是無人認得。若有人認得。許伊日銷萬兩黃金。</p>
<p>伊庵權禪師上堂。今朝結却布袋口。明眼衲僧莫亂走。心行滅處解翻身。噴啑也成獅子吼。旃檀林。任馳驟。剔起眉毛頂上生。剜肉成瘡露家醜。</p>
<p>默堂悟禪師結夏上堂。最初一步。十方世界現全身。末後一言。一微塵中深鎻斷。有時提起如倚天長劍光耀乾坤。有時放下似紅爐點雪虗含萬象。得到恁麼田地。天魔外道拱手歸降。三世諸佛一時稽首。便可以大圓覺為我伽藍。於一毛端現寶王剎。如是則朝往西天暮歸東土亦是禁足。百花叢裏坐。淫坊酒肆行。亦是禁足。雖然如是。不曾動著者裏一步。恁麼則九旬無虗棄之功。百劫有今時之用。堪報不報之恩。以助無為之化。此即是涅槃妙心金剛王寶劍。敢問大眾。作麼生得到者田地去。如人上山各自努力。</p>
<p>石屋珙禪師結制上堂。今朝四月十五日。行脚師僧念頭息。草鞋乾曬待秋風。金錫罷遊留靠壁。鸕鷀偏愛守空池。鳳凰豈肯棲荊棘。平生肝膽向人傾。相識猶如不相識。</p>
<p>結制上堂。福源今日結制。不得不為諸人議定。第一。從朝至暮舉足下足不得踏著常住地。若踏著常住地。定犯著波羅夷罪。第二。十二時中不得向鼻孔裏出氣。若向鼻孔裏出氣。定犯著波羅夷罪。第三件事且莫說。且莫說。留在七月十五也未遲。甕裏何曾走却鼈。</p>
<p>結制上堂。四月十五日<span class='corr'>已</span>前。夜短睡不足。四月十五日<span class='corr'>已</span>後。日長饑有餘。正當四月十五日。福源寺裏禪和子。粥亦足飯亦足睡亦足。游戲圓覺伽藍。安居平等性智。敢問諸人。因甚得到者般田地。薰風入戶自生涼。湖水到門非有意。</p>
<p>恕中慍禪師結夏上堂。雲門云。今月十五入夏也。寒山子作麼生。靈巖道。今月十五入夏也。黑漆桶作麼生。旃檀叢林旃檀圍繞。獅子叢林獅子圍繞。衲僧鼻孔大頭垂。金剛腦後三斤鐵。</p>
<p>了庵欲禪師結夏上堂。本覺今朝結夏。為汝約法三章。一者日裏一餐。二者夜間一寢。三者山門頭佛殿裏東行西行。不得踏破常住磚。卓拄杖下座。</p>
<p>結制上堂。一大藏教束之高閣。長期短期無繩自縛。莫更紛紛紜紜。直須灑灑落落。楊岐一頭驢只有三隻脚。潘閬倒騎歸。跌殺黃番綽。五味拈來饡秤錘。別有香風滿寥廓。喝。復舉道吾和尚。云高不在絕頂。富不在福嚴。樂不在天堂。苦不在地獄。相識滿天下。知心能幾人。大慧和尚云。高在絕頂。富在福嚴。樂在天堂。苦在地獄。誰知席帽下。元是昔愁人。師云。二大老一人高高處觀之不足。一人低低處平之有餘。唱教門中足可觀光。若約衲僧門下猶欠悟在。本覺又作麼生。但將飯向無心盌。自有人提折脚鐺。</p>
<p>結夏上堂。今朝四月十五。隨分椎鐘擊皷。燈籠動地放光。露柱掀天起舞。揭開臨濟三玄。抽却雲門一顧。擊拂子。發機須是千鈞弩。</p>
<p>傑峰愚禪師結制示眾。六根不動。千眼頓開。一念纔生。萬機寢削。擊碎祖師關棙。掀翻大藏靈文。不墮聲色二途。不立有無知見。當頭俱坐斷。一性自閒閒。何須更用三月安居九旬禁足。晝參夜參。茶裏飯裏。使盡平生氣力。用盡平生伎倆。撐眉努目。咬齒揑拳。討得許多生受喫做甚麼。其或未然。太平元是將軍定。不許將軍見太平。</p>
<p>結制示眾。黃面老子二千年前立箇限局。三月安居九旬禁足。尅期取證戒殺護生。致使諸方叢林於四月十五日結制。謂之結却袋頭。外不放入。內不放出。與麼修行。驢年也未有箇出日。石溪則不然。四月十五結却布袋頭。略通一線路。從他入底自入。出底自出。去底自去。來底自來。何故。畢竟水須朝海去。到頭雲定覓山歸。</p>
<p>南石琇禪師結制上堂。世尊掩室因沙。窮則計拙。東山設一家讌。義出豐年。北山者裏。室不掩。讌不設。行則與諸人同行。坐則與諸人同坐。饑則飯。困則寢。自然踏著向上玄關。顯示衲僧巴鼻。洞山五位不用分張。臨濟三玄何勞花擘。正恁麼時。如何是衲僧行履處。拄杖且將閒靠壁。草鞋乾曬待秋風。</p>
<p>結制上堂。以大圓覺為我伽藍。身心安居平等性智。開眼寐語。護生須是殺。殺盡始安居。會得箇中意。鐵船水上浮。誑諕閭閻。直饒總不與麼。亦未是衲僧行履處。且作麼生是衲僧行履處。長短三期俱莫立。饑來喫飯困來眠。雖然。切忌隨徑山舌頭轉。</p>
<p>笑隱訢禪師結夏上堂。據菩薩乘。修寂滅行。同入清淨實相住持。釋迦老子於明鏡中更加繪畫。報國則不然。有時三頭六臂。變現大力魔王。有時日面月面。示應大悲千手眼。三條椽下倒臥橫眠。十字街頭縱橫遊戲。卓拄杖云。若無舉鼎拔山力。千里烏騅不易騎。</p>
<p>結夏上堂。舉天平依和尚行脚時參西院。常云。莫道會佛法。覓箇舉話人也無。一日西院遙見召云。從依。平舉頭。西院云錯。平行三兩步。西院又云錯。平近前。西院云適來者兩錯。是西院錯。上座錯。平云從依錯。西院云錯。平休去。西院云。且在者裏過夏。待共上座商量者兩錯。平當時便行。住後謂眾云。我當初行脚時被風吹到思明長老處。連下兩錯。更留我過夏。待共我商量。我不道恁麼時錯。發足南方去時。早知道錯了也。雪竇頌云。禪家流。愛輕薄。滿肚參來用不著。堪悲堪笑天平老。却謂當初悔行脚。錯錯。西院清風頓銷鑠。復。云忽有箇衲僧出云錯。雪竇錯何似天平錯。師云。者一則公案。叢林中商量者多。決斷者少。中峰今日為諸人斷看。一人監主自盜。一人賣賊放贓。一人知而不肯。各與三十拄杖。何也。速則易改。久則難追。</p>
<p>雪嶠信禪師結制上堂。四十年來恁麼行。斬開碧落血腥腥。其中果有希奇事。獅子遊行不問程。稽首燈王如來。普願微塵國土眾生同入般若波羅密門。且道般若波羅密門作麼生入。舉拂子云。鑑。</p>
<p>箬庵問禪師結夏示眾。人皆苦炎熱。我愛夏日長。薰風自南來。殿閣生微凉。良久云。大家在者裏。驀拍禪床。須信茫茫煙浪裏。自然別有好商量。</p>
<p>結夏陞座。現成公案。逈絕誵訛。掉下腰包。大事<span class='corr'>已</span>辦。佛祖說不到。今日說到。佛祖行不到。今日行到。直得德山臨濟喝似雷轟棒如雨點。到者裏也只得退身三步。十聖三賢罔措。野狐潛覷無門。你若錯脚踏著常住一片磚。便見分身兩段。何況較古較今說長道短。鼓是煽非惑亂人家男女。長期短限者邊那邊。虗費草鞋消磨歲月。閻老子面前他時打鬼骨臀。且道是甚麼人承受。山僧二十年前向水邊林下撞著箇無面目老漢。水也不曾沾他一滴。今日敢向人天眾前為者老漢出氣。冤家路狹被諸上座逼定。要山僧為眾結夏。結夏且置。你將山僧拄杖安置在什麼處。莫動著。動著則頭破腦裂。卓拄杖云。謹白。</p>
<p>結制上堂。師云。逼胡孫上樹。畫虎成貍。剝名品茘枝。弄巧成拙。今日三。明日四。枝上生枝。齩破話頭。裂碎鼻孔。平地上坑陷人家男女。直饒向未舉以前薦得。猶為立地死漢。諸兄弟。幸不作者般蟲豸。當陽直截一句作麼生道。秋風秋雨寒侵骨。爛葉堆雲且閉門。</p>
<p>結制上堂。曲說直說塵說剎說。三世一時說。舌頭不出口。明眼衲僧向者裏共出隻手。貴圖宗風不墜。師法有據。若只循途守轍。何祇埋沒生平。九旬伊始。聖制初成。打頭不遇作家。到底翻成骨董。要不入者圈繢麼。一句逈超千百億。六月黃河徹底氷。</p>
<p>結制上堂。一法不是有。萬法不是無。不說如來禪。不明祖師意。賓是賓主是主。禮是禮樂是樂。滿面春風潑畫欄。梵王宮殿開深鑰。坐享太平底也少伊不得。提上挈下底也少伊不得。其間設或半肯半不肯。山僧只恁麼放過。雲無心而出岫。水盈科而或流。遇高山而必止。到大海而方休。驀卓拄杖云。長期短限渾閒事。要使人人盡徹頭。</p>
<p>結制上堂。靈雲見桃花。墮坑落塹。香嚴聞擊竹。接響乘虗。現成田地一任縱橫。十字荒田不揀草。信手拈來是。且道是箇甚麼。天晴日出。雨落地濕。春山疊亂青。春水翻空碧。自是不歸歸便得。見不成。聞不及。擬議不來還劈脊。此時不直究根源。更待當來問彌勒。</p>
<p>林臯豫禪師結制上堂。今年結夏不尋常。柴滿堆兮麥滿倉。珍重五湖雲水客。輕搖蒲扇足風凉。喝一喝。</p>
<p>牧雲門禪師結夏上堂。天童結夏草鞋高挂。無內無外無高無下。以大圓覺為我伽藍。身心安居平等性智。大眾。以大圓覺為我伽藍。則百億須彌百億日月百億四天下。乃至華藏世界盡無邊香水海。總出不得天童門限。身心安居平等性智。但只饑來喫飯困來打眠。行但行坐但坐。菩提煩惱生死涅槃智慧愚癡真如佛性。當人脚跟下總不必動著。正恁麼時如何。黃鶯啼綠樹。好聽箇中玄。下座。</p>
<p>弘覺忞禪師結制上堂。乃舉起拄杖云。看看。山僧拄杖頭上橫開寶剎畢集群宗。就中請得毗盧遮那如來為堂頭和尚。盧舍那如來為都監寺。釋迦如來為化主。文殊師利菩薩為首座。彌勒菩薩為維那。觀音菩薩為書記。得大勢菩薩為副寺。普賢菩薩為典座。藥王菩薩為知藏。藥上菩薩為典客。無邊身菩薩為直歲。寂根菩薩為知殿。勇施菩薩為知浴。慧上菩薩為侍者。薩陀波崙菩薩為寮元。地藏菩薩為堂主。善財菩薩為參頭。總十方三世盡空法界。若凡若聖咸皆普入圓覺伽藍之內。各各安居平等性智之中。於是毗盧遮那如來為眾演法曰。護生須是殺。殺盡始安居。會得箇中意。鐵船水上浮。文殊師利菩薩為秉拂小參曰。十方同聚會。箇箇學無為。此是選佛場。心空及第歸。乃召云。大眾。如斯諦信得及去。即今便與諸聖同參。將來次補毗盧遮那如來為大和尚。其或尚留觀聽稍涉遲疑。則諸人自諸人。拄杖子自拄杖子。依舊去聖時遙。正法將滅。九十日內切須自著精彩好。久立珍重。</p>
<p>天童奇禪師結夏上堂。山僧二十年前偶一日冷地裏將三千大千世界所有眾生性命攝在一微塵裏。竝無一人得知。所謂藏山於海。藏舟於壑。夜半有力者負去。寐者不覺耳。今日山僧普告大眾。還信得及麼。如信得及見得徹。便好休去歇去。如信不及見不徹。不妨朝參暮參。一朝參到無參處。遂顧視左右云。始知無處不家山。</p>
</div>
<p class='juan'>列祖提綱錄卷第三十六</p>
</div><!-- end of div[@id='body'] -->
</body></html>