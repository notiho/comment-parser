<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu129' />列祖提綱錄卷第二十三</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu130' />
<p class='h1'>拈勅黃法語<span class='note-inline'>(開堂祝聖佛事)</span></p><p>圓悟勤禪師改昭覺為崇寧。勅黃到開堂。拈勅示眾云。帀地普天皆承恩力。九州四海悉稟威靈。百千法門中殊特法門。無量妙義中真實勝義。如今從天降下。不在眼目定動唇吻合開。驗在目前。一時薦取。</p>
<p>佛照光禪師開堂。捧勅黃示眾。天書親自日邊來。一道神光徧九垓。為瑞為祥恩力大。直教枯木解花開。舉起便知。不妨慶快。苟或未然。重宣一遍。</p>
<p>天目禮禪師住淨慈。捧勅黃云。九重命下。四海同欽。山嶽歎呼。禽魚起舞。且物外道人因甚也被轉却。順是菩提。</p>
</div>
<div class='div-other'><a id='mulu131' />
<p class='h1'>捧御香法語</p><p>密庵傑禪師奉聖旨開堂。賜御香。師捧香示眾云。中天頒降。大地蒙熏。聚為光明幢。散作香水海。輝騰佛日。丕贊皇圖。天上人間。開佛知見。</p>
<p>奉聖旨就靈隱開堂。賜御香。師捧香示眾云。御寶親封。君王頒賜。不是人間薰陸。亦非海外旃檀。持來價重娑婆。爇處為祥為瑞。光<span class='corr'>揚</span>佛日。仰祝皇圖。山河大地發歡喜心。蠢動含靈普薰正見。</p>
</div>
<div class='div-other'><a id='mulu132' />
<p class='h1'>拈劄付法語</p><p>楚石琦禪師住本覺。拈宣政院劄。輥芥投鍼則易。轉凡成聖非難。不假他求。盡在箇裏。還見麼。更聽知事宣白。</p>
<p>南石琇禪師住報恩。劄付。激濁<span class='corr'>揚</span>清。扶宗闡教。澤廣藏山。理能伏豹。</p>
<p>住徑山。劄付。權衡佛祖。船筏群生。兵隨印轉。將逐符行。</p>
<p>呆庵莊禪師住雲居。拈劄。靈山付囑。驗在今日。佛法遍天下。皇恩無盡時。</p>
<p>住徑山。拈劄。者一句子。盡大地人受不用盡。老僧今日感恩有分。</p>
<p>佛朗性禪師住疎山。拈劄。付國王大臣金城湯池外護何法。未舉先知。毛吞巨海。芥納須彌。</p>
<p>住天童。拈劄付。君心佛心。大法綱紀。符到奉行。草木化被。為如來使。當陽宣示。</p>
<p>愚庵及禪師再住徑山。院劄拈起云。前佛性命。後佛紀綱。總在者裏。凜然如朽索之馭六馬。危乎猶一髮之引千鈞。若非大丞相赤手提持全肩擔荷。何處更有今日。諸人還委悉麼。車不橫推。理無曲斷。</p>
</div>
<div class='div-other'><a id='mulu133' />
<p class='h1'>拈公帖法語</p><p>雪巖欽禪師護聖拈帖。握乾坤於掌內。運日月於胸中。雖用孫武商君不犯之令。與結繩之化元同。如何見得。半幅全封。</p>
<p>楚石琦禪師住福臻。行宣政院帖。孤峰頂上盤結草菴。有口只堪挂壁。十字街頭解開布袋。入水方見長人。因甚麼到恁麼地。度帖云。只將補袞調羮手。撥轉如來正法輪。</p>
<p>笑隱訢禪師住集慶。拈公帖示眾云。一竿竹建精藍。隨心具足。八十頃布金地。當處圓成。今日諸官欽奉聖旨。具疏敦請開山。最初一句如何剖露。金輪統御三千界。玉曆延洪億萬春。</p>
</div>
<div class='div-other'><a id='mulu134' />
<p class='h1'>拈護法疏法語</p><p>楊岐會禪師興化寺開堂。府主龍圖度疏與師。師纔接得乃提起云。大眾。府主龍圖駕部諸官盡為你諸人說第一義了也。諸人還知麼。若知。家國安寧事同一家。若不知。曲勞僧正度與表白宣讀。且要天下人知。</p>
<p>龍門遠禪師天寧開堂。當道度疏與師接得示眾云。天不能葢。地不能載。泄漏天機言言堪愛。且道如何是堪愛之言。良久云。分明記取舉似作家。遂度與表白。</p>
<p>真淨文禪師寶峰開堂日。接得左司手中疏。乃示眾云。左司傳授。烜赫現前。泐潭把呈。分明薦取。薦與不薦却付表白。表白擬接。復收云。不見道。權柄在手。縱奪臨時。非但泐潭如是。左司眾官神通變化各各具足。却度與表白。</p>
<p>圓悟勤禪師開堂。於知府手中接得䟽呈示大眾云。字字演無量義。句句如優曇華。佛祖鉗鎚。人天標榜。當陽拈出。文彩<span class='corr'>已</span>彰。錦上鋪花。請重宣過。</p>
<p>開堂。判府延康度疏與師。師接了云。斷盡現成公案。擲地金聲。發明古剎家風。耀天光彩。出自大手筆。顯示最上乘。正欲四海普聞。便請僧正宣過。</p>
<p>到南康軍開堂。於知府手中接得疏示眾云。見麼。當陽顯示。直截現成。百帀千重。七通八達。一一宗師巴鼻。頭頭向上宗乘。直下承當猶較些子。苟或未證。却請僧正重為敷宣。</p>
<p>大慧杲禪師明慶開堂。拈疏示眾云。留守相公入善知眾藝三昧。向毛錐子上放大光明。不動舌頭演說四十二般若波羅密門<span class='corr'>已</span>竟。還信得及麼。若信不及。却請表白。重新拈出。令未聞者聞未信者信。</p>
<p>密庵傑禪師判府度疏與師。師接得乃云。窮諸玄辯若一毫置於太虗。竭世樞機到底不離於正念。復呈起疏召眾云。正念生也。且道其中事作麼生。却煩表白宣讀。</p>
<p>判府安撫尚書度疏。師接呈起云。釋迦老子四十九年橫說正說。說不到處總在箇裏流出。包羅萬有囊括十虗。如是信得。皇恩佛恩一時報畢。設或未然。何妨道破。</p>
<p>楚石琦禪師住鳳山拈宣政院疏。白雲出岫本自無心。赤水求珠還他罔象。萬般存此道。一味信前緣。</p>
<p>住光孝拈行宣政院疏。爕理陰陽。旁通造化。光輝佛日。普扇真風。還他大力量人。成此大力量事。召眾云。高著眼。</p>
<p>笑隱訢禪師住中天竺拈院疏云。箇是大丞相親受靈山記莂底句子。付在山僧。未聞者聞。未見者見。</p>
<p>了庵欲禪師住靈巖拈院疏。權衡在手。與奪臨時。政化宣流。風行草偃。</p>
<p>石屋珙禪師拈廣教府疏云。老瞿曇二千年前未了底公案。珙上座今日就廣教府官手裏與他了却。呈疏云。所供詣實。</p>
<p>月江印禪師住育王拈廣教府疏。揮魯陽戈。重光佛日。廣大教門。斯為第一。</p>
<p>箬庵問禪師開堂拈疏。寰中天子勅。閫外將軍令。一語定乾坤。衲僧齊乞命。</p>
<p>拈府疏。自是靈山秉囑願力不忘。驀拶相呈甚生光怪。迴避不及潛匿無門。好風相送處。花雨又繽粉。</p>
<p>拈縣疏。一向埋頭雲壑。見面何似聞名。如今信彩成輝。貴在大家知有。雲從龍風從虎。聽價不聽聲。一般是好手。</p>
<p>住磬山護法呈疏。師接疏云。親見親聞。言端語的。斬新揭露。舊彩重輝。顯正摧邪。揀魔辨異。須是箇般人方明箇般語。且道是甚麼語。維那試宣看。</p>
<p>護法疏。寸絲尺錦。澤媚川輝。可知禮也。玉轉珠回。</p>
<p>弘覺忞禪師拈疏云。把住上大人。顯揚丘乙<span class='corr'>己</span>。全憑者道真言。若是箇拈頭識尾底。直得毛錐未動前便可知禮也。何須文彩全彰後依樣化三千。雖然如是。手執夜明符。幾箇知天曉。便請維那宣過。</p>
</div>
<div class='div-other'><a id='mulu135' />
<p class='h1'>拈方外交疏法語</p><p>元叟端禪師方外疏。杳杳冥冥其中有精。恍恍惚惚其中有物。未舉先知底固不在言。只者錦標玉軸甚處得來。塞却耳根。分明聽取。</p>
<p>住徑山方外疏。言言見諦。句句朝宗。西天昔日淨名老。東土今朝龐蘊公。</p>
<p>楚石琦禪師方外交疏。一句子。無彼此。以我為隱乎。吾無隱乎爾。</p>
<p>恕中慍禪師方外交疏。夫子鼻孔。達磨眼睛。總在者裏。論其根本。同出一源。較其功德。各具八百。中間有些子誵訛。今古無人道著。度疏云。殺人刀。活人劍。</p>
</div>
<div class='div-other'><a id='mulu136' />
<p class='h1'>拈山門疏法語</p><p>南石琇禪師住靈巖山門疏。一句是一句。渾不涉文<span class='corr'>采</span>。信知家裏言。自然無內外。</p>
<p>山門疏。是家裏人。說家裏話。山茶及時摘。蒲鞋趂晴曬。</p>
<p>山門疏。挂眉間劍。拋栗棘蓬。楊岐妙喜。不謀而同。</p>
<p>恕中慍禪師住象山靈巖山門疏。未入靈巖門。諸人是主。山僧是賓。既入靈巖門。山僧是主。諸人是賓。且賓主混融一句作麼生道。金香爐下鐵崑崙。</p>
<p>了庵欲禪師山門疏。有主有。賓有酬有唱。坐斷舌頭。一椎兩當。</p>
<p>住本覺山門疏。未入門來有一句子。既到者裏半字全無。畢竟如何。蘇盧蘇盧。</p>
<p>佛朗性禪師山門疏。若是家裏人。不守渾崙庫。百草頭邊建法幢。雲從龍兮風從虎。</p>
<p>石屋珙禪師拈山門疏。鍋子大小。杓柄短長。是家裏事。何必論量。</p>
<p>弘覺忞禪師山門疏。在君曰制。在國曰令。在使臣曰符信。在山僧曰什麼。佛祖聽權衡。人天齊乞命。</p>
</div>
<div class='div-other'><a id='mulu137' />
<p class='h1'>拈諸山䟽法語</p><p>元叟端禪師住靈隱諸山疏提起云。合郡宿德名員以此穿天下衲僧鼻孔。西天四七出不得。東土二三出不得。</p>
<p>楚石琦禪師兩浙諸山疏。真不掩偽。曲不藏直。落霞與孤鶩齊飛。秋水共長天一色。</p>
<p>拈諸山疏。江南北。浙西東。同中有異。異中有同。野色更無山隔斷。天光直與水相通。會麼。若也不會。看取下面註脚。</p>
<p>南石琇禪師住普門諸山疏。習學謂之聞。絕學謂之隣。良久。黃河九曲。水出崑崙。</p>
<p>了庵欲禪師住開福諸山疏。一佛出世。各坐一華。接影連輝。互不相借。</p>
</div>
<div class='div-other'><a id='mulu138' />
<p class='h1'>拈三宗疏法語</p><p>恕中慍禪師住瑞巖拈明州三宗疏。祖意教意是同是別。風清三佛地。月朗四明山。</p>
<p>佛朗性禪師三宗疏。東州販生薑。大洋海底火通紅。西縣賣皂角。須彌頂上浪翻空。小人隔壁異俗。君子千里同風。</p>
</div>
<div class='div-other'><a id='mulu139' />
<p class='h1'>拈宗剎疏法語</p><p>佛朗性禪師宗剎疏。此是京剎諸位老和尚送人上樹底梯子。畢竟如何判斷。復云。讚歎渠者亦多。罵詈渠者不少。知渠俱受俱不受。大地山河日杲杲。</p>
<p>南石琇禪師宗剎疏。建法幢於帝都。扇真風於像運。象王回旋。獅子奮迅。</p>
</div>
<div class='div-other'><a id='mulu140' />
<p class='h1'>江湖疏法語</p><p>南石琇禪師江湖疏。古人道千里同風。作麼生是同風句子。定光金地遙招手。智者江陵暗點頭。</p>
<p>江湖疏。同心之言。其臭如蘭。龍蛇易辨。衲子難顢。</p>
<p>了庵欲禪師江湖疏。鐵心石腸。河舌海口。贊之則碓嘴生華。毀之則佛面百醜。贊毀不及處。面南看北斗。</p>
<p>佛朗性禪師江湖疏。汝恁麼來。我恁麼地。公論與愛憎。同歸第一義。楊花霜雪天。白鷺恣同戲。</p>
<p>無文燦禪師江湖疏。惡毒相識。惡毒呪罵。通身是口。分疎不下。度疏云。首座遮掩則箇。</p>
</div>
<div class='div-other'><a id='mulu141' />
<p class='h1'>指座法語</p><p>神鼎諲禪師開堂日指法座云。未登此座化緣<span class='corr'>已</span>畢。諸人還委悉麼。若委悉。散去得也。若不散去。不免登於此座入方便品第二去也。且不得怪山僧。</p>
<p>保寧勇禪師開堂日指法座云。三世諸佛今古祖師。盡在者裏轉大法輪了也。却向諸人脚跟下過去。還見麼。若見。眉毛眼睫常放光明。若不見。看看山僧步步入泥入水去也。</p>
<p>五祖演禪師海會開堂。宣疏了乃云。疏帖一時讀了。若是具金剛眼睛底。何必重說偈言。雖然如是。事無一向。</p>
<p>真淨文禪師開堂日宣疏罷乃云。大通智勝佛。十劫坐道場。佛法不現前。不得成佛道。今日四眾圍繞。佛法現前還得不得。良久云。欲行千里。一步為初。便登座。</p>
<p>宜翁觀禪師蘇州北禪開堂。適當九日。指法座云。胸中一寸灰<span class='corr'>已</span>冷。頭上千莖雪未消。老步只宜平地去。不知何事又登高。遂陞座。<span class='note-inline'>(請主魏圯丞相聞之。擊節不已)</span></p>
<p>雪竇顯禪師住翠峰法座顧視大眾曰。若論本分相見。不必高升此座。乃以手指曰。諸人隨山僧手看。無量佛土一時現前。各各仔細觀瞻。其或涯際未知。不免拖泥帶水。遂陞座。</p>
<p>圓悟勤禪師開堂指法座云。三世諸佛於此轉法輪。歷代宗師於此提祖印。欲行千里。一步為初。不免起摸畫樣去也。</p>
<p>崇寧開堂指法座云。大眾。者一條路。千聖共知。徐行踏斷流水聲。縱觀寫出飛禽跡。且道如何進步。要提無相毗盧印。須向千峰頂上行。</p>
<p>住蔣山指法座云。高高無外。深深無際。更不作禮須彌燈。步步堦梯全體是。且道是箇什麼。看看。</p>
<p>住天寧指法座云。柔和忍辱衣。諸法空為座。既披此衣必據此座。況佛佛祖祖藉此為梯為航。見麼。有條攀條。無條攀例。</p>
<p>入院指法座云。三萬二千獅子座。爭及此箇曲彔木。坐斷報化佛。不涉聞見知。揭起鷲嶺高風。仰祝南山睿筭。還見麼。看取令行時。</p>
<p>住雲居先就雍熈寺受勅。指法座云。借雍熈寶座。提楊岐金圈。直下現成。分明薦取。還委悉麼。金剛正體露堂堂。舉足無非大道場。突立毗盧頂[寧*頁]上。更於何處禮燈王。看看。</p>
<p>雲峰悅禪師上藍開堂指法座云。還有不受人謾底麼。有即出來推倒禪床喝散大眾。然未是作家也。且救得一半。還有麼。良久云。既無人出來。山僧今日不惜眉毛。不免指鹿為馬翻日作月去也。三十年後莫錯怪人好。便升座。</p>
<p>龍門遠禪師天寧開堂指法座云。古聖道為法來耶為床座來耶。我為法來非為床座。師咄云。是何言歟。</p>
<p>大慧杲禪師徑山指法座召大眾云。還見麼。坐斷古佛路頭。潛竄千妖百怪。任是須彌燈王。也須速禮三拜。喝一喝。</p>
<p>再住徑山指法座云。毗盧頂[寧*頁]。人人有志上頭行。問著路頭。十箇五雙不知去處。諸人要識路頭麼。良久云。看。</p>
<p>雪巖欽禪師龍興法座。百千佛祖向者裏屙。潑天臭氣徧滿娑婆。新龍興未免傾湘江之水洗教淨潔去也。狼藉轉多。</p>
<p>住仰山法座。寶鏡高懸。寶華散亂。固是人人知有。且道須彌燈王畢竟說什麼法。趯七踏八。</p>
<p>唯庵然禪師聖壽指座云。進一步。高一步。踏到上頭全身獨露。掣手云。須彌燈王過那邊去。</p>
<p>元叟端禪師中天竺指法座。從上老禿奴向者裏轟青天霹靂。皷平地波濤。新長老別資一路去也。驟步云。一二三四五。</p>
<p>楚石琦禪師福臻指法座云。為法來耶。為床座耶。摩霄俊鶻便合乘時。止濼困魚徒勞激浪。</p>
<p>住天寧法座。靈山堂<span class='corr'>已</span>為諸人說法了也。還聞麼。若不聞。未免為蛇畫足。</p>
<p>住本覺指法座。陽春白雪唱高和寡。村歌社舞到處合得著。新本覺今日相席打令去也。</p>
<p>呆庵莊禪師雲居指座。從上先德推此一位以為極則。莊上座見得只是尋常。</p>
<p>恕中慍禪師住瑞巖法座。平地上險崖。孤峻處平易。是古今尋常用底。今日終不向者裏依模脫墼瞞汝諸人。雖然。見之不取千載難忘。且坐斷毗盧頂頭一句作麼生道。眾無語。乃云。洎合放過。</p>
<p>愚庵及禪師淨慈指法座云。盡十方世界是普光明藏獅子之座。諸佛眾生同起同坐。因甚山僧今日特地高陞。只恐諸人昧其所自。</p>
<p>石屋珙禪師指法座云。人天寶座。曲彔木床。我今要坐即便坐。更不作禮須彌王。便陞座。</p>
<p>月江印禪師育王指法座云。壁立萬仞。不必高陞。合水和泥。聊通一線。</p>
<p>了庵欲禪師住本覺指法座云。高步毗盧頂。不稟釋迦文。是你諸人常行三昧。山僧曲順時宜和泥合水去也。</p>
<p>佛朗性禪師天童指法座顧視大眾云。千機萬機者一機。千步萬步者一步。坐斷十方獅子吼。七通八達向上路。喝一喝。</p>
<p>笑隱訢禪師住中天竺指法座云。坐斷報化佛頭。不落玄妙階級。竇八布衫。雲門念七。</p>
<p>住集慶指法座云。抹過此土西天。坐斷千差萬別。就下平高。看孔著楔。</p>
<p>南石琇禪師住萬壽法座顧視左右云。會麼。欲提無相毗盧印。須向千峰頂上行。</p>
<p>住徑山指法座。如來座者一切法空是。看看平地波濤起。</p>
<p>法舟濟禪師天寧開堂指法座云。曲彔木床。寶華王座。是恁麼人。須恁麼坐。喝一喝。</p>
<p>天隱修禪師法座前云。最初一步踏著。須向千峰頂上提持。且道是甚麼人行履處。高著眼。遂陛座。</p>
<p>密雲悟禪師開堂指法座云。者便是大司理大護法於丁卯秋廬山開元寺撞倒底鐵山。今對人天眾前扶起去也。還見麼。遂陞座。</p>
<p>箬庵問禪師指法座云。須彌寶座高廣無量無邊由旬。拄杖子亦高廣無量無邊由旬。且道向甚麼處著足。一聲霹靂風雷起。</p>
<p>住漏澤指法座云。步步登高易。從空放下難。從空放下有甚麼難。步步登高且覓起處不得。有條攀條。無條攀例。</p>
<p>弘覺忞禪師詔住大內萬善殿奉旨開堂。指座云。兜率上升天王敷座。不見道。名稱如來聞十方。諸吉祥中最無上。昔曾處此摩尼殿。是故此處最吉祥。以手指云。大眾看看。百萬億欄楯階陞。百萬億天繒妙寶。百萬億香光雲網。百萬億殊勝莊嚴。一一皆由我皇積劫修行。百萬億阿僧祇善根功德所共成就。于一念間於此殿中一時顯現了也。還見麼。遂陞。</p>
</div>
<div class='div-other'><a id='mulu142' />
<p class='h1'>拈太上皇皇太后后妃皇太子兩宮天眷等</p></div>
<div class='div-other'><a id='mulu143' />
<p class='h1'>香法語</p><p>密庵傑禪師拈香。此一瓣香。恭為祝延光堯壽聖憲天體道性仁誠德經武緯文太上皇帝聖躳萬歲萬歲萬萬歲。恭願堯仁廣被。舜德彌新。億萬斯年。永隆睿筭。</p>
<p>拈香。此一瓣香。恭為壽聖齊明廣慈太上皇后中宮皇后皇太子皇孫兩宮天眷莊嚴福筭。恭願壽山增峻。福海彌深。同明般若正因。共植金剛種智。</p>
<p>中峰本禪師拈香云。此香肧胎萬象。化育兩儀。仰祝皇太后萬歲。皇后齊年。太子千秋。恭願天同覆地同擎。海同涵春同育。</p>
<p>弘覺忞禪師拈香云。此一瓣香。毗藍園裏收來。無憂樹下將出。爇向爐中。奉為昭聖慈壽恭簡安懿章慶皇太后。次及內宮皇后。伏願壽同山固。福與天齊。濬發長祥。克昌厥後。</p>
</div>
<div class='div-other'><a id='mulu144' />
<p class='h1'>拈今上皇帝香法語</p><p>真淨文禪師開堂拈香云。此一瓣香。恭為今上皇帝祝延聖壽萬歲萬萬歲。伏願堯風永扇同日月之盛明。湯德彌新共乾坤而久固。</p>
<p>夢菴信禪師開堂拈香云。此一瓣香。恭為今上皇帝祝延聖壽。恭願御世比輪王之福。統天為大梵之尊。</p>
<p>圓悟勤禪師崇寧勅黃到開堂拈香示眾云。光吞萬象。氣絕諸塵。始從撥草瞻風。以至入鄽垂手。等閒不欲全彰。切恐驚群動眾。今日拈來。奉為今上皇帝祝嚴聖壽。</p>
<p>住夾山拈香云。此一瓣香。奉為今上皇帝祝嚴聖壽萬歲萬歲萬萬歲。伏願睿筭等乾坤。聖明逾日月。龍圖鳳曆彌億萬年。玉葉金枝亘百千劫。</p>
<p>天寧開堂。此一瓣香。奉為祝嚴今上皇帝聖壽。伏願金輪長御極。寶祚永昌隆。拱北極以稱尊。空芥城而彌固。</p>
<p>開堂拈香云。大眾。還見麼。薰五分法身。結五雲瑞彩。爇向爐中。奉為祝嚴今上皇帝聖壽萬歲萬萬歲。伏願道齊堯舜。德冠羲軒。南山壽逾億萬年。北極尊亘河沙劫。</p>
<p>住金山拈香云。此一瓣香。奉為今上皇帝祝嚴聖壽。恭願文明齊二曜。睿筭等乾坤。奪少康復禹跡之功。成宣光興漢室之業。萬邦歸聖化。八表偃干戈。</p>
<p>雍熈寺受勅住雲居拈香云。虗空世界未分。超然馥郁。華藏圓融<span class='corr'>已</span>現。特地氤氳。戒定慧解脫知見所薰百千億無量殊勝所集。爇向爐中。上祝今上皇帝聖壽萬歲。伏願道德邁昔五帝。威靈超前百王。聖壽等南山。蘿圖齊北極。二聖早還玉駕。萬國俱賀昇平。永息干戈。四民樂業。</p>
<p>大慧杲禪師徑山開堂拈香云。此一瓣香。恭為北闕之至尊。上祝南山之萬壽。</p>
<p>中峰本禪師開堂拈香云。此一瓣香。虗空包不住。大地載不起。臣僧明本爇向寶爐。端為祝延今上皇帝聖躳萬歲萬歲萬萬歲。陛下恭願至聖至明如日如月。惟福惟壽同地同天。</p>
<p>元叟端禪師開堂拈香云。此香蟠根錯節。在威音王佛以前。續燄聯芳。居迦文世尊之上。爇向寶爐。端為祝延大元世界主當今皇帝聖躳萬歲萬萬歲。陛下恭願統百億香水海為一福海。永永無窮。聚百億須彌山為一壽山。巍巍不動。</p>
<p>中天竺開堂拈香。蘊盤古開天正氣。仰之彌高鑽之彌堅。均伯禹敷土大功。涅而不緇磨而不磷。爇向寶爐。端為祝延大元世界主當今皇帝聖躳萬歲萬歲萬萬歲。陛下恭願自西自東自南自北咸歸有截之區。乃聖乃神乃武乃文永享無疆之祚。</p>
<p>住徑山拈香云。此香蘊唐虞太和根本。蕩蕩無能名焉。協殷周至治馨香。巍巍有成功也。爇向寶爐。恭為大元世界主當今皇帝祝延聖躳萬歲萬萬歲。</p>
<p>楚石琦禪師開堂拈香云。此一瓣香。天上天下世出世間。竝屬照臨。皆承恩力。爇向爐中。端為祝延今上皇帝聖躳萬歲萬萬歲。陛下恭願乃聖乃神乃武乃文。四海咸歌有道。自西自東自南自北。八方盡樂無為。</p>
<p>笑隱訢禪師奉旨開堂拈香云。此香全體全用。肧腪大化之初。至貴至尊。秀發九天之上。價重甄叔迦寶。芳騰優鉢羅華。與物為春。布陽和於大地。應時現瑞。開壽域於八荒。爇向寶爐。端為祝延今上皇帝聖躳萬歲萬萬歲。陛下欽願乾元立極。景星耀而泰階平。天曆在躳。聖人作而萬物覩。與天齊壽。萬國來賓。</p>
<p>南石琇禪師住報恩拈香云。至尊至貴。價重百億須彌。為瑞為祥。陰覆大千沙界。虔焫寶爐。端為祝延皇帝萬歲萬萬歲。欽願堯仁天廣。蕩蕩乎無能名焉。湯德日新。皜皜乎不可尚矣。本支百世。壽考萬年。</p>
<p>住徑山拈香云。此香體鍾九五陽剛。如金如玉。葉覆大千沙界。為葢為雲。名超優鉢曇花。價重甄叔迦寶。焫向寶爐。祝延皇帝萬歲萬歲萬萬歲。欽願壽同百億須彌。福等三千剎海。山如礪。河如帶。益固皇圖。五日雨。十日風。仰歌聖化。</p>
<p>了庵欲禪師開堂拈香云。此香結為寶絲網。散作光明雲。爇向寶爐。祝延今上皇帝聖躳萬歲萬萬歲。恭願文明齊北極。壽筭等南山。</p>
<p>弘覺忞禪師拈香云。此一瓣香。不自天生。非從人得。一本諸佛菩薩大慈薰種大悲植根。大喜大捨之所灌溉滋培。大願大力之所暢茂條達。然後斷之以金剛智斧。析之以方便慧刀。爇向爐中。結而為葢則覆被大千。散而為雲則潤流沙界。端為祝延今上皇帝聖躳萬歲萬歲萬萬歲。伏願功超三后。道貫百王。舞干羽而格有苗。八荒順化。垂衣裳而朝萬國。天下歸仁。</p>
</div>
<div class='div-other'><a id='mulu145' />
<p class='h1'>拈省院臺憲郡縣文武官僚等香法語</p><p>神鼎諲禪師開堂日拈香云。此一炷香。奉為府主學士合郡尊官。伏願長光佛日。永佐明君。</p>
<p>楊岐會禪師開堂日拈香云。此一瓣香。奉為知府龍圖駕部諸官。伏顒常居祿位。</p>
<p>保寧勇禪師開堂拈香。此一瓣香。奉為闔國<span class='corr'>采</span>僚文資武列。伏願振謨猷乎遠大。流勳業以綿長。六軍常清。萬姓永泰。</p>
<p>真淨文禪師開堂日拈香。此一瓣香。恭為報寧大檀越主特進相公判府左丞。伏願舉族享於百祥。小大增乎善慶。更冀特進相公判府左丞兄兄弟弟長為佛法之壍牆。子子孫孫永作皇家之梁棟。</p>
<p>此一瓣香。奉為提刑大夫運判朝奉洎文武官僚常居祿位。然提刑眾官總同二相公夙承佛記示作王臣。佛法長興外護斯在。以因向果皆成佛道。</p>
<p>五祖演禪師開堂拈香云。此一瓣香。奉為州縣官僚。伏願乃忠乃孝惟清惟白。永作生民父母。長為外護紀綱。</p>
<p>圓悟勤禪師夾山開堂拈香云。此一瓣香。奉為權府通判朝清檢法在坐尊官諸衙勳貴。伏願高遷祿位永固壽基。</p>
<p>天寧開堂。此一瓣香。奉為判府安撫侍講運使中大運判撿討提學刪定提舉大夫承受奉御兩廳通判大夫在坐勳貴。伏願為風后力牧。作稷[├/(咼-┌+┐)]夔臯。副具瞻則八座三台。簡帝心乃鹽梅霖雨。</p>
<p>開堂拈香云。奉為判府尚書諸衙勳貴。伏願膺一人簡在。副四海具瞻。為周邵甫申。作臯夔益[├/(咼-┌+┐)]。</p>
<p>住金山拈香云。此一瓣香。奉為判府安撫延康通判學士合郡文武官僚。伏願位隆盤石。功濟維城。居方面則魯衛晉齊。陟巖廊則臯夔稷[├/(咼-┌+┐)]。</p>
<p>住雲居拈香。左僕射相公兩府台佐合朝百辟。今日臨筵洪儒碩學諸多勳貴。伏願為霖為雨。為檝為舟。補袞乃仲山。和羮即傳說。</p>
<p>開堂。此一瓣香。奉為判府府判運使殿撰通判大夫闔郡尊官在筵僚宷。仍願乃忠乃孝為國為民。為聖主之股肱。作明時之柱石。</p>
<p>龍門遠禪師開堂拈香云。此一瓣香。奉為提刑學士權郡承議洎合郡尊官。伏願嘉聲藹著。善政日新。頻承雨露之恩。坐聽鹽梅之詔。</p>
<p>夢菴信禪師開堂拈香云。此一瓣香。奉為知府承議闔郡宷僚。唯願壽齡堅久。福海彌深。常為大國棟梁。永作法門衛護。</p>
<p>雲居元禪師西塞帥王公韶自以殺業重祈為澡雪請說法上藍。師炷香云。此香為殺人不眨眼上將軍。立地成佛大居士。眾稱善韶亦悠然意消。</p>
<p>中峰本禪師開堂拈香。此香名高列國。價重三韓。奉為駙馬太尉瀋王廣資福壽。伏願劫外乾坤。榮金枝於帝苑。寰中日月。茂玉葉於王庭。</p>
</div>
<div class='div-other'><a id='mulu146' />
<p class='h1'>拈報謝香法語</p><p>白雲端禪師開堂日拈香云。奉為過現未來大覺海中普利於含生一切聖賢。及生平所參見諸善知識眾古道友曾有一言一句布施我者。師僧父母一切恩親咸皆報謝。</p>
</div>
<div class='div-other'><a id='mulu147' />
<p class='h1'>燒懷香法語<span class='note-inline'>(以上諸香皆係燒香。侍者逐一度上。惟嗣法香。住持當從懷中拈出。自插爐中)</span></p><p>興化獎禪師開堂日拈香云。此一炷香本為三聖師兄。三聖師兄為我太孤。便合承嗣大覺。大覺為我太賒。我於三聖處會得賓主句。若不遇大覺師兄洎合誤却我平生。我於大覺處喫棒。得見臨濟先師在黃檗處喫棒底道理。此一炷香。供養我臨濟先師。</p>
<p>石門照禪師開堂拈香云。西天二十八祖。唐土六祖。過去聖人盡得傳衣付法。至唐代六祖之後得道者如稻麻竹葦。不傳其衣只傳其法。皆以香為信。今日一瓣香為什麼人通信。某甲雖不言。大眾<span class='corr'>已</span>委悉。爇此一炷香去也。</p>
<p>神鼎諲禪師開堂日拈香云。此香不是戒定慧香。亦非旃檀沉水。只是汝州土宜。便燒云。供養首山和尚以酬法乳。</p>
<p>楊岐會禪師開堂日拈香云。大眾。還知落處麼。若也不知。却為註破。奉酬石霜山慈明禪師法乳之恩。山僧不免薰天炙地去也。便燒。</p>
<p>白雲端禪師開堂日拈香云。且道為什麼人。若有所為雪上加霜。若無所為過莫大焉。奉為先住楊岐後住雲葢親見慈明來底老古錐。誰知道今日向者裏拋三放兩去也。</p>
<p>真淨文禪師開堂日拈香云。大眾。此一瓣香還知落處麼。更不覆藏。直為先黃龍南禪師爇向爐中去也。</p>
<p>保寧勇禪師開堂拈香云。大眾。此一瓣香。古今無價。佛祖不傳。且道從什處得來。還知落處麼。若也知得。祇者裏參見真善知識若。也不知。爇向爐中供養我先住楊岐後住雲葢會和尚。</p>
<p>雲峰悅禪師開堂拈香云。大眾。此一瓣香。天不能葢地不能載。塵沙諸佛天下老師未敢正眼覷著。諸人向什麼處摸索。然官不容針私通車馬。奉為先翠巖芝禪師。</p>
<p>五祖演禪師開堂拈香云。此一瓣香得來久矣。十有餘年海上雲遊。討一箇冤讐未曾遭遇。一到龍舒果遇其人。方契憤憤之心。今日對大眾雪屈。須至爇却為我見住白雲端和尚。從教薰天炙地。一任穿過蔡州。有鼻孔底辨取。</p>
<p>東山開堂拈香云。此一炷香在舒郡二十七年三處住院。諸人總知。遂欲燒。復云。不得也須說破。某十五年行脚初參遷和尚得其毛。次於四海參見尊宿得其皮。又到浮山圓鑑老處得其骨。後在白雲端和尚處得其髓。方敢承受與人為師。今日熱向爐中。從教薰天炙地。有耳朵者辨取。</p>
<p>圓悟勤禪師住崇寧拈香云。此一瓣香。不從葱嶺帶來亦。非胸襟流出。在南中見三十餘員尊宿。末後撞著箇老作家。被他一槌擊碎。今日對眾說破。奉為現住蘄州五祖演和尚以酬法乳。</p>
<p>天寧開堂拈香云。千佛出興何人酬價。威音那畔誰辨端倪。昔年白雲一句下承當。今日潭城第三回拈出。奉為蘄州五祖山第十二代故演禪師以酬法乳。</p>
<p>開堂拈香云。昔年白雲堆裏最初一句截流。今日人天眾前箇是四回拈出。奉為蘄州五祖山第十二代演禪師爇向爐中以酬法乳。</p>
<p>龍門遠禪師開堂拈香云。此一瓣香。還知落處麼。欲隱彌露。在晦愈明。本欲拋擲巖阿。混於沙石。苦為諸人敦逼。不免細說來由。奉為我先蘄州黃梅東山演禪師一爐爇却。用陪法乳之恩。聊表化儀。雖然恩大難酬。未免拋三放兩。</p>
<p>虎丘隆禪師開堂拈香云。此一瓣香。大有人疑著。三十年出一叢林入一保社。遇賤則貴遇貴則賤。末後撞著箇無面目老子。向命脉上一劄。不覺從空放下。如今不免對眾拈出。奉為現住潤州金山佛果圓悟禪師大和尚用報法乳之恩。</p>
<p>大慧杲禪師徑山開堂拈香云。此一瓣香。覷著則眼睛枯。齅著則腦門裂。遇貴則價重娑婆。遇賤則分文不直。今日對人天眾前爇向爐中。奉為成都府昭覺禪寺先圓悟禪師大和尚用酬法乳之恩。</p>
<p>再住徑山拈香云。此一瓣香。在兜率天則曰仙陀婆。在善變化天則曰奪意。在阿那婆達多池邊則曰蓮華藏。且道在徑山手喚作甚麼。良久云。非但圓悟老人看即有分。便是三世諸佛出來也不敢正眼覷著。便燒。</p>
<p>應庵華禪師開堂拈香云。此一瓣香奉為先住宣州彰教後住平江虎丘山雲巖禪院隆和尚。爇向爐中用酬法乳之恩。一任天下衲僧敲甎打。</p>
<p>密庵傑禪師開堂拈香云。此一瓣香收來久矣。欲隱彌露。今日人天普集。不免從頭說破。昔年行脚自江西回。擬往四明。方抵婺州智者。却被旁觀兄弟錯指路頭。撞入衢州明果山中見箇老和尚。列列挈挈太煞不近人情。既<span class='corr'>已</span>將錯就錯禮了三拜。直至於今悔之不及。雖然如是。冤有頭債有主。爇向爐中供養末後住天童山第十八代應庵大和尚用酬法乳之恩。</p>
<p>瞎堂遠禪師奉詔住靈隱開堂。中使降香祝聖罷。拈香曰。此一炷香。天地莫能覆藏。佛眼莫能窺測。舉處滅胡種族。拈來鈍置殺人。累我三十年荒草裏橫身。至令一平生作箇不唧[口*留]漢。就中有些子謷訛。對眾也須說破。山僧二十年前被業風吹到岷峨山下荊棘林中。撞著箇無孔鐵鎚。被他一擊半醉半醒。將謂啞却口一生開不得。二十年後又被業風吹去濯錦江頭葛藤堆裏。逢著箇焦尾白額。是時親遭一口。直得喪膽亡魂開得口。至今受用不盡。且道此香為二十年前見底知識即是。為二十年後見底知識即是。一鶴不棲雙木。一客不煩兩家。不見道先行不到末後太過。而今賊身<span class='corr'>已</span>露贓物現前。奉為前成都府昭覺先圓悟禪師大和尚。不重他對御談空橫行海上。只重他胸中無物肚裏無禪。爇向爐中用酬法乳。</p>
<p>夢菴信禪師開堂拈香云。此一瓣香。人天未委得處何來。幸有證明徒勞秘惜。奉為我前住楚州勝因戲魚堂靜和尚用酬法乳之恩。</p>
<p>高峰妙禪師住天目拈香云。此一瓣香。不假壺中日月。亦非劫外春風。幾番親遭毒手。令得八面玲瓏。如今放下也地搖六震。拈來則塞破虗空。且道不拈不放一句又作麼生。喝一喝。作女人拜。爇向爐中。供養前住仰山戴角披毛無鼻孔底老和尚用酬法乳之恩。</p>
<p>元叟端禪師開堂拈香云。大慧師祖道寧以此身代大地眾生受地獄苦。終不將佛法當人情。徑山先師藏叟和尚。一生不肯四天下人。縱饒釋迦老子達磨大師到來也須退身有分。山僧昔年在侍者寮兩年。弄盡機關做盡伎倆。直是沒湊泊他處。所以知其為大慧嫡孫。今有炷香供養他。也要大家證明。</p>
<p>住天竺拈香云。此香讚之則眼瞎耳聾。謗之則口啞舌禿。三世諸佛六代祖師一時現前也只瞻仰有分。奉為前住徑山臨濟直下第十五世藏叟大和尚一向爇却。</p>
<p>無文燦禪師開堂拈香云。此香覷著不得。捉著不得。棄舍不得。冷地看來直是好笑。大須三十年。爇向爐中。奉為前住慶元府阿育王大廣利禪寺笑翁大和尚用酬法乳之恩。</p>
<p>恕中慍禪師開堂拈香云。古人出世拈香酬法乳也。今人出世拈香酬世恩也。慍上座總不然。昔年行脚到紫籜山中參箇老布衲。彼亦無法可授。我亦無法可受。只向無授受中拈出。供養前住崑山薦嚴禪寺竺元道和尚。不圖報德酬恩。只要大家知委。</p>
<p>住瑞巖拈香云。此香<span class='corr'>已</span>是第二回拈出。爇向爐中。供養我前住崑山薦嚴禪寺晚年歸老紫籜峯頭西方廣院竺元大和尚用酬法乳之恩。然冤家債主自有來由。今日對人天眾前不妨重為洗雪一上。山僧昔年在彼山中咨參者老和尚。為看狗子無佛性話不破特去請益。纔開口。被他一喝。直得通身汗下。因進呈一頌云。狗子佛性無。春色滿皇都。趙州東院裏。壁上挂葫蘆。乃發笑曰。恁麼會又爭得。可謂前箭猶輕後箭深。插香云。縱有伯牙琴。應難寫心曲。</p>
<p>西蜀顯禪師初印心于五祖演和尚。開堂日乃拈紹覺白公香。其詞曰。一則罏鞴功精。一則磨淬極妙。二功竝著。理孰為先。不見道本重末輕當風可辨。此香奉為紹覺和尚爇向爐中。令教普天匝地填溝塞壑。使天下衲僧無出氣處。</p>
<p>笑隱訢禪師開堂拈香云。此香昔年大雄峰頂一句下承當。今日鳳凰山中五眾前拈出。奉為前住徑山後住大仰佛智禪師晦機大和尚用酬法乳之恩。</p>
<p>南石琇禪師開堂拈香云。非從天上降來。不是地中湧出。三世諸佛莫覓其蹤。天下衲僧難識其價。還有知得落處者麼。若也未知。奉為前住萬壽行中大和尚一爐焫却。未論報德酬恩。且要盡大地人咸知氣息。</p>
<p>鐵關樞禪師開堂拈香云。此一瓣香。三世諸佛不敢酬價。六代祖師何曾齅著。昔日石門關裏得來。今對人天眾前拈出。奉為浙西道鏌干山天池興化禪寺元翁大和尚用酬法乳之恩。</p>
<p>天隱修禪師拈香云。慇懃古木林間。埋沒白雲堆裏。向無所得中得來。在有修證處不證。今日對眾拈出。供養荊溪龍池山禹門禪院本師大和尚幻有老人以酬法乳。</p>
<p>湛然澄禪師拈香云。正偏挾帶。敲唱同時。父子相逢。君臣道合。端為供養北京大覺堂上傳曹洞正宗第三十一代清涼慈舟念和尚聊酬法乳之恩。</p>
<p>箬菴問禪師磬山開堂拈香。二十年前向者裏出。二十年後向者裏入。雖然出入有時。其奈初無背向。既無背向。且道出底是入底是。不惜眉毛向人天眾前燒一瓣香。奉為即此磬山堂上傳臨濟宗第三十代上天下隱先師大和尚以酬法乳。</p>
<p>拈香云。此一瓣香。疑殺天下人不為過。抹殺天下人不為毒。昔時有本可據。如今徧界不藏。任他伶俐仙陀。誰敢正眼覰著。奉為前住荊谿磬山後住湖州報恩上天下隱先師大和尚以酬法乳。</p>
<p>嵩乳密禪師拈香云。這一瓣香。博嶺堂前密移一步。瀛山書內坐斷同風。刀斧斫不開。恩深父子。外方不敢論。功歸臣相。爇向爐中。端為供養博山堂上無異先師大和尚用酬法乳。</p>
</div>
<p class='juan'>列祖提綱錄卷第二十三</p>
</div><!-- end of div[@id='body'] -->
</body></html>