<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>列祖提綱錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu211' />列祖提綱錄卷第三十二</p><p class="byline">武林十八㵎理安禪寺住持婁東行悅集</p>
<div class='div-other'><a id='mulu212' />
<p class='h1'>請列職雜務提綱<span class='note-inline'>(修造　化主　發化主　監收)</span></p><p>五祖演禪師請修造上堂。白雲今日權將大宋世界作一面碁盤。先將東嶽泰山南嶽衡山西嶽華山北嶽恒山中嶽嵩山定却五方。次將五臺峨嵋支提羅浮以為相助。左畔則斜飛鴈陣。右邊則虎口雙關。遂舉手云。且道者一著落在什麼處。若知落處。便為敵手。若也未然。白雲試通箇消息。十九條平路。爭功勢未休。莫教一著錯。敗子卒難收。</p>
<p>虎丘隆禪師請修造上堂。如來三轉於大千。趙州半藏亦如然。其輪本來常清淨。一念承當誰後先。雖然。也是箇英靈漢始得。便乃橫身擔荷紹續宗風。立吾家萬世不朽之功。顯大丈夫兒特達之志。抱荊山玉握靈蛇珠。光耀叢林揮戈佛日。直得龍吟霧起虎嘯風生。象王行處絕狐蹤。獅子窟中無異獸。雖然如是。且道應緣垂手一句作麼生道。旃檀葉葉古風清。吹落人間香馥郁。</p>
<p>五祖演禪師請化主上堂。造化之功。祖宗門下。作天地發生之氣。春夏秋冬。決含靈顛倒之心。甯樂我淨。若據衲僧用處又且不然。變大地為黃金。攪長河為酥酪。猶未稱白雲在。忽有箇漢出來道。似恁說話只是箇貪心不足漢。自云。道著。參。</p>
<p>龍門遠禪師請化主上堂。一竿一笠一蓑衣。急水灘頭下釣絲。鈎上錦鱗容易得。蘆花深處月明歸。復舉古人問三尊宿。二龍爭珠誰是得者。一云得即失。一云老僧祇管看。一云誰是不得者。師云。得即失。著忙作什麼。老僧祇管看。看濟甚麼事。末後一語。誰是不得者。若人會得。祖師言句一大藏教自然不疑去。還明得麼。誰是不得者。非取亦非捨。馬載驢䭾時。便是歸來也。下座。</p>
<p>劍門分禪師請化主上堂。萬代金輪王子孫。糞衣綴鉢化朱門。箇中消息許誰會。多認枝頭落葉黃。箇中非愚亦非智。天上人間無有比。金粟如來笑點頭。落落英風振天地。君不見。劍門老。等閒擲下深深餌。不釣人間非與是。又不見。河沙諸佛為群生。橫也竪也沒纖忌。咄。一曲太平春復秋。十分高價未為酬。天邊紅日豈虗出。照世精明混眾流。下座。</p>
<p>保寧勇禪師發化主上堂。盡十方世界為一大陣。若聖若凡種種異類出此不得。釋迦為主將。文殊作先鋒。普賢為殿後。陣勢既圓。且道與什麼人相見。良久云。定光金地遙招手。智者江陵暗點頭。遂拈拄杖云。如今盡在保寧拄杖頭上。開甘露門示真實相。展縮無礙縱橫自由。還見麼。若也見得。真不掩偽。若也不見。分付諸方化主一任將向南州北縣。扶過斷橋水。伴歸明月村。卓一下下座。</p>
<p>發化主上堂。身披信施衣。口喫信施食。施者絕纖毫。受者無蹤跡。大施門正開。百千及萬億。信手拈將來。切忌從他覓。既不從他覓。向信手處道將一句來。有麼。若無。保寧自道去也。一封書信通消息。兩貼茶湯表信儀。</p>
<p>五祖演禪師發諸郡化主上堂。荷眾諸禪流。才能足機劃。逢人定有錢。見面寧無麥。<span class='corr'>已</span>是我家兒。久為物外客。溫柔一手擡。剛硬雙拳搦。牙爪一時全。勝南山白額。</p>
<p>圓悟勤禪師住雲居發化主上堂。火不待日而熱性相類。風不待月而涼氣相合。獨樹不成林。單絲不成線。建大廈非一木之能。濟巨川非一棹之力。所以道。眾毛成毬。聚鐵成[金*斧]。要須內外相應賓主和融。自然氣類相同羽毛相似。正與麼時如何。八萬四千非鳳毛。三十三人入虎穴。復有頌云。三十餘員雲水客。諸方分化力行持。山門庶事渾依賴。正是金毛奮迅時。真淨文禪師因發化主上堂。出家沙門當清淨自活。以乞食為正命。食不過分。離憍慢故。以乞法為正念。增長智慧不滯寂故。驀拈拄杖云。你有拄杖子與你拄杖子。你無拄杖子奪却你拄杖子。於此薦得。增汝智慧。破汝憍慢。火燄裏藏身。淤泥中出現。千手千眼大悲菩薩。一任神通變化。於此不薦。有清泉兮恣汝飲。有碧巖兮從汝棲。切忌寒猿深夜啼。</p>
<p>發化主後上堂。丐者月餘朝束裝。有煩知事首座大眾一動一靜寧不有勞。然則勞動若是道人分上無非佛事。所謂往復無際動靜一源。苟契神於動靜。則無滯於往還。心迹不生順逆何咎。此則於心無心。於事無事。又何妨於動靜往還之勤。其或得之者正乎心。失之者亂乎性。葢得失之自殊。非動靜之有異。乃拈拄杖擲下。喝一喝下座。</p>
<p>上堂發化主。舉王大王向雪峰會裏請晏監院住皷山。雪峰謂眾曰。有一隻聖箭子入九重城裏建立佛事去也。有孚上座去中路截住問云。承聞聖箭子入九重城裏去是否。晏云是。孚云忽遇三軍圍繞時如何。晏云他家自有通霄路。孚云與麼則離宮失殿去也。晏云何處不稱尊。孚遂回謂雪峰云聖箭子途中折了也。峰云他道什麼。孚舉前話。峰云奴奴他語也得。孚云和尚肐膊終不向外曲。師云。雪峰雖為一千五百人善知識。受侯王供養福報因緣即不無。若是佛法未在。洞山則不然。云和尚聖箭途中折了也。云他道什麼。師云待伊舉了拽拄杖打將出去。一使孚上座於後作箇本色衲僧。二與聖箭子出其鋒鋩。三與禪門作箇真正宗匠。為後人眼目。諸禪德。是也不是。有眼者辨取。良久云。洞山也有三隻聖箭子。各往一方作大佛事。莫有作家戰將向途中截住。將聖箭子總與摺折。却來洞山手裏請棒喫。有麼有麼。若無。明日普請向新豐亭上隨例喫茶相送。</p>
<p>洞山聰禪師發供養主示眾。住持之道。勞他十方高人。且實際理地不受一塵。佛事門中不捨一法。葢為清眾之故。所以忘勞。然盡大地作一箇餬餅。天下人盡得喫。唯有深沙神不得喫。怒發。將蒺䔧杖一棒瓦解氷消。</p>
<p>劍門分禪師發化主上堂。無拘繫。笑嘻嘻。惟佛與佛乃能知。時光不管急如箭。一鉢甘為賤乞兒。賤乞兒。何處去。影分泉落無窮數。水裏難尋月在天。㘞。百萬聖賢猶蹉過。</p>
<p>應庵華禪師請監收上堂。古來為法老尊宿。荷眾曾無有倦時。況是年來衰落甚。動為多與行相違。應須痛念平生事。著意披襟善護持。顆粒果能無滲漏。少林初不隔毫氂。</p>
<p>元叟端禪師請監收上堂。山鄉每憂旱。水鄉常畏潦。付託既得人。安用挂懷抱。古人云。千粒萬粒一粒生。只者一粒甚處生。歸堂喫茶。</p>
<p>愚庵及禪師請監收并謝雨上堂。今朝八月初一。天外雲收日出。夜來灌門龍王見大神變降注大雨。盡大地草木叢林稻禾菽粟皆得霑濟。隆教寺裏普請監收。箇箇得人。一年三百六十日管取粥足飯足。江南兩浙春寒秋熱。下座。</p>
<p>恕中慍禪師請監收上堂。兼謝天童藏主。以字不成八字不是。玲瓏巖頂白浪滔天。萬工塘中蓬塵漲起。分毫上定當。升合裏論量。收得來。放得去。隨緣剔脫觸處放光。可以起臨濟正宗。可以滅正法眼藏。雖然。若是箇中人聞與麼道。直須洗耳有分。且誰是箇中人。面如滿月目如蓮。天上人間咸恭敬。</p>
</div>
<div class='div-other'><a id='mulu213' />
<p class='h1'>舉名德兼法嗣立僧</p><p>真淨文禪師上堂。丹霞燒木佛。院主眉鬚落。又教中云。未見自作他受他作自受。若爾則禪門與教乘敵體相違。故丹霞自燒木佛旁僧受殃。未審此理如何。莫有人明得麼。良久云。若無人。唯澄公首座深明此理。希諸高德旦暮親而扣之就而明之。下座。</p>
<p>圓悟勤禪師舉杲首座立僧上堂。鶻兒未出窠。<span class='corr'>已</span>有摩霄志。虎子未絕乳。<span class='corr'>已</span>有食牛氣。況復羽翼成。況復爪牙備。奮迅即驚群。八面清風起。一條脊梁硬似鐵。一條白棒掀天地。相與建法幢。展衲僧巴鼻。</p>
<p>舉丹霞裕長老為人入室上堂。大眾。摩醯首羅揭示頂門正眼。摩竭陁國全提向上鉗鎚。壁立萬仞絕承當。孤光爍破四天下。所以道殺人刀活人劍。將錯就錯。上古之風規亦是今時之樞要。和泥合水。若論殺人刀不存毫末。活人劍橫屍萬里。須知殺中有活。擒縱人天。活中有殺。權衡佛祖。直饒說得殺活倜儻分明。山僧更問你覓劍在。正恁麼時。見麼。萬仞懸崖垂隻手。高峰共唱太平歌。復云。趙州道。趙州南石橋北觀音院裏有彌勒祖師留下一隻履。直至如今覓不得。諸人要知落處麼。問取丹霞和尚。</p>
<p>舉泰首座立僧上堂。大人具大見。大智得大用。一飛六月息。一諾千金重。滔天必江海。崔嵬必山嶽。先知覺未知。先覺覺後覺。打開無盡藏。運出無價珍。不依倚一物。顯示本來人。</p>
<p>舉悟和尚立僧上堂。只者是。大似撒沙向眼中。只者不是。還如注水向耳裏。直下無事。平地陷人。別有機關。墮坑落塹。且畢竟作麼生。祇園屈曲流泉急。鷲嶺巍峩雲出遲。復云。雲居開大洪爐。不止烹佛烹祖。但有一切持來烈燄堆中辨取。是則當處平和。不是切宜退步。煅出金剛眼睛。直得乾坤獨露。雖然到者田地。須知向上一路。還委悉麼。放將三聖瞎驢。踢殺大雄猛虎。</p>
<p>大慧杲禪師舉本顏二首座立僧上堂。驅耕夫之牛。奪饑人之食。趯翻大海水。拳倒須彌盧。生擒兕虎。活捉獰龍。猶未是衲僧本分事。作麼生是衲僧本分事。問取堂中二首座。</p>
<p>應庵華禪師舉西堂正法和尚立僧云。西天四七。唐土二三。天下老和尚無不以此頂[寧*頁]上一著。流通正法眼藏。顯示涅槃妙心。是故雲夢之竹天下之勁也。然而不矯揉不羽筈則不能以入堅。堂溪之金天下之利也。然而不鎔範不砥礪則不能以擊強。矯揉羽筈。鎔範砥礪。既妙至人之用。其赤手提持。解黏去縛抽釘拔楔。烹佛煅祖轉凡成聖。亦不出此箇端由。所謂善知識者是大因緣。其斯之謂歟。正當恁麼時如何。竚看汗血八駿駒。何啻日馳三萬里。</p>
<p>舉傑首座立僧上堂。一棒一條痕。一摑一手血。臨濟老瞎驢。至今猶未瞥。須彌頂上浪拍天。大洋海水無一滴。偉哉本色人。頂門亞三隻。辨龍蛇。百草頭。擒虎兕。一毫力。穿大地人鼻孔。坐斷衲僧搖舌。雖然。猶未撥動向上一竅在。且作麼生是向上一竅。問取堂中首座傑。</p>
<p>密庵傑禪師請前堂首座鶴林印和尚立僧上堂。佛法無人說。雖慧不能了。去却上頭關。面南看北斗。虗空挂劍。殺活臨時。鞭起臨濟瞎驢。放出五祖酸豏。盡大地人亡鋒結舌。扶竪佛祖正宗。還他過量人能持過量事。過量人<span class='corr'>已</span>見。過量事<span class='corr'>已</span>聞。且不涉言詮一句如何通信。下座煩知事頭首大眾詣首座寮扣問。</p>
<p>天目禮禪師舉國清枯樁曇和尚立僧上堂。謝三郎螺江釣魚。郁山主眯水騎驢。老盧負石蹋碓。長慶坐破團蒲。各人自守封疆。好與三十拄杖。只如閬州人說台州話又作麼生。問取國清和尚。</p>
<p>箬庵問禪師舉昱首座立僧上堂。眼裏不著沙。耳裏不著水。雖然俊俏衲僧。寧免守株待兔。眼裏著得須彌山。耳裏著得四大海水。橫來也著。竪來也著。一任象馬龍蛇拳踢蹴踏。且道憑箇甚麼得到與麼地。顧左右云。問取堂中第一座。</p>
<p>弘覺忞禪師舉山幢懷大師立僧上堂。萬里鼇鈎。葢為獰龍而下釣。千鈞之弩。豈因鼷鼠而發機。然道在人弘。事無一向。所以出群獅子天外吼音。敵勝丈夫隨方導物。磨礱臨濟吹毛劍。倜儻楊岐栗棘蓬。當可卷而懷之。遇奇人則拈出。眼光明爍四天下。噫氣卷舒六合雲。設若據令而行。直得無位真人與他鏤明脊骨。況乃入廛垂手。任是大悲菩薩更為額上栽眉。正恁麼時。滅却正法眼即且置。為我扶起破沙盆一句作麼生道。倒將浩瀚西江水。注作玲瓏妙密錘。復舉葉縣省禪師云。宗師血脉或凡或聖。龍樹馬鳴天堂地獄。鑊湯爐炭牛頭獄卒。森羅萬象日月星辰。他方此土有情無情。以手畫一畫云。俱入此宗。此宗門中亦能殺人亦能活人。殺人須是殺人刀。活人須是活人句。大眾。要識殺人刀活人句麼。問取前堂座元山幢懷大師。下座。</p>
</div>
<div class='div-other'><a id='mulu214' />
<p class='h1'>立僧後秉命普說</p><p>雪巖欽禪師道場立僧普說。禪客出問云。天氣秋高玉露垂。庭前黃菊綻東籬。臨濟德山施棒喝。不問知音更問誰。答云知音知後更誰知。進云。與麼則水向石邊流出冷。風從花裏過來香。答云閒言語。進云如何是德山棒。答云穿過你髑髏。進云如何是臨濟喝。答云還聞麼。進云。記得昔日臨濟和尚示眾道。我有時一喝如金剛王寶劍。有時一喝如踞地獅子。有時一喝作探竿影草。有時一喝不作一喝用。此意如何。答云從頭問將來。進云如何是一喝如金剛王寶劍。答云切忌傷鋒犯手。進云如何是一喝如踞地獅子。答云真箇可憐生。進云如何是一喝作探竿影草。答云不得面前背後。進云如何是一喝不作一喝用。答云却須參始得。進云。探竿影草驗來人。一喝須教海嶽昏。不是法王親的子。等閒誰敢踏渠門。云。且緩緩。進云。只如釋迦世尊四十九年橫說竪說。說不盡底事。今夜座元禪師如何布施。答云猶嫌少在。進云。選佛若無如是眼。宗風那得到如今。師拈起拄杖云。只者是德山棒。卓一下。只者是臨濟喝。伶俐漢向未舉<span class='corr'>已</span>前一提提得。水向石邊流出冷。風從花裏過來香。其或未然。更煩拄杖子借德山鼻孔與臨濟出氣去也。卓一下。金剛寶劍。卓一下。踞地獅子。卓一下。探竿影草。只如一喝不作一喝用。與前三喝是同是別。若謂是同。臨濟大師未肯點頭在。若謂是別。爭柰被德山老漢一串穿却鼻孔。畢竟德山臨濟二大老鼻孔與四十九年說不盡底相去多少。乃靠拄杖。復云。既隆釋種。須紹門風。諦審先宗。是何標格。豈不見臨濟三度扣黃檗。被六十拄杖如嵩枝拂相似。又不見德山於龍潭吹滅紙燭處脫然悟去。道窮諸玄辯若一毫置於太虗。竭世樞機似一滴投於巨壑。二大老可謂窮千聖之骨髓。徹萬法之根源。流芳後世垂範於叢林者矣。今時參學道流又須帶些子眼筋。覷破他古人敗闕處始得。若也覷得破。便見黃檗龍潭雖似金翅擘海直取龍吞。要且未免作死馬醫。臨濟德山是則不離當處獨跨大方。其柰捨長就短埋沒<span class='corr'>己</span>靈。要稱百世宗師未得在。道場門下不說覷破覷不破。盡是在他頂[寧*頁]上放屙底漢。如今既在者裏聚首片時。欽上座未免借堂上老人威光。掀翻海嶽撞碎太虗。也要大家證據。雖然。王令正嚴。豈可攙行奪市。今朝九月一打板坐禪。首座謂之表率。或恐一人半人新發意菩薩欲覷捕此道者未有入頭處。未有下手脚處。或工夫有間而不得成片段。或少有歡喜不復加鞭以求正悟。或<span class='corr'>已</span>有悟門為悟所迷。光影不脫礙正知見。或為勝妙快樂所罩。墮在解脫深坑轉身不得。或於古今差別機緣有意味可以㗖啄者。一一計較得行。無意味難於咬嚼者。又却分疎不下。或為一切奇言妙句奧理玄文障在八識田中拋捨不下。謂之雜毒入心。如油入麵永取不出。如今要得通上徹下一翻翻轉。須是將一則古人沒意智底話頭如生冤家與之作對。直是撲一交倒地始得。若是未有者箇消息。直饒行脚走盡天涯海角。口裏記盡落索。春秋打閒舖席。一似賣狼虎藥。只益戲論誑惑後昆。自<span class='corr'>己</span>衣單下半文不直底一著畢竟不曾摸著。若是真箇卒地斷嚗地折底漢。眼目動靜言語提持著。去離泥水脫略窠臼。一切處一切時只麼平帖帖地。那裏恁麼生生獰獰吒吒沙沙道。我無敵於天下者也。者箇喚作西天九十六種之數。誇張知解該抹聖賢。望吾佛祖之道遠之遠矣。若是具正因有志之士。莫被者一種壒圾性地泛濫心源。須信有正宗之下單傳直截之妙始得。如趙州一箇無字。真箇是一口吹毛利劍。可以破疑團斷生死。空萬法融古今。只貴利根上智。撥著便轉撩著便行。然後不妨與趙州老漢同一眼目同一受用。以至總萬別千差之要。開千差萬別之門。全賓全主全體全用。全放全收全生全殺。而總不外此矣。若是性根遲鈍操舍不行。却須竪起生鐵脊梁。向長連床上厚著蒲團挺身而坐。盡三百六十骨節與八萬四千毛竅併作一箇無字。握兩拳頭撐兩眼睛。一提提起便欲斬為兩段。能如是著鞭如是用力。何患乎不成片段。何患乎不到頭。似覺提不起時。轉覺熱悶悶時與昏昏擾擾時。却須全體一放放下。翻轉身來就地略行數步。於行處亦如是著鞭如是用力。只當下別是一般精神。又復翻身上蒲團挺身而坐。則胸次中灼然如銀山鐵壁。虗勞勞地靜悄悄地。何處有一絲毫動相有一絲毫異相。到者箇時節却不得守在者裏。又須翻身下地如坐而行。然後又復如行而坐。晝若不足繼之以夜。夜若不足繼之以旦。翻來覆去提去提來。不知不覺忽然拶透。如貧得寶似闇得燈。如雲開見日如水底火發。盡十方剎海是箇大圓鏡。盡十方剎海是箇自<span class='corr'>己</span>。謂之心空及第。見徹父母未生前面目。若說明大法透古今以盡佛祖之奧喻。如入海方始插得脚前面洪濤際天巨浪沃日那裏更在那裏。切不得聽人道。悟是表顯之說箇事本來成現。只消一笑知歸。是則固是。其柰隔壁摶謎青黃赤白長短方圓。畢竟不曾親見。被人掇在面前。分明是差珍異寶却喚作瓦礫磚頭。分明是瓦礫磚頭却喚作差珍異寶。又不得聽人道。參禪本是安樂法門。那裏有許多生生受受勞勞攘攘。只消默默提撕久久自契。者箇喚作死水浸石頭。永無醒動底分子。又不得聽人道。只者無字是箇繫驢橛子。只消提來頓在面前牢牢把定。繫住者一念子。念頭純熟自然到家。殊不知者一念子如燈焰焰如水涓涓。眨得眼來千里萬里。自非潑撒一回那裏被你把得定繫得住。又不得聽人道。只消於聞聲見色處領覧折旋。俯仰處承當。開口道著動步踏著。六根門頭一道神光晝夜未曾間歇。者箇喚作生死根本業識癡團。急須斬作三段。又不得聽人道。從無住本立一切法。本來無有山河大地明暗色空。無佛無祖無眾生無凡無聖。無善無惡無去無來無生無死。者箇喚作豁達空撥因果。莽莽蕩蕩招殃禍。又不得聽人道。坐斷主人翁不落第二見。著衣喫飯不借他力。山是山水是水僧是僧俗是俗。是法住法位世間相常住。似則也似。是則未是。如上所說竝是自作障礙自生退屈。自暴自棄自殘自虐。醫不得底偏僻之病。除是下一服換骨靈丹。出得一身白汗。然後即知傷寒傷熱傷饑傷飽盡是大休歇大安樂田地。與夫轉八萬四千毛病為八萬四千陀羅尼門。是身是病是草是藥。亦能殺一切人亦能活一切人。臨時加減對症修方一切在我。若是根本不牢元氣不足。莫教被人下一粒巴豆。便見通身發作面黑眼花。一時性命都討不見。若是識安危知休咎底漢。但是醍醐毒藥與你對面一翻翻却。於一毫頭別有通霄活路。如今都是口耳傳習訛謬方書。竝不見一人有神聖功巧之妙。悞人多矣。往往指見聞覺知揚眉瞬目為自<span class='corr'>己</span>。復引即心即佛與目前說法聽法一段歷歷孤明之語為證。然後舉是風動幡動不是風動不是幡動却喚者箇作初機公案。教你向者裏淘澄見地剔抉根源。然後又舉栢樹子麻三斤乾屎橛之類喚作單頭淺近公案。教你開口處識取話頭。然後又舉玄沙未徹趙州勘婆之類喚作試金石子。又喚作換眼睛烏豆。然後又舉百丈野狐女子出定之類。喚作宗門關鍵羅龍打鳳底鉗鎚。然後又舉馬祖一喝巖頭末後句之類。喚作向上爪牙衲僧巴鼻。以至從上老凍儂一時垂慈利物之要。莫不盡有印板上脫來底樣子。教你從頭穿鑿從頭註解。合著者箇樣子便喚作明大法透古今。殊不知幸然自是一箇淨潔琉璃瓶子。無端傾許多狼狼籍籍在裏了也。抑不知從上若佛若祖與夫盡天下老和尚只是共一箇舌頭。有時用一機千機萬機齊副。有時道一句千句萬句合轍。有時指千句萬句只是一機。有時提千機萬機只是一句。直得搖乾蕩坤葢天遮地。如擊石火似閃電光。搆得搆不得未免喪身失命。那裏有你取意觀瞻將心凑泊底分。又那裏似世間村秀才教小學自上大人讀到論語孟子毛詩周易一般。若如是又何用九年面壁立雪齊腰。只麼傳將去學將去便休。將知箇事是出世間法。須具出世間眼器量一肩擔取始得。若只逐旋扭揑逐旋<span class='corr'>摶</span>量逐旋分別。謂之以情意識測度如來不思議大圓覺海。如取螢火燒須彌山終不能著。縱饒築得一肚皮殘羮餿飯。還有一點用得也無。還瞞得一切人也無。縱饒瞞得他人。還瞞得自<span class='corr'>己</span>也無。縱饒瞞得自<span class='corr'>己</span>。還瞞得燈籠露柱也無。既瞞不得未免被森羅萬象在冷地笑你在。只如欽上座今夜恁麼口勞舌沸說七道八。且道還出得者一笑也無。若謂出不得。未免亦是西天九十六種之數。若謂出得。其柰有旁觀眼在。且道旁觀眼在甚麼處。夜深久立。伏惟珍重。</p>
</div>
<div class='div-other'><a id='mulu215' />
<p class='h1'>秉命入室後普說</p><p>雪巖欽禪師入室後普說。兄弟且在者裏聚首片時。待為你扭揑鼻孔劈析太虗一上。雖是好肉剜瘡。畢竟刀子是鐵。你還知一句中具三玄一玄中具三要麼。又還知賓中有主主中有賓。有時全賓是主有時全主是賓麼。又還知殺中有活活中有殺。有時全殺是活有時全活是殺麼。又還知開口不在舌上麼。又還知一手擡一手搦麼。若也於此明辯不下緇素不行。未免見人道是便道是道非便道非。正謂矮子看戲隨人上下。安知青布幕內元來有人。者箇說話莫道你未有田地底人摸索不著。只是參道者禪著青布衫漢十箇五雙渾侖吞棗。莫說用意識<span class='corr'>摶</span>量口耳沿習之輩。隨語生解逐句穿鑿定矣。須知道此逸格絕塵之妙。不得思量擬議。不涉見聞覺知。又須知道人人具足箇箇圓成。只為無量劫來為生死飄蕩無明業識蒙蔽。不得現前不得受用。如今要得向威音王以前一翻翻轉。須是信道者一著子真箇是我本有之物。決定不從人得。然後盡父母所生之體。天地所稟之氣。併作一口吹毛利劍。將自<span class='corr'>己</span>一條窮性命斬作兩段。颺在萬仞懸崖之下。直得森羅萬象徹底平沉。方謂之心空及第海印發光。苟或外此。直饒參得一肚皮。築得一布袋。臘月三十日未免手忙脚亂如落湯螃蠏。某在無準癡絕會下時。有箇朋友每每有一言半句膾炙人口。於古人旁敲暗打處亦自盡知落著。只是不曾做蒲團上自<span class='corr'>己</span>工夫。後來曾在諸方做藏主。氣高行輩。一日因打數頭閒官司。搆架不徹為他人所勝。因此鬱氣嘔血。致一疾弗救。於臨終時直得千生萬受求死不得死。每見朋友來問疾便道我參禪平生不曾做蒲團上工夫。不信有悟門。只在冊子著倒。將謂佛祖之道止於此矣。今日到者裏一點也用不著。勸你輩參禪莫如我一般。須是做靠實工夫始得。說了又眼淚下。者箇便是不信有悟門底樣子。死不知去處生不知來處。所謂生死事大無常迅速。轉眼便是來生。忽然一息不來。前路茫茫不知何往。撞入驢胎馬腹中總不見得。你輩初機晚進何不趂身強力徤打教徹去。者裏孤峰絕頂爐鞴之所。叢林溫煖百事現成。香積供養殊勝。若不向者裏打教徹去。可謂孤負佛祖孤負檀信孤負師友孤負自<span class='corr'>己</span>。一朝不恰好打箇手蹉脚跌。自<span class='corr'>己</span>若不明白。粒米莖虀悉用牽犂拽耙償他始得。豈不見夏間許多亡僧各各燒作一堆灰送在三塔裏了。如今在甚處安身立命。還知麼。若也不知。豈不是死不知去處。謂之死大。即今眼眨眨地在者裏問箇父母未生前面目。開口不得。豈不是生不知來處。謂之生大。灼然生死事大。須是把當一件無大至大底大事。竪起生鐵脊梁。討教明白始得。十二時中莫雜用心。莫只悠悠漾漾虗度時光。須是打教成一片始得。須是者一念子無絲毫間斷始得。古者尚道看經看教是雜用心。何況你白日起來只了逐東逐西七上八下。為人事役役者哉。古者又道。參禪學道是雜用心。參禪學道既是雜用心。却教你向那裏用心。喝一喝。含元殿裏何須更問長安。自是你一念馳求。不歇棄了現成活計。却欲登天入地別討生涯別求佛法。所以做盡伎倆。受盡辛勤轉加顛倒。若能直下頓歇馳求一念。則萬法當體寂滅萬法依舊熾然。行也得坐也得。著衣喫飯不是別人。山青水綠夜暗晝明。昏沉散亂生死涅槃總是自家縱橫遊戲得大自在法門。無一法可棄無一法可取。佛與眾生俱是假名殊無實義。雖然。你又須是<span class='corr'>己</span>眼自開冷地一笑。知道元在自<span class='corr'>己</span>屋舍中當軒大坐始得。若只逐旋扶籬摸壁傍人門戶。又是認驢鞍橋作阿爺下頷。則沒交涉矣。如適來為兄弟舉話。有一人半人開口不識語路。踏步不知高低。要登主人堂入主人室也恐未得在。如今大事為你不得。小事各自知當。彼此不須敗闕。牌且納還上方。</p>
</div>
<div class='div-other'><a id='mulu216' />
<p class='h1'>兩序進退提綱</p><p>楚石琦禪師進退兩序上堂。東邊底東邊去。西邊底西邊去。去去實不去。生鐵稱鎚被蟲蛀。來來實不來。燈籠沿壁上天台。且道不動尊居何國土。一鏃破三關。分明箭後路。</p>
<p>進退兩序上堂。千尺絲綸。意在錦鱗紅尾。一聲霹靂。要看攫霧拏雲。隨時有卷有舒。覿體無新無舊。光揚法社輔弼宗門。高蹈世表下視塵窟。總是當人受用處。還委悉麼。龍袖拂開全體現。象王行處絕狐蹤。</p>
<p>進退兩班上堂。虎豹文章全歸爪牙之力。鯤鵬變化必籍羽翼之功。法社要在得人。叢林自然增氣。睦州佐黃檗。楊岐輔慈明。相與建法幢。展衲僧巴鼻。</p>
<p>了庵欲禪師進退頭首上堂。宗門中有四種賓主。臨濟大師<span class='corr'>已</span>嘗點出。若也脚未跨門一一辨得。非唯不久當作唱導之師。抑且不謬為吾家種草。其或奴郎不辨玉石不分。要稱衲僧未得在。豈不見忠國師睡次丹霞適至。乃問侍者耽源云國師在麼。源云在即在只是不見客。霞云太深遠生。源云。莫道上座。佛眼也覷不見。霞云龍生龍子鳳生鳳兒。遂去。國師睡起源舉似前話。國師打二十拄杖趂出。丹霞聞云不謬為南陽國師。師喝一喝云。不解作客。勞煩主人。雖然。不因夜來鴈。爭見海門秋。</p>
<p>進退頭首并謝大雲長老上堂。一椎便就。揭開華藏十三重。不假一槌。抹過無邊香水海。兩堂下喝賓主歷然。照用同時與奪自在。便見大雲彌覆六合清風。甘澤順時百果成熟。且結角羅文一句作麼生道。趂時葢却屋。乘時刈却禾。輪納王租了。皷腹恣謳歌。</p>
<p>笑隱訢禪師進退兩序上堂。心空及第。選佛何必選官。荷負叢林。為眾一似為<span class='corr'>己</span>。報國為法擇人量才授職。如樂奏九成。左右進退無不合度。只如一喝分賓主照用一時行。諸人作麼生甄別。喝一喝。九萬里鵬纔奮迅。三千年鶴便翱翔。</p>
</div>
<div class='div-other'><a id='mulu217' />
<p class='h1'>挂鉢時請知事</p><p>真淨文禪師因請知事上堂。祖師門下燈燈相續心心相印。一燈滅而一燈然。一心隱而一心照。故萬般之事須籍心明。心若不明是事失準。諸禪德。要不失準麼。僧堂裏大家著力。</p>
<p>虎丘隆禪師請知事上堂。掩室摩竭。杜口毗耶。面壁九年。黃梅夜渡。簡點將來。翻成計較。殊不知日不待火而熱。月不待風而凉。雲從龍風從虎。作無作為無為。恁麼會得。便能恢張法席毗贊叢林。共建法幢流通正脉。敢問大眾。據令一句作麼生道。祇園今古饒春色。朵朵渾開薝蔔花。</p>
</div>
<div class='div-xu'><a id='mulu218' />
<p class='h1'>請兩序</p><p>圓悟勤禪師請兩序上堂。獨掌不浪鳴。獨樹不成林。建法幢。立宗旨。須是互為賓主安貼家邦。所以道。我若坐時你須立。我若立時你須坐。我若孤峰獨宿。你須偃息干戈。我若天上人間。你須三頭六臂。然後可以光揚佛日。且道浩浩之中如何辨主。是處是慈氏。無門無善財。下座。</p>
<p>元叟端禪師請兩序上堂。一心不生。萬法無咎。欲左即左。欲右即右。如頭之耳目。如身之臂肘。其進用也罔涉離微。其退藏也豈存窠臼。日午打三更。面南看北斗。</p>
<p>愚庵及禪師請兩序上堂。獨樹不成林。兩手鳴摑摑。老大小叢林。各要知時節。主事輔弼山門。頭首贊揚佛法。十方高人聚會。究取當頭一著。長老坐致太平。手裏把箇木杓。驀拈拄杖云。諸人從朝至暮啾啾唧唧說黃道黑。總在杓頭裏七出八沒。且道杓柄長多少。卓拄杖喝一喝。</p>
<p>全室泐禪師請兩序上堂。夢往天宮說法。是首座分上事。演出一大藏教。是藏主分上事。客來須看賊來須打。是知客分上事。終日擇火拈香。是殿主分上事。三呼三應是侍者分上事。作麼生是諸人分上事。遂卓拄杖云。但將飯向無心盌。自有人扶折脚鐺。</p>
</div>
<p class='juan'>列祖提綱錄卷第三十二</p>
</div><!-- end of div[@id='body'] -->
</body></html>