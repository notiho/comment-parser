<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石田法薰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1386-A</p><p>石田和尚。入破菴室。乳水相投。認取祖翁遺下一片荒田。隨水牯牛。牽犁拽杷。是菑是穫。普為一切。傾出所儲。作大受用。五處法會。雲集展鉢。隨其福力。各使屬厭。至若談笑起癈支傾。莫非遊戲如幻三昧。世緣欲辨。退藏於密。不知三月十五之最後垂誨。但得本莫愁末一句子公案。<span class='corr'>已</span>是合殺了也。諸仁者。於此薦得。方知這老漢。淵默雷聲。元有不死者在。淳祐六年九月廿日。滄洲子程公許。敬書于玉堂直廬。</p>
</div>
<div class='div-xu'><a id='mulu2' />
<p class='h1'>No. 1386-B</p><p>高峯小寺。石田最初說法所也。有單丁晝乞村落之風。開爐日。欲聚泥人聽法。泥人亦不可得。時高源無淮。即菴中嵒照。與余偕至。石田上堂。咲視云。些子死柴頭上火。大家著力試吹看。其孤寂中。詞氣若此。未久遷楓林。拈古。有黃龍易看頭面。難見心肝等語。雲巢稱之。痴絕笔之。淛翁亦曰。老僧只得避路。及入圓悟關則曰。雖是舊時車子。山僧也要橫推。後二十年南北兩山凡提唱。或平實嶮絕處。左轉右轉。皆生機活路。未易殫舉。姑以親所聞見者書之。若謂余鄉情未忘。請看是錄。淳祐丁未結制日。心月敬書。</p>
</div>
<div class='div-other'><a id='mulu3' />
<p class='h1'>石田和尚語錄目次</p>
<ul class="">
<li>序</li>

<li>卷第一
<ul class="">
<li>平江府高峯禪院語錄</li>

<li>平江府楓橋普明禪寺語錄</li>

<li>建康府蔣山太平興國禪寺語錄</li>
</ul></li>

<li>卷第二
<ul class="">
<li>臨安府淨慈報恩光孝禪寺語錄</li>

<li>臨安府景德靈隱禪寺語錄</li>

<li>請因緣普說</li>

<li>拈古</li>
</ul></li>

<li>卷第三
<ul class="">
<li>小參</li>

<li>法語</li>
</ul></li>

<li>卷第四
<ul class="">
<li>讚佛祖</li>

<li>偈頌</li>

<li>小佛事</li>

<li>行狀</li>

<li>祭文</li>

<li>跋</li>
</ul></li>
</ul></div>No. 1386
<p class='juan'><a id='mulu4' />石田和尚語錄卷第一</p>
<div class='div-other'><a id='mulu5' />
<p class='h1'>石田和尚初住平江府高峯禪院語錄</p><p class="byline">住隆興府龍泉資福禪寺門人師坦等編</p><p>師。於嘉定七年閏玖月二十二日。入院。</p>
<p>指三門云。此大解脫門。窮劫<span class='corr'>已</span>來。與諸人同出同入。今日因甚麼。翻成特他。良久云。只恐諸人忘却。</p>
<p>佛殿。燒香云。雲門一棒。高峰三拜。一家不知一家。各自保守疆界。</p>
<p>踞方丈云。高峰方丈。內外皆空。垂鈎四海。只鈎獰龍。</p>
<p>拈帖云。衲僧公驗。突出難辨。手眼通身。只得一半。且道。更有一半。在什麼處。却請維那注破。</p>
<p>入院上堂云。諸佛未出世。人人鼻孔遼天。出世後。香無消息。薰上座。今日打破面皮。人這門戶。別也<span class='corr'>无</span>他。只要盡大地人。箇箇知得。鼻孔元在面皮上。恁麼告報。諸人還甘麼。若也甘去。未必善因而招惡果。若也不甘。爭奈車不橫推。理無曲斷。眾中。莫有道得接手句底麼。若無。新長老失利。<span class='note-inline'>(謝詞不錄)</span>　復舉。大慈寰中和尚示眾云。老僧不解答話。只是識病。時有僧出。大慈便歸方丈。</p>
<p>師拈云。用向上爪牙。應向上時節。則不無大慈。點撿將來。只解答話。未識病在。且道。誵訛在什麼處。喝一喝。下座。</p>
<p>上堂。舉魯祖見僧來。便面壁。</p>
<p>師拈云。魯祖一旦垂慈。不知筋骨太露。高峰見僧來和南問訊。寒則言寒。熱則言熱。終不敢錯誤他一絲毫。何故。彼此出家兒。</p>
<p>散聖節上堂。有大聖人。出現世間。不言而化。無為而治。節逢瑞慶。萬國歡聲。金輪永御三千界。玉葉長敷億萬春。</p>
<p>冬節上堂。晷運推移。日南長至。佛法世法。因行掉臂。高峰更囑諸人。第一莫眠冷地。</p>
</div>
<div class='div-other'><a id='mulu6' />
<p class='h1'>住平江府楓橋普明禪寺語錄</p><p class="byline">嗣法門人　師坦　等編</p><p>師。於嘉定八年正月二十一日入院。上堂云。瞿曇拈花。達磨面壁。暗中書字。文彩<span class='corr'>已</span>彰。迦葉破顏微笑。神光斷臂安心。作業相似。來生我家。自此遞代相承。虗空釘橛。天下藂林浩浩地。皆言。我繼紹黃頭碧眼。各逞<span class='corr'>己</span>能。亂呈懵袋。殊不知。雕砂無鏤玉之談。結草乖道人之意。薰上座。雖則伎倆全無。終不作這般見解。既不作這般見解。畢竟如何施設。卓拄杖一下云。慣從五鳳樓前過。手握金鞭賀太平<span class='note-inline'>(敘謝不錄)</span>復華僧問百丈。如何是奇特事。丈云。獨坐大雄峯。僧禮拜。丈便打。</p>
<p>師拈云。一問一答。拈向一邊。若不是百丈老漢。幾乎腦門著地。今日若有問新楓橋如何是奇特事。只向他道。春日晴。黃鶯鳴。</p>
<p>佛涅槃上堂。仲春月望。瞿曇涅槃。波旬雙手舞。迦葉兩眉攢。冷地看來。總是閑月華。夜夜照長安。喝一喝。</p>
<p>上堂。金佛不度爐。木佛不度火。泥佛不度水。且道。真佛畢竟在什麼處。只知事逐眼前過。不覺老從頭上來。</p>
<p>上堂。一徑直。二周遮。衲僧會得。萬別千差。庭前閑放目。春盡尚餘花。老胡不合過流沙。</p>
<p>浴佛上堂。昔日。藥山與遵布衲。在殿上浴佛。藥山問遵云。汝只浴得這箇。且不浴得那箇。遵云。把將那箇來。藥山休去。大眾。藥山與遵布衲。一往一來。大似勞而無功。然雖恁麼。藥山休去。多少人作休去會。且不作休去會。畢竟如何會。下座。同到殿上。為諸人說破。</p>
<p>端午上堂。文殊令善財採藥云。是藥者採將來。善財遍採。無不是藥者。却來白云。無不是藥者。文殊云。是藥採將來。善財乃拈一莖草。度與文殊。文殊拈起示眾云。此藥。亦能殺人。亦能活人。</p>
<p>師拈云。善財採。文殊用。殺人活人。臨機變弄。直須親看海龍宮。莫看目前波浪湧。</p>
<p>上堂。舉僧問智門。蓮花未出水時如何。門云。蓮花。出水後如何。門云。荷葉。</p>
<p>師拈云。蓮花荷葉。意在言前。神僊妙訣。父子不傳。</p>
<p>上堂。大道体寬。無易無難。相頭買帽。此土西天。</p>
<p>上堂。舉昔日有一秀才。著無鬼論。一日鬼現身云。你道無我。聻。秀才無語。後來五祖道。當時只舉手作鵓鳩觜云。谷呱故。</p>
<p>師頌云。五祖鵓鳩啼。當機直下提。隔山尋蟻跡。能有幾人知。</p>
<p>中秋上堂。八月秋何處熱。杜衲僧猶未瞥。三更半夜眼聞。天上如何揀月。</p>
<p>上堂。教中道。如是知。如是見。如是信解。負心人不放債。楓橋這裏。見成買賣。價若相當。未在未在。</p>
<p>開爐上堂。舉丹霞過一院。凝寒。遂於殿中。取木佛燒火向。院主偶見。呵責曰。何得燒我木佛。霞以杖子撥火云。吾燒取舍利。主云。木佛何得有舍利。霞云。若無舍利。更請兩尊燒之。院主。自後眉鬚墮落。</p>
<p>師拈云。丹霞燒木佛。人貧智短。院主眉鬚落。彩奔齪家。更有末後著。留與諸人。火爐頭卜度。</p>
<p>上堂。舉佛眼和尚道。一日日。一時時。龍門老。心自知。</p>
<p>師拈云。大小龍門。未出陰界。楓橋道。一日日。一時時。口如鼻。眼似眉。左搓芒繩縛鬼子。倒將蒿箭射須彌。咄。</p>
<p>元正上堂。新年佛法。一切成現。明去暗來。三頭兩面。靈利衲僧。猶隔一綫。更問如何。腦後拔箭。</p>
<p>浴佛上堂。指天指地。小兒子戲。無可慇懃。澆杓惡水。</p>
<p>結夏上堂。九夏安居。眉毛[病-丙+斯]結。一人發真歸源。十方虗空迸裂。且道。迸裂後如何。老鼠㗸鐵。</p>
<p>上堂。舉僧問趙州。如何是趙州。州云。東門南門西門北門。</p>
<p>師拈云。諸人還會麼。物是定價。錢是足陌。</p>
<p>上堂。佛祖真機。曾無準的。鈎鎻連環。刀挑不出。石田有箇道處。未必諸人委悉。摩訶般若波羅蜜。甚深般若波羅蜜。</p>
<p>上堂。舉祖師道。心隨萬境轉。轉處實能幽。隨流認得性。無喜亦無憂。</p>
<p>師拈云。祖師恁麼道。成一切人。壞一切人。且道。利害在什麼處。具眼者辨取。</p>
<p>上堂。東弗于逮。西瞿耶尼。清清之水。遊魚自迷。</p>
<p>上堂。舉五祖頌云。庭開金菊宿根生。來雁新聞一兩聲。昨夜七峯牽老興。千思萬想到天明。</p>
<p>師拈云。五祖語路分明。知心者少。楓橋則不然。庭開金菊宿根生。來雁新聞一兩聲。猶握金鞭問歸客。夜深誰共御街行。</p>
<p>上堂。窮[病-丙+斯]煎。餓[病-丙+斯]吵。驢事未去。馬事到來。正當恁麼時。且道。還有祖意也無。古㵎青松下。千年長茯苓。</p>
<p>上堂。東去亦是上座。西去亦是上座。提水放火。看風使柂。七出八沒。儒雅風流。幾度黑風翻大海。何曾覆却釣魚舟。</p>
<p>上堂。舉僧問慈明云。行脚不逢人時如何。明云。釣絲絞水。</p>
<p>師頌云。老倒慈明為指迷。釣絲絞水出群機。時人貪看蘆花白。不見沙鷗隔岸飛。</p>
<p>臈八上堂。釋迦老子。忽覩明星。眼光打失。敗軍之將。不勞拈出。汝等諸人。一雙眸子。晝見日夜見星。莫行山下路。猿呌斷膓聲。</p>
<p>上堂。棒喝齊施。雷奔電掣。本參事中。總沒交涉。沒交涉有來由。昨夜三更失却牛。喝一喝。</p>
<p>上堂。舉乳源示眾云。西來的的意。不妨難道。莫有人道得麼。出來道看。時有僧出。源云。如今是什時節。你出頭來。</p>
<p>師拈云。乳源言中藏劒戟。這僧姦裏放癡憨。西來的的意。斫額望扶桑。</p>
<p>上堂。去却一。拈得七。通天大路。萬重鐵壁。楓橋心肝五臟一時剖出。臭骨頭信彩擲。百千萬種神通。只消道箇不必。</p>
<p>上堂。雲月是同。溪山各異。拽新羅。與占波鬪額。跛脚阿師。猶落第二。東西南北。甚處得來。好是明明說。從教鴨聽雷。</p>
<p>上堂。識得心。山岳沉。握金成土。握土成金。脚後脚前。見成行貨。少室峯前。交點不過。</p>
<p>冬至上堂。解語非干舌。能言不是聲。斬新提活句。冬後一陽生。</p>
<p>上堂。一言道盡。却成兩橛。擊鼓陞堂。子承父業。</p>
<p>上堂。出一藂林。入一叢林。不具參方眼。難透祖師心。地絕八荒。天無四壁。記得南泉昔年住菴日。有箇靈利道者。直至而今絕消息。</p>
<p>上堂。秋風高。秋葉脫。亂走衲僧。天涯海角。拈拄杖卓一下云。然雖如是。不出這箇。復靠拄杖云。放過一著。</p>
<p>上堂。觸目不會道。運足焉知步。倒腹傾膓。翻成露布。石田頂戴諸人。爭敢絲毫錯悞。却憶王老師。不打這破鼓。</p>
<p>靈隱長老至。上堂。舉羅山訪坦長老。坦至中路。煎茶迎之。親自過茶。羅山接盞。坦便問。此茶如何。山啜茶噴之。坦呵呵大笑。</p>
<p>師拈云。坦老勾賊破家。羅山就窠打劫。勘證將來。未免髑髏敲磕。且道。今日靈隱與楓橋相見。作麼生。彼此識羞。</p>
<p>上堂。達磨不會禪。夫子不識字。第一莫將來。將來不相似。諸人要會麼。卓拄杖一下云。出頭便死。</p>
<p>上堂。舉盤山和尚道。似地擎山。不知山之孤峻。如石含玉。不知玉之無瑕。卓拄杖一下云。可惜盤山老。剃髮著袈裟。</p>
<p>冬節上堂。不是世間法。亦非西祖意。晷運推移。日南長至。幽州江口石人。不道光陰虗棄。</p>
<p>上堂。一不成一。二不成二。喝水成水。敲骨出髓。眼有瞳人。色斯舉矣。</p>
<p>上堂。無心亦無法。非法亦非心。大勳不竪賞。柴扉草自深。</p>
<p>中秋上堂。通身無覓處。遍界不曾藏。閉目中秋坐。却笑月無光。</p>
<p>上堂。昨夜彎弓。射破虗空。七零八落。収拾不上。眾中莫有収拾得上底麼。直饒収拾得上。也免石田痛棒不得。何故。殺人可恕。無禮難容。</p>
<p>上堂。有祖以來。人皆錯會。錯則錯了也。石田。今日且作死馬醫看。遂拈拄杖。卓一下云。錯向甚麼處去。良久云。龍門客少。閙市人多。</p>
<p>上堂。隔江招手。診侯臨時。橫趍而過。必死之疾。楓林門前是路。元不隔江。衲子一任往來。未曾招手。何故。袈裟同肩。</p>
<p>臈八上堂。大地人人具眼。明星夜夜流輝。瞿曇不著便。失却一雙眉。後代兒孫那得知。一年一度亂針錐。</p>
<p>謝執事上堂。院無大小。眾無多寡。有箇折脚鐺兒。要人提上挈下。不墮功勳。不觸風化。千里追風看良馬。</p>
</div>
<div class='div-other'><a id='mulu7' />
<p class='h1'>建康府太平興國禪寺語錄</p><p class="byline">嗣法門人　了覺　師坦　等編</p><p>師。於嘉定十六年四月二日入院。</p>
<p>指三門云。透過牢關。縱橫獨步。脚頭到處生涯。誰道此山無路。</p>
<p>據方丈云。密庵應庵圓悟爐鞴。於此曾開。雖是舊時車子。山僧。却要橫推。莫有不甘底麼。喝一喝。</p>
<p>上堂。拈香云。此一辨香。恭為。</p>
<p>北闕之至尊。仰祝　南山之聖壽。遂<span class='corr'>斂</span>衣就座。僧問云。佛佛授手。祖祖相傳。只如佛祖未興時。如何通信答云。不勞懸石鏡。天曉自分明。僧云。恁麼則正法眼藏流通去也。答云。也是杓卜聽虗聲。僧云。法輪纔轉。凡聖交參。正恁麼時。如何祝　聖答云。萬象齊呼萬歲聲。僧云。祝　聖<span class='corr'>已</span>蒙師指示。向上宗乘事若何。答云。六耳不同謀。僧云。謝師答話。便禮拜。</p>
<p>師乃云。佛佛授手。祖祖相傳。正法眼藏。千古流通。涓滴不漏。毫髮不移。今日委在新蔣山手裏。一向恁麼去。盡大地是箇荒岑。一向恁麼來。無限人掠虗空過。去此二途。莫有知得新蔣山落處底麼。良久云。不是僧繇手。徒說繪丹青。<span class='note-inline'>(敘謝不錄)</span>復舉寶公。令人傳語思大和尚云。何不下山教化眾生去。一向目視雲漢作麼。思大云。三世諸佛。被我一口吞盡。何處有眾生可度。</p>
<p>師拈云。大小思大把不定。輕輕被寶公一拶。便乃和身掇轉。石田辭楓林上蔣山。不見有諸佛可吞。不見有眾生可度。且道。畢竟如何為人。良久云。橫按鏌鎁全正令。太平寰宇斬癡頑。</p>
<p>上堂。鍾山乍住。百事隨宜。無可不可。左之右之。些子不通方處。料想諸人未知。且道。那裏是鍾山不通方處。後五日看。</p>
<p>請首座掛牌上堂。舉古舉今。和泥合水。說心說性。畫虎成狸。所以道。千人排門。不如一人拔關。一人拔關。千人萬人。得到無疑安樂之地。且道。誰是拔關者。下座。同知事頭首大眾。勸請清真和尚。</p>
<p>上堂。石中有玉。沙裏無油。德山臨濟。未出常流。却憶寒山子。時臨古渡頭。</p>
<p>謝首座上堂。舉雲門大師示眾云。平地上死人無數。透過荊棘林者是好手。時有僧出云。恁麼則堂中第一座。有長處也。雲門云。蘇嚕蘇嚕。</p>
<p>師拈云。雲門眼空四海。氣宇如王。却被這僧輕輕一揑。便見隱身無路。若是蔣山。待他道恁麼則堂中第一座有長處也。只向他道。龍虵易辨。衲子難瞞。</p>
<p>上堂。恁麼恁麼。義出豐年。不恁麼不恁麼。儉生不孝。明眼漢。沒窠臼。喝水成氷。將無作有。玉殿瓊樓一莖草。噁。蔣山今日。無端平地為人作保。</p>
<p>上堂。法爾不爾。如何指南。古佛露柱。晝夜交參。蔣山雖恁麼道。西天有人不甘。</p>
<p>結制上堂。四月十五結。虗空遭火爇。此土與西天。同途不同轍。既是同途。為什麼却不同轍。鎮州蘿蔔并州鐵。</p>
<p>端午上堂。今朝五月五。石田無剩語。打破鬼門關。三更日卓午。明眼衲僧迷却路。</p>
<p>上堂。見成公案。打疊不辨。千載聞名。不若一回親見。且道。親見後如何。有口只堪喫飯。</p>
<p>上堂。深山巖崖中。逈絕無人處。箇事分明。十成顯露。擬著便乖張。不擬成差互。趙州親見南泉。百丈曾參馬祖。</p>
<p>上堂。舉僧問洞山。寒暑到來如何回避。山云。向無寒暑處回避。僧云。如何是無寒暑處。山云。寒時寒殺闍梨。熱時熱殺闍梨。</p>
<p>師拈云。田地穩密。關竅玲瓏。識得無寒暑處。任他寒暑相攻。箇裏同途轍不同。</p>
<p>中秋上堂。舉長沙岑禪師。一夕與仰山翫月次。仰山云。人人盡有這箇事。只是用不得。長沙云。恰是倩汝用去。仰云。你作麼生用。長沙乃一踏踏倒仰山。仰山起來云。你直似箇大虫。</p>
<p>師拈云。長沙。見處雖親用處麁。仰山。口裏相呼肚裏狡。灼然好箇大虫。可惜<span class='corr'>已</span>傷牙爪。</p>
<p>上堂。舉顯英上座到慈明。明問。近離甚處。云金鑾。夏在甚處。金鑾。去夏在甚處。云金鑾。前夏在甚處。云金鑾。先前夏在甚處。云何不領話。明云。我也不能勘得你。教庫下奴子勘你。且點一盞茶。與你濕觜。</p>
<p>師拈云。焦塼打著連底凍。赤眼撞著火柴頭。將軍但得嘉聲在。何必榮封萬戶侯。</p>
<p>上堂。見聞覺知。行住坐臥。眨上眉毛。早<span class='corr'>已</span>蹉過。赤脚唱山歌。路上無人和。</p>
<p>上堂。從上若佛若祖。天下老和尚。卓拄杖一下云。盡向這裏乞命。又卓一下云。大赦咸放。</p>
<p>上堂。直下是。直下是。鈍鳥不離窠。良駒千萬里。德山老漢。三十年不曾打著獨脫底。蔣山門下。還有獨脫底麼。也要擎茶掃地。</p>
<p>上堂。身心一如。身外無餘。長安雖樂。不是久居。</p>
<p>元宵上堂。我見燈明佛。一翳在眼。本光瑞如此。空花亂墜。山是山。水是水。衲僧家眼見耳聞。有甚碑記。咦。玄沙道底。玄沙道底。</p>
<p>上堂。禪非意想。道絕功勳。青天白日。有迷路人。莫有不迷者麼。収得安南。又憂塞北。</p>
<p>上堂。靈雲見桃花悟道。蛇鑽鼠穴。溈山道。從緣入者。永無退失。憂人之憂。如<span class='corr'>己</span>之憂。玄沙道。敢保老兄未徹在。樂人之樂。如<span class='corr'>己</span>之樂。若是廣寒攀桂人。連枝帶葉和根拔。</p>
<p>上堂。兩日晴。三日雨。衲僧皮草無㬠㫰處。蔣山打草。只要驚虵。白玉無瑕却有瑕。</p>
<p>上堂。田地穩密底。針劄不入。神通遊戲底。縱橫自在。若到蔣山這裏。未<span class='corr'>免</span>一時列下。黃金終不和沙賣。</p>
<p>謝後堂書記上堂。言詮不及處。文彩未生時。電光石火。猶尚遲遲。直下橫身擔荷得。藕絲牽動五須彌。</p>
<p>上堂。把定重關。諸人性命。在山僧手裏。放開一線。山僧性命。在諸人手裏。而今也不把定。也不放開。山僧即是諸人。諸人即是山僧。三十年後。莫道蔣山和泥合水。</p>
<p>結制上堂。以大圓覺。無繩自縛。為我伽藍。凡聖交參。身心安居。換水養魚。平等性智。落在第二。莫教辜負兩莖眉。九十日從今日始。</p>
<p>上堂。明如日。黑如漆。一犬吠虗。千猱啀寶。山僧有口。多時掛壁。却煩拄杖子。與諸人通箇消息。卓拄杖一下云。東土衲子心麤。西天蠟人淚滴。</p>
<p>端午上堂。今朝端午節。鍾山強饒舌。家無白澤之圖。妖恠自然消滅。滅滅。夜行一任貪明月。</p>
<p>上堂。有祖以來。無人奈何。德山臨濟。特地干戈。拍膝一下云。水到滄溟不是波。</p>
<p>上堂。未過蔣山關。須過蔣山關。過得蔣山關。呼喚不回。牢籠不住。平地鼓洪波。青天撒白雨。石田笑嘻嘻。未敢輕相許。何故。射虎不真。徒勞沒羽。</p>
<p>上堂。平如鏡。爛如泥。迷則迷於悟。悟則悟於迷。禹力不到處。河聲流向西。</p>
<p>上堂。舉僧問巴陵。祖意教意。是同是別。陵云。鷄寒上樹。鴨寒入水。</p>
<p>師拈云。巴陵雖則不負來機。要且二頭三首。或有人問蔣山祖意教意是同是別。只向他道。江南成橘。江北成枳。且道。還有優劣也無。具眼者辨取。</p>
<p>上堂。拈拄杖示眾云。敲空作響。擊木無聲。更若不會。蔣山拄杖子。即今入淨妙國土。重說解脫法門。遂卓一下。下座。</p>
<p>上堂。撥塵見佛。佛亦是塵。諸人若向這裏歇得去。上無攀仰。下絕<span class='corr'>己</span>躬。十二時中。復有何事。雖然如是。照顧撞著杜順和尚。</p>
<p>上堂。道非物外。物外非道。蔣山。每日方丈裏接客。僧堂裏坐禪。且道。是道是物。諸人若辨得出。與你一腰裩。</p>
</div>
<div class='div-other'><a id='mulu8' />
<p class='h1'>臨安府淨慈報恩光孝禪寺語錄</p><p class="byline">嗣法門人　了覺　師坦　等編</p><p>入三門。示眾云。慧日峯高。門庭壁立。放一線開。從這裏入。</p>
<p>據方丈云。一徑直。二周遮。擒虎兕。辨龍蛇。白玉無瑕却有瑕。</p>
<p>拈勑黃云。九重降旨。闔國咸知。一句當頭。諸人未委。只如新長老。還委麼。良久云。寧可截舌。不犯國諱。</p>
<p>登座示眾云。向上一路。千聖不然。目前無異草。脚下有青天。遂驟步登座。拈香云。恭為祝延今上皇帝聖壽。萬歲萬歲萬萬歲。恭願。百千諸佛。保聖壽於無疆。億萬斯年。等金剛而不壞。</p>
<p>此一瓣香。恭為皇太后。祝延聖壽。伏願大安大榮。永對無窮之問。時萬時億。獨觀有道之長。</p>
<p>此一瓣香。奉為少傅樞使大丞相國公。大參相公。同知樞密相公。簽書樞密相公。判府安撫侍郎。都運寶文都承。合朝文武宷僚。資陪祿筭。伏願。乃武乃文。盡忠盡孝。永作天朝柱石。長為聖主股肱。</p>
<p>此一瓣香。奉為　前住安吉州鳳山資福破菴大和尚。不圖報德酬恩。索性一番鈍置。</p>
<p>遂欽衣就座。時有僧出。問云。南屏山下。慧日峯前。選佛場開。請師祝　聖。答云。天高羣象正。海闊百川朝。僧云。祝聖<span class='corr'>已</span>蒙師指示。只如選佛場中。還有心空及第底麼。答云。人人常光現前。箇箇壁立萬仞。僧云。可中忽有个不入這保社。和尚還肯他也無。答云。三十拄杖。且行別時。僧云。何不當面分付。答云。不識痛痒漢。僧便禮拜。</p>
<p>師乃云。見聞覺知是法。法離見聞覺知。未入南屏門。湖天蕩漾。魚鳥忘機。既入南屏門。樓閣崢嶸。金碧奪目。坐底見立底。立底見坐底。妙圓通悟。正在茲時。堪報不報之恩。共助無為之化。其或未然。新長老重重失利。</p>
<p><span class='note-inline'>(謝詞不錄)</span>　復舉太宗皇帝。因僧朝見。乃問。卿近離甚處。僧云。廬山臥雲菴。太宗云。臥雲深處不朝天。因甚到此。僧無語。雪竇代云。難逃至化。</p>
<p>師拈云。太宗大人具大見。這僧大智得大用。雪竇雖則不負來機。未免鰕跳不出。若是新長老。當時只對云。今日小出大遇。且道。還契得聖意也無。良久云。慣從五鳳樓前過。手握金鞭賀太平。</p>
<p>謝執事上堂。眾流成海。眾毛成毬。一棚俊鶻。儒雅風流。石田無一事。坐地看楊州。</p>
<p>上堂。石田乍到。人事紛紛。拈得鼻孔。失却眼睛。佛法二字。不怕爛却。且聽諸方行棒喝。</p>
<p>浙翁遺書至。上堂。千五百人善知識。不念吾宗正岑寂。五峯趯倒浪翻空。大地山河俱失色。金風體露。葉落歸根。只堪惆悵不堪陳。</p>
<p>上堂。不結毗盧印。那弘古佛心。明月照幽谷。寒濤助夜砧。</p>
<p>師云。法華山裏舉師叔。空擔片板。直至而今。不是石田提掇。幾乎只麼平沉。幾箇聞絃解賞音。</p>
<p>滿散寧宗小祥上堂。至人變化。體妙難名。去來不以象。動靜不以形。通途自寥邈。何處不稱尊。更無一法可當情。直踏毗盧頂上行。</p>
<p>蔣山長老至。上堂。獨能崗上。慧日峯前。雲月是同。溪山各異。正法眼破沙盆。勸君更盡一杯酒。西出陽關無故人。</p>
<p>上堂。風蕭蕭。雨蕭蕭。絲毫不動。平步丹霄。便恁麼去。南山門下土亦難消。</p>
<p>上堂。赤肉團上。壁立萬仞。臨濟德山。因邪打正。羅紋結角。百匝千重。等閑拋一釣。驚起碧潭龍。</p>
<p>上堂。寸絲不掛。赤肉猶存。黃頭碧眼。呌屈無門。我行荒草裏。汝又入深村。</p>
<p>上堂。萬古長空。一朝風月。有祖以來。話作兩橛。石田好是明明說。八十翁翁嚼生鐵。</p>
<p>元正上堂。古今日月。依舊山河。新年佛法。特地干戈。卓拄杖一下云。水到滄溟不是波。</p>
<p>上堂。盡大地不是自<span class='corr'>己</span>。參天荊棘。盡大地總是自<span class='corr'>己</span>。滿目塵埃。橫三竪四。揑聚放開。要與南山相見。還我第一籌來。</p>
<p>謝諸山上堂。明如日。黑如漆。通天大路。萬重鐵壁。南山口似血盆。爭敢妄通消息。何故。明眼人前。</p>
<p>上堂。至道無難。惟嫌揀擇。山河大地。日月星辰。草木叢林。鳥獸人畜。什麼處是揀擇。良久云。不是龍門客。切忌遭點額。</p>
<p>佛涅槃上堂。一生空拽露布。末後又把不住。滅度不滅度。總非吾弟子。破布囊盡底翻出。蒼天中更添冤苦。可惜黃金成糞土。</p>
<p>上堂。不著佛求。不著法求。不著僧求。春花爛熳。春事綢繆。若將春意會。特地惹春愁。</p>
<p>浴佛上堂。悉達今朝出母胎。無端滿目是塵埃。山僧傾倒西湖水。索性從頭洗一回。既不洗塵。亦不洗體。畢竟洗箇什麼。下座。同詣殿上。與諸人說破。</p>
<p>結制上堂。四月十五同結。此土西天不別。殺盡安居。只得一橛。楊花不是天邊雪。</p>
<p>上堂。是句亦剗。非句亦剗。公案見成。打疊不辨。瞎驢趂隊過新羅。臨濟德山空眨眼。</p>
<p>上堂。眼似流星。機如掣電。過得南山門。未見南山面。莫有要見南山底麼。天氣稍熱。別時相見。</p>
<p>滿散壽慶節上堂。摩耶佛母。現女主身。退藏於密。得一以寧。貴無敵。富無倫。節逢壽慶。四海歡聲。願將西祖真消息。仰祝皇齡萬萬春。</p>
<p>上堂。一不成。二不是。建立乖宗。掃除失旨。忽有箇衲僧出來道。總不恁麼。南山棒折。也未放你。三十年後。忽然瞥地。</p>
<p>上堂。佛法不離日用。日用百發百中。衲僧家動弦別曲。葉落知秋。因什麼十箇有五雙。問著口似匾檐。人貧智短。馬瘦毛長。</p>
<p>解夏上堂。僧問。風穴九夏賞勞。請師言薦。穴云。一把香蒭拈未暇。六環金錫響搖空。</p>
<p>師拈云。血脉相連。箭鋒相拄。則不無風穴老人。點撿將來。未免小慈妨大慈。南山則不然。忽有人問九夏賞勞請師言薦。拈棒便打。何故。南山從來不敢辜負衲僧。</p>
<p>中秋上堂。舉盤山道。心月孤圓。光吞萬象。光非照境。境亦非存。光境俱亡。復是何物。</p>
<p>師拈云。大小盤山。坐在黑山下。南山則不然。光境俱亡。一任將南作北。</p>
<p>上堂。佛法二字。不怕爛却。俊快衲僧。隔墻見角。臨濟德山。蹉過一著。</p>
<p>上堂。巧盡拙出。水到渠成。舉足下足。十字縱橫。三千里外。<span class='corr'>已</span>被南山換却眼睛。若也不信。試摸索看。</p>
<p>上堂。雪峯輥毬。禾山打皷。要覓旨歸。月不破五。</p>
<p>上堂。取不得。捨不得。狀不得。西天碧眼胡。盡力道不識。識不識。臨際德山。太平姦賊。</p>
<p>上堂。息慮迷源。明機自昧。祖師知有處。諸人不知。諸人知有處。祖師不會。知不知。會不會。國有憲章。三千條罪。</p>
<p>上堂。有祖以來。遞相欺誑。兩兩三三。隔靴抓痒。山僧有口未曾開。早<span class='corr'>已</span>龜毛長數丈。</p>
<p>上堂。舉僧問雲門。如何是雲門一曲。門云。﨟月二十五。</p>
<p>師云。見得徹。用得親。陽春不同調。入水見長人。可惜黃金如糞土。撒向閻浮人不顧。</p>
<p>謝維那上堂。飽藂林。沒量漢。法戰當先。清機歷掌。假饒千佛出頭。也下一槌定當。何故。南山門下。令行一半。</p>
<p>上堂。深聞淺悟。淺聞深悟。只知貪程。不覺蹉路。莫有不蹉路者麼。識取最初一步。</p>
<p>上堂。盡大地爍石流金。諸人總道熱。惟有南山主丈子。三百六十骨節。八萬四千毛竅。冷颼颼地。諸人還信得及麼。若信不及。三十年後。暗裏點頭。莫道山僧多口。</p>
<p>上堂。天無門。地無戶。文殊維摩。撒手歸去。衲僧向這裏插得觜。南山分半院與你住。</p>
<p>上堂。深固幽遠。無人能到。山前一片閑田。松竹清風浩浩。缺齒老胡不得妙。</p>
<p>上堂。九年坐兀兀。胡僧無妙訣。長安路坦然。夜行人不絕。</p>
<p>結夏上堂。布袋頭結。聖凡路絕。蠟人冰。鵝護雪。西天恁麼。此土還別。且道。那裏是別處。今日南山咬著舌。</p>
<p>上堂。舉德山示眾云。問即有過。不問又乖。時有僧出禮拜。山便打。僧云。某甲話也未問。因甚打某甲。山云。待你開口。堪作什麼。</p>
<p>師拈云。大小德山。龍頭蛇尾。當時這僧道。某甲話也未問因甚打某甲。便與脫下衲衣。痛打一頓。他若是箇漢。也須別有生涯。</p>
<p>上堂。竿頭絲線。不犯波瀾。量外機關。豈循途轍。只如德山棒臨濟喝。且道。是竿頭絲線。是量外機關。若不得流水。還應過別山。</p>
<p>上堂。直下是。直下是。沒量大人。擡脚不起。可怜伎死杜禪和。猶是曉曉掛唇齒。南山。只向他耳邊低聲道。玄沙道底。</p>
<p>上堂。前佛紀綱。後佛性命。衲僧腰間古曆日。定是三年逢一閏。雖然恁麼。不知東平打破鏡。何似靈雲打破鏡。良久云。參。</p>
<p>上堂。金將石試。玉將火試。且道。衲僧將什麼試。良久云。敗也敗也。</p>
<p>上堂。欲得見前。莫存順逆。祖師恁麼道。猶費牙頰在。南山則不然。順自順。逆自逆。日炙風吹。一片頑石。</p>
<p>上堂。溪東溪西水牯。四海五湖皇化。俱胝指頭禪。一生受用不盡。趙州無揀擇。五年分疎不下。南山忍俊不禁。卓拄杖一下云。今日輕酧重價。</p>
<p>上堂。舉僧問古德。萬境來侵時如何。德云。莫管他。師拈云。大小古德。早<span class='corr'>已</span>著忙。若有人問南山萬境來侵時如何。只向他道。喚什麼作萬境。雖然如是。若無舉鼎㧞山力。千里烏騅不易騎。</p>
<p>上堂。僧問雲門。如何是超佛越祖之談。門云。餬餅。師云。諸人還識雲門麼。肥儱俑無腹孔。不識字有錢用。</p>
<p>解夏上堂。假使心通無量時。歷劫何曾異今日。且道。今日事作麼生。西天蠟人冰樣冷。東土師僧未點頭。</p>
<p>上堂。祖師道。不用求真。唯須息見。若也息去。諸佛淨妙國土。在汝諸人眉毛眼睫裏。若也不息。一任撞墻撞壁。</p>
<p>上堂。舉資福示眾云。隔江望見資福剎竽便回去。脚跟下好與三十。何況更過江來。有僧才出。資福便喝云。不堪共語。</p>
<p>師拈云。資福老漢。雖則盡力提持。爭奈無途轍中。翻成途轍。南山見處。又作麼生。鉢盂口向天。</p>
<p>上堂。真空不礙有。真空不異色。拈起拂子云。且道。是有不是有。是色不是色。若是伶俐衲僧。便好乘時變豹。儻若躊躇。却被拂子穿却鼻孔。</p>
<p>上堂。一夏過半。久參事慢。伶俐衲僧。一咬便斷。且道。斷後如何。有口只堪喫飯。</p>
<p>上堂。僧問六祖。黃梅佛法。是什麼人得。祖云。會佛法人得。僧云。和尚還得麼。祖云。我不得。僧云。為甚不得。祖云。我不會佛法。</p>
<p>師拈云。殺人可恕。無禮難容。</p>
<p>上堂。佛法二字。平地波翻。洗脚上舡。<span class='corr'>已</span>傷物義。卓柱杖一下云。切忌停囚長智。</p>
<p>上堂。舉長慶陞堂。大眾集定。長慶拽出一僧云。大眾禮拜這僧。又云。且道。這僧有甚長處。却教大眾禮拜。眾無對。</p>
<p>師拈云。明明向道。尚自不會。何況盖覆將來。長慶勞而無功。未免傍觀者哂。</p>
<p>謝梅山西堂。上堂。舉長慶和尚道。撞著道伴交肩過。一生參學事畢。</p>
<p>師拈云。長慶恁麼道。鈍置道伴不少。只如道伴來交肩。還有參學事也無。不是知心者。徒勞話歲寒。</p>
<p>上堂。不坐空王殿。不掛本來衣。何須便恁麼。切忌未生時。諸人還見古人麼。渾家送上渡頭舡。</p>
<p>上堂。舉法眼云。三通皷罷。簇簇上來。佛法人事。一時周畢。</p>
<p>師拈云。大小法眼。泥裏洗土。南山道。三通皷罷。簇簇上來。諸人減却多少威光。南山入地三尺。</p>
<p>上堂。當頭一句。無過直與。南山有口。不敢錯舉。何故。笑破露柱。</p>
<p>上堂。祖師門下。尺水丈波。若也覰得破。輪王髻中珠。分文不直。若覰不破。迦葉糞掃衣。價重娑婆。千箇萬箇伎死禪和。臨濟德山將奈何。</p>
<p>結制上堂。禁足護生。西天此土。盡是死門。終非活路。忽有一箇聽事不真底衲僧。出來道。某甲足也不禁。生也不護。黃連和根煑。也未是苦。</p>
<p>上堂。從上佛祖。逆風揚塵。後代兒孫。日中迷路。却憶禾山老古錐。逢人偏道解打皷。</p>
<p>上堂。高亭見德山。隔江招手。高亭橫趍而過。師召大眾云。高亭雖則一期逞俊。爭奈與德山。猶隔江在。錢塘江上。衲子往來如織。山僧不曾招手。莫有橫趍而過底麼。良久云。誰信你。</p>
<p>上堂。東頭貴買。西頭賤賣。田地穩密衲僧。不妨遊戲自在。若到南山門下。別有一竅。勘過了打。</p>
<p>上堂。開口道不著。偶爾成文。開口道得著。猶隔海在。挑囊負鉢。兩兩三三。漿水錢且置。草鞋錢教誰還。</p>
<p>上堂。直截一句。無人能舉。四七二三。天下老和尚。總是望雲上樹。到這裏。南山合作麼生。仲冬嚴寒。各自且歸暖處。</p>
<p>上堂。和尚子莫妄想。懷州牛喫禾。益州馬腹脹。南山饒你七穿八穴。也未免手中痛棒。何故。透得龍門。風波更險。</p>
<p>上堂。雲門到乾峯云。請和尚答話。峯云。到老僧也未。門云。恁麼那。恁麼那。峯云。將謂猴白。更有猴黑。</p>
<p>師拈云。相見不須瞋。君窮我亦貧。謂言侵早起。更有夜行人。</p>
<p>上堂。南斗七。北斗八。風來樹動。魚行水濁。諸人三十年後眼開。莫道南山有口無舌。</p>
<p>解夏上堂。九十日安居。徧地無行路。意不停玄。眼不掛戶。布袋頭開。乾坤獨露。萬里寸草無。踏著不相似。</p>
<p>別浦和尚至。上堂。全提向上。猶涉程途。橫按拄杖云。大用現前。不存軌則。南山。今日大用去也。諸人各自照顧眼睛鼻孔著。靠拄杖云。休休。明眼人前。</p>
<p>上堂。推不進前。約不退後。臨濟白拈。未是好手。南山不惜兩莖眉。玉筯空將撑虎口。</p>
<p>上堂。吾常於此切。密意在汝邊。麟龍不為瑞。鶴龜自成僊。</p>
<p>上堂。佛祖行不到處。行一步。佛祖說不到處。說一句。且道。德山何以卓牌於閙市。殷人以栢。周人以栗。</p>
<p>上堂。東西南北。[祝/土]著磕著。四維上下。天平地平。佛法大有在。只是無人證明。咄。我行荒草裏。你又入深村。</p>
<p>上堂。驀拈拄杖。召大眾云。百千法門。無量妙義。拄杖子只作一句。為諸人說破。遂卓一下云。若更脚後脚前。山僧沒量罪過。</p>
<p>上堂。長者長法身。短者短法身。袖頭打領。腋下剜襟。即不問。你諸人。紫湖門下立箇牌。且道。明什麼邊事。</p>
<p>上堂。棒喝交馳如雷掣。顛言倒語三寸舌。南州打到北州頭。甕裏何曾失却鱉。</p>
<p>破菴忌日燒香。養子不及父。家門一世衰。過山尋蟻跡。能有幾人知。遂燒香云。老和尚。你知我知。莫教漏泄天機。</p>
<p>上堂。目前法目前包褁。壁觀婆羅門。九年覰不破。覰得破。海壇馬子似驢大。</p>
<p>上堂。知有底道不得。道不得底却知有。一處不通。兩處失功。驀拈拄杖云。南山。今日且作死馬醫。卓一下云。救得一半。</p>
<p>上堂。萬古長空。一朝風月。阿逸多。一向魚行酒肆中賣峭。無神通菩薩。因什麼蹤跡難尋。良久云。二人同心。其誼斷金。</p>
<p>上堂。無為無事人。猶是金鎻難。汝等諸人。每日十二時中。行住坐臥。如何免得此過。良久云。嵩山有箇破竈墮。</p>
<p>上堂。舉雪峯道。盡大地是解脫門。把手拽伊不肯入。</p>
<p>師拈云。雪峯老漢。著甚死急。南山住箇院子。百事煎熬。有什麼工夫。拽你入解脫門。然雖如是。知恩者少。負恩者多。</p>
<p>上堂。舉僧問巖頭。起滅不停時如何。頭云。是誰起滅。</p>
<p>師拈云。冷水點沸鍋。舌頭不出口。可惜老巖頭。慈悲成過咎。</p>
<p>上堂。舉僧問石霜。如何是教外別傳底句。霜云。非句。雲門云。非句始是句。</p>
<p>師拈云。一箇棺材。兩箇死漢。</p>
<p>上堂。舉僧問巖頭。路逢猛虎時如何。頭云拶。</p>
<p>師拈云。大小巖頭。嚇得忘前失後。</p>
<p>冬節上堂。古人道。欲識常住不凋性。向萬物迁變處識取。只如羣陰剝盡。一陽來復。正是萬物迁變時。畢竟常住不凋性。在什麼處。一冬二冬。叉手當胸。</p>
<p>上堂。舉僧問保福。雪峯平生有何言句。便得如羚羊掛角時。福云。我不可做雪峯弟子不得。雪竇拈云。一千五百箇布衲。保福較些子。</p>
<p>師拈云。大小雪竇。如人喫李子。只向赤邊咬。南山即不然。養子不及父。家門一世衰。</p>
<p>上堂。舉南泉示眾云。昨夜文殊普贒。起佛見法見。貶向二鐵圍山。</p>
<p>師拈云。盡令而行。也恠南泉不得。南山這裏。若有人起佛見法見。請他喫一椀茶。且道。南山因甚違他古人。相逢不下馬。各自奔前程。</p>
<p>上堂。臨際三玄三要。洞山五位君臣。汾陽十智同真。黃龍三關。東西十萬。南北八千。到處去來。不如在此。南山。今日借水獻花。諸人切忌喚鍾作甕。</p>
<p>上堂。巴陵和尚。生平有三轉語。報答雲門。一生不做忌齋。南山昨朝老和尚忌日。略做些子薄供。亦有一轉語。諸人還記得麼。若也記得。老胡有望。若記不得。驀拈拄杖云。拄杖子。為諸人扶頭接尾看。卓一下云。天高誰側耳。地闊少知音。</p>
<p>上堂。秋風凋敗葉。遊子未歸家。直饒歸得後。無處立生涯。白蘋紅蓼對蘆花。令人長憶老玄沙。</p>
<p>上堂。舉僧問玄沙。盡大地是一顆明珠。學人因甚不會。玄沙云。用會作麼。</p>
<p>師拈云。大小玄沙。却向這僧手裏供死欵。若是南山。待他問盡大地是一顆明珠。學人因甚不會。只向他道。去誰信你。教他一場懡㦬。上堂。有句無句。如藤倚樹。樹倒藤枯。切忌向這裏垛根。陣雲橫海上。拔劒攪龍門。</p>
<p>新大乘受請。上堂。舉興化道。我逢人即出。出則不為人。三聖道。我逢人則不出。出則便為人。</p>
<p>師拈云。二大老。相逢不下馬。各自奔前程。新大乘。終不踏古人脚跡。必然自有出身一路。下座。同知事頭首勸請。</p>
<p>浴佛上堂。指天指地。討甚巴鼻。釘釘膠粘。刀刮水洗。兒孫一杓香湯。大似恭而無禮。</p>
<p>結夏上堂。敲打虗空鳴嚗嚗。石人木人齊應諾。六月降雪落紛紛。此是如來大圓覺。</p>
<p>師云。古人一期恁麼道。白玉無瑕却有瑕。路途之樂。終不到家。且道。如何是到家一句。待九十日了却。與諸人舉。</p>
<p>上堂。釋迦<span class='corr'>已</span>往。彌勒未生。正當無佛世界。大地共樂昇平。卓拄杖一下云。不圖打草。只要蛇驚。</p>
<p>解制上堂。舉僧問風穴。夏終此日。師意如何。穴云。一把香蒭拈未暇。六環金錫響搖空。</p>
<p>師拈云。大小風穴。浮逼逼地。忽有人問南山夏終此日師意如何。只向他道。九十日飯錢且置。漿水錢教誰還。若是眼生三角。衲僧便解乘時豹變。</p>
<p>上堂。妙旨迅速。言說來遲。龍門上客。未舉先知。且道。知底事作麼生。月裏姮娥不畫眉。</p>
<p>解夏上堂。九夏安居畢。布袋結頭開。衲僧無定度。南嶽與天台。中路[祝/土]著脚指頭。方知南山一夏。不辜負你。</p>
<p>靈隱妙峯和尚遺書至。上堂。通天大路。鐵壁萬重。全機拶透。笑破虗空。羚羊掛角不留蹤。</p>
<p>上堂。尋常顛說倒說。何曾開口動舌。不妨雪上加霜。更與諸人一決。竪起拂子云。且道。作麼生。</p>
</div>
<p class='juan'>石田和尚語錄卷第一</p>
</div><!-- end of div[@id='body'] -->
</body></html>