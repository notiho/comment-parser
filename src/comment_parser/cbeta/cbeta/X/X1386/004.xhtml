<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石田法薰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu53' />石田和尚語錄卷第四</p>
<div class='div-other'><a id='mulu54' />
<p class='h1'>讚佛祖</p>
<div class='div-other'><a id='mulu55' />
<p class='h2'>出山相</p><p>未出山時。四方風悄悄。纔出山來。平地洪波湧。箇般醜舉止。邈得將何用。也好長時展起。隨分爇三錢兜樓香。薰他鼻孔。</p>
<p>徤即經行。倦即打坐。思惟四十九年。做得許多口過。開眼堂堂。只成話墮。浩浩清風樹杪來。直下知機能幾箇。</p>
</div>
<div class='div-other'><a id='mulu56' />
<p class='h2'>觀音</p><p>入正定。作正觀。眾生受苦。我心何安。隨類現身無處覔。天風卷海夜濤寒。</p>
<p>聞聲聞無所聞。見色見非是見。燕坐盤陀。不定不亂。盡大地悉證圓通。我方滿度生悲願。</p>
</div>
<div class='div-other'><a id='mulu57' />
<p class='h2'>觀音思惟像</p><p>苦海深。悲願廣。作是思惟。云何方便。普使群生登彼岸。</p>
</div>
<div class='div-other'><a id='mulu58' />
<p class='h2'>馬郎婦</p><p>聲色純真。見聞不礙。宴坐經行。得大自在。脚頭脚底黑漫漫。又逐春風婦馬郎。</p>
</div>
<div class='div-other'><a id='mulu59' />
<p class='h2'>達磨</p><p>白璧暗投。遭他按劍。折得莖蘆。還衝巨浪。闔國人追亦不回。掩羞賴有閑和尚。</p>
<p>我東土人。一性純真。被他明破。不直半文。皮肉骨膸。狼藉分爭。當時若藥得死。今日定見太平。</p>
<p>孟浪到梁朝。不契梁朝意。放過一著。走入魏地。神光謾說安心。未免失却一臂。</p>
</div>
<div class='div-other'><a id='mulu60' />
<p class='h2'>初祖</p><p>航海越漠來。幾度藥不殺。壞我震旦人。至今[病-丙+斯]淈[泳-永+盾]。</p>
</div>
<div class='div-other'><a id='mulu61' />
<p class='h2'>二祖</p><p>覔心無處覓。當下便心安。早知氷是水。兩臂定完全。</p>
</div>
<div class='div-other'><a id='mulu62' />
<p class='h2'>三祖</p><p>覓罪不可得。更於何處懺。雲翳豁然開。青天孤月上。</p>
</div>
<div class='div-other'><a id='mulu63' />
<p class='h2'>四祖</p><p>誰縛無人縛。何更求解脫。未必右軍鵝。便是支郎鶴。</p>
</div>
<div class='div-other'><a id='mulu64' />
<p class='h2'>五祖</p><p>栽遍滿山松。暗地翻身轉。雖然得信衣。何曾識爺面。</p>
</div>
<div class='div-other'><a id='mulu65' />
<p class='h2'>六祖</p><p>腰石碓坊舂。不識一丁字。無樹亦無臺。猶傳鉢袋子。</p>
</div>
<div class='div-other'><a id='mulu66' />
<p class='h2'>布袋</p><p>杖挑布袋。雲生脚下。前街後巷。渾無顧籍。拊背喚得回。幾人能領話。也且只得奈。煩鐵奉化人難化。</p>
<p>辭兜率。混凡塵。閉眼昨夜肚裏惺惺。何如起來。提却拄杖子。東行西行。忽然等看箇人。</p>
<p>乞錢錢又無。等人人不見。不知兜率天。何如奉化懸。拍手呵呵。天回地轉。</p>
</div>
<div class='div-other'><a id='mulu67' />
<p class='h2'>豐干寒山拾得圖</p><p>三人必有我師。臭肉元同一味。把手聚頭。蘇盧悉里。只因一等饒舌。兩箇隱身無地。可惜當初國清寺裏。一隊懞憧師僧。更沒些子意智。</p>
</div>
<div class='div-other'><a id='mulu68' />
<p class='h2'>四睡圖</p><p>一等騎虎來。兩箇挨肩去。松門外聚頭。輥作一處睡。夢蝶栩栩不知。孰為人孰為虎。待渠眼若開時。南山有一轉語。</p>
</div>
<div class='div-other'><a id='mulu69' />
<p class='h2'>言法華</p><p>脚踏木履。手指虗空。法華三昧。舌本玲瓏。連書十三。如虫蝕木。引得一類邪徒。至今胡卜亂卜。</p>
</div>
<div class='div-other'><a id='mulu70' />
<p class='h2'>寒山拾得望月</p><p>木葉題詩。寺厨執爨。遇夜乘閑。林間舒散。一片氷壺無影像。分明照破渠肝膽。堪笑當時天台山。中也無一箇具眼。</p>
</div>
<div class='div-other'><a id='mulu71' />
<p class='h2'>猪頭和尚</p><p>手把猪頭。易見難識。莫教說破。分文不直。</p>
</div>
<div class='div-other'><a id='mulu72' />
<p class='h2'>蜆子和尚</p><p>把箇里撈波。做盡窮伎倆。推出酒臺盤。至今収不上。</p>
</div>
<div class='div-other'><a id='mulu73' />
<p class='h2'>楊岐和尚</p><p>不會禪。也住院。旨的全無。種田愽飯。大笑接白雲瞎漢。無端帶累徧地兒孫。至今東西不分。南北不辨。</p>
</div>
<div class='div-other'><a id='mulu74' />
<p class='h2'>贊五祖演和尚</p><p>參錄公猶未。瞥見白雲方始徹。果有超師之作。敢道端師翁語拙。一生居淮不入淛。獨弄單提這一著。至於接三佛控南堂。以一大藏。切入囉孃夫。是之謂東山正續。毫髮不移。亘千萬世。源深流長者也。</p>
</div>
<div class='div-other'><a id='mulu75' />
<p class='h2'>普化和尚</p><p>走城郭。搖鈴鐸。堂前喫生菜。觸著驢性發。勘破河陽木塔。擒下臨濟小卒。賺却鎮州一城人。鐸聲<span class='corr'>已</span>遠青天闊。</p>
</div>
<div class='div-other'><a id='mulu76' />
<p class='h2'>臨濟和尚</p><p>空拳捺定。喝聲雷震。閃電光中。要分邪正。駕大脫空。賣無主贓。似恁落賴心腸。至今却有兒郎。</p>
</div>
<div class='div-other'><a id='mulu77' />
<p class='h2'>維摩</p><p>據坐胡床。風悄悄地。四八癡人夜走。未免落他圈樻。七佛之師。也遭連累。石田當時在傍。只消打箇噴嚏。</p>
</div>
<div class='div-other'><a id='mulu78' />
<p class='h2'>靈照女</p><p>惡種草。生冤家。笟籬定價。分文不差。末梢猶尀耐。機先不讓爺。</p>
</div>
<div class='div-other'><a id='mulu79' />
<p class='h2'>破庵和尚</p><p>百無能。得人憎。火中釣鱉。日裏藏氷。養子不曾教。繩上更安繩。谷孤古東山正脉。烏戶呼真本川僧。</p>
</div>
<div class='div-other'><a id='mulu80' />
<p class='h2'>贊水月觀音</p><p>現自在端嚴相。起利他悲憫心。水茫茫月沉沉。眾生無盡。我願方興。曉而復昏。泯去來今。</p>
</div>
<div class='div-other'><a id='mulu81' />
<p class='h2'>贊豐干</p><p>走松門。尋寒拾。虎斑易見。人斑難識。識不識。惡聲惡跡成狼藉。</p>
</div>
<div class='div-other'><a id='mulu82' />
<p class='h2'>贊布袋</p><p>掣風顛。走市[廓-享+墨]。回頭顧盻。拄杖橫肩。山僧既見。不可無言。㘞。放下破布袋。與你一文錢。</p>
</div>
<div class='div-other'><a id='mulu83' />
<p class='h2'>贊三教圖</p><p>警世昏三老翁。服雖殊心亦同。於中議優劣。蒿箭射虗空。</p>
</div>
<div class='div-other'><a id='mulu84' />
<p class='h2'>贊政黃牛</p><p>不解倒騎。惟牛所之。郊原平衍。鞭索不施。山黯黯水漪漪。知我者白鷺鶿。</p>
</div>
<div class='div-other'><a id='mulu85' />
<p class='h2'>仙人望月濯足</p><p>夜靜山空月半彎。挽衣垂足滌潺湲。無人領此深深意。別向壺中更覔天。</p>
</div>
<div class='div-other'><a id='mulu86' />
<p class='h2'>贊宗道者</p><p>走下桐城赤脚歸。半風顛又半憨癡。草鞋却把袈裟褁。二虎雙鴉笑殺伊。</p>
</div>
<div class='div-other'><a id='mulu87' />
<p class='h2'>贊黃檗和尚</p><p>破布褁真珠。古寺甘守拙。與裴國安名。對百丈吐舌。棒頭敲出小[病-丙+斯]兒。却向大愚言下瞥。瞥不瞥。返遭一掌如何雪。</p>
</div>
<div class='div-other'><a id='mulu88' />
<p class='h2'>贊蓑衣道人</p><p>佯狂混跡養天和。上界其如官府多。暑了又寒寒又暑。一蓑衣外更無他。</p>
</div>
<div class='div-other'><a id='mulu89' />
<p class='h2'>贊朝陽穿破衲。待月了殘經</p><p>一衲三冬。千針萬線。日影上三竿。眼力增一半。</p>
<p>日晷<span class='corr'>已</span>殂。我經未了。掩卷立須臾。氷壺挂林抄。</p>
</div>
<div class='div-other'><a id='mulu90' />
<p class='h2'>福長老繪師像請贊</p><p>施不犯令。用無病藥。笑有祖<span class='corr'>已</span>來。錯會者多。將衲僧珍財。盡底藉沒。空腹高心。有年無德。就中一處最堪怜。車子橫推向途轍。<span class='note-inline'>(咄)</span>。</p>
</div>
<div class='div-other'><a id='mulu91' />
<p class='h2'>潮州禮長老請贊</p><p>面如死灰。匙挑不上。祖翁活業。盡情破蕩。無星秤子拈來。也解分斤定兩。禮長老少思筭。鱷魚幸自徙化方。勾引渠歸成禍患。</p>
</div>
<div class='div-other'><a id='mulu92' />
<p class='h2'>自贊</p><p>處世昏昏。臨事草草。太近實頭。人謂古老。是非到耳。風吹石臼。只有一般。最不恰好。解騎三脚驢。來往長安道。</p>
</div>
<div class='div-other'><a id='mulu93' />
<p class='h2'>總長老請贊</p><p>百種無能。面冷如氷。與世落落。任運騰騰。愛將一字禪。靠倒杜衲僧。厨山長老。却要稟承。谷孤古林鴆砧。各自有響音。又何必書。此處無金。</p>
</div>
<div class='div-other'><a id='mulu94' />
<p class='h2'>炬長老請贊</p><p>刀不自截。水不自洗。我真我贊。成何道理。請之既堅。却之不<span class='corr'>已</span>。有一句子。玄沙道底。</p>
</div>
<div class='div-other'><a id='mulu95' />
<p class='h2'>清菴主請贊</p><p>以石為田。舉世恠笑。一粒入土。不耘自秀。也無禪。也無道。衲僧未跨門。早<span class='corr'>已</span>勘破了。頂門自有通天竅。<span class='note-inline'>(咄)</span>。</p>
</div>
<div class='div-other'><a id='mulu96' />
<p class='h2'>昭長老請贊</p><p>全無孔竅。指桑罵柳。瞎衲僧正眼。破東山暗號。三點前三點後。起模畫樣<span class='corr'>已</span>無端。一任傍人論好醜。</p>
</div>
<div class='div-other'><a id='mulu97' />
<p class='h2'>寒岩居士請贊</p><p>末法無知老比丘。虗空尋縫陸行舟。寒岩可謂心腸毒。寫出令人罵不休。</p>
</div>
<div class='div-other'><a id='mulu98' />
<p class='h2'>尼長老請贊</p><p>住山三十載。潦倒福緣微。全提一著。衲子攢眉。我無溈山之作。汝有銕磨之機。自知水底難撈月。却倩丹青染污伊。</p>
</div>
<div class='div-other'><a id='mulu99' />
<p class='h2'>秀長老請贊</p><p>飛來峰下。龍床角畔。用沒意志一著。師僧遭他惑亂。胡笳忽轉陽春調。也有知音來合伴。描邈將來。未得一半。直饒即今此話大行。<span class='corr'>已</span>是彼此兩不著便。</p>
</div>
<div class='div-other'><a id='mulu100' />
<p class='h2'>贊李源圓澤圖</p><p>昭昭靈靈。未脫生死。等閑狹路相逢。無奈這冤家子。天竺山前招角歌。至今餘韻在松蘿。</p>
</div>
<div class='div-other'><a id='mulu101' />
<p class='h2'>贊呂先生</p><p>為儒儒不達。學仙仙非真。黃龍門下過。秋蚊咬銕釘。回先生回先生。岳陽人不識。老樹却成精。</p>
</div>
<div class='div-other'><a id='mulu102' />
<p class='h2'>覺城居士請贊師頂相</p><p>全無寸長。但據驢性。不行深深海底。不立高高峰頂。問佛法。今日困。瞎衲僧眼。識毗耶病。素與覺城無冤。何事圖形畵影。</p>
</div>
<div class='div-other'><a id='mulu103' />
<p class='h2'>受業師孫請贊</p><p>削髮村院裡。[女*(口/口)*辛]陋少見聞。信脚到南地。也作住山人。龍床角畔脫空話。引得衲子如蜂屯。思歸未得。故國夢頻。慇懃藉汝將予去。且看梨花二月春<span class='note-inline'>(受業梨花村)</span>。</p>
</div>
<div class='div-other'><a id='mulu104' />
<p class='h2'>自贊</p><p>人弃我取。人奪我與。涉世全乖。獨行無侶。超佛越祖當頭句。冷泉日夜滔滔舉。<span class='corr'>斂</span>手忌言坐閑處。可憐也被丹青污。</p>
<p>握拂子。坐繩床。默爾無言。其聲琅琅。斷衲僧命脉。壞叢林紀綱。丹青寫出。醜惡難藏。一任傍人話短長。</p>
</div></div>
<div class='div-other'><a id='mulu105' />
<p class='h1'>偈頌</p>
<div class='div-other'><a id='mulu106' />
<p class='h2'>道號毒果</p><p>䥫樹花開半夜間。枝頭結箇子團團。古今藥殺人無數。不信教伊咬破看。</p>
</div>
<div class='div-other'><a id='mulu107' />
<p class='h2'>化柴</p><p>祖翁元是賣柴漢。今日無柴却可怜。去謁檀門好収拾。歸來要接午炊煙。</p>
</div>
<div class='div-other'><a id='mulu108' />
<p class='h2'>送圭士庵歸蜀<span class='note-inline'>(在淨慈作首座)</span></p><p>昔日隨流今逆流。昔時今日有來由。李將軍本穿楊手。誤向南山射石頭。</p>
</div>
<div class='div-other'><a id='mulu109' />
<p class='h2'>化砌竈</p><p>鑊<span class='corr'>已</span>鑄成無滲漏。竈猶未砌正經營。嵩山杖子休拈出。我要粥香聞五更。</p>
</div>
<div class='div-other'><a id='mulu110' />
<p class='h2'>送琮監寺住院</p><p>桐江江上一絲風。不釣盲龜只釣龍。浮定有無誰識意。夜凉如水月如弓。</p>
</div>
<div class='div-other'><a id='mulu111' />
<p class='h2'>上張及庵乞米</p><p>南山近日飯籬空。衲子難教口欱風。引臂上方香積界。須勞金粟展神通。</p>
</div>
<div class='div-other'><a id='mulu112' />
<p class='h2'>接待</p><p>滿甑熟炊無米飯。半途長接不來人。<span class='corr'>但</span>持此語諸方去。博得知音一笑新。</p>
</div>
<div class='div-other'><a id='mulu113' />
<p class='h2'>題石霜雷遷塔</p><p>一念慈容元不隔。何須特地肆乖張。平高就下婆心切。惱得雷公一夜忙。</p>
</div>
<div class='div-other'><a id='mulu114' />
<p class='h2'>自頌石田</p><p>石上栽田世所稀。老農聞說也攢眉。有人下得泥犁種。別甑炊香供養伊。</p>
</div>
<div class='div-other'><a id='mulu115' />
<p class='h2'>送韶化士幹靈雲古寺基</p><p>劒客重尋眼翳生。至今孤露不堪聞。老韶直下能扶起。十口精神減八分。</p>
</div>
<div class='div-other'><a id='mulu116' />
<p class='h2'>送幹鐘</p><p>大爐鞴裏笑翻身。空腹高心許十成。好聽玉樓撞動處。和聲送出太分明。</p>
</div>
<div class='div-other'><a id='mulu117' />
<p class='h2'>送皎中庵住廣壽</p><p>名字馨香滿道途。挽將洞水注南湖。他時把杖來輕探。莫謂從前一滴無。</p>
</div>
<div class='div-other'><a id='mulu118' />
<p class='h2'>送月首座住菴</p><p>結草為庵自昔賢。古今誰後復誰先。客來須得通方句。莫只隨邪竪起拳。</p>
</div>
<div class='div-other'><a id='mulu119' />
<p class='h2'>送珪上人歸鄉</p><p>南高峰對北高峯。兩峰矗上摩青穹。上人閣錫在其下。咬姜呷醋期心空。心空一物無依倚。却笑老胡成曲指。回頭重覔舊家山。莫學我行荒草裏。</p>
</div>
<div class='div-other'><a id='mulu120' />
<p class='h2'>吳道夫乞語</p><p>走得波波兩履穿。擔頭書卷未能捐。待君患過維摩病。却好重來見石田。</p>
</div>
<div class='div-other'><a id='mulu121' />
<p class='h2'>送巢道士</p><p>一點靈光觸處通。心空不見太虗空。五千言把為玄妙。濕帋如何裹大虫。</p>
</div>
<div class='div-other'><a id='mulu122' />
<p class='h2'>送吉州雲上人</p><p>語言動靜總天真。叉手徒勞問別人。舊說青原白家酒。子歸切忌再沾唇。</p>
</div>
<div class='div-other'><a id='mulu123' />
<p class='h2'>和真歇墨蹟三頌</p><p>箇事全超浩劫前。借功明位不徒然。但能不觸親爺諱。一任氷輪在處圓。</p>
<p>摐然萬象體元真。雨沐雲蒸到眼新。開口恐成隨類墮。相逢多是笑吟吟。</p>
<p>撒手懸空萬仞崖。方知佛祖絕梯階。無端諸老爭呈醜。未免將身一處埋。</p>
</div>
<div class='div-other'><a id='mulu124' />
<p class='h2'>尼了然幹藏乞語</p><p>三遶繩床眼未開。起模畫樣為安排。葛藤樁子如成就。自有龍天出手椎。</p>
</div>
<div class='div-other'><a id='mulu125' />
<p class='h2'>茶湯會乞頌</p><p>鋪心無下亦無高。一等無心次第澆。便是口吞三世佛。沾他涓滴也難消。</p>
</div>
<div class='div-other'><a id='mulu126' />
<p class='h2'>城中出隊</p><p>人家百萬帝城中。應念南山徹骨窮。䥫壁重重挨得入。笊籬無柄舀春風。</p>
</div>
<div class='div-other'><a id='mulu127' />
<p class='h2'>斷臂僧復田業</p><p>古人斷臂覔安心。豈有他能我不能。好手手中誇好手。千年常住一朝僧。</p>
</div>
<div class='div-other'><a id='mulu128' />
<p class='h2'>送韶䥫鞭住西余</p><p>西余舊說端獅子。解弄如今有幾人。不是區區謾相屈。要看手眼一時親。</p>
</div>
<div class='div-other'><a id='mulu129' />
<p class='h2'>送僧</p><p>久旱吳田半不収。子今西浙往東州。且圖有展炊巾處。佛法從教爛却休。</p>
</div>
<div class='div-other'><a id='mulu130' />
<p class='h2'>送圓禪人</p><p>靈山無地可容身。好泛江潮去問津。東浙藂林如海闊。但參露柱莫參人。</p>
</div>
<div class='div-other'><a id='mulu131' />
<p class='h2'>煎笋</p><p>錦繡乍脫玉為肌。更著油煎供養伊。鹽醋費他多少了。舌頭換却不曾知。</p>
</div>
<div class='div-other'><a id='mulu132' />
<p class='h2'>相士朱蓑衣</p><p>閱世双眸自有神。酒澆胷次語生春。一蓑衣底乾坤大。切莫怱怱說向人。</p>
</div>
<div class='div-other'><a id='mulu133' />
<p class='h2'>空上人乞頌</p><p>冷泉近日飯籮空。無奈栽田歲不逢。有个休粮方子妙。衲僧競去問天童。</p>
</div>
<div class='div-other'><a id='mulu134' />
<p class='h2'>和戒首座韵號石潭</p><p>兩目瞠瞠視碧霄。生吞佛祖氣雄豪。石潭誰得知深淺。盡日金風皷怒濤。</p>
</div>
<div class='div-other'><a id='mulu135' />
<p class='h2'>送照上人歸蜀</p><p>我墮南來鬢<span class='corr'>已</span>衰。汝今何得悔來遲。烏藤[跳-兆+孛]跳還歸那。佛祖從教不展眉。</p>
</div>
<div class='div-other'><a id='mulu136' />
<p class='h2'>贈雲谷先生</p><p>卦盤掇轉味天機。禍有胎兮福有基。昨夜孛星移一位。先生睡著不曾知。</p>
</div>
<div class='div-other'><a id='mulu137' />
<p class='h2'>送祖上人</p><p>祖祖相傳直至今。天高地逈少知音。到家人問相傳事。但道真鍮不愽金。</p>
</div>
<div class='div-other'><a id='mulu138' />
<p class='h2'>一化士取血和墨寫藏經乞頌</p><p>欲書火後舊時經。剔血和煤字字真。未舉筆前全藏了。聞絃應有賞音人。</p>
</div>
<div class='div-other'><a id='mulu139' />
<p class='h2'>彬監寺爭田</p><p>衲僧公驗既分明。祖父田園盡力爭。他日水雲同一飽。幾人放筯便忘恩。</p>
</div>
<div class='div-other'><a id='mulu140' />
<p class='h2'>端大師</p><p>峻峺門庭老末山。清風凜凜固難攀。古今彼此元無間。只在當人反掌間。</p>
</div>
<div class='div-other'><a id='mulu141' />
<p class='h2'>送小師遊方</p><p>莫辭脚力造諸方。佛法無多要久長。歷盡崎嶇到平地。歸來掀倒破禪床。</p>
</div>
<div class='div-other'><a id='mulu142' />
<p class='h2'>示眾</p><p>劒刃飜身猶是鈍。屋頭問路太無端。楚鷄不是丹山鳳。何必臨風刷羽翰。</p>
</div>
<div class='div-other'><a id='mulu143' />
<p class='h2'>送炳藏主歸鄉號南山</p><p>江海浮遊歲月移。五峰曾契少林機。白拈果有超師作。和我南山載取歸。</p>
</div>
<div class='div-other'><a id='mulu144' />
<p class='h2'>送小然還鄉</p><p>及早遊方及早歸。參禪須是後生時。傍人不必輕相笑。臨際元呼小[病-丙+斯]兒。</p>
</div>
<div class='div-other'><a id='mulu145' />
<p class='h2'>贈通禪客</p><p>龍墀問法動天顏。天贈黃金一萬錢。打得衲僧公驗正。通禪依舊是通禪。</p>
</div>
<div class='div-other'><a id='mulu146' />
<p class='h2'>送師孫昧禪人</p><p>十五為僧二十歸。途中莫比在家時。老僧留浙汝回蜀。三昧從來古不知。</p>
</div>
<div class='div-other'><a id='mulu147' />
<p class='h2'>辭淨慈赴靈隱</p><p>湖上牢牢把一關。孤危獨立絕躋攀。老無定力隨風轉。又向南山過北山。</p>
</div></div>
<div class='div-other'><a id='mulu148' />
<div class='div-other'><a id='mulu149' />
<p class='h2'>題參政樓公二圓相圖</p><p>皎然書平定字。攻媿寫二圓相。引得多少平人。望雲上樹。且喜兩沒交涉。要知的實。却須親見石田。</p>
</div>
<div class='div-other'><a id='mulu150' />
<p class='h2'>跋真歇墨蹟</p><p>真歇老子。與慈闈書。諸方題䟦。各出<span class='corr'>己</span>見。互若不同。殊不知。書首云。再覆則是當自有別幅也。言及奉詔住山。并問親眷上下。亦母子之至情。又何嫌焉。豈必言言言出世外。然後為得哉。學者宜於此求之。</p>
</div>
<div class='div-other'><a id='mulu151' />
<p class='h2'>題卍菴墨蹟</p><p>卍菴空裏採花。諸人石上種藕。三點前三點后。動南星蹉北斗。山僧口似磉盤。舜若多神失笑。</p>
</div>
<div class='div-other'><a id='mulu152' />
<p class='h2'>何居士書華嚴經請跋</p><p>華嚴大教。諸經極談。一字含萬法。一音徧一切。口議心思。濕紙包火。何君書而施諸名山。有緣者披誦。非從五十三參長者居士中來。安能如此。若於白紙黑字外。不起一絲毫知解。則大人境界。其庶幾焉。</p>
</div>
<div class='div-other'><a id='mulu153' />
<p class='h2'>萬善友書法華經請跋</p><p>法有三周。喻凡七種。止止牢辭。不肯容易便說。忉忉勤請。必以開演為期。不得<span class='corr'>已</span>八字打開。用副彼四眾渴望。萬君善友。剡藤墨書。毛頴淘泓。俱有成佛之分。銀鈎䥫畫。當収輔教之切。是最上因緣。豈淺功德哉。我有大經卷。量等太虗空。目前直下辨端倪。帋上方知成染汙。</p>
</div>
<div class='div-other'><a id='mulu154' />
<p class='h2'>跋家侍郎為信禪人刻佛偈</p><p>資陽宗信禪者在俗時。刻石肖佛像。極其精妙。一旦棄去。祝髮學佛。乞語於存齋居士。說偈示之。滔滔委折。無異佛口流出。不知信能領會否。雖然。猶欠一著在。居士偈首云。手中千萬億佛。一一悉從心起。信可往問居士。不知某甲心從甚處起。居士決然別有轉身一路。若也不能。切忌死在居士句下。</p>
</div>
<div class='div-other'><a id='mulu155' />
<p class='h2'>題劉右司筆蹟</p><p>朔齋居士。為傳侍者。書龍門及白楊語。出以示予。求書數字於後。予云。二老言端語端。朔齋心正筆正。汝能篤信。<span class='note-inline'>(力行即日)</span>䇿勳聖處。毛頴淘泓。俱有一分功德。況朔齋乎。</p>
</div>
<div class='div-other'><a id='mulu156' />
<p class='h2'>䟦游丞相為印上人書心經</p><p>般若心經。大資相公所書。一字是一字。印上人授持。一句是一句。石田不敢措一浮辭。以謗真實義諦。</p>
</div>
<div class='div-other'><a id='mulu157' />
<p class='h2'>癡絕寫師上堂心禪人以之求語</p><p>南山半夜。信脚過連雲。太白無端走筆追陳跡。心禪人謹謹収藏。不知與山僧有甚死冤讎。見者不可不為雪屈。</p>
</div></div>
<div class='div-other'><a id='mulu158' />
<p class='h1'>小佛事</p>
<div class='div-other'><a id='mulu159' />
<p class='h2'>為太師史衛王起靈</p><p>三界無法。何處求心。四大本空。應無所住。故我太師衛王。乘願力而來。乘願力而去。以去來為寂滅之場。以生死為遊戱之具。千載一時。百世一人。位兼文武。澤被寰瀛。曾扶杲日。直掛青冥。視伊傅周召。未肯多遜。孜韋李房杜。莫之與倫。至於相門出相。聲光赫奕。二十七考。中書汾陽。亦應避席。登耆壽。保終吉。茆土裂封。王爵世襲。此又振古所無。豈可求之方冊。今而<span class='corr'>已</span>矣。孰不痛傷。仕䆠至將相。富貴歸故鄉。昔未得歸今始歸。生死二途元不別。二途不別。十字縱橫。脚頭脚底通霄路。直踏毗盧頂上行。</p>
</div>
<div class='div-other'><a id='mulu160' />
<p class='h2'>為鑒喝堂秉炬<span class='note-inline'>(二月十六日化)</span></p><p>圓悟的骨孫。㑃堂破家兒。住山鈯斧子。六七處提持。歲晚力辭佛日。歸掃靈山室。重拈栗棘金圈。拶得〔一〕衲僧上壁。等閑時節至。撒手臥長空。髑髏山後。信息不通。瞿曇十五日便恁麼。喝堂十六日也恁麼。遊戱死生。無可不可。無可不可。八面玲瓏。楊岐驢倒跨。踏殺丙丁童。</p>
</div>
<div class='div-other'><a id='mulu161' />
<p class='h2'>為燈上座入塔</p><p>室內一盞明燈。三人證龜成鼈。只因這个話頭。萬里奔南走北。如今油盡燈殘。覰見本來無物。<span class='note-inline'>(某人)</span>既是本來無物。且道。這个作麼生商量。日月不到處。特地好風光。</p>
</div>
<div class='div-other'><a id='mulu162' />
<p class='h2'>為遠首座下火</p><p>鍾山後板曾分座。慧日峰前又聚頭。夢裏翻身忽知有。橫吹玉笛過滄洲。遠首座住住。南山有語重分付。且道。分付个什麼。海底火燒天。逢人莫錯舉。</p>
</div>
<div class='div-other'><a id='mulu163' />
<p class='h2'>為紹宗上座下火</p><p>是何宗。作麼生紹。百尺竿頭。放開兩手。了了了無可了。打銕不離火星。目前一任[跳-兆+孛]跳。</p>
</div>
<div class='div-other'><a id='mulu164' />
<p class='h2'>為清上座下火<span class='note-inline'>(廣州)</span></p><p>鎮海明珠。絕無瑕纇。脚跨南山。親遭擊碎。既擊碎須領會。前路逢人索此珠。一揮石火青天外。</p>
</div>
<div class='div-other'><a id='mulu165' />
<p class='h2'>為月藏主下火</p><p>大藏小藏。半月滿月。和底盡掀翻。萬里一條䥫。便恁麼未親切。山僧口似磉盤。却聽火把饒舌。</p>
</div>
<div class='div-other'><a id='mulu166' />
<p class='h2'>為辨藏主下火</p><p>辯瀉黃河。<span class='corr'>已</span>落第二。口挂壁上。雷聲震地。个裏綽得便行。毫髮不容擬議。脚下烟生。頭上火起。</p>
</div>
<div class='div-other'><a id='mulu167' />
<p class='h2'>為林上座下火</p><p>玻璃江上方發足。飛來峰下便抽單。不涉程途一句子。烈焰堆中斫額看。</p>
</div>
<div class='div-other'><a id='mulu168' />
<p class='h2'>為燈上座下火</p><p>不受燃燈記。不參閑達磨。生死牢關。一拳打破。饒你如是。也未放過。直須隔山見煙。不用鑽氷求火。</p>
</div>
<div class='div-other'><a id='mulu169' />
<p class='h2'>為小師贊上人下火</p><p>一病纏身竟弗瘳。室中又減鞠多籌。須彌那畔重開眼。要見精金火裏求。</p>
</div>
<div class='div-other'><a id='mulu170' />
<p class='h2'>為珍上座下火</p><p>從門入者。不是家珍。不從門入者。亦未是家珍。恁麼則埋沒先聖。不恁麼則辜負<span class='corr'>己</span>靈。珍禪人。當爐不避火。春來草自青。</p>
</div>
<div class='div-other'><a id='mulu171' />
<p class='h2'>為文侍者下火</p><p>生佛未具。文彩<span class='corr'>已</span>彰。髑髏覷破絕依倚。跳出無魔必死鄉。且道。跳出後如何。優曇開火聚。嗅著不聞香。</p>
</div>
<div class='div-other'><a id='mulu172' />
<p class='h2'>為秀禪客下火</p><p>多年立戰。口觜嘮嘈。頭頭有路。步步升高。貪程太速。攧這一交。攧則攧了也。還記得昨日話頭麼。舉火云。雖然眉毛只在。爭奈鼻孔<span class='corr'>已</span>焦。</p>
</div>
<div class='div-other'><a id='mulu173' />
<p class='h2'>為太法公下火</p><p>不書壁間偈。不傳夜半衣。六十三年空守。幾莖白髮垂垂。時節既至。忽爾知歸。推倒那邊無影樹。却來火裏再抽枝。</p>
</div></div>
<p class='juan'>卷第四<span class='note-inline'>(終)</span></p>
<div class='div-xu'><a id='mulu174' />
<p class='h1'>No. 1386-C 行狀</p><p>師名法薰。號石田。眉山彭氏。前靈隱瞎堂遠公。當淳熈間。　　　　詔問佛法。奏對稱旨。賜號佛海禪師。其族祖也。師生而敏。三四歲時。見佛僧即知禮敬。年十六。懇怙恃欲出家。往從丹稜石龍山法寶院智明。自知慕禪宗。二十二薙髮受具戒。曾振䇿而南。道湖湘。訪諸祖遺蹟。初道吾。吾嗣諸禪師居石霜。相距百二十里。朔望必步往。拜吾之塔。耄猶不輟。一夕大雷雨。塔自遷就之。至今號雷迁塔。師因作禮。述偈曰。一念慈容元不隔。何須特地肆乖張。平高就下婆心切。惱得雷公一夜忙。師名因是著。次江西踈山。栢庭文。壞衲璉。咸延留之。未幾。至浙見無用全於天童。見秀岩瑞空叟印於鄮峯。印職師悅眾。<span class='corr'>已</span>而聞吳門穹窿破菴禪師道望。遂往依焉。一見則為法器。室中舉世尊拈花迦葉微笑。師云。焦磚打著連底凍。赤眼撞著火柴頭。破菴陰奇之。每於日用語默。故起其疑。師於是決志依棲。時咨詢。與無準範。日相激礪期饜心。初破菴。迁吳興鳳山資福。俾師知藏。偶聞舉鋸解秤鎚。躍然開發。平昔疑滯泮然矣。破菴甞曰。二人者。堪為種草。蓋指師與無準也。自是聲燁然叢林中。居無何。資福散席。師遍遊諸老門庭。見靈隱松源岳。淨慈肯堂充。華藏遯菴演。咸謂其從作家爐鞴中出。自不同也。後之霅川道場方憩。宿覺主人無傳宗知之。即挽以分座。一眾悅服。俄出世蘇之高峰。辨香為破菴拈出。高峯蕞爾剎。勞苦戢縮。以身率之。未三年為改觀。次遷楓橋。眾繩繩然。有輩。行高德。高原泉。無準範。即庵覺。石溪月。五六人相伴而住。提持擎展。厥響益宏。鍾山虗席。廟堂精選擇。乃以師補處。寶慶元。有　旨遷南山淨慈。端平二。復有　　旨。遷北山靈隱。兩山居各十年。牧萬指如一。易腐撓為壯麗。每念靈徑中途。水雲憧憧。逈無食息地。當嘉熈庚子之饑。銳欲剏接待。遣其徒可仍相攸。西谿閑林間得塢焉。地主因以施。遂傾衣盂辨集之。請移寶壽院額。租入不令過肆伯。或以問師。師曰。吾為防道者設耳。過則萠後人侈心。而動觀望其周防。為遠計如此。淳祐甲辰季春望。示徒云。<span class='corr'>但</span>得本莫愁末。喚什麼作本。喚什麼作末。松栢千年青。不入時人意。牡丹一日紅。滿城公子醉。山僧恁麼道。若有不肯底。是我同參。又嗣法師俊。繪師像求贊。有云。末後一句分付厨山。眾頗訝之。明日忽示疾。又明日。退而歸寶壽。趣辨終焉。丞相洎　京尹委諸山。勉留至三返。因舉天童癡絕冲自代。明秊孟春十一日。索浴淨髮易衣。趺坐而終。龕留半月。　承癡絕徑山無準淨慈北磵。以師全身。窆于院之後山。不違師意也。壽七十五。臘五十三。嗣法三十餘人。度弟子二百五十三人。有五會錄二卷。五堂程滄洲為序。<span class='corr'>已</span>鋟梓行。師貌古性直。音韻朗暢。臨事有定見而能斷。護常住不啻目睛。而不容人之私。慈恕而行。故久而人思之。嗚呼。為人師者。無它道而<span class='corr'>已</span>矣。若夫涉世之法。固土苴緒餘耳。然忽棄不省。則吾事不立。古之人未甞有所偏也。師握塵為人。則機不容湊泊。興事蒞眾。則明不容欺蔽。五遷望剎。閱三十有二年。其䇿勵衲子。面目嚴冷。斤其外求。激其自到。當時或不懌而去。久而後。知其真實相為也。垂示機語。當時或不樂為傳稱。及示寂後。惟恐其盡見也。故江湖謂。師死後道行。亦其興造實詣。有弗容磨滅而然耶。撙節而足用。審量而計功。雖有大興建。一毫不以干人。見它處持疏。鷺候人門。呫囁縱臾以希施予者。直鄙而笑之。而土木金碧。在處成就。南北兩山殆遍焉。北山又增寘溧隔。上腴貳千餘畝。皆它人所難。而師出於遊戲。至詞章駢儷。叢林所需者。雖不從事乎此。或有所為。操筆立就。敷腴調暢。非凡淺者所能到也。末葉彫零。人物眇然。長於此或短於彼。若師者。可謂兼之矣。士大夫。以此道扣擊者。未易殫舉。而　少保孟無庵為尤密。至受衣而稱得法。豈無自而然哉。茲余客北山。師之徒可述。與師之孫不眛。過余而言曰。子昔從吾師於淨慈。其出處始末知之悉矣。蓋有述焉。義不得辭。故為直書其行事之迹。以詳告後之人。若夫掇其大者。銘以垂諸遠。則<span class='corr'>已</span>屬左史楊公大手筆云。淳祐庚戌仲夏。四明比丘大觀謹狀。</p>
</div>
<div class='div-xu'><a id='mulu175' />
<p class='h1'>No. 1386-D 祭文</p><p class="byline"><span class='note-inline'>(中奉大夫試禮部侍郎兼直學士院兼侍講程公許)</span></p><p>維石田老。江鄉名家。五濁海中。優曇鉢花。弃儒而釋。如古丹霞。挑起鉢囊。周遊天涯。邂逅破庵古道。鐵蛇赤手捕取。雷攫電拏。開堂楓橋。起廢咄嗟。永明靈隱。法皷日撾。橫拈竪說。西抹東塗。參徒雲集。袂屬肩差。土木餘事。無絲粟差。八面受敵。人莫我加。晚營把茆。岩谷谽谺。以病得間。歸亦可嘉。某。生晚識昧。幾井中蛙。言從師遊。如陞寶階。矧是生緣。同眉丹厓。忽[耳*　]諱間。不勝慘懷。四大合離。撒土摶沙。真見道者。何所安排。一炷水沈。一甌茗芽。無縫塔中。生耶死耶。尚享。</p>
<p class="byline">武翼郎特差江南東路兵馬鈴轄兼本路馬步軍副總管建康府駐劄　方正</p><p>夫情親則千里而肝膽。心異則交臂而楚越。此上古之至言也。師孕眉山。我生東浙。地角天涯。夢不可得。一逢笑領。如合符節。隆我以道。全我以義。幾二十年。而無少衰焉。豈非心之與情。於此見矣。師之遊歷江湖。主張法席。兩奉　詔旨。鎮南北山。鍾皷號令。功勞韙績。雖金石不足以紀其行業。有竹帛不足以書其功德。至提向上機。施不傳妙。又非我之所盡知也。何期厭棄東土。遽携隻履。翩翩而西之。嗚呼。冷泉寒洗玉。眉山踈露骨。千古萬古中。我師元不滅。一甌表世情。惟靈來電矚。尚饗。</p>
<p class="byline">朝奉郎前宣州通判　李鏐</p><p>嗟嗟石田。道尊德偉。倒指江鄉。如師無幾。先君愛師。猶黃檗似。師重先君。逾裴公美。我亦從遊。承先君志。一往一來。山林朝市。續倅宣城。妙墨遠寄。迨歸池濵。相望千里。旋聞示疾。寶壽退止。省問莫前。累遣藥餌。日冀康復。胡為不起。遺訃踵門。悽其罔既。來扣岩扃。靈蹤遠矣。飜憶笑言。音猶在耳。遺像堂堂。松山巋巋。拜手難提。薦此芬菲。</p>
<p class="byline">廸功郎雅州推官兼教授史　少南</p><p>破菴老虎。生兩菸菟。鋸牙電目。文彩相如。一蹲双徑。一臨西湖。風行草偃。分踞齊驅。我昔偕計。來遊上都。勇探其穴。北山之隅。朝夕明窓。夜雪擁廬。一言齧簇。拊掌顧予。四秊闊別。百里脩途。忽報鶴林。<span class='corr'>已</span>露雙趺。謂師病歟。取呵文殊。謂師死歟。取誚道吾。所嘆匪他。法苑空虗。寶壽峯前。矗矗浮圖。遠致生芻。悲與笑俱佛氏之弱。儒其昌乎。</p>
<p>吾父翁活業。為石田兄。破蕩無遺。今觀前項所供。並是詣實。至切要處。不覺咬斷拇指。徑山弟師範。拜首。</p>
</div>
</div><!-- end of div[@id='body'] -->
</body></html>