<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石田法薰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />石田和尚語錄卷第二</p>
<div class='div-other'><a id='mulu10' />
<p class='h1'>臨安府景德靈隱禪寺語錄</p><p class="byline">嗣法門人　了覺　師坦　等編</p><p>入寺。指三門云。無門之門。七通八達。入之一字。也不消得。喝一喝。便行。</p>
<p>拈勑黃。黃紙黑字。眾眼難瞞。其中一字誵訛。諸人眼力不到。且道。是那一字。山僧未欲指出。却請維那說破。</p>
<p>指法座云。有路可行。更高也上。須彌燈王。退身合掌。遂驟步登座。拈香祝　聖罷。<span class='corr'>斂</span>衣就座。示眾云。法法本來法。無法無非法。飛來峯高眼亦高。冷泉水碧眼亦碧。杉松竹栢。水鳥樹林。各住自位。非人得其便。惟我能自知。恁麼會去。皇恩佛恩。一時報畢。其或未然。等閑莫過呼猿洞。聽得猿聲恐斷腸<span class='note-inline'>(謝詞不錄)</span>復舉保壽開堂。三聖推出一僧。壽便打。聖云。恁麼為人。非<span class='corr'>但</span>瞎却這僧眼。瞎却鎮州一城人眼去在。壽便歸方丈。</p>
<p>師拈云。保壽三聖。二俱作家。二俱失利。這僧雖是被人推出。買銕得金。一場富貴。新靈隱。今日開堂。也無人推出僧。只是隨宜布置。相逢自有知音知。何必清風動天地。</p>
<p>當晚小參。說心說性。淺草易為長蘆。舉古舉今。苦瓜那堪待客。賓中辨主。土曠人稀。主中辨主。萬中無一。喝一喝云。賓主歷然。諸人還信得及麼。若信得及。行則與諸人同行。坐則與諸人共坐。若信不及。同舟共濟。自相胡越。如何道得不傷物義句。良久云。衝開碧落松千尺。截斷紅塵水一溪。</p>
<p>復舉玄沙示眾云。三乘十二分教。達磨西來。放過則不可。若不放過。不消一喝。</p>
<p>師拈云。玄沙只知踏步向前。未免傍觀者哂。新靈隱則不然。三乘十二分教。達磨西來。放過一著。何故。怕爛却那。</p>
<p>上堂。十八十九。癡人夜走。十九二十。人信不及。信得及。觀音院裏有彌勒。</p>
<p>謝監收上堂。舉僧問香林。如何是衲衣下事。林云。﨟月火燒山。</p>
<p>師拈云。﨟月燒山。火勢炎炎。目前包裹。借手行拳。若是衲衣下事。猶較十萬八千。何故。御樓看射獵。不是刈茆田。</p>
<p>元日上堂。大雪滿長安。春來特地寒。新年頭佛法。一點不相瞞。且道。黃梅石女年多少。速道速道。</p>
<p>謝執事上堂。折脚鐺子。大家知有。左提右挈。勞煩眾手。山僧贏得百無憂。一向面南看北斗。</p>
<p>上堂。舉乾峯示眾云。舉一不得舉二。放過一著。落在第二。雲門出眾云。今日有人從天台來。却往徑山去。峯云。典座來日不得普請。</p>
<p>師拈云。乾峯錦包特石。雲門鐵裹泥團。築著磕著。言端語端。不是任公子。徒勞話釣竿。</p>
<p>上堂。不問有言。不問無言。靈山拄杖。斜靠壁邊。風光都占盡。不費一文錢。</p>
<p>結夏上堂。四月十五結。此土西天。同途共轍。就中獨有靈山別別別。日裏藏氷。火中釣鱉。</p>
<p>上堂。古人一指頭禪。一生受用不盡。得恁麼明白。得恁麼簡徑。靈山這裏不較多。三尺杖子攪黃河。</p>
<p>上堂。日遷月化。又見中夏。衲僧那事。如何問著。人人口啞。有誵訛不徣借。六月賣松風。人間恐無價。</p>
<p>上堂。祖師門下。討甚巴鼻。滿耳春風浩浩地。草木藂林。燈籠露柱。心空及第。汝等諸人。因甚却來這裏瞌睡。</p>
<p>破菴忌日拈香。巴陵三轉語。鈍置老僧門。靈山無半句。報盡破菴恩。既無半句。且道。將什麼報。無目不畫眉。此意少人知。</p>
<p>上堂。秘魔老兒。擎箇叉子。不肯放下。靈山這裏。淨躶躶赤灑灑。沒可把。忽有箇衲僧出來道。勘破了也。靈山別甑炊香供養伊。何故。猛虎口裏活雀兒。</p>
<p>上堂。舉琅瑘一日上堂。有僧出。打一圓相。琅瑘拈拄杖打云。道道。僧云。不道不道。琅瑘云。因甚不道。僧云。三世諸佛。不出於此。瑘又打趂出去。乃示眾云。律中以手指比丘。犯波逸提。山僧今日入地獄如箭射。</p>
<p>師拈云。不是琅瑘。洎被這僧惑亂。若非這僧。琅瑘令不虗行。末後棒頭賣峭。更向露柱藏身。笑殺毗耶杜口人。</p>
<p>解夏上堂。翠巖夏末示眾云。一夏為兄弟。東語西話。看翠巖眉毛在麼。保福云。作賊人心虗。長慶云。生也雲門云。關。</p>
<p>師拈云。水流濕。火就燥。臨安帋貴。一狀領過。</p>
<p>謝新舊知事頭首。上堂。舉雪峯一日陞座。召大眾云。看看東邊底。看看西邊底。你若要會。拈拄杖擲下云。向這裏會取。</p>
<p>師拈云。雪峯雖則截銕斬釘。畢竟傷鋒犯手。靈山。今日未免效顰。看看東邊底。看看西邊底。山僧也無工夫。拈拄杖擲下。但直下。會取好。</p>
<p>上堂。五湖衲子。南來北來。還曾逢著海上明公秀麼。逢之不逢。逢必有事。且道。有什麼事。下得一轉語。明窓下安排。</p>
<p>上堂。舉僧問馬大師。如何是祖師西來意。師云。近前來。僧近前。師打一掌云。六耳不同謀。黃龍南拈云。古人尚道。六耳不同謀。何況而今三百五百聚頭商量。禍事禍事。</p>
<p>師拈云。易分雪裏粉。難辨墨中煤。要見馬大師則易。見黃龍南則難。今日忽有人問靈隱如何是祖師西來意。向道。近前來。待他近前。却向道。去。何故。白雲乍可離青嶂。明月難教下碧空。</p>
<p>開爐上堂。舉雪峯和尚道。世界闊一丈。古鏡闊一丈。玄沙云。火爐闊多少。雪峯云。如古鏡闊。</p>
<p>師拈云。雪峯玄沙。父子激揚。大似泥裏洗土。若望臨際門下。遠之遠矣。且道。臨濟門下如何。良久云。看火色。</p>
<p>上堂。拈拄杖卓一下云。子承父業。依而行之。影響之流。三千里外。還有獨脫底麼。退後退後。久雨不晴。妨我晒眼皮革。</p>
<p>上堂。舉光侍者向玄沙道。師叔若參得禪。某甲打鐵舡泛海去。後玄沙住院。令人傳語光侍者。還曾打就鐵舡也未。</p>
<p>師拈云。猛虎不食伏肉。可惜玄沙撞在光侍者網裏。</p>
<p>冬節上堂。節令不相饒。陽生第一爻。諸佛道長。眾生道消。拈拄杖云。拄杖子獨孤標。且道。隨節令不隨節令。良久云。交。</p>
<p>上堂。祖師西來。持聾作啞。天下老和尚。逆風揚塵。靈山雖則空手揑雙拳。未免被飛來峯覷破。何故。太湖跨三州。</p>
<p>天基節上堂。世尊拈花。迦葉微笑。正法眼藏。永永流通。古佛今佛。心同道同。風從虎。雲從龍。節啟天基伸祝頌。壽齊南北兩高峯。</p>
<p>上堂。一法不通。萬緣方透。拈拄杖云。這箇是萬緣。那箇是一法。卓一下云。不曾與諸人錯下注脚。</p>
<p>謝職事上堂。舉古德云。但將飯向無心椀。自有人扶折脚鐺。大似癡人種空花。望結團欒果。靈山則不然。我若坐時汝須立。同坐同立成瞎漢。非瞎漢。把手大家行那畔。</p>
<p>上堂。海上明公秀。趙州東院西。不移毫髮許。平步上雲梯。山僧恁麼道。<span class='corr'>已</span>是一品二品。諸人恁麼會。未免七錯八錯。一等賊贓。不是無物。</p>
<p>上堂。舉雪峯示眾云。盡大地撮來。如粟粒大。拋向面前。漆桶不會。打鼓普請看。</p>
<p>師拈云。雪峯老漢。粘牙帶齒。累及後人。靈山則不然。盡大地撮來。如粟粒大。拋向面前。漆桶不會。普請歸堂。何故。怕爛那。</p>
<p>上堂。絕學無為。虗消信施。奔南走北。辜負<span class='corr'>己</span>靈。一見飛來便回。脚下泥深三尺。且道。山僧意在什麼處。深沙努眼睛。</p>
<p>上堂。舉趙州問僧云。曾到麼。僧云曾到。州云。喫茶去。又見一僧問云。曾到麼。僧云。不曾到。州云。喫茶去。院主云。曾到。也道喫茶去。不曾到。因什麼也道喫茶去。州喚院主。主應諾。州云喫茶去。</p>
<p>師拈云。趙州老漢。心如蘖口如蜜。一埦麤茶。多虗少實。院主兩眼瞇[目*麻]。畢竟何曾得喫。莫有得喫底麼。急須吐出。</p>
<p>上堂。諸人開口道得底。老僧如瘖如啞。老僧開口道得底。諸人如醉如昏。何故。胡言易會。漢語難明。</p>
<p>上堂。拈拄杖召大眾云。不在內。不在外。不在中間。卓拄杖一下云。朝看雲冉冉。暮聽水潺潺。</p>
<p>上堂。舉僧問趙州。如何是祖師西來意。州云。庭前栢樹子。僧云。和尚何得將境示人。州云。老僧不曾將境示人。僧云。如何是祖師西來意。州云。庭前栢樹子。</p>
<p>師拈云。直如絃。曲如鈎。易見難識。老倒趙州。世事但將公道斷。人心難似水長流。</p>
<p>上堂。釋迦慳。彌勒富。甘草甜。黃連苦。法法小相干。人人各自度。咄。莫來攔我毬門路。</p>
<p>上堂。舉五祖和尚云。如何是祖師西來意。庭前栢樹子。恁麼會。便不是了。如何是祖師西來意。庭前栢樹子。恁麼會去。方始是。</p>
<p>師拈云。要見五祖和尚麼。暗裡抽橫骨。明中坐舌頭。</p>
<p>上堂。自從胡亂後三十年。不少鹽醬。馬大師滿地狼藉。靈山即不然。自從胡亂後。三十秊不少。良久云。衲子難瞞。</p>
<p>上堂。拈拄杖云。盲禪暗證。日中迷路。深聞淺悟。未入正流。莫有全機獨脫底麼。卓拄杖一下云。不到烏江不肯休。</p>
<p>上堂云。大眾。登天不假梯。徧地無行路。可憐杜衲僧邯鄲學唐步。且道。如何免得此過。雪峰輥毬。雲門抽顧。</p>
<p>上堂云。動容揚古路。不墮悄然機。承言者喪。滯句者迷。不承言不滯句。蝦<span class='corr'>䗫</span>跳上梵天。燈籠吞却露柱。</p>
<p>上堂。上士聽法以神聽。中士聽法以心聽。下士聽法以耳聽。且道。拄杖子。將什麼聽。卓拄杖一下云。不覩雲中鷹。焉知沙塞寒。</p>
<p>上堂。百尺竿頭行闊步。紫羅帳裏撒真珠。山僧贏得呵呵笑。未審諸人會也無。恁麼說話。且道。是褒句。是貶句。若也定當得出。山僧與諸人。共鉢盂吃飰。若也定當不出。三十年後。有人說破。</p>
<p>上堂。飛來峯頂。寂寂無人。合㵎橋邊。成群作隊。金剛圈栗棘蓬。則不問。汝脚踏實地處。道將一句來。良久云。問他全句。只道半句。</p>
<p>上堂。一句子寸釘入木。一句子目前包褁。一句不作一句用。卓拄杖一下云。不是張華眼。徒窺射斗光。</p>
<p>謝虎丘雙杉上堂。東山正脉。不絕如線。睡虎去無蹤。一斑今復見。見則見矣。且道。劒池那畔一句。如何通信。崑崙著鐵袴。一棒行一步。</p>
<p>上堂。動是法王苗。靜是法王根。喚什麼作法王。毒蛇吞鱉鼻。孝子諱爺名。</p>
<p>上堂。若論此事。何必多言。不在內。不在外。不在中間。良久云。離婁行處浪滔天。</p>
<p>上堂。瞿曇元沒神通。老胡何曾知有。靈隱門下。千了百當底衲僧。且道。如何祗待。三十拄杖。且與斫麤。</p>
<p>上堂。識得一。萬事畢。秘魔擎叉。魯祖面壁。乃至。臨際三玄三要。洞山五位君臣。雲門念七。諸人且道。是一不是一。昨夜新州老盧。失却腰間特石。</p>
<p>上堂。不參禪。不論義。拖箇破席日裏睡。賺他伎死禪和。至今坐在冷地。靈山不然。因行掉臂。買石得雲饒。移花兼蝶至。</p>
<p>上堂。喝如雷。棒如雨。大地絕纖塵。回頭無覔處。無覔處。昨日有人從天台來。却往徑山去。</p>
<p>佛涅槃上堂。七十九年間。大地遭欺誑。且喜葛藤根。今朝嚗地斷。且道。斷後如何。後代兒孫。三馬九亂。</p>
<p>上堂。佛來也打。祖來也打。德山老人。甚生風彩。靈山這裏。佛來也著。祖來也著。手中拄杖。權且架閣。何故。擎茶掃地。也要一箇半个。</p>
<p>上堂。神光不昧。萬古徽猷。入此門來。不存知解。乾峯主丈劃一劃。雲門扇子。[跳-兆+孛]跳上三十三天。因甚十个有五雙。眼瞪瞪地。幸無偏照處。剛有不明時。</p>
<p>上堂。兔馬有角。牛羊無角。不知不會。事同一家。多見多聞。千差萬別。畢竟天無第二月。</p>
<p>立春日上堂。拈主丈召大眾云。春日打春牛。春色滿林丘。打即不無。且道。向什麼處下手。卓拄杖云。三十年後。莫道狼藉不少。</p>
<p>上堂。舉龍牙和尚云。日出連山。月圓當戶。不是無身。不欲全露。</p>
<p>拈云。大小龍牙。舌在口外。靈山則不然。天無門。地無戶。處處逢渠。全身獨露。忽有个衲僧出來道。我會也。我會也。只向他道。杜。諸人且道。是那个杜字。</p>
<p>上堂。掩關杜口。<span class='corr'>已</span>涉繁辭。天下老和尚。各呈懵袋。未免小慈妨大慈。畢竟如何。水晶甕裏浸波斯。</p>
<p>上堂。昨宵困倒床上。直至五鼓方甦。今日陞堂。言句都無。且望大眾。智不責愚。</p>
<p>上堂。頭陀石被莓苔褁。擲筆峯遭薜茘纏。添一絲毫不得。減一絲毫不得。羅漢院裏。一年度三个行者。歸宗寺裏。參退喫茶。潦倒歸宗。面赤不如語直。諸人還會麼。午後打齋鍾。金剛曾失色。</p>
<p>上堂。德山先鋒。臨濟殿後。且道。中間底是什麼人。卓拄杖云。眼睛定動。東魯西秦。</p>
<p>上堂。舉白雲五祖和尚示眾云。白雲不會說禪。三門開向兩邊。有時動著。關棙兩片。東扇西扇。師云。靈山不會禪。空手捏雙拳。渾家送上路。請諸人續末後一句。</p>
<p>上堂。網細魚稠。藥多病甚。棒喝交馳。一品二品。山僧恁麼逞驢唇。癡客徒勞勸主人。</p>
<p>上堂。一切聲是佛聲。一切色是佛色。物是定價。錢是足陌。這个從汝諸人商量。倒轉舌頭一句。作麼生辨白。良久云。屬羊人本命。屬虎人相衝。</p>
<p>上堂。春光冉冉。春日遲遲。春風包褁。上下四維。黃鸎聲在柳陰西。此意明明說向誰。</p>
<p>上堂。欲得見前。莫存順逆。築著磕著。無處尋覔。數百年前。雲居道箇何必。興化道个不必。靈山。莫也有道處麼。夜行莫踏白。不是水。定是石。</p>
<p>上堂。鐵壁銕壁復銕壁。那邊那邊更那邊。事到極頭須倒斷。瞎驢[跳-兆+孛]跳過西天。</p>
<p>上堂。舉花藥英和尚示眾云。十七十八。證龜成鱉。十九二十。人信不及。更待枯木生花。胡餅出汁。</p>
<p>師云。靈隱雖則無能。要與花藥相見。十七十八。證龜成鱉。十九二十。半夜潑墨。直須枯木生花。胡餅出汁。</p>
<p>上堂。海上明公秀。衲僧不知有。冷地忽相逢。尋常無處討。無處討。莫草草。龍王宮殿。有誰親到。</p>
<p>上堂。赤肉團上。壁立萬仞。無位真人。入三眼國土。說解脫法。山僧一向懶懶散散。且恁麼過時。諸人莫錯怪。同道者方知。</p>
<p>謝首座都寺上堂。臨際頂中髓。楊岐眼裏筋。欲明這箇事。須還這箇人。風前有路。秤尾無星。大家贏得失忻忻。且道。笑个什麼。笑道秤尾無星。</p>
<p>上堂。刀不自割。水不自洗。拈拄杖云。山僧拄杖化為龍。吞却乾坤大地。汝等諸人。向甚處出氣。卓一下云。各依舊位。</p>
<p>上堂。春花爛漫。春光欲暮。杜宇聲聲。送春歸去。諸人何不向這裡眼明心悟。山僧恁麼道。眾中忽有箇衲僧。喚一聲道。石田良久云。山僧倒退三千。</p>
<p>上堂。明如鏡。黑如漆。四七二三。多虗少實。靈山拄杖。且拈靠壁。何故。免被傍人冷眼看。</p>
<p>上堂。非不非。是不是。建立則乖張。掃除則失旨。德山臨際出來。換却髑髏裏底。</p>
<p>上堂。舉盤山道。向上一路滑。睦州道。壁立千仞險。臨濟道。石火電光鈍。</p>
<p>師云。三大老眼睛鼻孔不同。心肝五臟相似。靈山雖則無能。拄杖子為眾竭力。却有些子。卓拄杖一下。下座。</p>
<p>中夏上堂。九十日<span class='corr'>已</span>過半。那事畢竟如何。直饒窮到底。終是涉風波。忽有个衲僧出來道。某甲百不知。百不管。飰來開口。睡來合眼。只向他道。去。誰信你這齪漢。</p>
<p>謝書記藏主上堂。舉藏主問僧何不看經。僧云。不識字。主云。何不問人。僧叉手進前云。這箇是什麼字。主無語。</p>
<p>師云。不識字却識字。合識字却不識字。石田恁麼判斷。且道。意在於何。萬人爭仰處。一箭落雙鵰。</p>
<p>上堂。一葉落天下秋。一塵起大地收。便恁麼去。恰作得箇脫白沙彌。有一人未肯在。何故。洞庭無盖。</p>
<p>上堂。青山不舉步。日下不挑燈。黃頭碧眼。臭肉生蠅。諸人。三十年後悟去。不得錯怪老僧。</p>
<p>上堂。舉僧問鏡清。佛法如水中月。是否。清云。清波無透路。僧云。和尚從何而得。清云。再問復何來。僧云。正恁麼時如何。清云。重疊關山路。</p>
<p>師云。黃面浙子。費許多口頰。作什麼。當時待這僧問佛法如水中月是否。只向他道。重疊關山路。非惟截斷這僧脚跟。亦乃與後人點眼。</p>
<p>上堂。枯桑知天風。海水知天寒。且道。衲僧知箇什麼。知道飰是米做。直饒恁麼。閻羅老子索飯錢有日在。</p>
<p>上堂。天寒日短。滴水氷生。黃梅石女。冷地暗嗟吁。無邊身菩薩。凍破一雙耳。汝等諸人還覺麼。若也覺去。事同一家。若也不覺。有處著你在。</p>
<p>上堂。摩竭提國。水泄不通。少室峯前。三三兩兩。到這裏不開口不動舌。還吐露得出麼。拍禪床一下云。洎合收拾不上。</p>
<p>上堂。德山雨點棒。臨際雷奔喝。收拾將來。七零八落。靈山。咬定牙關。盡力也難提掇。何故。睦州拶折雲門脚。</p>
<p>上堂。時時九夏。日日三秋。閙市裏百草頭。夾山老子賣峭。重價未有輕酬。山僧。今日為他輕輕酧箇價數看。卓拄杖一下。喚一聲云。夾山老子。畢竟千錢賒。不如一錢見。</p>
<p>上堂。目前無法。意在目前。從上若佛若祖。天下老和尚。罪過彌天。天天。昨夜山僧針線囊中。打失一文古老錢。</p>
<p>上堂。風不來。樹不動。東家點燈。西家暗坐。龍銜海寶。魚遊不顧。且道。是佛法。是世諦。諸人若揀辨得出。石田與你一緉草鞋。</p>
<p>上堂。西來無意。直指無旨。引得癡兒。盡臥冷地。卓拄杖一下云。起。山僧有一服惺惺湯與你。有般漢便道。如何是惺惺湯。德山道底。</p>
<p>上堂。多言復多語。由來返相悞。拈拄杖云。靈山拄杖子不相悞。諸人還信得及麼。卓主丈一下云。多少人日中迷路。</p>
<p>上堂。月旦陞堂。無可垂示。便恁麼散去。諸人未必靈利。且向秤鎚上。揑出些子汁。貴圖有箇滋味。良久云。見之不取。思之千里。</p>
<p>上堂。曲曲彎彎。平平坦坦。七穿八穴。十字縱橫。是汝諸人。不妨東行西行。第一莫教撞著跛脚老雲門。</p>
<p>上堂。擒虎兕辨龍虵。茄子瓠子爛冬瓜。山僧直得無下手處。良久云。門外金剛汗如雨。</p>
<p>上堂。意到句到。宗通說通。一品二品。百匝千重。推倒面前案山子。長衫大袖舞春風。窮鬼子莫莫莫。更須知有朱頂王菩薩。</p>
<p>解夏上堂。靈隱門下。不犯之令。九十日中。頭正尾正。衲僧路活。脚下生煙。老僧終不學雲門索飰錢。</p>
<p>上堂。舉僧問古德。十二時中。如何用心。古德云。胡孫喫毛虫。</p>
<p>師拈云。恰恰用心時。恰恰無心用。胡孫喫毛虫。若續得這一句。便是參學事畢。</p>
<p>上堂。舉香嚴和尚道。我有一機。瞬目視伊。若也不會。別喚沙彌。</p>
<p>師拈云。大小大香嚴。尾巴拖地。靈隱一機。全無所示。若也不會。投子道底。</p>
<p>上堂。魯祖和尚。見僧來便面壁。俱胝凡有所問。只竪一指。諸人且道。者二老漢。還有佛法道理也無。良久云。意在蒼龍不在魚。</p>
<p>上堂。入室陞堂。門庭施設。無途轍中。飜成途轍。百丈老常得一橛。解道喫茶珍重歇。</p>
<p>上堂。拈拄杖云。放下覔無蹤。盡力提不起。寸鐵未施。刀鏘滿地。明眼衲僧失巴鼻。</p>
<p>上堂。德山棒頭短。臨濟喝聲低。不傷物義句。趙州東院西。</p>
<p>上堂。全提半提。向上向下。冷泉直是口啞。何故。真人面前。不得說假。</p>
<p>上堂。舉雲門示眾云。佛法太煞有。只是舌頭短。良久云。長也。</p>
<p>師拈云。說短說長。自起自倒。跛脚老雲門。慈悲成過咎。長安一路坦然平。往來曾不禁人行。</p>
<p>上堂。舉趙州示眾云。夫為宗師。須以本分事接人。</p>
<p>師拈云。行棒行喝。不是本分事。大機大用。不是本分事。一機一境。不是本分事。畢竟如何是本分事。無智人前莫說。打你頭破額裂。</p>
<p>請石溪和尚掛牌。上堂。爐鞴之所。鈍銕尤多。良醫之門。病者愈甚。若要鈍者利。病者起。須還作者拈出本分惡鉗鎚。却笑德山三十年。不曾打著箇獨脫底。</p>
<p>上堂。秋聲滿林壑。秋雨滴梧桐。門外未歸客。飄泊在途中。歸也歸也。通身白汗。下載清風。</p>
<p>上堂。舉僧問趙州。如何是道。州云。墻外底。僧云。某甲不問這箇道。州云。你問什麼道。僧云大道。州云。大道透長安。</p>
<p>師拈云。趙州禪。口皮邊。墻外底。透長安。[祝/土]著磕著。言端語端。不是釣鰲手。徒勞把釣竿。</p>
<p>上堂。古人云。但得本。莫愁末。喚什麼作本。喚什麼作末。松栢千年青。不入時人意。牡丹一日紅。滿城公子醉。山僧恁麼道。還有人不肯麼。有人不肯。是我同參。</p>
</div>
<div class='div-other'><a id='mulu11' />
<p class='h1'>請因緣普說</p><p>保寧勇和尚有頌云。祖師門下絕人行。深嶮過於萬仞坑。垂手不能空費力。任教堂上綠苔生。看他恁麼說話。還有開口分麼。才涉唇吻。便落意思。只如瞿曇。在摩竭陀國。掩室而坐。說什麼來。維摩在毗耶離城。三十二菩薩。為說不二法門。皆被維摩詰難。及乎文殊問維摩。何者為不二法門。維摩默然。說什麼來。臨濟見黃蘗。問佛法的的大意。三度被打。黃蘗說什麼來。以至德山見僧入門便棒。臨濟見僧入門便喝。說什麼來。雖然如是。不可總啞却口也。道火何曾燒却口。山僧。今朝只得放一線開。為諸人東語西話。五祖和尚道。古人留下一言半句。未透得時。如銀山鐵壁。及乎透得了。元來鐵壁銀山便是我。敢問諸人。透得也未。若要透得。第一須是退步就<span class='corr'>己</span>。不得向外馳求。第二須是令暖氣相接。第三不可令雜毒入心。且如燒香禮拜。看經寫字。看文字。一切雜事。總是向外馳求。今日做工夫一上。明日又放慢。半信半疑。半進半退。便是暖氣不相接。乃至。䇿子上念將來。模子裏脫將去。咂啖古人涎唾。便是雜毒入心。要得無這許多般病痛。須是全身放下。與之[病-丙+斯]崖。崖來崖去。忽然命根子斷。便是到家。有向當底時節。古人道。未得箇人頭。須得箇入頭。既得箇人頭。不得辜負老僧。又有古人道。未得箇人頭。須得箇入頭。既得箇入頭。直須颺下箇入頭處。山僧道。未得箇入頭。須得箇入頭。既得箇入頭。正好買草鞋行脚。何故。參禪須是悟。悟了須是遇人。若不遇人。無師承。只成杜撰阿師。動便傷鋒犯手尾巴露。如弄胡孫漢子。逗到臘月三十日。皷也打破。胡孫子走。濟得甚事。若悟了遇人。開口吐氣。自然如水入水。豈不見。投子青參浮山。有見處。浮山指令見捿賢秀。即是秀圓通也。那時住捿賢。青到彼中。一向堂中打睡。有人去與秀言。堂中有一箇青上座。喫粥喫飯了。只是打睡。秀云。待老僧親去勘過。便拽拄杖下堂中。見青。果然打睡。秀將拄杖敲板頭云。上座。我這裏。無閑飯與你喫。教你打睡。青云。不知教某甲作什麼。秀云。何不參禪。青云。美食不中飽人喫。秀云。爭奈大有人不肯你在。青云。教他肯堪作什麼。秀云。你見什麼人來。青云浮山。秀云。恠得恁麼頑賴。遂相喚握手。歸方丈。信知。彼此明眼人相見。逈然別也。曾聞破庵老和尚言。今時兄弟。做工夫不索性。所以不見効驗。我行脚時。密庵住衢州烏巨山。我在彼中充知客。解職了。往見水庵。雙林兩廊長。我每夜不睡。從東廊行到西廊提起話頭。做工夫。行兩三匝了。歸堂中打一。看上下間兄弟。一似爛冬瓜相似。我覷了自思量道。我若不著便。也似這一堂爛冬瓜。討什麼椀子。我在那時。做得些工夫。室中也開得口。只是命根未斷。心下畢竟不穩。遂起單。至平江萬壽。僧堂前歇。那時是燈。止菴住萬壽。是無鼻孔長老。粥罷打皷入室。我心裏欺他。不去入室。有同行去入室了。却來問我道。你去入室也未。我謾同行云。我去入室了。又却自思量道。他是我同行。我謾他。心下未穩當。漸要歸川去。却是如何。如此思量。心中躁悶。遂行入僧堂後去。忽然舉頭。見照堂二字。從前疑情頓釋。迤邐上蔣山。再見密菴。室中無不投合。遂辭歸川。密庵親送至半山。我不曾問他討頌。老和尚自袖中出一頌。相送云。萬里南來川藞苴。奔流度刃扣玄關。頂門[翟*欠]瞎摩醯眼。去住還同珠走盤。接得頌了。便相別歸川。後住兩三个院。了住夔府臥龍。因有一道士南遊。遂作書與老和尚通嗣法。是時密菴住太白。老和尚歡喜。謂育王佛照云。元來川僧有道義。佛照云。待你知得遲了。盖密庵平生。怕川僧閙。不肯多掛川僧。而佛照喜川僧。堂中多是川僧故也。破菴老和尚。蜀中住數院。又再南來。山僧出來行脚。雖去禮拜他。只是不曾依棲他。住後。來在平江穹窿。方在他會裏住。以至相隨。到鳳山楊寺。被他送歸藏主寮。見其室中機用。及尋常提唱。逈為諸方不同。令人心死。所以今日出來承嗣他。老和尚云。禪和子。室中下語。總是知見解會。如何了得。須是向言句外。臨時別有意智。去離泥水方得。我舊時行脚歸去。與一同行。在合州釣魚掛搭。彼中亦是一員前輩尊宿。我去入室再三。免我不肯舉話。及至我同行去入室。尊宿却不免他。但拊膝一下云。你向這裏下一轉語看。同行無語。番番入室。只是如此問他。同行云。尀耐這漢番番只如此問我。我無可應對他。你為我代一轉語。我這回去下著。老和尚云。你待今番又如是問你。你但將兩指夾鼻。[聲-耳+空]他一[聲-耳+空]便出。同行果去入室。依老和尚所教。尊宿云。有人教壞你了。信知。此事得底人。如兩鏡相似。自然彼此不相瞞。奉勸兄弟。做工夫。須是省要處做。令到這般田地。方堪為種草。昔有一僧見晦堂。堂云。從什麼處來。僧云。南雄州。堂云。來作什麼。僧云。來見尊宿。堂云。何不回鄉中去。僧云。某甲出來參禪。和尚如何却令某甲回去。堂云。我鄉中。三錢買一片魚鮓。如手掌大。且道。晦堂意。在什麼處。鑒咦庵云。乍可永劫受沉淪。終不瞎却眾生眼。咦菴恁麼說話。大似方木逗圓孔。諸人恐別有長處。後次米室中吐露。</p>
<p>端午普說。參禪要透祖師關。妙悟要須心路絕。心路不絕。祖關難透。要得心路絕麼。須是內不放出。外不放入。空蕩蕩地。或若妄念起時。將一箇話頭。提起與之[病-丙+斯]崖。如提一柄金剛王寶劒相似。誰敢當鋒。崖來崖去。久久之間。觸境遇緣。自然啐地斷嚗地折。那時不著。問人便有入頭處。便不疑天下老和尚舌頭。喚作有根脚。自會作活計。靈山這裏。也不摩捋你兄弟。也不捩轉你兄弟。見得一寸。與你說一寸。見得一尺。與你說一尺。見得一丈。與你說一丈。亦不向你道工夫難做誑嚇你。亦不向你道工夫易做欺謾你。待你透頂透底。自知好惡。佛眼和尚說。兄弟做工夫。有兩般毛病。第一騎驢覔驢。第二騎却驢不肯下。騎驢覔驢。將自<span class='corr'>己</span>更求自<span class='corr'>己</span>。騎却驢不肯下。被佛祖玄妙奇特纏縛。擺脫不得。到這裏。要騎便騎。要下便下。方有自由分。今時禪和子。盖為信自<span class='corr'>己</span>不及。但不信長老。不信他人。却不妨。須是信得自<span class='corr'>己</span>脚跟下。有這盖天盖天一段光明。始得箇箇空。只鼻孔遼天。問著十箇有五雙。不知著落。所以老東山端午日示眾云。老僧収得一道神符。頗有靈驗。一願　今上皇帝聖躬萬歲。二願文武百官常居祿位。三願萬民樂業風調雨順。令鬼使往四天下。一一告報。鬼使回來云。<span class='corr'>已</span>去四天下。一一告報了。無不順從。只有禪和子。鼻孔遼天。不奈他何。東山云。莫說你不奈他何。我也不奈他何。雖然如是。澤廣藏山。理能伏豹。畢竟如何。一抽三。二添四。黃牛角向天。八脚垂過鼻。急急。只如東山恁麼道。諸人還知落處麼。且不是唐言。亦非梵語。作麼生理會。若理會得。便向東山頂上放屙。不為分外。恰似泗洲人見大聖相似。是什麼匹似閑。若理會不得。不可麤心。也須向單位上。東咬西嚼。看是什麼道理始得。方冊中參禪。透頂透底。大徹大悟。莫如真淨文。真淨初行脚時。自言。我見處。如吳道子畫相似。十分畫得逼真。但只是畫底。所以不肯小了。徧扣諸方。一日聞人舉僧問雲門。佛法如水中月。是否。門云。清波無透路。有領解處。往見黃龍。機尚未契。盖其小小有悟解。未得透頂透底。所以不契。今普燈却載。淨於清波無透路處。有省悟。往見黃龍。載得差錯了。殊不知。淨見黃龍不契。却云。我有好處。這老漢不識我。遂往見香城順。於順言下大悟。回見黃龍。方得機契。受虗中做昔燈。盖其只會編類事跡。畢竟眼不正。所以差錯了。淨往見老順和尚。順問云。甚處來。淨云。黃龍來。順云。黃龍近日有何言句。淨云。黃龍近日州府委請黃蘗長老。黃龍垂一轉語云。鍾樓上念讚。床脚下種菜。有人下得語契。便請住。黃蘗勝上座。下語云。猛虎當路坐。黃龍遂令去住黃蘗。順不覺云。勝首座。只下得一轉語。便得黃蘗住。佛法未夢見在。淨於順言下。打失鼻孔。方知黃龍用處。遂回見黃龍。龍問。甚處來。淨云。特來禮拜和尚。龍云。恰值老僧不在。淨云。向什麼處去。龍云。天台普請。南嶽遊山。淨云。恁麼則某甲得自在去也。龍云。你脚下鞋。甚處買來。淨云。廬山七百錢買。龍云。何甞得自在。淨云。何甞不自在。自然轉轆轆地。如水上葫蘆。遏捺不得。信知得底人。與得底人說話。自然別也。又死心為僧了。便發志行脚。初見晦堂。堂問。喚作拳頭則觸。不喚作拳頭則背。死心罔措。惟尚強辯。堂遂抑之。一日又強辯不<span class='corr'>已</span>。堂云。住住。說食終不飽。死心云。某甲到此。弓折箭盡。願和尚慈悲。與安樂法門。堂云。一塵飛而翳天。一芥墜而覆地。汝政坐在知解多。若要安樂法門。直須死却全心。方可心默領旨。一日宴坐。忽聞庫下知事捶行者雷忽震。遂大悟。趨出見晦堂。忘納其屨。才見晦堂。自點胷云。和尚。天下人是參得底禪。某甲是悟得底禪。堂云。選佛得甲科。何可當也。這个可謂前輩參禪樣子。兄弟要參禪。須以此為標榜始得。莫學今時長老。盖今時長老。一知半見。爭及得古人。你若學今時長老。便小了事體。不濟得事。且如薰上座住靈隱。亦是不奈何。被人東挨西拶。拶到禪床角頭。迴避不及。只得為祖師有箇門戶。擘破面皮出來。喚作此地無朱砂。赤土以為上。雖然。看却今時。漸漸赤土也無了。米盡到糠。糠也無了。漸漸食泥食土。說著真箇令人寒心。更在後來兄弟。發大勇猛。出來為佛祖雪屈。第一須去省徑處作工夫。莫只管多知多解。蹉過截徑一路了。且如趙州洗鉢盂話。最是徑截。兄弟多作無事會了。如睦州示眾云。見成公案。放你三十棒。多少省徑。兄弟亦蹉過了。如雪峯示眾云。飯籮裏坐。有餓死漢。河水沒頭浸。有渴死漢。雲門云。通身是飯。通身是水。唱愈高和愈寡。省力多少。兄弟却不向這裏著眼。儘蹉過了。今日端午。且更舉一箇公案散去。文殊令善財採藥。善財云。徧觀大地。無不是藥者。殊云。是藥採將來。善財乃拈一莖草。度與文殊。殊拈起示眾云。此藥亦能殺人。亦能活人。</p>
<p>師拈云。採藥與用藥。相逢一會家。殺人活人不眨眼。白玉無瑕却有瑕。因甚如此。諸人做得工夫到。便知著落。</p>
</div>
<div class='div-other'><a id='mulu12' />
<p class='h1'>拈古</p><p style="margin-left:1em">舉馬大師云。即心即佛。非心非佛。不是心不是佛不是物。</p>
<p>拈云。即心即佛。甜瓜甜徹蒂。非心非佛。苦瓠苦連根。不是心不是佛不是物。斫却月中桂。清光迸海門。箇裏若能開正眼。一毫頭上定乾坤。</p>
<p style="margin-left:1em">舉僧問趙州。學人乍入叢林。乞師指示。州云。喫粥了也未。僧云。喫粥了也。州云。洗鉢盂去。其僧有省。</p>
<p>拈云。趙州因風吹火。用力不多。這僧雖然悟去。也只做得箇長行粥飯僧。何故。更須知有向上一關。</p>
<p style="margin-left:1em">舉雲門示眾云。聞聲悟道。見色明心。觀世音菩薩。將錢買胡餅。放下手却是饅頭。</p>
<p>拈云。雲門於無義路中。却開義路。蔣山即不然。聞聲悟道。見色明心。林鴆砧。井底種林擒。今年桃李責。一顆直千金。</p>
<p style="margin-left:1em">舉外道問世尊。昨日說什麼法。尊云。說定法。又問今日說什麼法。尊云。不定法。道云。為什麼昨日定。今日不定。尊云。昨日定。今日不定。</p>
<p>拈云。昨日定今日不定。大小瞿曇。因邪打正。更問如何鉢盂安柄。</p>
<p style="margin-left:1em">舉僧問雲門和尚。如何是諸佛出身處。門云。東山水上行。後來圓悟別云。薰風自南來。殿閣生微凉。</p>
<p>拈云。見得徹。用得親。不無雲門圓悟。若是諸佛出身處。三生六十劫。</p>
<p style="margin-left:1em">舉僧問南泉。師居丈室。將何指南。泉云。昨夜三更失却牛。天明起來失却火。</p>
<p>拈云。大小南泉。被這僧輕輕一拶。直得手脚俱露。忽有人問南山師居丈室將何指南。拽拄杖打。何故。黃金終不和沙賣。</p>
<p style="margin-left:1em">舉鏡清問僧。門外什麼聲。僧云。雨滴聲。云云。</p>
<p>拈云。鏡清以<span class='corr'>己</span>妨人。壓良為賤。不覺通身泥水。南山問僧門外什麼聲。待他道雨滴聲。却許他具一隻眼。</p>
<p style="margin-left:1em">舉溈山問仰山。天寒人寒。仰山云。大家在這裏。</p>
<p>拈云。大家在這裏。廓徹無依倚。有口難分踈。凍破一雙耳。</p>
<p style="margin-left:1em">舉德山會下有一僧。近前作相撲勢。山云。這無禮漢。合喫山僧手中棒。</p>
<p>拈云。這僧嬌兒失禮。德山小慈妨大慈。當時白棒向甚處去。南山門下。忽有僧近前作相撲勢。山僧。只得退身三步。何故。老不以筋力為能。</p>
<p style="margin-left:1em">舉雲門問僧。盡大地。是什麼人會佛法。僧云露柱。門喝云。這死蝦蟆。</p>
<p>拈云。這僧<span class='corr'>已</span>是露出眼睛。雲門更與揭却腦盖。若是佛法。未夢見在。</p>
<p style="margin-left:1em">舉同安察和尚問僧。輙不得向人道。我有一則因緣。舉似你。僧作聽勢。安與一掌。僧云。因甚打某甲。安云。我要話行。</p>
<p>拈云。潦倒同安。前頭較些子。後面笑殺人。撞著別箇師僧。豈免返遭毒手。若是南山。待這僧道因甚打某甲。更與一掌。便見頭正尾正。</p>
<p style="margin-left:1em">舉溈山問仰山。即今事且止。自古事作麼生。仰山叉手進前。溈云。猶是即今事。自古事作麼生。仰山叉手退後。溈云。汝屈我。我屈汝。</p>
<p>拈云。父子水乳和同。無如溈仰。點撿將來。前不搆村。後不搆店。若遇臨際德山。更下一槌定當。</p>
<p style="margin-left:1em">舉盤山和尚示眾云。向上一路。千聖不傳。學者勞形。如猿捉影。瑯瑘覺拈云。上來講贊。無限良因。</p>
<p>拈云。具向上眼目。則不無瑯瑘。要見盤山未可在。何故。大力量人。語脉裏轉。</p>
<p style="margin-left:1em">舉保福云。總似今日。老胡有望。長慶云。總似今日。老胡絕望。</p>
<p>拈云。一箇有望。一箇絕望。徐六擔板。各見一邊。山僧却不然。總似今日。多少省力。三十年後。莫道南山拗曲作直。</p>
<p style="margin-left:1em">舉僧問大悲。除上去下。請師道。悲云。我開口即錯。僧云。恁麼則正是某甲師也。悲云。今日落在弟子手中死。</p>
<p>拈云。來風可辨。駟馬難追。若無後語。討甚大悲。</p>
<p style="margin-left:1em">舉崔禪一日陞座云。出來打。出來打。時有僧出云。崔禪聻。崔禪擲下拄杖。便歸方丈。</p>
<p>拈云。崔禪大驚小恠。欺壓平人。却被這僧頂門一錐。直得七零八落。且道。那裏是他七零八落處。喝一喝。</p>
<p style="margin-left:1em">舉五祖和尚住太平時。示眾云。太平不會禪。一向外邊走。臈月三十日。羸得一張口。且如何是太平口。自云。兩片皮。也不識。</p>
<p>拈云。太平老漢。自起自倒。南山雖則不肖。未免効顰。南山不會禪。一向外邊走。臈月三十日。舌頭不出口。因甚如此。見成公案。</p>
<p style="margin-left:1em">舉馬祖會下有一僧。以手畫四畫。問祖云。上一畫長。下三畫短。不得道一畫長三畫短。離四句絕百非。請師答。祖以手畫一畫云。不得道一畫長三畫短。答汝了也。</p>
<p>拈云。氈拍板。無孔笛。狹路相逢。五音六律。流落藂林知幾年。至今誰敢通消息。</p>
<p style="margin-left:1em">舉雲山有僧來參。山起身。僧便出去。山云。得恁麼靈利。僧喝云。作這箇眼目。法嗣臨際。也大屈哉。山云。且望闍梨善傳。僧回首。山便喝云。作這眼目。錯判諸方名言。便打。</p>
<p>拈云。雲山與這僧。拳來踢去。力敵勢均。雲山令雖行。棒頭何曾有眼。這僧棒雖喫。心中要且不甘。有人辨得出。南山請他喫一頓無麵䬪飩。</p>
<p style="margin-left:1em">舉前有一尊宿道。若有一絲頭。即是一絲頭。後有一尊宿道。若有一絲頭。不是一絲頭。</p>
<p>拈云。一條拄杖。兩人共扶。有什麼快活處。靈山即不然。一絲頭是不是。林下野人高。錦衣公子貴。</p>
<p style="margin-left:1em">舉智門問僧。諸方向平地上打筋斗。你還曾見向虗空裏打筋斗麼。僧無語。雲門代云。休[跳-兆+孛]跳。</p>
<p>拈云。雲門恁麼道。塞他智門口未得在。若是靈隱。見他恁麼道。只向他道。今日小出大遇。這老漢。錐有劈箭之機。<span class='corr'>已</span>是埋身千丈。</p>
<p style="margin-left:1em">舉明招見勝光。纔跨門。光垂下一足。招云。伎<span class='corr'>倆</span><span class='corr'>已</span>盡。拂袖便行。</p>
<p>拈云。見機而作。不無明招。要見勝光。則未可在。何故。魚龍穴下盤根闊。日月輪邊氣象高。</p>
<p style="margin-left:1em">舉僧問洞山。如何是佛。山云麻三斤。</p>
<p>拈云。諸人要見洞山麼。有眼無耳朵。六月火邊坐。</p>
<p style="margin-left:1em">舉鏡清於僧堂前。自擊鍾子云。玄沙道底。玄沙道底。時有僧出云。玄沙道什麼。清作一圓相。僧云。若不久參。爭知恁麼。清云。還我草鞋錢來。</p>
<p>拈云。鏡清搖頭。這僧擺尾。雖則一期可觀。爭奈玄沙道底。</p>
<p style="margin-left:1em">舉僧問馬大師。離四句絕百非。請師直指西來意。馬師云。我今日勞倦。不能為汝說得。問取智藏。僧問智藏。藏云。我今日頭痛。問取海兄。僧問海。海云。我到這裏却不會。僧却問馬師。師云。藏頭白。海頭黑。</p>
<p>拈云。馬師智藏。病痛一般。海兄不會。當面熱瞞。頭白頭黑。言端語端。衲僧不用空㗖啄。秤在星兮不在盤。</p>
<p style="margin-left:1em">舉雪竇頌為道日損。三分光陰二<span class='corr'>已</span>過。靈臺一點不揩磨。貪生逐日區區去。喚不回頭爭奈何。</p>
<p>拈云。雪豆等閑舉手。握土成金。諸人若解橫身。便乃白衣拜相。其或未然。且向情識裏。頭出頭沒。</p>
<p style="margin-left:1em">舉明招示眾云。這裏風頭稍硬。且歸暖處商量。便下座歸方丈。眾隨至。云及到暖處。便見瞌睡。以拄杖一時打散。</p>
<p>拈云。明招。兩度入泥入水。也不相辜負。可惜當時會下。無一箇衲僧。靈山終不學他明昭老漢。盖覆將來。好是明明說。從教鴨聽雷。</p>
<p style="margin-left:1em">舉雲居諲和尚問雪峯。門外雪消也未。峯云。一片也無。消箇什麼。師自云。消也。保福云。要且無雪上加霜。</p>
<p>拈云。雲居打草驚虵。雪峯開口見膽。保福獨上高臺。要且眾眼難瞞。門外雪消也未。請諸人。試下一轉語。</p>
<p style="margin-left:1em">舉趙州在南泉。井樓上。見泉過。乃抱定柱懸一脚云。相救相救。泉遂於踏梯上。打一二三四五。州遂具威儀。上方丈云。適來謝和尚相救。</p>
<p>拈云。父子至親。心眼無二。築著磕著。透頂透底。傍觀只把當兒戲。蒼龍攪動澄潭水。</p>
<p style="margin-left:1em">舉皷山示眾云。皷山門下。不得咳嗽。時有僧便咳嗽一聲。山云。作什麼。僧云傷寒。山云。傷寒即得。</p>
<p>拈云。皷山老漢。前頭赫殺人。後頭笑殺人。靈隱門下。不得咳嗽。或有人咳嗽一聲。亦云。作什麼。待他道傷寒。劈脊便棒。何故。若藥不瞑眩。厥疾弗瘳。</p>
<p style="margin-left:1em">舉雪峯扣老觀門。觀開門。雪峯扭住云。是凡是聖。觀唾云。野狐精。遂拓開。閉却門。峯云。也要識老兄。</p>
<p>拈云。雪峯識則識。老觀。爭奈不得入門。</p>
<p style="margin-left:1em">舉睦州道。見成公案。放汝三十棒。</p>
<p>拈云。這老漢手頭短。靈隱即不然。見成公案。與汝三十棒。何故。棒頭有眼。龍蛇易辨。</p>
<p style="margin-left:1em">舉許郎中到上藍。問首座。年多少。座云。六十八。許云。幾夏。座云。四十夏。許云。聖僧幾夏。座云。與虗空同受戒。許云。下官喫飯。不似首座喫鹽多。</p>
<p>拈云。大小上藍首座。却被箇俗漢勘破。靈隱當時若做首座。待他問聖僧幾夏。只向他道。你這俗漢。前後惑亂多少人來。若下得這一轉語。許郎中。便是煅了精金。也須失色。</p>
<p style="margin-left:1em">舉僧問石霜。如何是祖師西來意。石霜咬齒示之。其僧不會。後石霜遷化。僧問九峯。先師咬齒。意旨如何。峯云。寧可截舌。不犯國諱。又問雲盖。盖云。我與先師。有甚冤讎。</p>
<p>拈云。九峯雲盖。不謬為石霜弟子。雖然如是。只會保守家業。且無施設門庭。或有人問靈隱石霜咬齒。畢竟如何。曾經霜雪苦。楊花落也驚。</p>
<p style="margin-left:1em">舉百丈示眾云。你為我開田。我為你說大義。眾開田畢。請和尚說大義。百丈展開兩手。</p>
<p>拈云。開田甚難。難中却易。展手甚易。易中却難。說難說易。轉見顢頇。自<span class='corr'>己</span>若無僊骨。謾言九轉還丹。</p>
<p style="margin-left:1em">舉僧問古德。如何是三寶。德云。麻麥豆。</p>
<p>拈云。諸人還知古德麼。慣使不由家富貴。三柸兩盞背爺娘。</p>
<p style="margin-left:1em">舉僧問趙州。道人相見時如何。州云。呈漆器。</p>
<p>頌云。道人相見問如何。舉手寒溫事<span class='corr'>已</span>多。潦倒趙州呈漆器。岳陽船子洞庭波。</p>
<p style="margin-left:1em">舉僧問百丈。如何是奇特事。丈云。獨坐大雄峯。</p>
<p>頌云。百丈機先疾似風。巍巍獨坐大雄峯。要知奇特中奇特。明月難教下碧空。</p>
<p style="margin-left:1em">舉僧問古德。年窮歲盡時如何。古德云。東村王老夜燒錢。</p>
<p>頌云。東村王老夜燒錢。鼻孔依稀露半邊。武帝求仙求不得。王喬端坐却昇天。</p>
<p style="margin-left:1em">舉昔有秀才。看佛名經。問長沙。百千諸佛。但見其名。未審。居何國土。長沙云。黃鶴樓崖顥題後。秀才曾題也未。才云。未。長沙云。無事題取一篇好。</p>
<p>頌云。百千諸佛在何居。黃鶴樓詩錦不如。問汝秀才題也未。一篇題取莫躊躇。</p>
<p style="margin-left:1em">舉僧問趙州。萬法歸一。一歸何處。州云。我在青州。作一領布衫。重七斤。</p>
<p>頌云。萬法歸一一何歸。海口難酧這一問。不得青州一領衫。幾乎喪却窮性命。</p>
<p style="margin-left:1em">舉陸亘大夫問南泉。肇法師。也大奇怪。解道。天地與我同根。萬物與我一體。泉指庭前花。召大夫。夫應諾。泉云。時人見此一株花。如夢相似。</p>
<p>頌云。天地根元與我同。撥波求水謾勞功。時人見此花如夢。坐斷須彌信不通。</p>
<p style="margin-left:1em">舉僧問古德。如何是冬來事。德云。京師出大黃。</p>
<p>頌云。冬來底事要商量。向道京師出大黃。多少病猫飡死鼠。日中擡首眼無光。</p>
<p style="margin-left:1em">舉趙州示眾云。我在南方行脚時。火爐頭。有一則無賓主話。直至而今無人舉。</p>
<p>頌云。無賓主話意深深。流落藂林古到今。火冷灰寒口挂壁。衲僧凍死不知心。</p>
<p style="margin-left:1em">舉水菴和尚頌。九夏安居不論心。胡蘆水上捺教沉。忽然湧向西邊出。驚起沙鷗亂白蘋。</p>
<p>頌云。安居三月不論玄。水牯朝昏痛著鞭。拽脫鼻繩無覔處。山童走得脚皮穿。</p>
<p style="margin-left:1em">舉僧訪趙州。州云。喫茶去公案。</p>
<p>頌云。曾到未到俱喫茶。為君抉出眼中花。犀因翫月紋生角。象被雷驚花入牙。</p>
</div>
<p class='juan'>石田薰和尚語錄卷第二</p>
</div><!-- end of div[@id='body'] -->
</body></html>