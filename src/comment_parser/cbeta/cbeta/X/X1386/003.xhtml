<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>石田法薰禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu13' />石田薰和尚語錄卷第三</p><p class="byline">嗣法門人　妙因　至慧　等編</p>
<div class='div-other'><a id='mulu14' />
<p class='h1'>小參</p><p>高峰入院小參。鷲嶺真機。曹溪密旨。三家村裡。牛動尾巴。真正舉揚。盖天盖地。蹉過者如麻似粟。却認口頭聲色。以當平生。流落他鄉。去家轉遠。諸人還識家麼。若也識去。鍋子大小。杓柄短長。一一盡知著落。既知著落。便能主賓互換。水乳和同。憂則共慼。樂則同歡。逆順隨宜。高低普應。恁麼說話。落二落三。獨脫無私。畢竟如何剖露。良久云。機關不是韓光作。莫把胸襟當等閑。</p>
<p>楓橋入院。至道無難。惟嫌揀擇。山是山。水是水。三門佛殿。厨庫僧堂。什麼處是不揀擇。是法住法位。世間相常住。什麼處是揀擇。若也倜儻分明。便知道。一切時一切處。行住坐臥。動轉施為。築著達磨大師鼻孔。恁麼告報。早是少慚愧。將惡水潑諸人了也。還有搆得底麼。搆得搆不得。未免喪身失命。所以道。向上一路。千聖不傳。未曾親近。<span class='corr'>已</span>隔大千。何況說黃道黑。立主立賓。鄭州出曹門。且喜沒交涉。既無交涉。畢竟事作麼生。不勞懸石鏡。天曉自分明。</p>
<p>蔣山入院。如來有密語。迦葉不覆藏。忙忙者。匝地普天。獨脫底。星中揀月。還他具透青眼目。旋生風骨。方可入作。若是迷哩麻囉。決定打入葛藤窠裡。無出頭分。既是屋裡人。定知屋裡事。前是三門。後是方丈。一點也瞞他不得。然雖恁麼。且道。臨濟一喝。賓主歷然。又却如何話會。良久云。若無舉鼎拔山力。千里烏騅不易騎。</p>
<p>淨慈入院。目前無法。意在目前。不是目前法。非耳目之所到。蚊子上鐵牛。無你下觜處。新淨慈。今夜不是借拄杖子威光。與諸人做箇瞥脫。拈拄杖卓一下云。法隨法行。法幢隨處建立。且道。作麼生建立。莫是舉一明三。目機銖兩麼。莫是問在答處。答在問處麼。莫是布三玄戈甲。列五位君臣麼。若恁麼。喚作癡人夜走。殊不知。霧豹澤毛。未甞下食。庭禽養勇。終待驚人。若是眼生三角漢。逢人抓著痒處。自然徹骨徹髓。便能橫身荷負。赤手提持。然雖如是。亦是宗乘中事在。且如何是宗乘中事。一曲兩曲無人會。雨過夜塘秋水深。</p>
<p>結夏。莫行心處路。不挂本來衣。何須更恁麼。切忌未生時。四路葛藤。古人一時截斷了也。諸人何不吒吒沙沙。如生師子兒。哮吼一聲。壁立千仞。若也如是。九十日夏。布袋結頭。出息不涉萬緣。入息不居陰界。天台普請。南嶽遊山。龜毛結網褁虗空。烈焰堆中撈白月。正當恁麼時。且道。功歸何所。猶握金鞭問歸客。夜深誰共御街行。</p>
<p>結夏。我宗無語句。亦無一法與人。明明向你道。何況盖覆將來。而今黃面禪和。擔拄杖四世界走。道我參禪學道。還覺面熱汗下麼。饒你參到無參。學到絕學臈月扇子。一点也用不著。楓橋這裡。南州北縣。三兄五弟。朝看師子山雲起。暮看越來溪水流。只是禪道二字。不許說著。說著則貶向三千里外。若要參著要學。諸方自有人在。莫來負累石田。且道。石田如何得恁麼瞻小。一度被虵傷。怕見斷井索。</p>
<p>結夏。黃面瞿曇。二千年前。平白畫箇圈子。喚作圓覺伽藍。致令後代兒孫。年年墮在裡許。西天此土。十萬迢迢。九十日夏。雲月是同。䗶人為驗。溪山各異。若是眼裏有珠漢。向不同不異處。赤骨力地。全身跳出。牢籠不住。呼喚不回。如踞地金毛。卓朔吒沙。誰敢近傍。東湧西沒。身心安居。七凹八凸。平等性智。熱則山頭。洗耳聽松風。倦則雲會堂中伸脚睡。然雖如是。蔣山未免勘過了打。何故。黃金自有黃金價。終不和沙賣與人。</p>
<p>結夏。多子塔前。清風凜凜。孫臏門下。徒話鑽龜。盡大地撮來。如粟米粒大。百億四天下。百億日月。百億須彌。恒沙國土。恒沙諸佛。恒沙眾生。盡向粟粒內。禁足護生。說安居偈云。床窄先臥。粥稀後坐。耳聵要聲高。眼昏宜字大。既是安居偈。却如何恁麼說。若是通方上士。一舉便知落處。脫白沙彌。且疑八千年。却待阿逸多出世。為汝說破。</p>
<p>結夏。以大圓覺。為我伽藍。望雲上樹。身心安居。平等性智。熟睡寐語。咄。南山只管九十日為一夏。不知有恁麼事。只如九十日前。九十日後。豈不安居。行住坐臥。日用尋常。豈不平等。如斯提掇。雕沙無鏤玉之談。結草乖道人之思。更言。鵝護雪䗶人氷。西天此土。迢迢十萬。南山有不場物義句子。且待秋初夏末。分付諸人。</p>
<p>解夏。九十日夏。頭正尾正。寒山子。水牯牛。燈籠露柱。一一心空及第。惟有南山禪和子。頑皮賴骨。抵死謾生道。我一夏之中。全無絲毫所證所得。南山聞得。無可柰何。只向他道。願你常似今日。山僧恁麼道。諸人且道。是肯他不肯他。良久云。相逢盡道休官去。林下何曾見一人。</p>
<p>解夏。前際不來。后際不去。今亦不住。諸人向什麼處安居。向什麼處自恣。遼天俊鶻。舉著便知。死水蝦<span class='corr'>䗫</span>。堪作何用。仰山鋤得一片畬。種得一籮粟。<span class='corr'>钁</span>頭具眼。功不浪施。溈山日中一食。夜後一寢。秊老成魔。經事多矣。且道。南山還有這箇消息也無。山僧粗識好惡。諸人亦合知時。</p>
<p>結夏。蟄戶不開。龍無龍句。時節既至。其理自彰。且如何是自彰之理。來晨四月十五。西天此土。布袋結頭。天下衲僧。拗折拄杖。高挂鉢囊。從前會底不會底。丁丁東東。骨底骨董。颺向他方世界。身心安居。平等性智。身心安居即且止。喚什麼作平等性智。莫是言發非聲。色前不物麼。莫是眼不挂戶。意不停玄麼。莫是不起纖毫修學心。無相光中常自在麼。若恁麼。總是金州路上客。南山有箇上樹安身訣。今夜分付諸人一抽三。二添四。彈舌念其言。橫眸看梵字。諸人還承當得麼。若承當得。九十日夏也不虗度。脫或未然。前頭大有事在。</p>
<p>結夏。飛來峰高攀不上。冷泉水深飲不竭。衲僧到此擬奚為。盡力神疲好休歇。若向這裡休歇得去。似寒岩枯木。大死底人。黃梅石女。老僧與你鼻孔相拄。赤肉相揩。晝三夜三。謾生抵死。待寒岩枯木開花。大死底人却活。黃梅石女解語。也不枉度一夏。其或顛顛癡癡。千醜百拙。毒氣流入八萬四千毛竅。化為魍魎魑魅。老僧雖有奇方妙藥。也起諸人此病不得。恁麼告報。眾中莫有擊節底麼。良久云。貪觀天上月。失却手中橈。</p>
<p>結夏。向上一路。銕壁銀山。自古自今。佛祖却步。舉話長老。無開口分。直饒舉得作麼生會。直饒會得作麼牛□。若也明得。大陽門下。日日三秋。明月堂前。時時九夏。然雖如是。還知一件事麼。東弗于逮。西瞿耶尼。南瞻部州。北鬱單越。若僧若俗。總在諸人鼻孔裡。呌呌閙閙。諸人作麼生安居。若安居不得。九十日夏。未免勞而無功。拈拄杖。卓一下云。不是釣鼇平。穩說把長竿。</p>
<p>解夏。祖師巴鼻。峭若五須彌。衲僧眼光。爍破四天下。靈山門下。總不消得。我此一眾。三月安居。有飛來峰可翫。有冷泉水可濯。意不停玄。眼不挂戶。或有脫白沙彌。道禪之一字。貶向鐵圍山。大赦不放。更說文殊三處度夏。迦葉白搥擯出。多秊曆日。不用推尋。只如今辰解制。九十日飯錢。漿水錢草鞋錢。總不問汝諸人。洞山向萬里無寸草處去。且拈向一邊。瀏陽菴主。出門便是草。又且如何。無求是處人情好。不飲從他酒價高。</p>
<p>冬夜。知不到處。切忌道著。道著即頭角生。適半一問一答。是道著。既是道著。即頭角生。頭角既生。諸人且道。是驢是馬。有般杜衲僧便道。驢不成馬不是。若恁麼。盡大地是个無孔銕鎚。堪作何用。殊不知。乾坤日月。明暗色空。情與無情。總在山僧拄杖頭上。若也放過一切。手之舞之。足之踏之。共慶一陽令節。若不放過。不消一揑。這箇說話。猶是曲為中下之機。且道。上上人來。合談何事。冬不寒臈後看。</p>
<p>冬夜。這一片田地。生佛未具。世界未成。四至界畔。皎然明白。天不能覆。地不能載。日月照不到。風雨洒不著。群陰消與未消。一陽復與未復。與他總沒交涉。從上若佛若祖。只於沒交涉處。順時保愛。遇飯喫飰。遇茶喫茶。無一絲毫許。不是放身捨命處。或有一機一境。一言一句。總是向枯木上糝花。虗空中釘橛。何曾將實法繫綴人。自是諸人癡狂外邊走。不肯回頭。南山今夜忍俊不禁。倩拄杖子。別開一條活路。與諸人共行。驀拈拄杖。卓一下云。莫有進得步底麼。若有。有一任十字縱橫。脫或未然。喫粥喫飯。也須照顧咬著舌頭。</p>
<p>冬節。天寒地凍。火冷雲深。長連床上。衲僧兀兀癡癡。今日明日。年自可怜生。無端洞山與泰首座。冬夜喫菓子。遺下老葛藤根。秊秊時節到來。叢林浩浩地商量。多是咬嚼不破。吞吐不下。攪得肚腸。如一團麻線相似。山僧忍俊不禁。向道癡漢。吉㐫休咎。總在八八六十四卦中。何不向這裡著力開眼。卓拄杖一下云。開得眼。洞山與泰首座。無地容身。山僧亦有彌天過犯。不干諸人事。</p>
<p>冬夜。法法本來法。無法無非法。鈎鎻連環。刀挑不出。若無智眼。淪入邪途。決定把芦菔根。作香象鼻孔。拈主丈卓一下云。群陰向這裡剝盡。一陽向這裡復生。豈不是本來法。諸人還揀辨得出麼。若揀辨得出。南瞻部州托鉢。北鬱單越喫飯。文殊提鞋。普賢挈杖。若揀辨不出。前面是案山。後面是主山。拶破你眼睛鼻孔。臨際德山。是甚閑家具。休休莫寐語。阿難依舊世尊前。良馬不知何處去。</p>
<p>冬節。透骨霜風入戶庭。日南長至又逢迎。衲僧不解論時節。只麼堆堆過此生。前際不來。後際不去。今亦不住。喚什麼作此生。須知黃面老漢。缺齒老胡。日夜與諸人。交頭接耳。<span class='corr'>陝</span>府鉄牛。是常不輕菩薩。諸人還信得及麼。若信得及。□籠頭卸角䭾。上載下載。一時劃斷。眼不挂戶。意不停玄。直下如寒岩枯木相似。一陽未生。一陽生後。與他兩兩無交涉。飢飡渴飲。閑坐困眠。有什麼過。然雖恁麼。忽遇咬猪狗漢。拽轉坐盤。伸出毛手。又却如何當抵。良久云。幾度沙場經血戰。到頭不改舊容顏。</p>
<p>冬夜。老胡西來。直指人心。二祖覔心。了不可得。後人聽事不真。取意胡卜亂卜。觸著阿轆轆地。蹉過當頭一著。不知鼻孔大頭垂。但道。黃河從源濁。休休休。莫莫莫。靈山這裡。無禪與你參。無道與你學。冷湫湫乾嚗嚗。來日一陽初復。群陰盡剝。今夜與諸人聚集少時。應箇時節。終不將百鍊精金。作頑石賣却。恁麼說話。若是箇漢。三千里外。掩耳便回。<span class='corr'>已</span>遲八刻。何故。含元殿上覔長安。楊花不是天邊雪。</p>
<p>歲夜。金烏急玉兔速。一秊三百六十日。今夜結交頭。<span class='corr'>陝</span>府銕牛。黃梅石女。來日各添一歲。諸人分上。合作麼生。記得石頭和尚。參同契。末後道。謹白參玄人。光陰莫虗度。若據蔣山見處。燒香禮拜。學佛學法。求玄求妙。總是虗度光陰。既不許燒香禮拜學佛學法求玄求妙。諸人十二時中。如何用心。若也不知。未免向情識裡。頭出頭沒。所以德山示眾云。汝若於心無事。無事於心。自然虗而靈。空而妙。趙州道。老僧除二時粥飯外。是雜用心。又道。諸人被十二時使。老僧使得十二時。二大老恁麼告報。意在於何。若是眼生三角漢。一覷覷透。便與二老。把手共行。其或未然。臈月三十日是小年夜。忽若大年夜到來。諸人如何祗對。驀拈拄杖。卓一下云。人無遠慮。必有近憂。</p>
<p>歲夜。烏兔東西疾。一秊時序畢。竇八布衫穿。烏龜眼睛赤。肇法師。剛道物不迁。擔片板見一邊。衲僧家。誰管你天。誰管你地。喫飯救飢。開口取氣。今年也如是。來秊也如是。後秊也如是。更後秊也如是。直得阿逸多出世。也只如是。是則是。忽若閻羅老子徵飯錢。又却如何抵擬。普化出僧堂。波斯入閙市。</p>
<p>歲夜。日日日東上。日日日西沒。循環三百六十幾个。解知窠窟。雪豆恁麼道。且道。這老漢還知窠窟麼。若道知。禍事禍事。若道不知。爭解恁麼道。若也於此倜儻分明。便見舊歲不去。新歲不來。一念萬年。萬年一念。南山恁麼吐露。恰似小兒子順朱。明眼衲僧。未免取笑。且道。明眼衲僧。有什麼長處。自有一双窮相手。未甞祗揖等閑人。</p>
<p>歲夜。古今天地。古今日月。古今山河。古今人倫。不曾移易一絲毫許。便恁麼。將謂靈隱無合殺。不知隨世顛倒。送舊迎新。東村爆竹一聲。盡大地人。打失髑髏。要識舊歲麼。左邊拍禪床一下云。向這裡薦取。要識新秊麼。右邊拍禪床一下云。向這裡薦取。要識新秊舊歲欲交未交。結角羅紋處麼。拈拄杖中間卓一下云。向這裡薦取。果然這裡著得一隻眼活。不被寒暑之所移。不為節序之所轉。脫或未然。昨夜積深三尺雪。前村凍折一枝松。</p>
<p>歲夜。天無門地無戶。飛金烏走玉兔。年年三百六十日。今年三百九十日。一氣不言。何處問蒼天。五歲再[門@壬]。巧曆莫能盡。拶到臈月三十夜。新舊結交頭。東村西村。聲聲爆竹。北禪老兒。將無作有。烹露地白牛。燒骨柮火。煑野菜羮。唱村田樂。這窮鬼子。誰得似伊。靈隱住箇院子。一秊不如一年。今夜指空劃空。無可與諸人分歲。雖然如是。人情若好。喫水也肥。諸人且道。冷泉是什麼滋味。舌頭点著知端的。天上人間不可陪。</p>
<p>結夏。僧問云。以大圓覺。為我伽藍時如何　答云。望雲上樹。僧云。身心安居平等性智。又作麼生　答云。熟睡寐語。僧云。忽有箇漢。大棒打不回頭。不肯入這保社時如何　答云。只聞其語。未見其人。僧云。和尚何不領話。便禮拜　師云。誰信你。乃云。溪東溪西。國王水草。隨分納些些。山北山南。祖父田園。清風來浩浩。時時九夏。處處安居。意不停玄。眼不掛戶。這箇說話。喚作順水張帆。是人做得手脚。忽若狂風捲地。白浪飜空。到這裡。也須是箇䥫梢工始得。諸人聞淨慈恁麼道。暗裡笑忻忻。便道。我會也我會也。會則從你會。爭奈西天䗶人。未肯点頭在。何故。龍門客少。閙市人多。</p>
<p>復舉僧問南院。從上諸祖。向什麼處去。院云。不上天堂。即入地獄。僧云。和尚作麼生。院云。還知寶應落處麼。僧擬議。院以拂子劈口打。又喚僧近前來。僧近前。院云。令合是汝行。又打一拂子。雪竇云。南院令既自行。且拂子不知來處。雪竇道箇瞎。且要雪上加霜。妙喜云。權衡臨濟三玄三要。須還他南院始得。因什麼。雪竇道拂子不知來處。妙喜亦道箇瞎。且圖兩得相見。</p>
<p>師拈云。南院雖則正令全提。爭奈性命落在這僧手裡。雪竇妙喜。總道箇瞎。未免將身一處活埋。諸人還知淨慈落處麼。陣雲橫海上。㧞劒攪龍門。</p>
<p>結夏。以大圓覺。為我伽藍。頭上著枷。脚下著杻。身心安居。平等性智。困魚止瀝。病鳥栖芦。衲僧用處。如火消氷。要行便行。要坐便坐。無足可禁。逢佛殺佛。逢祖殺祖。無生可護。翻思黃面瞿曇。不會迷逢達磨。阿呵呵是什麼。耳聵愛聲高。眼昏宜字大。</p>
<p>復舉保福因僧侍立次。保福云。你得恁麼麤心。僧云。甚處是某甲麤心處。福將一塊土。度與僧云。拋向門外著。其僧拋了。却再問。甚處是某甲麤心處。福云。我見你築著磕著。所以道你麤心。</p>
<p>師拈云。保福借水献花。這僧白日迷路。南山門下。總是麤心底。只是不敢說著。何故。小慈妨大慈。</p>
<p>結夏。我觀如來。前際不來。後際不去。今亦不住。於中還著得結制二字麼。摩竭陀國。土曠人稀。少室峰前。風高月冷。沒量漢橫身擔荷得去。西天有人未肯在。更說甚時時九夏。處處安居。這是三家村裡臭老婆見解。不勞拈出。向上一路。千聖不傳。軟如銕硬如綿。盧行者。不識元字脚。陳蒲鞋。擔板見一邊。不是心不是佛不是物。午後打齊鐘。梵志飜著韈。一家有事百家忙。蛟龍豈守蝦<span class='corr'>䗫</span>窟。眾中忽有箇識休咎底衲僧。向冷地裡。咳嗽一聲。且道。南山作麼生折合。喝一喝。閙處白拈。未是正賊。</p>
<p>舉茱萸和尚。眾僧侍立次。茱萸云。只恁麼平白立。無个說處。一場氣悶。時有僧出擬問。茱萸便云。為眾竭力。便入方丈。</p>
<p>師拈云。茱萸放去崢嶸。収來綿密。只如他道為眾竭力。為復是茱萸為眾竭力。這僧為眾竭力。若人揀辨得出。非但為這僧雪屈。亦乃與茱萸。把手共行。若揀辨不出。一場氣悶。何故。罕逢穿耳客。多是刻舟人。</p>
<p>結夏。鐘未鳴鼓未響。好箇古佛樣子。暨乎鐘鳴鼓響。諸人簇簇上來。問答抑揚。便見七花八裂。明眼漢沒窠臼。拈得鼻孔失却口。名不得狀不得。觀音院裡有彌勒。不是道不是禪。長鯨吞月浪滔天。住住。口如南山。九夏安居。未審以何為驗。二時粥飯氣力麤。無事湖邊行一轉。</p>
<p>舉洞山夜參不点燈。有僧出問話退。山令侍者点燈。遂喚適來問話僧出來。其僧近前。山令取三兩粉與這僧。其僧拂袖而退。因而有省。遂罄衣資設齋。三秊后來辭洞山。山云。善為。時雪峰侍立次。問山。只如這僧去後。幾時却來。山云。他只知一去。不解再來。其僧歸衣單下化去。及來報。山云。雖然如是。猶較老僧三生在。</p>
<p>師拈云。洞山前施妙略。這僧暗透重關。若不得後著。前話也難圓。良久云。將軍但有嘉聲在。不得封侯也是關。</p>
<p>冬夜。僧問云。溈山問仰山云。仲冬嚴寒秊秊事。晷運推移事若何。仰山進前。叉手而立。此意如何。答云。亂呈懵袋。溈云。情知汝答這話不得。溈山意在什麼處。答云。醬裡有鹽。僧云。只如香嚴道。某甲偏答得這話。又作麼生。答云。提水放火。僧云。溈山理前話。香嚴因什麼如叉手進前而立。答云。同途不共轍。僧云。溈山道。賴遇寂子不會。那裡是他不會處。答云。菩薩龍王行雨潤。遮身向上數重雲。僧云。溈仰香嚴父子。唱拍相隨則不無。且道。是何曲調。答云。五天吹不起。漢地和難齊。僧云。謝師答話。便禮拜。</p>
<p>師乃云。佛語心為宗。無門為法門。無門之門。須得其門而入。諸人還曾入得麼。拈拄杖卓一下云。從這裡入。若也入得。一任四方八面。若入未得。山僧不免抑下威光。與諸人畫箇影子。趙州南石橋北。觀音院裏有彌勒。祖師遺下一隻履。直至而今尋不得。西天梵語。此土唐言。經律論藏。還有這箇消息麼。古人恁麼說話。意在於何。直饒聞得暗地点頭。未免死在句下。須知古今山河。古今天地。古今人倫。古今日月。毫髮下移。塵劫來事。盡在而今。且而今事作麼生。良久云。九九陽生第一爻。復舉趙州會下有僧參。相推不肖作第一座。主事白州。州云。總教作第二座。事云。第一座教誰做。州云。裝香著。事裝香了白州。州云。戒香。定香。惠香。解脫香。</p>
<p>師拈云。趙老應機。如風吹水。第一座香烟起。驢年夢見汗臭氣。</p>
<p>冬節。晝明夜暗。日往月來。一氣不然而然。萬化無作而作。便恁麼去。平地上死人無數。衲僧用處。自有條章。斗轉星移。東湧西沒。豈不見。溈山問仰山。仲冬嚴寒秊秊事。晷運推移事若何。仰山近前叉手立。脚下如漆。溈山云。我情知你答這話不得。父為子隱。香嚴云。某甲偏答得這話。家富小兒嬌。溈山遂問。仲冬嚴寒秊秊事。晷運推移事若何。香嚴亦近前叉手而立。果然別有長處。溈山云。賴遇寂子不會。欲隱彌露。溈山恁麼提持。二子恁麼酬對。石田恁麼指注。還當得宗乘中事麼。良久云。從前汗馬無人識。只要重論盖代功。</p>
<p>舉定山。首座洗衣次。山問。作什麼。首座提起衣。山云。洗底是什麼衣。座云。福州使䥫錢。定山喚維那。移下挂搭。</p>
<p>師拈云。定山可謂借手行拳。一時氣槩。首座雖則失錢遭罪。千古風流。若是石田。當時待定山道。洗底是什麼衣。以手掬水便潑。便是千箇定山。未免一場懡㦬。</p>
<p>冬節。釋迦不說說。迦葉不聞聞。利劒斬虗空。萬象鳴嚗嚗。便恁麼去。承虗接響。數若塵沙。謝家人不在漁船。錯認橘皮喚作火。所以道。宗門深奧。酌度胸襟。麤飡易飽。細嚼難飢。若是英靈上士。飜轉䥫面皮。竪亞摩醯眼。萬仞崖頭騰身撲不碎。須彌。那畔招手喚不回。等閑拈一機示一境。總在生佛未具<span class='corr'>已</span>前。日月照臨不到處。群陰消與未消。一陽復與未復。豈干他事。然雖如是。畢鉢岩中猶有人。未肯点頭在。何故。趙璧本無瑕。相如誑秦王。</p>
<p>復舉洞山請泰首座喫菓子公案。</p>
<p>師拈云。這箇話頭。其來久矣。總道。首座語不契洞山。所以不得菓子喫。殊不知。洞山性命。在泰首座手裡。莫有為洞山作主底麼。出來出來。蔣山今夜要斷不平之事。如無。惱亂春風卒未休。</p>
<p>歲夜。金烏急玉兔速。明而又晦。晦而又明。運行不息。今夜<span class='corr'>已</span>得成功。拂曉金鷄一聲。舊歲新秊交過。東隣西舍。李老張哥。爭先慶賀。拜得睞頭穿。衲僧家鉢盂。一日兩度濕。任運騰騰。不知月之大小。不管歲之餘閏。目視青霄。且恁麼過。勘證將來。似則也似。是則未是。所以雲峰悅和尚。歲夜小參示眾云。你這一隊後生。經律論固是不知。也入眾參禪。禪又不會。臈月三十日。作麼生折合。諸人聞雲峰恁麼道。還覺面熱汗下麼。作麼生出得雲峰圈䙡。石田雖則無能。敢倩木上座。為諸人做箇瞥脫。驀拈拄杖。卓一下云。到江吳地盡。隔岸越山多。</p>
<p>舉德山示眾云。今夜小參不答話。問話者三十棒。時有僧出。山便打。僧云。某甲話也未問。因甚麼打某甲。山云。你是甚處人。僧云。新羅人。山云。未跨船舷。好與三十棒。</p>
<p>師拈云。德山老漢。前頭嚇殺人。後頭笑殺人。這僧不入虎穴。爭得虎子。今夜小參。有問便答。無問即休。亦不能行得棒。何故。九洲四海清如鏡。官路堂取次行。</p>
<p>歲夜。佛法世法。世法佛法。一有多種。二無兩般。鈎鎻連環。刀挑不出。衲僧家襤襂破衲。包褁乾坤。楖[木*栗]頭邊挑擎日月。腰間自有多年曆日。不逐四時節令遷移。這邊那邊。透頂透底。這箇說話。喚作把筆順朱。是人總會。臈月三十日。老鼠入牛角。如何是出身一路。良久云。休休。官事不可私酬。</p>
<p>舉僧問趙州。如何是不遷義。州以兩手作流水勢。其僧有省。</p>
<p>師拈云。趙州用力太過。這僧聽事不真。若問南山如何是不遷義。和聲便打。何故。南山不曾賺悞師僧。</p>
<p>歲夜。天地造化。有陰有陰。日月星辰。有明有晦。雨露風霜。有生有殺。四時代謝。有新有故。總是兩頭事。衲僧家。赤肉團上。壁立千仞。一日十二時。時時相似。一秊十二月。月月一般。任運騰騰。騰騰任運。合眼開眼。今日明朝。從來鼻孔遼天。誰管多秊曆日。雖然如是。秊窮歲盡。結角羅紋。轉身一句。作麼生道。良久云。天淨不知雲去處。地寒留得雪多時。</p>
<p>舉玄沙問長生。我觀如來。前際不來。後際不去。今亦不住。長老作麼生。生云。放某甲過。有箇道處。沙云。我放你過。作麼生道。生默然。沙云。教誰委。生云。和尚不委。沙云。我情知你向鬼窟裡作活計。</p>
<p>師拈云。長生在鬼窟裡。玄沙還免得也無。若是臨濟令行。便須髑髏粉碎。</p>
<p>歲夜。天何高。地何厚。南北東西。烏飛兔走。明而又暗。暗而又明。臈月三十日。總喚作秊窮歲盡。且道。秊歲還有窮盡底時節麼。若有盡處。便有起處。且道。從什麼處起。若將虗空。取意扭揑。未免枉勞神用。殊不知。七十二候。二十四氣。只在諸人鼻尖上。當恁麼時。如何道得叉手句。良久云。城上<span class='corr'>已</span>吹新歲角。窓前猶点舊年燈。</p>
<p>復舉僧到鶴林敲門。林云。誰。僧云。行脚僧。林云。莫道行脚僧。佛來也不著。僧云。為什麼不著。林云。無你棲泊處。</p>
<p>師拈云。大小鶴林。自納敗缺。南山有箇見處。要諸人共知。既知。是佛來為什麼不著。相見易得好。共住難為人。</p>
<p>解夏。文殊昔日三處度夏。靈山今夏一處安居。釘觜銕舌。衲僧到這裡管取。分疏不下。既分疏不下。寧免閉目食蝸牛。一場酸澁苦。靈山。有箇上樹安身法。今夜擬欲分付諸人。休休。會醫還少病。知分不多愁。</p>
<p>舉雲門問僧。初秋夏末。兄弟東去西去。前頭忽有人問。作麼生祗對。僧云。大眾退后。門云。還我九十日飯錢來。</p>
<p>師頌云。夏末秋初萬萬千。石頭路滑脚皮穿。這僧劒刃翻身疾。也被雲門索飯錢。</p>
</div>
<div class='div-other'><a id='mulu15' />
<p class='h1'>法語</p>
<div class='div-other'><a id='mulu16' />
<p class='h2'>福長老出世乞語</p><p>多子塔前。付僧伽梨。直至而今。根苗不絕。所謂上祖不了。殃及兒孫。既入佛門喫佛飯。潑天門戶。要人扶持。亦須是箇漢始得。況稱長老。名既如此。實當如何。具向上眼目。得大機大用。可以開鑿人天。饒益後學。方不辜負出世二字。就中下機言之。亦要識因果。勒香火。早晚禪誦不懈。剏新補舊。一<span class='corr'>切</span>處。運真實身心。方有少分相應。不可坐方丈領見成。勞者責人。逸者歸己。瞬息之間。頭白齒黃。前頭大有事在。前輩長老。時節因緣既至。不奈何。擘破面皮。多是住院後。却進得一步。盖不問院之大小。眾之多寡。千人萬人叢中亦如此。單丁去處亦如此。二六時中。專以此道為懷。長久工夫不間斷。故能打發也。福長老。南山相聚數秊。出世寧國。雖是房院十方。然一切在人。馬祖百丈<span class='corr'>已</span>前。無住持事。亦須要十方去處。方不喚作叢林。若是如此分別。乃是弃本逐末。不足道也。古人云。但得本莫愁末。棒喝交馳。是末。佛祖言句。是末。畢竟如何是本。得坐披衣。向後自看。</p>
</div>
<div class='div-other'><a id='mulu17' />
<p class='h2'>示師覺禪人</p><p>眼裡著不得沙。耳裡著不得水。何故。若有一絲頭。即是一絲頭。眼裡著得須彌山。耳裡著得四大海。若有一絲頭。不是一絲頭。過得這兩重關了。泗州人見大聖。大凡參學。亦須是擘開頂門眼。分得泥水緇素。方堪入作。有般漢。一向杜撰捏合。籠籠統統。只作一句會。便道。一即一切。一切即一。入荒田不揀。信手拈來草。似則也似。是則不是。到這裡。萬仞崖頭獨足立。銅沙羅裡滿盛油。也須是箇漢始得。覺相處甚久。臨歸求語。不覺忉忉。不知覺還解橫点頭否。脫或未然。開眼也著。合眼也著。</p>
</div>
<div class='div-other'><a id='mulu18' />
<p class='h2'>示觀書記</p><p>儒釋二家之學。各貴一門。吾人既<span class='corr'>已</span>毀形削髮著衲衣。自有衲衣下事。若學道有餘力。傍搜儒典。粗知其梗槩可也。往往泥而不知返。未免逐指喪月。必欲窮其底止。曷若極吾家之底止乎。縱有剞劂之才。文章擅一世。可怜自古文士。盡作衙官。於我何有。古人尚謂書足記姓名而<span class='corr'>已</span>。況吾方外之人哉。觀相聚㝡久。天姿好學。隆冬酷暑。書冊不去手。發為言詞。視往秊。初來南山時。頗覺長進。余勸之云。文章只如此足矣。若那工夫來。這下覷捕。心堅力到。忽然拽脫鼻孔。不是託事。渠面前雖唯唯。未知其胷中。以為然否。一日來別。往鍾山見癡絕。以帋求語。余無以塞其請。曾憶古德頌云。庭前露柱久懷胎。產下男兒頗俊哉。未解語言先作賦。一橾直取狀元來。這箇說話。意在於何。非為今時學子答䇿。如晁董為狀元者。乃是吾家心空及第。一等狀元。有為者亦若是。觀甞試焉。乃知吾言之不妄。因成二十八字。併書遺之。吾家那事苦無多。不在頻搜故紙蘿。未解語言先作賦。却參鍾阜問如何。</p>
</div>
<div class='div-other'><a id='mulu19' />
<p class='h2'>示紹文侍者</p><p>宗門淵奧。酌度胷襟。麤飡易飽。細嚼難飢。根本不明。良由自錯。參學無他。須是根本明始得。若是摘葉尋枝。錯到阿逸多世出。卒未能打得正。記得國師三喚侍者。侍者三應。國師云。將謂吾負汝。却是汝負吾。且道。他三喚意。在什麼處。須向根本上看始得。這箇公案。諸方拈掇。不知其數。各據一時見處。也有五六分。或七八分相似。老趙州下注脚云。如人空中書字。字雖不成。文彩<span class='corr'>已</span>彰。趙州邈得搆九分九釐。猶有一釐誵訛在。文來南山相聚。煩渠在侍者寮一年。老僧逐日見面說法。何止三喚。他亦隨分應答。何止三應。且道。還有佛法道理也無。若也會去。便知趙州一釐子誵訛。若也不會。切忌妄生穿鑿。他日眼開。方知老僧亦不相辜負也。</p>
</div>
<div class='div-other'><a id='mulu20' />
<p class='h2'>示得昇監寺</p><p>祖翁潑天門戶。潑天生涯。要得大力量人。方堪荷負。若是小根少智。看即有分。豈不見。岩頭見德山便問。是凡是聖。德山便喝。岩頭便禮拜。金愽金水投水。討什麼痕縫。洞山云。若不是奯公。也大難承當。贊嘆即得。岩頭云。洞山老漢。識甚好惡。殊不知我當時一手擡一手搦。岩頭被洞山一句子。摟出心肝五臟。具參學眼。便解覷破。今時還有恁麼作家麼。直是星中揀月也。昇遍參諸方。相聚有秊。忽起他山之念。特來方丈求語子。迅筆忉忉。開口不在舌頭上。昇若眼裡有珠。終不向句下撈摝。</p>
</div>
<div class='div-other'><a id='mulu21' />
<p class='h2'>示禮長老</p><p>拈花微笑。焦塼打著連底凍。斷臂安心。赤眼撞著火柴頭。自此遞代相尋。承虗接響。便道。建法幢立宗旨。諸方浩浩地。分疆列界各自覇。飪至分為五家。弄來弄去到今日。只有臨際一脉子不絕。然亦命若懸絲。佛法不是。無人主張。無人提掇。不免刁刀相似。魚魯參差之病。其病緣何。後代叢林。弃本逐末。說之有餘。行之不足。<span class='corr'>入</span>理深談則不無。確實勘證將來。何翅較他古人半月程在。老東山有言。諸方說禪。我這裡行禪。便謂此也。老僧在南山十載。正是衲子憧憧往來之地。未甞見一个不會佛法底入門來。兄弟送贈長歌短頌。動便成軸。本分事。畢竟在什麼處。禮自潮陽來此度夏。志念堅確。初抵南山。懷香請問做工夫。余不免以本分事示之。夏末又到方丈。言別求語。以為自警。予云。長老。一夏豈不聞老僧發口業邪。渠笑云。爭奈窮坑難滿。予謂之云。若要坑滿。和老僧埋在裡許。還有人下得手麼。未動<span class='corr'>钁</span>頭。早<span class='corr'>已</span>兼身在內。不如文殊自文殊。解脫自解脫。各自著衣喫飯免相負累。</p>
</div>
<div class='div-other'><a id='mulu22' />
<p class='h2'>示隆禪人</p><p>欲把生蛇化活龍。先將毒藥灌喉嚨。從教滿肚生針<span class='corr'>刺</span>。拋向洪波浩渺中。前輩大老作此頌。發揮宗門向上說話。識取鉤頭意。莫認定盤星。或若學語之流。鑽研卜度。如之若何。古人無屈得屈。向什麼處雪。須是恁麼人。方明恁麼事。所以道。得之於心。伊蘭作旃檀之樹。失之於旨。甘露乃蒺䔧之薗。翻手覆手之間。利害便見懸絕。氷稜上走馬。劒刃上橫身。斬釘截鉄禪和。別有轉身一路。</p>
</div>
<div class='div-other'><a id='mulu23' />
<p class='h2'>示炬都寺</p><p>五湖衲子。一錫禪人。未見石田。不妨疑著。及乎見了。元來只是頭白齒黃。面㒵稜層。一箇老和尚。禪道佛法。在什麼處。這裡眼裡有珠。決定乞火和烟得。擔泉帶月歸。若是遲遲疑疑。旋向意下丹青。一隻金剛箭。透過頂門上。什麼處去也。所以陳睦州喚僧。僧回首。州云。擔板漢。又云。見成公案。放你三十棒。這老鬼。將一百二十斤擔子。頓在人肩上。只要你僚起便行。豈客脚前脚後。若要祖師西來意。西來無意與你參。須是脚跟下紅線子斷。便是一員無事道人。若紅線子未斷。百匝千重。鉄網縵空。如何透得。饒你透得。前頭大有事在。不是苦心人不知。待你透得。方知石田不是臨危悚人。咄。寐語得也未。</p>
</div>
<div class='div-other'><a id='mulu24' />
<p class='h2'>示祖中禪人</p><p>瞿曇拈花。迦葉微笑。決定在五千四十八卷之外。如撫師子筋琴。眾音皆絕。今時學者。多不識血脉。只管胡卜亂卜。㳂流失湶。莫知底止。深可怜憫。識機宜別休咎底。三千里外。望風倒戈。却較些子。倘或踏步向前。未免終歸死海。勿謂家不成。成家子未生。勿謂家不破。破家子未大。惟後生有志者。堪任此佛法重擔。苟或未然。佛法不怕爛却。</p>
</div>
<div class='div-other'><a id='mulu25' />
<p class='h2'>覺長老出世求語</p><p>從上若佛若祖。無法與人。只露目前些子。惟夙有靈骨。一舉便知落處。鞠其旨歸。乃是無病之藥。所以夾山見船子。被打兩橈。點頭三下。法昌遇見泉大道請益。泉乃解衣抖擻示之。信知。此事不在言語上。無指示無傳授。自家一回親到。便乃心休意歇。既能休歇。三篾束肚。隨處住山。不揀茆茨石室。徹底放下。十年二十年。如癡如醉。果熟道香。自有同志之士。撥草瞻風。遠來扣擊。忽然撈摝得一箇半个。以為種草。令相續不斷。共報佛祖深恩。彼此不負出家之志。覺在眾年深。靈峰虗席。府主送諸山舉人。覺亦預保舉之數。府中差人。送公帖至。覺堅不肯出。予舉古人不擇茅茨石室之語諭之。覺不得<span class='corr'>已</span>應命。袖帋求語為警。予云。古人所謂師子教兒迷子訣。何必忉忉。脚頭脚尾。半合半開。直下用得去。未免東村王大伯勘破。行矣勉之。</p>
</div>
<div class='div-other'><a id='mulu26' />
<p class='h2'>行禪人歸鄉乞語</p><p>祖師門下。荒草連天。擬欲尋思。白雲萬里。所以德山招手。高亭橫趍而過。要入這箇門戶。須是舉一明三。目機銖兩。尚恐箭過新羅。何況向古人模子上脫。宗師口頭邊覔。枉用心神。驢年也未夢見在。行禪人。相聚四載。臨歸求語。書此遺之。歸到三家村裡。十字路頭。撞著作家。<span class='corr'>但</span>恁麼舉似。忽有一个半箇橫點頭。便是老僧話行時節。</p>
</div>
<div class='div-other'><a id='mulu27' />
<p class='h2'>示權禪人</p><p>大道絕同。各自西東。石火莫及。電光罔通。箇是古人起模畫樣說話。諸人還曾覷捕咬嚼麼。眨上眉毛。蹉過了也。何況就上為黃門㘽鬚。料掉沒交涉。若於沒交涉處。轉得身吐得氣。方知道。平蕪盡處是青山。行人更在青山外。權來冷泉相聚。忽起鄉念。袖紙求語。余謂之云。年來西蜀兵火縱橫。如何進步。這裡不顧危亡。進得一步。萬死之中。拾得窮性命。省得親庭與慈明。昔年在兵火中。去參汾陽。為法為親。更無二致。僧問趙州。四山相逼時如何。州云。老僧亦在其中。僧云。還求出也無。州云。在裏許即求出。這裡不動纖塵。擒下趙州老賦。方堪起我門戶。</p>
</div>
<div class='div-other'><a id='mulu28' />
<p class='h2'>示瑩禪人</p><p>佛祖一大事因緣。決非小小根器所能荷負。須是將從前惡知惡覺。一時放下。這裡尋箇死路始得。既得箇死路。又却尋箇活路。方有少分相應。其或影影響響。遲遲疑疑。未免日中迷路。所以道。龍象蹴踏。非驢所堪。鵝王擇乳。寧同鴨類。豈不然哉。吁。龍門客少。閙市人多。</p>
</div>
<div class='div-other'><a id='mulu29' />
<p class='h2'>示日禪人</p><p>夏末秋初。衲子或歸故國。或遊他方。間有以帋求語者。余謂之云。此事不在言語上。瞿曇一大藏教。豈不是言語邪。何反用老胡西來。教外別傳。所以魯祖見僧來。便面壁。麻谷見良遂來。便携鋤入園去。乃至諸大老。或將拄杖打地。或擎叉。或打皷。或輥毬。總是直截提持。只露目前些子。須是當人性根猛利。一覷便透。復有何事。若向別人口邊。覔禪覔道。臘月三十日。賺却皮囊。悔將何及。日禪人。久在冷泉。忽來告別求語。書此葛藤。聊塞其請。日若是箇漢。便向這裡跳出草窠。昇騰雲漢。方表行脚本色道流。倘更擬議。箭過西秦。遠之遠矣。</p>
</div>
<div class='div-other'><a id='mulu30' />
<p class='h2'>示南康先藏主</p><p>道在平常日用處。不涉思惟。不落唇吻。起心動念。白雲萬里。老胡西來。初無別法與人。只云。直指人心。見性成佛。心是自家本有之心。佛是自家天真之佛。干他什麼事。所以二祖請安心。老胡云。將心來。與汝安。云祖云。覔心了不可得。老胡云。與汝安心竟。正是借水献花。何曾加一點外料。其他老古錐。盡是直下顯示。要人向這裡直下搆取。見汝不會。畫出一箇樣子。如磨塼作鏡。打車打牛。豈不是樣子。譬如擲劒揮空。不論及與不及。斯乃虗空無跡。劒刃無虧。豈不是樣子。似地擎山。不知山之孤峻。如石含玉。不知玉之無瑕。若能如是。是真出家。豈不是樣子。以至拈一機示一境。眼觀東南。意在西北。伶利漢。三千里外。如水投水。惟是鈍根阿師。錯認砂糖喚作蜜。過在阿誰。先乃是谷源老師兄之師弟。南北兩山相聚。山僧見面。只是和南問訊。亦不曾有樣子與他。先亦非向人背後叉手者。切宜勉之。</p>
</div>
<div class='div-other'><a id='mulu31' />
<p class='h2'>示壬禪人</p><p>行脚高人。當為何事。不是緊峭草鞋。向諸方走一遭。喚作行脚。要須遇真正宗師。理會父母未生前一著。令頭正尾正。透頂透底將來。臘月三十日。生死岸頭。放手脚之際。果然使得著。方不辜負。而今東西奔走。經涉寒暑工夫。亦不辜負父母養育。師長訓誨恩德。棒打石人頭。嚗嚗論實事。不是口頭說了便休。須是下鈍工夫。寬作程限。急著脚手。得一回白汗通身。方能不疑天下老和尚舌頭。到得恁麼田地。始是本色衲僧。自然不受人瞞。他人有無邪正。自家却辨白得出。壬有省親之行。書此遺之。汝能不問在眾在家。念念不放捨。管取有到家時節。</p>
</div>
<div class='div-other'><a id='mulu32' />
<p class='h2'>示遠知客</p><p>心本明妙。法自圓成。如一亘萬里晴空。更無絲毫障瞖。無端境風忽起。識浪遂騰。日復一日。不自知覺。若根性猛利。劃斷從前許多情識。明見本來心性。方知有心則有法。無法亦無心。淨躶躶絕承當。赤洒洒沒窠臼。便能運出自己家珍。隨意售用。何處不是本地風光。何處不是祖師巴鼻。拈一莖草。丈六金身儼然。有甚外物而能掩蔽。不知有此。却向頑空裡撈摸。將謂有禪可參。有道可學。茫茫儘於外邊打之遶。作實法會。豈不見。趙州云。我要覔一箇不會禪底做國師。五祖演云。向虗空裡。寫祖師西來意五字。若寫不得。佛法無靈驗。恁麼告報。意在於何。快人一言。快馬一鞭。何不向二老漢句下瞥地去。更若遲疑。主丈生根。驢年也未到休歇處。南州北縣奔馳。便是銕鞋。亦須踏破幾緉。此輩名為可怜憫者。遠在冷泉。掛錫八年。泯嘿眾底。想亦胷中自有日月。語不出口。以未參太白老為不足。翻然欲渡錢塘江。[奐-(色-巴)+├]不可遏。玲瓏那畔一句子。山僧亦不敢舉。縱舉亦不完全。汝到彼中。切須子細參究。令透徹無邊。回來舉似老僧。賞汝一頓無麵䬪飥。</p>
</div>
<div class='div-other'><a id='mulu33' />
<p class='h2'>示性禪人</p><p>趙州和尚云。未有世界。早有此性。世界壞時。此性不壞。且如何是此性。莫是言發非聲。色前不拍麼。莫是了了常知言不及麼。若恁麼。鄭州出曹門。且喜無交涉。豈不見。死心送方侍者云。念念向本家。本家即心也。念念行吾道。吾道即性也。吾心性無二。佛法更無也。雖無棒喝之機。却是金石之語。明性上人。相聚<span class='corr'>已</span>久。混在眾底。不識其面。嘿嘿參究。還曾明見此性麼。不是口皮邊弄些滑頭。便當得去。古人云。了了見性。如觀掌上。直須恁麼。方稱本分衲僧行脚。不枉踏破草鞋。若也果然於此徹見分明。百億須彌盧。百億四天下。近在目前。苟或未然。斫額望鄉關。也太遠在。前途各宜努力。</p>
</div>
<div class='div-other'><a id='mulu34' />
<p class='h2'>示李制幹法語</p><p>佛法不離日用。日用百發百中。飲食起居。折旋俯仰。總在裡許。為眾生拋家日久。向外奔馳。以此如行暗室。撞墻撞壁。不知自<span class='corr'>己</span>有大光明。照天照地。豈不見。龐居士有偈云。日用事無別。至運水及搬柴。至哉斯言。運水搬柴。既是神通妙用。一切處經行坐臥。開言吐氣。動轉施為。那更別有。李君敬重佛法。出於天資。非是勉強。一日以帋求語。欲為修行指路之要。見其誠實。只得吐心露膽告之。但請十二時中。一切放下。端然宴坐。內不見有四大五蘊。外不見有山河大地。空蕩蕩地。轉向那邊。更那邊。看是什麼道理。一旦正眼豁開。便見本地風光。亘古亘今。不曾減一絲毫許。急轉頭來兒。子細點檢。元來尋常日用中。不出這箇。更無第二人也。既得田地穩密。直須遇明眼人。千煅萬煉。方成一片精金。更無銖兩。走作生死岸頭。全憑這箇氣力。工夫不到不周圓。言語不通非眷屬。</p>
</div>
<div class='div-other'><a id='mulu35' />
<p class='h2'>示秀監寺</p><p>大海波濤湧。于江水逆流。龍王宮殿裡。不見一人遊。龍王宮殿。非乎凡者可得而到。佛祖間域。豈狹劣者可得而詣。大凡參學。須是打頭不撞著邪師。初步穩實。無毒氣入心。進得一步兩步。必然正當。縱不透頂透底。亦可與人為龜為鑑。這箇門戶。非是抱負才學。三經五論。所能了辨。所以牛頭橫說竪說。不知有向上關棙子。普化掣風掣顛。却識得臨際小[病-丙+斯]兒。白雪陽春。和者盖寡。還他過量人。方明過量事。秀多秊相聚。南山歸堂司。北山歸庫司。純確篤實。專以此道為懷。必諳這般說話。以親在堂欲歸省。向求語。迅筆謾書。以塞其請。若是那一著。紙墨収攝不得。秀於語下。直下点頭。亦免山僧手中痛棒不得。</p>
</div>
<div class='div-other'><a id='mulu36' />
<p class='h2'>示清菴主</p><p>禪非意想。道絕功勳。果要參學。[拚-ㄙ+ㄊ]得一生不會。口邊白醭生。內外中間。一時放下。向空蕩蕩處。急著眼看。不論期限。以悟為則。喫粥喫飯時。管幹事件時。應對賓客時。語言動用時。念念只在裡許。因緣熟工夫到。一朝如睡夢覺。如蓮花開。不待思量計較。舉著古人話頭。若破竹相似。節節更無滯礙。還曾恁麼做工夫麼。若是工夫不間斷。管取有到家時節。自然不疑佛。不疑祖。不疑天下老和尚舌頭。一切處。一切時。百匝千重。束縛不住。方知道。長安一條直路。來者自來。去者自去。元無禁制。移一步。踏著瞿曇脊梁。發一機。穿過老胡鼻孔。菴主名志清。欲求別號。號之曰碧潭。更宜著力參究。庶不辜碧潭之號。如或不然。且向冷水裡浸殺。無有出期。</p>
</div>
<div class='div-other'><a id='mulu37' />
<p class='h2'>示傳侍者</p><p>向上一路。千聖不傳。學者勞形。如猿捉影。盤山老子。吐出心肝。當陽顯示。罕逢穿耳客。多是刻舟人。後來慈明道。向上一路。千聖不然。陽春轉入胡笳調。天高地逈少知音。亦有尊宿道。向上一路險。亦有道。向上一路滑。於唱教門中。各出一隻手。別無可不可。若是向上一路。驢年也未夢見在。何故。諭如蚯蚓欲昇烟雲。無有是處。閩中傳侍者。癡絕上足。雪峯徒弟。在太白坐夏。暫還鄉。因過門相訪。炷香求語。為舉前段因緣。傳忽到途中猛省。不動纖塵。拽取太白峯。與象骨山鬪額。許汝向本參事中。有箇入路。其或未然。真覺向來行脚時。三到投子。九上洞山。汝更須上太白峰一轉始得。</p>
</div>
<div class='div-other'><a id='mulu38' />
<p class='h2'>示師乘副寺</p><p>究明此事。有利鈍之器。故遲速不同。利底一咬便斷。自有生涯。鈍底三二十年。粘手綴脚。卒無討頭處。所以高亭見德山。山隔江招手。亭便橫趍而過。后來開法嗣德山。長慶坐破七箇蒲團。因捲簾大悟。豈非質有利鈍。故悟有遲速不同。盖隔墻見角。便知是牛。隔山見烟。便知是火。一提提得去。千里萬里。方堪為種草。今時叢林淡薄。說不得這般話也。雖然如此。不可因噫廢食。乘相處甚久。臨歸求語。余謂之云。許多時相處。是有語耶。是無語耶。若是有語。何用求語。若是無語。尋常寒溫語話。是箇什麼。到這裡。<span class='corr'>已</span>是命若懸絲。一刀兩段。老僧代你下手不得。更在勉旃。或撞著屋裡人。從頭舉似。若是眼裡有珠底。必然有一轉語。山僧那時未免耳熱。</p>
</div>
<div class='div-other'><a id='mulu39' />
<p class='h2'>示聞藏主</p><p>赤肉團上。壁立千仞。宗師用處。理出多途。只要當人眼孔開情識絕。便知著落。所以鳥窠吹布毛。麻谷見良遂來。往圍中去。其他老古錐。拈一機示一境者何限。盡在世界未具<span class='corr'>已</span>前。略露目前些子。如將折箸攪海。令魚龍知以水為命而<span class='corr'>已</span>。眨得眼來。早<span class='corr'>已</span>三千里外。須是夙有靈骨。舉一明三。方堪共語。若是一生兩生。出頭向皮袋裡者。斫額望鄉關。遠之又遠。況近時衲子。用心不純。一件件要會要知。只這要會要知底。便是業諳團子。使得七上八下。如何得到田地休歇去。所以古人道。若論此事。直須揮劒。若不揮劒。漁父棲巢。只如仰面不見天。低頭不見地。喚什麼作劒。還用得麼。若也用得。萬里絕纖塵。太平增氣象。若是鉛刀子。東割西割。鈍置殺人。不勞拈出。聞徧參諸方。卓然有立。久在冷泉。他山[奐-(色-巴)+├]動。以紙求語。迅筆書遺。聞若有血氣。向句下翻身。老僧隱身無地。設若囊藏珍惜。展似同人。亦使老僧行年在坎。不干聞事。</p>
</div>
<div class='div-other'><a id='mulu40' />
<p class='h2'>示純上人</p><p>子純上人。冷泉相聚四載。一日告辭。欲求語為自警。余云。此事。決定不在言語上。無你用心處。無你著力處。須是大死一回。方見皂白。所謂古人曾道。懸崖撒手。自肯承當。絕後再甦。欺君不得。若是冊子上鑽妍。他人口邊。三言兩句。一期記憶。向皮袋裡。正是生死根本。臈月三十日。一場無合殺。要急切相應。但百不知百不會。三二十年。如聾如啞。方堪入作。還[拚-ㄙ+ㄊ]得恁麼工夫麼。但辨肯心。必不相賺。山僧如今攢花[打-丁+簇]錦。與你寫數句亦不難。汝他時異日眼一開。喚作惡口。決安罵我道。是草裡漢無疑。況余平昔。不曾摩捋人。不曾狐媚人。行底便是說底。說底便是行底。純未有年。更在努力。萬一有些造入處。回來吐露。棒打石人頭。嚗嚗論實事。一句不相當。山僧年老。拈棒不起。却恐飛來峰在傍冷笑。</p>
</div>
<div class='div-other'><a id='mulu41' />
<p class='h2'>示燈禪人</p><p>前輩行脚。自家先具眼目。若是小菴小院。有氣息處。也須驗過。便是三百五百眾處。禪床上老骨撾。口裡水漉漉地。掩鼻便行。寧去古庿裡寄宿。此亦無他。恐邪氣入心。難為料理。喚作打頭。不遇作家。到底終成骨董。真正作家宗師。無許多之遶。一拍一唱。可以起人膏肓之疾。久久依附之。亦成得箇洒落衲僧。不辜行脚之志。燈禪人。向在南山相聚。又來北山。不覺三載。忽起鄉念。炷香求語。余謂之云。向來有一轉語。<span class='corr'>已</span>先分付了。還記得麼。若記得。當處即是家鄉。若記不得。一任斫額。</p>
</div>
<div class='div-other'><a id='mulu42' />
<p class='h2'>示禪人法語</p><p>參禪上士。眼似流星。救得眉毛。早<span class='corr'>已</span>失却鼻孔。須向十字街頭携手。孤峰頂上翻身。逢強則弱。遇貴即賤。拈起蓬蒿箭。射透須彌山。脫白沙彌竪點頭。鐵面衲僧高著價。殊不知。恁麼也不得。不恁麼也不得。寰中天子敕。恁麼也得。不恁麼也得。草否家風別。這般說話。久在眾中兄弟。不是攢眉。決是掩耳。遂寧照首座。游涉江湖。二十餘年。相從於湖寺。煩在版首。練磨既久。定知著落。不待老僧皷這兩片皮也。以老娘在。懷香告別。未知相見何日。若道日日相見。落在南山窠裡。若道千里同風。西川有人不甘。柱杖頭有眼。不妨別道箇接手句。令老僧口啞始得。其或未然。路邊逢著無文堠子。切忌舉首。</p>
<p>靈山會上。拈花微笑。胚胎千古萬古一場殃禍。不同小小。多子塔前。是第幾重敗闕。鉄作心肝。也未免被它皷弄。何況趂隊墮飯泛泛之流。脚下何翅泥深三尺。所以參學先貴眼正。我眼若正。任是三頭六臂。一切變現。終不被他撼動。豈不見。南泉出世。菴主端坐安然。趙州用盡神通。去勘他。納改一場懡㦬而迴。常禪師見馬祖。得即心即佛之旨。遂入深山。祖令人去試驗他。以非心非佛之語。終是欏憾不動。祖便知是梅子<span class='corr'>已</span>熟。所謂東家点燈。西家暗生。龍銜海寶。游魚不顧。豈無旨哉。紹緣侍者。早年行脚。以親在告歸。炷香求語。余信筆信意。書此示之。緣若領悟。這回一去。不用再來。或尚遲疑。三上九到。古人自有樣子。</p>
<p>沿流不止問如何。真照無邊說似它。離相離名人不稟。吹毛用了急須磨。咄。這小[病-丙+斯]兒。尋常一喝。如青天霹靂。向什麼處去。也却來這裡。平地上摝魚蝦。討什麼椀。雖然。能有幾人領會。若領會得。赤肉團上真人。猶未免呌屈在。何況新婦子怕阿家相似。低聲下氣。若據叢林正令而行。合把吹毛。斬為三段。免見鈍置後來。<span class='corr'>但</span>恐盡法無民。南山只得放過一著。石泉照維那。徧參年久。曾侍雪峰。自牧老子力材。恰似矮闍黎。亦有紫雲未過。白雲先過底作略。乖則乖矣。然無柴無水。三十年倒屙。如何免得此厄。阿呵呵。老僧戽水潑鴛鴦。前路逢人休錯舉。</p>
<p>參授須還猛烈漢。如大將軍上陣。與萬人敵。<span class='corr'>眨</span>得眼來。性命<span class='corr'>已</span>在別人手裡。豈是殃殃祥祥。小根小智。所能彷彿。近來法道衰颯。但存叢林規則而<span class='corr'>已</span>。若論真實。要理會此事。誠如天上揀月相似。設有一个半个要理會。亦不索性。今日明朝。半寒半熱。如隔日瘧。如何得有徹頭底時節。一代不如一代。一輩不如一輩。正是今日。從上馬祖百丈臨濟德山輩。固不敢望你企及。但在正路上行。具正知正見。知香別臭。<span class='corr'>已</span>是萬中無一。挈箇破包。走上走下。只是耳朵頭聽別人說好道惡。自家全無驗人正眼。討甚椀子。盖緣當初下手做工夫時差錯了。如今急要打正。千難萬難。隔江招手。橫趍而過。望資福剎竿便回。早是不唧[口*留]。那堪向古德䇿子上記持。別人口頭邊啞啖。意氣矜高。可謂老胡妙訣。譬如庸人妄號帝王。自取誅夷。豈不甚可嘆息。要得無從上許多病痛。須是換骨洗腸一回始得。悟緣禪人後生。正是卓卓立志。參扣之時。在南山相聚三年。忽遇便風。欲作汗峽計。將此軸求語。信筆示葛藤之緣。當把作一件事。孜孜念念。途中莫放捨。默默參究。驀然一攧攧倒。自解點頭三下。亦不為詑事。古人云。後生晚學。心堅石穿。豈不然哉。</p>
</div>
<div class='div-other'><a id='mulu43' />
<p class='h2'>坦首座住南昌龍泉求法語</p><p>夫子不識字。達磨不會禪。御樓看射獵。不是刈茅田。真正衲僧。目機銖兩。舉一明三。終不咂噉他古人祭鬼神茶飯。十二時中。自行一條活路。東去西去。誰敢障礙。大鵬展翅。眾鳥迷巢。師子嚬呻。百獸逃匿。若是小根小智一知半見。蘊在胷襟。以為奇特。纔動步。便凭却柱杖子。忽然被人藏却。一步也移不得。堪作什麼。此無他。不曾撞著作家。與伊卸下舊日毛衣。所以動成窒礙。坦首座。南山北山。相從十有餘年。全無近代學者氣習。出來人前。一言半句。目前包褁。却不同模子裏脫出。江西西山龍泉虗席。諸山公舉隆興。使君點請。此亦時節因緣。不屬造化。遂勉之。今著草鞋便行。臨時出此軸求語。以為警䇿。扇子[跳-兆+孛]跳。上三十三天。築著帝釋鼻孔。主丈子化為龍。吞却乾坤大地。箇是尋常言論。更不必舉著。記得五祖師翁。有兩言句。萬般存此道。一味信前緣。若存此道。則決定不雜用心。不壞常住。不惱眾不傷物。若信前緣。則院子不分大小。利養不圖厚薄。苦樂逆順。更無二致。果然行得者兩句。一生事<span class='corr'>辦</span>。五祖所謂。諸方說禪。我者裏行禪。自然暗合。燈籠露柱。總是同參。大地山河。元非別有。更有一句子。老僧口門窄。不能為你說破。得坐被衣。向後自看。</p>
</div>
<div class='div-other'><a id='mulu44' />
<p class='h2'>回少保孟節相法語<span class='note-inline'>(送壽像來寶〔寺〕)</span></p><p>臈月五日。有一沒量大漢。從西方來。突然在山僧面前。寒溫語話。一切尋常。幸然無事。無端却言捉得靈山大眾真贓。令山僧點撿。山僧子細看來。只是無主贓。贓不勞再勘。末後又令山僧下轉語。有處不得道。無處不得說。太無厭生。殊不知。山僧每日著草鞋。在無庵肚裏。過了數百遭。既是屋裡人。豈得不知不覺。且道。前來沒量漢。向甚處安頓。送在寶壽接待院。高高掛起。燒香薰他鼻孔。令五湖四海衲子。到來一一勘過。看這漢面皮厚多少。咄。</p>
</div>
<div class='div-other'><a id='mulu45' />
<p class='h2'>示澄禪人法語</p><p>至道無難。惟嫌揀擇。但莫憎愛。洞然明白。這裏休歇得去。便可罷參。復有何事。古人一言半句。如將一百二十斤擔子。送在你肩上相似。你若是箇漢。撩起便行。更不回頭轉腦。忽若懵董之流。却問道。你這擔裏。是什麼物。便是擔荷不得也。這箇行戶。無你口議心思處。<span class='corr'>眨</span>得眼來。向甚處去了。快人一言。快馬一鞭。<span class='corr'>已</span>是忉怛。何況七十三八十四。如之若何。草鞋驀口築。不為分外。同生同死。來稱全提。脚後脚前。討甚椀子。澄禪人。冷泉相聚兩夏。一意辨道。不知還曾恁麼體究做工夫麼。莫只向心性上交輥。臘月三十日。不濟得事。如人喫飯。饑飽須問自<span class='corr'>己</span>。他人那得知之。他時後日眼開。方信老僧不胡亂。錮鏴人家男女。勉旃勉旃。</p>
</div>
<div class='div-other'><a id='mulu46' />
<p class='h2'>示澄上人法語</p><p>大事未明。如喪考妣。大事既明。如喪考妣。古人恁麼垂示。意在於何。須知盡乾坤大地。無一芥子許。不是當人放身捨命處。有志之士。咬定牙關。不論歲月。究教徹去。直饒到言發非聲色前不物田地。亦未是極則處。喚作路途之樂。終不到家。掣開金殿鎻。撞動玉樓鐘。也是暫時遊戲三昧。須是胸中珍惜之物。一時蕩盡。所謂玉屑金錢。大丈夫之不寶。始是一員無事道人。無病藥箭後路。思之思之。</p>
</div>
<div class='div-other'><a id='mulu47' />
<p class='h2'>示常州壽長老法語</p><p>諸佛心宗。心非外有。祖師密意。密在汝邊。上根利智之士。才聞舉著。撩起便行。猶恐錯認橘皮喚作火。何況擬議尋思。如之若何。黃連和根煑未是苦。銕牛不食欄邊草。胡蝶豈戀舊時窠。直須擺動精神。直截當機。要用便用。目前在目前死。上馬見路。借手行拳。才恁麼便不恁麼。如出窟獅子。哮吼一聲。百獸屏跡。非是強為。法如是故。或作金州路上客。難語此也。壽長老。新得雲居之命。以此軸求一語。迅筆示之。</p>
</div>
<div class='div-other'><a id='mulu48' />
<p class='h2'>示詮禪人法語</p><p>參禪要透祖師關。妙悟直須心路絕。祖關不透。心路不絕。大似魂不散死人。有甚用處。豈不見。芭蕉示眾云。你有拄杖子。與你拄杖子。你無拄杖子。奪你拄杖子。杜撰衲子。多向有無與奪處。摶量卜度。驢年也未夢見在。有無與奪處。即且置。喚什麼作拄杖子。這裏眼裏有珠。不動神情。擒下芭蕉老漢。汾陽又道。識得拄杖子。一生參學事畢。且拄杖子作麼生識。曲彔木麤糲藜。有眼者見。我且問你。如何是參學事。黃頭碧眼。天下老和尚。到這裏總須茫然。山僧道。解用不須雙刃劒。延齡何必九還丹。尉遲□不在家死。獅子那能食兔錢。</p>
</div>
<div class='div-other'><a id='mulu49' />
<p class='h2'>示總書記法語</p><p>摩騰入漢之初。惟傳經教。老胡航海之後。方有禪宗。所謂教外別傳是也。且道。傳箇什麼。須知這一揑子輕如鴻毛。重如泰山。還他有力量大人。方能荷負。的的相承。綿綿不絕。所以前輩悟心之後。徹底攪不渾。通身撲不破。三蔑束肚。隨處住山。木食草衣。刀耕火種。向钁頭邊。覓一箇半箇。令這一揑子。相續不斷。非是為自<span class='corr'>己</span>便安之計。苟不然者。驢負麟角。羊蒙虎皮。以黃頭碧眼為奇貨。賣弄禆販。不足污人唇齒。總書記。在眾年深。孜孜念道。不墮此數。偶臨江厨山虗席。使君移書。遠來相招。美意有在。古人不擇院之大小。眾之多寡。顧在我如何耳。先德云。萬般存此道。一味信前緣。可見前輩履真踐實。若果然行得這十箇字。一生能事云畢。更有不涉紙墨一句子。<span class='corr'>已</span>是狼藉。切宜勉之。</p>
</div>
<div class='div-other'><a id='mulu50' />
<p class='h2'>示珂書記法語</p><p>參方衲子。出一藂林。入一藂林。撥草瞻風。不憚寒暑。喚作參禪。畢竟禪作麼生參。若傾頭側耳。向禪床上老骨撾。七十三八十四。賺過一生。若從古尊宿䇿子上尋覓。食人涎唾。白雲萬里。間有發志之士。雖勤苦猛利。晝三夜三。然不識根源。坐在黑山下鬼窟裏。冥冥漠漠。無出頭分。古人道。時中常在。識盡功成。瞥然而起。即是傷他。何不依他古人垂示。子細著眼看。麤飡易飽。細嚼難饑。玄沙和尚道。我與釋迦老子同參。僧便問。未審。參什麼人。沙自指云。釣魚舡上謝三郎。可謂真鍮不愽金。學者真實要參禪。這箇是第一等樣子也。何不恁麼參看。珂書記。從遊南北山。多歷秊所。非獨於道介念。又甞讀古今書。山僧前項許多葛藤。且道。五經十七史中。還曾有恁麼消息麼。若道有。那裏一句是。若道無。天下終無二道。但恁麼看。忽然咬著舌頭。省親事畢。急急歸來吐露。山僧別有分付。</p>
</div>
<div class='div-other'><a id='mulu51' />
<p class='h2'>示祥禪人法語</p><p>無位真人乾屎橛。大唐國裡無禪師。見成公案。不肯承當。萬里江山。徒勞經涉。靈利衲僧。一喚便回。擔板阿師。三千里外。雪峰但云是什麼。趙州一例喚喫茶若是仙陀婆。透徹本參事。須汝自肯。非我所知。</p>
</div>
<div class='div-other'><a id='mulu52' />
<p class='h2'>示小師珪上人法語</p><p>多子塔前。清風匝地。曹溪路上。荒草連天。不是苦心人不知。自家肚皮自家劃。瞎驢種草。蹴踏自由。蚯蚓蝦<span class='corr'>䗫</span>。食泥食土。更欲尋言逐句。生身活陷阿鼻。直饒戞玉鏗金。料掉轉沒交涉。神仙秘訣真堪惜。父子雖親不可傳。</p>
</div></div>
<p class='juan'>石田和尚語錄卷第三</p>
</div><!-- end of div[@id='body'] -->
</body></html>