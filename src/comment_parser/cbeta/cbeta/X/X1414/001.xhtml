<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>了菴清欲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1414-A 南堂了菴禪師語錄序</p><p>予壯齡時。與千巖長公。為方外交。千巖以南堂禪師偈贊示予。予讀之。驚曰。是有所證悟者之言也。絕枝蔓。去町畦。而不墮於情識之境。不意大法凋零。而能見斯人哉。千巖以予言為然。當時之所見。僅一二章耳。自時厥後。或吳或楚。或梁宋。或魯衛。名僧開士。多有謁予浦陽江之上者。予既見輙問。見南堂否。曰見之。曰有何言。遂各解囊相示。見漸多。則其心慕之。為愈至。及來京師。其弟子祖灊海壽。復持三會語。畀予而求為之序。讀之連日。因獲盡其大觀焉。嗚呼。據獅子座。演如來法。其任甚不輕也。在他人為之。東剽西掠。拈綴成篇。而椎鑿之痕故在。師則渾融無跡。不異雲流而天空者矣。在他人。為之拘滯一隅。動輙有礙。或得乎此。竟遺於彼。師於殺活之機。縱橫皆自如矣。在他人。為之氣索神沮。不自振㧞。而無以應來學之求。師乃圓滿充足。覃及於諸方矣。有若師者。其所造詣。誠非凡情之可度量哉。夫以少林西來。惟究心源。言辭直截。初無隱晦。傳至大鑒。恐為世諦流布。不得不秘護。而密持之。歷代碩師。隨時升降。慈憫峻厲。各立戶庭。其接引雖若有不同。所以祛逐妄緣。而挽入正途者。則一而<span class='corr'>已</span>矣。迨及宋季。尚奇騁異。背其師授。而流於頗僻者。漸多有之。君子言之。未甞不為之太息。師能循蹈矩矱。惟祖武是繩。提唱真乘。使人復見大鑒遺意。其扶樹正宗之功。夫豈小哉。予之慕師非一日。鉅細之辭。皆獲觀焉。故知師為獨深。而謂非他人之所能及。然可惜者。師之名位。不滿於德。使其說法五山。布靉靆之慈雲。澍滂沱之教雨。則其功逮被。又不止今之所見而<span class='corr'>已</span>。雖然名外也。非內也。德內也。非外也。師內重而外輕者也。苟以在外者之崇卑。以為在內者之低昂。是不知師者也。師之行業。予既詳書成記。勒之堅珉。復為讀斯錄者。著其說如此。千巖在定光中。又未必不以予言為然也。師諱清欲。字了菴。南堂其號也。族姓朱氏。台之臨海人。甞住開福本覺靈巖三禪剎云。</p>
<p style="margin-left:1em">洪武三年歲次庚戌春二月辛酉朔。翰林學士亞中大夫知　制誥兼脩　國史金華宋濂景濂序。</p>
</div>
<div class='div-other'><a id='mulu2' />
<p class='h1'>了菴和尚語錄目次</p>
<ul class="">
<li>卷第一
<ul class="">
<li>宋濂序</li>

<li>集慶路中山開福禪寺語錄</li>
</ul></li>

<li>卷第二
<ul class="">
<li>嘉興路本覺禪寺語錄</li>
</ul></li>

<li>卷第三
<ul class="">
<li>平江路靈巖禪寺語錄</li>
</ul></li>

<li>卷第四
<ul class="">
<li>舉古</li>
</ul></li>

<li>卷第五
<ul class="">
<li>頌古</li>

<li>贊語</li>
</ul></li>

<li>卷第六
<ul class="">
<li>偈頌</li>
</ul></li>

<li>卷第七
<ul class="">
<li>偈頌</li>
</ul></li>

<li>卷第八
<ul class="">
<li>法語</li>
</ul></li>

<li>卷第九
<ul class="">
<li>題䟦</li>

<li>宋濂撰行道記</li>

<li>正印撰䟦</li>
</ul></li>

<li>附錄
<ul class="">
<li>至仁撰續集序</li>

<li>續集</li>

<li>行狀</li>
</ul></li>
</ul></div>No. 1414
<p class='juan'><a id='mulu3' />了菴和尚語錄卷第一</p>
<div class='div-other'><a id='mulu4' />
<p class='h1'>初住集慶路中山開福禪寺語錄</p><p class="byline">參學比丘　一志　元皓　等編</p><p>天曆二年七月十八日入寺。指山門云。我此法門。直出直入。中下之流。自望不及。喝一喝。</p>
<p>佛殿。世尊拈華。迦葉微笑。咄。賴有文殊與普賢。熨斗煎茶不同銚。</p>
<p>據室。真不掩偽。曲不藏直。石裂崖崩。雷轟電激。轉得身來。未有棒喫。喝一喝。</p>
<p>諸山疏。一佛出世。各坐一華。接影連輝。互不相借。</p>
<p>山門疏。有主有賓。有酬有唱。坐斷舌頭。一椎兩當。</p>
<p>指法座云。須彌燈王。面目見在。未善觀瞻。為吾作禮。便陞座。</p>
<p>拈香云。此香。恭為祝延今上皇帝聖躬。萬歲萬歲萬萬歲。次拈香云。奉為見住保寧禪寺。古林大和尚。一爐爇却。不圖報德酬恩。只貴遞相鈍置。遂就座。無想和尚白椎云。法筵龍象眾。當觀第一義。師乃顧視大眾云。只此一會。不異靈山。莫有為眾竭力者麼。僧問。丹山鸞鳳九苞文。地位清高隔五雲。四海具瞻時一見願聞真唱答。</p>
<p>明君。師云。千峯朝華岳。萬派肅滄溟。進云。萬方有道歸。</p>
<p>明主。一句無私利有情。師云。黃河九曲。水出崑崙。進云。祝贊<span class='corr'>已</span>蒙師指示。向上宗乘事若何。師云。眼不見鼻孔。進云。曹溪流非止水。一滴忽來千波競起時如何。師云。退後退後。進云。平生不解藏人善。到處逢人說項斯。師云。莫謗山僧好。又僧問。天不言四時行。地不言萬物生。學人有疑。願聞開示。師云。萬人遐仰處。紅日到天心。進云。野老不知堯舜力。鼕鼕打鼓祭江神。師云。眼見如盲。口說如啞。進云。千古華山山脚下。又添潘閬倒騎驢。師便喝。僧禮拜。師乃云。建法幢立宗旨。拓開無上妙門。顯示第一義諦。天何寬地何窄。青山不青。白雲不白。十字街頭醉翁子。夢裡惺惺。三家村裡臭胡猻。甚生標格。掀翻是非窠窟。截斷凡聖蹤由。德山棒頭全彰大用。臨濟喝下脫體風流。垂衣正裳。</p>
<p>聖天子繼唐虞之化。修文偃武。賢宰相霈霖雨之秋。所以道一毛見神變。一切佛同說。經於無量劫。不得其邊際。喝一喝云。將謂合有恁麼說話。拈拄杖云。拄杖子穿過諸人鼻孔。即不問。梁寶公。騎佛殿出山門。畢竟成得箇什麼事。卓拄杖云。千尺鯨噴洪浪飛。一聲雷震清猋起。</p>
<p>復舉祖師云。吾本來此土。傳法救迷情。一華開五葉。結果自然成。五祖法演和尚云。達磨大師。信脚來信口道。後代兒孫。多成計較。諸人要會開華結果處麼。鄭州梨青州棗。萬物無過出處好。師云。提本分鉗鎚。碎情解窠窟。還他五祖老人。要見開華結果處。則大遠在。諸人要會開華結果處麼。拈却鄭州梨。放下青州棗。出門便是長安道。久立珍重。</p>
<p>小參。鳳凰臺上對三山。嘯月眠雲趣自閑。一疏忽從天外至。又移身入閙籃間。是知道人行處。如火消氷。動靜去來。該他不著。一抽三二添四。截鐵斬釘。和泥合水。有來由無本據。擊碎上頭關。千華生碓觜。豈不見。長沙和尚云。百尺竿頭坐底人。雖然得入未為真。百竿尺頭重進步。十方世界見全身。拈拄杖云。騎駿馬驟高樓。萬里銀河輥玉毬。卓拄杖云。有時乘好月。不覺過滄洲。</p>
<p>復舉德山小參不答話。問話者三十棒。時有僧出。德山劈脊便棒。僧云。某甲話也未問。因甚便打。山云。你是甚處人。僧云。新羅人。山云。未跨船舷。好與三十棒。後來此菴元和尚拈云。忒殺倚勢欺人。山僧見處。也要諸人共知。者僧當時若是箇漢。待他道你是甚處人。便與掀倒禪床。踢起便行。直饒德山牙如劍樹。口似血盆。也須倒退三千。何故。識法者懼。師云。德山正令當行。者僧黠兒落節。若謂倚勢欺人。屈他先德不少。雖然。還知此菴老人落處麼。劍為不平離寶匣。藥因救病出金缾。</p>
<p>中秋上堂。舉馬祖與西堂百丈南泉翫月次。祖云。正與麼時如何。堂云。正好供養。丈云正好修行。泉拂袖便行。祖云。經歸藏禪歸海。唯有普願。獨超物外。師云。言氣相投。機感相應。古今盡謂翫月話奇特。殊不知。馬大師憐兒不覺醜。若也據令而行。者一隊弄光影漢。總好與本分草料。免見門戶寂寥。拍禪床云。禹力不到處。河聲流向西。</p>
<p>上堂。僧問。以字不成。八字不是。是什麼字。師云。點畫分明。進云。曾有問地藏。藏云。看取下面註脚。且道。註脚道什麼。師云。未會註脚。且看正文。進云。如何是正文。師云。以字不成。八字不是。進云。和尚莫瞞人好。師云。你曾問幾人來。進云。即今問和尚。師云。却是你瞞我。僧禮拜。師乃云。參禪須透祖師關。妙<span class='corr'>悟</span>要窮心路絕。殺人劍下驀翻身。活人刀邊流出血。曜靈寒顧兔熱。四七二三難辨別。別別。使八極頂目者不自爭衡。見斯人兮駕御昂枿。</p>
<p>上堂。舉白雲示眾云。金蘃叢叢帶露新。<span class='corr'>采</span>來烹茗賞佳辰。浮盃何必須宜酒。但有清香自醉人。師云。白雲老人。大似巧媳婦做出無麫餺飥。惜乎知味者少。開福効顰亦有一偈。重陽黃菊未成花。落帽無勞憶孟嘉。但得青山長在眼。不妨流水去無涯。</p>
<p>上堂。今朝九月半。萬事隨時變。霜風刮地來。木葉盡零亂。古人道。要識不還義。但向萬物凋落處會取。是你諸人會也未。若也會得。旋嵐偃岳而常靜。江河競注而不流。野馬飄鼓而不動。日月歷天而不周。其或未然。只知事逐眼前過。不覺老從頭上來。</p>
<p>上堂。即心即佛。非心非佛。不是心。不是佛。不是物。靈光洞耀。逈脫根塵。躰露真常。不拘文字。天開地闢。日照月臨。新羅國裡打鐵。火星燒你脚跟。賓頭盧尊者。忍痛不禁。鑽入阿耨達池中去也。唵摩尼達哩悉哩蘇盧。</p>
<p>上堂。歸宗事理絕。日輪正卓午。自在如師子。不與物依怙。看他古人。得恁麼自在。得恁麼快活。開福者裡。波波挈挈。百醜千拙。即事即理。拖泥帶水。手指東西。眼觀子午。喝下驚翻蹍屎猪。棒頭敲出金師子。且道。與古人是同是別。相逢自有知音知。何必清風動天地。</p>
<p>客至上堂。摩尼珠人不識。如來藏裡親收得。萬象森羅影現中。一顆圓光色非色。永嘉大似乞兒暴富。開福道。摩尼珠誰不識。擊碎分文也不直。拋向虗空更那邊。免使時人掛胸臆。然則雲開日出。職到威成。撞著本色道流。恰似泗洲人見大聖。</p>
<p>小參。坐立儼然。賓主歷然。百千法門。同歸方寸。河沙妙德。總在心源。直得無邊剎境。自他不隔於毫端。十世古今。始終不離於當念。又說甚晷運推移。日南長至。禪之與道。拈放一邊。妙之與玄。置之一處。山僧不作佛法商量。諸人不作世諦流布。明朝起來淨洗了面。大佛殿上禮拜燒香。依舊只是尋常事例。縣橋頭李八伯。半醒半醉。不覺起來。呵呵大笑。且道。笑箇甚麼。壁上安燈盞。堂前置酒臺。悶來打三碗何。處得愁來。</p>
<p>復舉洞山冬夜喫菓子次。山云。有一物上拄天。下拄地。過在動用中。動用中收不得。過在什麼處。泰首座云。過在動用中。山喚侍者。掇退菓卓。師云。大阿橫按。凜凜神威。寶鑑當臺。澄澄光<span class='corr'>采</span>。只如掇退菓卓。又作麼生。雲自帝鄉去。水歸江漢流。</p>
<p>小參。真宗絕眹。妙道虗玄。一句截流。萬機寢削。釋迦掩室於摩竭。淨名杜口於毗耶。須菩提唱無說而顯道。天帝釋絕視聽而雨華。鈎頭有餌。秤尾無星。據令而行。總須按過。開福今夜年窮歲盡。撾三通鼓。聚集片時。不似北禪烹露地白牛。大驚小怪。張龍打鳳。漉蜆撈蝦。但願。明年蚕熟麥熟稻熟。鼓腹謳歌樂太平。六六還佗三十六。</p>
<p>復舉僧問古德。年窮歲盡時如何。德云。東村王老夜燒錢。師頌云。東村王老夜燒錢。爆竹聲中又換年。好是門前泥力士。不將閑事污心田。</p>
<p>上堂。一二三四五。五四三二一。渡水不穿靴。黃昬候日出。元正啟祚。萬物咸新。看取千花生碓觜。太平元不在麒麟。</p>
<p>天壽聖節滿散上堂。摩醯正眼。洞徹十虗。迦陵仙音。徧周沙界。標三才而建立。舉四海而安之。纘列聖之否圖。膺靈山之付囑。摧怨破敵。運金剛輪。發政施仁。作師子吼。當流虹之瑞旦。慶萬世之昌期。然則蕢桴土鼓。共樂升平。堯舜之君猶有化在。所以道。向上一路千聖不傳。萬仞崖頭。縱橫得妙。卓拄杖云。將此身心奉塵剎。是則名為報佛恩。</p>
<p>元宵上堂。鏡鏡交輝。燈燈相燭。境智互融。事理俱備。喚作華藏性海。正是平地揚波。直饒盡乾坤大地。無纖毫過患。猶是轉句。不見一色。始是半提。更須知有全提時節。便恁麼去。法堂前何止草深一丈。放過一著。有箇商量。山門新舊知事。隨年進退。因時請得。首座表率。維那舉唱。洗光佛日。重整頺綱。見前諸德。一一循規守矩。人人舍短從長。信手揭開釋迦老子青蓮華眼。徐步蹈著達磨大師生鉄脊梁。有底碩學飽參。與汝證據。無底良辰美景。與汝敷揚。以拂子畫一畫云。好事不須頻話會。留將和氣暖肝腸。</p>
<p>上堂。未離兜率。<span class='corr'>已</span>降王宮。未出母胎。度人<span class='corr'>已</span>畢。釋迦老子不唧[口*留]。十萬里來。九年面壁。直指人心。見性成佛。達磨大師不唧[口*留]。朝往天台。暮歸南岳。撥草擔風。尋師訪道。衲僧家不唧[口*留]。拈拄杖卓一下云。離四句絕百非。動用揚古路。不墮悄然機。喝一喝。</p>
<p>上堂。國師三喚。侍者三應。可謂形直影端。及乎道箇將謂吾孤負汝却是汝孤負吾。便見分踈不下。且誵訛在什麼處。者裡悟去。非唯識得國師。亦表參學眼正。其或未然。三十年後。不得道見開福來。</p>
<p>聖旨至上堂。久晴不雨。田夫皺斷眉頭。久雨不晴。衲僧浸爛鼻孔。進一步撞倒百億須彌山。退一步蹈翻無邊香水海。且截斷千差。孤危不立一句。作麼生道。好大眾。疊疊　綸音下九天。融融春意滿林泉。一爐沈水一聲佛。仰祝吾　皇億萬年。</p>
<p>浴佛施主羞供上堂。身口意清淨。是名佛出世。身口意不淨。是名佛滅度。有般說話。譬如懸百千日月於青冥之中。阿誰不見。阿誰不知。因什麼十箇有五雙。當面蹉過。且利害在什麼處。山僧明明向你道。只為你信根少。你若信得及了。推而行之。便是出三界二十五有之日。便是證十地滿心之時。所以大覺世尊。從無始劫。發菩提心。積功累德。難行能行。難舍能舍。勇猛精進速得成佛。看他從兜率陀天。駕日輪香象。入摩耶夫人胎藏中。處旃檀寶樓閣。與諸菩薩說受生法。滿足十月。於毗藍園無憂樹下。右脇降誕。當是時也。十方佛剎。同放寶光。九龍吐香水。灌沐金色身。地湧青蓮華。自然棒雙足。南北及東西。各行於七步。分手指天地。作大師子吼。上下及四維。無能尊我者。豈不是大丈夫兒。成就大丈夫事。汝等諸人。幸生聖世。得聞正法。快須信取。勤而行之。設或暫肯回光。則山僧鼓兩片皮。搖三寸舌。不為分外。施主辨供。功有所歸。擊拂子云。我不敢輕於汝等。汝等皆當作佛。</p>
<p>小參。有問有答。有佛有法。無問無答。佛法在什麼處。竪起拂子云。還見麼。擊拂子云。還聞麼。聞見歷然。是箇什麼。莫怱怱休草草。燈籠皺斷眉頭。露柱呵呵大笑。昨日生今日老。兩手競拏瓶裡雀。頂門失却冲天鷂。又擊拂子云。龐居士來也。十方同聚會。箇箇學無為。此是選佛場。心空及第歸。喝一喝。春風得意馬蹄疾。一日看盡長安花。</p>
<p>復舉僧問睦州。一言道盡時如何。州云。老僧在你鉢囊裡。又問雲門。門云。裂破。師云。二老各逞神通。却被者僧勘破。有問開福。只向他道。相逢且說三分話。未可全拋一片心。久立。</p>
<p>上堂。十四十五。考鐘伐鼓。結却布袋頭。剎海無行路。日不待火而熱。月不待風而凉。是人知有。南斗七北斗八。一句又作麼生道。良久云。幸然平似鏡。何用曲如鈎。</p>
<p>上堂。十五日<span class='corr'>已</span>前。有得有失。有長有短。十五日<span class='corr'>已</span>後。無高無下。無黨無偏。正當十五。洞裡無雲別有天。桃華如錦柳如綿。仙家不解論冬夏。石爛松枯是一年。</p>
<p>上堂。舉五祖和尚云。難難幾何般。易易沒巴鼻。好好催人老。默默從此得。過者四重關了。泗洲人見大聖。參。師云。山僧即不然。難難沒多般。易易有巴鼻。好好元不老。默默無所得。過者四重關了。普州人送賊。喝一喝。</p>
<p>上堂。識得一萬事畢。衲僧手裡秤錘。無端捻得汁出。拋三放兩有箇商量。不覺秋深夜又長。</p>
<p>小參。道大不有。功成不居。作無所作。為無所為。會萬物于自<span class='corr'>己</span>。與千聖而同途。九旬制滿。自恣當時。誰遠誰近。誰是誰非。文殊大士。三處度夏。迦葉尊者正令全提。一人脚跟下痛領三十。一人頂門上猶欠一錐。者兩箇老漢。諸方決定放渠不過。山僧者裡寬之有餘。好大哥。不思議解脫力。妙用恒沙也無極。百草頭邊活祖師。一言勘破維摩詰。</p>
<p>復舉應菴和尚云。參學人切忌錯用心。悟明心地。是錯用心。成佛作祖。是錯用心。看經講教是錯用心。行住坐臥。語言三昧。是錯用心。喫粥喫飯。屙屎送尿。是錯用心。一動一靜。一來一往。是錯用心。更有一處。是錯用心。歸宗不敢與諸人說破。何故。一字入公門。九牛拽不出。師云。好箇一字入公門。九牛拽不出。妙喜云。華姪提唱。為人徑捷。便是者箇道理也。雖然。只解理上掃除。不解事上建立。山僧道。參學人直須善用心。悟明心地。是善用心。成佛作祖。是善用心。看經講教。是善用心。行住坐臥。語言三昧。是善用心。喫粥喫飯。屙屎送尿。是善用心。一動一靜。一來一往。是善用心。所以道。於一切處善用其心。自然獲諸勝妙功德。諸人若能善用心。便知錯用心。若知錯用心。便能善用心。還信得及麼。今年桃李貴。一顆直千金。</p>
<p>上堂。解制諸方有舉揚。中山一切只尋常。尋常恰似秋風至。無意凉人人自凉。豈不見。趙州問南泉。如何是道。泉云平常心是道。州云。還假趣向否。泉云。擬向即乖。州云。不擬爭知是道。泉云。道不屬知。不屬不知。知是妄覺。不知是無記。若真達不疑之道。廓然蕩豁。如太虗空。豈可強是非耶。者般說話。正如閙市裡颺碌塼相似。直是著者方知。趙州既是打著。當下如暗得燈。如貧得寶。如渡得船。如賈客得海。粉骨碎身未足酬。一句了然超百億。如今者一片塼。落在山僧手裡。自去年此時離鳳臺來此。十字街頭東拋西擲。只是未曾輕輕打著一人。擊拂子云。黃河三千年一度清。</p>
<p>宣州天寧遺書至。上堂。鉄牛吼破雙溪月。石女含笙悲不徹。鶻眼龍睛總不知。聾子親聞啞人說。山僧二十年前。親見草庭老子。向萬仞崖頭。拾得箇斷貫索。到處穿他天下宗師鼻孔。及乎應緣而出瑞世天寧。水到渠成。風行草偃。又却用此索。穿他天下衲僧鼻孔。化緣既畢。奄爾真歸。撒手那邊。全無朕跡。所以道。聲前非聲。色後非色。蚊子上鉄牛。無你下觜處。山僧今日不免倒行此令去也。小間下座。詣靈前燒一炷香。點一盞茶。却與他穿了鼻孔。何故。喫拳須記打拳時。下座。</p>
<p>上堂。趙州喫茶。睦州擔板。喝水成氷。蒸沙作飯。披萬象獨露全身。破微塵出大經卷。拈拄杖云。權實空有。偏圓半滿。百般製造由人。到底無過是麫。卓拄杖。喝一喝。</p>
<p>上堂。深不深密不密。昨夜三更黑如漆。海神推出夜明符。萬象莫能逃形質。釋迦自釋迦。彌勒自彌勒。達磨老臊胡。何處尋蹤跡。剎竿頭上禮西方。九蓮開作黃金色。喝一喝。</p>
<p>上堂。心王不妄動。六國一時通。罷拈三尺劒。休弄一張弓。古人可謂運籌帷幄。决勝千里。山僧即不然。五鳳樓前聽玉漏。須彌頂上擊金鐘。一毛頭上三千界。雲月溪山處處同。</p>
<p>開爐上堂。今朝十月旦。開爐無獸炭。倒轉死柴頭。光明何燦爛。三世諸佛在此光裡轉大法輪。六代祖師在此光裡聯芳續焰。天下老和尚在此光裡各立門庭。光光相羅。如寶絲網。大用現前。清機歷掌。有功者罸。無功者賞。引水澆蔬五老前。披蓑側笠千峯上。喝。</p>
<p>上堂昨日十四今日十五。大法難明。時光易度。動則涉塵勞之境。靜則沈昏醉之鄉。動靜雙泯則落空亡。動靜雙收則顢頇佛性。到者裡。須知有透脫一句始得。拈拄杖云。倒跨楊岐驢。蹈殺長沙虎。擲下拄杖云。三歲孩兒抱花鼓。莫來欄我毬門路。</p>
<p>上堂。舉寒山子道。我見瞞人漢。如籃提水走。急急走歸家。籃裡何曾有。保寧勇和尚舉了拍手大笑云。有意氣時添意氣。不風流處也風流。師云。然則下坡不走。快便難逢。保寧老漢脚跟下。好與三十棒。</p>
<p>小參。僧問。仲冬嚴寒年年事。晷運推移事若何。師云。昨夜日輪飄桂華。今朝月窟出芝草。進云。仰山近前叉手。意旨如何。師云。奴見婢殷勤。進云。香嚴叉手近前。又作麼生。師云。大家廝淈[泳-永+盾]。進云。去此二途。請師別道。師云。無人處斫額望汝。師乃云。眹兆未分。陰陽<span class='corr'>已</span>具。乾坤既剖。萬彚茲彰。水肅霜清。風高木落。突出無位真人。一箇箇面前孤迥迥地。新羅國裡打鼓。大唐國裡上堂。洗面摸著鼻。啜茶濕却觜。七十三八十四。把住雪峯趙州。放過德山臨濟。倒著襴衫舞柘枝。萬仞峯前恣遊戲。喝一喝。</p>
<p>復舉圓悟和尚示眾云。到即不點。一大藏教錦上鋪花。點即不到。祖師西來金聲玉振。且祖意教意是同是別。碧潭雲外不相關。師云。老佛果。只解步步登高。不解從空放下。人前一味拍盲。豈信弄真像假。山僧與麼批判。諸人還證明得麼。良久。捧上不成龍。</p>
<p>上堂。華綻老梅。日南長至。笋迸陰崖。吉無不利。東隣西舍鐘鼓喧天。後巷前街笙簧聒地。冷風吹帽正中偏。顛雨打窻粗裡細。是非榮辱何似生。瞎驢不受靈山記。</p>
<p>客至上堂。三世如來同一舌。大藏教中無法說。衲僧手裡定盤星。萬里長天耀孤月。首座有長處。且不循途轍。荊棘林中放步行。拔出時人釘根橛。</p>
<p>先保寧和尚忌日拈香。出黃泉又入黃泉。穴鼻無繩不受牽。倒轉一枝無孔笛。蘆華明月滿平川。你諸人。還知我老和尚落處麼。卷四大海水于舌端。不見涓滴。置微塵剎土於毛孔。囊括大千。總謂其嫌白雲之語拙。愛五祖之說禪。夫豈善用黑豆之活法。契鷲峰之正傳。以香扣爐云。相席打令。飲水思源。盤山會裡翻筋斗。到此誰知普化顛。</p>
<p>上堂。竺土大仙心。東西密相付。以字既不成。八字亦不是。昨夜三更虎咬大蟲。今早起來蛇吞鼈鼻。拍禪床云。有利無利不離行市。生鉄秤錘却被虫蛀。喝一喝。</p>
<p>臘八上堂。日日佛誕生。日日佛成道。空裡無華折去難。水中有月看來好。賣狗懸羊。一體三寶。垢面蓬頭輥出時。何異大虫褁紙帽。咄。</p>
<p>天壽節啟建上堂。煩惱無邊誓願斷。法門無邊誓願學。眾生無邊誓願度。佛道無邊誓願成。釋迦老子三大阿僧祇劫修習。所得法門不出者四句子。堪報不報之恩。用助無為之化。所謂我此法印。為欲利益世間故說。今日啟建金剛道場。山僧亦有四弘誓願。一願皇帝萬歲。二願重臣千秋。三願海晏河清。四願民康物阜。金香爐下鉄昆崙鼻孔遼天。山門頭樓至德如來兩脚蹈地。蕢桴土鼓賀堯年。紫煙匼匝祥風至。</p>
<p>上堂。天清地寧。時康道泰。興化令行。漆桶不快。高唱低酬。貴買賤賣。寄語諸方。不要揑怪。下座。</p>
<p>小參。利劒拈來斬是非。何妨高駕鉄牛機。東村王老燒錢夜。正是年窮歲盡時。事存函蓋合。理應箭鋒拄。鬼家活計不要施呈。大丈夫兒別有天地。我若坐時你須立。你若立時我須坐。趙州勘破臺山婆。子湖要打劉鐵磨。千古萬古黑漫漫。一曲胡笳少人和。</p>
<p>元旦上堂。昨日是歲除。今朝是正旦。送舊與迎新。司空曾見慣。卓拄杖。六龍<span class='corr'>已</span>駕隨羲和。四海八荒光燦爛。</p>
<p>天壽節滿散上堂。萬法是心光。諸緣唯性曉。本無迷悟人。只要今日了。且道。了箇什麼。良久云。甲辰正月十一日。</p>
<p>大元天子降生時。剎海塵毛咸稽首。萬年松長萬年枝。</p>
<p>上堂。二三月來。天氣和暖。常憶真淨老師。偏愛說長話短。又爭如東山老人咍歌頻打拍板。烏雞走入鵝群。鴨兒凍得觜匾。水面或沈或浮。何時解成瑚璉。大眾還會麼。三面狸奴脚蹈月。兩頭白牯手拏煙。戴冠碧兔立庭栢。脫殻烏龜飛上天。</p>
<p>上堂。千波競起是文殊家風。一亘晴空是普賢床榻。且毗盧師法身主。又作麼生言論。直饒道得倜儻分明。衲僧門下。未放你在。何故。海枯終見底。人死不知心。拍禪床下座。</p>
<p>浴佛上堂。釋迦文也希有。脫珍御著弊垢。降王宮開大口。老雲門真傑斗。一棒打將餵狗。山僧擊鼓陞堂。豈是自揚家醜。少間殿上沐浴金軀。也要諸人各出隻手。會麼。風吹石臼爭哮吼。泥捏金剛水底走。蹈翻海月爛波生。驚起土星犯北斗。喝一喝。</p>
<p>小參。擘開太華逗黃河。直下商量不較多。推起一輪滄海月。三山倒影蘸清波。理隨事變。狸奴白牯同證菩提。事得理融。十聖三賢一場懡㦬。長期百二十日。中期百日。下期八十日。釋迦老子。將你諸人。束縛了拋向萬仞坑裡。克由尀耐。設有一箇半箇翻身一擲抹過太虗。方知道。眼若不睡。諸夢自除。心若不異。萬法一如。火聚刀山平等性智。紅塵閙市任性安居。卓拄杖云。驚群須是英靈漢。敵勝還他獅子兒。</p>
<p>復舉僧問古德。寒暑到來。却向甚麼處回避。德云。鑊湯爐炭裡回避。僧云。鑊湯爐炭裡。作麼生回避。德云。眾苦不能到。師云。甜瓜徹蔕甜。苦瓠連根苦。</p>
<p>上堂。四月十五結。七月十五解。解結本同心。無縛無脫者。以拄杖敲香臺云。過去諸如來。斯門<span class='corr'>已</span>成就。現在諸菩薩。今覺入圓明。未來修學人。當依如是法。卓拄杖。白鷺下田千點雪。黃鸎上樹一枝花。</p>
<p>上堂。僧問。鐘樓上念讚。床脚下種菜。意旨如何。師云。路逢達道人。不將語默對。進云。畢竟如何。師云。平蕪盡處是青山。行人更在青山外。僧禮拜。師乃云。喫飯療飢。飲酒圖醉。本色衲僧討甚巴鼻。鐘樓上念讚。床脚下種菜。卓拄杖云。平蕪盡處是青山。行人更在青山外。</p>
<p>上堂。拈拄杖云。一處不通。兩處失功。兩處不通。觸途成滯。卓拄杖云。一拳拳倒黃鶴樓。一躍躍翻鸚鵡洲。有意氣時添意氣。不風流處也風流。擲下拄杖。下座。</p>
<p>上堂。久晴喜雨。久雨喜晴。</p>
<p>太元天子。坐致太平。遽起身云。萬歲萬歲萬萬歲。下座。</p>
<p>上堂。舉睦州看華嚴次。僧問。和尚看什麼經。州云。青色光明雲。紫色光明雲。大光明雲。那邊是什麼雲。僧云。黑雲。州云。今朝定有雨。師云。奇恠諸禪德。惺惺底直是惺惺。傝䢇底直是傝䢇。會麼。拍禪床云。三冬鐵樹滿林華。六月黃河連底凍。喝一喝。</p>
<p>上堂。一葉落。天下秋。百川東到海。何時復西流。朝錄錄暮悠悠。看看白盡少年頭。拈拄杖云。用楔出楔。看樓打樓。卓拄杖。腰纏十萬貫。騎鶴上楊州。擲下拄杖。</p>
<p>小參。佛懽喜僧自恣。萬人叢裡奪高標。到頭恰似小兒戲。雪峯輥三箇木毬。仰山推出枕子。蛇頭揩痒。虎頷編須。不有師子爪牙。便見橫尸萬里。是你諸人九十日內。渴飲飢餐早眠晏起。既云識果知因。且免破規越矩。卓拄杖云。水東流日西去。三更五更唱巴歌。無端驚起梵王睡。喝一喝。</p>
<p>報恩長老至上堂。今朝十月一。天寒下暖簾。黃昬一覺睡。南海出榆柑。好大眾。稱性說法。本分鉗鎚。往往諸方。只作無事會了。所以道。平地上死人無數。過得荊棘林者是好手。不是南宗和尚到來。開福決定無因開口。何以如此。醍醐上味。為世所珍。遇斯等人。翻成毒藥。卓拄杖云。入荒田不揀。信手拈來草。撞著大哥妻。元來是嫂嫂。喝一喝。</p>
<p>上堂。一即一切。一切即一。一心不生。萬法俱息。拈拄杖云。祖師鼻孔在者裡。卓拄杖云。穿過諸人髑髏。擲下拄杖云。更嫌何處不風流。喝一喝。</p>
<p>上堂。日日日。時時時。龍門老。心自知。日日日。時時時。開福老。都不知。㖿嗚咿。牧童嶺上一聲笛。驚起群鴉繞樹飛。</p>
<p>小參。明朝冬至。今夜小參。燈籠發問。露柱指南。一箇道有佛有法。一箇道無二無三。兩箇亂呈懵袋。無非誑謼閭閻。若也據令而行。總須貶向二鐵圍山。幸而拄杖子有箇方便。與伊解結釋冤。乃拈拄杖云。唵部臨唵齒臨。強中強吉中吉。一切不如心真實。卓拄杖。喝一喝。</p>
<p>上堂。宗門有三句。未舉先分付。更擬問如何。知君太莽鹵。雖然。更為你註解一遍。法鼓未鳴。諸人未集。是第二句。即今坐立儼然。說黃道異。是第三句。作麼生是第一句。若也道得。許你應時納祐。若道不得。路從平處險。人向靜中忙。喝一喝。</p>
<p>上堂。三四五六七八九。釋迦老子不知有。雪山六載眼瞇麻。錯認南箕為北斗。一毛頭上見全身。百億毛頭誇好手。堂前鐵鋸舞三臺。嶺上石人開笑口。喝一喝。</p>
<p>上堂。夜來州中琴堂上搬雜劇。也有端嚴奇特。也有醜陋不堪。鬼面神頭亦自好笑。且道笑箇什麼。我觀世間人。是箇大雜劇。所謂。文武醫卜。士農工商。各逞<span class='corr'>己</span>能。互相欺誑。逗到臘月盡頭。不覺一場敗闕。具眼旁觀。掩口不暇。喝一喝云。元正啟祚。萬物咸新。岸柳搖金梅破玉。萬邦一氣轉洪鈞。下座巡堂喫茶。</p>
<p>上堂。竪起拂子云。佛佛授手。祖祖相傳。有半有滿。有偏有圓。有空有有。有實有權。有頓有漸。有聖有凡。擊拂子云。凡也不可得。聖也不可得。漸也不可得。頓也不可得。權也不可得。實也不可得。有也不可得。空也不可得。圓也不可得。偏也不可得。滿也不可得。半也不可得。傳也不可得。授也不可得。祖也不可得。佛也不可得。只此不可得亦不可得。所以道。取不得舍不得不可得中只麼得。得之於心。猗蘭作旃檀之樹。失之於旨。甘露乃蒺䔧之園。栗棘蓬金剛圈。吞透得過。三三兩兩。擺撥不下。萬萬千千。欽遇天壽聖節。為君擊碎重玄。還會麼。御樓籠紫氣。金殿擁祥煙。</p>
<p>上堂。有情之本。依智海以還源。含識之流。總法身而為體。卓拄杖云。在家疑是客。別國却為親。</p>
<p>佛涅槃上堂。十五日<span class='corr'>已</span>前。諸佛不出世。十五日<span class='corr'>已</span>後。亦無有涅槃。正當十五日。柳綠花紅。山明水碧。頭頭見劫外風光。處處是大人境界。只貴當陽坐斷。直下知歸。稍涉思惟。便成剩法。拍禪床云。隣墻難隔借來竹。險不傾端坐船。</p>
<p>上堂。舉保寧勇和尚示眾云。風鳴條雨破塊。曉來枕上鸎聲碎。蝦蟇蚯蚓一時鳴。妙德空生都不會都不會三个成群四箇作隊。向前村後村。折得梨花李花。一佩兩佩。師云。保寧大似二八少年風流才子。一向賣峭。於唱教門中。足可觀光。若約衲僧門下。正好喫棒。何故。禾黍不陽艶。競栽桃李春。翻令力耕者。半作賣花人。</p>
<p>浴佛上堂。撲落非他物。縱橫不是塵。山河并大地。全露法王身。者裡悟去。未離兜率。<span class='corr'>已</span>降王宮。未出母胎。度人<span class='corr'>已</span>畢。是真語者。是實語者。是不誑語者。是不異語者。拈拄杖。卓一下。八解之浴池。定水湛然滿。布以七淨花。浴此無垢人。</p>
<p>小參。季春<span class='corr'>已</span>去。孟夏到來。衲僧分上。不用安排。豈不見道。盡乾坤大地。是沙門一隻眼。盡乾坤大地。是沙門全身。何覺不圓。何修不證。所以大覺世尊。二千年前。靈山會上。釘虗空中鐵橛。開福山僧。四月十五日。與見前大眾。駕平地上鐵船。逆長風而把柁。節清歌而扣舷。卓拄杖云。翡翠蹈翻荷葉雨。鷺鶿衝破竹林煙。喝一喝。</p>
<p>妙智長老至上堂。瞿曇舌頭無骨。妙智皮下有血。西天解守蠟人氷。東土不聞鵝護雪。翻思百丈有三訣。喫茶珍重歸堂歇。末法師僧幾箇知。茫茫弄巧翻成拙。喝。</p>
<p>佛涅槃上堂。道遠乎哉。觸事而真。聖遠乎哉。體之即神。佛世尊入般涅槃。<span class='corr'>已</span>得二千二百有餘載。作麼生得體之即神去。莫是觀身實相觀佛亦然。觀佛實相觀法亦然。觀法實相觀僧亦然麼。若恁麼會。如狐渡水。有甚快活。畢竟如何。忿怒那吒撲帝鐘。</p>
<p>蹊首座至上堂。杲日麗天。盲人摸地。本色衲僧。無處出氣。豈不見。興化一日同參到。纔上法堂。化便喝。僧亦喝。化又喝。僧復喝。化云。你看者瞎漢。猶作主在。僧擬議。化拽拄杖直打下法堂。侍者云。者僧觸忤和尚化云。是他適來。也有權也有實。也有照也有用。及乎我將手向伊面前橫兩橫。便去不得。似者般瞎漢。不打更待何時。阿呵呵。師子兒返擲。龍馬駒[跳-兆+孛]跳。打破上頭關。主賓俱失照。有底便道。當時好再與一喝。不然。掀倒禪床拂袖而去。有甚共語處。山僧不逢別者。終不開拳。適值大道師兄遠臨。要使現前一眾。與他古人兩得相見。還委悉麼。青山不鎻長飛勢。滄浴合知來處高。</p>
<p>浴佛上堂。一念普觀無量劫。無去無來亦無住。如是了知三世事。超諸方便成十力。大眾。者一箇圈繢子。過見未來塵沙諸佛。無有能出得者。只如釋迦老子。未離兜率。也出者圈繢不得。<span class='corr'>已</span>降王宮。也出者圈繢不得。至於半夜逾城。六年雪嶺。起道樹詣鹿苑。鷺池鷲嶺海甸菴園。三百法會橫說竪說。直說曲說。密說顯說。無問而自說。也出者圈繢不得。末後拈起一枝華。直得金色尊者破顏微笑。付囑法眼。也出者圈繢不得。是你諸人。信也出者圈繢不得。不信也出者圈繢不得。會也出者圈繢不得。不會也出者圈繢不得。雖然。且道。山僧還在裡許也無。擊拂子云。此時若不究根元。直待當來問彌勒。</p>
<p>上堂。知有底道得。道得底知有。信手斫方圓。面南看北斗。野干鳴師子吼。稽首文殊普賢。摩訶泥猪疥狗。</p>
<p>小參。少室峯前動絃別曲。曹溪路上葉落知秋。放開也。雲生八極。把住也。四海截流。拈拄杖云。總在拄杖頭上。還見麼。</p>
<p>大元天子。混一區宇。釋迦文佛大闡玄猷。文殊三處度夏。懶安一向牧牛。蹈破脚版。拽脫鼻頭。且畢竟發明箇甚麼邊事。卓拄杖云。釣竿斫盡重栽竹。不計功程得便休。</p>
<p>復舉文殊三處度夏機緣。師頌云。正令當行下一椎。從教徧界是文殊。驚群須是英靈漢。敵勝還他師子兒。</p>
<p>上堂。拈拄杖云。與麼來者彩鳳舞丹霄。不與麼來者鐵蛇橫古路。直饒與麼不與麼去來道絕。也是秤錘蘸醋。卓拄杖。下座。</p>
<p>上堂。大用現前。不存途轍。要默即默。要說即說。指鹿為馬。喚日作月。臨濟德山。只一得橛。喝一喝。</p>
<p>僧相看。師問云。甚處來。僧云廬山。師云。五老峯頭白也未。僧云白也。師云。年多少。僧無語。師云。你豈不是廬山來。僧云是。師便打出。</p>
<p>上堂。十五日<span class='corr'>已</span>前。水向石邊流出冷。十五日<span class='corr'>已</span>後。風從花裡過來香。正當十五日。火後一莖茅。鐵蛇鑽不入。喝一喝。</p>
<p>臘八上堂。萬法是心光。諸緣惟性曉。本無迷悟人。只要今日了。咄哉老瞿曇。討甚閑煩惱。出山與入山。自起還自倒。夜來斗轉玉繩橫。不覺全身墮荒草。喝一喝。</p>
<p>上堂。舉拂子云。還見麼。見之不取。千載難忘。取則不無。作麼生說箇見底道理。莫是有見見麼。莫是無見見麼。莫是不有不無見見麼。莫是不不有不不無見見麼。若也與麼。要作他座主奴。也未得在。所以道。了了見無一物。亦無人亦無佛。大千沙界海中漚。一切聖賢如電拂。好諸禪德。稜道者坐破七箇蒲團。末後於卷簾處。驀然見得。便道。也大差也大差。卷起簾來見天下。有人問我解何宗。拈起拂子劈口打。是他古人。不妨性躁。不妨快活。若約撿點將來。者拂子合是稜道者自喫始得。何故。太平只許將軍致。不許將軍見太平。</p>
<p>上堂。拈一放一。本分宗師。蓋地蓋天。罕逢作者。刁刀相似。魚魯參差。任是鶻眼龍睛。未免錯認驢鞍橋。作阿爺下頷。喝一喝。歸堂喫茶。</p>
<p>上堂。釋迦拈花。飲光微笑。達磨面壁。二祖安心。驀拈拄杖卓一下云。白雲為蓋。流泉作琴。一曲兩曲無人會。雨過野塘春水深。擲下拄杖。下座。</p>
<p>上堂。僧問。單傳直指。<span class='corr'>已</span>涉離微。坐斷千差。請師答話。師云。破鏡不重照。落花難上枝。進云。豈無方便。師云。烏龜鑽敗壁。師乃云。單傳直指。正涉離微。坐斷千差。開眼落井。拈拄杖卓一下。烏龜鑽敗壁。雞向五更啼。</p>
<p>上堂。兜率悅和尚云。撥草瞻風。只圖見性。即今上人。性在甚處。識得自性。方脫生死。眼光落地時。作麼生脫。脫得生死。便知去處。四大分離。向什麼處去。好大眾。一等提唱。一等垂示。不妨徑截。灼然要出離生死。須是悟自本心。見自本性始得。敢問諸人。此性此心。畢竟作何形段。為是青是黃。是白是黑。是長是短。是大是小。有底聞恁麼說了。便道不青不黃。不白不黑。不長不短。不大不小。似則似矣。是則未是。所謂矮子看戲。隨人上下。有甚用處。眼親手辨底。便好向者裡指出來看。一表參學眼正。二表叢林有人。三表可以開悟後學。四使佛祖慧命不斷。有麼有麼。其或未然。聽取一頌。九夏工夫一月過。克期參究事如何。莫嫌老拙頻忉怛。浪死虗生數甚多。珍重。</p>
<p>上堂。僧問。一牛飲水。五馬不嘶。此意如何。師云。相識滿天下。知心能幾人。進云。隔江招手。便乃橫趨。畢竟是什麼眼。師云。莫謗高亭好。僧禮拜。師乃云。未明心地印。難透祖師關。欲透祖師關。須明心地印。拈拄杖云。不是心地印。卓拄杖云。不是祖師關。明得透得。一大藏教。五千四十八卷。半滿偏圓。權實空有。不消一擊。卓拄杖一下。三脚驢子弄蹄行。蹈碎乾坤無寸土。喝。</p>
<p>上堂。行住坐臥。折旋俯仰。打破鏡來。全無影像。喝一喝。誌公不是閑和尚。</p>
<p>上堂。僧問。即色明心。附物顯理時如何。師云。癩馬繫枯樁。進云。三九二十七。牛頭南馬頭北。如何是接手句。師云。百花深處<span class='corr'>鷓</span>鴣啼。僧禮拜。師乃云。百花深處<span class='corr'>鷓</span>鴣啼。日出東方又落西。昨夜一番新雨過。今朝流水漲前溪。下座。</p>
<p>上堂。真不掩偽。曲不藏直。白日青天。雷轟電激。坐斷報化佛頭。超出聖凡閫域。大藏與小藏。演出復演入。卓拄杖云。一毛師子眾毛畢。</p>
<p>上堂。舉古德道。天上無彌勒。地下無彌勒。十字街頭立。被人喚作賊。師云。天上無彌勒。地下無彌勒。十字街頭立底是什麼。喝一喝云。賊賊。便下座。</p>
<p>上堂。荊棘林中。有通天大路。長安市上。有陷虎危機。透得過者。一任八面四方。透不過者。未免墮坑落壍。豈不見。鹽官國師一日喚侍者云。將我犀牛扇子來。侍者云。扇子破也。國師云。還我犀牛兒來。侍者無語。便是者个道理也。靈利漢向者裡下得一轉語。實謂清風再振。頭角重生。非唯鹽官老漢滿面慚惶。抑且山僧通身懽喜。有麼有麼。良久云。江上青山老。屋頭春色遲。箇中消息子。能有幾人知。</p>
<p>上堂。舉世尊初生下時。周行七步。目顧四方。分手指天地。便云。天上天下唯我獨尊。後來雲門大師云。我當時若見。一棒打殺。與狗子喫却。貴圖天下太平。師云。雲門好棒。可殺驚人。撿點將來。未免傷鋒犯手。山僧當時若見。只消道箇澣盆澣盆。老漢若也知方。管取暗裏抽身。免見明中落節。事到如今。且放過一著。何故。砒霜鴆毒難拈出。蜜水糖湯一例澆。</p>
<p>上堂。兩桂垂陰。莫匪少林風旨。一華現瑞。是皆鷲嶺宗猷。而況龍門上客駢臻。致此道場增勝。庶幾勇猛。以廣熏修。說甚威音王<span class='corr'>已</span>前王老師。直須打徹毗盧藏中第一義。驀拈拄杖卓一下云。有意氣時添意氣。不風流處也風流。</p>
<p>上堂。一雨普滋。三草二木。雷聲遠震。地上清凉。如來說一合相。即非一合相。且出息不涉萬緣。入息不居陰界。一句作麼生道。良久。空生不解岩中坐。惹得天華動地來。</p>
<p>上堂。僧問。一不做二不休時如何。師云。水底撈明月。進云。退一步修安樂法。又作麼生。師云。相逢盡道休官去。林下何曾見一人。僧禮拜。師乃云。絕羅籠脫羈鎻。雖是善因而招惡果。咄。老松源與麼說話。於唱教門中。足可觀光。要作臨濟兒孫。未得在。開福莫有長處麼。擊拂子云。星河秋一鴈。碪杵夜千家。</p>
<p>小參。一毛穿眾穴。眾穴一毛收。明明百草頭。明明祖師意。龍睛鶻眼。罔測端倪。疥狗泥猪。虗張意氣。五祖和尚云。汝等諸人。見山僧竪起拂子。便作勝解。及乎山禽聚集。牛動尾巴。却作等閑。殊不知。櫩聲不斷前旬雨。電影還連後夜雷。大眾。者箇便是金剛圈栗棘蓬。若也吞得透得。參學事畢。山僧一夏<span class='corr'>已</span>來。公委出入。不能與諸人東語西話。然亦未甞不眉毛廝結。其奈不覺不知。翻成踈外。今夜向箇裡。搖唇鼓舌。撒土拋沙。撿點將來。大似不識好惡。眾中忽有忍俊不禁底出來。掀倒禪床喝散大眾。山僧大展坐具。禮他三拜。何也。莫怪坐來頻勸酒。自從別後見君希。</p>
<p>上堂。舉圓悟和尚示眾云。古德道。結夏<span class='corr'>已</span>十一日。寒山子作麼生。又有道。結夏<span class='corr'>已</span>十一日。水牯牛作麼生。山僧即不然。結夏<span class='corr'>已</span>十一日。燈籠露柱作麼生。若識得燈籠露柱。即識得水牯牛。若識得水牯牛。即識得寒山子。脫或擬議。老僧在你脚底。師云。千鈞之弩。不為鼷鼠而發機。三大老也是為他閑事長無明。開福結夏<span class='corr'>已</span>十五日了也。堂中兄弟。盡是諸方煅了底金。總不須問著。行但行。住但住。坐<span class='corr'>但</span>坐。臥但臥。忽若露柱著衫南岳去。燈籠沿壁上天台。狸奴白牯無消息拾得寒山笑滿腮。山僧却有箇細大法門。為汝說破。下座。巡堂喫茶。</p>
<p>上堂。早間侍者覆上堂。山僧病餘要打睡。聽得堂前法鼓鳴。又把眉毛重剔起。說張三話李四。淨行何曾有些子。打殺應知狗不噇。何事諸人妄相許。喝一喝。</p>
<p>上堂。真淨和尚一日舉教中道。不見一法是大過患。喝一喝云。有什麼過。卓拄杖云。有什麼患。復橫按拄杖云。德山棒臨濟喝。舉世何人解提掇。天高地迴萬象閑。總是僧家好時節。擲下拄杖云。是什麼時節。喝一喝。下座。老真淨。可謂知時識節。善說法要。撿點將來。不免大驚小怪。所以開福尋常不要捏怪。拈拄杖云。大眾還見麼。若道見。見个什麼。若道不見。却是諸人捏怪。靠拄杖云。見怪不怪。其怪自壞。下座。</p>
<p>上堂。一夏工夫餘半月。也堪懽喜也堪驚。山僧有口不敢道。留得雙眉蓋眼睛。且道。是什麼眼睛。若也道得。一大藏教八萬四千法門。不消一擊。若道不得。莫道無事好。下座。</p>
<p>上堂。舉二十五祖婆舍斯多。與外道無我尊論議。外道曰。請師默論。不假言說。祖曰。不假言說。孰知勝負。曰但取其義。曰汝以何為義。曰無心為義。曰汝既無心。安得義乎。曰我說無心。當名非義。曰汝說無心。當名非義。我說非心。當義非名。曰當義非名。誰能辨義。曰汝名非義。此名何名。曰為辯非義。是名無名。曰名既非名。義亦非義。辯者是誰。當辯何物。如是往復四十九反。外道杜口信伏。大慧和尚云。婆舍斯多何用忉怛。當時若見他道請師默論。不假言說。便云。義墮也。即今莫有要與妙喜默論者麼。或有箇衲僧出來道義墮也。我也知你向鬼窟裡作活計。師云。騎賊馬趕賊。奪賊槍殺賊。回天轉地。合水和泥。教外一宗。掃土而盡。開福門下。今日忽有箇漢出來道。請師默論。不假言說。劈脊便棒。還委悉麼。棒頭有眼明如日。要識真金火裡看。</p>
<p>上堂。僧問。摩竭掩室意旨如何。師云。打破天關。掀翻地軸。進云。毗耶杜詞。又作麼生。師云。一狀領過。進云。不涉二途。如何舉唱。師云。蛇無頭不行。進云。與麼則出他古人圈繢不得。師云。你喚什麼作古人圈繢。僧擬議。師便打。乃云。摩竭掩室。毗耶杜詞。打破天關。掀翻地軸。山僧與麼答話。<span class='corr'>已</span>是屈辱先宗。汝等諸人。擬更蹈步向前。未免畫蛇添足。喝一喝云。參堂去。</p>
<p>上堂。好箇中秋節。莫言無供養。風吹丹桂華。清香滿天上。諸人眼裡也飽。耳裡也飽。鼻裡也飽。只恐肚裡不飽。若得肚裡飽去。則不疑佛。不疑祖。不疑天下老和尚。拈出袖裡金鎚。打開光明寶藏。不涉凡聖路岐。便是渡河香象。喝一喝。</p>
<p>上堂。真不掩偽。曲不藏直。一句截流。萬機寢息。拈拄杖卓一下云。寒山拾得。</p>
<p>祖忌拈香。碧眼胡尊性急。一語不投機。闔國追不及。少林面壁弄盡精神。只消斷臂師僧三拜而立。伎倆既盡。心事亦休。隻履西歸。空棺示跡。後代兒孫。充滿中國。莫不向今日燒牛頭栴檀之香。具酥酪醍醐之食。用伸追遠。用報恩德。正眼觀來。何異捧漏巵以灌焦釜。而終莫能濕。所以開福比丘。蒸雲門胡餅。烹趙州釅茶。雖然禮貌粗踈。畢竟臭味相入。</p>
<p>上堂。僧問。掬水月在手時如何。師云。弄花香滿衣。進云。和尚因什麼。攙行奪市。師云。闍梨莫曾到此間麼。進云。曾到。師云。大似不相識。僧便禮拜。師乃云。大洋海底蓬塵起。百尺竿頭掉臂行。三世如來說不到。扶桑日午打三更。</p>
<p>小參。一年來一年去。來既無從。去亦無至。北禪分歲勾賊破家。汾陽罷參知慚知愧。所以山僧三四年間。來此與諸人相聚。行則與諸人同行。住則與諸人同住。臥則與諸人同臥。起則與諸人同起。直饒起倒不同。畢竟脫離泥水。與麼與麼。平地上喫交。鬼門中貼卦。不與麼不與麼。跛驢蹈倒摘茶輪。草菴卸下瑠璃瓦。阿呵呵。會也麼。一釋迦。二元和。三佛陀。從將支遁鶴。喚作右軍鵝。</p>
<p>復舉僧問雲門。如何是雲門一曲。門云。臘月二十五。師云。大小雲門。盡力只道得到者裡。今夜忽有問。如何是開福一曲。只對他道。明日是新年。且道與古人是同是別。聽取一頌。臘月二十五。一曲喧今古。明日是新年。袈裟搭半肩。同不同別不別。珊瑚枝枝撑著月久立。</p>
<p>元宵。進退兩序上堂。十五日<span class='corr'>已</span>前。明中有暗。十五日<span class='corr'>已</span>後。暗中有明。正當十五日。明暗雙忘。體用俱寂。譬如千燈洞照一室。光光交羅各不相借。且道。是知事分上事。頭首分上事。諸人分上事。莫有道得底麼。拈拄杖卓一下云。蟭螟睫上放元宵。狸奴倒上菩提樹。</p>
<p>上堂。僧問。天不能蓋。地不能載時如何。師云。闍梨得自由。僧便禮拜而出。師云。依俙越國。彷彿楊州。師乃云。天不能蓋。地不能載。依俙越國。彷彿楊州。打開布袋。隨流入流。今朝有酒今朝醉。明日無錢明日求。拍禪床。下座。</p>
<p>上堂。日月有晦明。虗空沒明晦。佛佛體皆同。塵塵自三昧。拈將須彌盧。塞斷香水海。動靜不留情。是名觀自在。</p>
<p>上堂。舉雲門問踈山。如何是法身邊事。山云。枯樁。又問。如何是法身向上事。山云。非枯樁。門云。還許學人說道理也無。山云許。門云。枯樁豈不是明法身邊事。山云是。門云。非枯樁豈不是明法身向上事。山云是。門云。只如法身。還該一切否。山云。爭得不該。門指淨缾云。法身還該者箇麼。山云。闍梨莫向淨缾邊會。門便禮拜。師云。雲門也善切磋琢磨。若不是踈山老漢。幾被打破蔡州。今日忽有問山僧。如何是法身邊事。劈脊便棒。若更問如何是法身向上事。便與連夜趕出。非唯坐斷天下人舌頭。且免得靈利衲僧。向枯樁邊著到。</p>
<p>小參。二千年前。大覺世尊。將一條斷貫索。穿你天下衲僧鼻孔。東土西天。無敢違者。二千年後。者索子落在欲上座手中。拈起也眉間掛劍血濺梵天。放下也藏海風清波平浪靜。當此四月十五。結却布袋頭。盡十方世界四聖六凡情與無情總在者裡。內不放出。外不放入。莫道諸天散華無路。外道潛覷無門。便是釋迦老子。再出頭來。也卒摸索不著。是你諸人。二六時中。於其中間。行住坐臥。各不相妨。所以道。譬如大火聚。猛燄同時發。各各不相知。諸法亦如是。又如河中水。川流競奔逝。各各不相知。諸法亦如是。如是如是。芍藥花開菩薩面。不如是不如是。㯶櫚葉散夜叉頭。羚羊掛角無蹤跡。笑倒溈山水牯牛。</p>
<p>復舉裴相國云。終日圓覺而未甞圓覺者凡夫也。欲證圓覺而未極圓覺者菩薩也。具足圓覺而住持圓覺者如來也。後來楊次公云。終日圓覺而未甞圓覺者如來也。具足圓覺而住持圓覺者菩薩也。欲證圓覺而未極圓覺者凡夫也。師云。者兩箇措大。可謂徐六擔板各見一邊。山僧與他捏作一團。向無星秤子上。玷捶將來。一箇恰重半斤。一箇恰重八兩。不作貴不作賤。作麼生買。拍禪床云。莫謂龍門無宿客。明朝更試錦標看。久立。</p>
</div>
<p class='juan'>了菴和尚語錄卷第一</p>
</div><!-- end of div[@id='body'] -->
</body></html>