<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>了菴清欲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu11' />了菴和尚語錄卷第五</p>
<div class='div-other'><a id='mulu12' />
<p class='h1'>頌古</p><p class="byline">參學比丘　文煥　克明　宗成　等編</p>
<div class='div-other'><a id='mulu13' />
<p class='h2'>世尊初生</p><p>指天指地獨稱尊。不是興家便滅門。拋却金輪聖天子。却來方外立乾坤。</p>
</div>
<div class='div-other'><a id='mulu14' />
<p class='h2'>世尊拈華</p><p>鷲峯龍象數如麻。獨有頭陀解笑華。半座平分多子塔。密傳金縷衲袈裟。</p>
</div>
<div class='div-other'><a id='mulu15' />
<p class='h2'>世尊陞座文殊白椎</p><p>電卷星飛下一椎。早成狼藉徧坤維。靈山密意無人會。秋後黃華自滿籬。</p>
</div>
<div class='div-other'><a id='mulu16' />
<p class='h2'>未離兜率<span class='corr'>已</span>降王宮</p><p>臘月華開火裡蓮。神仙秘訣許誰傳。一毛端上三千界。買斷風光不費錢。</p>
</div>
<div class='div-other'><a id='mulu17' />
<p class='h2'>不問有言。不問無言</p><p>剪斷群機立問端。舌頭拖地髑髏乾。影鞭良馬知何往。月上青山玉一團。</p>
</div>
<div class='div-other'><a id='mulu18' />
<p class='h2'>調達謗佛生陷地獄</p><p>莫問今吾與故吾。胡須赤對赤須胡。吹毛未動頭先落。烈漢元來是丈夫。</p>
</div>
<div class='div-other'><a id='mulu19' />
<p class='h2'>梵志献華</p><p>兩手空來放下難。一椎擊碎鬼門關。堂堂大道如絃直。白月清風任往還。</p>
</div>
<div class='div-other'><a id='mulu20' />
<p class='h2'>金棺自舉</p><p>金棺三帀繞尸羅。常與無常會也麼。面皺只因陪笑得。背駝偏為曲躬多。</p>
</div>
<div class='div-other'><a id='mulu21' />
<p class='h2'>阿難問迦葉金襴外別傳何物</p><p>金襴之外傳何物。問處分明答處端。倒却門前剎竿著。弟兄終是不相謾。</p>
</div>
<div class='div-other'><a id='mulu22' />
<p class='h2'>殃崛摩羅持鉢</p><p>賢聖中來不殺生。依言說與產家聽。當時子母便分免。佛法元來自有靈。</p>
</div>
<div class='div-other'><a id='mulu23' />
<p class='h2'>維摩示疾</p><p>病入膏肓念未灰。勞他佛子領徒來。不消一服清凉散。毛孔重重盡豁開。</p>
</div>
<div class='div-other'><a id='mulu24' />
<p class='h2'>善財南詢</p><p>覺城東際太顢頇。走得娘生兩腿酸。樓閣門前一彈指。念頭空盡髑髏乾。</p>
</div>
<div class='div-other'><a id='mulu25' />
<p class='h2'>阿育王問賓頭盧</p><p>阿耨宮中請佛齋。本來無位可安排。只知隨例餐䭔子。也得三文買草鞋。</p>
</div>
<div class='div-other'><a id='mulu26' />
<p class='h2'>廓然無聖</p><p>廓然無聖全提正令。撼動東土西乾。拈却佛病祖病。寶公既解賞音。武帝何妨聽瑩。折得莖蘆便度江。老子從來太著忙。少林一路如絃直。五葉華聯劫外芳。</p>
</div>
<div class='div-other'><a id='mulu27' />
<p class='h2'>龐公問馬祖不昧本來身</p><p>當陽不昧本來身。直上何如直下親。一曲無絃彈得妙。只今誰是賞音人。</p>
</div>
<div class='div-other'><a id='mulu28' />
<p class='h2'>肅宗問國師十身調御</p><p>十身調御露堂堂。直蹈毗盧頂上行。但見皇風成一片。不知何處是封疆。</p>
</div>
<div class='div-other'><a id='mulu29' />
<p class='h2'>馬祖即心是佛</p><p>肥不露肉。瘦不露骨。戲海獰龍捎空俊鶻明眼漢莫輕忽。握金剛椎碎窠窟。</p>
</div>
<div class='div-other'><a id='mulu30' />
<p class='h2'>趙州勘婆</p><p>衲僧脚下路通天。舉目臺山總是煙。婆子趙州俱勘破。不教空費草鞋錢。</p>
</div>
<div class='div-other'><a id='mulu31' />
<p class='h2'>狗子佛性</p><p>狗子佛性無。狗子佛性有。擊碎兩重關。何處尋窠臼。山頭木馬嘶。海底泥牛吼。堪笑堪悲老趙州。黑黑明明三八九。</p>
</div>
<div class='div-other'><a id='mulu32' />
<p class='h2'>寒暑到來何處回避</p><p>急切相投事有由。臨川重下釣鼇鈎。因看月掛松梢上。不覺青天在屋頭。</p>
</div>
<div class='div-other'><a id='mulu33' />
<p class='h2'>百帀千重是何人境界</p><p>當陽擊碎連城璧。手面分開萬仞崖。明月清風兩無價。碧潭雲外絕安排。</p>
</div>
<div class='div-other'><a id='mulu34' />
<p class='h2'>俱胝竪指</p><p>俱胝一指閙浩浩。十方剎海俱掀倒。如今浪靜風亦恬。綠陰滿地無人掃。</p>
</div>
<div class='div-other'><a id='mulu35' />
<p class='h2'>趙州訪臨濟</p><p>千金駿骨無尋處。兩箇木人相耳語。白雲飛盡海天高。落華片片隨流水。</p>
</div>
<div class='div-other'><a id='mulu36' />
<p class='h2'>大禪佛到霍山</p><p>集雲峯下四藤條。夾鏡方瞳駿馬驕。一抹煙沙幾千里。相逢誰是霍嫖姚。</p>
</div>
<div class='div-other'><a id='mulu37' />
<p class='h2'>庭前栢樹子</p><p>九九百百。半青半白。祖意西來。庭前老栢。</p>
</div>
<div class='div-other'><a id='mulu38' />
<p class='h2'>日面佛月面佛</p><p>名不得。狀不得。日面月面。釋迦彌勒。馬師病入膏肓。證候鬼神莫測。打瓦鑽龜數似麻。除却耆婆有誰識。</p>
</div>
<div class='div-other'><a id='mulu39' />
<p class='h2'>有句無句</p><p>樹倒藤枯意若何。溈山特地笑呵呵。布單賣却猶閑事。惹起無風帀帀波。</p>
</div>
<div class='div-other'><a id='mulu40' />
<p class='h2'>僧問趙州。晝昇兜率夜降閻浮。為甚摩尼珠不現</p><p>圓陀陀光爍爍。影跡不留。十虗昭廓。往古來今幾箇知。一聲天外黃金鐸。</p>
</div>
<div class='div-other'><a id='mulu41' />
<p class='h2'>臘月火燒山</p><p>臘月燒山。天寬地寬。衲衣下事。更不相瞞。無影樹頭。鶴驚殘夢。不萌枝上春在曲闌。推倒生公點頭石。碧潭雲外不相關。</p>
</div>
<div class='div-other'><a id='mulu42' />
<p class='h2'>體露金風</p><p>樹凋葉落。體露金風。雲收大野。月皎長空。華鯨殷殷。鼉鼓逢逢。神山中聳。江漢朝宗。</p>
</div>
<div class='div-other'><a id='mulu43' />
<p class='h2'>如何是道墻外底</p><p>大道透長安。嚴冬日日寒。少林深雪裡。北斗面南看。</p>
</div>
<div class='div-other'><a id='mulu44' />
<p class='h2'>前三三後三三</p><p>前三三與後三三。數目分明不用參。師子教兒迷子訣。斷崖千尺倚層嵐。</p>
</div>
<div class='div-other'><a id='mulu45' />
<p class='h2'>丹霞燒木佛</p><p>高燒木佛禦嚴寒。和氣如春四體安。自作要知當自受。與他院主不相干。</p>
<p>丹霞燒木佛。院主眉須墮。古今競商量。往往成口過。壽山爐排開。與君重註破。重註破。還知麼。五熱炙身。迷逢達磨。</p>
</div>
<div class='div-other'><a id='mulu46' />
<p class='h2'>夾山見船子</p><p>明明法眼本無瑕。不奈傍觀冷笑何。撥轉船頭逢洛浦。也能平地起風波。</p>
</div>
<div class='div-other'><a id='mulu47' />
<p class='h2'>德山托鉢</p><p>德山托鉢小兒嬉。賴有巖頭點破伊。活得三年便遷化。箇中消息幾人知。</p>
</div>
<div class='div-other'><a id='mulu48' />
<p class='h2'>仰山問溈山云。大用現前請師辨別</p><p>暗裡抽衡骨。明中坐舌頭。幸然平似鏡。何用曲如鈎。</p>
</div>
<div class='div-other'><a id='mulu49' />
<p class='h2'>常在家舍不離途中</p><p>家舍途中同一轍。不論空劫與如今。鬼神茶飯休拈出。南北東西意自深。</p>
</div>
<div class='div-other'><a id='mulu50' />
<p class='h2'>法眼問覺鐵觜趙州栢樹子話</p><p>暗去明來自有因。莫將容易辯踈親。鴛鴦繡出從君看。不把金針度與人。</p>
</div>
<div class='div-other'><a id='mulu51' />
<p class='h2'>洞山恁麼道即易相續也大難</p><p>覿面相呈道即難。一毫端上萬重山。直須坐斷毗盧頂。堪與他家共往還。</p>
</div>
<div class='div-other'><a id='mulu52' />
<p class='h2'>鼇山雪夜</p><p>胸襟流出始相應。直得三千海岳崩。描不成兮畫不就。鼇山店裡喚師兄。</p>
</div>
<div class='div-other'><a id='mulu53' />
<p class='h2'>雪峯輥毬</p><p>截嶺橫岡鼈鼻蛇。遭他毒口數如麻。無端更把三毬輥。又是重添項上枷。</p>
</div>
<div class='div-other'><a id='mulu54' />
<p class='h2'>雪峯示眾</p><p>大地撮來無粒粟。毛端湧出須彌山。晨朝打鼓普請看。南海波斯念八還。</p>
</div>
<div class='div-other'><a id='mulu55' />
<p class='h2'>玄沙白紙</p><p>白紙封來落二三。鳴鐘集眾為開緘。同風句在言詞外。不是通人不易諳。</p>
</div>
<div class='div-other'><a id='mulu56' />
<p class='h2'>中原一寶</p><p>中原一寶見還難。不在張眉引手間。金殿日高旗影轉。一爐沈水萬機閑。</p>
</div>
<div class='div-other'><a id='mulu57' />
<p class='h2'>五祖室中舉小艶詩</p><p>聲前句後太無端。金鴨香消夜未闌。一把柳絲收不得。和煙搭在玉闌干。</p>
</div>
<div class='div-other'><a id='mulu58' />
<p class='h2'>鉢囉娘</p><p>一大藏教是切脚。東山直示鉢囉娘。靈巖今日為君舉。醉後添盃禮數長。</p>
</div>
<div class='div-other'><a id='mulu59' />
<p class='h2'>如何是佛肥從口入</p><p>波波挈挈。憨憨癡癡。人情若好。喫水也肥。</p>
</div>
<div class='div-other'><a id='mulu60' />
<p class='h2'>向上一路千聖不傳</p><p>夫子不識字。達磨不會禪。脚跟不點地。水底火燒天。</p>
</div></div>
<div class='div-other'><a id='mulu61' />
<p class='h1'>贊語</p><p class="byline">參學比丘　宗胤　起宗　等編</p>
<div class='div-other'><a id='mulu62' />
<p class='h2'>出山相</p><p>棄金輪位入深山。麻麥無功歲又闌。開得眼來天地闊。斗杓正插鬼門關。</p>
</div>
<div class='div-other'><a id='mulu63' />
<p class='h2'>栴檀佛</p><p>怛薩阿竭。栴檀瑞像。肇自優填。造於智匠。佛從天降。像亦地升。震旦之記。廣利有情。歷歲二千。三百有七。屆于皇元。延祐三秩。聖主仁宗。眷茲聖容。史臣奉詔。纂緝始終。勒文于石。用昭聖德。前聖後聖。聖心允格。善哉振鵬。王氏之子。慕君効忠。摹刻以施。譬諸滿月。影現千江。大光普照。靡間遐荒。瞻之仰之。以欣以抃。我作贊詞。捕風追電。</p>
</div>
<div class='div-other'><a id='mulu64' />
<p class='h2'>有異比丘以金剛經寫成釋迦佛像。高不五寸。廣則半之。可視不可讀為作贊曰</p><p>三十二相。金剛法寶。色見聲求。是行邪道。應無所住。而生其心。夢幻露電。功德之林。縱橫倒植。珠明玉潤。毫端發揮。攝入方寸。如明鏡中。而現色像。善哉佛子。顯此智藏。</p>
</div>
<div class='div-other'><a id='mulu65' />
<p class='h2'>高安陳茂卿。書四大部經。求贊</p><p>善哉茂卿大居士。深入諸佛法性海。乘彼無始大願力。而於一念了萬事。隨順世間。一切相。不壞不雜悉平等。與我法性無差互。然此法性不可得。彼諸世相亦無有。以無有故無罣礙。於一切處無順逆。譬如虗空無所依。為諸色相所依止。不即不離無取舍。具足成就一切法。而於一切無作受。若能若所寂靜。故居士既入此法性。無復發起世間想。若利若祿。如夢幻。豈有智者於夢幻一毫端許。生染著。是名菩薩。如幻智。居士以此幻智力。遊戲一切翰墨海。於一微塵出經卷。量等三千大千界。開敷一切三昧華。莊嚴諸佛法性土。具足無上大智慧。絕生死流到彼岸。眾寶積聚如須彌。涅槃自性無繫屬。發起普賢諸大願。於一切處為先導。而此居士翰墨海。瀰漫洶涌無有涯。於一滴中具眾智。一一滴中無不爾。以一切智入一滴。一切智智亦復然。是為菩薩無盡藏。於一切處作利益。是為菩薩大法船。於一切處作津濟。是為菩薩精進幢。於一切處無退屈。一切諸佛淨天眼。證我作此無畏說。普願一切法界海。與我所說無涉入。令彼居士法性身。與諸佛等菩薩等。而於諸佛法末世。興起廣大諸佛事。普使沈溺諸有情。同見自性天真佛。</p>
</div>
<div class='div-other'><a id='mulu66' />
<p class='h2'>何山復藏主。血書法華。募印藏教。建殿曰毗盧性海</p><p>我觀如來真法界。清淨廣大如虗空。若性若相悉平等。故能建立於一切。能作所作不可得。而於諸法不染著。善哉佛子證此法。即見本身盧舍那。三際洞然入一念。不越一念了三際。譬如皎月行太空。不作明照一切想。是為菩薩無功用。於一切處作佛事。交光相羅無壞雜。體用涉入如帝網。小溪不隔逝多林。遮那不起菩提樹。所以莊嚴大樓閣。動念俱息開復閉。於此不作奇特想。亦復不作無奇特。是為不捨根本智。而能成就諸願海。今觀佛子所建立。始終不離如是義。毫端顯示妙蓮華。隨說而行血滴滴。乘時破彼妄想塵。全出無邊大經卷。普為來者作饒益。不出遮那同體悲。自然常在於其中。若經若行若坐臥。求其實性不取相。即是諸佛所受用。我今隨喜說伽陀。聊為太虗安耳穴。作是觀者為正觀。異是說者即邪說。</p>
</div>
<div class='div-other'><a id='mulu67' />
<p class='h2'>承天量維那。集同志。書雜華大經。為十卷。其二乃吾雪心所寫。端楷入神。求余題之。說偈以贊曰</p><p>毗盧遮那華藏海。七處九會熾然說。文字句義悉平等。悲智行果所成就。不起于座徧塵剎。一切諸佛亦如是。重重主伴互開演。歷歷交參同帝網。一經普攝一切經。一義具足無量義。言詞道斷心行滅。此經真體即無寄。是名華嚴大法界。若理若事無有礙。情與無情本一體。能所動靜性空寂。善哉心量十比丘。智願弘廣北溟水。安住無住氷雪心。各於毫端現神變。縮此大經八十一。萃為十卷悉周備。我觀如來本無說。爾諸比丘未甞寫。無說而說是真說。不寫而寫是真寫。受持讀誦與供養。開示悟入亦復然。佛子當作如是觀。安住解脫不思議。深入普賢行願海。同證遮那根本智。</p>
</div>
<div class='div-other'><a id='mulu68' />
<p class='h2'>天台碧上人歸百丈山。建楞嚴精舍求贊</p><p>釋迦如來有顯訣。直截根源最無比。隨順一切群生心同入諸佛法性海。諸佛性海無有涯。群生心體亦如是無形無相不可名。強而目之首楞嚴。迷之背覺而合塵。慶喜乃為魔所罥。悟之背塵而合覺。登伽即登無漏果。不迷不悟非背合。即修即證離證修。善哉無上妙蓮華。金剛寶覺無畏地。此方教體在音聞。彼觀自在從中證。文殊師利擇法眼。標顯實謂當其根。審是五五圓通門。豈以勝劣有取舍。譬如良醫療眾病。對病與藥無差互。病去藥除心體空。忽然超越十方界。末世眾生善根少。罕有知此勝法門。唯此道友碧上人。而於此法能信入。能信能入不思議。復能推廣利有情。我觀赤城百丈山。即是祇桓大精舍。是中宜建堅固幢。是中宜發光明藏。是中宜集諸佛子。一一圓通互開演。而於如來滅度後。令此慧命不斷絕。我以父母所生口。隨喜贊歎作是說。聞者見者悉信受。同乘普賢大願輪。</p>
</div>
<div class='div-other'><a id='mulu69' />
<p class='h2'>靈隱昇藏主書華嚴塔。求贊</p><p>毗盧遮那大經卷。量等三千大千界。書寫大千界中事。一一事相各差別。理隨事徧一即多。事得理融多即一。即多即一即事理。交攝融通了無礙。是為諸佛法性海。儼然藏在一塵中。有大比丘名可昇。出生如來法末世。發起廣大同體悲。為欲饒益諸含識。以淨天眼普觀察。破此微塵出經卷。書成廣大華嚴塔。高顯挺特踰須彌。圍繞重重香水海。基陛下極金輪際。相輪上徹有頂天。五十二位列層級。一百一十布闌楯。十虗彌漫寶絲網。流出一切供具雲。覺樹開敷智慧華。園池涌現功德藏。佛之身光蔽日月。菩薩聲聞眾無數。而諸世主稱妙嚴。一一雲集普光殿。雖分七處與九會。其實不離菩提場。我此本師盧舍那。與十方佛當不異。我觀十方諸世尊。所現身土悉平等。而諸世尊剎網中。應有比丘出經卷。方便善巧總殊勝。所作佛事無有別。佛等剎等眾會等。悲智行願亦復然。如此無上窣堵波。全是遮那法身王。遮那法身入我性。我性即與遮那合。我願一切身眾雲。咸具無量辯才海。窮未來際贊此塔。而與我今無有異。我此言詞相寂滅。懸契諸佛真如心。若見若聞若隨喜。各悟自性獲道記。</p>
</div>
<div class='div-other'><a id='mulu70' />
<p class='h2'>法華塔贊</p><p>道人夏坐蓮華峯。晨起為寫蓮華塔。深入法華妙三昧。旋而證得陀羅尼。八萬四千毛孔中。咸放光明照天地。是身即塔塔即經。離名離相絕能所。十方諸佛皆懽喜。異口同音贊善哉。當知世尊釋迦文。一代時教三百會。開權顯實示真要。難信難解唯此經。當時靈山大會中。甞以此經囑累汝。是故佛子乘本願。篤生五濁法末世。通身被服精進鎧。畢生扶植堅固意。為滅荒唐癡暗獄。耀此熾盛光明幢。開廓自<span class='corr'>己</span>神通門。顯發諸佛知見海。方其點畫未形初。此塔徧界<span class='corr'>已</span>充塞。塔中古佛與今佛。不從地涌從心現。所以引筆與行墨。行布圓融了無礙。相輪層級甚高聳。寶網香雲悉周徧。天華繽紛雨新好。法音清揚振金鐸。若聞若見悟本智。是名真法供如來。咨爾天神及龍鬼。在在處處為訶護。令此寶塔鎮浩劫。永為群生作饒益。</p>
</div>
<div class='div-other'><a id='mulu71' />
<p class='h2'>法華經塔為道藏主贊</p><p>是法華經藏。深固復幽遠。開示與悟入。彌綸大千界。善哉道上人。以無作妙智。攝諸一毫端。幻此大寶塔。高廣至梵世。綿亘恒沙劫。無斷亦無滅。不騫亦不崩。仍於念念中。興起諸佛事。若見若供養。疾得成佛道。當知此寶塔。全是芬陀利。開權而顯實。一切義成就。是名經中王。於塔最第一。古佛與今佛。常在於其中。剎網互輝映。而諸分身佛。一時皆集會。能說與所說。言詞相寂滅。無取亦無證。脗合諸佛心。能契此心者。得法華三昧。我為贊此塔。說此妙伽陀。以爾精進力。激我懶墯意。則知此上人。是我善知識。我觀十方國。此經無不在。諸佛法末世。無不書此塔。亦有贊塔者。與我將不異。安住四法故。即具普賢道。稽首釋迦文。證我如是說。</p>
</div>
<div class='div-other'><a id='mulu72' />
<p class='h2'>王朋梅摹刻阿育王塔贊</p><p>維阿育王。有大因地。昔為幼童。聚沙嬉戲。邂逅佛來。拜瞻欣樂。蔑以致誠。奉沙為麨。佛贊善哉。即授其記。再世當得。鐵輪王位。十善具足。萬方臣服。雖處世間。而享天福。造我寶塔。八萬四千。安我舍利。廣利人天。莊校嚴飾。不舍晝夜。驅役鬼神。布諸天下。佛滅度後。果符宿緣。凡所應作。靡不皆然。時有尊者。名曰耶舍。放五指光。紛如箭射。光所及處。塔乃隨至。華雨雜飛。天龍森衛。此真丹國。會稽之東。舍利所止。是謂鄮峯。感應道交。非近非遠。以劉薩訶。而乃出現。相輪五層。觚稜四起。高尺有四。廣則半耳。寶磬中懸。聖像外設。瑞<span class='corr'>采</span>祥光。玲瓏瑩徹。由晉洎梁。閱陳而唐。吳越南宋。靈異迭彰。逮我　皇元。混一車書。遂迎寶塔。入于京都。迭興大會。為國祈福。光燭禁庭。耀奪群目。百寮進賀。</p>
<p>龍顏大悅。頂禮繞旋。情均布髮。曰咨爾眾。佛慈等視。攝化有方。寧容久滯。宜從護送。歸奠于鄞。永永萬萬。以康吾民。後四十載。金華王氏。殫伎厲精。圖刻以施。自東自西。自南自北。如法供養。無量功德。我觀十方。惟一佛身。而此舍利。普現諸塵。一一塵中。含十方界。佛身舍利。無在不在。胡隱而顯。胡生而滅。一念洞然。空華水月。我如是說。真實不虗。稽首世尊。釋迦牟尼。</p>
</div>
<div class='div-other'><a id='mulu73' />
<p class='h2'>文殊大士</p><p>大智非名。真空絕跡。凡聖兩忘。體用雙寂。眸閃閃而電輝。髮披披而雲碧。握利劍逼老瞿曇。揮如意對維摩詰。入泥入水。道出常情。非默非言。義有所極。暗裏藏機。明中辯的。墻壁瓦礫。動地放光。疥狗泥猪。全威返擲。</p>
<p>漆眸炯炯。紺髮垂垂。執卷特立。孤風凜而。斥諸徒。破碎大道。弘正智掃蕩群疑。是文殊非文殊。雲開碧落。出法界入法界。月滿坤維。龍蛇混雜。兮凡聖同居。草衣勃<span class='corr'>窣</span>兮七佛之師。</p>
<p>我真文殊。不可描貌。無是文殊。將錯就錯。金毛師子奮全威。等閑觸折祥麟角。</p>
</div>
<div class='div-other'><a id='mulu74' />
<p class='h2'>普賢大士</p><p>心聞之宗。願海之祖。蓬鬢蕭蕭。草衣楚楚。雖從寶威德藏王國而來。不離毗盧遮那佛身而住。通身是眼莫辯蹤由。覿體全真那堪覷捕。象王回處百華紅。剎剎塵塵面相覩。</p>
<p>破一微塵。出大經卷。點畫未形。文彩<span class='corr'>已</span>現。理隨事變日照天臨。事得理融珠回玉轉。體周沙界普眼猶迷。心洞十方曼殊莫辯。固知龍象蹴蹈非驢所堪。宜其合水和泥而蓬頭垢面者也。</p>
</div>
<div class='div-other'><a id='mulu75' />
<p class='h2'>維摩居士</p><p>彈偏擊小門風。歎大褒圓宗旨。示疾毗耶離城。攪得五天鼎沸。毛吞巨海。斷妙喜如陶家輪。芥納須彌。有解脫名不思議。靠倒文殊幾个知。伸脚只在縮脚裡。</p>
<p>瘦骨崚嶒。老懷虗曠。文殊不來。全無伎倆。喚作金粟應身。政是敲空取響。堪笑靈山一會人。个个望風先膽喪。</p>
<p>只个渾身沒奈何。又持妙喜入娑婆。不知一默酬人外。截斷群機更有麼。</p>
<p>毗耶一默。不二門開。手提大千。毫端往來。</p>
</div>
<div class='div-other'><a id='mulu76' />
<p class='h2'>觀音大士</p><p>聞熏聞修精進力。金剛三昧不思議。六根互用真圓通。善哉神力不共法。一法具足一切法。彌綸剎海不相礙。似月行空空印水。波波頓現非實相。於此明達洞無際。返觀自性悉平等。惟物與我既不二。乃能普運慈悲心。一念智入無量劫。無量劫智入一念。前際不往後不來。現在如如亦無住。一身遍至十方界。萬類交作而不勞。十方界復入一身。寂湛真常離喧雜。即樂即苦非苦樂。是謂如幻三摩提。我此父母所生口。含吐無量廣長舌。流出一切言詞海。發揮大士功德藏。大士功德無有邊。我此言詞亦無盡。從旦至暮月至歲。展轉聯屬不斷絕。一處既爾諸處同。見聞隨喜互相攝。圓證無上妙蓮華。安住金剛王寶覺。</p>
<p>吠琉璃椀。天甘露漿。無邊熱惱。一味清凉。證真圓通。得大自在。不動本際。普應殊方。峭壁巉巖。空中鐵脊。蚪枝橫出。劫外春光。發揮普門之妙境。顯示如幻之金剛。杲日麗天無幽不燭。清風帀地厥德孔彰。海岸乾坤自孤絕。白華香雜紫檀香。</p>
<p>泛泛香水海。屹屹金鼇背。於心既無作。於法得自在。缾中甘露漿。眼底眾生界。如幻三摩提。鐵椎打不壞。精誠忽感通。夢寐見光怪。譬如磁石針。合處無違碍。又如大圓鏡。形影自融會。我不離大士。大士不離我。偉哉功德山。面面長相對<span class='note-inline'>(感夢而畫)</span>。</p>
<p>大圓照中。滿月慈容。六根互用。一性融通。香水海層層波浪。寶蓮座帀帀祥風。攝五濁全歸清泰。發眾吼普迪群聾。是所謂如幻聞熏聞修金剛三昧。不動本際遍至十方而無來無去全始全終者也。</p>
<p>開圓通門。說無畏法。慈眼普視。慈心普攝。毫端十方。剎那萬劫。是所謂被精進鎧發堅固意。於生死暴流之中。為舟為楫。而不退不怯者也。</p>
<p>從聞思修。證觀自在。開示不思議解脫法門。入一切眾生喜見三昧。直行徑前。妙轉不退。六根互用而非正非偏。剎海同觀而無向無背。</p>
<p>法門圓通。三昧如幻。一念了知。十方溥現。惟此大士。善巧方便。摶人天龍。置涅槃岸。坐斷巍巍萬仞崖。地右旋兮天左轉。</p>
<p>髧彼兩髦。屈斯五指。得真圓通。普施無畏。龍護法而不潛。鳥䘖華以頻至。璚崖玉樹寶光浮。碧海無雲天在水。</p>
<p>三無漏學。大哉普門。耳根圓證。眼裡同聞。竭群生之業海。布萬德之慈雲。五蘊本空猶用照。滿身泥水若為分。</p>
<p>圓通入正觀層崖落飛水。大千一毛端。三際小彈指。業海無邊涯悲心豈得<span class='corr'>已</span>。寂照兩俱忘。念念從緣起。</p>
<p>金剛三昧。圓通法門。不以耳聽。而以眼聞。入諸佛智。應眾生根。巖前懸水三千丈。落落聲光貫碧雲。</p>
<p>六用圓通。一機獨露。覿面相呈。了無回互。說甚三十二應入國土身。檢點將來政是秤錘蘸醋。</p>
<p>此方真教體。清淨在音聞。良哉觀自在。發此妙耳門。峭壁懸崖同一舌。寶雲香篆滿乾坤。</p>
<p>萬法圓通門。一月千江影。心精自遺聞。性相悉平等。峭壁懸崖露半身。巍巍坐斷毗盧頂。</p>
<p>妙辯如飛流。定力若山岳。六用總圓通。諸塵洞昭廓。生佛由來體本同。白牯狸奴成正覺。</p>
<p>漚生漚滅。自起自倒瀑能說法。石解體道。大悲行相。寂而常照。照亦何有。白日杲杲。</p>
<p>海印發光。玉壺寥廓。月滿滄州。風生碧落。普門示現。妙力無作。絕毫絕釐。如山如嶽。</p>
<p>縞衣不重。蓮舟素輕。耳中觀色。眼裡聞聲。善財一去。無消息。覺海風休月自明。</p>
<p>廓圓通門。握菩提印。眼耳同觀。智悲獨運。銀山鐵壁露全機。業海無邊空一瞬。</p>
<p>峭壁懸崖。春容月影。極萬法源。徹千聖頂。小白華開大劫前。繁興永處那伽定。</p>
<p>正觀無我。垂手為誰。六根互用。一等慈悲。圓通法界空三際。剎剎塵塵普應時。</p>
<p>寶石玲瓏。玉壺寥廓。一根返元。六用無作。童真相好月輪孤。海岸風清夜潮落。</p>
<p>根塵同元。動靜無二。耳色眼聲。見聞超詣。萬仞崖前獨露身。普門境界非天地。</p>
<p>孰動孰靜。匪泉匪石。孰見孰聞。匪聲匪色。童真稽首兩忘言。六用。圓通自空寂。</p>
<p>一月在天。影含眾水。大慈悲行。只這便是。擬議還同萬仞崖。擡眸早<span class='corr'>已</span>三千里。</p>
<p>願海無邊一葉蓮。普門方便廓心天。耳根不借眼根力。此是圓通自在禪。</p>
<p>返聞聞後竟何為。回首塵勞未有時。獨倚蒼崖看飛瀑。春風不在綠楊枝。</p>
<p>眾生界上相逢少。五欲波中獨運遲。無我無人亦無佛。此心那許善財知。</p>
<p>金剛石上水天開。童子南詢遠遠來。八萬四千煩惱海。浪頭高處是塵埃。</p>
<p>六根互用三昧海。一切眾生喜見身。脉脉流泉遶蒼石。黃金地上不栖塵。</p>
<p>坐而倚俯而視。從聞思修。入三摩地。絕壁春回薜茘椿。滄溟月輾珊瑚樹。</p>
<p>籃裡金鱗始褪潮。尋聲回首入塵勞。自緣今日無行市。莫道奴奴索價高。</p>
<p>善應無方自在身。縞衣蓬鬢不栖塵。一般經紀難將就。只合和聲送與人。</p>
<p>放下魚籃便展經。白蓮華帶錦鱗腥。玉鈎掣斷紅絲線。水漾金沙月滿汀。</p>
<p>碧崖丹嶂。玉樹瑤草。圓通法門。紅日杲杲。</p>
<p>空華無蔕。願海有船。按膝俯視。朝宗百川。</p>
<p>琅玕寶石。栴檀香風。大慈悲行。月影春容。</p>
<p>童真妙相。滿月慈容。反聞自性。懸水生風。</p>
<p>六用休復。一真圓通。蒼崖古木。劫外春風。</p>
<p>圓通法門。洞無邊表。石裂崖崩。聊露一竅。</p>
<p>釵橫鬢亂。口是心非。賣不著主。提取魚歸。</p>
<p>耳見眼聞。諸法無㝵。大圓照中。金剛三昧。</p>
<p>六用無作。一機獨露。師子嚬呻。象王回顧。</p>
</div>
<div class='div-other'><a id='mulu77' />
<p class='h2'>布袋和尚</p><p>倒拈金錫。穩靠布袋。低眉斂目。袒肩露背。成佛尚隔一生。且入瞌睡三昧。料想龍華會中。也無如此自在。</p>
<p>拄杖頭邊。有照有用。破布囊中。無罅無鏠。拋却兜率陀天。愛向人間賣弄。稽首彌勒世尊。何得與麼鄭重。</p>
<p>指端光怪本相現。肚皮雖大眼<span class='corr'>已</span>眩。放浪多遊族姓家。一个布囊推不轉。</p>
<p>挈挈波波走市廛。逢人伸手乞文錢。杖頭日月明中去。囊裡乾坤暗裡旋。</p>
<p>楖栗短長。布囊輕重。寬著肚皮。一笑自奉。</p>
</div>
<div class='div-other'><a id='mulu78' />
<p class='h2'>布袋魚籃同㡧</p><p>長汀水邊。金沙灘上。一種風流。十分孟浪。破布袋有甚珍珠。無底籃好些魚樣。全肩擔荷。狹路相逢。赤手提持。是行不放。如斯顯異惑人。合喫手中拄杖。</p>
</div>
<div class='div-other'><a id='mulu79' />
<p class='h2'>寒拾二大士</p><p>混俗威儀。出塵標格。見个甚麼。自笑自拍。明月清風三百篇。流落人間無處著。</p>
<p>展開經卷。橫看竪看。脚瘦鞋寬。頭髼眼眩。萬行門中一法無。手面神機日千變。</p>
<p>兩眼覷地。隻手指天。應得好拍。走不上前。國清寺裡齋鐘響。孤負巖西瀑布泉。</p>
<p>一笑相看兩弟兄。面皮塵土髮鬅鬙。驚人有句無題目。說與森羅萬象聽。</p>
</div>
<div class='div-other'><a id='mulu80' />
<p class='h2'>阿羅漢<span class='note-inline'>(六)</span></p><p>內祕外現。陸飛空走。龍獰而降。虎猛不驟。猴果于前。鹿花其後。跏趺忽作象王回。噴嚏也成師子吼。深則厲淺則揭有許周章。老者負少者携。無他怪醜。明朝又赴娑竭齋。想得人間未曾有。山高尚可登。水深實難渡。下有不測淵。蹈著蛟龍怒。神通不用時。欣厭情盡露。豈無小歇場。未是安身處。前者勿作得度想。後者要君為榜樣。石罅雲根急轉頭。日輪正照高山上。</p>
<p>乘虗誰言落空。度水自賴濕脚。龍王宮殿雖深。羅漢應供不薄。天上人間知未知。夜叉頭上擎雙角。</p>
<p>攫霧拏雲漫作狂。忽看平陸浪翻江。是何尊者從何至。彈指聲中即受降。</p>
<p>一嘯腥風生百谷。垂頭妥尾向應真。傍觀不用多驚訝。人若無心虎自馴。</p>
<p>三明六通。天上天下。一點水墨。千變萬化。</p>
</div>
<div class='div-other'><a id='mulu81' />
<p class='h2'>朝陽對月</p><p>凍日含春。霜風劈箭。綿密工夫。竹針麻線。</p>
<p>半舒半卷。如癡若呆。一笑自領。月滿瑤臺。</p>
</div>
<div class='div-other'><a id='mulu82' />
<p class='h2'>四睡</p><p>閉眉合眼人如虎。伏爪藏牙虎似人。夢裡乾坤無彼我。綠鋪平野草成茵。</p>
<p>咄哉豐干。抱虎而睡。拾得寒山。正在夢裡。可憐惺惺人。未能笑得你。</p>
</div>
<div class='div-other'><a id='mulu83' />
<p class='h2'>達磨大師<span class='note-inline'>(五)</span></p><p>下視竺乾。平欺震旦。直指單傳。胡揮亂揎。掉三寸舌而電掃六宗。蹈一莖蘆而風生兩岸。劫外春光喚得回。五葉千葩何爛爛。倒拈鐵錫。側佩金環。屠龍有伎。畫虎無班。不得宋雲輕捉敗。誰知隻履竟西還。</p>
<p>目前起浪。脚下生風。西天可著。東土難容。羚羊掛角處。遍界絕行蹤。</p>
<p>碧眼胡天下無。赤兩脚。蹈莖蘆。為愛洛陽春色好。長江不管浪頭麤。</p>
<p>齒缺不關風。眉粗膽氣雄。一言曾觸諱。無面見江東。</p>
</div>
<div class='div-other'><a id='mulu84' />
<p class='h2'>栽松道者</p><p>放下長鑱繼祖燈。重來恰值嶺南能。一絲倒引千鈞重。說與兒孫幾个聽。</p>
<p>八十翁翁七歲心。一機括盡去來今。钁頭邊事知多少。不似頭陀用力深。</p>
<p>破頭山下荷鉏翁。笠底乾坤不世同。但得髯郎霑寸土。不愁無地著春風。</p>
</div>
<div class='div-other'><a id='mulu85' />
<p class='h2'>栽松粥薪圖</p><p>落照蒼黃路欲迷。擔頭薪重首頻回。荷鉏有語君知否。我出頭時汝用來。</p>
</div>
<div class='div-other'><a id='mulu86' />
<p class='h2'>李習之見藥山和尚</p><p>雲在青霄水在缾。客來無火強敲氷。無絃琴上無生曲。不是知音不易聽。</p>
</div>
<div class='div-other'><a id='mulu87' />
<p class='h2'>白樂天見鳥窠和尚</p><p>夷險忘來樹上身。無邊風月自為隣。使君問法休驚訝。行得方為說得人。</p>
</div>
<div class='div-other'><a id='mulu88' />
<p class='h2'>李軍容見溈山和尚</p><p>破壁蕭條自上泥。不知背後客官來。看他轉笏相成處。直得虗空笑滿腮。</p>
</div>
<div class='div-other'><a id='mulu89' />
<p class='h2'>呂洞賓見黃龍禪師</p><p>幕阜山前陷虎機。且無雷厲與風飛。不徒剖破葫蘆去。收得雙雙寶劍歸。</p>
</div>
<div class='div-other'><a id='mulu90' />
<p class='h2'>三笑圖</p><p>攢眉不作入社客。送別乃復過虎溪。一笑三人幾絕倒。廬山高壓楚天低。</p>
</div>
<div class='div-other'><a id='mulu91' />
<p class='h2'>德山和尚</p><p>未離西川。有些柄把。洎到南方。全無說話。白棒一揮。天上天下。佛被訶祖遭罵。神見神憎。鬼見鬼怕。不是岩頭點破伊。爭得三年便遷化。</p>
</div>
<div class='div-other'><a id='mulu92' />
<p class='h2'>船子和尚</p><p>一蓑一笠老生涯。獨向江干理釣車。[拚-ㄙ+ㄊ]得滿船空載月。直鈎端不在魚蝦。</p>
</div>
<div class='div-other'><a id='mulu93' />
<p class='h2'>普化和尚</p><p>木鐸震吼。蒲扇生風。打个筋斗。何處尋蹤。</p>
</div>
<div class='div-other'><a id='mulu94' />
<p class='h2'>自初祖至先保寧。凡二十八世。日東壽藏主。各求一贊。歸而圖之。刻諸楞伽院</p><p>十萬西來亦苦辛。逆鱗一批便翻身。九年面壁成何事。五葉華敷劫外春。</p>
<p>覔心無處即心安。大地山河鉄一團。一曲胡笳吹不徹。和腔留與後人看。</p>
<p>皖公山下人中寶。玉葉聯芳繼斷肱。接得沙彌年十四。白頭能許再來僧。</p>
<p>六十餘年脇不床。九天三詔自回翔。紫雲鎻斷雙峯頂。七歲人來付鉢囊。</p>
<p>濁港江頭夢未回。黃梅峯頂白蓮開。傳衣只作小兒戲。勾得新州獦獠來。</p>
<p>把定西乾屈眴衣。曹溪吞海百川歸。群機普應三千界。萬鍛爐中片雪飛。</p>
<p>坐禪成佛釘根楔。作鏡磨塼陷虎機。點得髑髏雙眼活。車行更不打牛兒。</p>
<p>即心佛非心佛。清冷雲中雷光拂。即此用離此用。疾雷破山海水涌。耳聾吐舌顯宗風風。從虎兮雲從龍。</p>
<p>頭嶄岩。耳卓朔。哭一落。笑一落。酌古準今。制禮作樂。奇特事。難描貌。獨坐大雄峯。車輪生八角。</p>
<p>大雄山下插翼虎。文彩斑斑牙爪露。親遭一口可憐生。說與傍人須照顧。咄咄咄。噓噓噓。凌辱宗風个是渠。</p>
<p>這小廝兒。是白拈賊。不往河南。便往河北。糾合克符普化建立黃檗宗乘。熱謾三聖瞎驢。覆滅老胡種族。令行吳越付兒孫。六六依然三十六。</p>
<p>紫羅帳裡撒真珠。八角磨盤空裡轉。雷厲風飛法戰場。棒了罰錢趂出院。</p>
<p>八華九裂無縫塔。壁立千仞赤肉團。餓虎投崖鬼爭桶。盲枷瞎棒太無端。</p>
<p>大用現前。不拘小節。駕鉄牛機。雷奔電掣。木雞啼處。韻出青霄芻狗吠時。光吞皓月。是渠親見作家來。哮吼一聲魔膽裂。</p>
<p>白兆堂前收草賊。和贓捉敗豈徒然。一言截斷千江口。萬仞峯頭始得玄。</p>
<p>龍袖拂開。全體露現。象王行處。狐兔潛藏。酒肉僧不堪師法。亡父母特地為殃。皮膚脫盡。海印發光。築底六人成大器。灼然門戶冠諸方。</p>
<p>西河師子嚬呻句。佛與眾生一口吞。鉄額銅頭元不會。黃河九曲出崑崙。</p>
<p>老楊岐無旨的。栽田愽飯招人喫。拋金圈擲栗棘。和麩糶麫成狼藉。三脚驢子弄蹄行。十影神駒追不及。</p>
<p>出茶陵門。入楊岐室。少減多添。多虗少實。情盡圓明一顆寒。得錢買个油糍喫。</p>
<p>辛辛辣辣。婆婆和和。接來機用錄公手段。操蜀語唱。綿州巴歌。丹霄彩鳳。古路鉄蛇。惟其克肖。滅門破家。</p>
<p>本色川藞苴。用處不雷同。壞東山家法。滅臨濟正宗。棒頭擒虎兕。喝下辯蛇龍。獨立乾坤外。那知萬馬空。</p>
<p>菸菟肉醉呼不覺。腥風蕭騷撼林壑。長安路上斷人行。頷下金鈴除不落。</p>
<p>出家行脚。總是正因。氣吞佛祖。眼蓋乾坤。妙喜徑山禪師太白。叔姪相望。二甘露門。衲衣有托。佛日再暾。檢點將來。成什麼三家村裡臭胡猻。</p>
<p>破沙盆正法眼。掀天紀截地維。青山九鎻兮中峯巍巍。</p>
<p>開口不在舌。明眼人落井。禿帚攪滄溟。魚龍俱乞命。把住楊岐黑黲衣。兩耳聾來呼不應。</p>
<p>平生一味督黃牙。不解成家只破家。郎罷耳聾兒口吃。眼頭何處辯金沙。</p>
<p>鄮峯崛起定綱宗。一旦追回萬古風。猊血真堪化驢乳。此心能有幾人同。</p>
<p>虗空為口萬象為舌。寄妙辯於風霆。致方來于氷雪。橫身異類中。何處尋途轍。轉身蹴折大龍橋。千古鳳臺高嵽嵲。</p>
</div>
<div class='div-other'><a id='mulu95' />
<p class='h2'>龐居士</p><p>吸得西江徹底乾。說難說易太無端。大兒却倚長鑱立。一曲希聲不用彈。</p>
</div>
<div class='div-other'><a id='mulu96' />
<p class='h2'>靈運淵明</p><p>邂逅相逢處。論心不自欺。永嘉為郡後。彭澤賦歸時。只許通人會。難教俗子知。有僧堪結社。無酒却攢眉。</p>
</div>
<div class='div-other'><a id='mulu97' />
<p class='h2'>黃山谷參晦堂和尚</p><p>老桂吹香。打失鼻孔。黔南道中。開眼作夢。從茲倒跨青石牛。貫華散作天女供。顧陸百巧畫不得。六月黃河連底凍。</p>
</div>
<div class='div-other'><a id='mulu98' />
<p class='h2'>大慧禪師</p><p>湛堂室中。口鑼舌沸。逮見勤巴。無出氣處。薰風殿閣。白汗通流。生擒虎項。活捉蛇頭。黑漆竹篦。掀翻海岳。白日青天。雷霆雪雹。前佛性命。後佛紀綱。本色草料。衡陽梅陽。</p>
</div>
<div class='div-other'><a id='mulu99' />
<p class='h2'>宏智禪師</p><p>丹霞克家。真歇畏友。顯君臣相向之機具正偏不犯之手。平高就下。知清稅之未貧。捨短從長。愛曹山之顛酒。是所謂隰州古佛笑談而起。洞上宗風。顧盻而碎邪師窠臼者也。</p>
</div>
<div class='div-other'><a id='mulu100' />
<p class='h2'>臞菴超禪師</p><p>臥壑松枯。懷雲石臞。雙領山中再來古佛。隰州會裡兩脚書厨。白晝喚回空劫夢。元來鼻孔大頭垂。</p>
</div>
<div class='div-other'><a id='mulu101' />
<p class='h2'>野菴璿禪師</p><p>播揚大教。埏埴後昆。捫空揣骨。斫水求痕。由大仰而大溈。聲喧海岳。既入魔而入佛。道滿乾坤。末後句若為論。午夜寒蟾出海門。</p>
</div>
<div class='div-other'><a id='mulu102' />
<p class='h2'>無準和尚</p><p>中峯再世。破菴嫡傳。宗通眼活。鑑地輝天。真四川本色藞苴。結七世衲子生冤。萬仞龍門饒峻險。不妨袖手看風煙。</p>
</div>
<div class='div-other'><a id='mulu103' />
<p class='h2'>先保寧和尚</p><p>無住為本。妙有為用。入佛入魔。百發百中。碎惡叉聚。樹金剛幢。不離本際。普應殊方。一柱擎天。三關巨闢。東山瓦鼓歌。少林無孔笛<span class='note-inline'>(為天柱住無住贊)</span>。</p>
<p>咄哉休居。若為描畫。三尺竹篦。天上天下。便是補處慈尊也。須勘過了打。只个破沙盆。索起遼天價。秋林十萬莫學渠。學渠和我遭人罵<span class='note-inline'>(為兜率挂秋林贊)</span>。</p>
<p>滅却正法眼。平生恣拍盲。面南看北斗。當午打三更。此闕詔不起。西丘話大行。扶桑東畔看。萬國日輪明<span class='note-inline'>(為日本感出玖石室贊)</span>。</p>
<p>虹光貫地氣衝天。肋下真堪築痛拳。黑漆竹篦掀海岳。正宗滅向瞎驢邊<span class='note-inline'>(為興聖琦元璞贊)</span>。</p>
</div>
<div class='div-other'><a id='mulu104' />
<p class='h2'>文廟御書大光明藏四字僧光獲一明字求贊</p><p>日月合璧。光耀九天。毫端發揮。萬象爭妍。以明繼明。明終無盡。何以致之。篤於自信。睿哲文明。過於日月。覆盆之下。罔不昭徹。元首明哉。股肱良哉。庶事康哉。夫豈日月之可方哉。</p>
</div>
<div class='div-other'><a id='mulu105' />
<p class='h2'>高峯幻住千岩三翁同㡧僧傅請贊</p><p>目視雲霄。心空佛祖。不出死關。全是活路。獅岩吞却伏龍山。夜半日輪高卓午。</p>
</div>
<div class='div-other'><a id='mulu106' />
<p class='h2'>虗谷和尚真梅長老請贊</p><p>聲震雷霆。氣吞寰宇。合眼驗人。點頭自許。四藤條令不虗行。三轉語總是活句。凌霄峯頂白浪滔天。師子窟中兒孫遍地。</p>
</div>
<div class='div-other'><a id='mulu107' />
<p class='h2'>曇芳和尚真鉄佛燈自明請贊</p><p>堂堂師表凜凜風骨。道契梁王。衣傳鉄佛。振金剛王之寶杵。碎野狐精之窠窟。掃鍾阜龍河之劫灰。幻玉殿瓊樓之突兀。九天飛下御爐煙。八面清猋香弗弗。</p>
</div>
<div class='div-other'><a id='mulu108' />
<p class='h2'>壽昌別源和尚真。天童亢明請贊</p><p>粵若此菴。有功宗教。掃蕩邪說。開闢正道。暮翁休居。異曲同調。屈信千古。俛仰一笑。別源秀出。分座玉峯。月犀雷象。風虎雲龍。簫臺巍巍。雙溪浩浩。鉢水投針。長庚橫曉。妙性元明。離諸名相。我作贊詞。捫空追響。</p>
</div>
<div class='div-other'><a id='mulu109' />
<p class='h2'>聖壽敬叟諲和尚真。景德雲海請贊</p><p>神機絕倫。駿骨空群。大坐當軒。風行草偃。橫揮短拂。電卷雷奔。發天泉見東平。為兩浙之義虎。虗半座俟雲海。猶靈樹之雲門。賣弄黑豆法。鏗鍧破沙盆。是所謂峨峯庸叟之真子。徑塢虗舟之嫡孫者也。</p>
</div>
<div class='div-other'><a id='mulu110' />
<p class='h2'>南楚和尚真。為延聖剛中贊</p><p>無面目漢。未描先像。黑漆竹篦。不可近傍。盡云打得剛中痛。不知被渠爬著痒。只好奪來拗作兩截。且看老漢有甚伎倆。既然放過合如何。深炷栴檀為供養。掛角羚羊沒處尋。岌岌龍門五峯上。</p>
</div>
<div class='div-other'><a id='mulu111' />
<p class='h2'>珩琅一關和尚真。小師雲渺首座請贊</p><p>渺渺滄溟。汪汪襟度。即之煦日非春。激之雷霆不怒。架大屋養閑漢。開大口吞佛祖。知之者謂是本色白拈。不知者謂是再來杯渡。眉間長劍倚天寒。手面鉄蛇橫古路。</p>
</div>
<div class='div-other'><a id='mulu112' />
<p class='h2'>開福。月菴老衲。月林。無門。法燈。高山。凡七世。日東久藏主繪其像。請贊以歸</p><p>春山青春雨晴。白雲三片四片。黃鳥一聲兩聲。賣弄東山家法。閙熱開福門庭。咄。大悲不展手。通身是眼睛。</p>
<p>奚仲造車一百輻。拈却兩頭除却軸。只因錯認定盤星。正音往往無人續。無人續。六六依然三十六。</p>
<p>控佛祖大機。廓人天正眼。鮎魚上竹竿。巴蛇入蘆管咄。物相本無何用斷。</p>
<p>一門超出是烏回。喝下曾經海岳摧。竺國不傳唐土信。薰風吹得桂華開。</p>
<p>白日青天。迅雷激電。萬象耳聾。虗空眼眩。須彌[跳-兆+孛]跳舞三臺。千古無門八字開。</p>
<p>正眼洞明。真風卓邁。親見無門。話行天下。八十二載。脇不印床。三百餘人。入大爐鞴。髮毛爪齒動地放光。青紫緇黃。望塵再拜。是所謂日本國九十九歲法燈國師。火後摩尼珠鉄鎚打不壞。高山仰止。景行行止。大名之下不可久處。賓則全賓。主則全主。三千里外定誵訛。打破鏡來相見去。</p>
</div>
<div class='div-other'><a id='mulu113' />
<p class='h2'>仙岩仲謀和尚真。敬藏主請贊</p><p>甘露室中打失鼻孔。鳳皇臺畔換得眼睛。坐斷杜城。廣揚大教。掀翻曠古。撲滅真燈。百草頭邊全正令。三姑潭上鼓雷霆。</p>
</div></div>
<div class='div-other'><a id='mulu114' />
<p class='h1'>自贊</p>
<div class='div-other'><a id='mulu115' />
<p class='h2'>大雲志長老請贊</p><p>作者相逢。未言先契。譬如大雲。普覆一切。卷而藏之。不過膚寸。散而六合。豈曰逾分。或為風霆。或為霖雨。萬化蠢蠢。各得其所。雖有是作。其本無心。雲兮雲兮。唯吾與爾。能以此道。自任者也。</p>
</div>
<div class='div-other'><a id='mulu116' />
<p class='h2'>長蘆毅長老請贊</p><p>會塵剎為保社。莫羈汝身。廓十虗為度門。靡愜汝意。時緣既稔乘興而來。氣象政嘉興盡即去。德山之棒未折。臨濟之喝未匱。以此扶樹達磨正宗。以此接引大乘根器。大似真州望長蘆。何啻九十餘里。吁。傲睨萬物。徜徉一丘。芳聯燄屬。赤縣神州。</p>
</div>
<div class='div-other'><a id='mulu117' />
<p class='h2'>慶善皓長老請贊</p><p>松源室中三轉語。今古無人敢插觜。驀然突出委羽山。一口吸盡西江水。沒巴鼻有來由。揭翻大洋海。重整釣鼇鈎。</p>
</div>
<div class='div-other'><a id='mulu118' />
<p class='h2'>世首座請贊</p><p>大虗為體。萬象為用。日照月臨。風行雷動。即此見靈岩。劃波尋罅縫。離此見靈岩。喚鍾將作甕。不離不即兩忘言。鵲巢飛出丹山鳳。</p>
</div>
<div class='div-other'><a id='mulu119' />
<p class='h2'>杲藏主請贊</p><p>大象隱於無形。大音匿於希聲。發揮混沌未分消息。[翟*支]瞎金剛頂門眼睛。把住則虗室生白。放行而百川沸騰。摵碎少林心地印。杲杲赤日懸青冥。</p>
</div>
<div class='div-other'><a id='mulu120' />
<p class='h2'>壽藏主請贊</p><p>平生肆口說禪。知他有甚憑據。華擘臨濟三玄。掃除洞山五位。壽姪摘撮編來。灊姪鼓合刊去。只好一坑埋却。免得遞相鈍置。那堪更把丹青。畫出个般面觜。大元國土雖寬。何處著落得你。咄。掛向扶桑日本東。管取光明照天地。</p>
</div>
<div class='div-other'><a id='mulu121' />
<p class='h2'>度藏主請贊</p><p>終日說法。無法可說。畢世度生。無生可度。揭翻第二義門。別有向上一路。坐斷孤峯正令行。雲從龍也風從虎。</p>
</div>
<div class='div-other'><a id='mulu122' />
<p class='h2'>碩藏主請贊</p><p>碩大無朋。廓焉妙明。截群機而獨運。混萬化而忘形。謂其流出胸襟播揚大教。無乃愛忘其醜。聲聞過情。謂其退藏於密粗安晚節。較之以身徇禍而辱其先者或有半月之程。二俱列下。美從肚裡生。驀過弱流三萬里。海天日上夜潮平。</p>
</div>
<div class='div-other'><a id='mulu123' />
<p class='h2'>明岩康長老請贊</p><p>德山鼻孔。臨濟眼睛。雲門抽顧。早不惺惺。孰謂寒拾流。殊途乃同轍咄。無物堪比倫。教我如何說。</p>
</div>
<div class='div-other'><a id='mulu124' />
<p class='h2'>梨洲興長老請贊</p><p>口如木[木*突]。眼似鼓椎。懸羊賣狗。討盡便宜。凌滅宗風更是誰。一雙紅杏換消梨。</p>
</div>
<div class='div-other'><a id='mulu125' />
<p class='h2'>明因道長老請贊</p><p>道非物外。物外非道。一語不投。鞭石雷吼。笠澤風清。獅峯月皎。坐斷全吳正令行。何用將身藏北斗。</p>
</div>
<div class='div-other'><a id='mulu126' />
<p class='h2'>寶藏主請贊</p><p>中原一寶。若為酬價。堪笑同光。熱謾興化。天長地久。山高水深。本來無物。何處求心。提破沙盆。用黑荳法。土面灰頭輥出時。四生九有和根拔。</p>
</div></div>
<p class='juan'>了菴和尚語錄卷第五</p>
</div><!-- end of div[@id='body'] -->
</body></html>