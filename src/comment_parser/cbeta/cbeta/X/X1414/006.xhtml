<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>了菴清欲禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu127' />了菴和尚語錄卷第六</p>
<div class='div-other'><a id='mulu128' />
<p class='h1'>偈頌</p><p class="byline">參學比丘　汝現　元寶　慧朗　等編</p>
<div class='div-other'><a id='mulu129' />
<p class='h2'>次無想仲謀韻送皎首座</p><p>靈山密付。少室單傳。體用不二。事理昭然。拄杖頭分開太華。笠子下蓋覆三千。明來暗來指槐罵柳。東去西去回坤轉乾。石火流星苦未急。銀山鐵壁何其堅。徐六之板忽放下。竇八之衫還破穿。休居脚跟不點地。孰謂抹過威音前。七年四往返。掘地尋青天。移舟既別水。舉棹終逢源。將誰脊梁作砥柱。用爾鼻孔為司南。翻身天岸看日出。照耀萬象分媸妍。</p>
</div>
<div class='div-other'><a id='mulu130' />
<p class='h2'>次仲謀法兄韻送肇侍者</p><p>世尊三昧。迦葉不知。破顏微笑。蠡測管窺。把斷重關。鬱鬱黃華元非般若。放開線路。青青翠竹總是真如。棘林中露無邊之蕩蕩。平地上峭萬仞之巍巍。知所不到心焉可思。反常合道。提綱挈維。此是少林無孔笛。為君去也聊一吹。自東自西兮將長補短或南或北。也夷高就低。</p>
</div>
<div class='div-other'><a id='mulu131' />
<p class='h2'>送慧藏主</p><p>一字也無。說箇什麼。放兩拋三。弄真象假。脫體分明舉得全。草菴卸下瑠璃瓦。拈黑豆換鬼眼睛。撥虗空尋針縫罅。我面前無你。你面前無我。南北東西。八字打開。當明中有暗。當暗中有明。成住壞空。一時裂破。德山臨濟小兒嬉。靠倒西來胡達磨。</p>
</div>
<div class='div-other'><a id='mulu132' />
<p class='h2'>送徹上人</p><p>頂[寧*頁]機打得徹。無言童子喃喃說。妙德空生總未知。憍梵鉢提伸出舌。丁一卓二滴水氷生。放兩拋三雷轟電掣。休不休歇不歇。雪峯輥毬太孤絕。不是玄沙解斫牌。爭得清風滿寥泬。子從何方來。根器乃超越。妙悟繼先宗。慎勿循途轍。況是親承古鳳臺。為吾釘取虗空橛。</p>
</div>
<div class='div-other'><a id='mulu133' />
<p class='h2'>贈住首座</p><p>虗空為口萬象舌。塵說剎說熾然說。到了依然一字無。衲僧眼裡重添屑。珠回玉轉分玄微。棒頭喝下看提持。驀然蹈著頂[寧*頁]竅。天外一擲誰能知。有時收有時放。明暗雙雙真絕唱。手面分開萬仞崖。目前衝起千尋浪。擊石火閃電光。銅頭鐵額何能當。掃蕩從前野狐窟。正好揭示金剛王。四句離百非絕。憍梵鉢提嚼生鐵。毒藥醍醐一道行。地老天荒誰辯別。</p>
</div>
<div class='div-other'><a id='mulu134' />
<p class='h2'>雪峯具知客禮祖</p><p>具足凡夫法。空中翻石臼。具足聖人法。面南看北斗。三毬輥出時一舉四十九。秘魔手中叉。子湖門下狗。敵勝與驚群。還他師子吼。拈起簸箕別處舂。大淮南北江西東。八十四人阿碌碌。髑髏晝夜吟松風。</p>
</div>
<div class='div-other'><a id='mulu135' />
<p class='h2'>送百丈清藏主</p><p>獨坐大雄峯。有什麼奇特。轉得一大藏。自然超語默。神通妙用手面施呈。換斗移星聖凡莫測。俊鶻捎空亦等閑。擡眸<span class='corr'>已</span>過新羅國。</p>
</div>
<div class='div-other'><a id='mulu136' />
<p class='h2'>送懋藏主</p><p>三千剎海如來藏。語默商量總成謗。掇轉須彌看指南。石裂崖崩難近傍。央庠座主還倔奇。手面一著謾楊岐。當時一席三五百。透得金塵端是誰。山僧有口無暇說。爾也前途好咨決。打落天邊白鳳雛。七尺烏藤冷如鐵。</p>
</div>
<div class='div-other'><a id='mulu137' />
<p class='h2'>送祖侍者歸溫州</p><p>有一句到你。平地無風怒濤起。無一句到你。赤脚波斯入閙市。不如拈却有與無。大開兩眼空全吳。鐵牛之機是何物。雪華點破烹金爐。若不見。禾山老人解打鼓。聲聲合著道吾舞。森羅萬象閙啾啾。徹底自分泥水路。江上風松間月。拔却多年釘根楔。永嘉親見領南能。便是如今箇時節。少林曲調新豐吟。千里萬里誰知音。歸去西山掃煙榻。試把玉線穿金針。</p>
</div>
<div class='div-other'><a id='mulu138' />
<p class='h2'>送霖侍者</p><p>金剛圈鐵酸餡。多處添少處減。侍者參得禪。一斬一切斬。山河大地不見纖塵。草木叢林流光發艶。築著磕著自痛自知。把住放行如影如響。釋迦彌勒猶是他奴。文殊普賢討甚伎倆。坐斷乾坤辯正邪。伸手依然不知掌。咄。</p>
</div>
<div class='div-other'><a id='mulu139' />
<p class='h2'>送成侍者</p><p>男兒學道貴有成。舉步便合超途程。妙高峯頭赫日月。大洋海底轟雷震。拈來一隻蓬蒿箭。任是沙場須百戰。五位君臣列正偏。三玄戈甲隨機變。有時縱。全殺全生誰得共。有時奪。十方剎海橫該抹。君不見。文遠全師未舉時。曾與趙州爭勝劣。</p>
</div>
<div class='div-other'><a id='mulu140' />
<p class='h2'>送明藏主之浙東</p><p>虗空解講經。萬象側耳聽。撥轉上頭關。拈却佛祖病。東去西去前三後三。南來北來頭正尾正。倒一說對一說。鶻眼龍睛若為別。平高就下以機奪機。顯實開權。用楔出楔。辯而訥巧而拙。逆順縱橫也奇絕。君不見。蟭螟睫上土壙人稀。石火光中。霜凝凍結。百越三吳正令行。誰道同途不同轍。</p>
</div>
<div class='div-other'><a id='mulu141' />
<p class='h2'>送雅藏主</p><p>道純明日龍翔去。索我燈前寫長句。滿天風雨作中秋。直得千江水東注。我也豈曾參得禪。信口合著玄中玄。釋迦老子不知有。大藏小藏安能詮。君不見。瞎驢滅却正法眼。究竟只成擔板漢。堪笑東山解放收。方便依然沒方便。如今此道如泥土。塞壑填溝何足數。七金山外訪知音。夜半蟭螟吞却虎。</p>
</div>
<div class='div-other'><a id='mulu142' />
<p class='h2'>贈普光長老<span class='note-inline'>(書蓮經募緣起佛殿韶國師道場)</span></p><p>國師不露頂[寧*頁]句。流出曹源一滴水。沃日滔天沒奈何。浸爛虗空知幾幾。通玄峯頂非人間。掣斷金鎻開重關。百尺竿頭逞伎倆。二三四七同舒顏。芬陀利華時一現。殿閣崢嶸插霄漢。要種梧桐待鳳栖。普光心印須高提。</p>
</div>
<div class='div-other'><a id='mulu143' />
<p class='h2'>送能藏主之金陵</p><p>親從道場來。相見有何說。以能問不能。大巧固若拙。撥動毗盧藏中寶。萬里神光射穹昊。古今多少弄精魂。出草有時還入草。金陵山川皆故國。高不可攀深叵測。秋風吹老桂華枝。脚下鐵鞋生兩翼。</p>
</div>
<div class='div-other'><a id='mulu144' />
<p class='h2'>送蔣山德藏主</p><p>道林來自江之東。天寒歲晚何怱怱。橫拈倒用總自可。舌本滾滾生雷風。藏裡摩尼時一擲。五色光芒射空碧。南海波斯鼻孔深舜若多神面門黑。我觀佛祖初無他。乾城飛起陽燄波。僧繇不識鏡容老。此意往往成蹉跎。門外驚猋卷黃葉。霜白長堤水天接。天關地軸總掀翻。漢不能收秦不攝。</p>
</div>
<div class='div-other'><a id='mulu145' />
<p class='h2'>送淨慈涇藏主</p><p>鄮峯深處曾相見。一拶虗空成八片。雖然補綴得完全。未免三頭并兩面。君談禪兮我談道。議論胡為能恰好。西風老桂吹天香。大地山河明暠暠。君不見。茶陵蹈折溪上橋。跛驢奮迅騰雲霄。至今萬象露風骨。低者自低高者高。擕李亭前重握手。拈得鼻孔失却口。笑把如來藏裡珠。撒向時人不知有咄。</p>
</div>
<div class='div-other'><a id='mulu146' />
<p class='h2'>送度侍者</p><p>目前無闍梨。鐵鞭擊碎珊瑚枝。座間無老僧。焦尾徑逐雲雷飛。百千三昧入掌握。知音豈在鍾子期。君不見。古皇先生拈華時。一笑豁開金面皮。承虗接響二千載。肩擔背負爭驅馳。禾山之鼓不易打。少林之笛誰敢吹。所以曹溪流。萬古清漣漪。觸著波濤忽澎湃。滔天沃日橫鯨鯢。如今且喜風色定。湛湛寒光浸空影。一舸乘流解問津。太平不用將軍令。</p>
</div>
<div class='div-other'><a id='mulu147' />
<p class='h2'>送初上人</p><p>混沌未分初。一句還成見。當機覿面提。日面與月面。靈利師僧不知有。昨夜三更白如晝。錦標奪得在何時。一機舂斷懸河口。汝要參禪宜猛省。入得邪時歸得正。鄮峯深鎻翠雲寒。會應坐斷毗盧頂。</p>
</div>
<div class='div-other'><a id='mulu148' />
<p class='h2'>次絕照翁送小師藻侍者韻</p><p>萬境紛紜不須遣。語默商量看平展。威音那畔即如今。日用現行誰不見。體本無生了無速。羅剎身心菩薩面。濟北兒孫未必然。棒了罰錢須出院。</p>
</div>
<div class='div-other'><a id='mulu149' />
<p class='h2'>送如維那</p><p>如來禪祖師禪。拽脫鼻孔從頭穿。智者當機猛提取。蹉過只在眉毛邊。靈岩豈無興化棒。不顧危亡堪近傍。道人親見作家來。七縱七擒心愈壯。干木隨身有如此。直下同生復同死。又携明月過雙溪。一片寒雲映秋水。</p>
</div>
<div class='div-other'><a id='mulu150' />
<p class='h2'>送寧藏主之上藍</p><p>老胡平生多口業。且喜兒孫沒交涉。沒交涉處驀翻身。直得一華開五葉。君不見馬大師。即心即佛恢宏機。雄峯卷席奮雄略。驚群敵勝超玄微。當時拽得鼻孔脫。大似死中重得活。更言三日耳根聾。咲倒山雲并海月。道人深入如來藏。袖裡神鋒難近傍。摟其窟穴窺其蹤謂我此言誠的當。壯哉吸盡西江口。便是龐公豈知有。<span class='corr'>但</span>教觸處得逢渠。何用將身藏北斗。上藍法席天下奇。鍛凡鎔聖真爐鎚。入門相見定相問。向道近離鴛鴦湖。</p>
</div>
<div class='div-other'><a id='mulu151' />
<p class='h2'>送畏上人歸省萬壽華國</p><p>拈一機示一境。截斷葛藤須猛省。三千里外定誵訛。東平打破溈山鏡。不屬玄不屬妙。吞爍乾坤迥然照。海神失却夜明簾。長汀拍手呵呵咲。倒握金桴擊金鼓。木人石人齊起舞。八臂那吒撲帝鐘。家家門首長安路。好箇佛堂須作禮。惡水潑人終不悔。門外霜風劈面來。百越脩途宜自愛。</p>
</div>
<div class='div-other'><a id='mulu152' />
<p class='h2'>真藏主求悟菴說答之以偈</p><p>悟則不無安用說。說則不無須用悟。悟後還同未悟時。說不說兮何足顧。大道無門從此入。五色祥麟脫羈馽。擊碎如來藏裡珠。驚倒生公鬼神泣。菴外事曾不知。耽耽睡虎方藏威。解得金鈴掉頭去。碧天皓月揚秋輝。</p>
</div>
<div class='div-other'><a id='mulu153' />
<p class='h2'>送明侍者參竺元和尚</p><p>汝欲參禪須妙悟。汝欲弘宗觀列祖。列祖皆從妙悟來。扶竪真宗亘千古。德山臨濟何似生。掀天撲地隨縱橫。白棒高揮日月落。喝聲迅作雷霆轟。或全賓或全主。互換機先分彼此。萬仞崖頭撒手回。箇是金毛師子子。我昔從師事參學。敲打虗空鳴剝剝。不惟萬象咲相譍。聚鐵等閑曾鑄錯。此道年來恐難說。遇著通人試甄別。紫籜峯高豹霧深。好把烏藤輕摺折。</p>
</div>
<div class='div-other'><a id='mulu154' />
<p class='h2'>送達侍者</p><p>路逢達道人。不將語默對。拈起鐵蒺䔧。虗空須粉碎。雷卷星飛猛提掇。十方剎海橫該抹。全身放下看如何。解弄死蛇終是活。道人道人休問吾。問吾枉著閑工夫。不如卷衣歸故廬。奴兒婢使誰家無。</p>
</div>
<div class='div-other'><a id='mulu155' />
<p class='h2'>送慧侍者</p><p>小艶詩新豐曲。斷絃須是鸞膠續。育王此語最分明。何須更向東西卜。輥鐵鼓擲金鐘。鳥啼花咲春融融。干木隨身擬何適。碧崖丹嶂金仙宮。我亦乘風欲東去。望雲且種無根樹。蔚然枝葉覆行蹤。便是君來無覔處。</p>
</div>
<div class='div-other'><a id='mulu156' />
<p class='h2'>送機維那</p><p>機奪機楔出楔。正眼還從瞎驢滅。破關先下頂門椎。百帀千重須迸裂。興化當年不知有。法戰場中垂隻手。克賓出院是尋常。直得虗空開笑口。祥麟掣斷黃金鎻。天上人間豈唯我。勘破諸方却再來。照乘明珠消一唾。</p>
</div>
<div class='div-other'><a id='mulu157' />
<p class='h2'>送閑藏主之金陵</p><p>絕學無為道人事。一抽三兮二添四。山前猛虎趂菸菟。草裡毒蛇吞鼈鼻。頂門突出摩醯眼。是亦剗兮非亦剗。鷓鴣啼斷百華春。鍾山倒卓歸雲晚。龍藏琅函五千軸。頭頭盡是新豐曲。江流不盡楚天寬。正音畢竟何人續。</p>
</div>
<div class='div-other'><a id='mulu158' />
<p class='h2'>送明侍者歸道場</p><p>一明一切明。一了一切了。豁開總持門。諸法不相到。高高峯頭不露頂。千山萬山春晝永。深深海底不濕脚。李公醉酒張公醒。我不孤負汝。汝不孤負我。放過南陽忠國師。把住嵩山破竈墮。噫吁嘻無人知。桃華落盡楊華飛。玉簫我欲吹瑤池。只恐鳳皇飛下蹈折梧桐枝。</p>
</div>
<div class='div-other'><a id='mulu159' />
<p class='h2'>送華藏性維那</p><p>性覺妙明。本覺明妙。吸乾三萬六千頃之波瀾。揭開七十一二朵之煙島。堪咲老臨濟。三度問佛法的的大意。三度被打六十烏藤添了幾多無明煩惱。直饒高安灘上頓解知非便乃逆探龍頷倒捋虎須。據實商量。何似遇飯即餐。逢寒著襖。全放全收。自起自倒。出群標格。正合如斯。廣大門風。憑誰繼紹。金椎影裡急回頭。應怪山僧入荒草。</p>
</div>
<div class='div-other'><a id='mulu160' />
<p class='h2'>送茝侍者</p><p>諸法無實相。巧辯不能說。掃空知見雲。焉用辟歷舌。毗耶一默三千年。黃河之水流接天。曼殊大士摸不著。贊歎罔及徒拳拳。爭如德山臨濟善用事。棒喝隨機若風雨。此事如今幾箇知。分付闍梨自看取。</p>
</div>
<div class='div-other'><a id='mulu161' />
<p class='h2'>送雲侍者歸雲門</p><p>香林舊入韶陽室。紙襖年深黑如漆。我今一字不曾談。且免後人論得失。君不見若耶溪上雲千堆。一點不著人間埃。變化崢嶸亦何有。白銀宮闕黃金臺。凉風西來吹爾急。擘破玄關求路入。浙江潮信正如山。渡水莫教雙脚濕。</p>
</div>
<div class='div-other'><a id='mulu162' />
<p class='h2'>送大乘覺首座再參松月翁</p><p>識自本心。見自本性。明來暗來。頭正尾正。大乘菩薩信無疑。小根魔子安能知。手面擎來百日月。毫端涌出千須彌。君不見。曹溪之流非止水。一滴不來波浪起。乳峯此語豈尋常。克配乃翁三尺觜。首座有長處。所以到這裡。摩挲兩眼對西風。白雲卷盡天無滓。從容近前與我言再參。願求長句為司南。忽然樹頭推下金粟香毿毿。撫掌一笑應相諳。</p>
</div>
<div class='div-other'><a id='mulu163' />
<p class='h2'>送仰山初侍者</p><p>最初機末後著。趙州石橋非略彴。拄杖頭邊正眼開。奧域靈區無鎻鑰。君不見仰山放出四門光。照天照地何煌煌。黃河澄清貫海碧。大華突兀摩穹蒼。南斗西北斗東。空生岩畔華重重。小玉頻呼雖有意。檀郎認得元無蹤。絕思惟休擬議。忿怒那吒擎鐵柱。坐斷江西十八灘。密雲彌布陰凉樹。</p>
</div>
<div class='div-other'><a id='mulu164' />
<p class='h2'>送昂維那之江湘</p><p>開窻畏嚴寒。閉戶礙觀雪。跏趺萬慮寂。一性自超越。道人蹈雪來扣門。鐵石骨氣氷霜魂。笑我蒙頭紙衾重。軟語解使生春溫。明朝蹈雪江東去。天生有此濟勝具。九江江上看廬山。還向山頭看江水。鄱陽之湖天一角。洞庭秀色浮衡岳。白雲飛盡日蒼凉。幾點沙漚鏡中落。我生豈無江海興。老矣無由事馳騁。冥心物表只神遊。佳處點頭唯自領。君不見。克賓不入這保社。徹底能扶老興化。二十烏藤趂出山。饡飯吹香滿天下。</p>
</div>
<div class='div-other'><a id='mulu165' />
<p class='h2'>送岐藏主</p><p>對一說倒一說。黃河無聲海水竭。三千剎土坦然平。八萬法門玄路絕。祖師意如來禪。取之左右逢其原。只今坐斷千聖頂。何用顯實重開權。或全收或全放。逆順縱橫難近傍。紅爐燄上結氷華。萬仞峯頭翻雪浪。歌不徹笑不徹。海底蝦蟇吞却月。憤怒那吒撲帝鐘。金剛腦後添生鐵。</p>
</div>
<div class='div-other'><a id='mulu166' />
<p class='h2'>送朋侍者歸雲門</p><p>朋用良友用益。益友良朋苦難得。上何高兮爾不扳。下何深兮爾不即。扳兮即兮高與深。上兮下兮古與今。一一從頭遍探討。却來聽我無絃琴。無絃之琴有聲律。河之洋洋山岌岌龐公馬。公骨<span class='corr'>已</span>朽。俗耳要聽聽不入。雲門古來山水窟。雪骨氷相好人物。萬壑千岩夢寐中。布襪青鞋漫馳突。春風浩蕩吹晴波。為子一唱雲門歌。明朝雲門見親舊。定應笑我成蹉跎。</p>
</div>
<div class='div-other'><a id='mulu167' />
<p class='h2'>琦上人求警䇿</p><p>汝欲參禪求警䇿。我正忘言味真樂。真樂無涯只自知。警䇿多方待君學。虗而靈兮寂而妙。萬戶千門俱一照。除却頭陀解笑華。是誰蹈著通天竅。氈拍板無孔笛。白雪陽春明歷歷。百草頭邊聽得真。下載清風有何極。</p>
</div>
<div class='div-other'><a id='mulu168' />
<p class='h2'>送聚書記</p><p>雲居山頭一句子。獨龍岡頭不相似。翻身蹈著凌霄峯。井底蓬塵亘天起。驚倒象龍千七百。等閑擊碎蟠桃核。三乘教外論文章一字元來不著畫。寂音懵懂潛子癡。炊無米飯充朝飢。身如椰子膽如斗。開口便欲吞須彌。我自龜藏老丘壑。何從扣門聲剝啄。揚眉瞬目驗來風。信是丹山多鸑鷟。黃河九曲應<span class='corr'>已</span>清。岐陽阿閣隨所鳴。鈞天廣樂政可聽。兩耳安用箏笛聲。</p>
</div>
<div class='div-other'><a id='mulu169' />
<p class='h2'>送楚藏主自鍾山回天台省親</p><p>百丈野狐。我自不會。一句截流。千古無對。拈却髑髏前妄想。鳥啼花咲千峯上。把斷乾坤箇是誰。烈燄亘天飛白浪。鷲領祇園有何說。梵語唐言試甄別。老胡版齒欠關風。九載少林曾漏泄。爭如金陵狂寶誌。杖頭賸有閑田地。對人劈破金面皮。不妨契得西來意。長林落葉西風急。一曲高歌擬何適。白髮慈親正倚門。莫道參方無所得。咄。</p>
</div>
<div class='div-other'><a id='mulu170' />
<p class='h2'>示志藏主</p><p>正法眼破沙盆。金烏拍翅扶桑暾。煎膠續絃豈細事。胸次可使吞乾坤。君不見曾郎脊梁硬如鐵。鼇山雪深凍欲折。不是岩頭盡力扶。爭得光明滿寥泬。又不見瞿曇棄却金輪位。半夜翱翔雪山去。六載精修萬行林。一朝坐斷菩提樹。大丈夫兒合如此。局促軒籠不相似。五須彌頂擊金鐘。明月清風安可比。</p>
</div>
<div class='div-other'><a id='mulu171' />
<p class='h2'>送明侍者見松月翁</p><p>明暗雙雙底時節。山僧有口難分說。侍者親自峨峯來。猶向松江問松月。月明正照江上松。白雲散盡空噇空。一機不借萬境滅。赤手自可收全功。濟北宗風端若此。未必江西不相似。要須蹈殺天馬駒。方可人前論賓主。江南兩浙秋氣深。大江滾滾山沉沉。一曲兩曲無絃琴。天老地老誰知音。</p>
</div>
<div class='div-other'><a id='mulu172' />
<p class='h2'>送琦侍者</p><p>壽山初退院。侍者話行脚。築著脚指頭。清風動寥廓。天台鴈蕩春意深。百華競秀春雲陰。鑑湖一望八百里。賀老不作誰知音。雲門六寺可圖畫。禹穴年深草應隘。老夫有脚不能行。孤負東州草鞋債。</p>
</div>
<div class='div-other'><a id='mulu173' />
<p class='h2'>送徹藏主</p><p>徹頭徹尾有一句。一大藏教該不得。文殊肆辯正忘言。淨名杜詞夫豈默。君不見。乾闥婆王奏天樂。大地山河齊應諾。飲光善舞不善聽。草中露出祥麟角。扶桑道人真傑偉。萬里東來發玄閟。象王蹴蹈振雄風。師子嚬呻更無畏。我今既老當投閑。道人且復歸家山。後夜滄溟浴紅日。一笑懸知倚檣立。</p>
</div>
<div class='div-other'><a id='mulu174' />
<p class='h2'>送天童覺藏主</p><p>三世諸佛是何物。一大藏教是何語。直指單傳顯正宗。爛爛覺華生碓觜。自古上賢猶不識。中下之流豈堪測。[翟*支]瞎摩醯鬼眼睛。大地山河墨漆黑。黑中有白光熈熈。敲空作響開愚癡。空拳指上實性義。隱顯出沒超玄微。倒一說兮對一說。今古幾人能辯別。紛紛墮在光影中。大似獼猴探水月。偉哉作者何方來。江村古寺相徘徊。提金剛椎碎窠臼。用黑豆法驅英才。撒開兩手時一笑。照中之用用中照。北斗藏身豈偶然。南山下雨還同調。明朝話別歸魯松。鐵船打就成怱怱。隔山相喚解相應。管取倒行摩竭令。</p>
</div>
<div class='div-other'><a id='mulu175' />
<p class='h2'>送慧禪人禮祖</p><p>打破髑髏。揭却腦蓋。四七二三。泥團土塊。青草堆中撥得著。鑑地輝天光爍爍。丈夫膝下有黃金。握節當胸何太錯。錯不錯。善斟酌。嘉州大像驀翻身。<span class='corr'>陝</span>府鐵牛攧折角。</p>
</div>
<div class='div-other'><a id='mulu176' />
<p class='h2'>次韻贈忻侍者</p><p>國師三喚。失錢遭罪。侍者三應。認賊為子。說什麼牙如劍樹口似血盆。檢點將來。總是事不獲<span class='corr'>已</span>。等閑驀過上頭關。自然不在平地裡。相唾饒你潑水。相罵饒你接觜。會則全放全收。不會則自倒自起。即色明心。附物顯理。撥火求漚。敲空取髓。盡情拈出與君看。認著依然還不是。直須自解倒騎牛。我也誰能管得你。</p>
</div>
<div class='div-other'><a id='mulu177' />
<p class='h2'>送煥藏主</p><p>八吉祥。六殊勝。一大藏教。頭正尾正。老胡舌端長復短。說盡偏圓并半滿。拈來固好拭瘡疣。放下豈能登彼岸。東山道箇鉢囉娘。和柈托出誰承當。好手從來自無歒。捉賊要須先捉贓。摩尼之珠光燦爛。永嘉收得良堪歎。撒向人前人不知。拾礫春池有何限。</p>
</div>
<div class='div-other'><a id='mulu178' />
<p class='h2'>送聰藏主謁晉卿學士為竺元和尚求塔銘</p><p>歸源老人示真寂。草木叢林俱失色。眼睛不壞牙齒存。火後莖茅掃空碧。平生說法如春雷。震驚蟄戶迷雲開。高風亮節激浮懦。傲世絕俗遺紛埃。休居後師恰五歲。入滅先師十七載。叢林未甚嘆寥落。尚賴東南有師在。師今既往如之何。山頹海竭江無波。衲子拊膺爭慟哭。淚雨不斷空成河。君不見。湛堂末後一段事。赫赫光明在僧史。晉卿只今無盡公。子也孰知非妙喜。須彌為筆天為碑。大書特書不一書。南泉遷化正不惡。東家作馬西家驢。</p>
</div>
<div class='div-other'><a id='mulu179' />
<p class='h2'>送見書記歸仰山</p><p>相見<span class='corr'>已</span>了。燒香換茶。一語不發。彼此作家。無端提起五色筆。濺得虗空半邊濕。撒出仰山圓相來。電激星馳海水立。尚喜老僧心眼正。鐵輪旋頂氣自定。坐看天外黑風收。<span class='corr'>但</span>覺平湖淨如鏡。從容指似湖上山。劇談抵掌開懽顏。拂袖還歸集雲去。一鏃徑破千重關。</p>
</div>
<div class='div-other'><a id='mulu180' />
<p class='h2'>送操侍者歸道場</p><p>操則存。舍則亡。衲僧門下。不用商量。得念失念無非解脫。舉足下足總是道場。拄杖頭乾坤廓落。鉢囊裡日月交光。向去底舍父逃逝。却來底久客還鄉。全超法報化。坐斷威音王。平高就下。振領提綱。左顧右盻兮龍騰霧集。前遮後擁也虎嘯風生。</p>
</div>
<div class='div-other'><a id='mulu181' />
<p class='h2'>次仲謀師兄韻贈煥上人</p><p>不道相似。只是不別。南北會同。上下交徹。一句忽當機。開口非干舌。佛海之龍。僧林之月。五領三湘。七閩兩浙。騎聲蓋色也賣弄風流。簸土揚塵兮豈存芳烈。齧鏃破關。斬釘截鐵。從頭撿點看如何。拽脫多年繫驢橛。</p>
</div>
<div class='div-other'><a id='mulu182' />
<p class='h2'>送源侍者歸江心</p><p>從源討流。葉落知秋。漆桶不快。騎牛覔牛。泝流逢源。洗脚上船。溟鵬九萬。遼鶴三千。老僧口角無憑據。試問通人是非是。是也山環九斗城。非兮江抱龍翔寺。振錫參方宜自決。負吾負汝俱休說。百鍊剛為繞指柔。何似紅爐一點雪。</p>
</div>
<div class='div-other'><a id='mulu183' />
<p class='h2'>送裕侍者省師</p><p>莧菜根頭足生意。折脚鐺兒提挈去。迢迢自不涉程途。綽綽誰知有餘裕。有呼有應今古同。手面推倒須彌峯。塵毛剎海露迥迥。談笑便可恢吾宗。師勝資強水傳器。釋尊不受然燈記。沒蹤跡處解相逢。萬法豈能為伴侶。</p>
</div>
<div class='div-other'><a id='mulu184' />
<p class='h2'>送明書記</p><p>萬仞崖頭轉身句。金毛師子自不類。一吸西江徹底枯。馬師縮首龐公畏。忽然平地波濤翻。浸爛鼻孔何時乾。虗空失笑萬象舞。栴檀葉底香曼曼。拈却洞山三頓棒。凜凜英風爭近傍。北往南來總未知。蕭洲水落沙痕漲。</p>
</div>
<div class='div-other'><a id='mulu185' />
<p class='h2'>送慶雲東歸積善</p><p>海上日出雲之東。天南地北光曈曨。六龍夾飛黃道正。幽岩䆳谷皆春風。少林一花開五葉。竺國支那沒交涉。沒交涉處忽融通。若聖若凡俱慶愜。一大藏教說不到。半座平分顯圓照。太湖三萬六千頃。月在波心誰不了。誰不了。栴檀林裡栴檀繞。</p>
</div>
<div class='div-other'><a id='mulu186' />
<p class='h2'>次松月翁韻。送育王旭書記</p><p>運斤之手受斤質。二妙相遭眼雙碧。鐵鞭鞭起泐潭龍。驪珠迸散慈明室。辟歷一聲飛上天。三關大啟天不言。捋虎須是分內事。豈惟濟北能風顛。咳唾隨風落珠玉。著渠政用天為屋。曹溪波浪拍天高。天瑞流芳恢正續。</p>
</div>
<div class='div-other'><a id='mulu187' />
<p class='h2'>贈萬壽澤藏主</p><p>一代時教明什麼。十箇五雙聾復啞。楞伽山裡有真僧。不動舌頭談得也。最初一句不在東。扶桑曉日光曈曨。末後一句不在西。玉樓撞動黃昏鐘。薝蔔噴香芻草碧。萬境樅然自虗寂。長鯨輾碎珊瑚林。白月清風太狼藉。</p>
</div>
<div class='div-other'><a id='mulu188' />
<p class='h2'>送浩首座東還</p><p>甘露室中親得旨。掃蕩休居三轉語。大藏小藏俱不留。等閑坐斷南泉位。驅耕奪食何雍容。東敲西擊開盲聾。轉步徑超空劫外。到頭不離尋常中。興來唱起還鄉曲。調入陽春許誰續。九天風正一帆懸。遠水真成鴨頭綠。</p>
</div>
<div class='div-other'><a id='mulu189' />
<p class='h2'>次仲謀法兄送徒弟徹藏主韻</p><p>三乘教外。付法傳衣。大哉聖謨。誰其似之。方鑿圓枘。皆曰可疑。遊神絕域。妙證無師。電光匪急。石火還遲。粉身碎骨。分張髓皮。動絃別曲。伯牙子期。此戒定慧。彼貪瞋癡。迷其所悟。悟其所迷。萬機休罷。一體無為。我以智眼。觀汝設施。言雖逆耳。心不汝欺。掃除四句。併蕩百非。懸崖撒手。乃到家時。飲水定渴。喫飯濟飢。但了許事。焉問其餘。稽首慈尊。三界大醫。直說曲說。理如事如。我作是偈。黃門栽須。</p>
</div>
<div class='div-other'><a id='mulu190' />
<p class='h2'>送永知客</p><p>庭前栢樹子。趙州無此語。築著老清涼。蹉過覺鐵觜。傍觀一笑真可驚。太華劈裂黃河崩。彈指八萬四千歲。日下不用張孤燈。畢竟同途不同轍。客到喫茶珍重歇。合浦明珠射斗牛。南山毒蛇鼻如鼈。</p>
</div>
<div class='div-other'><a id='mulu191' />
<p class='h2'>送榕藏主</p><p>榕葉滿庭鶯亂啼。一大藏教開金鎞。妙高峯頭赫日月。三千剎海無塵泥。逆順縱橫總三昧。揑不成團椎不碎。善財七日謾追尋。文殊百劫何曾會。楊子江心夜潮落。枯楊槎牙枕龍角。定回金殿鐵琅璫。目送孤鴻度寥廓。</p>
</div>
<div class='div-other'><a id='mulu192' />
<p class='h2'>送瑾侍者之廬山</p><p>廬山山南與山北。白蓮香風日充塞。滿空晴雪洒飛流。九江政作琉璃碧。道人胸次吞九江。骨氣直與山低昂。蹈著遠公行道處。朝鐘暮鼓相舂撞。玉峽飛龍掣岩電。久視不知雙眼眩。霜猿啼斷最高峯。回首孤雲海天遠。</p>
</div>
<div class='div-other'><a id='mulu193' />
<p class='h2'>華亭陸子才書華嚴經三部。善住玉岡作偈美之。寶林別峯仲寬潘公輩十人咸和之。玉岡索予次韻</p><p>雲間九峯如卓筆。畫破虗空不成一。煥然文彩發天章。元是毗盧藏中出。毗盧之藏超斷常。杲杲赤日飛清霜。妙高嶄嶻露迥迥。百城助揠何芒芒。心垢未除須用洗。不洗安能契真理。理絕情忘真亦非。白牯狸奴兩同體。宗亦通兮說亦通。頂門之眼懸三瞳。重重無盡法界觀。歷歷不昧空假中。酥酪醍醐最殊勝。寶林琪樹尤璁瓏。別峯相見是此日。握手一笑應相容。以禪為悅法為喜。陸潘豈亦滄洲子。善住堂前演貫華。舌本瀾翻四河水。</p>
</div>
<div class='div-other'><a id='mulu194' />
<p class='h2'>送天平士瞻之仰山為其師佛智立碑</p><p>金雞衘來一粒粟。石上迸出雙雙玉。江西從此闡宗風。捩轉天關并地軸。全機獨晦唯乃翁。羚羊掛角那留蹤。涅槃後有大人相。光明爍破無邊空。奎章學士千鈞腕。筆端點出金剛眼。但將日月作穹碑。開鑿人天有何限。夏復夏秋復秋。掛帆西上風颼颼。山悠悠水悠悠。春光盡在梅華洲。</p>
</div>
<div class='div-other'><a id='mulu195' />
<p class='h2'>送柔首座<span class='note-inline'>(字克中以漚華室自榜)</span></p><p>四句離百非絕。兜率宮中熾然說。八萬塵勞一掃空。珊瑚樹底懸明月。道人胸中有丘壑。道人胸中有天地。祖意明明百草頭。全潮滾滾漚華裡。七年契闊方再逢。碧眸貫日磨青銅。淨掃松堂掩黃卷。洞庭煙浪搖晴空。趙州茶雲門餅。覿面當機須痛領。轉身拶倒石門關。不妨親到琴臺頂。</p>
</div>
<div class='div-other'><a id='mulu196' />
<p class='h2'>送義侍者之何山</p><p>字則不識。義即請問。一句截流。群機自僨。百草頭上。薦得老僧。六十蒿枝再思一頓。祖禰不了殃及兒孫。似鶻捉鳩。方堪持論。妙峯聳峻天外青。小溪流水聲泠泠。領取八萬四千偈。歸來舉似吾與聽。</p>
</div>
<div class='div-other'><a id='mulu197' />
<p class='h2'>送玄首座之台鴈<span class='note-inline'>(妙菴)</span></p><p>道人金陵來。志氣吞佛祖。燒香坐長夜。出入論今古。眉間掛劍全生殺。手面有機分與奪。翻著襴衫舞柘枝。電光石火橫該抹。台山鴈山何岧嶤。掛帆東度錢塘潮。春風浩蕩徧八極。石上正好裁瓢苗。</p>
</div>
<div class='div-other'><a id='mulu198' />
<p class='h2'>送資首座禮佛性塔還江心</p><p>欲識休居大人相。屎臭熏天難近傍。若謂華開臘月蓮。正是龜毛長數丈。鳳臺崢嶸春復秋。三山倒卓長江流。瑠璃殿上無知識。湘南潭北何悠悠。四句百非俱一掃。中川月色連蓬島。謝郎只在釣魚船。黃塵自沒長安道。</p>
</div>
<div class='div-other'><a id='mulu199' />
<p class='h2'>送昇侍者遊江西</p><p>日日日東昇。日日日西落。君山一點洞庭秋。衡岳千峯倚寥廓。遠公胸次吞九江。高揭太古窺洪厖。手挽飛流濯芒屩。幻視寵辱如枯樁。向來白蓮池上華。金臺隱現凌彤霞。浩歌一曲千載下。天風撩亂吹袈裟。</p>
</div>
<div class='div-other'><a id='mulu200' />
<p class='h2'>送靈隱康首座</p><p>法法向上有一句。特地思量無覔處。忽然突出口皮邊。萬象森羅眉卓竪。東行西行天地寬。左轉右轉珠走盤。金椎揮空日月落。寶劍出匣波濤翻。透網金鱗重躍浪。回途石馬爭相向。握手威音大劫前。明投暗合看敲唱。東山之曲下水船。妙自非妙玄非玄。拈來塞斷衲僧口。破的絕勝那羅延。第一峯頭如此去。八臂那吒留不住。勘破諸方却再來。別有清風動寰宇。</p>
</div>
<div class='div-other'><a id='mulu201' />
<p class='h2'>次韻送仰山珍藏主</p><p>不然不然。如是如是。道得分明。較三十里。金烏啄破瑠璃殻。舜若多神剛發惡。當陽拶倒鐵圍山。歷劫昏衢頓昭廓。話盡山雲并海月。抹過江湘與閩浙。競誇赤驥解追風。誰信螳蜋能拒轍。斷常<span class='corr'>已</span>破談真空。二邊不立那留中。將南作北西為東。熱喝痛棒驅雷風。</p>
</div>
<div class='div-other'><a id='mulu202' />
<p class='h2'>次韻贈熈侍者</p><p>見得到。說得好。者箇事。無少老。不明自<span class='corr'>己</span>擬謾誰。纔說為人先落草。收虎尾踞虎頭。謾誇倒岳仍傾湫。提將來無有輕放過之理。撞著底是不共戴天之讎。忍辱衣慈悲室。到此總須勾一筆。平田淺草驀翻身。佛手未伸驢脚出。正覺場須彌座。把斷乾坤能幾箇。只應侍者解參禪。始信祖翁家活大。</p>
</div>
<div class='div-other'><a id='mulu203' />
<p class='h2'>送敬藏主歸永嘉</p><p>一徑直。二周遮。大藏小藏。水月空華。永嘉謾誇一宿覺。遶床振錫成聱牙。韶陽老師倒一說。覿面豈免揚塵沙。舍窄從寬。欺胡謾漢。將長較短。把髻投衙。盡情列下。別有生涯。掣動六鼇三島轉。直鈎端不在魚蝦。</p>
</div>
<div class='div-other'><a id='mulu204' />
<p class='h2'>送梓藏主北上省師南山</p><p>北山來自凌霄峯。眼光爍爍寰宇空。掀翻華藏世界海。舉措不墮言思中。電轉星飛看布武。法戰場中肝膽露。叱咤喑嗚陷虎機。倒戈卸甲河沙數。西祖傳來古鐵鉢。誰道年深少提掇。碎打零敲不足論。千里萬里橫該抹。阿師黃金臺上客。鶴貌雲樣好標格。五位君臣列正偏。三玄體用超明白。我昔始撾塗毒鼓。曳杖來尋岩下路。奮翮長驅北海風。澤毛笑指南山霧。用舍行藏各有時。此意未許常人知。青山從教映白髮。赤驥自合隨龍飛。君不見南陽老。昔日對揚曾草草。大耳驚翻眼底華。紫璘喪却衣中寶。今兮古兮爭幾何。影草不露仙陀婆。子母驀然同啐啄。金烏迸出瑠璃殻。</p>
</div>
<div class='div-other'><a id='mulu205' />
<p class='h2'>次松月翁韻送清上人</p><p>佛身無為不墮數。往復要須行大路。鐵壁銀山拶得開。四方八面無回互。沒絲毫全體露。禪之龍律之虎。苦中之樂樂中苦。清禪清禪聽我言。先天未是心之祖。</p>
</div>
<div class='div-other'><a id='mulu206' />
<p class='h2'>送現藏主</p><p>現成公案。不涉安排。一見便見早隔天涯。三世如來開眼作夢。一大藏教撒土拋沙。雪峯三登投子。九上洞山。洎乎鼇山店中。未免從頭列下。興化南方行脚。不曾撥著一箇會佛法底。逗到大覺棒頭。深明臨濟在黃檗喫棒意旨。政好掘地深埋。咄咄。如今是什麼時節。初冬暴寒。長河凍結。可行則行。當歇便歇。此事何須待人說。</p>
</div>
<div class='div-other'><a id='mulu207' />
<p class='h2'>次仰山了堂韻贈齊藏主</p><p>一大藏教破故紙。未解為人先為<span class='corr'>己</span>。眼底纔明向上機。口頭自沒閑言語。東山酸餡苦無多。嚼破方知滋味美。賢也由來固可尊。愚也如何便輕鄙。魯祖見人即面壁。俱胝見人唯竪指。隨宜施設有多門。究竟還源無別旨。一毛端上忽翻身。百億毛頭總如是。蓋天蓋地更由誰。脫體承當都在汝。</p>
</div>
<div class='div-other'><a id='mulu208' />
<p class='h2'>送國清朗藏主歸太平</p><p>大藏小藏。風高月朗。全提半提。鴈蕩天台。羅漢寺裡一年度三箇行者。真淨老子甚處得者消息來。倒一說對一說。明眼衲僧如何辯別。即此用離此用。太平寰宇迥絕疑猜。如此如此。俊哉俊哉。堪笑當年馬駒子。震威一喝聲如雷。</p>
</div>
<div class='div-other'><a id='mulu209' />
<p class='h2'>送道藏主歸蔣山</p><p>出得靈岩門。便入蔣山室。摵碎摩尼珠。乾坤黑如漆。寶公擘開十二面。僧繇閣起丹青筆。夜半放烏雞。觸著泥牛吼。正宗堂下草連天。三佛家風俱漏逗。咄。</p>
</div>
<div class='div-other'><a id='mulu210' />
<p class='h2'>次東山法兄韻送允藏主</p><p>三乘教外無能過。領略得去還仙陀。諸方豈乏斷貫索。奈此六馬追風何。見說虗名掛官府。點額曝腮多少苦。肯信深山窮谷中。別有高標繼先祖。我家大兄東山翁。玄關一擊千萬重。入泥入水寫妙偈。且可與子開青瞳。</p>
</div>
<div class='div-other'><a id='mulu211' />
<p class='h2'>前江心無言作偈。送暢藏主。來靈岩。無際仲謀和之。會余<span class='corr'>已</span>謝事。因次韻以贈</p><p>法法本圓成。塵塵自參互。當知日用中。不離寂光土。鷺池鷲嶺拋沙土。何曾說著到家句。三翁苦口力提持。密意明明元屬汝。可憐王老師。不打者破鼓。休將理事論。迥出言思處。龍兮焉用攀。鳳也何須附。海上橫行儘自由。妙德空生俱欠悟。</p>
</div>
<div class='div-other'><a id='mulu212' />
<p class='h2'>送昶藏主</p><p>真性心地藏。日用無差忒。截斷萬機先。何處尋蹤跡。透脫不過金圈金圈。吞吐得行栗棘栗棘。鐵壁銀山劈面來。箇是真人好消息。</p>
</div>
<div class='div-other'><a id='mulu213' />
<p class='h2'>次韻贈仰山繁侍者</p><p>大仰拋來圓相。慈氏豁開摟閣。透出向上玄關。總是機先妙著。千年舊話重行。萬里神光閃爍。鳥窠吹起布毛。畢竟如何領略。諸方大有明珠。只作豌豆糶却。</p>
</div>
<div class='div-other'><a id='mulu214' />
<p class='h2'>次松月法兄韻送杲上人</p><p>黑漆漆地明杲杲。丈六金身一莖草。神頭鬼面謾施呈。聖解凡情須淨掃。下自無底高無巔。毫端特地分天淵。破瓶不可作瓶事。如電久住芭蕉堅。萬里秋光連海嶠。霜清大野歸鴻呌。朗誦寒山三百篇。何待拈花發微笑。我觀古佛松月翁。老氣往往吞長虹。不知禪源倒溟渤。俱覺筆陣驅雷風。普應群機了無怠。天瑞流芳轉光<span class='corr'>采</span>。撲碎驪龍頷下珠。一粟真堪眇滄海。</p>
</div>
<div class='div-other'><a id='mulu215' />
<p class='h2'>次韻送靈隱芳侍者</p><p>國師三喚。曹溪一宿。會則白雲萬里。不會寸釘入木。支那竺國兩沒相干。四七二三有甚付屬。以一重兮去一重。湖光㶑灔山空濛。不以一重去一重。海棠帶雨燕脂紅。白髮老僧夢初覺。屋角風響聲丁東。德山之棒臨濟喝。金剛腦後添生鐵。糞掃堆邊輥出來。笑倒柴桑陶靖節。</p>
</div>
<div class='div-other'><a id='mulu216' />
<p class='h2'>送芾藏主歸翠岩</p><p>道人天馬駒。蹴蹈空寰宇。勘破主中賓。作得賓中主。信脚躍翻華藏海。日用頭頭自無㝵。眉毛落盡又重生。翠岩可怪還堪愛。怪也怪不盡。愛也愛不徹。三千里外謾多情。覿面相看政無說。無說多情誰與知。爛爛黃菊開東籬。瓦盆炊黍秋日微。清霜滿地黃葉飛。</p>
</div>
<div class='div-other'><a id='mulu217' />
<p class='h2'>送効藏主之國清</p><p>少林之曲琴無絃。一鳴一息三千箇。諸方欲和和不全。翻腔轉調徒喧闐。東山後來下水船。逸韻絕出玄中玄。節拍于今落誰邊。知音未遇還堪憐。和風吹衣陽艶天。浩興突兀三台連。石橋飛雪噴長川。豐干一笑寒拾顛。</p>
</div>
<div class='div-other'><a id='mulu218' />
<p class='h2'>送理藏主</p><p>以字既不成。八字亦不是。截斷心意識。顯示真如理。鳳臺主山頭倒卓。六月炎天洒霜雹。眼裏無筋不易窺。脚跟有路通寥廓。水就濕兮火就燥。擬究宗風須撥草。百尺竿頭舞柘枝。二三四七俱驚倒。</p>
</div>
<div class='div-other'><a id='mulu219' />
<p class='h2'>次紫擇了堂法兄示智上人韻</p><p>上既無傳。下亦無授。截斷眾流。涓滴不留。杓卜聽虗。承訛接謬。孰有智人。為物所誘。合眼作夜。開眼為晝。病入膏肓。神醫莫救。絕後再蘇。如鐘待扣。泉何盜而不飲。餌何驕而不齅。物何以而謀新。人何以而求舊。爾其索玄珠於罔象。慎毋役聰明于契詬。庶幾契心祖于先天。政不必論遙遙之華胄。</p>
</div>
<div class='div-other'><a id='mulu220' />
<p class='h2'>和仲謀兄韻送塤侍者</p><p>參底未是禪。學底未是道。真參與實悟。無好無不好。東山老祖翁。求人曾入草。日午金雞啼。非晚亦非早。握手報長廊。殊堪慰清抱。高風三百年。撫掌贈一笑。隨聲逐色漢。何處尋頭腦。道流弓冶子。箕裘應自紹。平生白雪歌。毋勞語山獠。</p>
</div>
<div class='div-other'><a id='mulu221' />
<p class='h2'>送隱侍者</p><p>向上一著。不涉言詮。會即便會。擬即招愆。若是本分人。愁甚本分事。當知佛與祖。盡從者裡去。拈須彌山。秤作二兩。東山老漢。可殺生獰。用黑豆法。換人眼睛。松源聵翁更不覩是。一絲一糝去不盡。動即遭他神鬼領。說妙談玄太可憐。馬後驢前恣馳騁。快須剪斷五色索。騰身坐斷千聖頂。阿呵呵。會也麼。古今天地。古今山河。晝明夜暗。日暖風和。一曲高歌歸去好。擘開千嶂入煙蘿。</p>
</div>
<div class='div-other'><a id='mulu222' />
<p class='h2'>送淨慈明藏主</p><p>宗門有體復有用。後以智㧞先定動。棒頭五岳落崢嶸。喝下千江乾洶涌。即今拈却棒與喝。全與何妨亦全奪。戴角擎頭與麼來。幾箇死中能得活。維楊道友真倔奇。一大藏教難羇縻。揭開宗鏡照塵剎。炯炯璧月揚清輝。昨宵為我留一宿。話到無言心自足。撥轉船頭歸去來。斷絃誰把鸞膠續。</p>
</div>
<div class='div-other'><a id='mulu223' />
<p class='h2'>送廣藏主</p><p>佛法遍在一切處。何曾覔得芥子許。一芥子許不可得。遍一切處俱昭著。天之高地。之廣。日月星辰明朗朗。狸奴白牯念摩訶。妙德空生剛鹵莾。有照有用。有罰有賞。七棒對十三。幾人知痛痒。他日孤峯正令行。會須揭此毗盧藏。</p>
</div>
<div class='div-other'><a id='mulu224' />
<p class='h2'>送遠藏主歸省白鶴雪心</p><p>道無方。行者未易窺其疆。脚跟不動忽蹈著。誰謂近在眉睫旁。雖近而遠遠而近。至無所至那容量。春<span class='corr'>已</span>過日正長。入夏更覺南風凉。八紘雲收宿雨霽。一目萬里天蒼蒼。道人昨日離錢唐。今秋又云歸故鄉。阿師禪心瑩如雪。真與松月爭明光。往來不往來。是藏不是藏。除却南泉王老師。一曲清歌有誰唱。</p>
</div>
<div class='div-other'><a id='mulu225' />
<p class='h2'>贈模藏主</p><p>打破鏡來相見了。一輪杲日當空耀。三世如來不出頭。五千餘卷何從討。不權不實非偏圓。教外所以稱單傳。少林直指早成曲。瞎驢滅却方超然。道流頂門三眼正。草偃風行看號令。堪悲堪笑老瞿曇。昨日定兮今不定。</p>
</div>
<div class='div-other'><a id='mulu226' />
<p class='h2'>送皓藏主</p><p>我師休居。不師其道。不師其德。不師其當默即語當語即默。不師其生擒周金剛。活捉白拈賊。惟無所師而師之。畢竟何如。豈不見。白雲老祖曾有言。一文大光錢。買得箇油糍。喫向肚裡了。當下便不飢。又誰管你南天台北五臺。清凉山中萬菩薩。引得長汀老子拍手笑咍咍。咄。</p>
</div>
<div class='div-other'><a id='mulu227' />
<p class='h2'>送慶侍者之淨慈</p><p>大千總是如來藏。宗鏡高懸空萬象。赤梢一躍透龍門。平湖漲起千尋浪。老僧急卷袈裟角。看汝青天飛雪雹。朝生便是鳳皇兒。笑倒松頭千歲鶴。</p>
</div>
<div class='div-other'><a id='mulu228' />
<p class='h2'>次韻送僧歸蜀</p><p>行甚驢脚馬蹄。惹起千疑萬疑。要識本來面目。好看秋月揚輝。多少黠兒落節。重來眼上安眉。著衣方堪禦冷。畫餅豈可充飢。拶破劍門關子。回頭日在松西。</p>
</div>
<div class='div-other'><a id='mulu229' />
<p class='h2'>次育王雪窻韻贈印書記</p><p>一句子。龍無龍。總拈却。稱長雄。灼然不墮言思中。單非隻兩非二。老胡打失當門齒。妙彈無絃誰賞音。還我東山左邊底。最卓犖端尋常。毫毛豈足論短長。拶著三關應手破。海印湛湛涵秋光。跨三賢超十哲。頂門別有通天穴。滿肚文章一字無。賊面似人人似賊。</p>
</div>
<div class='div-other'><a id='mulu230' />
<p class='h2'>送淨慈拱藏主再參前蔣山正宗</p><p>經頭一字無人識。作者相逢拱而默。懸河四辯一時乾。八萬法門空寂寂。湖天雨足凉氣浮。翠波蕩漾風颼飂。語默商量不到處。柳岸數聲黃栗留。剔起眉毛眼如月。老我何須更饒舌。東歸會見鍾山翁。自有生機為君說。</p>
</div>
<div class='div-other'><a id='mulu231' />
<p class='h2'>次韻送洽侍者</p><p>接響承虗真浪受。大丈夫兒還肎否。便請從頭放下休。不然且向東西走。今年<span class='corr'>已</span>過還明年。祖意的的教誰傳。三喚三呼絕消息。未必落在空王前。南堂老比丘。有口不說禪。饒你領得去。且不涉語言。咄。如斯舉唱涴心田。須信壺中別有天。</p>
</div>
<div class='div-other'><a id='mulu232' />
<p class='h2'>贈操栢庭</p><p>趙州說禪真逸格。人問西來指庭栢。坐令門戶生清風。豈唯體用超明白。突出楊岐尤傑特。栗棘金圈亂抱擲。弄蹄驢子快騰驤。蹈碎乾坤了無跡。兩翁不作知幾年。靈山一會還依然。剔起頭陀笑華眼。攢峯峭壁開青蓮。春滿江南又三月。柳絮漫天作飛雪。為君傾盡此時心。昔也不來今不別。</p>
</div>
<div class='div-other'><a id='mulu233' />
<p class='h2'>送杲藏主</p><p>百丈再參遭熱喝。黃檗聞之驚吐舌。正宗滅向瞎驢邊。衲僧有口難分說。慈明易服歸汾陽。風餐水宿何皇皇。孤標㧞俗三百載。高義乃復摩穹蒼。不顧危亡何太錯。虎頭截得蒼龍角。蹈著鴛湖徹底乾。萬里秋空飛一鶚。</p>
</div>
<div class='div-other'><a id='mulu234' />
<p class='h2'>韻碩藏主</p><p>一大藏中無法說。道人慎勿生枝節。少林直指早成紆。我也安能更饒舌。千葩萬卉方爭春。出頭天外今何人。壁立萬仞轉身句。一蹴大地無纖塵。竪抹橫該君自看。寂兮寥兮光爛爛。百鍊金為繞指柔。直須再入紅爐鍛。</p>
</div>
<div class='div-other'><a id='mulu235' />
<p class='h2'>送慧藏主歸上江。兼來能仁清懶圓通約之歸宗玉嶼</p><p>以戒為身。以慧為命。演出演入。無少無剩。開口便吞三世佛。嚼碎虗空吐出骨。虎頷編須未作家。兔頭戴角方奇倔。我有一句在汝邊。白雲堂下波粘天。圓通不開生藥鋪。頭陀石被莓苔纏。</p>
</div>
<div class='div-other'><a id='mulu236' />
<p class='h2'>送錫藏主自大仰東還寧親</p><p>辭親依師年尚少。辭師寧親豈容老。父母師僧兩不違。孝順端稱古皇道。白雲孤飛海天碧。岸柳江梅得春早。我亦有親當一歸。斑衣兒啼笑絕倒。出家終無在俗理。懽笑幾何還懊惱。悲歡本自無根蔕。情愛牽纏苦懷抱。要須揭起大圓鏡。愛垢情塵俱一掃。只今非往昔非來。覺慧發光明杲杲。以此報師師謂然。以此報親親謂好。萬機休罷到家鄉。一體無分是僧寶。</p>
</div>
<div class='div-other'><a id='mulu237' />
<p class='h2'>先保寧和尚送宣維那偈。弘藏主求和</p><p>昨夜虗空都撲落。天明火中尋得雹。威音那畔訪知音。曹溪撞著一宿覺。大都說話不倒邊。折筯攪動蒼龍淵。擊碎驪珠亦閑事。坐看平地波黏天。亘古亘今唯有此。欲觀前人先所使。擡眸何處討三賢。舉步等閑超十地。此宗此宗須自得。自得不借他人力。同鍋喫飯共床眠。肝膽到頭成異域。休居唱出南堂酬。毗盧藏裡堪遨遊。萬法不能為伴侶。孤月自解隨三舟。</p>
</div>
<div class='div-other'><a id='mulu238' />
<p class='h2'>送雪竇良藏主</p><p>妙高臺上雲。錦鏡池中月。清影落人間。孤光滿寥泬。四十九年說不到。老猿啼斷中岩曉。草中逸出睡菸菟。驚起二靈行鳥道。</p>
</div>
<div class='div-other'><a id='mulu239' />
<p class='h2'>送萬壽真藏主遊台鴈</p><p>台山鴈山高且寒。五月六月飛氷湍。山形杖子既在握。探賾自可資遊觀。危峯爭為寶幢立。線路或作羊腸蟠。不知應真說何法。但見花雨飛漫漫。何如撥轉毗盧藏。一道神光吞萬象。掀翻海岳更無倫。隔靴豈用拳抓痒。</p>
</div>
<div class='div-other'><a id='mulu240' />
<p class='h2'>行可出先保寧贈偈求和</p><p>樹提婆宗。結衲僧舌。龜背刮毛。針頭削鐵。觸著人我無明。討甚法喜禪悅。三冬枯木滿林華。九夏炎天連地雪。作家還我老玄沙。解道靈雲曾未徹。磊磊落落處大段周遮。忉忉怛怛時不消一掣。萬機休罷而千聖不携兮。內空外空內外空。逼蛇化龍而尅期取證兮。一月二月三四月。</p>
</div>
<div class='div-other'><a id='mulu241' />
<p class='h2'>送法喜滅宗</p><p>威音<span class='corr'>已</span>前無授受。釋迦枉落然燈後。鷲嶺拈華謾泄機。少林得髓爭呈醜。黃梅夜半築底錯。老盧把住元非惡。可憐馳逐天下人。接響承虗都不覺。道人且喜相忘久。來去不妨空兩手。邁古超今豈等閑。奪食驅耕咬猪狗。君不見。當年臨濟辭黃檗。禪板拈來與燒却。正宗滅向瞎驢邊。草裡鐵蛇頭戴角。</p>
</div>
<div class='div-other'><a id='mulu242' />
<p class='h2'>次韻贈思侍者</p><p>渡水穿雲訪師友。朝談天台暮賢首。<span class='corr'>己</span>躬下事合如何。拶著人人少知有。未善參詳聽我言。只者如今誰動口。彼此僧中大丈夫。何用隨人脚跟走。東山頂上闊著步。玉几峯前展雙手。撥開萬象見全身。截斷群機示真吼。小根那敢妄摶量。佛祖始堪論授受。金鴨香銷錦繡帷。地戶天門俱脫臼。</p>
</div>
<div class='div-other'><a id='mulu243' />
<p class='h2'>贈南宗</p><p>南宗密印傳來久。十聖三賢不知有。拽轉虗空背面看。錦縫重重貫牛斗。棒頭曷下明真機。德山臨濟還堪悲。脫窠裂臼領得去。風飛雷厲方相宜。我是乾坤無事客。驗盡銅頭并鐵額。朅來拋向大湖中。一枕高眠真上䇿。</p>
</div>
<div class='div-other'><a id='mulu244' />
<p class='h2'>用本覺楚石韻贈怡雲屋</p><p>楊岐石窓好尊宿。襟度潭潭如廈屋。舉措彌增佛祖光。行藏廣布人天福。贊成宏智匡慈明。等是鷲峯親付囑。斷絃妙在鸞膠續。與吾一鼓雲門曲。高山流水少知音。白雪陽春和何速。楚翁平生五鳳樓。無媿大悲千手目。我去靈岩三載回。喜見雕甍起平陸。柱石端為不世資。棟梁豈是尋常木。主伴能操不二心。今古還同一機軸。如風從虎雲從龍。似地擎山石含玉。大匠固知無棄材。善賈何曾有停蓄。撮將大千為粒粟。體亦足兮用亦足。用亦足。羅湖不生誰可錄。</p>
</div>
<div class='div-other'><a id='mulu245' />
<p class='h2'>贈無為道者</p><p>歸峯道者稱無為。傲睨物表超希夷。有時分身徧塵剎。直與佛祖爭驅馳。佛祖何先我何後。為而不為終傑斗。夜升兜率晝閻浮。問著時人罕知有。多少疑眸覷破壁。兀兀堆堆守空寂。到頭不會轉身句。如此修行有何益。要識無為聽吾說。孤蟾冷浸千江月。波波頓現是尋常。處處相逢元不別。我心與月同虗閑。照天照地相循環。光境俱忘照自寂。一聲鶴唳來雲間。</p>
</div>
<div class='div-other'><a id='mulu246' />
<p class='h2'>次石佛元菴韻送聚維那之龍河</p><p>新昌石佛聞名久。無邊剎海毫端有。九霄雲外現全身。萬仞峯頭垂隻手。眾生顛倒難教化。往往東行却西走。佛也由來不奈何。我又如何開得口。道人袖裏黃金椎。自堪殞碎魔軍首。妙用靈機苟現前。不妨觸處為真吼。君不見。龍潭老人吹滅燈。光射七星并八斗。子也親承石佛來。不知石佛曾言否。更從言外訪知音。眼中何處存妍醜。黑暗女與功德天。有智主人俱不受。南堂與麼老婆禪。未必七分能搆九。</p>
</div>
<div class='div-other'><a id='mulu247' />
<p class='h2'>送輿藏主歸省保福一菴法兄</p><p>即心即佛與麼住。狸奴倒上菩提樹。非心非佛與麼去。生鐵秤錘被蟲蛀。松華為食蓮為衣。懸崖峭壁何巍巍。把定牢關欠活脫。放開線路終相宜。藏主近前出隻手。撿動金毛師子吼。若問靈岩事若何。黑黑明明三八九。</p>
</div>
<div class='div-other'><a id='mulu248' />
<p class='h2'>和仲謀韻贈舟維那</p><p>噓一噓吹一吹。脚跟不點地。鼻孔大頭垂。全身入草處。打失兩莖眉。聲前非聲。布漫天之鐵網。色後非色。揚徧界之風漪。或喑嗚而叱咤。或顧盻以踟蹰。高來卷舒方外。俊處頴脫囊錐。沙場百戰氣浩浩。太華一擲空巍巍。作家相見有縱奪。千聖向上無鉗鎚。覺天之日忽<span class='corr'>已</span>墮。魯陽之戈誰與揮。馬祖堂前再參句。妙峯孤頂清霜飛。一喝果然聾兩耳。大唐國內無禪師。</p>
</div>
<div class='div-other'><a id='mulu249' />
<p class='h2'>送珍上人回鄉</p><p>從門入者。不是家珍。百草頭上。覔得全身。拈一放一有甚好。出此沒彼徒因循。衲僧拄杖六七尺。敲風打雨驚天人。手面靈機絕思筭。頂門正眼無踈親。出生父母只者是。凌滅佛祖超常倫。蹈著石橋成兩截。一聲喝散千峯雲。</p>
</div>
<div class='div-other'><a id='mulu250' />
<p class='h2'>次仙岩仲謀韻贈堯上人</p><p>究<span class='corr'>己</span>明宗自為䇿。何用迢迢遠相索。未離歐阜早差池。蹈破吳雲轉懸隔。君不見。月兮不待風而凉。又不見。日兮不待火而赫。要知生佛兩同源。合信曹溪無正脉。窮玄微善探賾。烏本非玄鵠非白。無明煩惱是真如。虎穴魔宮總安宅。英俊流終逸格。九萬扶搖方展翮。塵沙劫海剎那間。百億乾坤一毛窄。敲東擊西。喚叔作伯。阿剌剌。透網金鱗遭點額。</p>
</div>
<div class='div-other'><a id='mulu251' />
<p class='h2'>雪菴瑾和尚偈禪者求和</p><p>眼中之句句中眼。眨上眉毛還不見。有時提起金剛王。有時獨弄無文印。神仙祕訣誰堪傳。劫外日月壺中天。太白山頭燄爐雪。鼈鼻徑把長蛇吞。</p>
</div>
<div class='div-other'><a id='mulu252' />
<p class='h2'>送蔣山淵維那歸蜀</p><p>道人曾見三佛來。桶篐脫處心眼開。回首成都一萬里。峽流春漲爭喧豗。君不見。德山老漢初出蜀。未戰全鋒先剉衂。那堪夜參吹滅燈。從茲不唱還鄉曲。拈得拄杖獰如龍。訶佛罵祖鞭雷風。如今叢林無此翁。作偈且送淵性空。</p>
</div>
<div class='div-other'><a id='mulu253' />
<p class='h2'>送敏侍者</p><p>訥於言。敏於行。參方且要求宗匠。即今海內誰可師。之子行行好尋訪。汝不見。嘉禾古有雲門翁。手面一著驅雷風。顧鑑機先重遭撲。電光石火從怱怱。東山顛佛果瞎。特地分身徧塵剎。金雞拍翅一聲啼。便解人前施孟八。</p>
</div>
<div class='div-other'><a id='mulu254' />
<p class='h2'>示中上人</p><p>我此法門中。大本在見性。一見一切見。如臨大圓鏡。穠纖既可鑑。本末自澄瑩。迷時聖是凡。悟後凡為聖。迷悟兩超越。聖凡同響影。廓然洞無疑。參學事<span class='corr'>已</span>竟。</p>
</div>
<div class='div-other'><a id='mulu255' />
<p class='h2'>次韻贈善上人閱經</p><p>一大藏教。五千餘卷。剎剎全彰。塵塵頓現。耐重撲倒金剛神。釋尊不坐空王殿。高來低應。谷響泉聲。暗合明投。神彩鬼面。爾既擔枷過狀。我則據款結案。機先領旨。討甚仙陀。格外明宗。早不著便。除是本色流。一見即便見。咄咄咄。還知麼。直須斬釘截鐵。輙莫綴齒粘牙。不涉安排。群機普應。現成受用。毫髮無差。兩手擎來。耳朵中堪容四大海。寸絲不掛。眼睛裡可著恒河沙。揭開摩竭。靠倒毗耶。天上人間有此沒量大漢。騎聲蓋色實謂妙不可加。會則目前包褁。不會別立生涯。熱即取凉寒向火。飢來喫飯困來茶。</p>
</div>
<div class='div-other'><a id='mulu256' />
<p class='h2'>次韻示僧道舍人</p><p>我此一宗。不立文字。四七二三。如水傳器。欲得親切。去却藥忌。匪學而能。匪行而至。俱胝一指。大士千臂。知是妄覺。不知無記。決要完全。直須打碎。是頭頂天。是脚蹈地。父子主恩。君臣主義。辨色分香。有眼有鼻。可進則進。可退則退。能使於物。不為物使。凡聖兩忘。自他兼利。咨爾僧道。固爾初志。念茲在茲。圓成覺智。爾本無求。我亦無示。廓然現前。非言非意。宜善護持。毋自輕易。</p>
</div>
<div class='div-other'><a id='mulu257' />
<p class='h2'>送曙藏主</p><p>道人信宿來禾城。三反無覔南堂處。乃知善財參德雲。七日之間亦如是。德雲不離妙峯頂。山僧豈出南堂裡。中途百念忽頓息。白鳥蒼煙盡知<span class='corr'>己</span>。握手一笑載以歸。尋得匡床倒身睡。明朝欲唱還鄉曲。睡起先求贈行句。我觀汝昔元不來。今也何為却言去。不來不去兩俱捐。故國清風半帆耳。山僧為人無實法。汝也臨機好看取。更說甚麼雪峯老漢九上洞山三登投子。撿點將來。政是黑山下鬼窟裡活計。直饒鼇山店上盡底掀翻。何異鄭州出曹門。遠之遠矣。咄咄咄。住住住。歸向扶桑更那邊。別有光明蓋天地。</p>
</div>
<div class='div-other'><a id='mulu258' />
<p class='h2'>贈徑山經侍者</p><p>百尺竿頭進一步。一步超越河沙數。平田淺草驀翻身。幾箇解分泥水路。荒郊雨後泥水多。在江滿江河滿河。老農晨興錫苗草。作勞群起高聲歌。赫日炎炎燒碧漢。喜有風生楊柳岸。道人不憚泥水深。矻矻通身流白汗。入門一見忘主賓。道義篤切情彌親。話盡山頭十年事。如夢如幻如浮雲。坐到水乾泥亦去。雪車往往羅氷柱。金鴨香銷意自閑。別有嘉聲繼先祖。</p>
</div>
<div class='div-other'><a id='mulu259' />
<p class='h2'>贈淨慈戩藏主</p><p>一大藏教永明旨。山色湖光照窻几。永明宗旨一大藏。梵語唐言提不起。碧海紅塵貼日飛。牛胎生得香象兒。蹈碎乾坤無朕跡。大悲千眼焉能窺。天台道流何卓犖。未言先領俱昭廓。丹山鸞鳳九苞文。祥麟只有一隻角。</p>
</div>
<div class='div-other'><a id='mulu260' />
<p class='h2'>示靈隱景岩藏主</p><p>是大法藏。不涉名言。衲僧日用。諸佛本源。豈唯智者。親見靈山一會。儼然未散。即今老僧與汝同處普光明殿。揖舍那尊。把斷要津。不通凡聖。掃除露布。迥脫根塵。咄。珍重橫肩鐵拄杖。莫教築碎破沙盆。</p>
</div>
<div class='div-other'><a id='mulu261' />
<p class='h2'>送來維那參松月翁</p><p>真淨界中無一法。畢竟度河須用筏。幡竿尖上驀翻身。誰管石頭行路滑。浩然一月千江心。松風正奏無絃琴。八紘雲靜夜氣肅。老龐不作誰知音。子欲參玄宜撥草。桶底脫時方是了。袖裡金鎚影動搖。家家門首長安道。</p>
</div>
<div class='div-other'><a id='mulu262' />
<p class='h2'>送壽藏主東歸</p><p>扶桑道人來自東。一舉九萬乘天風。探珠不入沙竭宮。十年蹈徧中華中。中華之中何所遇。白日西飛水東注。始看楊花作雪飛。還驚白雪如飛絮。大華磔裂黃河乾。<span class='corr'>己</span>躬下事何顢頇。掀翻大藏五千卷。一句未始曾開端。驀然來見南堂老。萬種千般俱一掃。曠劫無明當下消。先師公案登時了。明窻之下下一榻。百尺竿頭恣騰蹈。外道天魔總倒戈。龍泉太阿初出匣。明朝歸去楞伽巔。順風依舊三日船。親朋有問本參事。向道晨朝熱水洗面。脫下脫襪打眠。畢竟如何。咄。神仙祕訣。父子不傳。</p>
</div>
<div class='div-other'><a id='mulu263' />
<p class='h2'>洞庭謠送本藏主</p><p>東洞庭西洞庭。七十二點浮螺青。凉風吹衣日色薄。白浪遠接天冥冥。盧公高臥歲月老。今古有誰同此道。涵空閣上豁雙眸。長嘯一聲欣絕倒。掛角羚羊本無跡。之子何須苦尋覓。翠雲不動石屏閑。岸蓼汀花弄秋色。壯遊豈是耽奇勝。仰止先宗作龜鏡。隔江相喚解知歸。堪與虗空安把柄。</p>
</div>
<div class='div-other'><a id='mulu264' />
<p class='h2'>台鴈謠送景侍者</p><p>台山青鴈山青。千朵萬朵矗矗攢高冥。橫空石梁闘雪瀑。飛流濺沫。往往散作銀河星。潛奇毓秀狀不盡。坐殺五百一十六箇聲聞僧。嗟予生緣在其下。兩脚未暇躋崚嶒。上人從何來。便欲舒幽情。攀蘿陟磴到絕頂。俯視萬象無逃形。願言學道亦如此。探賾理窟開玄扃。吸乾佛海。掀翻祖庭。使夫寒拾撫掌。詎那服膺。庶幾懸天心之寶月。朗劫外之真燈。苟不然者。又何必陋燕雀誇雲鵬。而與世俗同愛憎。</p>
</div>
<div class='div-other'><a id='mulu265' />
<p class='h2'>廬山謠送迪首座</p><p>廬山橫截九江口。五老崢嶸欲哮吼。曉風吹斷香爐煙。玉龍噴雪飛晴晝。遠公向來栽白蓮。社中人物何超然。山靈勒回俗士駕。勝地盡囑西方僊。陶令攢眉真自咈。夜郎有意嗟乾沒。還丹浪說透瓶香。到頭莫換凡夫骨。我生元是山中僧。別來轉眼三千齡。此日因君話疇昔。陡覺秀色盤空青。盤空青可攬結。清淨之身廣長舌。一笑掀翻九疊屏。摩訶衍法非言說。</p>
</div>
<div class='div-other'><a id='mulu266' />
<p class='h2'>杯渡尊者祥雲菴偈珩琅渺首座求和</p><p>十行十住十回向。杯渡老人常實相。阿惟越致等妙覺。壽命光明無有量。佛佛境界體性同。隨說而行自非強。雙溪鐵牛喫一椎。等閑吞却嘉州象。百千如來咸助喜。頻伽盛空滿相餉。登高望遠意自殊。祥雲翠結瓊林上。</p>
</div>
<div class='div-other'><a id='mulu267' />
<p class='h2'>珩琅一關法兄用前韻見招因答之</p><p>三千里外遙相向。弟兄孰謂無心相。毛端涌現寶王剎。胸次政餘吞海量。工夫<span class='corr'>已</span>到應從容。道力未全安可強。昔年杯渡今再來。截流顧盻真香象。瓷罌滿貯黑石蜜。妙語緘題遠分餉。暮年只合赴嘉招。劇談抵掌雲巢上。</p>
</div>
<div class='div-other'><a id='mulu268' />
<p class='h2'>蘆圌室歌<span class='note-inline'>(并序)</span></p><p>杯渡尊者。應跡宋朝。神異非一。常荷蘆圌而行。至廣陵。赴李氏齋。置圌中庭云。四天王福爾家。李欲移圌。數人莫能舉。有竪子窺圌中。四小兒長數寸。齋訖提之而去。又赴兖牧劉與伯招。伯令舉圌來視。數十人亦不勝。伯即之。惟破衲木杯耳。宣慈濟西竺蘭若。尊者所居也。住山熈菴春公。欲剏丈室。榜以蘆圌。不遂而終。囑其徒智明誼上人為之。逾年而成。厥孫渺師。求余題復和尊者祥雲菴偈韻。并敘其大略。使刻之云。</p>
<p>挈箇蘆圌來復往。大似全無大人相。看渠坐斷珩琅峯。脫盡凡情超聖量。四王虎踞圌之中。感應道交何木強。掀翻海岳驗行蹤。蹈碎乾坤無影象。下載清風木作杯。上方鉢飯人爭餉。智明作室吾作歌。大書蘆圌榜其上。</p>
</div>
<div class='div-other'><a id='mulu269' />
<p class='h2'>妙乘舟歌<span class='note-inline'>(并序)</span></p><p>妙乘舟。前御史蒼山之泛宅也。治書廉公亮榜其額。金山即休為之頌。曹溪月翁為之敘。可謂具美。猶以為不足。來徵余言。不得<span class='corr'>已</span>。謂之曰。真性吾舟也。願智吾水也。六度萬行吾帆檣篙舵也。吾乘之而游乎三界之海。流行坎止。惟意是適。是非之風不得驚。寵辱之渦不得溺。內無珍異以起盜者之心。外無聲色以動觀者之議。人方拘拘。我獨浩浩。人方戚戚。我獨怡怡。誦華亭載月之章。樂鄂渚煙波之趣。不住彼此。不著中流。而錦鱗赬尾。或有所遇。不亦妙甚矣夫。又何必東拂弱水。西掠流沙。南放炎海。北極玄溟。浪為無益之游。而蕩無所歸哉。系之以歌曰。</p>
<p>天地浩蕩兮放吾之舟。萬化無息兮乘之以游。返吾心兮復吾性。廓然大通兮餘將焉求。罷釣收綸兮華亭船子。呈橈舞棹兮鄂渚岩頭。嗟余生兮季世。所不見兮前脩。開帆捩柁以力追之兮。慨情緒之繆悠。豈無清風朗月以壯吾之趣兮。曾何塵勞妄想之未休。匪殘山剩水之可愛兮。自無意於公侯。有超宗異目之開士兮。固宜衝寒冒暑而激揚唱酬。殆將濕心浴德於清凉之池兮。<span class='corr'>采</span>芙蕖於芳洲。雖薄俗昏墊終莫我知兮。亦庶免漱石而枕流。渺江漢之無際兮。當不限余之去留。惟歲寒之高義兮。尚或慰乎寂寥之秋。</p>
</div>
<div class='div-other'><a id='mulu270' />
<p class='h2'>止止軒贈張君茂</p><p>君茂作軒名止止。止其所止。毋乃是。要知真止初不然。止無所止方通理。疏之所以明其元。泥之所以塵勞起。漆園老吏豈解事。虗空生白謾自喜。若能轉物即如來。自然躍出虀甕裡。六窻寥寥秋月明。山長海闊天冥冥。漁歌斷續蘆華汀。止止於此將忘情。</p>
</div>
<div class='div-other'><a id='mulu271' />
<p class='h2'>半山古原作嚥居牓曰信菴。因璉藏主來徵偈</p><p>偉哉信菴能自信。古聖今賢同一印。盤結孤峯豈等閑。棒頭喝下無生忍。覺城東際信不及。走遍南方無處立。彈指聲中得路歸。法界重重曾頓入。一念不起無浮漚。廓然三際空悠悠。萬仞崖前布鐵網。九重淵底拋金鈎。君不見。汝家開山真淨翁。邁往之氣凌長虹。一生善弄大旗鼓。力排戲論恢真宗。公作信菴吾作偈。落落風規宛然在。謝墩吞却寶珠峯。還放秦淮東入海。</p>
</div>
<div class='div-other'><a id='mulu272' />
<p class='h2'>竹堂贈琦藏主</p><p>竹間著此半間屋。夢中盡是鈞天曲。覺來宴坐寂不動。但見繞簷排翠玉。風蔌蔌雨蔌蔌。月色天光蕩心目。神也清骨也清。八萬四千毛竅俱通靈。君不見。東坡道人鐵拄杖。敲空有時能作響。不問人家與僧舍。脚頭到處成真賞。又不見。當年香嚴老古錐。等閑一擊忘所知。潑天富貴赤骨律。卓錐無地良堪悲。如來禪祖師意。劈箭機鋒建瓴水。百尺竿頭掉臂行。劄定乃兄三尺觜。</p>
</div>
<div class='div-other'><a id='mulu273' />
<p class='h2'>芥室贈靈藏主</p><p>道人一室如一芥。大小輪圍無不在。中有百億須彌盧。圍繞無邊香水海。一室既爾百室同。千差萬別俱圓融。毛端寶剎乃其戲。似水入水空藏空。君觀見行三昧事。諸佛眾生本非二。聖凡情盡體如如。是則名為不思議。踈簾高卷心境閑。團蒲曲几安如山。光風霽月相回環。孰謂此地非人間。</p>
</div>
<div class='div-other'><a id='mulu274' />
<p class='h2'>煑雪齋贈壽首座</p><p>道人不烹龍。道人不炮鳳。道人兀坐深齋中。爛煑雪團充法供。一飲毛孔生清風。再飲肌骨氷玲瓏。東土西乾接手句。玉應未了仍金舂。品字柴頭春滿室。紅麒麟誰敢輕觸。後夜夢升兜率宮。覺來床上伸雙足。</p>
</div>
<div class='div-other'><a id='mulu275' />
<p class='h2'>靜趣軒</p><p>保安招提古城裡。法師作軒名靜趣。一心不動萬機閑。三際泊然如止水。軒前脩竹參天綠。竹下清池浸寒玉。妙談般若本無言。安用琅函五千軸。好風吹折芬陀利。權實同時盡昭著。靜猶不立趣何存。未入此軒須瞥地。</p>
</div>
<div class='div-other'><a id='mulu276' />
<p class='h2'>大樹軒</p><p>老禪作軒臨大樹。樹下栖禪真得趣。直將大樹牓禪軒。千里求余寫禪句。問君此樹何年栽。綠雲窣地青崔嵬。長天不放日月下。挾座只驚風雨來。一道陰凉同濟北。空盡勞生心意識。六十蒿枝痛未伸。再思一頓何從得。</p>
</div>
<div class='div-other'><a id='mulu277' />
<p class='h2'>聽夢樓</p><p>百尺樓頭展雙足。一枕黃<span class='corr'>粱</span>午炊熟。江城五月落梅華。舉世真成蓋蕉鹿。者一曲那一曲。天鼓希聲斷還續。閉一目開一目。起來更把身翻覆。三際寥寥萬境閑。六用門門總休復。大原何有建隆眠。永嘉謾向曹溪宿。風流輸與老溈山。二子神通良不俗。面湯纔去手巾來。一椀釅茶濃似粥。</p>
</div>
<div class='div-other'><a id='mulu278' />
<p class='h2'>環翠樓</p><p>道人高居環翠樓。筠窻面面山光浮。白雲朝飛宿雨霽。甘露夜注青玉甌。長林乘風怒濤吼。當暑忽復如清秋。金經琅琅華藏海。公案了了蒲團頭。童子南詢<span class='corr'>斂</span>念入。彈指千劫何悠悠。東歸未盡若耶興。尚可為子聊一遊。</p>
</div>
<div class='div-other'><a id='mulu279' />
<p class='h2'>聽松堂</p><p>風來松韻清。風去松韻停。松堂得松韻。六月生清氷。重陰覆瑤席。時作韶鈎鳴。世無寒山子。好在誰解聽。我欲呼朱絃。和此大古音。忽聞深㵎泉。悠然契吾心。</p>
</div>
<div class='div-other'><a id='mulu280' />
<p class='h2'>空空室</p><p>道人一室如懸磬。榜以空空頗相稱。忽然突出三萬二千師子床。攝入毫端無少剩。謂之有。佛面等閑成百醜。謂之空。帝珠寶網光重重。空而不空。有不有。象王回旋師子吼。白戰將軍不用兵。太平天子垂雙袖。㖿嗚咿誰與知。水晶簾外天華飛。兩頭白牯脚蹈拍。三面狸奴舞柘枝。</p>
</div>
<div class='div-other'><a id='mulu281' />
<p class='h2'>歸雲亭</p><p>作亭竚歸雲。雲歸宛亭亭。道人本無心。澹與雲相應。夾徑樹嘉木。沿溪羅翠屏。人閑境逾寂。雲白山自青。看山坐亭上。披雲濯清泠。</p>
</div>
<div class='div-other'><a id='mulu282' />
<p class='h2'>綠雲軒</p><p>長松翠竹當軒窻。奇峯削玉摩穹蒼。綠雲隔日南薰凉。竺墳魯誥堆滿床。道人深居萬慮忘。知見散作毛孔香。客來問法呼煑湯。一試車聲繞羊腸。</p>
</div>
<div class='div-other'><a id='mulu283' />
<p class='h2'>朴菴贈華侍者</p><p>朴菴朴菴求我歌。時之不古如朴何。窮奢極侈世所尚。懷貞抱素無乃訛。朴菴朴菴聽我語。羲皇上人葛天氏。有耳不聞絲竹音。有眼豈知軒冕貴。低可穴兮高可巢。蓋頭何處無莖茅。汙樽杯飫本自足。蕢桴土鼓焉用教。歲晚忽然情偽作。七竅崩分混沌鑿。有時拔劍斬風輪。驚起泥牛鬪折角。我歌此歌居莫嗤。大空小空渠得知。萬事到頭難準擬。早來百鳥䘖花去。</p>
</div>
<div class='div-other'><a id='mulu284' />
<p class='h2'>止堂贈運侍者</p><p>止堂止堂求我歌。三請不止如止何。不若如今便休去。免教平地生風波。止堂止堂聽我語。川之方增豈得<span class='corr'>已</span>。倒流三峽迷九淵。崩騰澄渟皆此水。動兮靜兮誰所作。卷兮舒兮亦昭廓。寥寥虗室生白光。落落靈機洞靈覺。動相元無安有止。尤搓茅繩縛山鬼。銅沙羅裡滿盛油。坐斷乾坤只者是。靜相亦無安有動。百華競作春風夢。東山家燕此時開。囉囉招兮囉囉送。我歌此歌清夜闌。萬籟閴寂神思閑。何人披雲發長嘯。一聲迸落千林間。</p>
</div>
<div class='div-other'><a id='mulu285' />
<p class='h2'>承天毅首座號木翁。松月翁更曰剛中。求正於余。余曰。剛中其字也。木翁其號也。為說歌曰</p><p>阿翁胡為事木訥。口不能言意奇倔。一機截斷凡聖情。裂石崩崖露風骨。松月見之呼剛中。諸方見之稱木翁。一為其字一為號。落落總可魁群公。君不見。牟尼化身千百億。多少嘉聲振金石。兩元非異一非同。究竟真成白拈賊。</p>
</div>
<div class='div-other'><a id='mulu286' />
<p class='h2'>獨木贈林侍者</p><p>臨濟樹只一株。蓋天蓋地曾無遺。閻浮金光耀日月。無晝無夜香風吹。三伏茫茫洒氷雪。徧身毛孔清凉徹。五濁炎氣悶殺人。惆悵無因為伊說。</p>
</div>
<div class='div-other'><a id='mulu287' />
<p class='h2'>獨峯贈昂侍者</p><p>千山萬山橫玉案。一點青螺出天半。白雲不作雨聲乾。只有鳴禽自呼喚。何人坐斷最上頭。眼空四海無春秋。碧落紅塵兩懸絕。菜葉莫遣輕隨流。壓破坤維鎮南極。五岳要齊齊不得。徑須推倒葛藤樁。免使天華惹衣裓。</p>
</div>
<div class='div-other'><a id='mulu288' />
<p class='h2'>無生贈度藏主</p><p>無生道人來自何。繾綣求我無生歌。生既元無歌豈有。撥火為子揚清波。君不見。覺海澄圓一漚發。四生九有相挨拶。若知漚躰本來空。始證無生真實說。真不有妄亦空。推倒百億須彌峯。十虗直下頓銷殞。三世諸佛無行蹤。寂寥寥明朗朗。撥轉玄關何倜儻。夢中合眼跳黃河。豁開兩眼長床上。東海魚打一棒。等閑躍出千重網。跛鼈盲龜總不知。帝釋修羅俱膽喪。嗔不嗔喜不喜。笑殺寒林七賢女。百種供須不稱情。剛然要索無根樹。阿呵呵。會也麼。不萌枝上春風多。執死蛇頭懵懂漢。放活鷂子仙陀婆。無生歌少林曲。彈到無絃聲自足。泥牛吼破碧潭煙。石上栽蓮藕如玉。</p>
</div>
<div class='div-other'><a id='mulu289' />
<p class='h2'>白牛贈昌山主</p><p>白牛之白白如雪。性情迥與常牛別。一犂耕遍劫空田。四脚慣曾行嵽嵲。懶安香嚴稱善牧。豈揀平原與幽谷。鼻孔遼天不受穿。角長未免東西觸。牧之既久終相忘。水足草足溪風凉。火宅商量誘諸子。四衢軒蓋何煌煌。</p>
</div>
<p class='juan'>了菴和尚語錄卷第六</p></div>
</div><!-- end of div[@id='body'] -->
</body></html>