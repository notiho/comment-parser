<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>四分律行事鈔簡正記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu20' />四分律鈔簡正記卷第十七<span class='note-inline'>(從沙彌篇畢傳通分)</span></p><p class="byline">吳越國長講律臨壇賜紫清凉大師景<span class='corr'>霄纂</span></p><p>別類統收三篇。分三<span class='note-inline'>(云云)</span>。今初沙彌篇。有二。初標名。次依文釋。初言沙彌至二十八者。先來意。然四姓出家咸稱釋氏。五眾階級。經律具彰。前篇雖有事而同遵。未顯自行之別相。故於大僧之後。有此沙彌篇來。釋名者。沙彌梵語。此號息慈。與大僧行用全殊故。有別行之。篇如常行。注文等者。羯磨疏云。沙彌西梵。本音東。夏翻為息慈也。疏中。亦有兩釋。今言謂息世染之情。以慈濟群生者。是疏家第二義也。疏云。有人言。初拔世表多緣慈戀。故息小慈用懷大哀。救拔一切也。今言。世染之情。是多緣慈戀。謂世人多慈。戀著<span class='corr'>己</span>之眷屬。此是小慈。今初拔世表故。令息小也。以慈濟群生者。謂莫簡親踈。並懷哀慜。是大慈也。第二義者。疏云。有人言。息惡行慈。是行之始。謂四無量心。慈行最在其始。今既初入佛法。即須行其初行。是行慈也。行慈下釋所以也。謂初入佛法。多存俗情。今令行息除。存俗之惡行也。准此兩師之意。前師約親疎之境。大慈小慈以明。後師一向約自<span class='corr'>己</span>心行以明。義全殊也。問解沙門義。亦云息惡行慈。與此何異。答言詞似同。約義全異。且沙門。息於三界見修煩惱。名為息惡。證得擇滅涅槃。起四無量心。慈及一切。名曰行慈。與此全別也。若准唐三藏。新云。室囉摩拏露迦。此云勤䇿男。室囉摩拏理迦。此云勤䇿女。為大僧大尼之所䇿勵也。</p>
<p>次依文釋總意中云。言沙彌至有者。沙彌二字廣如上解。出俗始者。謂初出家。即在沙爾之位。今建立此。是出家之始也。創染玄藉者。玄妙也。三藏聖教故。名藉。謂此沙彌。得小分法故。標心處遠者。如松栢初萌。<span class='corr'>已</span>抱凌雲之志氣。沙彌始學。須懷無上之心也。自可行教正用承修者。謂沙彌別行別教。如下五門。如是教行。正用遵承修學也。濫跡相濟世涉多有者。凡曰度人。要以振侶為心。非以射食事資為要。雖列法食兩位。然以法務為先。今若無法。但以衣食相資。便與俗相濫故。云世涉多有也。言然至業者。信為道原功德母者。謂欲出家以信為本。故經云。以信得入。如水清珠。能清濁水。經云。如是我聞生信也。五根五力以信為首。大乘入道。以信為初。萬善之原因。信而有。以信能生無量功德。喻之如母也。智是出世解脫之因者。若人無智。不能知煩惱性。豈便隨處生染。不免轉迴。今若有正智得菩提涅槃。是出世解脫因也。今既無信之根本。道何由生。故曰內心無道也。外儀無法者。今既內無信智。則令外身口七支。四儀之中。有何法則。白頭謂之皓首也。向墻者有何處見。所以爾者。良內無正信。所以聖智。無因得生也。但務衣食養身者。便是出家。那知戒定慧三學。出要之勝業也。</p>
<p>言故至解者。開章也。言初至異者。如文。言初中至法者。初中即是出家無緣。謂明出家元本之緣。誰為先也。有作無字釋者非也。郁伽經者。郁伽長者也。佛為呵在家之穢。復明出家之法。郁伽云。居家菩薩。當作是念。何故名為居家。謂斷諸不善根。諸不善行。諸不善想。諸不善塵垢。乃至從是當為弊魔所。則婬怒癡縛。是名居家。於是長者。請出家。佛告云。出家菩薩。當作是念。於衣食等四事。常知止足。常念精進。如大在頭等矣。經等者。彼十一云。出家曠猶如虗空。在家迫迮猶如牢獄。一切煩惱。從此而生也。</p>
<p>二勸出家有益者。牒名可知。言華至功德者。准出家功德經。有兩喻。一以四天羅漢。受供養喻。二起七寶塔。至忉利天喻。以此二種挍量並不如出家功德。所以爾者。供養羅漢。及以起塔。並是有為有漏之福。有竭盡之時。若是出家修無為法。乃至得無漏道解脫涅槃。此福無盡。故有漏福不及也。言智至苦者。如蓮華色尼經說者。准智論第十三云。若人出家。破戒後得解脫。優鉢華尼本生經說。此尼得羅漢果。入貴人宅。常讚出家。彼諸女言。我等持戒為難。或當破戒。尼報言。縱破戒。但出家。女言破戒入地獄。云何而可破。尼言。墮即從墮。諸女笑云。墮地獄受苦痛。云何言從墮。尼言。雖受苦痛。遠有出期。我憶本昔曾作戲女。著尼袈裟。以為戲笑。以是因緣。於迦葉佛時。得作比丘尼。自恃端正。生憍慢故。破於佛戒。墮地獄中。受種種苦。罪畢却得為人。今值釋迦出家得。六通羅漢。若當初不出家。今亦不得聖果也。醉婆羅門者。佛在祇桓時。有一醉婆羅門。來至佛所。而求出家。今佛勅阿難。為剃髮著衣。醉醒驚恠。乃却出去。諸比丘問佛。何故如來許。度此醉人。佛言此人。以無量劫無出家心。今因醉故。暫發道心。以此因緣。當得出家。成於道果。佛因說偈言。孔雀雖有色嚴身。不如鴻鶴能飛騰。白衣雖有富貴力。不如出家功德勝。</p>
<p>言三至期者。謂後人出家。即繼嗣。前人佛種不斷。今障不許望不相續。便是斷也。猶如大海者。謂海無邊際。今諸善集身。亦爾。</p>
<p>言四至文者。業疏云。據論罪本皆由事縛。不思猒背。師心妄造也。見縛者。謂諸見也。利養縛者。由其名利便生有漏。因制諸戒。為防罪業障三途。謂求他過。自覆<span class='corr'>己</span>罪向諸行者。知未來實苦。決定。現在不造因。如知火燒湯爛。無有內等。</p>
<p>言五至行者。如文。言謂至漏者。但持戒不至上道者。業疏云。心無其道。道在虗通。達累為本。此而不思。但持戒善。自餘講解修習觀務。悉為非戒道。此見見取煩惱者。謂但專持戒。無心存道。執此為道作見。故名戒取。見即非道計道。名戒禁取。謂言最勝無法能過。即執劣為勝。名見取煩惱。此見是欲界所起。故云欲界下業也。非上界行者。謂持戒清淨。但得欲界天身散善所生。若生上界。要由定力助之。故云非上界行也。世禪者。謂四禪八定。是三界內業。故云世禪。業疏云。緣色緣心。雖上界業。終還生死。未有出期。如鬱頭藍子。上極非想。還沒阿鼻。後作飛狸等。若終無漏出期三界。名出禪也。故起信論云。若修世間諸禪三昧。多起味著。依於我見。繫屬三界。與外道共居。離善知識所護。便起外道見故。若出世禪者。唯真三昧起。味著依於我見。不繫屬三界。方為究竟出世。論云。若不修此三昧。得入如來種性。無有是處。未成無漏者。謂如上多聞布施等。並是欲界有漏之法。未成無漏之法。言智論至大利者九重想者。玄引大般若第四百二卷云。一[月*逄]脹想。二膿爛想。三血塗漫。四青瘀想五啄噉想。六離散想。七白骨想。八焚燒。九滅壞想。小利則人天三界內。大利則無上菩提涅槃。今貪三界利樂。不求菩提涅槃。是失大利也。</p>
<p>六行聖道行。牒名可知。言但至位者。要分三位者。業疏云。然入道經說乃多。並隨機緣。故藥無准。要而舉之不過三種。言一至性者。明小乘人。作性空觀。觀事生滅者。肇論云。聲聞之人悟非常。以為謂小乘人觀三科法。且約五蘊明。觀心至一剎那。觀空至一極微。分別不得處。名勝義諦。故俱舍云。如瓶水世俗異。此名勝義。如世淨瓶。以慧分梠。成一聚極微。無瓶之相。今觀此身。五蘊而成。本無實我。不可妄生我想也。言二至相者。謂地前小菩薩。相觀空觀也。前小乘人。但知五蘊四大緣生之性是空。未達得其相。今此小菩薩。觀行漸除。不但知性是空。於色相中。亦能了知色相是空。不要滅色求空。即色是空。故曰知無我人善惡等相。謂前小乘人。猒無常苦不淨之色。而終於空。今此菩薩達色即是空。不用色外求空。與前為異也。言三至境者。此大菩薩修唯識觀也。觀事是心者。以其事境。皆從心變。還自意緣而生分別。故唯識云。三界唯心等。意言分別者。意即真得唯識有淨識。淨識亦不可得。故意分別也。言即加行位也。此菩薩但以影像。緣二取空。即尋伺。四如實等。乃是名言。為五識所得名言分別也。故攝論下證也。大乘五位中。初資粮位修大乘。順解脫分善。從初發心至十迴向。二願樂位。從修順決擇分善。迴向修心四善根位也。初煗位。依明德定。修下品四尋伺觀。觀所取空。二頂位。依明增定。修上品四尋伺觀。即所取空。三忍位。依印順定。修下品四如實智觀。初印境空。次觀能取空。復印能取空。四世第一位。依無間定。修上品如實觀。双印二空。三通達位。即初地入心位。四修習位。從二地至金剛心。此位中修十勝行。要七最勝之所攝受。斷十障。治二十愚。證十真如。五究竟位。從金剛心後解脫道中。盡未來際。唯佛獨能。所作<span class='corr'>已</span>辦。二果圓極。故名究竟。於願樂位得作影像唯識。後三位作真實唯識。揀前資粮。但作得相空觀也。言離至別者。離此無別餘法者。即初依搜玄意。唯結第三。入在前科攝。謂離此唯識。無別餘法故<span class='note-inline'>(恐乖文旨)</span>。今依寶云。離前三種。無別餘法。通結前三。合在後科收也。上二別者。大小二乘也。如唯識婆沙等。入道要門。如道整禪師。凡聖行集中明也。</p>
<p>言七至異者。謂約三業相對辨也。三乘道行如上<span class='corr'>已</span>明者。謂聲聞緣覺菩薩。即是三乘人也。性相心即是三乘道也。行即觀行之心。以心見實名道。為道行也。准業疏云。但名三心約行明也。此言道行即雙舉也。若約鈔論。合小而離大。小中合緣覺也。大中即離開大小菩薩。如是之義。如上<span class='corr'>已</span>明。令通三乘。以意正其所修也。不出三學者。謂大小乘各有三學。即戒定慧。一切聖人。無不此學行而得果證也。言若至途者。戒緣身口。犯即問心者。謂聲聞緣覺之戒。但制防身口七支。不制意地。若犯戒時。佛問汝以何心犯。若無心即不犯等。執則障道者。謂執戒為勝。不修定慧。則成戒取。障於聖道。又<span class='corr'>但</span>得生欲界天身。故云是世善法也。違則障道不免三塗者。即破戒人也。順教執持。則存近而失遠。今人則違教而破。則近遠俱失。兼招三塗惡報也。言定至如者。定約名色緣者。如五蘊等。初一是色。餘四是名。十二因緣。皆不離名色。色心二法。攝一切法盡。故論云。一切諸法中。但有名與色。若欲如實觀。亦觀名色。准此總約大小二乘。同約名色。更無一法出於名色。色為禪門。即白骨不淨九想等是。心為禪門。即觀心無常。恩之歸本也。以二乘人。未窮真體常住。故修生滅為理也。二乘同觀亦無諦緣之別者。謂同觀名色生滅。入定不分聲四諦緣覺十二因緣之別也。論云。二乘之人約虗妄。觀無常等相。以為真如者。謂其力淺。未得本覺真如之性。但觀無常等相。以為真如也。言慧至同者。義別體同者。謂定與慧更無別體。約無動邊名定。約照用邊名慧。俱於一心虗起。曰文別體同也。舉喻如鏡。鏡體是定。能照物像為慧。慧名雖殊。其體無二也。故華嚴經疏云。照而常寂曰定。寂而常照曰慧也。言若據大乘戒分三品者。約三聚淨戒是也。故業疏云。戒分三品。約義收緣不異諸部。何以明之。如煞一戒。具兼三位。息諸煞緣攝律儀戒。常行惠念。即攝善法戒。護前命故。攝眾生戒。此一既爾。餘者例然。言律儀至式者。律儀一戒。不異聲聞者。若約前一律儀之戒。與聲聞不異也。非無二三有異者。業疏云。寶壁開制戒異若菩薩捉寶不犯。聲聞是犯。菩薩酤酒則重。飲酒却輕。聲聞反此。有異也。護心之戒更過恒式者。謂約菩薩起心。便犯不假動用身口。此乃過於聲聞恒式也。</p>
<p>言智至戒者。謂初地菩薩。得真如見道。證一分真如。此謂菩薩名住實相。雖得真見論。而無所得之心。故云不得一法。若如是者。正破戒時。亦無可破。不知得破戒不。答意。由住實相福上無可作。何況更作罪。以其罪福皆實相故。實相上不得。豈更有罪。福上不作者。玄云。非謂不作福。但不取相故。雖種種因緣。不破戒者。謂隨機利物。雖有種種因緣。於戒不破也。言人問至耶者。問意謂。地持勸令取有。謂身見有。不遣取空。佛藏勸令取空。謂斷滅是空。不令取有。兩言何以相違耶。答意者。地持勸令取空。為破時人執有。莫總為破病。故地持云。若人於色等。諸法因緣分齊毀滅。都無所有。如此說者。是為自壞世間也。佛為存世。法有善惡業果報。故說寧起身見。不惡取空。何以故。起身見人。不謗一切所知正法。不因於此墜於惡道。惡取空者。交壞世人信心。撥無因果。以是緣故。墮於地獄。云何名惡取空。謂於彼此俱空。則無利益。云何名善取空。若實據見有。從緣故有。空處見無。緣滅故無。是名不顛倒。名善取空。佛藏勸斷滅見者。經云。著我見人見眾生等見。執此見者。當墮惡道。若斷滅見者。多速得道。據現雖非善利。久後保著心少。遇聖得解脫故。寧起貪不起嗔者。謂貪輕嗔重。故云寧起也。所以偏斷嗔者。謂菩薩度物為心。若起嗔便與物隔也。故曰違生。玄云。古師皆說。此是地前菩薩。要留貪以潤生。猶似穀子須以水潤。菩薩亦爾。假貪愛水以潤生。則能隨形六道化物。若登地<span class='corr'>已</span>上。乘十願力。自往十方界變化而生。引導群品。不要令潤。是以寧起此貪也。若爾得起貪不者。既云寧起貪不起嗔。應當得起貪不。此即不善行之貪。故生此問也。下引智論答。如色界諸天。若不斷欲惡者。上不得生。況得聖道。而得起貪者。欲呵起貪之人。對之且云起貪。理實而言。二俱不可起也。五盖者。俱舍云。一貪欲。二嗔恚。三睡眠。四掉舉。五疑盖。五中既有貪欲。上乃不得生天。何況菩薩。而許起貪也。言攝論至不合者。引證也。菩薩得無分別智者。謂初地菩薩。得人法二空。證遍行真如。此真如體。是智家所證之境。理實真如。無其分別。由智能證此理。故從他境以立名。故曰得無分別智也。一切塵不顯現者。塵是境也。謂此菩薩。得無分別智。更不妄執外諸塵境。性相皆空。但唯一識之所變用。故云一切塵不顯現也。具行煞生等者。如涅槃經。佛務國王。見五百婆羅門邪見。慜彼故煞是也。又如華嚴經說。無猒足王。以煞盜化人等。由前有利益。內無染濁。所以應行。反此不可也。准此等者。謂未證真如。有分別故。則有染濁也。又如意三昧經云。有三種人。得反常行化。謂佛菩薩羅漢。此三乘人。不染世間故。<span class='corr'>已</span>外地前及前三果。並不許也。</p>
<p>言涅槃至上者。息世譏嫌者。謂諸遮戒也。以護戒之心。寧死不犯。與性惡之戒不別。浮囊喻五篇。全乞喻初篇。乞半喻第二篇。乞三分之一喻波逸提。四分之一喻提舍尼。并五突吉羅戒。喻微羅剎。喻五陰煩惱賊也。不動地者。玄云。是第八地也。此菩薩託無相觀。相用不能動。故名不動。離過為名也。鈔言八地<span class='corr'>已</span>上者。謂第八地名不動。<span class='corr'>已</span>上即第九地等。並是<span class='corr'>已</span>上也。或可淨心地<span class='corr'>已</span>上者。一說云。准無著論。初地為淨心地。二說云。准青龍。二地為淨心地。第二是離垢地。離破戒垢。垢名為離。離垢即是淨心。若未離垢。內既有染。外雖有益物因緣。亦不許。鈔前准初地<span class='corr'>已</span>上之義。即取初地為淨心。謂此地中。見法心淨。離諸垢染。上約經文云不動。下約證真見道。不為垢染之義。初地即得以有利益。又無染濁之心故。言若至空者。小觀相空者。能觀之心慧。所觀相空。令心不動即定。謂是地前小菩薩。加行位也。煗頂二位。觀所取空。至忍位時。却觀能取空。此位菩薩。帶相修心。未得真唯識性。故云小觀相空也。深觀唯識者。能觀是慧。唯識之體是定也。大菩薩。即登地<span class='corr'>已</span>上。與真如合時。得無分別智。即真唯識性。故曰深觀唯識。純見空時。不分別色者。釋前小菩薩也。此小菩薩根鈍。見空之時。一向著空。不存於色。遂說空寂。不度群生。以得於空。不見有物可度。故云不分別色也。利知唯識不分別空者。釋前大菩薩也。謂此菩薩。既修真如。得唯識觀。色空双遣。故云不分別空。雖入空。不取空為證。以具大悲故。常度眾生。以具智慧故。於有而不染。故處空而常化物。涉有而不迷空。恒不離於二諦也。言且至<span class='corr'>已</span>者。通結也。相似道者。謂諸外道鬱頭藍子。得非想空定寂。謂為涅槃。此涅槃同上道。似佛教中涅槃也。相似善者。如調達五邪之法等。似佛四依之善也。又如外道投坑赴火。持鷄狗等戒。食米齊而活命等。並是相似善也。上約外以論。今約內辨者。大乘持戒。不見能持及與所持。而常持戒修定習慧。熾然恒觀。而無得無證是真。若見能持及以所持。而常持戒修定習慧。而有得證。名相似道。若不住色聲。而行布施。乃至經云不施等。是其真善。若隨情惠施著相精進等。名相似善。如此之事。雖知難學也。少而乖違。即是魔業。謂邪林也。如十住婆沙。及十地經中廣明。十地論。菩薩修身戒心慧方法也。以因多聞得智慧等。涅槃華嚴並有文也。不得頓學者。意令先教持戒。然後修定習慧。猶如大海。漸漸深入也。三事驗知三道者。將凡夫自為二乘。兼他菩薩。唯為於他三事。驗於行人。便識三道果之分齊也。若論緣事心乖事同者。如修一善事。事雖同。起心且有三種乖別也。如涅槃云。下智觀十二因緣。得聲聞菩提。中智觀十二因緣。得緣覺菩提。上智觀十二因緣。得無上菩提。事即同。望其智心即乖以果別也。且知<span class='corr'>已</span>下。結束大綱之意也。</p>
<p>第二依意隨解中。言就至未者。可知。言初至正文者。不須出家者。祇七歲者。祇云。減七歲太小。過七十太老。縱有所能。皆一向不許。若滿七歲解好惡者。應與出家。若不知好惡。應不與度。若過七十太老。不聽出家。若滿七十。若康健能修習諸業者。則許出家。若減七十。不堪造事。臥起須人。亦不許度。所以太老不聽意者。或大小便。諸根不禁。臥起須人。短氣連[口*敕]。涕唾惡僧地。為人所呵故。涅槃亦云。老無三種味。准鈔。過七十。若能修習善業。亦聽出家。須䟦陀羅。年百二十得出家也。<span class='corr'>已</span>出家不應駈出者。謂與沙彌戒也。眾僧得吉。不應駈出。失男女相者。失男女根也。大乘無所以不容者。以大乘中。不簡老少二形等。但解法師語。悉受得戒。皆名第一清淨也。即顯小乘不許也。如稠林曳曲木者。非林不容木。木自曲礙不能入故。大乘雖言無所不容。但心邪曲。亦難與教理合也。欲燒寺等者。准見論十七云。若有人欲求出家。比丘問言。汝父母聽汝出家否。答云不聽。若不聽者不得出家。彼語比丘言。若不度我。我便燒寺。若如是者。聽度不犯。五百問犯重者。鈔釋云。謂教化令棄背父母及課伇故也。如論中得度<span class='corr'>已</span>下。是多論文也。若曾經主費錢買得。損他財故。若但抄得未曾經主。即度之不犯。經無正文者。此是論文許。經即無文。准出家功德經。<span class='corr'>但</span>云若放奴婢出家。功德廣大。不言許比丘度等。故曰無正文也。言僧至亦同者。先說苦事者。業疏云。以世網辛苦。多猒求樂。初雖□許後多退敗。故經論中。有現在苦未來樂者。即出家人是也。一食者。業疏云。佛教之中。一食為本。託緣開二。不是長途。西域至今常行一食也。一住者。一說云。獨住也。二常住坐也。業疏云。一坐跏趺。周時方起。自非味重。何以致斯。一眠者。夜三時中二時坐。一時眠等。少食者。謂節量食也。多食致病苦等。多學者慧心常運。不許浮散。須乞畜眾者。玄云。多不自量。故欲受時。先須請乞住僧籌議也。具德如度人法中者。謂指受戒楗度。二師德有三。一簡小取大。謂十夏<span class='corr'>已</span>上。二簡愚取智。謂明閑律藏。三簡惰取勤。謂能勤教授。若不具此三。即不許。有人言。尼須乞畜。眾僧何不見制者。此未讀正律文。下結僧罪。故知同須也。名駈烏者。四分初緣中。有比丘將兒出家。入村乞食。至市肆中。見食輙取。招世譏責。佛言。自今<span class='corr'>已</span>去。不得度減十二歲者<span class='note-inline'>(此初緣也)</span>。後阿難有檀越家。死亡承盡。唯有一小兒。阿難怜慜欲收養之。恐違佛制故不敢。佛問。此小兒能駈烏未。答能。佛言。若能駈烏。聽與出家作沙彌。因號駈烏沙彌也。應法沙彌者。謂年十四至十九。正合為沙彌。正應沙彌之法故。名字沙彌者。年月既登。合受大戒。非沙彌位。今但假號沙彌。故云名字也。五百問等者。彼論云。比丘本俗時。共父母兄弟藏物。出家之後。家內人死盡。比丘還自來取犯棄。若有所親白衣。可語使取作福。應半與官。何以故。此物無主。應入官。不得全取。鈔約不得者。以初出家時。一切總捨。非<span class='corr'>己</span>物故。今取同盜也。出家之前。侶家債息。亦准此判。故云亦同也。</p>
<p>二作法中。牒名可知。言欲至二者。度巧師兒者。律三十四云。時有巧師兒。來求比丘出家。比丘不審問。便度之。後父母來僧中問。頗有如此兒子不。僧皆云不見。彼自尋訪得。遂譏嫌。舉事白佛。佛言。自今<span class='corr'>已</span>去。若欲於僧中剃髮者。當白一切僧。若不和合者。亦須房房語知<span class='corr'>已</span>。乃為剃度。令問答無失故。注文謂剃髮及受十戒二師者。剃髮和上阿闍梨。及受十戒和尚闍梨也。玄云。依之出家和尚也。准出家和尚。十戒和上。大戒和上。一人經三。或三人各一。闍梨亦爾也。設法中。言應至經者。覆地香水洒之。表云。火殿向東邊露地。或西邊亦得。<span class='corr'>但</span>不許背佛也。周匝七尺四角懸幡者。解之。都只要七尺地也。今云。一面各取七尺。四角每角著一竿小竹子。上留二十葉。以彩繩子遶之。開前一面。恐妨人出入。三邊皆以小幡子繫。著繩子上懸之。於中立一卑座。擬欲出家者坐。又設二勝座。擬和上及剃髮師坐。即先教欲出家人。向佛前禮拜。拜了却行下殿。前鋪席拜辭父母。若父母在他處。亦須望本鄉拜之。然後說偈等。如文中也。若自不解說。旁人教之亦得<span class='note-inline'>(云云)</span>。云來至經者。論云。度沙彌時。和上應說五種之法。謂髮毛爪齒皮。此五和合共成此身。無有實法。令生猒離。所以說者。有人前世。曾修此法。今髮將落。便發先業。得阿羅漢果。是故先說。如羅睺羅。落髮未竟得羅漢果等。餘如文。言與至等者。周羅者。玄云。是梵語也。此云小結。或云胎髮。謂諸小兒。剃頭多留頂髮故。小結者。如外道斷下界或盡。無色界頂有少餘或。名曰周羅。此外道頂上。留少許者。謂表此一地或未盡也。今亦効之。剃髮表出三界業無。上界或留。和尚除之。大哉下說偈也。云三授至相者。如文。</p>
<p>云初至中者。一人不合者。謂須得一和上一闍梨。不得單有戒師。遙牒和上。名入法也。禮僧足者。以我貴頂。禮彼至卑之足。表敬重之甚矣。互跪者。身既翹仰。表敬之極。理須右膝右足足指三輪距地。曲身前諸是本儀也。合掌表心專一無二緣也。捉師衣角等者。玄云。十誦中說。目連將入定。觀往業。騰空而去。令弟子捉袈裟角也。又出要律儀云。捉師衣角者。未可依承。若准十誦。明目連將弟子觀往業。遂令捉衣。若受戒即不用也。此盖是十誦中。古師妄行也。律文似對僧所者。唯律文中。似對僧為受十戒。謂律令集僧<span class='corr'>已</span>作白等。似對僧也。五百問又云。一人不合。即非對僧。若別處受戒。即不須作單白也。理須生其戒善。立發戒緣。應問遮難。一同僧法。玄云。准與沙彌戒。要問遮難。但五逆中。不要問破僧之逆。餘四須問也。云二至三說者。羯磨疏中。分之為五。初某甲。陳<span class='corr'>己</span>名也。二歸三境。三別指所重。言隨出家。四親依有本。即和上也。彼此相攝寄法傳心。五如來下。恐濫餘尊。非同別部調達師也。結文可知。說相中。云盡至二彰者。八指<span class='corr'>已</span>上者。即尺六<span class='corr'>已</span>上。名高床也。然大約有三。據相即八指<span class='corr'>已</span>上也。據體即金銀像牙角也。據位即佛羅漢緣覺和上也。梵漢二彰者。祇云。生色者金。似色者銀。似由像也。故知。生像是梵語。金銀是漢言。文中双□。故曰二彰也。言四至行者。是得七支者。羯磨疏云。據論業體。具受七支。如律文中。大小持戒。并餘遮戒者。疏云。說境同僧。謂情非二境。何事非持等。餘如文可知。言次至故者。懷佩道者。佩謂帶持義也。應法服者。道俗路乖。反形易性也。委奇身命者。謂寧死不犯也。無適漠者。論語云。君子之於天下也。無適也。無漠也。解云。適厚也。漠薄也。謂君子乎視天下。無厚薄故。佛法亦爾。四海為家。誰可親愛。故至求大乘者。奉行極教。兼濟於他。斯德始終。通於五眾。俱堪物養。人天師範。故使誦持無置輕脫。受體及形服也。</p>
<p>次六念中。如文。次十數。言僧至數者。列名也。言准此等者。明對治也。云初至故者。初破自餓外道者。指前一切眾生。依仰飲食而住也。以渄糠下。辨自餓之相也。佛言。一切有情。須依飲食而住。我於菩提樹下。獨悟一法。外道聞之撫然大笑。以問如來。因茲與說四食。假此資神。乃得聖果。然則離著為本。汝今不識道原。便將絕食為道者。非道也。為對治此外道。所以五第一故。二為破自然外道者。指前名色也。此輩外道。計一切皆無其因。如犢子下辨所執相也。佛言不爾。內報外報皆有本因。故立第二名色也。五蘊成身。四蘊心心所是名。一蘊是色。心不可見。只可談名。故在胎時三十八轉。九月便生。託彼胎藏。可是自然耶。三為破梵天為因外道者。指前痛痒想也。自在梵王等者。正辨彼所計之相也。外道執云。以劫初成時。梵天剏下。始有人物。便相認作尺子。豈不由梵王為因。今有嗔恚。還因彼天故。佛言不爾。故立痛痒想。此盖依古經論文也。痛是苦受。痒是樂受。想是捨受。無因三受而生。不由彼上。以初一念緣色之心。名之為識。了達染淨名之為想。領納違順名之為受。由二想故。便生三受故。便有三行。故長輪歷無有了期。四破無因果外道者。指前四諦也。如草木等者。佛言不爾。凡一切法。有因則有果。故說四諦。如苦集二法。是世俗因果。滅道二諦是出世因果。凡夫造於集因。招於苦果。聖人修道為因。感得滅諦之果。豈可無耶。問此無因果外道。與上自然外道何殊。答前自然。計一切物。不為物造。天然自有。今無因者。直是全分撥無因果。義有別也。五破神我外道者。指前五陰也。執於身中下。辨所計之相也。彼說大我遍虗空。小我在身中。如麻米許潛。轉作諸事業。知有冷熱行來去住。皆由其我也。佛言不爾。故立五陰治之。即涅槃云。色亦非我。受想行識亦復如是。我在何處。為在色中。為在識中。計此身中。但有五陰。計我則有五。如是離合。次第求之。覓我不得。便悟妄執。獲無我理。分成無漏想。似聖人。六破一識外道者。指前六入也。如一室下。正辨所計之相也。彼計一識。遍於六根。猶如獼猴窺歷六[尸@句]。無識之人。謂有六識。其實一也。亦似根門乃六。一識通行。佛言不爾。若但一識。豈向眼根內聞聲。今說六入以對治之。七為破不修外道者。指前七覺支也。以却順下正辨所計之相也。謂此外道以得五通。逆順觀過未各齊八萬劫。八萬劫外。冥然不見境。呼為冥諦。涅槃舉縷丸之喻。一切眾生。端拱任運。至時生死自盡。自證涅槃。不要修道也。佛言不爾。須方便增修。故立七覺支。一念乃至第七捨覺支。此七覺支。簡釋正理。云有至詣。豈可不修而獲果證也。八為破邪因外道者。指前八正道也。或持下。正辨彼所執之也。彼見鷄狗牛等報盡。遠業將熟。生彼色天。不知他是遠遠善因。將謂是今修證。乃効彼噉不淨之物等為戒。乃至修世八禪。用為涅槃。邪進邪慧皆爾。佛言不爾。故立八支聖道。語業等為聖道之因。並乃資神者。超世表。九破色無色天計涅槃外道。指前用九眾生居也。以二界下。正辨彼所計之相也。謂無想定在色界頂。非非想定無色界頂。彼二天滅心心所法皆盡。既若無心。心並沉沒。分麤心不覺。便是大理。故說此二。號曰涅槃也。佛言不爾。此是妄心。外人不識。夫涅槃者。寂寥虗曠。不屬色心。此乃三界九地眾生所居。何名絕有之法。故說九眾生居對治也<span class='note-inline'>(所言九者。四禪四空處為八。更并滅受想定次第定。便成九也)</span>十為破色空外道者。指前十一切入也。以外道下。正辨彼所計相也。彼六行斷惑。忻上猒下。忻初禪觀。欲界如癰瘡毒箭等<span class='note-inline'>(以色破欲有也)</span>。又猒四禪忻空處。謂空為極<span class='note-inline'>(以空破色有也)</span>。佛言不爾。今立十處。但是根塵相入。識想分別。實非涅槃也。蓮用多少者。如依初禪。作青觀之時。先觀世界。一點青色。漸漸廣大。遍滿天下。即是青遍一切處三昧。餘皆例爾。後却退滿。初觀之處。若得純熟。大小自由。斯皆想得<span class='note-inline'>(依上三禪亦爾)</span>。次上界漸細。不以色為禪境。即四空等。空之與色。皆是禪境。不可計為涅槃。若見有境。便是虗妄。實唯識之所變。故曰實唯一識也。佛言此十並是心心所法。濟入之處。故說十一切入。非謂涅槃也。無色如大海。除廣不能度者。如今人欲過海東者。此是小海。凡夫能度。若是鐵圍邊大海。則非凡夫能度。今欲色如小海。無色喻大海可知。言此至等者。准祇云。應問彼。誰是汝和上。誰是汝餘師。沙彌有戒。應數有幾。初名何等。如此問之則用光正道。以驗邪人也。餘文可知。四明隨戒相。言沙至所存者。自然遠近者。謂沙彌在六種自然界中作法。亦准大僧法。則通局集沙彌僧也。了論憂婆塞別界者。如前結界中。列十七種。別住處辨也。別者。有施此界不施彼界。一同僧界施也。所對人者。古師云。沙彌衣鉢說淨。受持安居等法。皆對大僧作之。今師不許。但自對沙彌也。兩不相足者。大僧沙彌。兩不互足。如何作法。必無沙彌。即自心念也。亦隨處存者。又進退解也。若大僧境勝。無人不可下求沙彌。一向非分。若沙彌無當眾。即苦求大僧。亦應通得。但勝求劣即不可。劣求勝無爽。故有此釋<span class='note-inline'>(五百問論。半行來。又有鈔中開。今云合有)</span>。</p>
<p>次明秉法。類通眾別者。謂類大僧。眾則眾法。別則對首。故類通也。言先至之者。請二衣施主者。謂真實展轉也。以沙彌戒中。不許捉實等。正同於僧。不得自畜。亦須請白衣為主故。若犯長等者。同僧三十中。皆犯捨墮。不受十戒沙彌在界。非別眾。餘如文。二明眾法通別二途者。標列可知。言若通至出者。如文。云若別至中者。誦沙彌戒經。謂愛道尼經者。玄云。觀其文勢。似愛道經。便是沙彌戒經。若准諸經目錄。自有沙彌戒經一卷。別復有大愛道尼經二卷。故知別也。今有釋云。恐是鈔筆悞。理合云誦沙彌戒經。誦愛道尼經。錯書謂字也<span class='note-inline'>(此解應好思之)</span>。云若至念者。說僧自恣之文。即沙彌互跪。向五德說僧自恣句。若沙彌別處自恣。五德須往沙彌所。作自恣也。以犯舉兩通者。謂兩眾俱有犯罪。義有罪須舉。故須說僧自恣文也。餘文可委五雜料簡。言其至罪者。知淨不淨者。長衣說淨未說淨等。餘如文。云五至行者。如文<span class='note-inline'>(上來多義不圓總是沙彌篇竟)</span>。</p>
<p>從此第二尼眾篇。文二。初牒篇。次依文釋。初言尼至二十九者。來意者。沙彌之法上篇統收。約尼別行却未彰述。但尼女多迷。事須分曉。若不委錄。機教莫同。故立此篇。秉為龜鑱。釋名者。尼僧和合名為眾。與僧全異。故曰別行。軌範有儀稱之曰法。篇如常解。注文尼者女也者。西土有二十四聲。今尼是女聲收之。今言尼者訛也。若依諸記中解云。尼是梵音。此番為女。今不言女。但云尼者。以女字有濫。故存梵名。舉例如羯磨番為業等<span class='note-inline'>(云云)</span>。河摩母等者。梵語摩訶波闍。此云大愛道。盖存舊語也。若准新云。摩訶鉢<span class='corr'>剌</span>闍鉢底。此番為大生主。大是眾義。一切群生。皆是佛子。姨母是佛母。群生荷賴故。又准佛本行經說。姨母是遍覺長者之女。長者有八女。第一摩耶。第八生主。同事淨飯王。餘六二女事斛飯王。二女甘露飯王。二女事白飯王。今斯愛道是㝡小女。佛親阿姨。如來生後七日。摩耶命終。便是姨之乳養。故稱為母也。盖亦敬重極故。</p>
<p>次依文釋總意中。言比丘尼至也者。細行眾多者。謂略則八萬四千。廣則無量無邊。故云多也。有無輕重隨事<span class='corr'>己</span>分者。且大分為言。如僧有二百五十戒。尼則三百四十八。[利-禾+垂]有九十八條。唯尼有僧無。如二不定輙教誡等。僧有尼無。又如漏失。僧重尼輕。如摩觸戒。尼重僧輕。隨其有無輕重。及別行眾行等。事鈔序<span class='corr'>已</span>曾分出。指在此篇所明。故曰<span class='corr'>己</span>分也。今簡取唯別者。正明述作此篇意也。謂於有中輕重之內。與僧不同。是唯別者。作此一篇。若不簡唯別之者。立為此篇。臨事披撿。不知處所。即是浮漫。今若立此篇明。即不浮漫也。云所以至後者。釋上立篇前後意也。所以在沙彌後者徵也。意云。<span class='corr'>已</span>受大戒沙彌。但受十戒。今何故却在下明耶。智論<span class='corr'>已</span>下。正辨所以也。謂尼得無量律儀。理合在先。今在後者。似儀法不便也<span class='note-inline'>(云云)</span>。</p>
<p>次開章中。言就至眾者。如文。云前至行者。列門也。初中者。且於受戒中也。云前明至也者。尼滿十二歲者。業疏云。加僧二歲者。顯其志弱。累年為德。律文為尼。愛畜弟子。因制二十餘戒。年年度人。不能教授。多違犯故。隨度制畜眾法。令眾量之。以尼滿十二夏。方聽度人。違則犯墮。僧滿十一夏。有智即聽。違便犯吉也。依止式叉沙彌尼吉羅者。謂大尼未滿十二。受他依止等。皆犯吉也。搜玄云。此通約畜眾。亦不准受戒故。一年之中。唯得四也。唯隔第二年。復得畜四。初年須法。第二年畜義須重。與畜眾法也。二受戒。言次至中者。文如常引者。謂尼受本法。初請師。乃至尼中白四羯磨之文。如常引用。羯磨本中略不明也。更有前方便。僧中受五戒了。尼中受十戒等。一切依常<span class='note-inline'>(云云)</span>。有人言尼受五戒。當眾自為受。不必僧中。今多是大僧中與受者。此應是尼不解受故。令向僧中也。意不然。未曾見有教文。令尼受五戒。必在僧中。若言尼不會者。本法亦乃作得。五戒豈曉耶。<span class='corr'>但</span>出非法濫相者。謂今鈔文。但舉非以顯是。欲使識非而避過也。謂本法尼與大尼。相濫之相。故下戒體立緣示耳。此中舉其八法。略題請師者。欲明阿姨與僧異之所以也。此學佛召愛道之號者。業疏云。如皇姨皇舅等。國隨天子所呼也。以正要急者。謂以此問遮難。正是學戒家要急之事。故須子細。恐不成問答。不相領解。不納戒故。具依常法者。俱依律文及羯磨受戒常法。不得差互。若互不成受也。餘如前受中者。指僧受戒篇。八法調理等<span class='note-inline'>(云云)</span>。云初緣五分者。下自列釋也。云初至之者。即日往大僧中等者。謂今朝受本法。當日內。便須往大僧中無過。若明日往者。以經宿故。犯吉也。問既經宿。失本法不。答業疏云不失。由制令捨。故知在也。古來妄解。經宿失者。非也。若爾舊法既在。但用即得。何要捨故受新。答以違佛制。義有涉疑。故須捨也。端正難緣者。五分中說。此女名半尸迦。先是婬女。十誦云。此女端正。價直半尸迦國金寶。後欲於佛法中出家。欲往蘭若處伽藍中受戒。有賊伺捉此女。遂令信為他受戒等。諸記中。多於此處。辨明三師之義章門。今意不然。前受戒篇中。廣明十受處。<span class='corr'>已</span>敘說了。此但是引證之文。不令更述。思之。又師資傳云。夫大海為王。百川自到。大師為匠。群萌自依。俗禮亦云。禮聞來學。不聞往教。俗曲立制尚然。況三寶尊高。豈輙輕忽也。有人就尼寺外等者。鈔意商略。既非尼本寺。即合得戒。然詳其意。特為尼來。僧得違教吉。云問至也者。本法者。尼先作此法。是大僧羯磨之本。若無此法。不得輙加。餘文可知。云二至乞戒者。如文。言三至非奪者。有人不立此法者。古人云。尼來僧中。全不秉法。又尼不足大僧之數。何假結界。故云不立此法也。然此下鈔意。異古。須結所以也。非界無以攝人者。古人若云尼不秉羯磨。不要結者。且大僧於僧即成作法界。於尼但是自然。如何攝得尼護別眾過耶。雖不秉法。亦須結作尼界。自攝尼僧也。本法尼且置自然外者。此約尼來僧中。結界之時。其本法尼為戒未具。不合得聞羯磨。既亦得名比丘尼。故不許在自然內。所以且今出家也。故業疏云。此尼不同下眾。全未得法。故須消息中間人也。下二眾者。謂式叉及沙彌尼。與同處即無妨。亦令小遠。不得聞羯磨之聲也。又如尼懺僧殘下。舉例成立前來須結之義也。中國僧來不共非奪者。謂西國傳法之僧。覺明三藏真諦等。並是賢聖。且不云不要結界。非斥其結也。云四至說相者。如文。言五至請者。准前須請者。准尼中作本法。須請戒師。今僧中秉法。准前尼中。亦須請也。言以外至之者。體謂白四羯磨。相謂八重乃至四依。一如僧中行之。前之四重。一一喻顯。並同僧故。後之四重。還前種類。就四依中。樹下依者。非蘭若中。尼輕易陵。不行此教。何妨餘樹。行頭陀行。如五分。四依無樹下坐。段為麤弊臥具也。</p>
<p>次懺罪中。言二至同者。覆藏全無者。謂尼犯殘行悔。縱覆百夜五十夜。亦不要行別住。以尼不許獨住故。但改僧六夜。制限半月。二眾中行摩那埵也。若行時別白。白時須集二部僧一時白。不得唯白一眾也。如中卷列者。指懺篇廣列儀則。唯當部自結者。謂前懺中唯明僧法。今於二部中答。須結界故。自結界自攝。并稱大姉為異耳。</p>
<p>三辨說戒儀中。吉善至同者。善見。初緣聽往尼寺受教。是未制前。即日暮戒也。後聽僧往尼寺者。謂制後輙教授戒也。四分雖無其文。引上二戒。辨意同也。為人譏嫌。如隨相中引<span class='note-inline'>(云云)</span>。言若差至<span class='corr'>已</span>者。主人者簡非客。不知僧得滿缺等。無病者簡有病。不能赴集故。有智者簡無智也。及此不聽者。若初不告語。㝡先入寺看者提。後入無犯。不白入舉一足越。二足提。比丘入尼住處。亦爾。言至至律者。如文。言問至訊者。要須僧尼二眾。各滿和合無病。乃得差請。若二眾各互不滿及病。不和合者。並禮拜問訊也。所以爾者。謂差請之法。須秉羯磨。若一人被差。餘四成眾。各若不滿五人。即不可也。下文亦自述之。若尼來欲應受者。祇云。誰與比丘尼取欲。取尼欲人。應至上座前。偏袒右肩合掌。作如是言。比丘尼僧。和合禮比丘僧足。與清淨欲等。不得述<span class='corr'>己</span>道德者。祇云。囑授應受。除五種人。一僧中上座。二教誡尼人。三半月念戒人。四守房人。五病人。若言我是乞食頭陀大德等。得越毗尼也。本疏指首疏也。餘如文。</p>
<p>四辨安居法。言四至通結取者。請問布薩者。祇云。比丘教誡尼時。應如女想。比丘尼於教誡。如佛想。是名布薩。問布薩法也。通結取者。謂來去無障。不破安居也。</p>
<p>五辨自恣中。言五至中者。往大僧中曲身低頭。謂須在上座前。今多在佛前者。違教也。如上自恣中者。前云良久嘿然等<span class='note-inline'>(云云)</span>。差二剿了知法者。此十誦文也。彼羯摩磨二人。與四分有異。今但取剿了簡非遲滯。知法簡非愚教。意證前文不取二人也。言問至僧者。但欲或色益壽者。大愛道經云。佛告阿難。受具戒當由比丘僧。若眾許可乃得。若一人不肯。亦不得。所以爾者。由比丘僧。而得成女沙門。佛言。女人多欲態。但知欲或色益壽。畜弟子不令佗學問。只貪愛門徒。是或色也。被此色聲所或。貪佗供送餉遺。養於身命。故云益壽。此盖目前片時之事。故曰須臾。不知脫離生死。求大菩提。故制依僧。云有教誡之理。</p>
<p>六辨隨相中。言六隨戒相。隨尼之戒。解釋相狀也。言尼至出者。尼八重。前四與僧同。不更列之。云摩觸戒者。釋名。以手捫摸。名為摩觸。此是為防。戒是能治。能所通舉。故曰<span class='note-inline'>(云云)</span>。緣起者。佛在舍衛國時。有偷蘭難陀尼。共大善鹿樂長者。各有繫意。長者設食請。時到諸尼總去。唯難陀尼不去。長者知不來。便疾疾往寺。至尼房犯捉。以手捫摸。被守房小沙彌尼窺見。乃至以事白佛。日此制戒也。制意者。夫出家之人。業然物外離染為懷。今受彼染心。觸於重境。女人志劣。大惡臨危。大聖除防。故以制也。戒本六句。一若比丘尼<span class='note-inline'>(能犯之人)</span>。二染污心。共染污心男子<span class='note-inline'>(明有染心)</span>。三從腋<span class='corr'>已</span>下膝<span class='corr'>已</span>上身相觸<span class='note-inline'>(明境犯也)</span>。四若摩。若牽。若上摩。若下摩。若舉。若下。若捉。若捺<span class='note-inline'>(明犯相也)</span>。五比丘尼波羅夷<span class='note-inline'>(明治罰也)</span>。次釋鈔。言六至重者。腋下腕後者。前就身辨分齊。後就支中辨分齊。若准祗律。肩<span class='corr'>已</span>下犯。通其四分。腕<span class='corr'>已</span>後者。即取祗肩為分齊。何獨於腋下耶。餘如文。云尼至罪者。僧不問染淨者。謂不問前所觸之境。有染心無染心。但使自有染心。往觸著便犯也。隨處得罪者。重境則重。境則蘭也。不犯中。言四至罪者。四分同僧中者。彼云。若取與時。相觸不犯。若解救為難緣。一切無犯。染心等不犯也。非無吉羅者。約非威儀說也<span class='note-inline'>(云云)</span>。</p>
<p>八事成重戒。釋名者。捉衣等殊。名之為八。鄙惡之過曰事。此是所防<span class='note-inline'>(云云)</span>。緣起。佛在舍衛國。時難陀尼與沙樓鹿樂長者。先各有染心。共入屏處。乃至共期招譏。故制也。問前戒。何以繞觸著便犯。此戒因何滿八方犯。答前據染心厚重。此約染心輕。要假滿八方犯也。戒本六句<span class='note-inline'>(一能犯人)</span>。若比丘尼<span class='note-inline'>(二明染心)</span>。染汙心<span class='note-inline'>(三明知)</span>。知染汙心<span class='note-inline'>(四明犯相)</span>。若捉手捉衣入屏處。共立語。共行。或身相倚。或共期<span class='note-inline'>(五結犯)</span>。是比丘尼波羅夷<span class='note-inline'>(六明治罰)</span>。不共住。次釋鈔言。五至犯者。列緣也。犯前七事未懺者。謂若犯七事。懺七蘭了。更作第八。亦不犯重。今犯前七未悔。續作一事。便成八滿。即犯重也。</p>
<p>言八至此者。注文以後是重者。謂簡境也。若腕後即犯。前戒一觸成重。不須至八也。今云捉手。是腕<span class='corr'>已</span>前輕也。三事亦爾者。四屏共立。五屏處共語。六屏處共行。為三事也。犯八捉手不成重者。謂前後八度。皆是八中一事。未成重也。若一男犯八等者。此有四句。初句約人。第二句時一。第三句時八。第四句人八。俱皆一重也。不犯中。言不至犯者。謂律中。若有所施與。若禮拜。若悔過。若受法。入屏處共住立語行。若賊惡獸來曲身避。因而相倚不作惡事。一切不犯。若爾何故下單提中。入闇室犯提鈔通云。由無所為等也。覆佗麤罪戒。釋名者。知彼犯重。故意藏隱。此是所防<span class='note-inline'>(云云)</span>。緣起者。佛在舍衛國。因難陀尼。知妹尼松陀舍難犯重。恐外人知。覆藏不說。後妹尼休道。方說向諸尼。諸尼舉過。因制戒也。制意者。出家之人。共修淨行。見佗有犯。理合舉陳。初有隱心。後方言及。過中之甚。是以聖制。戒本七句<span class='note-inline'>(一能犯人)</span>。若比丘尼<span class='note-inline'>(二知)</span>。知比丘尼犯波羅夷<span class='note-inline'>(三明白心知)</span>。自不發露。不語眾人。不白大眾<span class='note-inline'>(四明有□心)</span>。若於異時。彼比丘尼。或死或被舉。或休道。或入外道眾<span class='note-inline'>(五明緣等)</span>。後作是言。我先知有如是如是罪<span class='note-inline'>(六明能犯)</span>。是比丘尼波羅夷<span class='note-inline'>(七治罰)</span>。不共住。次釋鈔云。六至便犯者。列緣也。二犯四重<span class='corr'>已</span>者。若准第八多論說。尼覆七波羅夷。<span class='corr'>但</span>得提。若覆婬夷即結重。今則不然。四作覆心者。此約覆佗重罪之心。若自犯重自覆但蘭耳。言若至也者。如懺罪中者。如僧殘中。若犯殘<span class='corr'>已</span>。無人可發露。不名覆藏。有八種。不成覆。如彼說之。十誦。若尼被舉等者。此約知佗尼犯<span class='corr'>已</span>。未得發覆。便自被舉。或狂等皆不成覆。為舉不足佗數故。所發亦不成發也。餘文如彼說。捨心相應者。謂慈心。捨前人所犯之罪。更緣其犯。亦不作覆彼罪心。得捨前二心。如此相應者不犯。又解。但畏二難情無愛憎。故名為捨也。無記心亦不犯者。謂約佗不作覆心。在無記時。故不犯。若擬作覆心。縱在無記睡眠心中。亦成覆藏者。下出相狀也。</p>
<p>言若至悔者。不成者。謂界中無清淨人也。縱不說開不犯。謂非清淨者。謂所對之人也。若對先知二俱有過者。首疏云。若欲發露。覔未知清淨向說者成。若對先知。二俱有過。名須露故不成也。此相稍難曉。今更指事說。且如張尼犯重了。王尼如張尼犯。便為佗覆。不說也向人。後有李尼。亦知張尼犯重。便向王尼處發露者。故不成也。由此王尼。既先來知與佗覆罪。自是罪人。不可更受他發露。此二俱有過。各須發露。故不成也。反上不合者。若不識能犯尼姓名罪種相等。並無犯。故云反上不合也。若前人受竟者者。應對一人說。便止也。無窮過者。准祇云。不作發露之心。而但向佗說。也又轉說如此無窮。雖說不免覆也。故彼文云。若比丘尼犯重。應向人說。若共行弟子。依止弟子犯重。師作念云。若向人說。尼僧必當駈出。以恩愛故。覆佗罪。自身得重。是尼復向餘尼說某甲犯重。彼尼聞<span class='corr'>已</span>。復作是念。我若說者。二人俱被駈。便一向覆藏。俱犯夷也。乃至百千人皆重。故知不作發露之心。雖然口陳。亦不免犯。根本無過者。如一尼知佗犯。即作覆心而不犯者。早自發露竟。能覆之人無犯。猶根本<span class='corr'>已</span>彰故。言四分至重者。如文。言不犯可知。八重之中。後四戒。鈔但解前三。其第四戒。時希少用。故略不述。然略說大意。謂大比丘。被僧所舉尼。倚八敬隨順。祇舉比丘故。其<span class='corr'>已</span>僧。三諫不受故犯也。言隨順有二。一食。二衣食。問隨順被舉比丘。即須設諫。若隨被舉比丘尼。尼僧用諫不。答隨順被舉大僧。即要諫。若隨順被舉尼。不要諫。若爾一等隨順。何故不同。答佛制尼恭敬大僧。濫故須諫。尼是同類無濫。故不用諫也。</p>
<p>言十七僧殘中等者。此十七戒。九戒初犯。八至三諫犯。九中前二。謂媒人二謗也。八中前四。破僧助破汙家惡性。此七同僧。更有十戒不同。一言人。二度賊女。三輙解舉。四四獨。五受染心衣食。六教佗受。七自親近住。八勸佗親近。九嗔心捨三寶。十發起四諍。前六戒初犯。後四違三諫。今文略指媒嫁二謗。同大僧中。當世盛行。故略指出。破僧等四。時所不行。但略舉大綱。故不指也。後十七內。只明言人四獨。盖是當世現行。種相難知。反顯餘八戒種相易知。及時所不行。亦略不辨也。言人戒者。釋名。手疏諸官。故曰言人。此是所防<span class='note-inline'>(云云)</span>。緣起有二。初佛在舍衛國。有尼在一處住。居士為尼造一小伽藍施尼。後尼捨去。居士復死。居士呪乃耕此地。後尼却歸。不許耕之。彼不受尼語。尼乃詣官言人。官罸居士兒。財物入官。為俗譏呵等。二因波斯匿王小婦。作一小精舍施尼。尼後時往人間遊行。多時不迴。小婦又將施梵志女。比丘尼後歸熟索。梵志女云。此施主施我。尼乃詣官言之。官及問尼言。其事如何。尼不會理。妄答云。地屬王。處屬施主。斷事人云。處既屬施主。施主與彼。今何更覓。遂判與梵志女。諸尼又白佛。佛語王言。應還於尼。先施是施。後於非施。王依佛語却與。罸斷事人。錢物入官。招於譏責。是以制也。制意者。出家之人。應懷四等。今內發不善。往俗言人。違慈既深。是以制也。戒本三句<span class='note-inline'>(一能犯人)</span>。若比丘尼<span class='note-inline'>(二明業相)</span>。諸俗官言居士。若居士兒。若奴若客作人。若晝若夜。若一念頃。若彈指頃。若須臾頃。是比丘尼犯初捨<span class='note-inline'>(三法犯)</span>。僧伽<span class='corr'>已</span>下。次釋鈔。</p>
<p>言四至蘭者。若斷事人下手疏者。搜玄云。西土別有斷事人。還如此土司法。及大理官不別者。就此方說。但隨處經官處。手疏即文帖等是。口說者不著文字也。若被奪物就官乞護者。謂尼弱被賊劫物去。官自為撿勘尋逐得賊。却還尼本物。尼不犯。若人入寺等者。見論云。不得奪刀斧及損壞。設壞應計直還價。若不還。計直多少犯。餘人者。非斷事人也。但得蘭耳。四獨戒者。釋名者。行宿等殊為四。無伴相援為獨。此是所防等<span class='note-inline'>(云云)</span>。緣起者。初獨渡河。佛在舍衛國。有尼高褰衣渡水到岸。為賊所嬈也。獨入村緣者。佛在舍衛國。差摩尼去寺不違。少緣獨入村招譏也。獨宿緣者。佛在舍衛。有尼去伽藍不遠。少緣獨入村宿。招譏也。獨行緣者。佛在舍衛。有尼從俱薩羅國曠野中行。常在後。諸尼問云。汝何故常向後行。彼云。我須男子。諸尼舉過乃至白佛。因制也。制意者。尼是女弱。入俗招譏。無伴援行。易生凌染。以斯多過。是以聖制。戒本三句<span class='note-inline'>(一能犯人)</span>。若比丘尼<span class='note-inline'>(二明犯相)</span>。獨渡水。獨入村。獨宿。在後行。犯初法應捨<span class='note-inline'>(三法犯)</span>。可知。言獨至故者。辨獨度戒也。今准道行之戒者。四分尼律中。但云獨不能度。又犯緣中。俱言隨淺深。高褰衣共度。並不說寬狹淺深分年。鈔准當部道行戒文。但使行須褰衣脫鞋襪。異陸威儀。便成犯也。前尼疾疾入水者。准律文有兩節。初是前尼自入水未度。但得蘭。纔上岸隔水故殘。後尼入水。偷上岸。得前尼為伴不犯<span class='note-inline'>(上是律文)</span>。今准文意。謂前尼自先上岸。後尼猶未入水。前尼上岸了。後尼方入水。致有斯犯也。第二節文。前尼先入水。後尼未入水。前尼犯蘭。前尼未上岸。後尼<span class='corr'>已</span>入水。後尼不犯。前尼不待後尼。前尼先上岸蘭。後尼上岸不犯<span class='note-inline'>(<span class='corr'>已</span>上律文)</span>。准此前尼得兩蘭。謂先入水。先上岸。俱非隔故。後尼無犯者。謂後尼初下水時。得前尼為伴。上岸時。復得前尼為伴。是以俱不犯。但是前尼有罪耳。故律云。疾疾入水上岸。不待得伴蘭。應時入水一時上岸。方無過也。隨深淺褰衣者。緣中只為高褰。致遭觸嬈。今若隨水分齊。勿令身露。至岸下衣。即不犯也。</p>
<p>四獨度河犯者。問此莫與前第二緣有濫不。答乍看似濫。窮旨不然。第二緣中。發意擬獨度。雖則入水。且未上岸。第四緣<span class='corr'>已</span>度水。上岸了故。下釋云。謂後伴隔水。便犯也。言獨入至罪者。辨獨入村也。初緣有兩節。一正辨相。二四分下。辨獨行。不問界內外者。界是作法界也。藍是自然。以律但云詣村。恐人執云。須是界外藍外。白衣家。方名為村。故有此釋。舉例。如非時入聚落。寺中諍人院亦犯等<span class='note-inline'>(云云)</span>。坊內獨行犯吉者。若約此土。同一坊巷內。同一家大宅內。離伴獨行。但犯吉也。又如二尼同在一家內。一尼在堂前坐。第二尼獨向佗上房下間厨下等巡行。亦犯吉。以是家內故。不犯殘。若准祇云。若到聚落城邑界時。應須相去申手內。若申手外。一足過蘭。二足殘。一人中間蘭。謂兩界上城邑界。或二州二縣界。或東西二村界。或諸坊巷界是也。引此文為證。上四分獨行一界。合是妨內。或是一家內。若過此界。得殘也。無緣者。謂無二難緣也。或可無伴命終之緣也。隨有橫道者。古來多約其橫道為界。欲入村門。越此橫道。名為越界。所以犯也。諸部無文者。鈔斥不許。准律。無界獨行。一皷聲聞。離伴見聞即犯。此一皷聲間。豈無橫道。何曾制犯。皆約村門限。為分齊也。若村內先有尼不犯者。亦約在見聞處。若離見聞處。獨行一界。亦犯吉也。言獨宿至結者。辨獨宿也。俗僧兩處者。謂或在俗舍。及本寺中。安床並不得在。申手外無病。又不許二人共床臥。隨脇著床敷。一一提。又不許同被褥。又不許兩床相合。如俗舍雙床。應須曲尺丁字安床。至於蚊蟵等。亦爾。有人云。應長速安床。似今禪堂中者。非也。隨床一一結者。若申不相及。一轉一殘。起而更臥亦爾。</p>
<p>言獨至蘭者。辨獨行也。玄云。鈔有三緣。初在道行。二或中間下。雜伴見聞處。三又伴下約無緣也。獨在後行者。若准緣中獨在前行亦犯。此約道中共行也。或根本獨去者。約在住處。即獨捨去。不論道也。又伴無諸難緣者。律云。若一比丘尼。出大小便。或命終等。或被賊將去。或為水漂去者不犯。必無此緣在後行。但離見聞便犯也。次開不犯中。言不至犯者。及諸雜難不得作伴者。律云。若命梵惡獸。或強力持去。被執縛水漂等。諸雜難也。准五分開緣。畏男子處開。獨宿之處。多男子畏。有凌逼故。開獨宿避之。今鈔引未度水明開者。約水淺。即無褰衣之失。岸上總皆是尼。又無男子可畏。故合開也。如前具緣中者。有四。第三是無緣。今但反之。便是不犯。餘文可委<span class='note-inline'>(懈退者偶然之㒵也)</span>。</p>
<p>九十單隨中。紡績戒。初釋名可知。緣起者。佛在舍衛時。六群尼自紡績。居士譏嫌等<span class='note-inline'>(云云)</span>。戒本三句<span class='note-inline'>(一能犯人)</span>。若比丘尼<span class='note-inline'>(二明犯業)</span>。自手紡績者<span class='note-inline'>(三結犯)</span>。波逸提。釋鈔一段。如文。成衣不合懺著。為斷後犯之因也。言餘至<span class='corr'>已</span>者。上下戒者。上至夷下至提。未非無種相。<span class='corr'>但</span>時不行。故略不述。夷申隨舉比丘戒。殘中諸戒。單提中一百七十九戒。此但明一百一十四戒。向下更有異大僧者不明。並是寡用故略也。</p>
<p>七師徒相攝諸行中。言尼至中者。多度非法之人者。謂妊身婦女。受後生兒。或是賊女等。當求半許。若過半而作法者。謂尼受時。尼僧少不可得。令清淨之人。十人之內。但五人持戒。若過五人等。持戒清淨。少犯威儀不清淨者。亦得成法。鈔自注云。不犯重者秉法。自餘可可足數者。於教相可多明閑。於戒行可多防護。故云可可也。所以爾者。謂此戒緣未發大戒。若大戒體。在大僧言下得。是以開之。不類大僧犯吉羅。<span class='corr'>僭</span>不應師德。餘如文。言次至意者。准多論。佛成道十四年。始有女入發心出家。又案四分尼法中。因大愛道請出家。佛止不許。時愛道與舍夷女五百人。遂自剃髮。倚祇桓門。阿難為陳三請等<span class='note-inline'>(云云)</span>。佛遙宣八敬。難傳授。愛道聞<span class='corr'>已</span>咸共頂戴受持。其五百釋女。咸八敬受也<span class='note-inline'>(<span class='corr'>已</span>上曰如文)</span>。若依五分。唯愛道一人得戒。是八敬言下。餘女以愛道為和尚。於大僧中。白四羯磨。十一眾受也。故五分云。摩訶波闍波提比丘尼。求佛出家。阿難三請。佛宣八敬。愛道頂受。不敢有虧。既得戒<span class='corr'>已</span>。乃白阿難。汝更為我啟白佛。我<span class='corr'>已</span>受八法。於中更乞一願。願聽比丘尼依臈次大小。禮比丘。如何令百歲尼。禮新受戒比丘足。阿難為愛道。再白佛。佛告阿難。若我法中聽尼與僧次第相禮者。無有是處也。因說女身有障。一不得作帝釋。二不許作梵王。三不許作轉輪王。四不許作魔王。五不得作佛。況不得度女出家受戒。佛之正法住世千年。今既度之減五百歲。譬如人家男少女多。其家必速破。又若我法中。若不得女人。我涅槃後。諸憂婆塞。當持四事供養。隨比丘後。白比丘言。受我供養。若白衣出門見比丘。便牽臂歸家。白言大德。於我有恩。乞暫過我家坐。使我獲安。若比丘道行逢塵泥。白衣便解髮拂塵布泥。令比丘蹈上過。今既度人受戒。如上所說諸事。悉皆殆盡。阿難聞<span class='corr'>已</span>。悲恨渡流白佛言何不早語我。我若預知。不敢申於三請。佛告阿難。勿復啼泣。盖是魔弊汝心。今既<span class='corr'>已</span>度出家受戒。但令隨我制。不得有違。正法却復千年。餘如見母二論。恐繁不廣述也。言今列其名者。謂八教別名也。若依當部。八不可過法。五分云。八不可越法。十誦善見云八尊重法。母論云八師法。了論云八尊師法。今云八敬者。依僧祗文也。寶云。就此之中分兩。初制意。次釋名。初中凡躰無貴賤。有道則尊。法式軌要。出於大僧。尊法重人。事須致敬。敬而言之。觸事皆是。但此八法攝尼偏要。故別制之。審能修行戒淨法住。故論云。尼行此法。正法還復千年。故知。法假人弘。其義不昧矣。釋名者。寶云。有通有別。別則如鈔自明。今云八敬。是通名也。以敬儀雖眾。約境分心。離成有八。於茲八法。專心度奉。稱之曰敬。</p>
<p>次列名中。又分為三。初依鈔列名。二置八所以。三辨罪輕重。初言一至人者。請令坐者。謂表之勤重也。大僧未坐。今請令坐。若僧<span class='corr'>已</span>坐。亦須請之。以不違制故。今時俗家齊會。僧前坐定。尼後來請僧坐者。若解法上坐。但答言僧<span class='corr'>已</span>坐。或嘿然亦得<span class='note-inline'>(<span class='corr'>已</span>上正說)</span>。或有解云。尼眾未敢自專擅坐。是以來就僧請坐。僧便處分云依次坐。便是許他坐也<span class='note-inline'>(寶舉臣子喻以破無理)</span>。更有說云。此是尼來謝坐。如來今時父子尊卑位別。父賜坐<span class='corr'>已</span>。即須謝之<span class='note-inline'>(寶舉同處異處難之。無理甚矣云云)</span>。餘七敬。如文。二明置八所以。問曰有何意。何故減不至七。增不至九。但明八敬。答法爾有八。初有三敬。奉僧義式<span class='note-inline'>(謂百照寺舉是也)</span>。次有二敬。稟承請悔<span class='note-inline'>(謂請安恣是也)</span>。就初三中。初之一敬。明身業度恭<span class='note-inline'>(旨也)</span>。後之二教。口業度仰<span class='note-inline'>(罵舉也)</span>。又於第二所尊法中。分二。初明根本<span class='note-inline'>(謂〔愛〕戒也)</span>。次辨枝條<span class='note-inline'>(即懺罪也)</span>。又初一是生善。後一是滅惡。又於後三敬中分二。初二稟承<span class='note-inline'>(半月請法半安居也)</span>。後一請悔<span class='note-inline'>(即自恣也)</span>。就初二中分二。初請法<span class='note-inline'>(教誡也)</span>。次決疑<span class='note-inline'>(安居也)</span>。或可初一請法求解。二依解起行。又於下二中。初防未起非。約專精不犯<span class='note-inline'>(安居也)</span>。次殄<span class='corr'>已</span>起非。即犯<span class='corr'>已</span>能悔<span class='note-inline'>(自恣也)</span>。斯則敬人明三。敬法立二。稟悔有三。被此差分便成於八多。又無用。少又不足。不多不少。正立其八也。三辨八敬制罪者。願云。違八敬得八吉也。表不許此說。若約初緣說[酉*夕]然得吉。後隨緣牒入戒條。即須分[木*〡*云]。不合雷同。於此八中百罵請安恣。此五勒入單提戒中。決定犯提。其受戒據圖中亦是提。戒條中撿則未見。若懺罪不入戒條。違者犯吉。若舉大比丘有二。若遮舉意得吉。若作說過亦吉。又於罵大比丘中。若依實罵得提。以違戒條。若無罪。橫加成謗犯殘。若據圖中更有吉。此剩也。不要說之<span class='note-inline'>(搜玄諸家不子細。令故繁述之。述者多也)</span>。</p>
<p>言如此下結示。如文。</p>
<p>言五至也者。應遣三尼來僧中自恣者。謂求僧舉罪言也。犯第五尊師法者。中含八尊師法中。彼云。一從僧受戒。二半月請教授。三依僧安居。四依僧自恣。五不得輙問比丘經律論義理。若許即得。六不說比丘過。七僧中懺罪。八百夏禮初夏足。此八可尊。故曰八尊師法也。准此八中。第五與四分稍異。今既不聽輙問。以違教故。所以犯第五也。及虛實罪者。若實成罵犯提。若虛成謗犯殘。故俱不合。若親里尼下。約尼有親里眷屬為僧。或有不是事。得方便軟語勸喻。不得硬言。便成罵也。餘文可知。次式叉法中。言二至也者。不別得戒者。破古師也。古云。受六法時。向舊來沙彌尼戒躰上。重發得六條戒也。今云式叉六法。是其學宗戒躰。更不重發。如前序中<span class='corr'>已</span>明。今意同彼。故云不別得戒。先以立志者。今師意也。謂將此六。令二年學之。軌持不違。則志立行成。方堪受具。故將此法為大戒之前緣也。</p>
<p>言四分至如常說者。十八童女。二歲學戒者。願云。若是十八。即要二年學法。若十九二十。不用更學也。蜜云不然。以違制限。縱過二十<span class='corr'>已</span>上。亦須學之。若不學者。必不發大戒。問今雖受六法。不依二歲。莫違教不。答若依河北。必須滿二年。不滿不許與受。今則不然。若全不受。違教不成。但受縱不滿。亦無妨㝵。不違教故。雖無明文。以理推之。無損也。加猒本事者。謂既曾嫁。必猒本初俗務逼迫夫聟色欲等也。有胎者。十誦云。有居士婦名曰利羅。大富多財。田宅種種諸物。後家活分散。唯<span class='corr'>己</span>一身。先自懷妊。愁故病瘦。其胎不長。謂言無胎兒死等。後念沙門安樂。乃往精舍。求哀出家。出家<span class='corr'>已</span>後。安樂無事。其胎復長。諸尼知<span class='corr'>已</span>駈出。謂彼犯婬。彼具述上緣。乃至佛言。<span class='corr'>已</span>後如有此色人。先令二年學法等<span class='note-inline'>(云云)</span>。</p>
<p>言此至二年者。玄云。具學三法者。玄云。具足請法皆學。今云三者。約法階級而言。故四分三也。羯磨所為者。作羯磨本令其學。今此學法。即是羯磨家所為也。染心相觸者。學婬方便也。盜四錢者。是盜方便也。斷畜生命。煞方便也。小妄語者。是大妄語方便也。非時食為第五。不飲酒為第六也。文列婬盜煞妄十戒而言者。然根本婬盜等。非正六法數。說相文中舉者。先為沙彌時。<span class='corr'>已</span>學通前舉之。文云。某甲諦聽。如來無所着等正覺說六法。不得犯不淨行等<span class='note-inline'>(云云)</span>。若准十誦。文中將四重。及摩觸八事。為六法也。若六中壞者。更與二年。若餘行法中有犯者。並令作吉悔也。言律至知者。除自手取食。授食與佗者。謂大尼也。既非自食不用。從沙彌尼受。若自取食之。亦制犯者。謂既自取。必須從入受取。若也不受自取而食亦犯。沙彌尼開之者。約緣別開。得自取食無犯。有者得授與尼者。謂有沙彌尼式叉。亦得過食與大尼。自須受取者。若有沙彌尼。自要食之。必須從彼取食也。授食與佗。佗大尼也。故尼律云。式叉尼一切戒應學。除自手取食授與佗。若無人受食者。亦許自取食食。有則須受。過食與尼有無俱得<span class='note-inline'>(上是注文)</span>。僧祗等者。彼律三十八云。有比丘尼。度十二歲童女。與授大戒。為性耎弱。不能苦事。威儀不具等。舉事白佛。佛言。自今<span class='corr'>已</span>去。十八童女。欲於我法中受大戒者。應從僧乞二年學戒。乃至尼僧應十眾具滿。白四成就。是名與學戒。二年中。隨順十八事。如鈔所列十三也。式叉不淨食。大尼許淨者。殘宿等也。七八者。七至布薩日。八至自恣日。鈔文合之云七八也。後四波羅夷者。獨八覆隨也。即當第九十十一二也。此四戒若更犯。更從初與二年也。十三十九僧殘<span class='corr'>已</span>下者。彼律尼有十九殘。為第二篇。今總為一。數隨犯皆作吉悔。餘如彼說者。餘更有五戒。隨犯日數。更學滿之。言五者。一非時食。二停食食。三捉寶。四飲酒。五着香華。將五添前十三。便成十八也。三沙彌尼法中。言二至不合者。有本中作住學。寶作往字解。願云法式為一句。改叉字為又字。寶云。無理頗甚。思之<span class='note-inline'>(上來總明尼眾篇竟)</span>。</p>
<p>○自下諸部別行篇。文二。初牒名。次依文釋。言諸至三十者。先來意。謂前二十九篇。皆是當宗自義。縱行外部。亦為成立本宗。今此一篇。直敘異說。用陶情路以展通衢。先辨自宗。後述佗部。故次辨也。釋名者。繞敘眾宗。故云諸部。總陳差異。故曰別行。篇如常述<span class='note-inline'>(云云)</span>。次依文釋中。言古至驗者。謂勸廣學請文。則有遍知不迷教。於事無滯。又能遍識。良由學富也。古人達者。無違諍。既云學富。自然濟貧。又論語云。子夏博學而篤志。孔子注云。廣學而厚識也。言若至的者。四分缺於事法者。謂當部雖云結界。而無可分別不可分別等。六相通局差別之事。此是缺於事也。四分雖制令受持三衣。及捨三衣。且無捨受詞句之法。此則缺於法也。他部自有明文者。如集僧六相之事可分別。依十誦等是也。又受持三衣。准僧祇等是也。理必准行者。約未分同是一律藏之理。必須准而行之。不可無文便止也。不乖二是者。古來解云。不乖佗宗。實是有事有法。不乖當律。實是無法<span class='note-inline'>(此非解也)</span>。若准搜玄云。今引外部不違。未分本一之文。為一是。又識當宗緩急。不乖見論取文法則。為二是也<span class='note-inline'>(此且恐疎)</span>。或依寶釋。取佗文為一是。取他義為二是<span class='note-inline'>(今詳此解亦未有理。且未合論佗義)</span>。今解云。所引諸部事法之文。在佗宗中。成他宗行事。為一是。引來我當宗中。又與當宗流類相當。為二是也。棄急從緩者。四分有三羯磨。如白作白頭尾一字。不許增略等是急。今棄此急。却依佗十誦秉法。例通差准唯多惟善之緩也。又四分受戒時。須自有如法衣鉢為急。今棄此急。却依論借衣鉢或無之緩也。又四分三品。受日限定護衣。唯在明相是急。今棄此急。却依他宗請日約事訖之文。護衣取通衣之緩也。捨有求無者。如四分受戒須有和上有結淨地。今却捨之。求於他宗無和尚受戒亦得戒。不須結淨屋等。捐輕重之是非者。捐棄也。棄四分五錢成重為輕。取十誦八十小錢犯夷為重。此則捨輕而就重也。又棄四分婬戒重犯得夷為重。却用十誦再犯初篇但吉為輕。此是捨重而向輕也。言是非者。今云依宗即是棄本。為非也。又搜玄云。歌聲念戒為是。依五分直聲為非<span class='note-inline'>(恣乖鈔意)</span>。任愚懷取捨者。斥古迷情也。自貽負愧者。貽招也。愧耻也。罪豈佗科者。不學無知非佗。而與本受為宗等者。別序第三門云。今判持犯。還約其受躰等是也。若全未預法者。猶是沙彌也。隨一部為依持者。若欲受戒。五部之中。要依何部。即秉此部羯磨為受躰。隨依此。部使為隨行准的。即反顯若是四分受躰。豈合更依佗文。言然至摸者。事乃方途者。謂諸部之事不少。有萬般途轍也。尋條難反者。究根條絕難及也<span class='note-inline'>(及者極也)</span>。且疏要約者。且者未盡之談也。疏謂疎決疎通為義也。要乃樞要也。約者約略。示謂指示。規謂規則。模謂摸範也。</p>
<p>次開章中。言就至別者。如文。初僧數多少中。言初至中者。和尚十人之外者。謂秉法之時。牒和尚名入法。不許在十人之數。以是所牒。不入僧數。故類同五人。自恣中者。謂五人自恣。一一差之。自被差時。不足僧數。自被差了。差第二人時。又得在數。類上懺時。單白和僧許不。不得足數。懺了還射之時。又却是數也。諸師四人捨墮者。古來諸師行事。四人捨墮。今鈔破云。第五是所為不入僧數。云何得成。彼救云。以律列四僧中。准除三事。自恣受戒出罪。且不說除捨墮。故四人必得。若准通教上解非者。今師約實審定也。若准僧祇懺墮五人。通教如上。古師引律。四人僧中。不言故得用者。非解也。故羯磨疏云。如僧祇。五人自恣。邊受諸尼薩耆。此是正量。豈有懺主入四人収。豈可自忍。故十誦云。無有自恣。自作羯磨。又云。以懺主單白和僧之時。非是自量義須佗也。身外須僧。故五人攝也。始終無妨者。羯磨疏云。有人言始終重作秉法人者。可入僧収。如邊方受戒中。戒師白和。便是所為。後與白四。又是能持。今鈔例之。如懺悔主。初時秉白便是所為。懺了有緣欲去律許。當經還衣白二與之。又是能秉。論其終始亦無妨也。中卷懺聚者。具明五人法也。言十誦至也者。無和尚得戒者。搜玄。約先曾請說。但正受時不來。名為無非。謂從前一向無也。必若全無。云何牒名入法。何以得知。次引多論。攝十誦文。和尚不現前者。請作十戒許可<span class='corr'>已</span>。臨時不來。弟子遂於闍梨處。遙將彼人為和尚。得名受具戒。前不得戒者。謂少異十戒時也。謂開僧數滿不現前亦得。便反顯上十誦不是全無。但不現前。說為無耳。黃門者。一云。是受後。變為黃門。躰不告也。二解云。是初受時。黃門受戒不得。即十三難中之一數。今將此人為和尚。亦得戒。所以然者。上句無和尚。猶自得戒。何論受後變作。伽論白衣為和尚者。謂約先來如法受得戒人。後忽過緣。着白衣服。與人作和尚亦得。與白衣受者。謂能受人。全是白衣也。下引多論解云。不除望鬚髮無衣鉢者。白衣也。非出家人亦爾者。謂約先受戒不得人說也與上着俗服白衣為和尚。得戒不殊。故曰亦爾。若准四分下。一時辨異。故曰並不開之也。</p>
<p>言十誦至亦爾者。男作女威儀者。准十誦。波離問佛。或男子作女人威儀。女人相。女人服。作女人形。制<span class='corr'>已</span>。如男子法。受戒得不。佛言得戒。眾僧獲罪。又問若女人作男子威儀。男子相。男子服。男子形。制<span class='corr'>已</span>。如女人法受得不。佛言得戒。眾僧得罪。此約男女二相互者。謂有人與作留難。障佗出家故爾。伽論不知和尚。是賊住者。此舉十三難人也。本犯戒人者。破重戒也。本不和合人者。今意恐是從前並不受戒也。古記多約破羯磨僧人也。非出家人者。雖受不納戒人也。前賊住人作和尚。弟子不知得戒得罪。下三類下。與上不別。故言亦爾也。言十誦至具者。四處展轉與欲者謂一界內四處僧。為人一時秉法受戒。得更互展轉與欲。如東院與西院人欲。西院與東院人欲。南北亦爾。不者成別眾也。被四眾者。若材木平着四界地上。若床等要脚。各入一界也。搜玄云。如一床有四脚。各在一處。界中各有三人。各欲作說戒事。一人在中間床上坐。秉說戒羯磨。足四處。並得成羯磨法也。准伽論云。頗有比丘與四處人說戒作羯磨。乃五處得不。答得也。乃至五處亦爾等。八人者。謂一處說戒要四。今但有三<span class='note-inline'>(成七)</span>。今以一人。足二處成八也。十二人者。謂二處作受戒。各五人。今只有四<span class='note-inline'>(成八)</span>。一處說戒要四。今只有三<span class='note-inline'>(并上八成十一)</span>。今以一人添三處令足。成十二也。十五人者。謂二處受戒。各但有四<span class='note-inline'>(成八)</span>。二處說戒各有三<span class='note-inline'>(并前十四)</span>。今以一人。添四處令足<span class='note-inline'>(成十五也)</span>。十八人者。二處受戒但有四<span class='note-inline'>(成八)</span>。三處說戒各但有三<span class='note-inline'>(并前成十七)</span>。今以一人。添前五處令足。成十八也斯乃各須有身分及彼界。方得足數。若不及亦不得也<span class='note-inline'>(此依靈峯所解。將能足一人。在八十二十五十八數內以說甚有理也)</span>。若依古來。將能足一人。在八人數外說。理亦不失。今且依前解為妙矣。沙彌犯重得出家者。謂受具也。壞尼淨行不得者。謂不許受具永滅擯也。若能改悔不作者。亦許受具也。准此開學悔者。搜玄云。鈔主准四分。開學悔。彼律即須永弁不開。今准當宋大僧犯重。皆開學悔。此沙彌壞尼。准僧亦合開悔也二聖法通局中。言二至失者。僧祗了論。皆有中間羯磨也。亦名求聽者。謂此羯磨。但向僧中求聽。許作受日自恣等事也。又加白羯磨等者。謂白眾聞知。本非求僧。聽與不聽。縱僧不聽。白竟便成也。餘三同四分者。謂單白白二白四也。又云。中間直白等者。直白是白上加白也。准了論。總有五種羯磨。一相㒵羯磨。謂制限不許入城市。一年半年等。第二白二羯磨。第三中間。第四白二。第五白四。就中初三頭三人秉。餘三四人<span class='corr'>已</span>上秉也。餘如文。</p>
<p>三重犯中。言三明至亦爾者。十誦初篇無重犯。據未學悔前說也。彼律五十一云。頗有大比丘行非。不犯婬夷耶。答有。若先破戒人是也。二篇<span class='corr'>已</span>下有重犯。何以得知。鈔引彼律二十二卷。安居法聚文云。學悔沙彌尼犯殘。諸比丘為作覆藏六夜本日治出罪等<span class='note-inline'>(<span class='corr'>已</span>上律文)</span>。玄云。准文既云本日治。便是有重犯。覆壞六夜壞。各有本日治。故知下篇。隨輕重。各有重犯也<span class='note-inline'>(<span class='corr'>已</span>上依搜玄記文)</span>。表破云。鈔文只云。請比丘來。與我摩那埵出罪。搜玄不合妄添覆藏。律文既云。學悔沙彌尼犯殘。何處更有覆藏。以尼不許行別住。恐犯觸故。但有半月摩那埵出罪等。至如四分尼犯殘。亦不合行覆藏也<span class='note-inline'>(今細詳之非是搜玄錯解。此義從篇聚篇中。便有此說。請思之。玄玄)</span>。祇與十同。故云亦爾也。</p>
<p>第四攝事中。言且至持者。四分三品即寬。十祇但二品是狹。又四分極多但一月。是狹。祗事訖三十九夜攝事。便寬。搜玄云。中間者。謂單白有頭無尾。文云大德僧聽。時到僧忍聽等。是單白頭。作白未了。無白如是。即無尾也。便變羯磨文中。有尾無尾。無頭有僧忍嘿然故是事如是即持。又無大德僧聽。誰諸長老忍。忍者嘿然。不忍者說。僧<span class='corr'>已</span>忍與某事竟等之頭。故云中間羯磨也。文云雨安居者。表云。謂西土安居中。多雨故也。願又解云。雨際時安居<span class='note-inline'>(與上解意同)</span>。嘉末作兩字解。謂初結安居為一。有緣移至佗處是二。以一夏中間處安居。故曰兩安居也<span class='note-inline'>(此非之甚不可依之)</span>十誦受日有二者。謂七夜及三十九夜。七夜與四分是同。而兼夜者。若據兼夜之言。似異四分。約其明相是滿位。與四分同。就別而言。四分至日入時。十誦至時明相前也。終是互舉。如前<span class='corr'>已</span>明。然十誦一夏之中。只得二法。謂要須於九十日中。半在本界修行。不許強半在外。何況全耶。在外羯磨。如文中<span class='note-inline'>(云云)</span>。言十誦一至更結者。彼云。佛在毘舍離城。時諸梨昌。為佛及僧。具種種美饍。忽非時雲起。諸飲食在露地。被風雨。梨昌白阿難言。我於今日辦備。為佛及僧設食。在露地天雨。不知云何。阿難白佛。佛令阿難。向一舍中。應唱淨地白二結之。置食於內。後為外道譏之<span class='note-inline'>(云云)</span>。佛令移向坊外。又被白衣來乞等<span class='note-inline'>(云云)</span>。佛令自今後。並不得作淨地。若作犯吉。先曾結處並令捨也。倉<span class='note-inline'>(云云)</span>單<span class='note-inline'>(單音)</span>說文云。小筐器也。古師執此文。便云。今時總不許結淨。縱四分許。亦不得依。如序中破云。</p>
<p>第五心境中者。搜玄云。四分婬酒戒。約境制。無想疑。破僧疑心結根本。准減年戒疑心結。和尚提自食。餘諸戒疑想總開也。表又釋。婬戒并減年戒。即可依。若依准酒戒從心制。是南山義。方軌中且順古如此說。今須分開。因何製記家更平列。詁人甚矣<span class='note-inline'>(思之)</span>。以疑通是非者。半緣本境為是。半緣異境為非。猶預兩緣。故從本境制結正也。不論遮之與性皆然。故律云。是女疑殘。虫疑草木疑皆提也。想是決徹境心不相當不犯者。以決徹強故。亦不論旨境。遮性悉是心境相應。結犯。不相應則輕。文言不犯者。望別不犯根本罪為言。非無方便。故彼律云。人作非人想煞。女作男想觸。皆蘭。此約轉想。結前心方便。若約本迷。全無犯故。如四分破僧婬戒。不同知疑者。搜玄云。且舉破僧揵度中四句。一非法不疑。破非法不疑說。二非法不疑說<span class='note-inline'>(此句疑心結根本罪)</span>。三法疑破不疑。破法不疑破法不疑說。四法疑破法疑說。律文自制三句。墮阿鼻一劫。第四句不犯逆罪。今言不開者。且約第二句說。故知。不開疑心犯也。餘如別說。僧祇等者。彼宗性戒。不開想疑。如前境實是女。今作男子及黃門想觸。皆殘。若遮戒。即開想疑。生地生草作非生草等。想疑得吉也。除想疑者。謂前有方便心。不開想疑。不開轉想本迷。皆根本正罪。故彼律云。有主物無主物想疑。皆夷等。更舉尼覆麤戒<span class='note-inline'>(云云)</span>。又舉摩觸戒<span class='note-inline'>(云云)</span>。若前無方便心者。即具開前境。遮之與性者。即具開想疑。或犯輕或不犯。故彼云。有並無主想。無盜心無犯。非無五三不同者。謂上引五祇十等。且大言約。以與四分不無五三不同。如婬等戒。不論前有方便。皆犯根本。與十誦不同。祗中遮戒開疑。酒是遮戒。四分本不開疑心。四分不通。且將酒戒。對其遮中得二疑與想。將婬戒無其想疑。對五分通無疑成三。更將婬酒。對十誦約方便有無成五故曰不同也。望祗五二律成三。望十誦成五<span class='note-inline'>(此記依玄釋)</span>。</p>
<p>第六捨懺中。牒名可知。言十至所者。二寶者畜貨二也。少永奇山野多。捨與同心淨人。或無淨人捨與。得作四方僧臥具也。餘同者。此律綿褥斬壞捨。過七日藥八日者。捨與守園人。七日油捨作塗足然燈用。六日<span class='corr'>已</span>者。捨與餘比丘。食并乞盋等。一同四分也。一入僧永捨者。有二節。初捨與僧入僧。差人弃山野是永捨。二為僧貿衣食。是入僧。本主不得用。是永捨。謂二寶捨與僧。僧應白二差一比丘。弃向山水曠野處。若僧不弃等。如鈔文。五敷具者。謂三十中。從十一至十五。五條戒是也。一野蚕綿。二黑羊毛。三白羊毛。四減六年。五不揲坐具。此一向入僧。唯本主不許坐臥。釋成永入義也。三入俗僧者。五分云。若一日得藥受。二日更得受。七日更得受。留至八日明相出。皆尼薩耆波逸提。應捨與僧。僧與白衣沙彌。若用然燈。或塗足。不同四分得還本主外資。第七藥得與餘比丘。食餘同者。餘同四分。乞盋奪好入僧厨。留惡令持。自餘諸犯。捨<span class='corr'>已</span>歸主。更用無愆。為二染。前三成五也。無盡財者。謂僧寶財中也。為折伏本主貪心者。謂生息利物。只得作僧房舍中衣。僧不得分。此物息利而用。亦不許作食。若分此物及作食。本主得分及食。以自資身。稱本貪心。還求不止。若作僧房中衣。即無屬<span class='corr'>己</span>之義亦為折伏也。五臥具者。從雜野蚕綿。至不揲坐具也。一純黑蚕綿作地敷。二六年不揲。僧得着。三白毛三衣。具前二捨。就中好者。同前純黑蚕綿。作敷二。不好者。同後六年不揲。僧得着。餘同四分者。三捨七日藥。四乞鉢。五餘捨等。足前成五也。餘如文。言善至遮者。一轉車衣等者。有二。初還主。二入僧。轉車義。如上隨相離衣宿戒中。依了論疏解竟。如彼具者。論疏云。蘇等有二種用者。比丘有病。欲眼蘇。得三日或四日。病差應捨。而不捨或滿七日不捨。尼薩耆。應捨與僧。比丘若有病。更眼僧更與。比丘得蘇捨與白衣。白衣後捨與。比丘得眼也。比丘無病不眼用。僧欲用者。亦須先捨與白衣。白衣却捨與僧得眼也。謂本主比丘及僧。皆服用故。云二種用也。受法不受法者。謂戒法也。非謂調達五邪之法也。</p>
<p>第七隨戒相中。言七至耳者。更有六人等者。玄記。束為三對。一年高大德。二多慙重病。三缺眾非請。並一一如鈔自顯也。律子注者。一云學律之子也。二云律白文下注脚也<span class='note-inline'>(今取後解)</span>。廣問持律能斷之耳者。是此六即罪得滅。非此六不可也。上來諸部別篇竟。上來有三収科<span class='note-inline'>(云云)</span>。總是三十篇文釋。大段正宗分<span class='corr'>已</span>竟。</p>
<p>第三流通分。言餘至焉者。付屬流通也。文中雖似有勸學之意。從增勝說。</p>

<div class='div-w'><p style="margin-left:1em">朱書云四月八日真身寺釋安書</p>
</div>
<p class='juan'>四分律鈔簡正記卷第十七<span class='note-inline'>(終)</span></p>
<div class='div-w'><p>吳越真身寺傳律沙門　靖安丁巳歲。重修一部簡正記一十七卷。永冀流通。延一萬二千年。佛法壽命爾　四月八日持記。後賢披之。知余志意焉。故批之爾。</p>
</div></div>
</div><!-- end of div[@id='body'] -->
</body></html>