<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>圓覺經近釋</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu8' />大方廣圓覺脩多羅了義經近釋卷二</p><p class="byline">明二楞庵釋通潤　述</p>
<div class='div-other'><a id='mulu9' />
<div class='div-orig'><p>於是普眼菩薩在大眾中即從座起。頂禮佛足。右遶三帀。長跪叉手。而白佛言。大悲世尊。願為此會諸菩薩眾及為末世一切眾生演說菩薩修行漸次。云何思惟。云何住持。眾生未悟作何方便普令開悟。世尊。若彼眾生無正方便及正思惟。聞佛如來說此三昧心生迷悶。即於圓覺不能悟入。願興慈悲為我等輩及末世眾生假說方便。作是語<span class='corr'>已</span>五體投地。如是三請終而復始。</p>
</div>
<div class='div-commentary'><p style="margin-left:1em">此為頓教菩薩開漸門也。由前二章雖各出手眼悉談頓法。若是上上根人階梯不立聖諦不為者尚嫌多口。但根器稍劣者若無階級不能悟入。普眼法門。此普眼所以乘機發問也。先德云盡大地是沙門一隻眼。以眼外無法故。今此菩薩請問修行漸次。使盡大地眾生發明此眼。此華嚴亦名普眼法門也。云何思惟者謂如何用心方知身心是幻。云何住持者謂如何遠離方得覺心不動。其未悟者作何方便方得入此普眼門也。若眾生無正方便及正思惟。雖聞如來說此神通大光明三昧。反生迷悶不能悟入。以法大機小不能一肩擔荷。固當於無階梯處強立階梯無漸次中安立漸次方得悟入耳。</p>
</div>
<div class='div-orig'><p>爾時世尊告普眼菩薩言。善哉善哉。善男子。汝等乃能為諸菩薩及末世眾生問於如來修行漸次思惟住持乃至假說種種方便。汝今諦聽當為汝說。時普眼菩薩奉教歡喜。及諸大眾默然而聽。</p>
<p>善男子。彼新學菩薩及末世眾生。欲求如來淨圓覺心。應當正念遠離諸幻。</p>
</div>
<div class='div-commentary'><p style="margin-left:1em">此為新學菩薩略通一線。假說方便以明知幻即離離幻即覺也。先總標正念為方便之始。欲求者謂生樂欲尋求此覺心也。以此身心皆是覺心所現影像。即今現在有形色者是身有分別者是心。誰是本來清淨覺性。如是推求尋覓必欲親見本來面目。故曰欲求淨圓覺心也。若欲如是推求應當正念遠離諸幻。言正念者謂不念一切諸法。唯是一心觀察必欲知此身心是幻。又必欲遠離諸幻。若知而不離是有目無足。若離而不知是有足無目。必須知幻而又離幻。如目足更資方能得入。</p>
</div>
<div class='div-orig'><p>先依如來奢摩他行。堅持禁戒。安處徒眾。宴坐靜室。恒作是念。我今此身四大和合。所謂髮毛爪齒皮肉筋骨髓腦垢色皆歸於地。唾涕膿血津液涎沫痰淚精氣大小便利皆歸於水。暖氣歸火。動轉歸風。四大各離。今者妄身當在何處。即知此身畢竟無體。和合為相。實同幻化。</p>
</div>
<div class='div-commentary'><p style="margin-left:1em">此下正陳方便也。奢摩他定學也。起信云。若修止者。住於靜處。端坐思惟。不依氣息。不依形色。不依地水火風。乃至不依見聞覺知。名依奢摩他。堅持禁戒者謂一向絕緣防護根門不令向外奔馳也。安處徒眾者必得同心同行之人為伴侶互相砥礪也。宴坐靜室者坐以攝身。身住而心得安故。必靜室者以離喧囂功夫易就也。四緣既具則一心一境方堪入觀。先當正念觀察此身假合無我。寶積經云。此身生時與其父母四大種性一類歌羅邏身。若唯地界無水界者譬如有人握乾麨灰終不和合。若唯水界無地界者譬如油水無有堅實即便流散。若唯地水無火界者譬如夏月陰處肉團無日光時即便流轉。若唯地水火無風界者則不增長。故一大不成二大三大不成。必四大和合方得成就。故先觀察堅礙者為地潤濕者為水暖者為火動者為風。現今此身雖見四大和合而各有所歸。則此妄身畢竟屬於何大。則知四大畢竟無體。但是和合假名為身。實同幻化。如是推求即知此身實無我相。而向之認四大為自身相妄矣。故庵提女了義經云。若能明知地水火風四緣畢竟未曾自得有所和合是為生義。若知地水火風畢竟不自得有所離散是為死義。</p>
</div>
<div class='div-orig'><p>四緣假合妄有六根。六根四大中外合成。妄有緣氣於中積聚似有緣相假名為心。善男子。此虗妄心若無六塵則不能有。四大分解無塵可得。於中緣塵各歸散滅。畢竟無有緣心可見。</p>
</div>
<div class='div-commentary'><p style="margin-left:1em">次復正念觀察此心假合無我也。正由四緣假合而妄有身。復因此身而妄立六根。若離四大必無六根。若離六根亦無四大。故外有四大內有六根和合而成有根之身。名曰根身。首楞嚴經云由明暗等二種相形。於妙圓中粘湛發見。見精映色攬色成根。根元目為清淨四大。因名眼體如葡萄朵。淨根四塵流逸奔色等。豈非中外合成而有根身乎。既有六根。仍復引生五識攀緣五塵。而意識總採五塵落謝影子。積聚八識田中為種子。名為法塵。而為意識所緣之境。以意識緣法塵似有能緣之相。遂假名能緣者以為心也。下復逆推緣心無體。故曰即此能緣妄心是因六塵而有離塵則無。是因境而有心也。若使四大分解無塵可得。於中四大六塵各歸散滅。畢竟無有能緣之心可見。是無境亦無心也。如是推求即知此心亦無有我。而向之妄認六塵緣影為自心相者妄矣。<span class='corr'>已</span>上發明知幻二字竟。</p>
</div>
<div class='div-orig'><p>善男子。彼之眾生幻身滅故幻心亦滅。幻心滅故幻塵亦滅。幻塵滅故幻滅亦滅。幻滅滅故非幻不滅。譬如磨鏡垢盡明現。善男子。當知身心皆為幻垢。垢相永滅十方清淨。</p>
</div>
<div class='div-commentary'><p style="margin-left:1em">下復發明即離二字。此中滅字即遠離也。只是以智觀察是幻。故不妄認妄執脫粘內伏。違其現業銷其種習名為滅耳。不是銷滅也。若是銷滅即墮無色四空所修。意謂既知身心是幻。即當以如幻金剛十種深喻而遠離之不令粘著。固當先離幻身次離幻心次離幻境。此即遠離垢邊垢也。次離滅幻之智。此即遠離淨邊垢也。染淨諸幻既盡而非幻不滅者所謂離幻即覺也。良由眾生內為意識所使身見所持。故頭頭妄認生徧計執。必須去盡識情而清淨覺體光明始露。喻如磨鏡必去盡鏡面之垢而鏡體光明始得發露。故知眾生皆有光明淨覺。而不現者若有古鏡而不磨也。永嘉云。比來塵鏡未曾磨。今日分明須剖折。然則光明覺體之幻垢元非他物。即是妄認四大為身六塵緣影為心而成垢耳。若了四大本空緣影不實。清淨覺體不為身見染汙。則垢相滅而十方清淨矣。此即奢摩他<span class='corr'>已</span>成之相也。</p>
</div>
<div class='div-orig'><p>善男子。譬如清淨摩尼寶珠映於五色隨方各現。諸愚癡者見彼摩尼實有五色。善男子。圓覺淨性現於身心隨類各應。彼愚癡者說淨圓覺實有如是身心自相亦復如是。由此不能遠於幻化。是故我說身心幻垢。對離幻垢說名菩薩。垢盡對除即無對垢及說名者。善男子。此菩薩及末世眾生證得諸幻滅影像故。爾時便得無方清淨。無邊虗空覺所顯發。</p>
</div>
<div class='div-commentary'><p style="margin-left:1em">此以喻明種種幻化皆生如來圓覺妙心故離幻即覺也。清淨摩尼寶珠喻清淨覺性。五色喻五蘊身心。隨方各現者若五方天王之見珠色各各不同。喻五蘊是依他起。癡人見彼摩尼實有五色者喻從依他起性而起徧計執性也。圓覺淨性隨五業道而各現五蘊身心。正如摩尼隨方而現五色。愚夫不達五蘊身心元是淨圓覺心循業發現本無實體。乃妄認淨圓覺性實有四大為自身相實有六塵緣影為自心相。正如愚人妄認摩尼實有五色。故先德云。五蘊山頭一段空。同門出入不相逢。無量劫來賃屋住。到頭不識主人公。由彼愚癡不了身心是幻是依他起。妄執為實。貪著生愛。不能遠離諸幻化相妄有流轉。是故我說身心皆是淨圓覺心所現幻垢。由對妄認身心未離幻垢者名眾生。故對離幻垢者名菩薩。若眾生幻垢既盡。則對離幻垢之菩薩亦除。既無幻垢之眾生。亦無離幻垢之菩薩矣。是知眾生菩薩皆是假名。生死涅槃悉成偽號。故說眾幻滅無處成道亦無得。而又說種種幻化皆生如來圓覺妙心也。若此菩薩幻觀<span class='corr'>已</span>成。則依如來圓覺妙心所現種種幻化影像依他之法悉皆除滅。則不妄執隨方所現之色以為實有。爾時即證圓覺妙心。便得無方清淨。至此則知無邊虗空皆從大覺心中顯發。亦如海中一漚。況他物乎。此即三摩鉢提<span class='corr'>已</span>成之相也。</p>
</div>
<div class='div-orig'><p>覺圓明故顯心清淨。心清淨故見塵清淨。見清淨故眼根清淨。根清淨故眼識清淨。識清淨故。聞塵清淨。聞清淨故耳根清淨。根清淨故耳識清淨。識清淨故覺塵清淨。如是乃至鼻舌身意亦復如是。善男子。根清淨故色塵清淨。色清淨故聲塵清淨。香味觸法亦復如是。善男子。六塵清淨故地大清淨。地清淨故水大清淨。火大風大亦復如是。善男子。四大清淨故十二處十八界二十五有清淨。彼清淨故十力四無所畏四無礙智佛十八不共法三十七助道品清淨。如是乃至八萬四千陀羅尼門一切清淨。善男子。一切實相性清淨故一身清淨。一身清淨故多身清淨。多身清淨故如是乃至十方眾生圓覺清淨。善男子。一世界清淨故多世界清淨。多世界清淨故如是乃至盡於虗空圓裹三世一切平等清淨不動。</p>
</div>
<div class='div-commentary'><p style="margin-left:1em">此下廣明覺性清淨不動徧滿。以顯體大相大用大也。法既解脫則意識尋伺覺觀不起法執。轉成妙觀察智。徧照一切諸法。所謂觀察圓明照大千。故曰覺圓明故顯心清淨也。覺既圓明方顯意識分別之心一時清淨而一切清淨。但言不頓彰故一一漸次以顯清淨耳。心清淨下先明十八界清淨也。見塵清淨者言心既清淨則所見之色不染汙也。眼根清淨者則能見之根亦不流逸也。眼識清淨者則所發之識不起分別也。此明初三界清淨也。識清淨下謂初三界既清淨<span class='corr'>已</span>則後四三界亦清淨也。覺塵該鼻舌身三界故。根清淨下顯根淨而六塵亦淨也。六塵清淨下顯塵淨而四大亦淨也。四大清淨下顯四大淨而三界亦淨也。言二十五有者。四洲四惡趣。六欲并梵天。無想五那含。四空四禪定。<span class='corr'>已</span>上總明世間法清淨也。</p>
<p style="margin-left:1em">○彼清淨下復明出世法清淨也。十力者一知處非處力。謂總知一切諸法因緣果報。降無因邪因。知人可度不可度等。二知三世業報力。謂知三世業及順現受等三報。知所度有障無障等。三知諸禪解脫三昧垢淨力。及知依此所得諸果。四知信等五根上中下力。五知種種欲樂。令捨不淨增淨。六知一乘三乘五乘貪瞋癡種種性欲。知即時異時誰可度不可度等。七知一切道至處。八知宿命。九知死此生彼即天眼智。十知自解脫無疑。總一智而有十種用故分為十。總名力者以能摧怨敵不可屈伏故。</p>
<p style="margin-left:1em">○四無所畏者。一正知一切法無畏。謂佛誠言我是一切正智人等。二盡諸漏及習無畏。言我無漏等。三說一切障道法無畏。四說一切出苦道無畏。</p>
<p style="margin-left:1em">○四無礙智者。一法無礙。如說地水風火等。二義無礙。如說堅濕暖動等。三詞無礙謂得彼方言以說地等。四樂說無礙於三種智中樂說也。</p>
<p style="margin-left:1em">○十八不共法者。以力等二乘有分此無分故。一身無失。二口無失。三意無失。四無異想。五無不定心。六無不知<span class='corr'>已</span>捨。七欲無減。八精進無減。九念無減。十慧無減。十一解脫無減。十二解脫知見無減。十三一切身隨智慧行。十四一切口隨智慧行。十五一切意隨智慧行。十六以智慧知過去通達無礙。十七以智慧知現在通達無礙。十八以智慧知未來通達無礙。</p>
<p style="margin-left:1em">○三十七助道品者。助謂資助。助正道故。道即是止觀。品即是類。正因類故。亦云菩提分。分亦因義。三十七者。謂四念處四正勤四神足五根五力七菩提分八聖道分。然但以十法為體。謂精進定慧各八念四戒三信二輕安捨思惟各一也。</p>
<p style="margin-left:1em">○四念者。一觀身五種不淨。謂種子住處自相自性究竟。二觀受是苦。三觀心無常。四觀法無我。此對治凡夫四倒也。又觀身畢竟空。觀受內外空。觀心無所有。觀法但有名。此對治二乘四倒也。</p>
<p style="margin-left:1em">○四正勤者。四念處火若得勤風則無所不燒。故次辨之。以精進為體故總名勤。異外道勤故名正勤。雖是一勤隨義分四。一未生之惡遏令不生。二<span class='corr'>已</span>生之惡斷令不續。三未生善令生。四<span class='corr'>已</span>生善令長。</p>
<p style="margin-left:1em">○四神足者。謂欲勤心觀。欲謂樂。勤謂無間。心即是定專一境性。觀即是慧內自揀擇。以勤過散亂。智火微弱。故須定制即所欲自在神即神通。足即是定。由出世法最勝自在。欲等四法能證此故。名為神足。亦名如意足。以欲如心故。</p>
<p style="margin-left:1em">○五根者。信進念定慧。此五通生出世間法。前三至此總得名根。</p>
<p style="margin-left:1em">○五力者。即前五根增長。魔梵等不能屈伏。故名為力。</p>
<p style="margin-left:1em">○七覺者。謂念是所依支。由繫念故令諸善法皆不忘失。擇法是自體支。覺自相故。精進是出離支。由此勢力能到所到故。喜是利益支。由心勇悅身調適故。輕安定捨皆不染汙支。能除麤重依定轉依故。行捨平等永捨貪憂故。故七皆云覺支也。雖一剎那七法俱起。而隨行相各說功能。故有七也。</p>
<p style="margin-left:1em">○八正道者。謂正見是分別支。依前所證真實簡擇。故皆云正。思惟是誨示他支。如其所證方便安立思惟名義發言語故。下三皆是令他信支。語者謂依所證問答決擇令他信有見清淨故。業是身業進止正行具足令他信有戒清淨故。命者如法乞求依聖種住離五邪命。精進是淨煩惱障支。由此永離一切結故。念是淨隨煩惱障支。由不忘失正止舉相永不容受沈掉等故。定是能淨最勝功德障支。由此引發神通等無量勝功德故。</p>
<p style="margin-left:1em">○上之七類次第者。謂聞法<span class='corr'>已</span>。先當念持。次即勤修。勤故攝心調柔。調柔故信等成根。根增為力。七覺分別。八正正行。總八喻顯。法性如地。念處如種子。正勤為種植。神足如抽芽。五根如生根。五力如莖葉增長。開七覺華。結八正果。</p>
<p style="margin-left:1em">○八萬四千陀羅尼清淨者。塵勞既有八萬四千。一一對翻皆成淨法。故論云。不覺念起見諸境界故說無明。乃至具有過恆河沙妄染之義。對此義故。心性無動即有過恆沙等諸淨功德相義示現。問世出世法二相有殊。如何此經皆云清淨。答若約聖凡對治則勝劣懸殊。若約法性觀一種總是幻化皆從緣起無自性故。所謂一切法不可得也。謂既見得一切世出世法皆是非相方見實相。亦不見有實相可得名實相清淨。實相清淨者此人即證平等法方名一身清淨。由一身清淨則見十方眾生圓覺悉皆清淨。若十方眾生清淨名一佛剎清淨。一剎清淨乃至塵塵剎剎一切時一切處悉皆平等清淨不動。此即禪那觀<span class='corr'>已</span>成之相。以顯清淨覺地本來不染為三世十方根身器界之體以顯體大也。此入初地覺通如來盡佛境界時也。</p>
</div>
<div class='div-orig'><p>善男子。虗空如是平等不動當知覺性平等不動。四大不動故當知覺性平等不動。如是乃至八萬四千陀羅尼門平等不動當知覺性平等不動。</p>
</div>
<div class='div-commentary'><p style="margin-left:1em">此明初地以至八地所證境界也。由轉意識為妙觀察智得入初地<span class='corr'>已</span>。次又轉七識為平等性智得入第八不動地。故曰平等不動。以萬法即覺性。即萬法之不動知覺性之不動故。虗空平等不動則知覺性亦爾。彼知覺者如虗空故。四大平等不動故則知覺性平等亦爾。以是法住法位大人性自常故。此顯淨覺相大本來不動也。然必至八地斷七識俱生我執。則生死涅槃二心永不復起。方名真不動地。</p>
</div>
<div class='div-orig'><p>善男子。覺性徧滿清淨不動圓無際故當知六根徧滿法界。根徧滿故當知六塵徧滿法界。塵徧滿故當知四大徧滿法界。如是乃至陀羅尼門徧滿法界。善男子。由彼妙覺性徧滿故根性塵性無壞無雜。根塵無壞故如是乃至陀羅尼門無壞無雜。如百千燈光照一室其光徧滿無壞無雜。</p>
</div>
<div class='div-commentary'><p style="margin-left:1em">此明九地以至等覺所證境界也。以覺性即萬法。即覺性徧滿無有邊際則根塵四大乃至陀羅尼門亦復徧滿無有邊際也。首楞嚴云。如一見根徧周法界。耳鼻舌身覺觸覺知妙德瑩然徧周法界。由無明業識動則有分別。不動即等周法界。如是則五現量識等根一一皆徧法界。如眼見色時色不可得元來等法界。如是則塵含剎土。芥納須彌。一攝一切。一切攝一。一入一切。一切入一。周徧法界。事事無礙。由彼妙覺性徧滿故。根性塵性大小不壞彼此無雜。如一室中千燈並照。燈隨盞異盞盞不同。光隨燈通光光涉入。故常別常入。經云。一中解無量。無量中解一。所謂一多無礙以顯淨覺用大本來周徧也。此中清淨不動周徧法界。與楞嚴清淨本然周徧法界之義同。</p>
</div>
<div class='div-orig'><p>善男子覺成就故。當知菩薩不與法縛。不求法脫。不厭生死。不愛涅槃。不敬持戒。不憎毀禁。不重久習。不輕初學。何以故。一切覺故。譬如眼光曉了前境其光圓滿得無憎愛。何以故。光體無二無憎愛故。</p>
</div>
<div class='div-commentary'><p style="margin-left:1em">此從等覺入妙覺境界也。謂始由習此三觀證此三大。方得於一切法成等正覺。遂轉此第八業識為大圓鏡智。則前五識亦轉為成所作智。名為圓覺成就。名究竟覺。覺既究竟。方見一切世出世法悉皆平等。故不見有染法可縛。亦不見有淨法可脫。不見有生死可厭。亦不見有涅槃可愛。不以持戒而生敬。不以毀禁而生憎。不以久習而生尊重心。不以初學而生輕慢想。以證平等故觸目所見者皆是菩提。至此方可說天地同根。萬法一體。生死即涅槃。無明即佛性。以覺性究竟圓滿徧十方界故。觸處皆是自<span class='corr'>己</span>光明。其體無二不生分別。譬如眼光緣現量境。其光徧滿得無憎愛。以平等一相故。此即如來所證妙覺境界也。所謂身心寂滅平等本際圓滿十方不二隨順蓋如此。</p>
</div>
<div class='div-orig'><p>善男子。此菩薩及末世眾生修習此心得成就者。於此無修亦無成就。圓覺普照寂滅無二。於中百千萬億阿僧祇不可說恆河沙諸佛世界猶如空華亂起亂滅。不即不離。無縛無脫。始知眾生本來成佛。生死涅槃猶如昨夢。善男子。如昨夢故當知生死及與涅槃無起無滅無來無去。其所證者無得無失無取無捨。其能證者無作無止無任無滅。於此證中無能無所。畢竟無證亦無證者。一切法性平等不壞。善男子。彼諸菩薩。如是修行。如是漸次。如是思惟。如是住持。如是方便。如是開悟。求如是法亦不迷悶。</p>
</div>
<div class='div-commentary'><p style="margin-left:1em">菩薩修習此心<span class='corr'>已</span>得究竟圓滿徧十方界者。則身心寂滅物我兩融得正住持。方可說不見我為能成就之人覺為所成就之法。由彼轉此業識成大圓鏡智。以此鏡智照見一切根身器界皆悉寂滅平等無二。所謂大圓無垢同時發普照十方塵剎中。故見恆沙國土在妙覺心中亂起亂滅。猶如狂華之在空中亂起亂滅也。復能照見一切眾生不即圓覺不離圓覺。無生死法可縛。亦無涅槃法可脫。至此始知眾生本來是佛不假修證。故世尊初成正覺歎曰。奇哉。一切眾生具有如來智慧德相。但以妄想執著而不證得。回視向來欲斷生死證涅槃作種種勤勞肯綮之事皆是夢中所現境界。既醒之後則知生死涅槃了不可得。既知是夢則知涅槃不曾起。生死不曾滅涅槃本無來。生死本無去。其所證之法悟時不曾得。迷時不曾失。悟時不曾取。迷時不曾捨。其能證之人亦遠離四病。不以作諸幻行而執為能證。不以取靜為行而執為能證。不以一切任運而執為能證。不以一切寂滅而執為能證。以此所證圓覺體中纖毫不立。擬心即差。動念即隔。故無所證之法。亦無能證之佛。故楞伽偈云。一切無涅槃。無有涅槃佛。亦無佛涅槃。遠離覺所覺。而前文亦云。眾幻滅無處。成道亦無得。以一切法性本來平等不壞故。所以云。真如凡聖悉是夢言。佛及眾生並為增語。故結示。云若此菩薩依此清淨覺心為本修行。一心觀察根身器界如幻為修行之具。最後遠離諸幻入清淨覺為住持之境。此即無漸次中強立漸次無方便中強立方便也。若能如是漸次開示漸次修習漸次取證必不迷悶而不能入矣。至此則初章皆依圓覺清淨覺相永斷無明方成佛道始得明了。起信所謂依本覺故而有不覺依不覺故而有始覺也如此。</p>
</div>
<div class='div-orig'><p>爾時世尊欲重宣此義而說偈言。普眼汝當知。一切諸眾生身心皆如幻。身相屬四大。心性歸六塵。四大體各離。誰為和合者。如是漸修行。一切悉清淨。不動徧法界。無作止任滅。亦無能證者。一切佛世界猶如虗空華。三世悉平等畢竟無來去。初發心菩薩及末世眾生。欲求入佛道應如是修習。</p>
</div>
<div class='div-commentary'><p style="margin-left:1em">一切眾生妄認四大及六塵緣影為身心相。不知身心皆由迷圓覺妙心而成業識。幻出五蘊身心本無實體。若一一觀察。則知身相屬四大而身本無身。心相歸六塵而心本無心。既四大各離則誰為和合而有我耶。如是我執既空則分別法執亦盡。分別法執既盡則根身器界悉皆清淨得入初地。復從初地漸斷俱生法執入不動地。復從不動而漸入等妙。則覺性圓滿周徧法界。至此則所證之法四病俱離。既不見有所證之法。亦不見有能證之人。反觀一切佛土猶如空華。一切三世無去來今。此即菩薩漸次所證以至極果也。若初發心求入佛道者當如是修習則永斷無明而得入矣。</p>
</div></div>
<p class='juan'>大方廣圓覺脩多羅了義經近釋卷二</p></div>
</div><!-- end of div[@id='body'] -->
</body></html>