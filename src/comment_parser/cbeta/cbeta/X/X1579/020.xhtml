<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續指月錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu792' />續指月錄卷二十</p><p class="head1">六祖下三十五世</p>

<div class='div-other'><a id='mulu793' />
<p class='h2'>曹洞宗</p>
<div class='div-other'><a id='mulu794' />
<p class='h3'>北京大覺慈舟方念禪師</p><p>別號清涼。唐縣人。族姓楊。年十歲。矢願出家。投金臺廣德大慈老宿披剃。自念生死事大。受具參方。初遊講席。博探性相宗旨。於暹禮二法師座下。為唱導之師。一日偶聽古道法主講楞嚴經。至七處徵心處。頓悟緣生不實。法海深遠。乃心自愧赧。腰包直上少林。參幻休潤和尚於立雪庭。禮拜次。潤問甚處來。師曰。北方來。潤曰。北方道法。與此方如何。師曰。水分千派。流出一源。潤曰。恁麼則何用到此。師曰。流出一源。水分千派。潤可之。即命典維那<span class='note-inline'>(余集生云。二大老驀地相逢。如馬伏波陳師反正俱妙。似孫武子用兵進退合宜。如龍插翼。似虎帶角。直是攖他不得近他不得。然雖如此。回互處各見機宜。畢竟茫無涯畔。若據明眼人看來。各與拄杖三十。何故聻。急須著眼看仙人。莫看仙人掌中扇)</span>○一日師至五乳峰前。隨喜初祖達摩大師九年面壁處。忽然契悟從上大法。亟詣潤方丈呈偈曰。五乳峰前。好箇消息。大小石頭。塊塊著地。潤即為印證。囑曰。從上佛祖。以自己所證。遞相承襲。欲令一切眾生知有此事。余得之小山先師十餘年矣。今將從上佛祖心印源流。付囑於汝。汝當上體佛祖之心為心。以續慧命。證燈相繼。毋令喪失。然雖如是尚宜晦跡林泉。乘時而出。師禮拜受囑。潤復付以偈曰。無上涅槃心。佛祖相傳付。吾今授受時。雲淨風頭露○師掩關五臺。晝則一食。夜則孤坐。久之。自念差別智不可不明。乃肆遊諸方。一切苦行。人所頞蹙者。師皆身親歷。後至石城。精厲過分。雙目忽盲。師曰。幻身非有。病從何來。將身心一時放下。硬坐七日。雙目復明○南遊普陀歸。由越之止風塗。眾請說法。湛然澄公來參。師問止風塗向青山近。越王城畔滄海遙時如何。澄曰。月穿滄海破。波斯不展眉。師復舉洞上宗旨。逐一問澄。澄乃說偈呈似曰。五位君臣切要知。箇中何必待思惟。石女慣弄無針線。木偶能提化外機。井底紅塵騰靄靄。山頭白浪滾飛飛。誕生本是無功用。不覺天然得帝畿。師閱曰。語句緜密。不落終始。真當家種草也。遂召入室印證曰。汝後開兩片唇皮。截斷天下人舌頭有分在。即付偈曰。曹源一滴水。佛祖相分付。至今授受時。大地為甘露。咄。五乳峰頭無鏃箭。射得南方半箇兒○師應請。住禾之東塔。豫之雲居匡廬。後欲投老臺山。越中緇白。力挽師歸寶林道場。<span class='note-inline'>(汰如河法師續高僧傳稱師為清涼國師後身)</span>示寂後。法嗣湛然澄公。迎龕塔於顯聖南山之麓<span class='note-inline'>(幻林潤嗣)</span>。</p>
</div>
<div class='div-other'><a id='mulu795' />
<p class='h3'>嵩山少室無言正道禪師</p><p>豫章新建胡氏子。投上藍寺薙染。年十五。遇知休老宿。指示禪要。遂從休遊憩南嶽淨瓶崖。朝夕參叩。休曰。欲究明此事。須將宗教葛藤穿過始得。指參遜庵昂。昂語休曰。無言足稱法器。切不可以一知半解。入渠胸臆。第令南詢。自參自悟。休指張拙頌。勘其履踐。師曰。真如尚不可為。何頌之有。休指往少室參幻休潤禪師。潤上堂。師問如何是洞上宗風。潤曰。月下三花樹。峰前雙桂枝。師曰。和尚還別有否。潤曰。惟此一事實。無二亦無三。師言下大悟。即呈偈曰。雲攢絕頂。月鎖幽巖。石人撫掌。木女舒顏。潤頷之。乃印以偈曰。無言的旨不離言。玄唱玄提妙絕玄。今日單傳親印授。他年雙桂利人天○萬歷庚寅。嵩山四眾。請住少室祖庭。周籓國主。迎師說法。主大開悟。汝寧王聞之。亦迎師至。世子病足。倚杖而視。師乃引之周行七轉。汗流如注。而足即瘳○僧問外道問世尊曰。不問有言。不問無言。世尊良久。意旨如何。師曰。動容<span class='corr'>揚</span>古路。不墮悄然機○問如何是新年頭佛法。師豎拂曰。會麼。曰不會。師曰。來年更有新條在。不假重重為指陳○老宿問如何是無言。師曰。四時行焉。一老宿又問如何是無言。師曰。百物生焉。師機鋒敏捷。襟懷平實。後逝寂。塔於少室祖塋<span class='note-inline'>(幻休潤嗣)</span>。</p>
</div>
<div class='div-other'><a id='mulu796' />
<p class='h3'>內丘智空了睿禪師</p><p>本邑張氏子。弱冠出家。禮羅漢覺公祝髮。初事蓬山天然禪師。次歷燕都。徧訪禪伯。靡不升堂入室。深造其閫奧。復聞鄴下古風和尚。開法於真定舍利。摳衣座下。決擇六載。<span class='corr'>已</span>而又值豫章大千潤和尚主少林。結同志五人往謁。潤一見。以大器期之。許入室。凡室中徵詰。皆迎刃而解。服勤五載。方領衣法頂像歸里。京城衲子。恭就廣慈蘭若。請師開法○僧問懷才抱德來時。和尚如何相見。師曰。看君好似南陽隱。不待茅廬三請來。僧曰。知音有幾人。師曰。還記得梁甫吟也無。僧無語。師曰。蝦<span class='corr'>䗫</span>打鼓蚓吹簫○師名振長安。列剎相望。禮聘開法。日無虗席。後因見達觀憨山二大師。皆為弘法罹難。謂眾曰。大名之下。難以久居。直下抽身南還。就內丘結草庵。二十年足不踰戶○天啟四年十二月初五日。端坐而化。壽八十五。門人智融等。塔於本寺之後<span class='note-inline'>(幻休潤嗣)</span>。</p>
</div>
<div class='div-other'><a id='mulu797' />
<p class='h3'>上黨宗教鰲谷妙銀禪師</p><p>邯鄲苗氏子。生有異相。宛如梵僧。父母知其非世俗中人。送本邑杜家庵剃度。一日看天童頌臨濟三聖。不得滅却正法眼藏機緣。有云。心心相印。祖祖傳燈。想佛祖授受之道。必肘後另有玄符。豈直熟讀禮誦。衣鉢束身。能荷佛祖之事乎。遂出參方。謁大千潤和尚。得法開堂上黨。道聞帝闕。說法內廷。辭歸鄴下。後遇流賊犯上黨。眾請入城避之。師曰。有何不了。乃避之耶。是夜無疾。笑談而逝。門人奉全身塔於宗教院之東北隅<span class='note-inline'>(幻休潤嗣)</span>。</p>
</div>
<div class='div-other'><a id='mulu798' />
<p class='h3'>象城淨業無疑真信禪師</p><p>別號西巖。蓬山皇親劉氏子。禮城之中陽現公。出家受具。常書華嚴經。一夕書入法界品。至中夜無燈。金光滿室。緇素無不驚異。現公以若作聖解。即受羣邪語示之。勉其往參大千潤和尚。潤教看父母未生前話。力參數載。始得有省。呈似潤。潤急索曰。速道。師曰。貍奴今日翻觔斗。報道娘生鼻孔真。潤乃付囑<span class='note-inline'>(幻休潤嗣)</span>。</p>
</div>
<div class='div-other'><a id='mulu799' />
<p class='h3'>南宮令于鍾英居士</p><p>字見明。河南鄴下人。生而胎素。長舉孝廉。屢上公車不第。謂同胞曰。人生各有夙懷。願隨所慕。今既不能遂志龍門。想選佛場中。心空及第。亦不可獨讓龐公。既就都門探賾禪講。撥草瞻風。深得智空禪師切磋。深入少林閫閾○聞大千潤和尚奉命入都。駐錫大悲禪寺。士往咨決門下。凡三載。一日請益。如何是自己清淨法身。潤曰。四肢。百骸。九竅。六臟。備賅而存焉。又不許向這裏會取。限三日道得契。即為授記。一夜至五更。忽聞禪堂開靜鐘響。豁然省契。遂擊方丈告報曰。我會也。潤乃把住曰。速道速道。士呈偈曰。逃禪來扣少林風。末後鐘鳴一竅通。我做維那師便問。幾椎打破太虗空。潤囑之曰。竿頭進步。現宰官身。修菩薩行。無不可者○後士第進士。初知南宮。旋棄去。就鄴郡南北。創廣濟寶蓮禪院二處。開堂說法。嘗有偈曰。金榜慚將名姓傳。濫竽三縣小烹鮮。而今拋向雲霄外。蓮社虎溪度歲年。又曰。久歷叢林每自憐。為調心性不知年。寂光法爾周沙界。廓落無依笑普賢<span class='note-inline'>(幻休潤嗣<span class='corr'>已</span>上六人)</span>。</p>
</div>
<div class='div-other'><a id='mulu800' />
<p class='h3'>建昌黃龍壽昌無明慧經禪師</p><p>撫州崇仁裴氏子。誕時難產。祖父誦金剛般若經而娩。因名經。初生頴異。長貌蒼古。九歲入鄉塾。便問浩然之氣是箇甚麼。塾師異之。長依廩山忠和尚出家。常疑金剛四句偈。必有指據。偶見傅大士頌曰。若論四句偈。應當不離身。不覺釋然。遂辭廩山。隱峨峰。嘗登絕頂顧盼而作偈曰。踏上雲頭第一峰。眼中廣博小虗空。當時欲見無由面。今日相逢處處同。結廬三年。人無知者○閱傳燈。見僧問興善如何是道。善曰。大好山。師日夜提撕。至忘寢食。一日因搬石次。堅不可舉。極力推之。豁然大悟。即述偈曰。欲參無上菩提道。急急疏通大好山。知道始知山不好。翻身跳出祖師關<span class='note-inline'>(南庵依頌云廣州城外一片石多少<span class='corr'>刺</span>史移不入老僧舉起示諸方孟嘗夜渡秦關黑神莫測鬼莫測三百年來大好山巍巍占斷大唐國○巨音選頌云處處春風草離離不堪悲處更堪悲巨靈劈破華山路虎勢龍威在此時)</span>○遂往廩山呈偈。忠和尚即為印可。始許薙髮受具。自此服勤左右。日夕溫研。影不出山者二十四年。出住寶方。時師年五十一矣<span class='note-inline'>(師住山日有僧問師住山前曾見何人師曰總未行脚僧激之曰豈以一隅而小天下乎師善其言遂徧參蓮池宏達觀可憨山清諸大老語各投契名布叢林)</span>○師至少室禮祖塔。會無言宗主。言見師舉揚<span class='corr'>奇</span>特。乃與河南當道熊公尚父。請師就寺說法○峨峰入院日上堂。大眾會麼。此是三世諸佛用不盡的。一齊撒向娑婆世界。釋迦牟尼佛。猶用不盡。西天東土。歷代祖師。亦用不盡。山僧今日信手拈來。與大眾商量。還是教外別傳。經中玄旨麼。函葢乾坤隨波逐浪麼。截斷眾流擡薦商量麼。大用現前探竿影草麼。當陽撒出金剛寶劍麼。據實而論。窮劫不盡。且要具眼者揀辦得出。白是白。黑是黑。即不囫圇打作一塊。始可定叢林之是非。驗學者之邪正。然後應聖應凡。自然不被詐明頭之所欺。舉措應緣。無不合轍。然此道離微。昧之久矣。眾中有大智者。當拌身命。盡力匡扶。以悟為期。自他兼利。一生不足。再拌一生。盡其三生。自然合得。古人云。不入生死大海。難得無價寶珠。此猶是鈍機。伶俐漢一聞便知妙。然雖如此。不得春風華不開。且謾道及至華開又吹落○上堂。臘月逢辰。叢林設粥。所為何緣。無非順俗。衲僧門下不必如斯。豈不聞三世諸佛不知有。貍奴白牯却知有。若恁麼。則三世諸佛<span class='corr'>已</span>立下風。況迦文佛乎。且道貍奴白牯。有甚長於諸佛。首座曰。為他金烹大冶。玉出藍田。師曰。然雖如是。寶坊不免連貍奴白牯。一齊趕出三門下。何也。秉綱立紀振叢林。海晏河清正令行。好漢盡收歸寶所。化城推倒不留人。首座曰。和尚道化城推倒不留人。在和尚分上即得。某甲則不然。師曰。汝又作麼生。座曰。閒挑布袋渾無事。笑等街頭一箇人。師曰。也是閒弦子。下座○觀音誕日上堂。觀音大士。且喜來也。某甲有句話請問大士。實是今日聖誕耶。只知天無葢。地無底。一切世界有情無情。從何而起。道得。即共大士七十三八十四。道不得。未免拄杖饒舌。良久曰。先<span class='corr'>已</span>告過。當仁不讓。念大士記正法明王。且放三十棒○上堂。揮尺一下曰。宗乘中事。難以措辭。大道門庭。爭容擬議。等閒垂一機。如太阿鋒離匣。逢之者死不移時。似塗毒鼓受槌。聞之者喪不旋踵。所謂妙峰峻仞。野獸難藏。寶樹晶光。靈禽莫泊。其用也。單趕金毛歸野窟。直追鐵額入深山。掃天下之攙搶。拂人間之孼屑。提墮坑落塹之類。揭迷封滯殻之流。其功也。使法界世界虗空界。一體同觀。俾佛道人道地獄道。萬法融會。雖然如是。猶未為向上事。且道出格限量外一句。作麼生道。咦。正令不行先斬首。大機一撥聖賢悲。久立珍重○上堂。拈起一著。佛祖一齊捉。放下一著。聖賢悉皆縛。轆轤飛上天庭。泥牛眠交地角。非惟九有霑恩。亦乃四生受樂。惟有八大金剛。弩力睜眉。橫拈倒卓。何則。不許眾生亂描摸○上堂。青山青。無山不藏雲。綠水綠。無水不生木。惟有衲僧心。調直無阿曲揮尺一下。下座○上堂。真正龍象子。有時提得起放不下。有時放不下提得起。不弄死蛇頭。要將生虎尾。有時跨上金毛背。自然足下清風起。會麼。水不涸兮魚自在。山青幽也鳥安詳○僧參。師問趙州道。臺山婆我為汝勘破了也。畢竟勘破在什麼處。僧曰。和尚今日敗缺了也。師曰。老僧一生也不柰何。好教你知。若實會。舉似來看。僧擬進語。師打一棒云。者掠虗漢　<span class='note-inline'>(竺庵成拈云臺山一案拈却多少人鼻孔換卻多少人眼睛者僧也解詐明頭及手老漢拈出箇柴頭向他面前一吹直得退身無路且道者一棒他還知落處麼)</span>○師問僧如何是佛。僧無語。師云。佛也不識。僧云。某甲初機。請和尚慈悲指示。師曰。野猿峰頂空哀哭。僧禮去○僧問和尚因甚不行脚。師云。木馬休鞭橫兩腿。鐵牛不索莽低頭。白鶴啄魚頸項直。斑鳩呼雨嘴頭鉤。會麼。僧無對。師云。行脚去○僧問經年不會。請師方便。師云。且將不會底來。曰鐵橛子。師云。未是不會底。曰和尚也不得拗直作曲。師云。老僧眼若摩尼。曰某甲不會。師喝出○僧問有人不通宗教。不達性理。和尚還接否。師云。不接。曰為甚不接。師云。為伊不通達。曰<span class='corr'>已</span>通達者即接耶。師云。亦不接。曰為甚不接。師云。為伊<span class='corr'>已</span>通達也。曰總不恁麼來時如何。師云。若得恁麼。老僧接之。曰請師接。師即打。曰情知和尚只會恁麼。師連打出○僧問未相見時如何。師云。今日不答話。進云。相見後如何。師云。向道不答話。僧又擬伸問。師即打云。鈍置殺人○僧問如何是壽昌境。師云。雲散晴空不露頂。如何是境中人。師云。天地清平海眾寧。如何得不被境風飄泊。師云。挂印封侯猶不樂。作麼生得大安樂。師云。不雜碎。無繩自縛。曰和尚還安樂否。師云。你試看。僧喝。師即打○洞山五位君臣頌曰。正中偏。如意珍藏鑑眾賢。雖然萬派皆相應。宛爾無離玉座前○偏中正。應物現形不涉定。但見千差共一宗。不分貴賤皆寧靜○正中來。九重勑旨徧天涯。發令通行寧朕兆。玄音利樂絕纖埃○偏中至。靈機廓運撑天地。一塵不控大慈威。唯克自心存利濟○兼中到。妙不拘玄玄契妙。親賢避惡悉無依。入聖超凡俱不要○師住寶坊峨峰壽昌三剎。別建庵院二十餘所。七旬尚混勞侶耕鑿不息。丈室蕭然。惟作具而<span class='corr'>已</span>。益王嚮師道德。深加襃美。每歎曰。去聖時遙。幸遺此老○萬歷丁巳臘月七日。師自田中歸。謂眾曰。老僧自此不復砌石矣。眾皆愕然。除夕上堂曰。今年只有茲時在試問諸人知也無。那事未曾親磕著。切須痛下死工夫。復曰。此是老僧最後分付一著。大眾切宜珍重。新正十三日示微疾。遂不食。曰老僧非病。會當行矣。大眾環侍不懌。師以偈諭之曰。人生有受非償。莫為老病死慌。可笑無生法忍。將何業識消亡。一時雲淨常光發。佛祖聊安此道場。十四日書辭道俗。十六日作舉火偈曰。無始劫來祇這箇。今日依然又這箇。復將這箇了那箇。這箇那箇同安樂。復命侍者代為發火宣偈。次晨取水盥漱拭身。曰不必再浴。迺索筆大書曰。今日分明指示。擲筆端坐而逝。茶毗火光五色。頂骨諸牙不壞。即於本寺方丈建塔<span class='note-inline'>(廩山忠嗣○憨山德清禪師題師像曰。久嚮無明名。未識無明面。突出大好山。千里遙相見。生涯在钁頭。說法如奔電。提張沒弦弓。慣用石鞏箭。只要射箇人。應弦早奔竄。忽撞頑石頭。鏃羽一齊限。拋出鐵渾淪。見者絕思算。此是吾師老面皮。相看只許言前薦。若問當陽向上機。雲山滿目難分辨)</span>。</p>
</div></div></div>
<p class='juan'>續指月錄卷二十<span class='note-inline'>(終)</span></p>
<div class='div-w'><a id='mulu801' />
<p class='h1'>續指月錄尊宿集</p><p class="byline">盧陵聶　先樂讀　編輯</p><p class="byline">濟陽江　湘郢上　參訂</p>
<div class='div-w'><a id='mulu802' />
<p class='h2'>尊宿機錄</p>
<div class='div-w'><a id='mulu803' />
<p class='h3'>饒州薦福承古禪師</p><p>操行高潔。稟性虗明。參大光敬玄禪師。乃云。祇是箇草裏陣。遂參福巖雅和尚。又曰。祇是箇脫灑衲僧。由是終日默然。深究先德洪規。一日覧雲門語錄。忽然發悟。自此韜藏。不求名聞。棲止雲居弘覺禪師塔所。四方學者奔湊。因稱古塔主○范公仲淹。出守鄱陽。聞師道德。請居薦福。開闡宗風○僧問大善知識。將何為人。師云莫。曰恁麼則有問有答去也。師又云莫○問青青翠竹。盡是真如。鬱鬱黃花。無非般若。如何是般若。師云。黃泉無老少。曰春來草自青。師曰。聲名不朽。曰若然。者碧眼胡僧也皺眉。師曰。退後三步。僧曰苦。師乃云。吽吽○問臨濟舉拂。學人舉拳。是同是別。師曰。訛言亂眾。曰恁麼則依令而行也。師曰。天涯海角○上堂。夫出家者。為無為法。無為法中。無利益。無功德。近來出家人。貪著福慧。與道全乖。若為福慧。須至明心。若要達道。無汝用心處。所以常勸諸人。莫學佛法。但自休心。利根者畫時解脫。鈍根者或三五年。遠不過十年。若不悟去。老僧與你入拔舌地獄○冬至日示寂。書辭眾偈曰。天地本同根。鳥飛空有跡。雪伴老僧行。須彌撼金錫。恰逢冬至日。靈光一點赤。珍重會中人。般若波羅密。偈畢而逝。</p>
</div>
<div class='div-w'><a id='mulu804' />
<p class='h3'>嘉興聖壽宣翁可觀禪師</p><p>出家南屏。從車溪得省。住聖壽。遷當湖德藏。退隱竹菴。每自怡曰。松風山月。我無盡衣鉢也○宋乾道七年。丞相魏[木*巳]請主吳之北禪。入院適重九。指座曰。胸中一寸灰<span class='corr'>已</span>冷。頭上千莖雪未消。老步只宜平地去。不知何事又登高。</p>
</div>
<div class='div-w'><a id='mulu805' />
<p class='h3'>臨安靈隱普覺湻明禪師</p><p>因奉旨斷還九里松。上堂。山前一片閑田地。曠大劫來無界至。今朝恢復又歸來。坐斷脚頭并脚尾。東也是。西也是。南北東西無不是。畢竟酬恩作麼生。十里荷花九里松。直指堂前香一炷。</p>
</div>
<div class='div-w'><a id='mulu806' />
<p class='h3'>和州淨戒守密禪師</p><p>為薦福古嗣法上首。僧問如何是佛。師曰。稽首稽首。曰學人有分也無。師曰。頓首頓首。僧作舞而出。師曰。似則恰似。是即未是。</p>
</div>
<div class='div-w'><a id='mulu807' />
<p class='h3'>青州佛覺禪師</p><p>頌仰山師子曰。一色無過指示人。白銀世界裏頻申。超然推倒還扶起。爭似東風煦日新○一日佛日堯禪師。詣師道場。自撾鼓上堂。抑<span class='corr'>揚</span>雲門臨濟宗風。平分半座。不辭而去。</p>
</div>
<div class='div-w'><a id='mulu808' />
<p class='h3'>圓通善國師</p><p>佛日自江右至燕。寓大聖安。一夕與佛覺晦堂夜話次。時師年方十二。座右侍立。日曰。山僧自南方來。拄杖頭不撥著一箇會佛法者。師叉手進曰。自是和尚拄杖短。日大驚曰。可乞此子。續吾臨濟一宗。師曰。雲門臨濟。豈有二邪。日稱賞不<span class='corr'>已</span>○金世宗幸聖安瑞像殿。問師曰。禮則是。不禮則是。師曰。禮則相敬相重。不禮則各自稱尊。帝大悅○得法後。住延聖。示眾。舉洞山云。秋初夏末。兄弟或東去西去。直須向萬里無寸草處去。又曰。祇如萬里無寸草處。作麼生去。石霜曰。出門便是草。大陽曰。直道不出門。亦是草漫漫地。師曰。且道諸人即今脚根下一句作麼生道。若道無寸草。許你參見洞山。若道出門便是草。許你參見石霜。若道不出門。亦是草漫漫地。許你參見大陽。若總道不得。許你參見延聖。何故。惟有好風來席上。更無閑語到人間。</p>
</div>
<div class='div-w'><a id='mulu809' />
<p class='h3'>燕山慶壽玄悟玉禪師</p><p>金世宗令中使持紙一張。書心佛二字問師曰。者是甚麼字。時圓通在座應聲答曰。不是心。不是佛。稱旨。次日賜長短句曰。但能了淨。萬法因緣何足問。日用無為。十二時中更勿疑。常須自在。識取從來無挂礙。佛佛心心。佛若依心也是塵。師答謝曰。無為無作。認著無為還是縛。照用同時。電卷星流<span class='corr'>已</span>太遲。非心非佛。喚作非心猶是佛。人境俱空。萬象森羅一境中。</p>
</div>
<div class='div-w'><a id='mulu810' />
<p class='h3'>黃山趙文孺居士</p><p>為圓通善入室弟子。記莂後。常作頌曰。妄想元來本是真。除時又起一重塵。言思動靜承誰力。仔細看來無別人。</p>
</div>
<div class='div-w'><a id='mulu811' />
<p class='h3'>高郵定禪師</p><p>初參玄悟。室中舉僧問玄沙。如何是清淨法身。沙曰。膿滴滴地。師於言下有省○僧問透網金鱗。以何為食。師曰。乾屎橛。</p>
</div>
<div class='div-w'><a id='mulu812' />
<p class='h3'>溈山太初禪師</p><p>字子愚。溫陵人。世為儒者。師倜儻有大志。所為詩文皆不凡。士大夫多推目之。一旦棄去。選佛於尊勝。以律自撿。盡去豪舉之習。出嶺徧參叢林有聲。久之罷參歸閩。會南劍報恩虗席。郡守陳宓聞師名。命主之。未幾真德秀西山居士。延師主大溈二十餘載。日繞萬指。師說法縱橫博大。不讓古尊宿。西山既致政。每與師游。從容論道。莫不心醉。大抵師以平實接人。故諸儒雅重之。</p>
</div>
<div class='div-w'><a id='mulu813' />
<p class='h3'>中觀沼禪師</p><p>海雲印簡之受業師也。常誨海雲曰。汝所欲者。文字語言耳。向去皆止之。令身心大死一場。休有餘氣。到那時節。瞥然自省。方可與吾相見。後同海雲為元兵所劫。北渡至朔方。元國主署師慈雲正覺大師之號。及師將示寂。有羽客楊至慎求偈。師命執筆代書偈曰。七十三年如掣電。臨行為君通一線。泥牛飛過海東來。天上人間尋不見。客曰。師幾時行。師曰。三日後。時五月二十七日也。至六月初一果無疾而逝。</p>
</div>
<div class='div-w'><a id='mulu814' />
<p class='h3'>雪峰樵隱悟逸禪師</p><p>懷安聶氏子。屢叩名宿。後得法於雪峰佛海禪師。郡帥舉住雪峰。凡七載。退居西菴○皇慶二年。復奉旨再住。賜佛智之號。凡六年謝去。至泰定二年。仍奉旨補前席。又居七載。師三住雪峰。百廢具修。大為法門盛事。嘗序雪峰錄。有曰。老真覺自德山一棒桶底脫後。直得鰲店月寒。象峰雪霽。攬醍醐於一杓。彰大用於三毬。譬之轟百億雷霆於四天之下。曠數百世。真聲愈宏。所有垂示流出胸襟。葢天葢地。廣陵一奏么絃。下里不復聲矣○元統二年示寂。塔於佛海塔傍。</p>
</div>
<div class='div-w'><a id='mulu815' />
<p class='h3'>五臺鐵勒院子範慧洪大師</p><p>因閱楞嚴。至一人發真。十方銷殞。忽悟。遂造河朔汶禪師。陳所見。汶可之。臨終偈曰。六十春光又八年。浮雲收盡露青天。臨行踢倒須彌去。後夜山頭月正圓。更衣坐脫。</p>
</div>
<div class='div-w'><a id='mulu816' />
<p class='h3'>建寧奬山慧空元模禪師</p><p>古田蘇氏子。修習禪定。遐邇皈仰。一日於定中游奬山。至玄獎禪師道場。有老人迎謁曰。吾為師守此山五百年矣。言畢化黑龍而去。既寤。乃曰。吾當還此山也。遂往卓菴。一日謂眾曰。吾今化緣<span class='corr'>已</span>畢。即當入滅。復說偈曰。四十餘年寄俗塵。如今卻顯箇中尊。巖頭一夜東風起。吹得花開滿樹春○鐵船無舵亦無蓬。撑入金蓮性海中。末後一機今說破。白雲元不離長空○大地山河覽無跡。虗空撞破見端的。縱教鐵輪頂上旋。本性圓明常不失。復曰。西天第三代商那和修尊者。隱象白山。現龍奮迅三昧。說法調伏諸外道。然後化火自焚。吾今往象鼻巖前。亦當如是。乃入龍奮迅三昧。時雲霧四起。雷雨大作。繼而化火自焚。眾收靈骨。塔於菴之西。</p>
</div>
<div class='div-w'><a id='mulu817' />
<p class='h3'>鄭州普照佛光道悟禪師</p><p>蘭州寇氏子。偶宿灣子店。聞馬嘶。豁然大悟。歸告母曰。某於途中拾一物。母曰。何物。師曰。無始來不見了的。母掌曰。何喜之有。遂辭母參方。母曰。將何之。師曰。水流須到海。鶴出白雲頭。往參白雲海禪師。遂承印記○元泰定二十四年。出主普照。身著白衣。跨黃犢。吹短笛。游於雒中。嘗曰。道我凡耶。曾向聖位中來。道我聖耶。又向凡位中去。道我非凡非聖耶。却向毗盧頂上。別有行處。泰和五年入滅。</p>
</div>
<div class='div-w'><a id='mulu818' />
<p class='h3'>鴈山羅漢寺證首座</p><p>目瞽。見道明白。晨朝躬自汛掃。或問者片田地掃得乾淨也未。座豎起苕帚示之。又問真淨界中。本無一塵。掃箇甚麼。座亦豎起苕帚示之。嘗題九牛山偈曰。四五成羣知幾年。春來秋去飽風煙。清溪有水何曾飲。綠野不耕長自眠。箇箇脚跟皆點地。頭頭鼻孔盡撩天。尋常只在千峰頂。大地人來作麼牽。</p>
</div>
<div class='div-w'><a id='mulu819' />
<p class='h3'>溫州靈雲省菴思禪師</p><p>台之寧海人。兄弟四人。師居長。同時發心出家。祖父遺業。悉散眾親。徧叩諸方。後出世靈雲。結夏上堂。以大圓覺。牛角馬角。為我伽藍。瓜籃菜籃○上堂。舉趙州狗子無佛性話。頌曰。狗子佛性無。狗子佛性有。猴愁摟拽頭。狗走抖擻口○晚年退居靈雲之前山○至正甲申。空室偕數衲往謁。時師年踰九十矣。龐眉皓髮。頎然清聳。拽履而出。且行且問曰。何處來。空室曰。江心。師曰。深幾百丈。室曰。謾老和尚不得。師曰。且坐吃茶。</p>
</div>
<div class='div-w'><a id='mulu820' />
<p class='h3'>文獻公黃溍居士</p><p>字晉卿。婺之義烏人。元天歷初。詔天下僧儒善書者。會集杭州淨慈。泥金書大藏尊經。士亦預焉。每食必與眾僧共處。若別為治具則不樂。甚至詬罵不食而去。嘗題懸崖墨蘭曰。嫋嫋春風一樣吹。託身高處擬何為。從他自作顛倒想。要見懸崖撒手時○題東坡像贊曰。五祖禪師世外人。娑婆久<span class='corr'>已</span>斷生因。誰將描邈虗空手。去覽他年身外身○題山谷像曰。笑殺當年老晦堂。相逢剛道桂華香。披圖面目渾依舊。鼻孔何曾有短長。</p>
</div>
<div class='div-w'><a id='mulu821' />
<p class='h3'>坱北和尚</p><p>姓蔣。不知何許人。年十五。涉獵經史。言辭簡邃。髼首垢面。動靜不羈。至正初。抵松江沈氏家園。常題詩曰。萬紫千紅總是春。何須饒舌問東君。啞人得夢向誰說。豎起空拳指白雲○又曰。不偏不倚立於中。不著西邊不著東。超出東西南北外。一毫頭上釣蒼龍。一日謂眾僧曰。吾垂化盡矣。若等勉之。言絕而蛻。</p>
</div>
<div class='div-w'><a id='mulu822' />
<p class='h3'>奉化雪竇常藏主</p><p>不諳文字。專習禪定。儕輩呼為常達磨云。所作偈頌。事理圓融。音律調暢。其頌鐵牛曰。百煉爐中輥出來。頭角崢嶸體絕埃。打又不行牽不動。者回端不入胞胎○頌海門偈曰。業風吹起浪如山。多少漁翁著脚難。拌命捨身挨得入。方知玉戶不曾關○頌苦筍偈曰。紫衣脫盡白如銀。百沸鍋中轉得身。自是苦心人不信。等閒嚼著味全真○又息菴偈曰。百尺竿頭罷問津。孤峰絕頂養閒身。雖然破屋無遮葢。難把家私說向人。</p>
</div>
<div class='div-w'><a id='mulu823' />
<p class='h3'>台州黃巖濠頭丁安人</p><p>法諱覺真。號竺心。初見絕田耕於委羽山。有省入。遂棄家築室自居。復參涌泉古愚。泉曰。良家子女。東奔西走作麼。安曰。特來禮拜和尚。泉曰。者裏容你不得。安乃拍手一下曰。三十年用底。今朝捉敗。泉便休去○往鴈山春雨菴謁無際。纔入門。便曰。春雨如膏。行人惡其泥濘。際曰。不是不是。安擬進語。被際喝出。晚年就邑中明因寺側開接待。一僧提包笠直入臥內。安問是什麼。僧曰。行脚僧。安遽指其足曰。草鞋[糸*爽]斷。為甚不知。僧無語。安便將包笠擲出曰。者裏無汝措足處。一日明因奎禪師相看。安曰。聞說長老夜來生得兒子是否。明曰。且道是男是女。安曰。鷄銜燈盞走。鼈齩釣魚竿。</p>
</div>
<div class='div-w'><a id='mulu824' />
<p class='h3'>慶元育王勉侍者</p><p>送同事僧遊台鴈。偈曰。鳥窠吹布毛。侍者便悟去。雖不涉言詮。早<span class='corr'>已</span>成露布。天台嶺上雲。鴈宕山中樹。此去好商量。莫觸當頭諱。臨終偈曰。生本不生。死亦非死。祕魔擎杈。俱胝豎指。</p>
</div>
<div class='div-w'><a id='mulu825' />
<p class='h3'>鑷工張德道者</p><p>鄞之下水人。一日大雪。沙彌團雪作佛像。眾皆述偈詠之。德亦隨後占偈曰。一華擎出一如來。六出團團笑臉開。識得髑髏元是水。摩耶宮裏不投胎。</p>
</div>
<div class='div-w'><a id='mulu826' />
<p class='h3'>永福靈江浩首座</p><p>依古林於饒州永福。居第一座。結夏秉拂。僧問進一步時如何。座曰。撞牆撞壁。曰退一步時如何。座曰。墮坑落壍。曰不進不退時如何。座曰。立地死漢。</p>
</div>
<div class='div-w'><a id='mulu827' />
<p class='h3'>天歷老素首座</p><p>生平一關深隱。罕有識之者。有僧得其山居述懷三偈曰。傳燈讀罷鬢先華。功業猶爭幾洛叉。午睡起來塵滿案。半簷斜日落庭華○尖頭屋子不教低。上有長林下有池。夜久驚猋掠黃葉。却如蓬底雨來時○浮世光陰自不多。題詩聊復答年華。今朝我在長松下。背立西風數亂鴉。</p>
</div>
<div class='div-w'><a id='mulu828' />
<p class='h3'>淨慈元菴會藏主</p><p>臨安人。修涅槃堂偈曰。涅槃一路盡掀翻。觸處工夫見不難。洗面驀然摸著鼻。繡鍼眼裏好藏山。</p>
</div>
<div class='div-w'><a id='mulu829' />
<p class='h3'>杭州天目一山魁菴主</p><p>蘇州人也。天資敏捷。通內外典。與平石砥友善。棲遲巖谷。不與世接。僅有山麓洪氏子弟。往來送供。一夕洪氏婦夢主乘肩輿至其舍。覺而產一子。翌旦登山候之。果化去矣。因名應魁。字士元。幼讀書補邑庠。娶妻生子。年三十。一旦忽自猛省。遂棄家。縛茅於東峯絕頂。晝夜精勤行道。一日空室和尚。因避寇自徑山過其廬。見其舉止閒雅。應對從容。叩其所以。乃知其為一山後身也。因謂之曰。公前身與平石翁為莫逆交。翁今年垂九十。尚耳目聰明。何不通箇信息。亦見一夢兩覺。而夢覺一如乎。主欣然揮毫作偈寄之曰。寄語天童老平石。一念非今亦非昔。欲聽寒山夜半鐘。吳江依舊連天碧。</p>
</div>
<div class='div-w'><a id='mulu830' />
<p class='h3'>溫州壽昌絕照輝禪師</p><p>嘗坐夏於淨慈東圊寮。壁間有水墨大士像。師朝夕禮拜。墾禱甚切。一日忽見淨瓶水從壁涌出。通身慶快。從此智鑑日明。嘗有偈曰。工夫未到方圓地。幾度凭闌獨自愁。今日是三明日四。雪霜容易上人頭。</p>
</div>
<div class='div-w'><a id='mulu831' />
<p class='h3'>明州育王虗菴實首座</p><p>寄臥雲菴主偈曰。黃金園裏馬交馳。徑寸多成按劍疑。月曬梅華千樹雪。臥雲一枕夢回時。</p>
</div>
<div class='div-w'><a id='mulu832' />
<p class='h3'>明州天童幻菴住首座</p><p>禮應菴塔祖偈曰。眈眈睡虎管窺斑。便把中峯作靠山。不得破沙盆一箇。兒孫乞活也應難。</p>
</div>
<div class='div-w'><a id='mulu833' />
<p class='h3'>明州天童默中唯西堂</p><p>詠蠶偈曰。桑空柘盡始心休。緜密工夫一繭收。爐炭鑊湯拌得入。為人只在一絲頭。</p>
</div>
<div class='div-w'><a id='mulu834' />
<p class='h3'>佛隴宜興可上座</p><p>聽雨偈曰。簷頭滴瀝甚分明。迷<span class='corr'>己</span>眾生喚作聲。我亦年來多逐物。春宵一枕夢難成。</p>
</div>
<div class='div-w'><a id='mulu835' />
<p class='h3'>瑞州九峯壽首座</p><p>臨終偈曰。七十二年。者邊那邊。喫十方飯。參達磨禪。今朝一擲翻身去。笑破傍觀[此/束]半邊。</p>
</div>
<div class='div-w'><a id='mulu836' />
<p class='h3'>天台雲峯無盡祖燈禪師</p><p>四明王氏子。參日溪詠公於天寧。問曰。生死事大。無常迅速。乞賜指示。溪曰。十二時中。密密參究。忽然觸著。却來再問。師抗聲曰。無常迅速。生死事大。語未終。師便喝。師遽禮拜。溪曰。見何道理。便爾作禮。師曰。開口即錯。溪頷之。出參諸方。尋卓錫上雲峯。影不出山者五十年○洪武二年二月八日。示微疾。夜將半。顧左右曰。天向明乎。曰未也。或曰。和尚正當此際如何。師笑曰。昔德山疾。僧問還有不病者麼。山曰有。僧曰。如何是不病者。山曰。阿㖿阿㖿。師良久曰。如此喚作病得否。眾無語。師曰。色身無常。蚤求證悟。時至吾將去矣。侍者執紙乞偈。師曰。終不無偈。便未可死耶。侍者請益堅。乃書曰。生滅與去來。本是如來藏。拶倒五須彌。廓然無背向。投筆端坐而逝。</p>
</div>
<div class='div-w'><a id='mulu837' />
<p class='h3'>徑山傑峯英禪師</p><p>金華人。初為徑山首座。歸鄞。楚石琦有偈送之曰。凌霄峯頭第一座。摩訶衍法皆明破。百非四句俱<span class='corr'>已</span>離。白雪陽春誰敢和○上堂。衲僧行履豈尋常。出匣吹毛不隱藏。奪食驅耕全正令。東西無復鬼分贓。又偈曰。清平世界罷干戈。無柰兒曹籍甚何。急水灘頭拋直釣。錦鱗不遇枉哆囉。尋常持金剛般若經。一日持經畢。即泊然而逝。</p>
</div>
<div class='div-w'><a id='mulu838' />
<p class='h3'>徑山敬菴莊禪師</p><p>台州人。自幼厭葷穢。薄世塵。父母捨廣慈菴出家。久之徧參知識。了徹宗源。會於越中主二剎。稍不如意。即辭去。往依全室於天界。全處以二座。未幾推主徑山。道化隆盛○永樂十二年。奉詔入京。同修大典。寓天界三載。少師姚公等。交章薦師住持。堅辭不受。歸徑山示寂。塔於水嶺小池上。</p>
</div>
<div class='div-w'><a id='mulu839' />
<p class='h3'>淮南祐上座者</p><p>久歷叢席。儕輩重之。客鼎州天王寺。以道自牧。人不得而親疏。居無何。語眾曰。吾去矣。或謂其戲也。迫之求頌。即索毫楮大書曰。來不入門。去不出戶。打破虗空。更無回互。拍手呵呵歸去來。白雲散盡青山露。乃趺坐奄化。主事僧亟呼撼之。師復張目舉手謝曰。不致上累。善為保重。是時郡守蘇公亦往致敬。撫其遺體曰。可謂了事衲僧也。</p>
</div>
<div class='div-w'><a id='mulu840' />
<p class='h3'>佛妙禪師</p><p>昆明人。出家於天華寺。洪武十六年。赴京。賜衣鉢。杖錫遊浙之徑山。宣德四年十二月。沐浴更衣書偈曰。去年七十九。今年滿八十。萬里為參尋。世緣今<span class='corr'>已</span>畢。擲筆端坐而化。</p>
</div>
<div class='div-w'><a id='mulu841' />
<p class='h3'>杭州仙林雪庭禪師</p><p>杭之仁和桂氏子。毀齒喪父。患痘風。因雙目短視。數求出家。謁休休於仙林。一見契合。閱楞嚴。至一毫端現寶王剎有疑。後在江陰乾明寺。忽覩萬佛閣。金碧崢嶸於眉宇間有省。後因除夕聞鐘聲。不覺數年行履。忽爾浩脫。偈曰。圓響心非聞。大千同一照。抹過上頭關。更不存玄妙○師自號梅雪隱人。又曰幻寄。嘗曰。夫幻即寄之踪。寄乃幻之跡。幻起寄亡。全寄是幻。幻逐寄生。全幻是寄。翳目生華。山河大地。華翳不生。空真實際。幻之寄之。誠哉兒戲。</p>
</div>
<div class='div-w'><a id='mulu842' />
<p class='h3'>吉州武功山白雲明星禪師</p><p>閩之長汀張氏子。落髮受具。專修止觀。忽歎曰。大丈夫道業未就。如生死何。遂徧叩名宿。緣機有契。隱瀟峯二十餘年。太守汪公。勉師出世。師復移茅深入。學侶嚮至。漸成精藍。一日辭眾曰。吾去矣。眾問何往。師示偈曰。明月落波心。白雲橫嶺上。欲識本來機。鐵牛吞大象。語畢端坐而逝全身塔於本山。</p>
</div>
<div class='div-w'><a id='mulu843' />
<p class='h3'>杭州徑山月林鏡禪師</p><p>本郡人。少穎異。穉齡出家。間扣名碩。俾參本來人。久而有省。作偈曰。本來人。本來人。無腦無頭作麼尋。驀然揪著箇鼻孔。試看元來是白丁。</p>
</div>
<div class='div-w'><a id='mulu844' />
<p class='h3'>金陵永寧古淵清禪師</p><p>聞鷄鳴有省。偈曰。喔喔金鷄報曉時。不因它響詎能知。三千世界渾如雪。井底泥蛇舞柘枝。</p>
</div>
<div class='div-w'><a id='mulu845' />
<p class='h3'>伏牛無礙明理禪師</p><p>汾州和氏子。參松竹大方和尚。隨眾打七。有一聲虗空碎。獨露法中王之句。後同月菴大圓入終南。一日菴舉高峯銀山鐵壁話。師頓悟述偈。有一覺心空疑便消。拈來放去自逍遙之句。過方求證。方曰。伏牛打七即不問。終南靜室意如何。師曰。伏牛打七。泥團土塊。終南靜室。放大光明。方喝曰。即今光明何在。師向前一掌。方大笑曰。如是如是。</p>
</div>
<div class='div-w'><a id='mulu846' />
<p class='h3'>杭州雲棲蓮池袾宏禪師</p><p>郡之仁和沈氏子。年十七。補邑庠。每書生死事大四字於案頭。一日失手碎茶甌有省。作七筆勾見志。投西山性天和尚祝髮。北遊參徧融。後謁笑巖於柳巷。求開示。巖曰。阿你三千里外來開示我。我有甚麼開示。師恍然。辭歸。過東昌。道中聞譙樓鼓聲。忽悟。偈曰。二十年前事可疑。三千里外遇何奇。焚香擲戟渾閒事。魔佛空爭是與非○住雲棲。侍郎王公宗沐。問夜來老鼠唧唧。說盡一部華嚴經。師曰。貓兒突出時如何。王無語。師自代曰。走却法師。留下講案。遂頌曰。老鼠唧唧。華嚴歷歷。奇哉王侍郎。却被畜生惑。貓兒突出畫堂前。牀頭說法無消息。無消息。大方廣佛華嚴經。世主妙嚴品第一○銓部虞公湻熈。問慧日點五百病僧因緣。師曰。慧日自甘窮子。捨<span class='corr'>己</span>從人。西院屈陷平民。將生就死。可惜五百僧。只解點著便行。曾無一二高臥不起。令慧日顯異惑眾。禍及兒孫。郡主深切民瘼。我山僧急趨時難。倉卒中失帶了竹杖子。不免奮空拳。向居士癰腫上劈地一下。敢保沈疴潰散。毒血淋漓。萬派流通。百骸舒暢。雖然如是。云何一人能令眾起。不見道陽回片葉。春滿千林。者事且止。祇如終日把竹杖子。東指西揮。不如一直在木頭上朝持暮守。守來守去。忽然枯木重花。便是死人再活。說甚麼竹木。管取盡大地草木叢林。悉皆成佛去也。何以故。青青物外虗空體。即是如來堅實心○題自像曰。十畫九不像。惱殺丹青匠。庶幾此近之。權留作供養。若道這便是。依然成兩樣。不兩樣。三十棒○問參禪念佛。可得用融通否。師曰。若是兩物。用得融通著○問世尊默然良久。外道謂開我迷雲。空生宴坐不言。帝釋云善說般若。師曰。良久處欲望開迷。陰霾萬里。宴坐邊擬聞般若。說竟多時。雖然如是。鞭頭得旨。空裏飛花者。畢竟見箇甚麼。新春日示眾。今日賀新春。歲時重換却。昨日作麼生○萬歷四十三年七月初四日。師將示寂。預別眾曰。半月後。吾將他往矣。人皆莫測。至期。示微疾。面西而逝。</p>
</div>
<div class='div-w'><a id='mulu847' />
<p class='h3'>徑山紫柏達觀真可禪師</p><p>吳江灘缺沈氏子。年十七。剃髮遊方。聞誦張拙偈。至斷除妄想重增病。趨向真如亦是邪。大疑。一日齋次忽悟。乃曰。使我在臨濟德山座下。一掌便醒。安用如何若何。遂遊江南。居無定所。後住燕山。有居士言及金剛經應無所住而生其心句。師曰。如何是應無所住而生其心。士惘然。師曰。汝問我。我為汝說。士遂問。師忽擊案曰。聞麼。曰聞。師曰。此非而生其心麼。又曰。汝是有心聞。無心聞。曰無心聞。師曰。此非應無所住麼。復說偈曰。木魚打得頻。怕痛忽生嗔。汝若知痛處。禹門度金鱗○萬歷癸卯秋。忌師者以他事陷師罹難。先是神宗皇帝手書金剛般若。偶汗下漬紙。疑當更易。亟遣近侍質於師。師以偈進曰。御汗一滴。萬世津梁。無窮法藏。從此放光。上大悅○師被逮日。上見章奏。意甚憐之。在法不能免。因逮及。旨下曰。著審而<span class='corr'>已</span>。拷訊時。神色自如。備嘗笞楚。抵死以傳燈未續。則我出世慧命一大負。餘無他言。始終不屈。至十二月初五日入獄。十七日法司定案欲死師。師說偈曰。一笑繇來別有因。那知大塊不容塵。從茲收拾娘生足。鐵橛花開不待春。又曰。世法若此。久住何為。乃索浴罷。囑侍者性田曰。吾去矣。幸謝江南諸護法。侍者痛哭。師叱之曰。爾侍予二十年。仍作此去就耶○時有吳生者。侍問大法。復為說偈曰。事來方見英雄骨。達老吳生豈夙緣。我自西歸君自北。多生晤語更泠然。語畢端坐而逝。御史曹學程聞之。急趨至。無之曰。師去得好。師復張目笑而別。獄中香雲不散。待命六日。顏色不改。及出浮葬於慈恩寺外。後迎龕建塔徑山。著有紫柏集行世。</p>
</div>
<div class='div-w'><a id='mulu848' />
<p class='h3'>瑞州黃檗無念深有禪師</p><p>黃州麻城熊氏子。年十六。患痘垂絕。叔兄議許出家乃甦。祝髮蕩山。有老僧謂之曰。十方一粒米。重如須彌山。若還不了道。披毛戴角還。師聞悚然。即事參訪。聞僧舉僧問大休。如何是西來意。休曰。黃瓜茄子。師大疑。徧參江浙名宿。謁廬山大安禪師。安問曰。汝號甚麼。師曰。無念。安曰。那箇是無念。師茫然。一夕聞哭笑二聲相觸。猛然開悟。偶見麫一盆在當路。掇起送入櫃中。見有果籠。將手推開。不覺失手。櫃葢打頭。渾身汗流。笑曰。徧大地是箇無念。何疑之有。將前疑滯。一齊打破○萬歷辛巳。往龍湖同李卓吾居士至駟馬山。有講主至。士問主曰。清淨本然。云何忽生山河大地。僧依文講訖。士曰。無念你說看。師將開口。士將師膝上一推曰。這箇聻。師忽猛省。乃知十地菩薩。夢見眾生。身墮大河。欲救度故。起勇猛心。發大精進。人法兩空。始得入門。全無干涉。有偈曰。四十餘年不住功。窮來窮去轉無踪。而今窮到無依倚。始悔從前錯用功○僧問道果有耶。果無耶。師曰。說有說無。二俱成謗。曰如何即得。師曰。無求即得。曰如何是道之體。師曰。滿口道不著。曰四大離散時如何。師豎起拳曰。者箇不屬四大○問古人迸除却咽喉唇吻。道將一句來。者一句如何道。師曰。我不迸却咽喉唇吻。你且道一句看。僧無對。師曰。你被音聲塞却口○問見性成佛是否。師曰是。曰性是無形底。如何得見。師曰。性是有形底。只你不見。曰請和尚指出我看。師曰。我說汝不見○問如何出離生死。師召僧。僧應諾。師曰。從者裏出。曰和尚說底話。某甲不曉得。師曰。等你曉得。堪作甚麼。</p>
</div>
<div class='div-w'><a id='mulu849' />
<p class='h3'>夔州白馬儀峰方彖禪師</p><p>達州羅氏子。參如何是鬼神覰不破之機。三年有省。出峽。徧謁知識。結茅雙溪○一日午炊。聞甑中作聲。忽大悟。作頌曰。三玄三要沒來繇。用盡機思無處求。窗前移步竈門下。白雲青峰齊點頭。齊點頭。南嶽天台共一籌○又曰。二八女子嫁新郎。績麻捻線一如常。稱家豐儉隨時過。嬾插堂前者炷香。無幻聞之曰。此人曾作細密工夫來　萬歷壬辰秋歸達州。中興白馬寺。僧問如何是西來意。師曰。兩頭燒火一頭煙○師平昔手中常執一鼗鼓。一面書矗字。一面犇字。凡答話。多舉而搖之。示寂。塔於龍神山。</p>
</div>
<div class='div-w'><a id='mulu850' />
<p class='h3'>廣信鵝湖養庵心禪師</p><p>郡之上饒朱氏子。偶過戚屬。會道者譚四生之義。師於言下洞了物我平等大意。往雒之太平落髮。南歸焦山度臘。聞江中推船聲有省。偈曰。夜靜江空闊。推船㘞㘞聲。不知何所住。擔子半邊輕。謁華山。聞山拈一段生涯六不收話。有疑。猛提七日。身心脫然。尋歸故里○住靈山。畫大圓相於壁間。題曰。內寫莫教塗黑。外寫勿使傷白。有人向圈裏圈外下得註脚者。許汝學道無疑。不然。總是懡㦬○後住鵝湖。十年不立座元。博山參。以趙州無字話相契。請居厥職。贈以偈曰。鵝湖十載虗元位。一旦緣何立少年。兩道眉毛八箇繓。須知佛祖不容前○師嘗以無門鎖置丈室以驗諸方。偈曰。上古留傳鎖。憑君智鑰開。若無開鎖法。相見不須來○萬歷丁卯二月晦日。上堂說法。置齋作別。復示偈曰。八十餘年幻夢中。鐵牛耕破太虗空。臨行一句相分付。半夜金烏帶日紅。端坐而逝。</p>
</div>
<div class='div-w'><a id='mulu851' />
<p class='h3'>杭州真寂聞谷廣印禪師</p><p>嘉善周氏子。母夢玄武神仗劍率諸甲士擁護其門而生。七歲常瞑目端坐。父母送之杭州開元寺。剃度後。師歸省親。母誡之曰。三朝新婦。一世禪和。子其勉之。師每述其兩句。終身受用不盡。一日見壁間法界圖。問其師曰。十界從心生。心從何處去。其師不能答。時儀峰和尚結茅清平。往叩之。峰曰。汝要會。須妙悟始得。師曰。如何得悟去。峰乃教看雲門露字。師一聞便信。直下挨拶。至忘寢食。尋上雙徑。結茆白雲峰下。看亮座主參馬祖因緣。疑不能釋。一日見黃瑞香花。忽大悟曰。却是虗空講得經。碌磚瓦礫正堪聽。向來扭揑娘生鼻。錯認葫蘆作淨瓶。於是往雲棲。盡得蓮大師之益○次參龍池傳和尚。適傳負暄階下。師問曰。和尚在那裏。傳曰。恰好不在。師即展禮。人事畢。傳出所著德山托鉢頌示師。且曰。汝別頌看。師即頌曰。末後之句有也無。德山父子太誵訛。同條生不同條死。活得三年恨轉多。傳喜甚。謂師曰。何不承當此事。共相唱和。師不自肯。傳曰。更欲如何。師曰。視圓悟大慧為多愧耳。傳憮然曰。當今學者。未會先會。那能得不自肯如子者乎。老僧當避一頭地矣。瀕行。傳送至門外。撫師背曰。老姪。我還疑你在。師曰。甚處疑某甲。傳曰。如何是密啟其意。師曰。今日不打宜興轉。傳呵呵大笑。師頂笠便行。北遊五臺。還真寂。四眾懇請開堂。師堅持不肯。遂南遊。隱建州廢寺。及自閩歸。司理黃端伯復以為請。師曰。某孀居久矣。豈更適人耶○師生平滴水滴凍。不肯一念外馳。雖洞透祖關。而挽回流俗。終不以悟自居。教律三宗鼎立。師皆能洞晰其微。時或為眾演說。聞者靡不心服○崇禎丙子臘月。辭眾告寂。塔全身於孔青之陽。</p>
</div>
<div class='div-w'><a id='mulu852' />
<p class='h3'>海虞破山洞聞法乘禪師</p><p>別號雪柏。吳江李氏子。少從華山剃度。單身行脚。參紫柏可尊者。可問一句中具三玄即不問。一玄中具三要如何。師屈指曰。也是死蛇當頭。可大悅。以禪虎稱之。一時名重叢林○師住天目中雲庵。雪嶠信參次。師坐火箱口喃喃地。信即跳入火箱同坐曰。口喃喃地作甚麼。師笑曰。汝從何處來到此天目。信曰。從無陰陽地上來。師默然。信即跳下火箱○林皋豫參師。適在山門相遇。師曰。那裏來。豫展兩手。師曰。這裏天。王殿倒却還知麼。豫曰既是天王殿。為甚麼倒却。師曰。賊○師一日謂嚴天池曰。穹窿山昨夜點頭矣。不知居士道箇甚麼。勿謂三世諸佛口挂東壁也。如居士灑灑落落。不妨我多多和和○師住破山。舉漢月藏為首座。每言近日禪病。往往摶量公案。註解因緣。磨楞合縫。稱斤度兩。不惟自隔千生。更復陷人無算○天啟三年七月。臨示寂。呼侍者至。即為坐脫。供全身三七日。儼然如生。世壽七十二。塔於破山寺南。牧雲門禪師刊師語錄十卷行世。雪嶠信和尚為之敘。</p>
</div>
<div class='div-w'><a id='mulu853' />
<p class='h3'>達澄受昭禪師</p><p>通州人。不言姓氏。嘗參天童悟。充西堂。未幾忽棄去。人莫測其意。或嚴寒履冰。或深夜陟巘。或俗其頂。或民其衣。獨語咄咄不休。或談鬼幻事。聞者疑駭。遇眾環拜。視如路人。輒叱之曰。我不識汝。或反拜之□林□和尚迎師。住天童丈室。禮敬甚恭。少頃。所有牀坐。一時擊碎擲階下。眾愕不知所謂。更為陳設。師即掩戶不語。粥飯從牖入。徒眾每隔戶稱名禮拜。師皆不內。忽一日逸去。不知所之。四眾悲戀。牧雲門為師立師行道。</p>
</div>
<div class='div-w'><a id='mulu854' />
<p class='h3'>江陰黃毓祺介子居士</p><p>晤費隱容於金粟。自敘到過天童。容云。曾住幾時。士云。七八日。容云。還得天童意旨麼。士云。不得。容云。既不得。莫是蹉過麼。士云。若有得。則真是蹉過。容云。今日識得居士也。士乃休○士久依悟和尚。大有入處。悟化後。同門法嗣請士結集悟和尚語錄書問行世。後鼎遷。士被執石頭城獄。留題山翁忞像云。憶自黃巖。嗣席天童。踞先覺堂。卓卓孤風。楔以楔出。毒以毒攻。蛇吞鼈鼻。虎齩大虫。正令全提。孰敢嬰鋒。出語成詠。百折不窮。佛果衙官。大慧附庸。穅秕之導。往來愚衷。國難以來。蹤迹西東。兄遊天外。我戲圜中。世出世間。皆大英雄。不負先師。舊衲蒙茸。眉毛結供。鼻孔氣通。曹谿正脈。臨濟真宗。是木上座。亦號山翁。粵三日將決矣。復作絕命詩曰。劍樹刀山掉臂過。長伸兩脚自為摩。三千善逝原非佛。百萬波旬豈是魔。潦倒不妨天亦醉。掀翻一任水生波。夜來夢作脩羅手。其柰雙丸忽跳何。以一破箑書寄牧雲門禪師。然後坐脫圜中。</p>
</div>
<div class='div-w'><a id='mulu855' />
<p class='h3'>明州白雲延祥鹿門西師太</p><p>楚之襄陽人也。姓氏未詳。早歲博通教典。至濠泗間。士大夫皆尊禮之。不啻蓮社遠公矣。於壽霍適中之地。營塌房化城二剎。後聞密老人唱導天童。師易服腰包。即詣座下。悟一見契重之。深錐痛劄。盡捐寶惜。未幾呈偈曰。幾度喫棒最親切。歷劫狂心當下歇。不用擬議問如何。覿體分明皮破血。悟印可。久之。密老人過通玄遷化。師聞白雲相距不遠。即往觀之。曰吾夙緣在矣。有一虎出林伏師前。眾皆驚愕。師曰。莫驚。乃護三寶神也。即廬其址。虎乃為侍。人皆言為之常禪師再來也。郡伯韋公嚮師風。訪於廬。果見其道行精嚴。容貌雍肅。虎侍之異。曰予與龐公霄壤之不侔。而有同然也。即捐資贖產。聿成梵宇。為白雲之中興也。師於順治戊戌臘月一日辰刻。集眾囑曰。本寺當作十方叢席。無違我願。闍維後。將吾骨為粉。散於東湖。令水族得利。切勿營塔。言畢書偈。跏趺而逝。當晚侍虎非嚎。三日亦終。弟子奉師全身三年。顏貌不變。後闍維。舍利無數。弟子將半骨散湖中。尊師之願。半骨塔於本山右麓。</p>
</div>
<div class='div-w'><a id='mulu856' />
<p class='h3'>青林如鑑老宿</p><p>侯官林氏子。十八矢志慕道。出嶺禮雲棲宏。又參顯聖澄和尚。看無字有省以偈呈曰。趙州狗子無佛性。脫下袴子來遮面。面子未曾遮得全。半身露出令人厭。澄撫而印之。師不自當。後以省親歸閩。及祝髮。復出嶺侍澄。久之歸鼓山。居東庵。及博山無異和尚開法茲山。宿傾心事之。遂稱得旨。自是深埋頭角。潛修密煉。至年八十七。示寂於石林舊隱。閱七日茶毗。火光金色。香氣馥郁。平日所持木念珠不壞。</p>
</div>
<div class='div-w'><a id='mulu857' />
<p class='h3'>優曇頥和尚</p><p>湖廣人。族姓甯。十九投顓愚衡祝髮。後參天童悟和尚。依侍久之。悟一日見師擡石。遽喝云。翻轉石頭來。師於言下有省。悟深然之。次日辭去。結茅深隱。後住靜江都。參徒日集。師終不自肯。口喃喃梵唄不歇。凡有請益。皆叱之曰。參方去○康熙壬子五月朔。示微疾。至初八日。命諸參徒入室。問汝等還知老僧去處麼。恩侍者云。月明照見夜行人。師云。套語。進云。師意如何。師云。壬寅年不生。壬子年不死。汝再道看。進云。壬寅年却生。壬子年却死。師振聲大喝云。得恁麼塗汙老僧。進云。畢竟如何。師示偈云。咫尺雲程九十州。脚跟任意把拳揉。門前柳色開金眼。檻外諸峰笑點頭。偈畢。問甚麼時候了。侍云。午矣師乃索茶嗽口。跏趺擲盞而寂。</p>
</div>
<div class='div-w'><a id='mulu858' />
<p class='h3'>太史蔣超虎臣居士</p><p>江南金壇人。謁鐵舟海禪師於金山。問山河大地。俱有壞時。且道金山壞不壞。海伸一足云。向這裏下得一轉語。便見端的。士云。下語也不難。祗恐與師隔一層了也。海云。恁麼道又爭得。士云。和尚又如何。海云。切莫當面錯過。士諾諾。又問蘇長公與佛印禪師玉帶機緣。請師代一轉語。海云。山衲若代語。玉帶又要還了也。士云。畢竟下甚麼語。方得相應。師云。莫謂山衲無語好。士云。將謂別有。海云。今日方始瞥地那。士一日舉似同年孫孝則。孝曰。何不道是語何有。是坐何處○士寓孝則居士園久之。孝問曰。邇來不見兄有禪。士曰。禪可見麼。孝曰。試道看士曰。想不必道。次日孝謂士曰。大悲閣記。是兄的。是古人的。士曰。是我的。孝曰。兄忘却了也。士點首。後入都。寄書云。此行良苦。幸蚤為我賦招魂也。孝復曰。安得便心動。北風有何惡。士請告歸。道經高郵。乃別孝曰。予將浪蕩了此一生。孝曰。何處去。士曰。過得廬山。又峩嶺矣。後果終於峩眉伏虎寺。臨寂。留詩一律云。翛然猿鶴自相親。老衲無端墮業塵。直向鑊湯求避熱。又從大海去翻身。功名傀儡場中物。妻子骷髏隊裡人。只有君親無報答。生生一念祝能仁。題畢趺坐。擲筆而逝。</p>
</div>
<div class='div-w'><a id='mulu859' />
<p class='h3'>寧波天井天壽鏡宗新禪師</p><p>早參。拈拄杖曰。大眾。米裏有虫。飯裏有沙。總是尋常事。為甚麼須菩提咬落拇指。良久曰。有些脚酸○示眾曰。欲識佛性義。當觀時節因緣。高聲曰。且道是甚麼時節。買帽相頭○早參。卓拄杖曰。老僧祇解這箇。諸人又作麼生。又卓拄杖曰。上山擒虎易。開口告人難。</p>
</div>
<div class='div-w'><a id='mulu860' />
<p class='h3'>明州天井秀峰敢禪師</p><p>本郡邵氏子。因僧問諸佛妙理即不問。向上宗乘事若何。師一喝。僧一喝。師曰。且道那一喝是賓。那一喝是主。僧又喝。師曰。那裏學得這虗頭來○因僧問如何是未生前本來面目。師曰。這問最親切。僧曰。學人不會。再乞方便。師打云。正好向者裏會去。</p>
</div>
<div class='div-w'><a id='mulu861' />
<p class='h3'>金陵紫竹林卉堂旋煥禪師</p><p>楚之武岡羅氏子。心慕內典。棄儒入釋。禮圓照佛語和尚披剃。歷有年所。遂傳心印。建峩山。住五臺。弘演教律。道風遠振。江南諸護法請住紫竹林。除夕示眾。月月有箇三十日。惟茲三十休兒戲。閻羅老子算飯錢。試問諸人何所敵。若敵得。炎炎火宅清涼域。若敵不得。二六時中須著力。且道如何是著力一句。紅爐燄裏翻身轉。那怕閻君面似鐵○著有祇園小集。藥師法懺。清磯集說。楞嚴綱旨。法華提綱。紫竹集等書。盛行於世。</p>
</div>
<div class='div-w'><a id='mulu862' />
<p class='h3'>江南興化蘆渡大威權禪師</p><p>本邑程姓。投五台祕魔巖徧融老宿薙染。參憨山清。達觀可。笑巖寶。最後謁龍池傳。時值密雲悟繼席。執侍最久。嘗發願云。如今生不明此大事因緣。誓不倒單。晝夜端坐。如一座泰山相似。悟見師如此行履。一日悟問汝在此多少時。師曰。三年。悟曰。三年前在甚麼處。師打一掌曰在這裏。悟曰。這是三年後的事。如何是三年前的事。師又打一掌。悟曰。一掌不作一掌用時如何。師曰。今日被和尚一問。只得嘴挂壁上。悟曰。如何是日用中事。師曰。飢則喫飯。寒則添衣。即呈偈曰。一拶通身冷汗流。全然放下任悠悠。西來祖意何須問。魔佛從今一筆鉤○師一日請悟沐浴次。師曰。清淨法身作麼生浴。悟便打。師曰。本來無一物。又打箇甚麼。悟痛打曰。這漢若不打。三十年後罵老僧去在○師一日告眾送信檀樾曰。老僧某日去矣。侍僧問曰。和尚往甚麼處去師以手指西而逝。世壽九十九。僧臘八十八。</p>
</div>
<div class='div-w'><a id='mulu863' />
<p class='h3'>古徐州龍山容止量禪師</p><p>興化王氏子。參山茨際和尚於東明。際問曰。汝是何鄉人。師曰。江北。際曰。可曾帶得鄉里物來麼。師豎起拳頭。際曰。我不識這是甚麼東西。師曰。非但和尚不識。三世諸佛亦不識。際曰。不識箇甚麼。師一喝。際便打。師拂袖曰。今日識破這老漢。師於康熈壬子。忽示眾曰。吾行矣。言畢泊然而逝。</p>
<p>續指月錄尊宿集<span class='note-inline'>(終)</span></p>
</div></div></div>
</div><!-- end of div[@id='body'] -->
</body></html>