<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>續指月錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu300' />續指月錄卷四</p>
<div class='div-other'><a id='mulu301' />
<p class='h1'>六祖下二十世</p>
<div class='div-other'><a id='mulu302' />
<p class='h2'>臨濟宗</p>
<div class='div-other'><a id='mulu303' />
<p class='h3'>臨安徑山無準師範禪師</p><p>生於蜀之梓潼雍氏。九歲出家。長遊成都坐夏。請益坐禪之法於老宿堯首座。座曰。禪是何物。坐底是誰。師晝夜體究。一日如廁。提前話有省。明年往謁佛照光於育王。光問曰。何處人。師曰。劍州。光曰。帶得劍來麼。師隨聲便喝。光笑曰。者烏頭子也亂做。貧甚無貲剃髮。人皆以烏頭子呼之。久之復至靈隱。時破庵居第一座。同游石筍庵。庵之道者請益曰。胡孫子捉不住。願垂開示。先曰。用捉他作甚麼。如風吹水。自然成紋。師侍傍有省<span class='note-inline'>(牧雲門頌云城門失火臭煙熏殃及池魚尾盡焚無處更求三尺水直看振鬣上青雲○箬庵問頌云氣飲長虹<span class='corr'>已</span>食牛血漫漫地照人愁因風吹火無多力春滿皇都四百州)</span>○破庵先和尚過天童掃塔。師偕往。至瑞巖雲巢。留師分座。夜夢偉衣冠者。持把茅見受。翌日明州清涼專使至。師受請入院。見所謂伽藍神姓茅。衣冠狀貌。與疇昔所夢無異。陞堂開法。大闡宗風。繼遷焦山雪竇。被勑移育王。又三年嵩少林散席。以朝命主徑山。有旨召入內庭。師奏對詳明。上為色動。賜金襴僧伽黎。復宣詣慈明殿陞座說法。理宗垂簾而聽。賜佛鑑禪師號。師居徑山二十年。海眾雲騰。信施豐積。雖寺兩遭火厄。乃旋復旋興。為東南法席第一○師於寺前四十里。築室百楹。接待雲水。頟曰萬年正續。正續西數百步。結庵一區為歸藏。建閣以藏後先所賜御翰。東西供奉祖師與先世香火。遇始生日為飯僧佛事。以贊冥福。蓋蜀亂。師之先祀遂絕。祠奉以旌孝慕。上聞嘉歎○上堂。靈山指月。曹溪話月。遞代相傳。證龜成鼈。範上座。尋常一張口。挂在壁上。今日無端入者行戶。未免拈出多年歷日。說似諸人。且要郭大李二鄧四張三。知得江南兩浙。春寒秋熱○上堂。若論箇事。直是省要。柰何諸人自作艱難。自作障礙。所以尋常西廊東廊。見諸人和南問訊。山僧便乃低頭相接。其實無他。只要諸人識得長老。是西川隆慶府人氏。若也識得。便與諸人打些鄉談。說些鄉話。如今且未說你識得長老。且各自知得自家鄉貫也得。還知麼○湻祐戊申秋。師築室明月池上。榜曰退耕。三月旦日。陞堂示眾曰。山僧既老且病。無力得與諸人東語西話。今日勉強出來。將從前所說不到底。盡情向諸人面前抖擻去也。遂起身抖衣曰。是多少。便歸方丈。十五日集兩序區畫後事。親書遺表。言笑如平時。其徒以遺偈為請。乃執筆疾書曰。來時空索索去也赤條條。更要問端的。天台有石橋。移傾而逝。停龕二七日。上遣中使降香賜幣。奉全身葬於正續之側。塔曰圓照<span class='note-inline'>(臥龍先嗣)</span>。</p>
</div>
<div class='div-other'><a id='mulu304' />
<p class='h3'>江州雲居即庵慈覺禪師</p><p>蜀人也。上堂。舉雪峰因閩王問。擬欲葢一所佛殿去時如何。峰曰。大王何不葢取一所空王殿。王曰。請師樣子。峰展兩手。雲門曰。一舉四十九。師頌曰。空王殿樣子。雪峰展兩手。添得老韶陽。一舉四十九。總是面南看北斗○讚船子和尚偈曰。三十餘年在藥山。鬼家活計豈能傳。當時不得夾山老。你且柰煩撑破船○師始登雲居。先一夕宿瑤田莊。夢伽藍安樂神告曰。師於此山。只有一粥之緣。明日午後到山。晚參罷。值堂中二僧相歐。以新到例遭擯逐。師竊訝之。後數年。雲居虗席。請師補處。師忻然承命。且徵前夢。至瑤田莊而寂<span class='note-inline'>(臥龍先嗣)</span>。</p>
</div>
<div class='div-other'><a id='mulu305' />
<p class='h3'>慶元大慈獨庵道儔禪師</p><p>贈製鞋匠偈曰。透底工夫做<span class='corr'>已</span>圓。須知密處自心傳。脚跟著地隨他轉。踏到驢年也未穿<span class='note-inline'>(臥龍先嗣)</span>。</p>
</div>
<div class='div-other'><a id='mulu306' />
<p class='h3'>臨安靈隱石田法薰禪師</p><p>眉山彭氏子。初游石霜。禮雷遷塔。述偈曰。一念慈容元不隔。何須特地肆乖張。平高就下婆心切。惱得雷公一夜忙。師名由是大著。聞穹窿先道望。遂往叩。先一見知為法器。室中舉世尊拈華。迦葉微笑話。師曰。焦磚打著連底凍。赤眼撞著火柴頭。先異之。每於日用語默。不少假借。師於是決志依棲。與無準範。日相激礪。久乃辭去。復徧遊諸老門庭。咸稱賞之○後出世蘇之高峰。次遷寒山。鍾山虗席。廟堂奏師補處。寶慶初。遷淨慈。端平二年。復遷靈隱。上堂。一徑直。二周徧。衲僧會得。萬別千差。庭前閒縱目。春盡尚餘華。老胡不合過流沙。拍膝一下。便下座○湻祐甲辰三月望。示眾曰。<span class='corr'>但</span>得本。莫愁末。喚什麼作本。喚什麼作末。松柏千年青。不入時人意。牡丹一日紅。滿城公子醉。山僧恁麼道。若有不肯底。是我同參。弟子師俊。繪師像求贊。有曰。末後一句。分付廚山。眾訝之。明日忽示疾。退歸寶壽。訣眾而逝。窆全身於院後<span class='note-inline'>(臥龍先嗣<span class='corr'>已</span>上二人)</span>。</p>
</div>
<div class='div-other'><a id='mulu307' />
<p class='h3'>慶元天童滅翁天目文禮禪師</p><p>杭之臨安人。姓阮氏。六歲攜籃隨母採桑。俄念攜之者誰邪。遂有出家志。年十六剃落。謁育王佛照光和尚。問恁麼來者。那箇是汝主人公。師豁然領肯。一日光問是風動。是旛動。者僧如何。師曰。物見主。眼卓豎。光曰。不是風動。不是旛動。甚處見祖師。師曰。揭却腦葢。光喜其俊邁。命典書記。久之返浙西。聽一心三觀於上天竺。時松源嶽唱道饒之薦福。室中問僧。不是風動。不是旛動。擬議即棒出。師聞之頓忘知解。遂往見之。蒙印可。得盡其旨。辭去。徧禮江淮間祖塔。時浙翁琰主蔣山。挽師分座○嘉定五年。約齋張公鎡。請師開法臨安。慧雲節齋趙公。慕師高行。微服過訪。師亦不問其姓名。與語終日而去。翌日奏請師住持淨慈。室中每舉南山筀筍。東海烏鱡話。學者擬議。師便打。莫有湊泊之者。僧問和尚見佛照時如何。師曰。石中有玉。曰見松源後如何。師曰。沙裏無油○有來上座入方丈曰。某甲有狀投和尚。師曰。對頭在那裏。來曰。和尚便是。師曰。老僧與汝有甚麼冤讐。來無語。師捉住曰。冤家冤家○新到僧至。師問汝名甚麼。僧曰智虎。師退身作怕勢。僧擬議。師便歸方丈<span class='note-inline'>(石杖鞏頌云白浪堆中下一鉤錦鱗紅尾尚悠悠漁翁不計竿頭事笑入蘆花萬傾秋)</span>○師尤邃於易。諸儒大闡道學。師與之遊。直示心法。朱晦庵問毋不敬。師义手示之。楊慈湖問不欺之力。師答以偈曰。此力分明在不欺。不欺能有幾人知。要明象兔全提句。看取升階正笏時○師將入寂。謂侍者曰。誰與我造箇無縫塔。者曰。請師塔樣。師良久曰。盡力畫不出。遂怡然而去。闍維。弟子收舍利并遺骨。袝葬於應庵塔左。壽八十四<span class='note-inline'>(靈隱嶽嗣)</span>。</p>
</div>
<div class='div-other'><a id='mulu308' />
<p class='h3'>溫州江心石巖希璉禪師</p><p>潮陽馬氏子。僧問昔日佛照光禪師。因宋孝宗宣問釋迦佛入山六年。所成何事。光曰。將謂陛下忘却。此意如何。師答以頌曰。大根大器大熏修。瞥轉機輪向上頭。萬億斯年惟一佛。雪山元不隔龍樓<span class='note-inline'>(靈隱嶽嗣)</span>。</p>
</div>
<div class='div-other'><a id='mulu309' />
<p class='h3'>台州瑞巖佛日雲巢巖禪師</p><p>作經題八字偈曰。以字不成八字非。當陽拈起大家知。釋迦老子舌無骨。黃葉將來嚇小兒○頌靈雲見桃華話曰。三月桃華爛熳紅。靈雲打失主人翁。隨邪逐惡玄沙老。半是真情半脫空<span class='note-inline'>(靈隱嶽嗣)</span>。</p>
</div>
<div class='div-other'><a id='mulu310' />
<p class='h3'>華藏無礙覺通禪師</p><p>青苗會上堂。破一微塵出大經。鳶飛魚躍更分明。不將眼看將心看。<span class='corr'>已</span>是重敲火裏冰。淹黑豆。昧平生。直須劫外話豐登。繰成白雪桑重綠。割盡黃雲稻正青<span class='note-inline'>(靈隱嶽嗣)</span>。</p>
</div>
<div class='div-other'><a id='mulu311' />
<p class='h3'>臨安淨慈谷源道禪師</p><p>舉丹霞然初參石頭。剗佛殿前草公案。頌曰。石頭剗草驗英豪。懵懂丹霞眼不高。若解轉身行活路。至今應不累兒曹<span class='note-inline'>(靈隱嶽嗣)</span>。</p>
</div>
<div class='div-other'><a id='mulu312' />
<p class='h3'>湖州道場北海悟心禪師</p><p>舉黃檗在鹽官殿上禮佛次。時唐宣宗為沙彌問曰。不著佛求。不著法求。不著僧求。長老禮拜。當何所求。檗曰。不著佛求。不著法求。不著僧求。常禮如是事。彌曰。用禮何為。檗便掌。彌曰。太麤生。檗曰。者裏是什麼所在。說麤說細。隨後又掌。頌曰。曾施三掌觸君王。佛法何曾有寸長。麤行沙門封斷際。至今無地著慚惶。舉唐文宗蛤蜊因緣頌曰。合水和泥底事忙。被渠點破大乖張。雖然契得君王意。爭柰全身入鑊湯<span class='note-inline'>(靈隱嶽嗣)</span>。</p>
</div>
<div class='div-other'><a id='mulu313' />
<p class='h3'>慶元雪竇大歇仲謙禪師</p><p>義烏應氏子。幼見傅大士心王銘。矢志出家。初參息庵。庵器而抑之曰。汝儒者習氣不除。焉能學道。要到大休大歇田地。如木偶人去。師蒙激發。益自奮勵。朝夕不解。一日忽然有省。遂以大歇自名。後參松源嶽。一日室中舉祕魔擎义話。師豁然大悟○上堂。舉應庵華和尚。問密庵傑。如何是正法眼。傑曰。破沙盆。華頷之。頌曰。白玉琢成泥彈子。黃金鑄就鐵崑崙。千年滯貨無人買。未免如今累子孫<span class='note-inline'>(靈隱嶽嗣)</span>。</p>
</div>
<div class='div-other'><a id='mulu314' />
<p class='h3'>諾庵肇禪師</p><p>華亭懷古偈曰。活計都盧一釣舟。錦鱗入手便抽頭。我來不覩師親訓。柳岸依依蘸碧流<span class='note-inline'>(靈隱嶽嗣)</span>。</p>
</div>
<div class='div-other'><a id='mulu315' />
<p class='h3'>湖州道場運庵普巖禪師</p><p>題趙州像贊曰。無端提起七斤衫。多少禪人著意參。盡向青州做窠窟。不知春色在江南<span class='note-inline'>(靈隱嶽嗣)</span>。</p>
</div>
<div class='div-other'><a id='mulu316' />
<p class='h3'>蘇州虎丘蒺藜曇禪師</p><p>初住四明延慶。遷蘇之穹窿。後至虎丘。上堂。舉僧問香林。如何是衲衣下事。林曰。臘月火燒山。師曰。兔子何曾離得窟。若有人問延慶如何是衲衣下事。只對他道。就船買得魚偏美。踏雪沽來酒倍香○上堂。念念釋迦出世。時時彌勒下生。頓超天地未分之前。不歷階梯。掀翻寶所。便恁麼去。可以開無量法門。可以演百千妙義。驀拈拄杖卓一下曰。無量法門。百千妙義。盡向者裏百雜碎了也。還知虎丘落處麼。靠拄杖。祖禰不了。殃及子孫<span class='note-inline'>(靈隱嶽嗣)</span>。</p>
</div>
<div class='div-other'><a id='mulu317' />
<p class='h3'>台州瑞巖少室光睦禪師</p><p>上堂。舉曹山霞禪師。因僧侍立次。山曰。道者可煞熱。曰是。山曰。祇如熱向甚麼處回避。曰向鑊湯爐炭裏回避。山曰。祇如鑊湯爐炭裏。又作麼生回避。曰眾苦不能到。師頌曰。瞎却頂門三隻眼。鑊湯爐炭裏優遊。若言眾苦不能到。端的何曾有地頭<span class='note-inline'>(靈隱嶽嗣)</span>。</p>
</div>
<div class='div-other'><a id='mulu318' />
<p class='h3'>鎮江金山掩室善開禪師</p><p>上堂。舉密庵破沙盆話。頌曰。法眼拈來早自謾。無端錯對破沙盆。而今徧界難遮掩。殃害叢林及子孫<span class='note-inline'>(靈隱嶽嗣)</span>。</p>
</div>
<div class='div-other'><a id='mulu319' />
<p class='h3'>明州雪竇無相範禪師</p><p>上堂。舉趙州和尚曰。纔有是非。紛然失心。還有答話分也無。僧舉似洛浦。浦扣齒。又舉似雲居。居曰。何必。僧回舉似趙州。州曰。南方大有人喪身失命。僧曰。請和尚舉。趙州方舉前話。僧指旁僧曰。者箇師僧喫却飯了。作恁麼語話。師頌曰。坐底見立底。立底見坐底。咄哉老趙州。白日眼見鬼<span class='note-inline'>(靈隱嶽嗣)</span>。</p>
</div>
<div class='div-other'><a id='mulu320' />
<p class='h3'>祕監陸游居士</p><p>字務觀。號放翁。山陰人。常謁松源嶽和尚於靈隱。從容問曰。心傳之學。可得聞乎。嶽曰。既是心傳。豈從聞得。士點首默契。遂呈偈曰。幾度驅車入帝京。逢僧一例眼雙青。今朝始見宗門別。說有無言要眼聽<span class='note-inline'>(靈隱嶽嗣共十四人)</span>。</p>
</div>
<div class='div-other'><a id='mulu321' />
<p class='h3'>臨安徑山癡絕道冲禪師</p><p>武信長江荀氏子。母郭。生而豐上短下。資性絕人。稍長以進士業應詔不第。遂出家。遊歷講肆。習經論。紹熙壬子。出峽回翔荊楚間。時曹源生出世妙果。師造見。耹入門語有省。參堂俾侍香。朝夕老拳痛棒不少貸。平生知見。至是多無影響。生徙龜峰。師侍行。又三年。以偈辭游浙。有尚餘窮相一雙手。西向諸方痒處爬之句。初應嘉禾光孝。道聞於朝。忠獻衛王以堂帖除蔣山。蔣山諸莊。皆瀕江易澇。下田多無收。師忍飢鳴道。行乞養士。居十有三載無倦色○嘉熙己亥。侍郎東畎曹公豳帥閩。聞師道望。以鼓山來聘未行。雪峰牒至。領事半年。而天童詔下。眾集如海。育王虗席。攝住持事。往來兩山○上堂。天童用底來。育王用不著。育王用底歸。天童用不著。雖然如是用不著。不著處用有餘。一箭雙鵰隨手落○結夏上堂。圓覺伽藍。塵塵有路。坐斷去來。頓空今古。那裏十三。者邊十五。後先不差毫髮許。堪笑黃面瞿曇。至今不知落處○遷徑山。一日忽陞座辭眾。舉世尊臨入涅槃。告眾曰。汝等善觀吾紫磨金色之身。瞻仰取足。毋令後悔。今日即有。明日即無。師曰。世尊四十九年。作盡伎倆。及至臨行之際。求生不得。求死不得。山僧今日要行便行。要去便去。八臂那吒攔不住。至夜分起坐。移傾而逝。壽八十二。茶毗舍利五色無數。遵遺命奉骨歸葬金陵玉山庵。學者分其半塔於菖蒲田<span class='note-inline'>(薦福生嗣)</span>。</p>
</div>
<div class='div-other'><a id='mulu322' />
<p class='h3'>臨安淨慈清溪沅禪師</p><p>上堂。達磨西來。一坐具地。被他神光禮了三拜。一時占了。致令後代兒孫。各自分疆列界。衲僧家撥草瞻風。朝吳暮越。南天台。北五臺。拄杖頭。草鞋底。還曾踏著也未。良久曰。切忌踏著<span class='note-inline'>(天童鏡嗣)</span>。</p>
</div>
<div class='div-other'><a id='mulu323' />
<p class='h3'>荊州公安虎溪錫禪師</p><p>上堂。心心淺處實甚深。道道幽遠無人到。急行踏不著。緩行成錯過。少林幾坐華木春。卻憶西來胡達磨<span class='note-inline'>(天童鏡嗣)</span>。</p>
</div>
<div class='div-other'><a id='mulu324' />
<p class='h3'>福州西禪月潭圓禪師</p><p>開爐上堂。人人盡守甕中天。地覆天翻我不然。直下一槌星火迸。螺江燒<span class='corr'>卻</span>謝郎船○讚豬頭和尚曰。血淋淋。古佛心。幾回提起。誰是知音<span class='note-inline'>(天童鏡嗣)</span>。</p>
</div>
<div class='div-other'><a id='mulu325' />
<p class='h3'>慶元育王寂窗有照禪師</p><p>福之閩縣鄧氏子。時枯禪鏡唱道怡山。師往見之。一日鏡問曰。自從一見桃華後。直至如今更不疑。那裏是他不疑處。師大笑趨出。鏡深肯之。鏡遷靈隱。師掌內記。以老母歸省。閩帥趙公汝愚。請師開法東山大乘。移福之黃檗○朝命補江心。後遷玉几。適災變。竭力興建。聞奏朝廷。降金帛鼎建舍利寶塔。上堂。六塵不惡。還同正覺。鵶鳴鵶鵶。鵲噪鵲鵲。江北江南。潮生潮落。春風三月華草香。善財何處尋樓閣。喝<span class='note-inline'>(天童鏡嗣)</span>。</p>
</div>
<div class='div-other'><a id='mulu326' />
<p class='h3'>泉州法石愚谷元智禪師</p><p>長溪薛氏子。參天童有省。呈山居偈曰。栗色伽黎千百結。倚松捫腹看雲飛。有人問我居山趣。向道春深筍蕨肥○咸湻丙寅正月。趺坐書偈而逝。塔全身於鼓山南院<span class='note-inline'>(天童鏡嗣)</span>。</p>
</div>
<div class='div-other'><a id='mulu327' />
<p class='h3'>報恩太古先禪師</p><p>上堂。若論此事。不涉心思意想。非干默照忘懷。要得洞然明白。須是汗下一回。且道汗下後如何。驀喚侍者。將扇子來○上堂。衲僧家游方行脚。撥草瞻風。第一須識路徑始得。路徑不錯。東西南北。到處為家。稍涉迂回。五里單牌。十里雙堠。那裏更在那裏。擲下拄杖云。看脚下<span class='note-inline'>(天童鏡嗣)</span>。</p>
</div>
<div class='div-other'><a id='mulu328' />
<p class='h3'>岊翁湻禪師</p><p>久參鏡和尚得契。佛誕日偈曰。毗嵐毒種毒華開。添得雲門醉後杯。今日河風橋色惡。淡煙疎雨洗黃梅<span class='note-inline'>(雜毒海載此偈是西<span class='corr'>嵒</span>作未知何據○天童鏡嗣<span class='corr'>已</span>上七人)</span>。</p>
</div>
<div class='div-other'><a id='mulu329' />
<p class='h3'>平江虎丘雙杉元禪師</p><p>舉宋太宗夢神人勸發菩提心。次日問廷臣。菩提心作麼生發。羣臣無對。雪竇代曰。實為今古罕聞。別峰印代曰。王言如絲。其出如綸。師頌曰。萬里謳歌聖化成。條風塊雨樂樵耕。不因嵩嶽三呼後。無象誰知真太平○冷泉兩廊畫壁頌曰。一一塵中堅密身。改頭換面轉精神。誰知東壁打西壁。總是靈山會上人<span class='note-inline'>(隱靜柔嗣)</span>。</p>
</div>
<div class='div-other'><a id='mulu330' />
<p class='h3'>臨安徑山元叟行端禪師</p><p>臨海之何氏子。世業儒。母陳。師生而秀拔。幼不茹葷。十二出家。十八受具。一切文字。不由師授。初參藏叟珍於徑山。珍問甚處人。師曰台州。珍便喝。師展坐具。珍又喝。師收坐具。珍曰。放汝三十棒。參堂去。師於言下豁然頓悟○一日侍立次。珍曰。吾泉南無僧。師曰。和尚聻。珍便棒。師接住曰。莫道無僧好。珍頷之。命入侍司。洎珍告寂。師至淨慈。嘗自稱寒拾里人。徑山請居第一座○大德庚子。特旨賜號慧文正辨禪師○皇慶壬子。遷靈隱。有旨設水陸大會於金山。命師陞座說法。事竣入覲。加賜佛日普照。陛辭南歸。養靜於梁渚之西丘○至治壬戌。徑山虗席。請師補處。師三被金襴之賜。二十年來。足不越閫。而慕其道者鱗集。至無所容。師嘗勘一新到曰。何方聖者。甚處靈祇。僧曰。臨朕碪。師曰。杜撰禪和。如麻似粟。參堂去○又勘一僧曰。棋盤石。研破你腦門。盋盂池。浸爛你脚板。僧擬答。師便喝○又勘一僧曰。擘開華嶽連天秀。放出黃河徹底清。即且置。平實地上道將一句來。僧擬開口。師便打。師以呵叱怒罵為慈誘之誨。以不近人情。行大公之道。師之利他皆陰為之。沒齒不言○至正辛巳八月四日。示微疾。問侍者曰。呼之曾<span class='corr'>已</span>休。吸之尚未捨。寄語諸苦源。來者不來者。如何是來者不來者。侍無語。師良久曰。後五日看。至期沐浴更衣。書偈訣眾曰。本無生滅。焉有去來。冰河發燄。鐵樹華開。投筆垂一足而化。留龕七日。顏色如生。全身葬於寂照塔院<span class='note-inline'>(徑山珍嗣)</span>。</p>
</div>
<div class='div-other'><a id='mulu331' />
<p class='h3'>溫州江心一山了萬禪師</p><p>族臨川金氏。貌瘠而弱。年十五。業文有聲。祝髮日。芝產戶樞。及游方。值東叟領南屏。命師掌記。偶經神祠。見紙灰旋起。脫然忘所證。亟以白叟。叟詰之。遂蒙印可。遊天台。眾請開法寒巖。瓣香嗣東叟。踰三年。遷仙居紫籜。又十年遷疏山。又十年住江心。少不適意。輒棄去。寺眾數百。懇留涕泣而莫之留。會廬山月㵎明公。遣舟迎師歸東溪。明公示寂。開先之眾。復以請。師力却之○上堂。拈拄杖。此拄杖子。西天四七。東土二三。天下老和尚拈弄不出。今日落在開先手裏。無頭無尾。能放能收。離相離名。能縱能奪。雖然如是。也只為中下之機。忽遇上上人來時如何。以拄杖畫一畫。放過一著○皇慶元年。遘疾危坐。不近醫藥。閱七日。命具浴更衣。書訣眾語。泊然而逝。闍維收五色舍利如菽。目睛不燼。鎔以烈燄。益晶瑩。齒牙頂骨。錚然有聲。時改作豫章烏遮塔。江西行省丞相幹赤。命以舊藏世尊舍利奉於中。而遣使分師之目睛舍利。貯之銀盒陪葬焉。餘骼舍利。分葬東溪<span class='note-inline'>(淨慈頴嗣)</span>。</p>
</div>
<div class='div-other'><a id='mulu332' />
<p class='h3'>慶元奉化岳林栯堂益禪師</p><p>溫州人。上堂。古者道。我者裏無法與人。只是據款結案。彰聖者裏亦無法與人。亦不據款結案。拈拄杖。如何是佛。赤脚踏蓮華。如何是佛向上事。雕梁畫棟。擲下拄杖。便歸方丈○上堂。五千四十八卷。只作一句道<span class='corr'>卻</span>。遂起身曰。立地待諸人搆取。便下座○臨終偈曰。八十三年。什麼巴鼻。柏樹成佛。虗空落地。茶毗舍利瑩然。齒牙數珠不壞。<span class='note-inline'>(淨慈頴嗣)</span>。</p>
</div>
<div class='div-other'><a id='mulu333' />
<p class='h3'>婺州雙林雲屋自閒禪師</p><p>括蒼葉氏子。烏巨行禪師之九世孫也。初參荊叟珏於靈隱。次謁東叟穎於淨慈。掌記室。一日因撰佛成道疏曰。發見精於午夜。叟曰。何不道泯見精於午夜。師不覺股栗汗下。如發蒙蔀。徹見叟垂手為人處。後出世雙林。遷智者。皇慶壬子十月二十五日。與客語笑次。忽命侍僧取筆書偈而逝<span class='note-inline'>(淨慈頴嗣<span class='corr'>已</span>上三人)</span>。</p>
</div>
<div class='div-other'><a id='mulu334' />
<p class='h3'>枯木榮禪師</p><p>讚三祖偈曰。夙恙纏身世莫醫。家貧遭劫更堪悲。誰知覓罪了無處。正是賊歸空屋時<span class='note-inline'>(無方安嗣)</span>。</p>
</div>
<div class='div-other'><a id='mulu335' />
<p class='h3'>臨安徑山佛智晦機元熈禪師</p><p>豫章唐氏子。師與兄元齡。俱習進士業。元齡既登第。師從西山明公祝髮。將遊方。其母具白金為裝。師謂財足喪志。即善言辭之。聞物初觀闡化玉几。往依之。觀與語驚異。留侍左右○至元間總統楊璉真如。奉旨取育王舍利。躬詣師求記述舍利始末。因招與俱。師曰。我有老母。兵後存亡不可知。遂辭歸江西。元齡先以臨江通判。從文丞相起兵死難。獨母在堂。師奉之以孝聞○元貞二年。出主百丈。居十有二載。至大初。應淨慈請入院日行中書省。行宣政院官屬。悉迎請發揚宗旨。四方英衲。一時輻輳○上堂。獨坐大雄峰。寒灰撥不紅。一星螢火出。孤鶴過遼東○結制上堂。以手作結布袋勢曰。南山今日結<span class='corr'>卻</span>布袋口了也。汝等諸人。各各於其中身心安居。平等性智。忽有箇衝開碧落。撞倒須彌底。莫道結子不堅密。良久曰。漫天網子百千重○居七載。復遷徑山。<span class='corr'>已</span>而䇿杖歸南屏山下。百丈大仰之徒。聞師退閒。爭來迎請。師不獲<span class='corr'>已</span>遂返仰山。居三年。將示寂。手書辭所與遊者。復書偈訣眾擲筆而化。世壽八十二。奉全身瘞於金鷄石下。弟子在杭者。分爪髮塔於淨慈西隱<span class='note-inline'>(育王觀嗣)</span>。</p>
</div>
<div class='div-other'><a id='mulu336' />
<p class='h3'>慶元徑山雲峰妙高禪師</p><p>福之長溪人。世業儒。母阮。夢池上嬰兒。合爪坐蓮華中。手捧得之。覺而生師。因名夢池。神彩秀徹。嗜書力學。尤耽釋典。固請學出世法。薙染受具。上育王見偃溪聞禪師。機鋒相契。命掌藏鑰。一日聞舉譬如牛過窗櫺。頭角四蹄都過了。因甚尾巴過不得。師劃然大省。乃曰。鯨吞海水盡。露出珊瑚枝。聞遂許可。蔣山虗席。奉朝命居歷十有三載。眾踰五千指。德祐乙亥。寺被兵。軍士以刃擬師。師延頸曰。欲殺即殺。吾頭非汝礪刃石。辭色了無怖畏。軍士感化。棄刀而去○至元十七年。遷徑山。寺罹回祿。師住後頓還舊觀○示眾。前念是凡。後念是聖。一刀兩段。更莫遲疑。是以涅槃會上。廣頟屠兒。放下屠刀。便言我是千佛一數。然雖如是。若無舉鼎拔山力。千里烏騅不易騎○京師有譖毀禪宗者。師曰。此法門大事。吾當忍死爭之。遂詣闕。被旨集諸宗徒廷辯○元世祖問。禪以何為宗。師奏淨智妙圓。體本空寂。非見聞覺知。思慮分別所能到。宣問再三。師歷舉西天東土諸祖。以至德山臨濟棒喝因緣。餘二千言。又宣進榻前。與譖者反復論難。譖者辭屈。世祖大悅○師陛辭南歸。示眾曰。我本深藏巖竇。隱遯過時。不謂日照天臨。難逃至化。又曰。衲被蒙頭萬事休。此時山僧都不會。徑山復災。師謂眾曰。吾宿負此山債耳。復竭力營建。匯殿坡為池。他屋以次落成○至元三十年六月十七日。書偈而逝。後建塔於寺之西麓<span class='note-inline'>(淨慈聞嗣)</span>。</p>
</div>
<div class='div-other'><a id='mulu337' />
<p class='h3'>湖州何山鐵鏡至明禪師</p><p>福唐長溪王氏子。見偃溪聞於淨慈。朝參暮叩。久之始獲印證。至元辛巳。出世何山。移大梅。元大德庚子。復請歸何山○上堂。今朝八月二十五。記得洞山離杳渡。落在雲門網子中。有屈至今無處訴。豎起拂子曰。看。雲門大師來也。合喫何山手中棒。且道過在什麼處。不合鼓弄人家男女○延祐乙卯。十一月初五日。呼其徒囑後事。索紙大書曰。絕羅籠。沒回互。大海波澄。虗空獨露。擲筆翛然而逝<span class='note-inline'>(淨慈聞嗣)</span>。</p>
</div>
<div class='div-other'><a id='mulu338' />
<p class='h3'>慶元天童止泓鑒禪師</p><p>初住慶元真如。移天童。上堂。諸佛不真實。說法度群生。菩薩有智慧。見性不分明。白雲無心意。灑為世間雨。大地不含情。能長諸草木。古德與麼提唱。於四諦法中。開鑿人天。不妨善巧。若據衲僧分上。何啻白雲萬里○上堂。拈拄杖。一有多種。二無兩般。枯桑知天風。海水知天寒。拄杖子聞與麼道。不覺忻忻笑曰。出身猶可易。脫體道應難。擲下拄杖下座<span class='note-inline'>(淨慈聞嗣<span class='corr'>已</span>上三人)</span>。</p>
</div>
<div class='div-other'><a id='mulu339' />
<p class='h3'>慶元天童石門來禪師</p><p>嘗作翦刀頌曰。渾鋼打就冷光浮。兩刃交鋒未肯休。直截當機為人處。何曾動著一絲頭<span class='note-inline'>(大川濟嗣)</span>。</p>
</div>
<div class='div-other'><a id='mulu340' />
<p class='h3'>慶元雪竇野翁炳同禪師</p><p>新昌張氏子。參大川濟。一日入室次。濟舉臘月火燒山話。師擬開口。濟遽枯竹篦拄之。師豁然省旨。後縛茅仗錫峰。日扃戶書法華。嘗有老來非厭客。靜裏欲書經之句<span class='note-inline'>(大川濟嗣<span class='corr'>已</span>上二人)</span>。</p>
</div>
<div class='div-other'><a id='mulu341' />
<p class='h3'>臨安靈隱悅堂祖誾禪師</p><p>南康周氏子。年十三。告辭父母。薙髮出家。一日閱華嚴經。至惟一堅密身。一切塵中現。忽有省。即往見別山智於蔣山。問近離何處。師曰。江西。智曰。馬大師安樂否。師叉手進前曰。起居和尚。智俾入侍司。未幾至杭。見斷橋倫於淨慈。問臨濟三遭黃檗痛棒是否。師曰是。倫曰。因甚大愚肋下築三拳。師曰。得人一牛。還人一馬。倫頷之。倫逝。而介石朋補處。一日朋室中舉庭前柏樹子話。師擬議。朋抗聲曰。何不道黃鶴樓前鸚鵡洲。師言下頓悟。即命侍香○元貞初。奉詔赴闕。入對稱旨。賜璽書通慧禪師號。并金襴法衣○大德九年。住靈隱。一僧新到。師問何處來。僧曰。閩中。師曰。彼處如何住持。僧曰。飢即喫飯。困即打眠。師曰錯。僧曰。未審和尚此間如何住持。師拂袖歸方丈○居四載示疾。訣眾偈曰。緣會而來。緣散而去。撞倒須彌。虗空獨露。偈畢乃跏趺而化<span class='note-inline'>(雙林朋嗣)</span>。</p>
</div>
<div class='div-other'><a id='mulu342' />
<p class='h3'>盧山圓通雪溪逸禪師</p><p>讚興化和尚偈曰。中原一寶有來由。得拶君王引幞頭。到此若無青白眼。當機誰敢謾輕酬<span class='note-inline'>(弁山阡嗣)</span>。</p>
</div>
<div class='div-other'><a id='mulu343' />
<p class='h3'>岳州灌溪昌禪師</p><p>山居偈曰。閒來石上玩長松。百衲禪衣破又縫。今日不憂明日事。生涯只在盋盂中<span class='note-inline'>(無鏡徹嗣)</span>。</p>
</div>
<div class='div-other'><a id='mulu344' />
<p class='h3'>支提愚叟澄鑒禪師</p><p>寧德張氏子。參無文於薦福。遂許入室。至元二十年。世祖勑住支提。賜號通悟明印大師。後將示寂。沐浴更衣。書偈曰。八十二年。落賺世緣。躍翻筋斗。應跡西乾。擲筆危坐而逝<span class='note-inline'>(薦福燦嗣)</span>。</p>
</div>
<div class='div-other'><a id='mulu345' />
<p class='h3'>紹興大慶尼了庵智悟禪師</p><p>福州王氏女。幼孤。年十一。白母願出家。因誦維摩經。至諸佛國土。亦復皆空。豁然頓悟○往參雲峰信。信問曰。上座什麼處住。師曰。不住南臺江邊。信曰。畢竟住在什麼處。師不審便行。信叱曰。走作什麼。合喫山僧手中棒。師面熱汗下。次日復往請益曰。某甲昨日祇對和尚。有什麼過。信厲聲曰。更來者裏覓過在。師釋然曰。月明照見夜行人。信顧旁僧曰。看渠根器不凡。遂印以偈。有相逢若問其中事。風攪螺江浪拍天之句○上堂。拈拄杖。天乖十二闌干角。風滿三千世界中。熱惱變成清淨境。禪心頓覺悟真空。靠拄杖。有甚共語處○上堂。大陽門下。日日三秋。明月堂前。時時九夏。古人甚麼道。未免坐在者裏。大慶即不然。山轉疑無路。溪回別有村○上堂。柳絮飃風。杏華沐雨。好箇生機。快須薦取。以拂子擊禪牀曰。咄。三十年後。不得錯舉<span class='note-inline'>(雪峰信嗣)</span>。</p>
</div>
<div class='div-other'><a id='mulu346' />
<p class='h3'>寧波天童西江謀禪師</p><p>被勑住天童。歷四十年。貌枯色瘁。涖眾孤峻。機語峭拔。音如洪鐘。理宗朝。三被寵錫。其示眾曰。春日晴。黃鸝鳴。最親切。誰解聽。一日將入滅。顧侍僧曰。一笑翻身。日面月面。遂逝<span class='note-inline'>(華藏淨嗣)</span>。</p>
</div>
<div class='div-other'><a id='mulu347' />
<p class='h3'>福州雪峰石翁玉禪師</p><p>禮雪峰塔偈曰。入閩早是四旬餘。象骨崖前縛屋居。誰道開平年代後。春疇煙雨幾鋤犁<span class='note-inline'>(華藏淨嗣)</span>。</p>
</div>
<div class='div-other'><a id='mulu348' />
<p class='h3'>臨安中竺空巖有禪師</p><p>室中垂語曰。黃金鑄就鐵真人○東海涌頌曰。錦衣公子醉田家。熟睡柴牀日未斜。熱渴呼漿無所得。便將玉帶換甌茶<span class='note-inline'>(徑山玨嗣)</span>。</p>
</div>
<div class='div-other'><a id='mulu349' />
<p class='h3'>臨安淨慈千瀨善慶禪師</p><p>嚴陵鼓氏子。丱歲而孤。萍蹤無寄。聞荊叟珏主淨慈。遂往親依。一日聞舉洞山麻三斤話。遂得大悟。出住宜興之保安。遷嘉禾之天寧。後主淨慈。嘗著扶宗顯正論。進仁宗覽而嘉之。賜金襴袈裟。徽號慧光普照文明通辯禪師<span class='note-inline'>(徑山玨嗣<span class='corr'>已</span>上二人)</span>。</p>
</div>
<div class='div-other'><a id='mulu350' />
<p class='h3'>婺州寶林無機和尚</p><p>上堂。蘆華對蓼紅。木落山露骨。彷彿揚州。依希越國。拈拄杖卓一下曰。為君卓破精靈窟。無位真人赤骨律<span class='note-inline'>(靈隱泉嗣)</span>。</p>
</div>
<div class='div-other'><a id='mulu351' />
<p class='h3'>溫州華藏瞎驢無見禪師</p><p>舉興化打克賓頌曰。興化打克賓。言親語不親。棒頭如雨點。敲出玉麒麟<span class='note-inline'>(黃龍開嗣)</span>。</p>
</div>
<div class='div-other'><a id='mulu352' />
<p class='h3'>臨安慧雲無傳祖禪師</p><p>上堂。佛佛廣說。大智莫能知。祖祖相傳。凡情詎能測。先天後地。成壞長存。入死出生。去來不變。於斯薦得。<span class='corr'>已</span>涉支離。其或未然。山僧更為下箇註脚。以拂子擊禪牀曰。啼得血流無用處。不如緘口過殘春<span class='note-inline'>(黃龍開嗣)</span>。</p>
</div>
<div class='div-other'><a id='mulu353' />
<p class='h3'>杭州護國臭庵宗禪師</p><p>上堂。舉豐干謂寒山拾得曰。你與我去遊五臺。便是我同流。寒山曰。你去遊五臺作麼。干曰。禮拜文殊。山曰。你不是我同流。師曰。豐干開口。不在舌頭上。寒山同坑無異土。檢點將來。兩箇駝子廝撞著。世上應無直底人<span class='note-inline'>(黃龍開嗣)</span>。</p>
</div>
<div class='div-other'><a id='mulu354' />
<p class='h3'>放牛余居士</p><p>參無門開禪師。凡有所問。被開劈面截住曰。不是不是。一日向同參臭庵宗問曰。吾師甚麼見解。敢對人天顛倒是非。宗曰。我在無門座下。無法可得。無道可傳。只得兩箇字。士曰。兩字如何。宗曰。不是不是。士言下頓悟無門為人處○安吉州沈道婆問。是非關有幾句。士曰。有四句。婆曰。四句作麼舉。士曰。第一句。有是有非則不可。第二句。無是無非又不可。第三句。是是非非也不可。第四句。非是是非亦不可。若離得此四句。始見本地風光。曰我離得否。士曰。汝離不得。曰人人有分。我何離不得。士曰。嫁鷄逐鷄飛。嫁狗逐狗走。曰如何是本地風光。士曰。月子彎彎照九州。幾人歡喜幾人愁。曰不問這箇本地風光。士曰。問那箇本地風光。曰無男女相底。士曰。既無男女相。問甚是非關。曰別有向上事也無。士曰有。曰如何是向上事。士曰。馬蝗丁住鷺鷥脚。你上天時我上天<span class='note-inline'>(黃龍開嗣<span class='corr'>已</span>上四人)</span>。</p>
</div>
<div class='div-other'><a id='mulu355' />
<p class='h3'>福州鼓山皖山正凝禪師</p><p>龍舒太湖人。入閩禮孤峰秀和尚。秀舉狗子無佛性話。師不能答。踰半載。得臻閫奧。乃頌曰。趙州道無。箭不虗發。築著磕著。全活全殺。秀曰。你也得。只是未在○一日秀舉德山見龍潭話。問那裏是德山親到處。師以手掩秀口。即說頌曰。潭不見。龍不現。全身<span class='corr'>已</span>在空王殿。夢回忽聽曉鶯啼。春風落盡桃華片。秀曰。汝今日方知泗洲大聖。不在<span class='corr'>揚</span>州出現。善自護持。遂俾侍香。久之太傅賈平章魏國公。劄請住鼓山。上堂。入院方三日。追陪人事忙。燈籠與露柱。密密細商量。且道商量箇什麼。拍禪牀。昨夜碧天風浪靜。一輪明月映螺江○上堂。六月旦。夏巳中。荷華開水面。茘子映山紅。無位真人處處相逢。擬議雲山千萬重○師化緣將畢。集兩序示遺誡。索筆書偈曰。八十四年。一夢相似。夢破還空。也無些事。端坐而逝<span class='note-inline'>(孤峰秀嗣)</span>。</p>
</div>
<div class='div-other'><a id='mulu356' />
<p class='h3'>婺州雙林一衲介禪師</p><p>讚傅大士偈曰。非儒非道亦非禪。杜撰修行忒可憐。擔閣一身三不了。至今八百有餘年<span class='note-inline'>(孤峰秀嗣<span class='corr'>已</span>上二人)</span>。</p>
</div>
<div class='div-other'><a id='mulu357' />
<p class='h3'>葛廬覃禪師</p><p>舉僧問石溪和尚。如何是佛。溪曰。矮子看戲。頌曰。巍巍丈六紫金容。百戲場中有變通。矮子看來眉卓豎。鐵鎚無孔舞春風<span class='note-inline'>(容庵海嗣)</span>。</p>
</div></div>
<div class='div-other'><a id='mulu358' />
<p class='h2'>曹洞宗</p>
<div class='div-other'><a id='mulu359' />
<p class='h3'>磁州大明寶禪師</p><p>參普照辨。問離四句。絕百非。請師直指西來意。辨曰。昨日有人恁麼問。被打出去也。師曰。今日又如何。辨曰。你得恁麼不識痛癢。師禮拜。辨曰。可惜許。棒折也。師直得汗下。忽然猛省。住大明上堂。僧問如何是轉功就位。師曰。用盡钁頭力。放下臥清風。曰如何是轉位就功。師曰。不居無影谷。曳杖入煙村。曰如何是功位齊彰。師曰。掌上擎日月。運照自無私。曰如何是功位俱隱。師曰。石人同木女。相邀入海中。曰此是今時事。如何是那邊事。師曰。待汝盡<span class='corr'>卻</span>今時。即向汝道○上堂。若論此事。如人作針<span class='corr'>線</span>。針針相似。忽見人來。不覺失<span class='corr'>卻</span>針。祇見線。這邊尋也不見。那邊尋也不見。<span class='corr'>卻</span>自曰。近處尚不見。遠處那裏得來。多時尋不得。心煩不好。昏悶打睡。拽衣就枕。方就枕時。驀然一劄曰。原來祇在這裏<span class='note-inline'>(南庵依頌云百城煙水苦飄樓閣門門開未許通只有善財親得見德雲不在妙高峰○位中符云為惜明珠糞掃堆婆心曲盡幾多回精光撥動由人取蛟宅無須費打開)</span>○五位頌曰。正中偏。月鎖深宮午夜前。燭香人靜丹墀冷。一片虗明照碧天○偏中正。曉天不挂秦臺鏡。金烏纔擬出扶桑。依稀還被輕煙映○正中來。深夜寒梅雪裏開。馥馥清香無間斷。頭頭觸處絕纖埃○兼中至。大用全彰無忌諱。攜手相將賀太平。熈熈風物從來異○兼中到。妙盡功忘非善巧。枯木龍吟大地春。靈根秀出寒巖草<span class='note-inline'>(普照辨嗣)</span>。</p>
</div>
<div class='div-other'><a id='mulu360' />
<p class='h3'>慈雲十身覺禪師</p><p>普照室中。推為上座。辨垂百問。以驗學者。一時鮮有契機。惟師所答。有同水乳。略舉七則。以見其槩○問曰。聲前薦得。落在今時。句後承當。迷頭認影。作麼生是空劫<span class='corr'>已</span>前自<span class='corr'>己</span>。師曰。半夜石人無影像。縱橫誰辨往來源○問曰。不見一法。猶是半提。作麼生是全提底道理。師曰。石馬驟千山○問曰。喫飯忘其飢。力克忘其飽。作麼生是力克底人。師曰。巨靈擡手無多子。分破華山千萬重○問曰。直得不恁麼來者。猶是兒孫邊事。如何是向上人。師曰。半夜烏鷄雪裏啼○問曰。行玄體妙。落在今時。究理窮源。關山萬里。只如未知有底人。如何趣向。師曰。牀窄先臥○問曰。迷時千卷少。悟後一言多。且道悟了底人。如何履踐。師曰。出不由戶。坐不當堂○問曰。岸如欲止先停棹。車若不行須打牛。如今打牛也。車行也未。師曰。下載清風付與誰<span class='note-inline'>(普照辨嗣)</span>。</p>
</div>
<div class='div-other'><a id='mulu361' />
<p class='h3'>玉溪通玄圓通禪師</p><p>嘗著百問。激勵學徒。其略曰。沒底船子。為甚麼無漏堅固。豎起拂子曰。為你說禪了也。作麼生會。又拈起拄杖曰。還有向拄杖頭上。下得一轉語底麼。又畫一圓相曰。三世諸佛。六代祖師。總在裏許。作麼生會。復以手空中點一點曰。且道者一點。明甚麼邊事。豎起一指曰。俱胝和尚。向這裏放大光明。轉大法輪。諸人還見麼。又曰。折脚鐺兒為活計。穿心椀子作生涯。通玄庵內安然坐。不管山前事似麻。且道安然坐底。是甚麼人<span class='note-inline'>(普照辨嗣)</span>。</p>
</div>
<div class='div-other'><a id='mulu362' />
<p class='h3'>鄭州普照寶禪師</p><p>磁州武氏子。於滏陽造仰山寺。忽有題詩柱上者曰。人道斑鳩拙。我道斑鳩巧。一根兩根柴。便是家緣了。師見之大悟。即入西山結茅以居。徧參諸山。遂入青州之室。後住<span class='corr'>洪峪</span>寶巖寺。一夕大風震地。宴坐而逝<span class='note-inline'>(普照辨嗣<span class='corr'>已</span>上四人)</span>。</p>
</div>
<div class='div-other'><a id='mulu363' />
<p class='h3'>慶元雪竇無印大證禪師</p><p>鄱陽史氏子。幼頴異。年十四。薙落受具。出遊。謁荊石琰思庵睿諸老。不契。聞雲外岫和尚唱道天童。師往依之。入室有省。遂命典藏○至治間。詔天下善書者。以金書藏經。師應詔。竣事。上賜以織金屈眴之衣○宋寧宗泰定初。南還江淛。丞相脫歡公領行宣政院事。起師主衢之南禪。繼領光孝。既而洪之翠巖。饒之芝山。俱以行院檄請。師以疾固辭○元至正十五年。遷雪竇。上堂。千說萬說。不若覿面一見。昨日二十九。今朝七月一。報你參玄人。光陰如箭疾。娘生兩雙眼。箇箇黑如漆。急急急。回頭看取天真佛。良久曰。是何面目。下座巡堂喫飯○上堂。妙不妙。衲僧鼻孔多無竅。玄不玄。剎竿頭上無青天。志士寧容袖手。良馬豈待揮鞭。全超棒喝。不落蹄筌。百鳥不來春又去。巖房嬴得日高眠。居四年。退居定水之圓明庵。次年示寂。闍維牙齒數珠不壞。舍利明瑩。門人建塔圓明庵後<span class='note-inline'>(天童岫嗣)</span>。</p>
</div></div></div>
<p class='juan'>續指月錄卷四</p>
</div><!-- end of div[@id='body'] -->
</body></html>