<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗統編年</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu30' />宗統編年卷之五</p>
<div class='div-other'><a id='mulu31' />
<p class='h3'>第十三世祖</p><p style="margin-left:2em">迦毗摩羅尊者。華氏國人也。初為外道。有徒三千。通諸異論。後於馬鳴尊者得法。造無我論一百偈。此論至處。無魔不摧。</p>
<p>顯王乙未四十三年。</p>
<p>第十三世祖迦毗摩羅尊者嗣宗統<span class='note-inline'>(五十八年)</span>。</p>
<p>丙申四十四年。</p>
<p>祖住世傳法。</p>
<p>丁酉四十五年。</p>
<p>戊戌四十六年。</p>
<p><span class='corr'>己</span>亥四十七年。</p>
<p>庚子四十八年。</p>
<p style="margin-left:2em">慎靚王<span class='note-inline'>(諱定顯王子在位六年諡法未詳)</span>。</p>
<p>慎靚王辛丑元年壬寅二年。</p>
<p>癸卯三年。</p>
<p>甲辰四年。</p>
<p>乙巳五年。</p>
<p>丙午六年。</p>
<p style="margin-left:2em">赧王<span class='note-inline'>(諱延慎靚王子在位五十九年按諡法喪國心恤曰赧)</span>。</p>
<p>赧王丁未元年。</p>
<p>戊申二年。</p>
<p><span class='corr'>己</span>酉三年。</p>
<p>庚戌四年。</p>
<p>辛亥五年。</p>
<p>壬子六年。</p>
<p>癸丑七年。</p>
<p>甲寅八年。</p>
<p>乙卯九年。</p>
<p>丙辰十年。</p>
<p>丁巳十一年。</p>
<p>戊午十二年。</p>
<p><span class='corr'>己</span>未十三年。</p>
<p>庚申十四年。</p>
<p>辛酉十五年。</p>
<p>壬戌十六年。</p>
<p>癸亥十七年。</p>
<p>甲子十八年。</p>
<p>乙丑十九年。</p>
<p>丙寅二十年。</p>
<p>丁卯二十一年。</p>
<p>戊辰二十二年。</p>
<p><span class='corr'>己</span>巳二十三年。</p>
<p>庚午二十四年。</p>
<p>辛未二十五年。</p>
<p>壬申二十六年。</p>
<p>癸酉二十七年。</p>
<p>甲戌二十八年。</p>
<p>乙亥二十九年。</p>
<p>丙子三十年。</p>
<p>丁丑三十一年。</p>
<p>戊寅三十二年。</p>
<p><span class='corr'>己</span>卯三十三年。</p>
<p>庚辰三十四年。</p>
<p>辛巳三十五年。</p>
<p>壬午三十六年。</p>
<p>癸未三十七年。</p>
<p>甲申三十八年。</p>
<p>乙酉三十九年。</p>
<p>丙戌四十年。</p>
<p>丁亥四十一年。</p>
<p>戊子四十二年。</p>
<p><span class='corr'>己</span>丑四十三年。</p>
<p>庚寅四十四年。</p>
<p>辛卯四十五年。</p>
<p>壬辰四十六年<span class='note-inline'>(景德傳燈錄作四十一年者誤)</span>。</p>
<p>祖付囑龍樹大法　示寂。</p>
<p style="margin-left:1em">祖領徒至西印度。彼有太子名雲自在。仰尊者名請於宮中供養。祖曰。如來有教。沙門不得親近國王大臣有勢之家。太子曰。今我國城之北。有大山焉。山有一石窟。可禪寂於此否。祖曰。諾。即入彼山。行數里。逢一大蟒。祖直前不顧。盤繞祖身。祖因與授三歸依。蟒聽訖而去。祖將至石窟。復有一老人素服而出。合掌問訊。祖曰。汝何所止。答曰。我昔嘗為比邱。多樂寂靜。有初學比邱。數來請益。而我煩於應答。起嗔恨想。命終墮為蟒身。住是窟中。今<span class='corr'>已</span>千載。適遇尊者護聞戒法。故來謝爾。祖問曰。此山更有何人居止。曰。此去十里。有大樹蔭覆五百大龍。其樹王名龍樹。常為龍眾說法。我亦聽受耳。祖遂與徒眾詣彼。龍樹出迎曰。深山孤寂。龍蟒所居。大德至尊。何枉神足。祖曰。我非至尊。來訪賢者。龍樹默念曰。此師能決定性。明道眼否。是大聖繼真乘否。祖曰。汝雖心語。我<span class='corr'>已</span>意知。但辦出家。何慮吾之不聖。龍樹聞<span class='corr'>已</span>。悔謝。祖即與度脫。及五百龍眾。俱授具戒。復告之曰。今以如來大法眼藏。付囑於汝。諦聽偈言。非隱非顯法。說是真實際。悟此隱顯法。非愚亦非智。付法<span class='corr'>已</span>。即見神變。化火焚身。龍樹收五色舍利建塔。</p>
</div>
<div class='div-other'><a id='mulu32' />
<p class='h3'>第十四世祖</p><p style="margin-left:2em">龍樹尊者。亦名龍勝。豪貴家生。少能誦四韋陀典。善知眾藝。才辯神明。因作妖術敗。出家。誦盡閻浮經論。自謂一切智人。大龍愍之。接入龍宮。廣閱法藏。遂為龍眾所歸。遇摩羅尊者付法。所化國王外道無數。造大智度論。中論。十二門論等。數十部<span class='note-inline'>(性宗祖述於此)</span>。</p>
<p>癸巳四十七年。</p>
<p>第十四世祖龍樹尊者嗣宗統<span class='note-inline'>(五十七年)</span>。</p>
<p>甲午四十八年。</p>
<p>祖住世傳法。</p>
<p style="margin-left:1em;text-indent:-1em">祖入龍宮閱藏傳華嚴經下本歸　發明<span class='note-inline'>(華嚴經。乃法報佛。及法身大士所說。非化佛。及應化聖賢所說。故不入前時教之列)</span>○<span class='note-inline'>(龍宮閱藏。在未付法前。附書于此)</span>。</p>
<p style="margin-left:1em">祖入龍宮看藏。見華嚴經有三本。上本十三世界微塵數偈。一四天下微塵數品。中本四十九萬八千八百偈。一千二百品。下本十萬偈。四十八品。上本非佛不能知。中本惟住地菩薩乃能知之。遂記下本回歸西土。傳至東震。僅八十卷。三十九品。乃前分三萬六千偈。尚有六萬四千偈。九品在西土。雲棲宏曰。宋儒有言。讀一部華嚴經。不如看一艮卦。此說高明者。自知其謬。庸劣者遂信不疑。開邪見門。塞圓乘路。言不可不慎也。假令說讀一部易經。不如看一艮卦。然且不可。況佛法耶。況佛法之華嚴耶。華嚴具無量門。諸大乘經。猶是華嚴無量門中之一門耳。華嚴天王也。諸大乘經侯封也。諸小乘經。侯封之附庸也。餘可知矣。</p>
<p>乙未四十九年。</p>
<p>丙申五十年。</p>
<p>丁酉五十一年。</p>
<p>戊戌五十二年。</p>
<p>己亥五十三年。</p>
<p>庚子五十四年。</p>
<p>辛丑五十五年。</p>
<p>壬寅五十六年。</p>
<p>祖至南印度化諸外道。</p>
<p style="margin-left:1em">祖行化至南印度。彼有外道五千。興大幻術。王與國人。靡然從之。不知向佛。祖感慨憫之。易其威儀。白衣持旛。每俟王出。則趨其前。或隱或顯。如是者七載。王一日忽異之。問曰。汝何者。而前吾行。追之不得。縱之不去。祖曰。吾是智人。知一切法。王曰。汝知諸天。今何所為。祖曰。天今與修羅方戰。王曰。何以明之。祖曰。頃則徵矣。俄有戈戟手足。自空紛然而下。王遂大敬信。命諸外道皆歸禮祖。祖悉化之。令歸三寶。</p>
<p>癸卯五十七年。</p>
<p>甲辰五十八年。</p>
<p>乙巳五十九年<span class='note-inline'>(是年西周亡)</span>。</p>
<p style="margin-left:2em">東周君惠公<span class='note-inline'>(立七年)</span>。</p>
<p>惠公丙午元年。</p>
<p>丁未二年。</p>
<p>戊申三年。</p>
<p><span class='corr'>己</span>酉四年。</p>
<p>庚戌五年。</p>
<p>辛亥六年。</p>
<p style="margin-left:1em">佛滅後七百年。</p>
<p>壬子七年<span class='note-inline'>(是年周亡戰國七雄相次歸秦)</span>。</p>
<p style="margin-left:2em;text-indent:-1em">秦<span class='note-inline'>(都咸陽今西安府其先柏翳佐舜有功賜姓嬴後有非子封于秦秦仲始大莊襄并周而有天下國號秦)</span>。</p>
<p style="margin-left:2em">莊襄王<span class='note-inline'>(諱楚孝文王子在位三年按諡法武而不遂曰莊辟地有德曰襄)</span>。</p>
<p>秦莊襄王癸丑二年<span class='note-inline'>(前壬子年改元)</span>。</p>
<p>甲寅三年。</p>
<p style="margin-left:2em">始皇帝<span class='note-inline'>(諱政實姓呂氏在位及并天下即帝位共三十七年)</span>。</p>
<p>秦王政乙卯元年丙辰二年。</p>
<p>丁巳三年。</p>
<p>戊午四年。</p>
<p><span class='corr'>己</span>未五年。</p>
<p>庚申六年。</p>
<p>辛酉七年。</p>
<p>壬戌八年。</p>
<p>癸亥九年。</p>
<p>甲子十年。</p>
<p>乙丑十一年。</p>
<p>丙寅十二年。</p>
<p>丁卯十三年。</p>
<p>戊辰十四年。</p>
<p><span class='corr'>己</span>巳十五年。</p>
<p>庚午十六年。</p>
<p>辛未十七年。</p>
<p>壬申十八年。</p>
<p>癸酉十九年。</p>
<p>甲戌二十年。</p>
<p>乙亥二十一年。</p>
<p>丙子二十二年。</p>
<p>丁丑二十三年。</p>
<p>戊寅二十四年。</p>
<p><span class='corr'>己</span>卯二十五年。</p>
<p>庚辰二十六年<span class='note-inline'>(是年秦并六國自立為始皇帝)</span>。</p>
<p>始皇辛巳二十七年。</p>
<p>壬午二十八年。</p>
<p>癸未二十九年<span class='note-inline'>(沙門室利防等一十八人來自西域帝惡其異俗以付獄俄有金剛神碎獄門而出帝懼。即厚禮遣之)</span>。</p>
<p>甲申三十年。</p>
<p>乙酉三十一年。</p>
<p>丙戌三十二年。</p>
<p>丁亥三十三年<span class='note-inline'>(是年築長城)</span>。</p>
<p>戊子三十四年<span class='note-inline'>(是年秦燒詩書諸子百家語)</span>。</p>
<p style="margin-left:1em">寶雲潛曰。震旦聖人之徒。其在震旦者。讀震旦聖人之書。則不能見震旦聖人之書之真也。西方聖人之徒。其在震旦者。讀西方聖人之書。則實能見西方聖人之書之真也。夫震旦中西方聖人之徒。之於西方聖人。地之相去。如此其遠也。其風氣習俗。不能無殊越也。而震旦中西方聖人之徒。實能見西方聖人之書之真。震旦中震旦聖人之徒。讀震旦聖人之書。萬不及震旦中西方聖人之徒者。此其故何也。嬴秦氏則震旦之一大界限也。震旦國自秦焚書<span class='corr'>已</span>前。則猶之大河<span class='corr'>已</span>北也。自秦焚書<span class='corr'>已</span>後。則猶之大河<span class='corr'>已</span>南也。震旦歷代聖人之書。非不詳且備也。李斯孽作。載籍一空。至漢始除挾書之律。而名書間出。夾雜真偽。後來唐宋諸家。各繹其說。以為震旦聖人之書。而聖人之大經大法。往往雲埋霧塞而不可問。而西方聖人之書。自白馬駝經<span class='corr'>已</span>來。雖音言傳譯。而聖人之旨。未有改也。故震旦中震旦聖人之徒。不能見西方聖人之書之真。而震旦西方聖人之徒。能見西方聖人之書也真也。</p>
<p><span class='corr'>己</span>丑三十五年。</p>
<p>祖付法於迦那提婆　入月輪三昧示寂。</p>
<p style="margin-left:1em">南印度人多信福業。祖為說法。遞相謂曰。人有福業。世間第一。徒言佛性。誰能覩之。祖曰。欲見佛性。先除我慢。彼曰。佛性大小。祖曰。非大非小。非廣非狹。無福無報。不死不生。彼聞理勝。悉回初心。祖於座上。見自在身。如滿月輪。一切眾惟聞法音。不覩祖相。彼眾中有長者子。名迦那提婆。謂眾曰。識此相否。眾曰。目所未覩。安以知之。提婆曰。此是尊者。見佛性體相。以示我等。葢以無相三昧。形如滿月。佛性之義。廓然虗明。言訖。輪相即隱。復居本座。而說偈言。身見圓月相。以表諸佛體。說法無其形。用辨非聲色。彼眾聞偈。頓悟無生。咸願出家。以求解脫。祖即為剃髮。命諸聖授具。乃付法於迦那提婆。而說偈曰。為明隱顯法。方說解脫理。於法心不證。無嗔亦無喜。付法<span class='corr'>已</span>。入月輪三昧。廣見神變。復座凝然入寂。及七日。天雨舍利。尊者復於座。指空語眾曰。昔拘那含佛弟子。摩訶迦尊者。有三願。一為佛時。凡有聖士化度。則天澍雨。及其身。皆為舍利。二大地所生。皆堪為藥。療眾生病。三凡有智者。皆得所知微妙。以通宿命。今雨舍利。摩訶迦神力也。言<span class='corr'>已</span>復寂。迦那提婆與眾建塔。閟其全身。</p>
<p style="margin-left:1em">祥符蔭曰。祖證實相般若。才辯無礙。故於座上。見滿月輪。使一切眾。唯聞法音而不覩相。復住月輪三昧。凝然入寂。葢定慧等持。達佛體性者矣。</p>
<p style="margin-left:1em">祥符蔭曰。別傳之道。不立文字。非棄文字也。昔尹焞問朱晦菴曰。易。乾坤二卦。斯可矣。晦菴曰。聖人設六十四卦。三百八十四爻。後世尚不能了。坤乾二卦。豈能盡也。既而曰。子以為何人分上事。對曰。聖人分上事。曰。若是聖人分上事。乾坤二卦亦不須。況六十四卦乎。是知道非語言文字。詳明辨別。孰從即會其真而領其全乎。馬鳴龍樹諸祖。豈非傳佛心印。而悟正法眼藏者乎。各著論辯。摧邪顯正。非不能忘言也。救世之心切也。今之昧昧固陋者。謬扯不立文字之名。以葢<span class='corr'>己</span>之粗鄙。而且不識語言文字為何等。槩以一言蔽之曰文字禪。噫。文字禪豈易言哉。是猶貧兒傭丐。欲博一餐之利且無從。而詫笑大富長者之揮金濟眾為虗費。則亦不自知其量也<span class='corr'>已</span>。</p>
</div>
<div class='div-other'><a id='mulu33' />
<p class='h3'>第十五世祖</p><p style="margin-left:2em">迦那提婆尊者。南天竺國人也。姓毗舍羅。初求福業。兼樂辯論。後謁龍樹祖。將及門。祖知是智人。先遣侍者。以滿鉢水置於座前。尊者覩之。即以一針投之而進。欣然契會。祖即為說法。不起於座。見月輪相。語具龍樹祖章。</p>
<p>秦始皇庚寅三十六年。</p>
<p>第十五世祖迦那提婆尊者嗣宗統<span class='note-inline'>(五十一年)</span>。</p>
<p>辛卯三十七年。</p>
<p>祖住世傳法。</p>
<p style="margin-left:2em">二世<span class='note-inline'>(諱胡亥始皇子在位三年)</span>。</p>
<p>二世壬辰元年。</p>
<p>癸巳二年。</p>
<p>甲午三年<span class='note-inline'>(是年二世為趙高所殺)</span>。</p>
<p style="margin-left:1em">漢<span class='note-inline'>(都長安姓劉氏)</span>。</p>
<p style="margin-left:2em">高帝<span class='note-inline'>(諱邦字季以布衣起兵破秦滅楚而成帝業在位十二年)</span>。</p>
<p>漢高帝乙未元年丙申二年<span class='note-inline'>(十月五星聚東井)</span>。</p>
<p>丁酉三年。</p>
<p>戊戌四年。</p>
<p><span class='corr'>己</span>亥五年。</p>
<p>庚子六年。</p>
<p>辛丑七年。</p>
<p>壬寅八年。</p>
<p>癸卯九年。</p>
<p>甲辰十年。</p>
<p>祖折伏外道。</p>
<p style="margin-left:1em">祖至巴蓮弗城。聞諸外道欲障佛法。計之既久。祖乃執長旛。入彼眾中。彼問祖曰。汝何不前。祖曰。汝何不後。彼曰。汝似賤人。祖曰。汝似良人。彼曰。汝解何法。祖曰。汝百不解。彼曰。我欲得佛。祖曰。我灼然得佛。彼曰。汝不合得。祖曰。元道我得。汝實不得。彼曰。汝既不得。云何言得。祖曰。汝有我故。所以不得。我無我我。故自當得。彼辭既屈。乃問祖曰。汝名何等。祖曰。我名迦那提婆。彼既夙聞祖名。乃悔過致謝。時眾中猶互興問難。祖折以無礙之辯。由是歸伏。</p>
<p>乙巳十一年。</p>
<p>丙午十二年。</p>
<p style="margin-left:2em">惠帝<span class='note-inline'>(諱盈高帝子在位七年)</span>。</p>
<p>惠帝丁未元年。</p>
<p>戊申二年。</p>
<p><span class='corr'>己</span>酉三年。</p>
<p>庚戌四年。</p>
<p>辛亥五年。</p>
<p>壬子六年。</p>
<p>癸丑七年。</p>
<p style="margin-left:2em">少帝<span class='note-inline'>(呂高后臨朝稱制共八年)</span>。</p>
<p>少帝甲寅元年。</p>
<p>乙卯二年<span class='note-inline'>(是年少帝廢)</span>。</p>
<p>高后丙辰三年。</p>
<p>丁巳四年。</p>
<p>戊午五年。</p>
<p><span class='corr'>己</span>未六年。</p>
<p>庚申七年。</p>
<p>辛酉八年。</p>
<p style="margin-left:2em">文帝<span class='note-inline'>(諱恒高帝中子在位二十三年慈惠愛人曰文)</span>。</p>
<p>文帝壬戌元年。</p>
<p>癸亥二年。</p>
<p>甲子三年。</p>
<p>乙丑四年。</p>
<p>丙寅五年。</p>
<p>丁卯六年。</p>
<p>戊辰七年。</p>
<p>己巳八年。</p>
<p>庚午九年。</p>
<p>辛未十年。</p>
<p>壬申十一年。</p>
<p>癸酉十二年。</p>
<p>甲戌十三年。</p>
<p>乙亥十四年。</p>
<p>丙子十五年。</p>
<p>丁丑十六年。</p>
<p>戊寅後元元年。</p>
<p>己卯二年。</p>
<p>庚辰三年。</p>
<p>祖付羅睺羅多正法　示寂。</p>
<p style="margin-left:1em">祖至迦毗羅國。彼有長者。曰梵摩淨德。一日園樹生耳如菌。味甚美。唯長者與第二子羅睺羅多。取而食之。取<span class='corr'>已</span>隨長。盡而復生。自餘親屬。皆不能見。祖知其宿因。遂至其家。長者乃問其故。祖曰。汝家昔曾供養一比邱。然此比邱。道眼未明。以虗霑信施。故報為木菌。惟汝與子。精勤供養。得以享之。又問長者。年多少。曰。七十有九。祖乃說偈曰。入道不通理。復身還信施。汝年八十一。此樹不生耳。長者聞偈<span class='corr'>已</span>。彌加歎伏。曰。弟子衰老。不能事師。願捨次子。隨師出家。祖曰。昔如來記。此子當第二五百年。為大教主。今之相遇。葢符宿因。即與剃髮。而付法眼。偈曰。本對傳法人。為說解脫理。於法實無證。無終亦無始。付法<span class='corr'>已</span>。入奮迅定。身放八光。而歸寂滅。學眾興塔供養。</p>
</div>
<div class='div-other'><a id='mulu34' />
<p class='h3'>第十六世<span class='corr'>祖</span></p><p style="margin-left:2em">羅睺羅多尊者。迦毗羅國人也。</p>
<p>辛巳後元五年。</p>
<p>第十六世祖羅睺羅多尊者嗣宗統<span class='note-inline'>(四十八年)</span>。</p>
<p>壬午五年。</p>
<p>祖住世傳法。</p>
<p>癸未六年。</p>
<p>甲申七年。</p>
<p style="margin-left:2em">景帝<span class='note-inline'>(諱啟文帝子在位十六年布義行剛曰景)</span>。</p>
<p>景帝乙酉元年。</p>
<p>丙戌二年。</p>
<p>丁亥三年。</p>
<p>戊子四年。</p>
<p>己丑五年。</p>
<p>庚寅六年。</p>
<p>辛卯七年。</p>
<p style="margin-left:1em">佛滅後八百年。</p>
<p>壬辰中元元年。</p>
<p>癸巳二年。</p>
<p>甲午三年。</p>
<p>乙未四年。</p>
<p>丙申五年。</p>
<p>丁酉六年。</p>
<p>戊戌後元元年。</p>
<p>己亥二年。</p>
<p>庚子三年。</p>
<p style="margin-left:2em">武帝<span class='note-inline'>(諱徹景帝子在位五十四年威彊睿德曰武)</span>。</p>
<p>武帝辛丑建武元年<span class='note-inline'>(始建年名)</span>。</p>
<p>壬寅二年。</p>
<p>癸卯三年。</p>
<p>甲辰四年。</p>
<p>乙巳五年。</p>
<p>丙午六年。</p>
<p>丁未元光元年。</p>
<p>戊申二年。</p>
<p>己酉三年。</p>
<p>庚戌四年。</p>
<p>辛亥五年。</p>
<p>壬子六年。</p>
<p>癸丑元朔元年。</p>
<p>甲寅二年。</p>
<p>乙卯三年。</p>
<p>丙辰四年。</p>
<p>丁巳五年。</p>
<p>戊午六年。</p>
<p>己未元狩元年<span class='note-inline'>(驃騎將軍霍去病。討休屠王。獲其金人。率長丈餘。帝以為大神。列于甘泉宮。不祭祀。<span class='corr'>但</span>令燒香禮拜)</span>。</p>
<p>庚申二年。</p>
<p>辛酉三年。</p>
<p>壬戌四年。</p>
<p>癸亥五年。</p>
<p>甲子六年。</p>
<p>乙丑元鼎元年。</p>
<p>丙寅二年。</p>
<p>丁卯三年。</p>
<p>戊辰四年。</p>
<p>祖付僧伽難提法眼　示寂。</p>
<p style="margin-left:1em">祖行化至室羅筏城。有河名曰金水。其味殊美。中流復見五佛影。祖告眾曰。此河之源。凡五百里。有聖者僧伽難提。居於彼處。佛志一千年後。當紹聖位。語<span class='corr'>已</span>。領諸學眾遡流而上。至彼。見僧伽難提。安坐入定。祖與眾。伺之。經三七日。方從定起。祖問曰。汝心定耶。身定耶。提曰。身心俱定。祖曰。身心俱定。何有出入。提曰。雖有出入。不失定相。如金在井。金體常寂。祖曰。若金在井。若金出井。金無動靜。何物出入。提曰。言金動靜。何物出入。言金出入。金非動靜。祖曰。若金在井。出者何金。若金出井。在者何物。提曰。金若出井。在者非金。若金在井。出者非物。祖曰。此法不然。提曰。彼義非著。祖曰。此義當墮。提曰。彼義不成。祖曰。彼義不成。我義成矣。提曰。我義雖成。法非我故。祖曰。我義<span class='corr'>已</span>成。我無我故。提曰。我無我故。復成何義。祖曰。我無我故。故成汝義。提曰。仁者師誰。得是無我。祖曰。我師迦那提婆。證是無我。難提以偈讚曰。稽首提婆師。而出於仁者。仁者無我故。我欲師仁者。祖以偈答曰。我<span class='corr'>已</span>無我故。汝須見我我。汝若師我故。知我非我我。難提心意豁然。即求度脫。祖曰。汝心自在。非我所繫。語<span class='corr'>已</span>。即以右手擎金鉢。舉至梵宮。取彼香飯。將齋大眾。而大眾忽生厭惡之心。祖曰。非我之咎。汝等自業。即命難提分座同食。眾復訝之。祖曰。汝不得食。皆由此故。當知與吾分座者。即過去娑羅樹王如來也。愍物降跡。汝輩亦莊嚴劫中。<span class='corr'>已</span>至三果。而未證無漏者也。眾曰。我師神力。斯可信矣。彼云過去佛者。即竊疑焉。難提知眾生慢。乃曰。世尊在日。世界平正。無有邱陵。江河溝洫。水悉甘美。草木滋茂。國土豐盈。無八苦。行十善。自雙樹示滅八百餘年。世界邱墟。草木枯瘁。人無至信。正念輕微。不信真如。惟愛神力。言訖。以右手漸展入地。至金剛輪際。取甘露水。以琉璃器。持至會所。大眾見之。即時欽慕。悔過作禮。於是祖命僧伽難提。而付法眼。偈曰。於法實無證。不取亦不離。法非有無相。內外云何起。難提聞命。敬奉勤至。復說偈讚曰。善哉大聖者。心明逾日月。一光照世界。暗魔無不拔。祖付法<span class='corr'>已</span>。安坐歸寂。四眾建塔。</p>
</div>
<div class='div-other'><a id='mulu35' />
<p class='h3'>第十七世祖</p><p style="margin-left:2em">僧伽難提尊者。室羅筏城寶莊嚴王之子也。生而能言。常讚佛事。七歲即厭世榮。以偈告父母曰。稽首大慈父。和南骨血母。我今欲出家。幸願哀愍故。父母固止之。遂終日不食。乃許其在家出家。號僧伽難提。命沙門禪利多為之師。積十九載。未嘗退倦。每自念言。身居王宮。何為出家。一夕天光下矚。見一路坦平。不覺徐行。約十里許。至大巖前。有石窟焉。乃燕寂於中。經十年。值羅睺羅多尊者。得法受記。</p>
<p>武帝己巳元鼎五年。</p>
<p>第十七世祖僧伽難提尊者嗣宗統<span class='note-inline'>(三十九年)</span>。</p>
<p>庚午六年。</p>
<p>祖住世傳法。</p>
<p>辛未元封元年。</p>
<p>壬申二年。</p>
<p>癸酉三年。</p>
<p>甲戌四年。</p>
<p>乙亥五年。</p>
<p>丙子六年。</p>
<p>丁丑太初元年。</p>
<p>戊寅二年。</p>
<p>己卯三年。</p>
<p>庚辰四年。</p>
<p>辛巳天漢元年。</p>
<p>壬午二年。</p>
<p>癸未三年。</p>
<p>甲申四年。</p>
<p>乙酉太始元年。</p>
<p>丙戌二年。</p>
<p>丁亥三年。</p>
<p>戊子四年。</p>
<p>己丑征和元年。</p>
<p>庚寅二年。</p>
<p>辛卯三年。</p>
<p>壬辰四年。</p>
<p>癸巳後元元年。</p>
<p>甲午二年。</p>
<p style="margin-left:2em">昭帝<span class='note-inline'>(諱弗陵武帝子在位十二年改元者三聖聞周達曰昭)</span>。</p>
<p>昭帝乙未始元元年。</p>
<p>丙申二年。</p>
<p>丁酉三年。</p>
<p>戊戌四年。</p>
<p>己亥五年。</p>
<p>庚子六年。</p>
<p>辛丑元鳳元年。</p>
<p>壬寅二年。</p>
<p>癸卯三年。</p>
<p>甲辰四年。</p>
<p>乙巳五年。</p>
<p>丙午六年。</p>
<p>丁未元平元年。</p>
<p>祖付伽舍耶多法　立化。</p>
<p style="margin-left:1em">祖行化至摩提國。忽有凉風襲眾。身心悅適非常。而不知其然。祖曰。此道德之風也。當有聖者出世。嗣續祖燈乎。言訖。以神力攝諸大眾。遊歷山谷。食頃。至一峯下。謂眾曰。此峯頂有紫雲如葢。聖人居此矣。即與大眾徘徊久之。見山舍一童子。持圓鑑直造祖前。祖問汝幾歲耶。曰。百歲。祖曰。汝年尚幼。何言百歲。曰。我不會理。正百歲耳。祖曰。汝善機耶。曰。佛言。若人生百歲。不會諸佛機。不如生一日。而得決了之。祖曰。汝手中者。當何所表。曰。諸佛大圓鑑。內外無瑕翳。兩人同得見。心眼皆相似。彼父母聞子語。即捨令出家。祖携至本處。受具戒訖。名伽耶舍多。他時聞風吹殿鈴聲。祖問曰。鈴鳴耶。風鳴耶。舍多曰。非風鈴鳴。我心鳴耳。祖曰。心復誰乎。舍多曰。俱寂靜故。祖曰。善哉善哉。繼吾道者。非子而誰。即付法眼偈曰。心地本無生。因地從緣起。緣種不相妨。華果亦復爾。祖付法<span class='corr'>已</span>。右手攀樹而化。大眾議曰。尊者樹下歸寂。其垂蔭後裔乎。將奉全身於高原建塔。眾力不能舉。即樹下起塔。</p>
</div>
<div class='div-other'><a id='mulu36' />
<p class='h3'>第十八世祖</p><p style="margin-left:2em">伽耶舍多尊者。摩提國人也。姓鬱頭藍。父天葢母方聖。甞夢天神持鑑。因而有娠。凡七日而誕。肌體瑩如琉璃。未甞洗沐。自然香潔。幼好閒靜。語非常童。持鑑出遊。遇難提尊者得法。</p>
<p style="margin-left:2em">宣帝<span class='note-inline'>(初名病已更名詢武帝曾孫在位二十五年改元者七聖善周聞曰宣)</span>。</p>
<p>宣帝戊申本始元年。</p>
<p>第十八世祖伽耶舍多尊者嗣宗統<span class='note-inline'>(六十一年)</span>。</p>
<p>己酉二年。</p>
<p>祖住世傳法。</p>
<p>庚戌三年。</p>
<p>辛亥四年。</p>
<p>壬子地節元年。</p>
<p>癸丑二年。</p>
<p>甲寅三年。</p>
<p>乙卯四年。</p>
<p>丙辰元康元年。</p>
<p>丁巳二年。</p>
<p>戊午三年。</p>
<p>己未四年。</p>
<p>庚申神爵元年。</p>
<p>辛酉二年。</p>
<p>壬戌三年。</p>
<p>癸亥四年。</p>
<p>甲子五鳳元年。</p>
<p>乙丑二年。</p>
<p>丙寅三年。</p>
<p>丁卯四年。</p>
<p>戊辰甘露元年。</p>
<p>己巳二年。</p>
<p>庚午三年。</p>
<p>辛未四年。</p>
<p style="margin-left:1em">佛滅後九百年<span class='note-inline'>(北天竺天親無著造瑜伽唯識等論)</span>。</p>
<p>壬申黃龍元年。</p>
<p style="margin-left:2em">元帝<span class='note-inline'>(諱奭宣帝子在位十六年改元者四行義悅民曰元)</span>。</p>
<p>元帝癸酉初元元年。</p>
<p>甲戌二年。</p>
<p>乙亥三年。</p>
<p>丙子四年。</p>
<p>丁丑五年。</p>
<p>戊寅永光元年。</p>
<p>己卯二年。</p>
<p>庚辰三年。</p>
<p>辛巳四年。</p>
<p>壬午五年。</p>
<p>癸未建昭元年。</p>
<p>甲申二年。</p>
<p>乙酉三年。</p>
<p>丙戌四年。</p>
<p>丁亥五年。</p>
<p>戊子竟甯元年。</p>
<p style="margin-left:2em">成帝<span class='note-inline'>(諱鷔元帝子在位二十六年改元者七安民立政曰成)</span>。</p>
<p>成帝己丑建始元年。</p>
<p>庚寅二年。</p>
<p>辛卯三年。</p>
<p>壬辰四年。</p>
<p>癸巳河平元年。</p>
<p>甲午二年。</p>
<p>乙未三年。</p>
<p>丙申四年。</p>
<p>丁酉陽朔元年。</p>
<p>戊戌二年。</p>
<p>己亥三年。</p>
<p>庚子四年。</p>
<p>辛丑鴻嘉元年。</p>
<p>壬寅二年。</p>
<p>癸卯三年。</p>
<p>甲辰四年。</p>
<p>乙巳永始元年。</p>
<p>丙午二年。</p>
<p>丁未三年。</p>
<p>戊申四年。</p>
<p>祖付鳩摩羅多法　示寂。</p>
<p style="margin-left:1em">祖領徒至大月氏國。見一婆羅門舍有異氣。祖將入彼舍。舍主鳩摩羅多問曰。是何徒眾。祖曰。是佛弟子。彼聞佛號。心神竦然。即時閉戶。祖良久。扣其門。羅多云。此舍無人。祖曰。答無者誰。羅多聞語。知是異人。遽開關延接。祖曰。昔世尊記曰。吾滅後一千年。有大士出見於月氏國。紹隆玄化。今汝值吾。應斯嘉運。於是鳩摩羅多發宿命智。投誠出家。授具訖付法偈曰。有種有心地。因緣能發萌。於緣不相礙。當生生不生。祖付法<span class='corr'>已</span>。踴身虗空。見十八變。化火三昧。自焚其身。眾以舍利建塔。</p>
</div>
<div class='div-other'><a id='mulu37' />
<p class='h3'>第十九世祖</p><p style="margin-left:2em">鳩摩羅多尊者。大月氏國婆羅門之子也。昔為自在天人。見菩薩瓔珞。忽起愛心。墮生忉利。聞憍尸迦說般若波羅蜜多。以法故升梵天。以根利故善說法要。諸天尊為導師。以繼祖時至。降月氏國。受舍多尊者記。</p>
<p>成帝己酉元延元年。</p>
<p>第十九世祖鳩摩羅多尊者嗣宗統<span class='note-inline'>(三十四年)</span>。</p>
<p>庚戌二年。</p>
<p>祖住世傳法。</p>
<p>辛亥三年。</p>
<p>壬子四年。</p>
<p>癸丑綏和元年<span class='note-inline'>(都水使者劉向集列仙傳檢藏得梵本佛經六十餘卷編入仙傳)</span>。</p>
<p>甲寅二年。</p>
<p style="margin-left:2em">哀帝<span class='note-inline'>(諱欣元帝庶孫在位六年改元者二恭仁短折曰哀)</span>。</p>
<p>哀帝乙卯建平元年。</p>
<p>丙辰二年。</p>
<p>丁巳三年。</p>
<p>戊午四年。</p>
<p>己未元壽元年。</p>
<p>庚申二年。</p>
<p style="margin-left:2em">平帝<span class='note-inline'>(諱衍元帝庶孫在位五年改元者一布綱治紀曰平)</span>。</p>
<p>平帝辛酉元始元年。</p>
<p>壬戌二年。</p>
<p>癸亥三年。</p>
<p>甲子四年。</p>
<p>乙丑五年。</p>
<p style="margin-left:2em">孺子嬰<span class='note-inline'>(宣帝玄孫立三年)</span>。</p>
<p>丙寅居攝元年。</p>
<p>丁卯二年。</p>
<p>戊辰初始元年。</p>
<p>己巳<span class='note-inline'>(新莽始建國)</span>元年。</p>
<p>庚午二年。</p>
<p>辛未三年。</p>
<p>壬申四年。</p>
<p>癸酉五年。</p>
<p>甲戌天鳳元年。</p>
<p>乙亥二年。</p>
<p>丙子三年。</p>
<p>丁丑四年。</p>
<p>戊寅五年。</p>
<p>己卯六年。</p>
<p>庚辰地皇元年。</p>
<p>辛巳二年。</p>
<p>壬午三年<span class='note-inline'>(是年漢立舂陵戴侯之曾孫玄改元更始後詔封為淮陽王)</span>。</p>
<p>祖付闍夜多法　示神變入寂。</p>
<p style="margin-left:1em">祖至中天竺國。有大士名闍夜多。問曰。我家父母。素信三寶。而常縈疾瘵。凡所營作。皆不如意。而我鄰家。久為旃陀羅行。而身常勇健。所作和合。彼何幸而我何辜。祖曰。何足疑乎。且善惡之報。有三時焉。凡人<span class='corr'>但</span>見仁夭暴壽。逆吉義凶。便謂亡因果。虗罪福。殊不知影響相隨。毫釐靡忒。縱經百千萬劫。亦不磨滅。時闍夜多聞是語<span class='corr'>已</span>。頓釋所疑。祖曰。汝雖<span class='corr'>已</span>信三業。而未明業從惑生。惑依識有。識依不覺。不覺依心。心本清淨。無生滅。無造作。無報應。無勝負。寂寂然。靈靈然。汝若入此法門。可與諸佛同矣。一切善惡。有為無為。皆如夢幻。闍夜多承言領旨。即發宿慧。懇求出家。既受具。祖告曰。吾今寂滅時至。汝當紹行化跡。付法眼偈曰。性上本無生。為對求人說。於法既無得。何懷決不決。又云。此是妙音如來見性清淨之句。汝宜傳布後學。言訖。即於座上以指爪剺面。如紅蓮開。出大光明。照耀四眾。而入寂滅。闍夜多建塔。以奉全身。</p>
<p style="margin-left:1em">祥符蔭曰。大道不言禍福。至理自有休咎。吉凶影響。善慶惡殃。書傳亦明言之矣。但三時交互。毫釐靡忒。非智眼周知不能洞悉。觀祖之言。世有疑者。可燎然矣。若能了知業識依心。心本清淨。則盡心知性。立命知天。一切自由。又豈有心外之惑乎。</p>
</div>
<p class='juan'>宗統編年卷之五</p></div></div>
</div><!-- end of div[@id='body'] -->
</body></html>