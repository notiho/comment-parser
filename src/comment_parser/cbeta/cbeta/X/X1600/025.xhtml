<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗統編年</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu115' />宗統編年卷之二十五</p>
<div class='div-other'><a id='mulu116' />
<p class='h2'>臨濟第十五世祖</p><p style="margin-left:2em">諱祖先。嗣華藏。</p>
<p>甯宗戊午四年。</p>
<p>臨濟第十五世臥龍祖嗣宗統<span class='note-inline'>(一十四年)</span>。</p>
<p style="margin-left:1em">祖住常州薦福。上堂曰。十五日以前明似鏡。十五日以後黑似漆。正當十五日。又且如何。鶯遷喬木頻頻語。蝶戀芳叢對對飛。</p>
<p>己未五年<span class='note-inline'>(十二月諸州大水)</span>。</p>
<p>庚申六年。</p>
<p style="margin-left:1em">存考<span class='note-inline'>(蜀中近傳大慧杲下福州西禪鼎需傳鼓山安永永傳淨慈悟明明傳苦口益益傳筏渡慈慈傳一言顯顯傳小菴密密傳二仰欽欽傳無念有有傳荊山寶寶傳鐵牛遠為妙喜一支未絕存之以俟詳考)</span>。</p>
<p style="margin-left:1em">祥符蔭曰。七佛以來。不許無師自悟。佛祖付囑。皆人天眾前心法印證。初祖東來。必以袈裟表信。示佛祖慧命。重在傳持。稍有淆訛。則以訛傳訛。誤人不小。今世有傳雲門源流錄本者。豈雲門兒孫猶在耶。又有突出法眼宗卷子。并妙喜源流記。斷橋倫後續派。雖繼絕為盛德事。然必確有真實證悟。不違從上心眼機語。方可以上質宗祖。不然。何容冐昧也。</p>
<p>靈隱岳退居東庵。</p>
<p style="margin-left:1em">岳居靈隱六年。法道盛行。上章乞老。詔許之。</p>
<p>辛酉嘉泰元年。</p>
<p>祖遷真州靈巖。</p>
<p>壬戌二年。</p>
<p>禪師華藏支下東菴松源崇岳寂　發明<span class='note-inline'>(書東菴。與其退也)</span>。</p>
<p style="margin-left:1em">陸游號放翁。官待制。封渭南伯。參岳。問曰。心傳之學。可得聞乎。岳曰。既是心傳。豈從聞得。游領解。呈偈曰。幾度馳車入帝京。逢僧一例眼雙青。今朝始覺禪宗別。說有談空要眼聽。岳歷住平江澄照。江陰光孝。無為冶父。饒州薦福。明州香山。平江虎邱。杭州靈隱。退居東菴。俄屬微疾。猶不少廢倡道。忽親作書。別諸公卿。且垂二則語以驗學者。曰有力量人。因甚擡脚不起。開口不在舌頭上。及貽書嗣法香山光睦。雲居善開。囑以大法。因書偈曰。來無所來。去無所去。瞥轉玄關。佛祖罔措。跏趺而寂。實嘉泰二年八月四日也。得年七十有一。坐夏四十。奉全身塔於北高峯之原。</p>
<p>癸亥三年　金國學士屏山李純甫著鳴道集<span class='note-inline'>(甫字純之號屏山。參萬松秀祖有得。因取迂叟司馬光。橫渠張子厚。程明道顥。伊川頤。謝上蔡良佐。劉元城安世。楊龜山時。張南軒栻。朱晦菴喜等。諸儒語論析訂正。融會性理。指歸大道。凡二百十七篇。曰鳴道集)</span>。</p>
<p style="margin-left:1em">屏山曰。儒佛之道。原本一心。其功用之殊。或出或處。或默或語。便生分別。以為同異者。何也。如劉子翬之洞達。張九成之精深。呂伯恭之通融。張敬夫之醇正。朱元晦之峻潔。皆近代之偉人也。想見方寸之地。既虗而明。四通六闢。千變萬化。但其知見。只以夢幻死生。操履只以塵垢富貴。皆學聖人而未至者。其論佛老也。實陽擠而陰助之。葢有微意存焉。唱千古之絕學。掃末流之塵迹。將行其說於世。政自不得不爾。如胡寅者。詬詈不<span class='corr'>已</span>。嘻。其甚矣。豈非翻著祖衣。倒用如來印者邪。吾恐白面書生輩。不知諸老先生之心。借以為口實。則聖人之道。幾何不化而為異端也。伊川之學。今自江東浸淫而北矣。縉紳之士。負高明之資者。皆甘心焉。余亦出入其中。幾三十年。嘗欲箋註其得失而未暇也。今撒籓籬於大方之家。匯淵谷於聖學之海。藐諸子胸中之秘。發此書言外之機。道冠儒履。同入解脫法門。翰墨文章。亦是神通遊戲。姑以自洗其心耳。或傳於人。將有怫然而怒。惘然而疑。凝然而思。釋然而悟。啞然而笑者。必曰。此翁亦可憐矣。又曰。僕與諸君子。生於異代。非元豐元祐之黨。同為儒者。無黃冠緇衣之私。所以嘔出肺肝。苦相訂正。止以聖人之教。不絕如髮。互相矛盾。痛入骨髓。欲以區區之力。尚鼎足而不至於顛仆耳。或又挾其眾也。譁而攻僕。則鼎覆矣。悲夫。僕非好辯也。恐聖人之教。支離而不合。亦不得<span class='corr'>已</span>耳。如膚有瘡疣。膏而肉之。地有坑塹。實而土之。豈抉其肉而出其土哉。僕與諸君子不同者。盡在此編矣。</p>
<p>禪師大慧下育王佛照德光寂。</p>
<p style="margin-left:1em">光住天台鴻福天甯。杭州靈隱。明州育王。臨安徑山。屢承召對。宣賜優渥。住育王。謂產薄不足贍眾。遂以所賜。及王臣長者所施之資。置田歲增穀五千。創數椽以自處。號曰東菴。掩關自娛。接人不倦。時許衲子入室。三月告眾曰。吾世緣將盡。至十五問左右曰。今日月半也。左右曰然。又二日。索紙作遺書。與平昔所厚者。二十日蚤。集眾敘別。皆法門旨要。無半語及他事。索更衣大書曰。八十三年。彌天罪過。末後殷勤。盡情說破。趺坐而逝。塔全身於菴後。勅諡普慧宗覺。塔曰圓鑒。</p>
<p>禪師昭覺支下天竺[仁-二+幻]堂中仁寂。</p>
<p style="margin-left:1em">仁住大覺。遷中竺。徙靈峯。淳熈甲午。詔對說法。是年陞堂告眾而寂。</p>
<p>甲子四年。</p>
<p>禪師白雲下鄭州普照佛光道悟寂。</p>
<p style="margin-left:1em">悟蘭州宼氏子。聞馬嘶大悟。至能耳謁白雲海。先是人問海何不擇法嗣。海作頌。有芝蘭秀發。獨出西秦之語。比悟至。夜聞空中人言來日接相公。黎明海呼僧行。令持香華接我關西弟子。寺乃唐郭子儀建。今渠自來住持也。既至。一言相契。徑付衣盂。寺前嘗有剽而殺人者。來告急。悟呼眾擒之曰。即汝是賊。尋得其巢穴。賊眾請命。悟與要言而釋之。數十年。路不拾遺。人以此益信是汾陽王云。悟自後化行遠邇。甲辰海遷寂。悟出世鄭州普照。復遷三鄉竹閣菴。時著白衣。跨牛橫笛於洛川。人莫之測。嘗謂人曰。道我是凡。向聖位裏去。道我是聖。向凡位裏去。道我不是聖不是凡。纔向毗盧頂上有些行履處。五月日晚參畢。呼侍者。足未及門而逝。方丈上有五色雲如寶葢。中有紅光如日者三。</p>
<p>乙丑開禧元年。</p>
<p>丙寅二年<span class='note-inline'>(元太祖武皇帝十二月即位于斡難河自號可汗)</span>。</p>
<p>祖住蘇州秀峯穹窿禪師法薰來參。</p>
<p style="margin-left:1em">上堂。舉楊岐乍住屋壁疎。滿牀盡撒雪珍珠。縮却項。暗嗟吁。翻憶古人樹下居。楊岐鬭勝不鬭劣。秀峯鬭劣不鬭勝。秀峯乍住沒親疏。箇箇盡懷滄海珠。滿眼湖山看不足。釋迦彌勒是他奴。薰字石田。慕祖道望來參。祖一見器之。</p>
<p>丁卯三年。</p>
<p>禪師師範自瑞巖第一座領明州清冲。</p>
<p style="margin-left:1em">祖過天童掃密菴祖塔。範偕往。未幾至瑞巖分座。忽夜夢偉衣冠者。持把茅見授。翼日明州清冲專使至。範受請。入院見所謂伽藍神。茅其姓。衣冠與疇昔所夢無。</p>
<p>戊辰嘉定元年。</p>
<p>祖應陽和王請住湖州資福。</p>
<p>己巳二年。</p>
<p>祖應張約齋鎡請開山慧雲。</p>
<p>清涼範遷焦山。</p>
<p>庚午三年。</p>
<p style="margin-left:1em">栴檀佛像至金國迎供內庭。</p>
<p>禪師可宣詔住徑山。</p>
<p style="margin-left:1em">宣蜀嘉定許氏子。參華藏民悟旨。詔住徑山。遠近輻凑。宣悲夫重趼而來者。窮其日力。食息無所。又於雙谿之上。築室百間。為接待菴。濟其所不及。甯宗錫化城二大字。賜號佛日。</p>
<p>辛未四年。</p>
<p>禪師道生住妙果。</p>
<p>臨濟第十五世臥龍祖示寂。</p>
<p style="margin-left:1em">祖時客徑山。將示涅槃。手書別交遊。六月九日。復書偈曰。末後一句。<span class='corr'>已</span>成忉怛。寫出人前。千錯萬錯。書訖。端坐而逝。</p>
<p>禪師天童無用淨全寂嗣徑山杲。</p>
<p style="margin-left:1em">止菴居士錢象祖。錢塘人。嗣無用全。參護國景元。元曰。欲究此事。須得心法兩忘乃可。法執未忘。契理亦非悟也。曰纔涉脣吻。便落意思如何。曰本自無瘡。勿傷之也。祖渙然有得。守金陵日。專修淨土。創止菴高僧寮。為延僧談道之所。嘉定元年。拜左丞相。辭歸。益進淨業。四年二月示微疾。書偈曰。菡萏香從佛國來。琉璃地上絕纖埃。我心清淨超於彼。今日遙知一朵開。後三日。僧有問疾者。祖曰。我不貪生。不怖死。不生天。不為人。惟求生淨土耳。言訖趺坐而逝。同時有饒節宇德操者。臨川人。以文章著稱。往來襄鄧間。嘗令其僕守舍。一日見僕歸。占對異常。怪問之。僕曰。守舍無所用心。聞鄰寺長老有道價。特往請一轉語。忽爾開悟。身心泰然。無他也。節歎曰。汝能是。我乃不能。何哉。徑往白崖問道。與其僕祝髮為僧。節法名如璧。僕名如琳。節自號倚松道人。嘗勸呂紫薇專意學道詩云。向來相許濟時功。大似頻伽餉遠空。我<span class='corr'>已</span>定交木上座。君猶求舊管城公。文章不療百年老。世事能排兩頰紅。好貸夜窗三十刻。胡牀趺坐究旛風　發明<span class='note-inline'>(為道忘分。有公叔同升之意。故附書之)</span>。</p>
</div>
<div class='div-other'><a id='mulu117' />
<p class='h2'>臨濟第十六世祖</p><p style="margin-left:2em">諱師範嗣臥龍。</p>
<p>壬申五年。</p>
<p>臨濟第十六世徑山祖嗣宗統<span class='note-inline'>(三十八年)</span>。</p>
<p>祖自焦山遷雪竇別山祖智來參。</p>
<p style="margin-left:1em">上堂曰。若論箇事。直是省要。奈何諸人自作艱難。自作障礙。所以尋常西廊東廊。見諸人和南問訊。山僧便乃低頭相接。其實無他。只要諸人識得長老是西川隆慶府人氏。智。蜀之楊氏子。年十四。得度。初聞僧誦華嚴經。彌勒樓閣。入<span class='corr'>已</span>還閉。恍如夢覺。見祖於雪竇。祖知是法器。待之彌峻。時或棒喝交下。一語不少貸。智擬對。輒噤不能發。由是知解都喪。曰吾平生伎倆。皆死法也。今始行活路。</p>
<p>癸酉六年。</p>
<p>法師天竺北峰惠行宗印寂　發明<span class='note-inline'>(講不背宗。故書)</span>。</p>
<p style="margin-left:1em">印字元實。生鹽官陳氏。年十五具戒。謁竹菴觀。明教觀之旨。凡諸祖格言。必誦滿千遍。講止觀。深砭學者支離名相之病。玄隱雷峯遷德藏。超果圓通北禪。所至宿獘湔革。道譽盛著。學徒恒五百。詔居靈山。召對。賜號惠行法師。</p>
<p>甲戌七年。</p>
<p>禪師靈隱大川普濟纂修五燈會元。</p>
<p style="margin-left:1em">濟字大川。明州奉化人。嗣徑山琰。住靈隱。自景德傳燈錄後。有廣燈。續燈。聯燈。普燈。濟合五為一。曰五燈會元。至密菴傑祖止。敘集詳明。學者便之。</p>
<p>乙亥八年。</p>
<p>丙子九年。</p>
<p>祖被詔移育王了慧侍行。</p>
<p style="margin-left:1em">慧蓬州羅氏子。垂髫與兒羣戲。必<span class='corr'>摶</span>泥沙為佛塔像。既長遂出家。見祖自陳來歷。祖呵曰。熟睡去。既而令充不釐務侍者。一日祖謂慧曰。覷不透處只在鼻尖頭。道不著處。不離脣皮上。討之則千里萬里。慧抗聲曰。將謂有多少。祖遷育王。慧侍行。</p>
<p>丁丑十年。</p>
<p>戊寅十一年。</p>
<p>己卯十二年。</p>
<p>禪師道冲由徑山第一座應嘉禾光孝請尋遷蔣山。</p>
<p style="margin-left:1em">冲號癡絕。生而資性絕人。少以進士業應詔。受釋氏學於梓州妙音院。遊成都習經論。出峽回翔荊楚間。時松源岳唱密菴祖之道於饒之薦福。徑造其廬。以歲饑不受。會曹源生出世妙果。冲造其門有省。俾侍香。老拳痛棒不少貸。平。知見至是都無影響。曹源徙龜峰侍行。又三年。以偈辭遊浙。其言有曰尚餘窮相一雙手。要向諸方癢處爬。至京師松源主靈隱。冲依焉。嘉定己卯。由徑山第一座應嘉禾光孝請。嗣曹源生。俊彥耆宿。多集會下。道行聞於朝。除蔣山。瀕江易澇。田多無秋。冲忍饑鳴道。行乞養士。居十三年無倦色。</p>
<p>曹洞第十八世雪巖祖示寂。</p>
</div>
<div class='div-other'><a id='mulu118' />
<p class='h2'>曹洞第十九世祖</p><p style="margin-left:2em">諱行秀嗣雪巖祖。</p>
<p>庚辰十三年。</p>
<p>曹洞第十九世萬松祖嗣宗統<span class='note-inline'>(十七年)</span>。</p>
<p>辛巳十四年。</p>
<p style="margin-left:1em">祖移報恩洪濟。示眾。向上一機。鶴冲霄漢。當陽一路。鷂過新羅。直饒眼似流星。未免口如扁擔。</p>
<p>法薰出世蘇州高峯。</p>
<p style="margin-left:1em">高峯蕞爾剎。薰勞苦戢縮。以身率之。未三年。為改觀。</p>
<p>壬午十五年。</p>
<p>禪師福裕參萬松祖印可之。</p>
<p style="margin-left:1em">裕太原文水張氏子。五齡解語。日了千言。九歲入學。一日十行。遭亂喪家。道逢老僧。令裕出家。曰汝能誦得法華經。則一生事畢。裕曰。佛法止此乎。莫更有向上消息否。老僧異之。遂偕謁休林古佛於仙巖。曰此子龍象種也。得奉巾瓶。他日必成大器。林欣納之。乃為祝髮受具。遂與雙溪廣同參者七年。次參萬松祖。祖一見便許入室。問子從何得箇消息。便恁麼來。裕曰。老老大大。向學人納敗闕作麼。祖曰。老僧過在何處。裕曰。學人且禮拜。暫為和尚葢覆却。祖大喜。遂為印可。</p>
<p>癸未十六年。</p>
<p>高峯薰遷楓橋旋補鍾山。</p>
<p style="margin-left:1em">薰遷楓橋寒山寺。眾繩繩然。鍾山虗席。廟堂精選擇。旋以熏補處。</p>
<p>甲申十七年。</p>
<p style="margin-left:2em">理宗。</p>
<p>理宗乙酉寶慶元年。</p>
<p>祖被詔住徑山祖智分座了慧為第二座。</p>
<p style="margin-left:1em">祖住徑山。慧侍行。將授藏主。而有以力遷是職者。適訥侍者寂。命藏主起龕。怯眾一辭不吐。祖即令維那請慧侍者代之。慧至龕前。連喚訥侍者者三。乃曰。三喚不應。果然是訥。頂門放出遼天鶻。祖因黜前藏主而以慧代其職。未幾居第二座。聲動叢林。慧先依妙峯善於靈隱。兩廡壁面繪五十三參相。令禪衲各呈偈。慧亦有。而忌之者不以登卷。善閱卷。問曰。慧侍者何無。曰有。不足登卷。善曰。試舉看。偈曰。幸是十方無壁落。誰將五彩繪虗空。善財眼裏生花翳。去却一重添一重。善親為書之卷首。自此聲名爛熳。後慧住天童。創幻智庵別祠。奉妙峯。用報知己　發明<span class='note-inline'>(書之。以為叢林忌才軋眾者戒勸)</span>。</p>
<p>丙戌二年。</p>
<p>祖應詔慈明殿陞座。</p>
<p style="margin-left:1em">十月祖應詔入內。上御修政殿引見。祖奏對詳明。上為之動色。賜金襴僧伽黎。仍宣詣慈明殿陞座。上垂簾而聽。乃賜佛鑑禪師號。是年徑山燬。祖逆知其數。略不動容經意。</p>
<p>鍾山薰遷淨慈。</p>
<p>丁亥三年。</p>
<p>禪師祖欽來參居侍司。</p>
<p style="margin-left:1em">欽婺州人。初參天目禮。令看臨濟三頓痛棒話。一日纔上蒲團。忽覺有省。後參祖於徑山。因鑄鐘令著語。欽呈偈曰。通身只是一張口。百煉爐中輥出來。斷送夕陽歸去後。又催明月上樓臺。祖即俾居侍司。</p>
<p>戊子紹定元年。</p>
<p>己丑二年<span class='note-inline'>(元太宗文皇帝即位)</span>。</p>
<p>徑山寺成　發明<span class='note-inline'>(寺之成燬不書。此書。嘉道業無營也)</span>。</p>
<p style="margin-left:1em">祥符蔭曰。禪林建立。無非佛事。自然成就。則為道力所感。若用意經營。只成福業。於道無預也。徑山燬而祖略不動意。寺以成就。閱六年又燬。而祖不驚不變。多助如雲。復以崇成。謂非道感而能然乎。</p>
<p>禪師妙倫參祖得悟。</p>
<p style="margin-left:1em">倫號斷橋。黃巖徐氏子。徧叩諸方。而未透徹。參祖。祖以狗子因何有業識令下語。凡三十轉皆不契。一日叩曰。可無方便乎。祖乃舉真淨頌示之。倫悚然。良久。忽聞板聲大悟。後住淨慈。上堂曰。荊山有玉。獲得者不在荊山。赤水有珠。拾得者不在赤水。衲僧有無位真人。證得者出入不在面門。橫按拄杖曰。會麼幽州江口石人蹲。</p>
<p>庚寅三年。</p>
<p>萬松祖復主中都萬壽至溫為侍者。</p>
<p style="margin-left:1em">祖應元太宗詔。復主萬壽。大振洞上宗風。上堂說偈曰。蓮宮特作梵宮修。聖境還須聖駕遊。雨過水澄禽汎子。霞明山靜錦蒙頭。成湯也展恢天網。呂望稀垂釣月鈎。試問風光甚時節。黃金世界桂花秋。溫字其玉。號全一。邢州郝氏子。幼聰敏異常兒。六歲祝髮。年十五參祖。博記多聞。論辯無礙。祖命為侍者。凡祖偈頌法語。一聞輒了。遂得法焉。常以侍者代應對。機鋒不可犯。太保劉秉忠長溫一歲。少時相得歡甚。忠厭世故。思學道。溫勸之為僧。後忠為元世祖知遇。薦溫可大用。得召見。與語大悅。將授以官。弗受。曰天下佛法流通。臣僧之願。富貴非所望也。憲宗命印簡主釋教。詔天下作資戒會。溫持旨宣布中外。而輔成之。</p>
<p>辛卯四年。</p>
<p>壬辰五年。</p>
<p>萬壽祖退居從容庵禪師福裕補住萬壽。</p>
<p style="margin-left:1em">時元太宗破汴。祖剎荒亂。祖退居從容庵。朝命以裕補之。</p>
<p>癸巳六年。</p>
<p>甲午端平元年。</p>
<p>乙未二年。</p>
<p>徑山復燬。</p>
<p style="margin-left:1em">祖不驚不變。而多助雲至。</p>
<p>禪師育王下廬山妙峯之善寂。</p>
<p style="margin-left:1em">善生紈綺中。姿性高潔。年十三。即辭家祝髮。經論一見輒了大意。遍參諸大老。時佛照光唱道鄮山。往參禮。蒙印可。贈以偈曰。今日與君通一線。斬釘截鐵起吾宗。自是辯慧融釋。然不以自足。遊衡湘。還入匡廬。卓錫妙高峯下。面壁坐十年。一時學者尊稱之曰妙峯禪師。分座鴈蕩能仁。出世慧因洪福萬年諸剎。退居皐亭。又十餘年。復領明之瑞巖。蘇之萬壽。常之華藏。晚至靈隱。亦非所樂。靈隱密邇行闕。輪蹄湊集。善掩戶若不聞。一無所將迎。公卿貴人。或見之。寒溫而<span class='corr'>已</span>。會天童虗席。時鄭清之秉鈞軸。念非善莫宜居。因勉善行。善對曰。老僧年踰耄矣。尚夜行不休乎。辭弗就。鄭公益高之。上堂曰。應物見形。如水中月。信手拈來。一時漏泄。以拂子擊禪床左邊云。者裏是鑊湯爐炭。擊右邊云。者裏是劍樹刀山。前面是觀音勢至。後面是文殊普賢。中間一著。還知落處麼。又擊云。毗婆尸佛蚤留心。直至如今不得妙。九月二十八日寂。火浴舍利不可數計。塔於靈隱之西岡。鄭清之銘其塔。</p>
<p>淨慈薰遷靈隱。</p>
<p>丙申三年。</p>
<p>侍者祖欽領悟。</p>
<p style="margin-left:1em">欽為侍者十年。每遇入室。舉起衲僧巴鼻。佛祖爪牙。更無下口處。一日偶佛殿前行。擡眸見一枝古栢。觸著向來所得境界。和底一時颺下。方始見祖立地處。</p>
<p>曹洞第十九世萬松祖示寂。</p>
<p style="margin-left:1em">祖於孔老莊周百家之學。無不俱通。三閱藏教。恒業華嚴。得法者一百二十人。束髮執弟子禮者。不可勝紀。編祖燈錄三十二卷。又撰淨土仰山洪濟萬壽從容請益等錄。及文集偈頌。釋氏新聞。鳴道集。辨宗說。心經風鳴。禪悅法喜集。並行於世。四月五日。書偈曰。八十一年。只此一語。珍重諸人。切莫錯舉。侍者驚報大眾。足甫及門。<span class='corr'>已</span>圓寂矣。壽八十一。茶毗於通玄門外。舍利無數。諸方門人。各分建塔。</p>
<p style="margin-left:1em">雲溪挺曰。萬松有語云。雪巖先師甞舉穴細金針纔露鼻。芒長玉線妙投關。此乃洞上血脉。非其中人不易知也。雲巖寶鏡。石頭參同。千年桃核裏。覓甚舊時仁。空拳誑惑小兒。祇要應箇時節。兩刃交鋒。唱出新豐一曲。畢竟如何是回互。聻。雨過水澄禽泛子。霞明山靜錦蒙頭。莫謂萬松不道也。萬松說法禁庭。宮人羅拜。甘露霄降。祥雲繞空。丞相湛然居士。親承授記。語人曰。吾見萬松。巍巍若干仞峯。滔滔如萬頃波。莫能涯際。當時人共稱之為儒佛兼通。宗說並到。真天人師也。</p>
</div>
<div class='div-other'><a id='mulu119' />
<p class='h2'>曹洞第二十世祖</p><p style="margin-left:2em">諱福裕。嗣萬松。</p>
<p>丁酉嘉熙元年。</p>
<p>曹洞第二十世雪庭祖嗣宗統。</p>
<p>雪庭祖奏對稱旨詔總領釋教。</p>
<p>戊戌二年。</p>
<p>高峯妙生。</p>
<p style="margin-left:1em">生於蘇之吳江徐氏。母夢僧乘舟投宿而誕。離襁褓。輒喜趺坐。遇僧入門。輒愛戀欲從之。</p>
<p>己亥三年。</p>
<p>蔣山道冲應詔主天童。</p>
<p style="margin-left:1em">侍郎東畎曹公豳帥閩。聞冲道望。以鼓山來聘。未行。雪峯牒至。領事半年。而天童詔下。眾集如海。法度修明。雖宏智盛時。殆不之過。育王虗席。攝住持事。往來說法兩山間。上堂曰。天童用底。來育王用不著。育王用底。歸天童用不著。雖然如是。用不著處用有餘。一箭雙鵰隨手落。</p>
<p>庚子四年。</p>
<p>辛丑湻祐元年。</p>
<p>壬寅二年<span class='note-inline'>(元定宗立)</span>。</p>
<p>癸卯三年。</p>
<p>甲辰四年。</p>
<p>禪師臥龍支下靈隱法薰寂。</p>
<p>天童冲歸隱金陵。</p>
<p style="margin-left:1em">時有旨冲移靈隱。而世故有不滿其意者。伐鼓告眾。歸隱金陵。京兆尹遣屬官追挽至蘇臺。不可。朝命以虎邱俾養老。不就。留守虗齋趙公以蔣山起之。不應。</p>
<p>乙巳五年。</p>
<p>丙午六年。</p>
<p>禪師育王下北磵敬叟居簡寂。</p>
<p style="margin-left:1em">簡潼川王氏子。閱卍菴語有省。後參育王佛照光機契。迫隨甚久。出世天台報恩光孝。退居飛來峯之陰。大參真西山時為江東部使者。以東林雲居力致之。高臥不起。後奉旨還淨慈。上堂。識得一。萬事畢。了事衲僧。一字不識。直饒恁麼。未稱全題。禹力不到處。河聲流向西。是年春寂。有北磵集十九卷行世。</p>
<p>丁未七年。</p>
<p>戊申八年。</p>
<p>祖退居明月池上。</p>
<p style="margin-left:1em">祖端居徑山。不數年。寺宇崇成。去寺四十里。築至數百楹。接待雲水。額曰萬年正續。正續西數百步。結菴一區為歸藏所。上建重閣。秘藏後先所賜御翰。敞室東西偏奉祖師與先世香火。遇始生日。為飯僧佛事。以贊冥福。葢蜀亂。祖之先祀遂絕。故茲祠奉。以旌孝慕云。上聞而嘉歎。賜扁圓照。是秋祖築室明月池上。榜曰退耕。乞老於朝。上留之不可。乃退居。</p>
<p>己酉九年。</p>
<p>臨濟第十六世徑山佛鑑祖示寂。</p>
<p style="margin-left:1em">祖居徑山二十年。海眾雲騰。信施豐積。法席為東南第一。三月旦。升堂示眾曰。山僧既老且病。無力得與諸人東語西話。今日勉強出來。從前所說不到底。盡情向諸人面前抖擻去也。遂起抖衣云。是多少。十五集兩班區畫後事。親書遺表及遺書十數函。言笑諧謔如平時。其徒以遺偈為請。乃執筆疾書云。來時空索索。去也赤條條。更要問端的。天台有石橋。移頃而逝。停龕二七日。遺表上聞。上遣中使降香賜幣。奉全身塔於圓照菴。</p>
</div>
<p class='juan'>宗統編年卷之二十五</p></div>
</div><!-- end of div[@id='body'] -->
</body></html>