<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗統編年</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu73' />宗統編年卷之十五</p><p style="margin-left:2em">懿宗<span class='note-inline'>(名漼在位十四年)</span>。</p>
<p>懿宗庚辰咸通元年。</p>
<p>祖應默太尉請。</p>
<p style="margin-left:1em">祖因丁兵革。欲離河北。太尉默君和於城中捨宅為寺。亦以臨濟為額延祖。祖受其請居之。</p>
<p>從諗禪師住趙州觀音院。</p>
<p style="margin-left:1em">諗行脚時參祖。方將洗脚。祖便問。如何是祖師西來意。諗曰。恰值老僧洗脚。祖近前作聽勢。諗曰。會即便會。㗖啄作麼。祖便歸方丈。住觀音院。示眾云。老僧行脚時。除二時齋粥是雜用心。餘外更無別用心處。又曰。老僧此間即以本分事接人。若隨伊根機接。自有三乘十二分教。若是不會。誰之過歟。又曰。老僧將一莖草作丈六金身用。把丈六金身作一莖草用。僧問。十二時中。如何用心。諗曰。汝被十二時辰使。老僧使得十二時。僧問。如何是祖師西來意。諗曰。庭前栢樹子。曰和尚莫將境示人。諗曰。我不將境示人。曰如何是祖師西來意。諗曰。庭前栢樹子。問新到。曾到此間麼。僧曰。曾到。曰喫茶去。又問僧。僧曰。不曾到。諗曰。喫茶去。院主問曰。為甚曾到也云喫茶去。不曾到也云吹茶去。諗召院主。主應諾。諗曰。喫茶去。僧問狗子還有佛性也無。諗曰無。曰上至諸佛。下至螻蟻。皆有佛性。狗子為甚却無。諗曰。為伊有業識在。又僧問狗子還有佛性也無。騐曰有。曰既有為甚入這皮袋裏。諗曰。知而故犯。有官人問和尚還入地獄否。諗曰。老僧末上入。曰大善知識為甚麼入地獄。諗曰。我若不入。阿誰教化汝。馬大夫問和尚還修行也無。諗曰。老僧若修行即禍事。曰和尚若不修行。教甚麼人修行。諗曰。大夫是修行底人。曰某甲何名修行。諗曰。若不修行。爭得撲在人王位中。餧得來赤凍紅地。無有解出期。大夫乃下淚拜謝。</p>
<p>洞山祖建立五位君臣等宗旨嗣法曹山唱明之。</p>
<p style="margin-left:1em">祖初住新豐。次盛化於洞山。示五位君臣頌曰。正中偏。三更初夜月明前。莫怪相逢不相識。隱隱猶懷舊日嫌。偏中正。失曉老婆逢古鏡。分明覿面別無真。休更迷頭猶認影。正中來。無中有路隔塵埃。但能不觸當今諱。也勝前朝斷舌才。兼中至。兩刃交鋒不須避。好手猶如火裏蓮。宛然自有冲天志。兼中到。不落有無誰敢和。人人盡欲出常流。折合還歸炭裏坐。</p>
<p style="margin-left:1em">上堂。向時作麼生。奉時作麼生。功時作麼生。共功時作麼生。功功時作麼生。僧問。如何是向。祖曰。喫飯時作麼生。曰如何是奉。祖曰。背時作麼生。曰如何是功。祖曰。放下钁頭時作麼生。曰如何是共功。祖曰。不得色。曰如何是功功。祖曰。不共。乃示頌曰。<span class='note-inline'>(向)</span>聖主由來法帝堯。御人以禮曲龍腰。有時閙市頭邊過。到處文明賀聖朝。<span class='note-inline'>(奉)</span>淨洗濃粧為阿誰。子規聲裏勸人歸。百花落盡啼無盡。更向亂峯深處啼。<span class='note-inline'>(功)</span>枯木花開劫外春。倒騎玉象趂麒麟。而今高隱千峯外。月皎風清好日辰。<span class='note-inline'>(共功)</span>眾生諸佛不相侵。山自高兮水自深。萬別千差明底事。鷓鴣啼處百花新。<span class='note-inline'>(功功)</span>頭角纔生<span class='corr'>已</span>不堪。擬心求佛好羞慚。迢迢空刧無人識。肯向南詢五十三。</p>
<p style="margin-left:1em">僧問曹山祖五位君臣旨訣。祖曰。正位即空界。本來無物。偏位即色界。有萬象形。正中偏者。背理就事。偏中正者。捨事入理。兼帶者。冥應眾緣。不墮諸有。非染非淨。非正非偏。故曰。虗玄大道。無著真宗。從上先德。推此一位。最妙最玄。當詳審辨明。君為正位。臣為偏位。臣向君是偏中正。君視臣是正中偏。君臣道合是兼帶語。僧問。如何是君。曹山祖曰。妙德尊寰宇。高明朗太虗。曰如何是臣。祖曰。靈機宏聖道。真智利羣生。曰如何是臣向君。祖曰。不墮諸異趣。凝情望聖容。曰如何是君視臣。祖曰。妙容雖不動。光燭本無偏。曰如何是君臣道合。祖曰。渾然無內外。和融上下平。祖又曰。似君臣偏正言者。不欲犯中故。臣稱君不敢斥言是也。此吾法宗要。乃示偈曰。學者先須識自宗。莫將真際雜頑空。妙明體性知傷觸。力在逢緣不借中。出語值教燒不著。潛行須與古人同。無身有事超岐路。無事無身落始終。復作五相[○@(?/─)]偈曰。白衣雖拜相。此事不為奇。積代簪纓者。休言落魄時。<span class='note-inline'>(正中偏向)</span>[○@(─/?)]偈曰。子時當正位。明正在君臣。未離兜率界。烏雞雪上行。<span class='note-inline'>(偏中正奉)</span>⊙偈曰。燄裏寒氷結。楊花九月飛。泥牛吼水月。木馬逐風嘶。<span class='note-inline'>(正中來功)</span>○偈曰。王宮初降日。玉兔豈能離。未得無功旨。人天何太遲。<span class='note-inline'>(兼中至共功)</span>●偈曰。渾然藏理事。朕兆卒難明。威音王未曉。彌勒豈惺惺<span class='note-inline'>(兼中到功功)</span>。</p>
<p style="margin-left:1em">祥符蔭曰。洞山宗旨。得曹山而顯。所以稱曹洞宗。近或依圓鑑圖今詳審參同契旨改正。明暗正偏。瞭然指掌。新豐父子。敲唱分明矣。</p>
<p>祖示五位王子。</p>
<p style="margin-left:1em">一曰朝生。一曰末生。一曰誕生。一曰化生。一曰內生。</p>
<p style="margin-left:1em">僧問石霜諸。如何是朝生王子。霜曰。白衣為上輔。直指禁庭中。如何是末生王子。霜曰。循途方覺貴。漸進不知尊。如何是誕生王子。霜曰。貴裔非常種。天然位至尊。如何是化生王子。霜曰。政威無比況。神用莫能儔。如何是內生王子。霜曰。重幃休勝負。金殿臥清風。</p>
<p style="margin-left:1em">祥符蔭曰。洞山功建立功勳王子。葢稟巖臣奉子順之旨。功勳明奉君。王子表順父也。有內紹外紹之分。金提半提之別。與五位功勳互相表裏。人根利鈍。法有頓漸。當時石霜。可謂壎篪叶奏。有謂其建自石霜者。譌也。有以朝生配正中偏。末生配偏中正。誕生配正中來。化生配兼中至。內生配兼中到者。有以誕生列第一位。朝生列第二位。末生列第三位。內生列第四位。化生列第五位者。有以內生為第一位。當正中來。化生為第二位。當正中偏。末生為第三位。當兼中至。朝生為第四位。當偏中正。誕生為第五位。當兼中到者。有以誕生統攝四位。謂誕。大也。生也。朝生。誕於朝而生。末生。誕於末而生。化生。誕於化而生。內生。誕於內而生。亦猶正中來之正偏兼帶。始終圓貫。而謂誕生猶有待者。即待朝末等而生。而誕之所以為誕。實不生。故曰。欲識誕生王子父。鶴冲霄漢脫銀籠者。順逆縱橫。一一合妙。如安公破句讀楞嚴。不妨見道。神而明之。方契立法之旨。若執一定。以方破圓。則是癡人說夢矣。寶鏡三昧。重離六爻。疊三變五之言。紛紛不一。可類推也。</p>
<p>祖示三種滲漏。</p>
<p style="margin-left:1em">祖因曹山辭。付以寶鏡三昧<span class='corr'>已</span>。復曰。末法時代。人多乾慧。若要辨驗真偽。有三種滲漏。一曰。見滲漏。機不離位。墮在毒海。二曰。情滲漏滯在向背。見處偏枯。三曰。語滲漏。究妙失宗。機昧終始。濁智流轉。於此三種。子宜知之。</p>
<p style="margin-left:1em">寂音洪曰。大般若經曰。應觀欲界色界無色界空。善見。是菩薩作此觀時。不令心亂。若心不亂。則不見法。若不見法。則不作證。又曰。若金翅鳥。飛騰虗空。自在翱翔。久不墮落。雖依於空戲。而不據空。亦不為空之所拘礙。昔洞山大師立五位偏正。以標準大法。約三種滲漏。以辨衲子。非意斷苟為。皆本佛之遺意。今叢林聞滲漏之語。往往鼻笑。雖洞山復出。安能為哉。</p>
<p>祖示綱要。</p>
<p style="margin-left:1em">一敲唱俱行。偈曰。金針雙鎻備。叶路隱全該。寶印當風妙。重重錦縫開。二金鎖玄路。偈曰。交互明中暗。功齊轉覺難。力窮忘進退。金鎻網鞔鞔。三不墮凡聖。<span class='note-inline'>(亦名理事不涉)</span>偈曰。事理俱不涉。回照絕幽微。背風無巧拙。電火爍難追。</p>
<p>曹山祖示三墮。</p>
<p style="margin-left:1em">示眾曰。凡情聖見。是金鎻玄路。直須回互。夫取正食者。須具三種墮。一者披毛戴角。二者不斷聲色。三者不受食。時有稠布衲問。披毛戴角是甚麼墮。祖曰。是類墮。曰不斷聲色是什麼墮。祖曰。是隨墮。曰不受食是甚麼墮。祖曰。是尊貴墮。乃曰。食者即是本分事。知有不取。故曰尊貴墮。若執初心。知有自己。及聖位。故曰類墮。若初心知有己事。回光之時。擯却色聲香味觸法得甯謐。即成功勳。後却不執六塵等事。隨分而昧。任之則礙。所以外道六師。是汝之師。彼師所墮汝亦隨墮。乃可取食。食者。即是正命食也。亦是就六根門頭。見聞覺知。祇是不被他染污。將為墮。且不是同。向前均他。本分事尚不取。豈況其餘事耶。</p>
<p>祖示四禁。</p>
<p style="margin-left:1em">示偈曰。莫行心處路。不掛本來衣。何須正恁麼。切忌未生時。</p>
<p style="margin-left:1em">安隱忍曰。洞上宗道合君臣。位分貴賤。由正偏而及兼。帶自奉向以至功功。如指與拳。舉一該五。混則知處。類之弗齊。妙無以加矣。但辭多典雅。理亦舂融。若鏡之照花。雖情理俱絕。而娟娟可愛。是故蓄情之士。對之情生。抱理之夫。觀之理著。此情滲漏之所以設也。夫情之所結。因見不忘。情見相私。語成窠臼。片瑕千累。眾病一源。故曹山立三墮以明尊貴。設四禁以辟邪途。捐不賞之功。絕未然之禍。渠無國土。何處逢渠。我本無瘡。勿傷之也。後世不曰洞曹。而曰曹洞。其在此乎。</p>
<p>辛巳二年。</p>
<p>壬午三年。</p>
<p>定上座參祖。</p>
<p style="margin-left:1em">定參。問如何是佛法大意。祖下禪牀擒住。定擬議。祖與一掌。定佇思。旁僧曰。定上座何不禮拜。定方作禮。忽大悟。後南遊。路逢巖頭雪峯欽山。舉祖赤肉團上無位真人面門出入話。巖頭不覺吐舌。雪峯曰。臨濟大似白拈賊。欽山曰。何不道赤肉團上非無位真人。定擒住曰。無位真人。與非無位真人。相去多少。速道速道。欽山被擒罔措。巖頭雪峯曰。這新戒不識好惡。觸忤上座。且望慈悲。定曰。若不是這兩個老漢。[祝/土]殺這尿牀鬼子。</p>
<p>存獎禪師住大名府興化。</p>
<p>禪師百丈支下杭州大慈寰中寂。</p>
<p style="margin-left:1em">中蒲坂盧氏子。頂骨圓聳。其聲如鐘。出家於并州童子寺。受心印於百丈。結茅於南嶽。一日南泉至。問。如何是庵中主。中曰。蒼天蒼天。泉曰。蒼天且置。如何是庵中主。中曰。會即便會。莫忉忉。泉拂袖而出。趙州問。般若以何為體。中曰。般若以何為體。趙州大笑而出。中明日見趙州掃地。問般若以何為體。趙州置箒拊掌大笑。中便歸方丈。住大慈示眾曰。山僧不解答話。只能識病。又曰。說得一丈。不如行取一尺。說得一尺。不如行取一寸。問道者眾。山素缺水。中擬飛錫。夜夢神人告之曰。勿它之。詰朝見二虎以爪跑地。泉自湧出。味甘如飴。有僧自岳至。乃曰。童子泉涸矣。移來在此。</p>
<p>祖至河府王常侍迎以師禮。</p>
<p style="margin-left:1em">祖拂衣南邁至河府。府主王常侍。與諸官請祖陞座。山僧今日事不獲<span class='corr'>已</span>。曲順人情。方登此座。若約祖宗門下。稱<span class='corr'>揚</span>大事。直是開口不得。無你措足處。山僧此日以常侍堅請。那隱綱宗。還有作家戰將。直下展陣開旗麼。對眾證據看。僧問。如何是佛法大意。祖便喝。僧禮拜。祖曰。這個師僧却堪持論。</p>
<p>癸未四年。</p>
<p>詔法師知玄為悟達國師總教門事。</p>
<p>甲申五年。</p>
<p>全奯禪師住鄂州巖頭。</p>
<p style="margin-left:1em">奯住巖頭示眾。但明取綱宗。本無實法。不見道無實無虗。若向事上覷即疾。若向意根下尋。卒摸索不著。又曰。此是向上人活計。只露目前些子。如同電拂。如擊石火。截斷兩頭。靈然自在。若道向上有法有事。真椀鳴聲。塗糊汝。繫罩汝。古人喚作繫驢橛。若將實法與人。土亦消不得。又曰。欲得易會。<span class='corr'>但</span>知於聲色前。不被萬境惑亂。自然露倮倮地。自然無事。送向聲色前蕩蕩地。恰似一團火燄相似。觸著便燒。更有甚麼事。不見道非是塵不侵。自是我無心。又曰。若是有筋骨底。不用多諸處行脚。也須帶眼始得。莫被人謾。不見道依法生解。猶落魔界。夫唱教。須一一從自己胸襟中吐得出來。與人為榜樣。又曰。是句亦剗。非句亦剗。自然轉轆轆地。露倮倮地。飽齁齁地。不解却。不解齩。不見道却物為上。逐物為下。又曰。纔有所重。便成窠臼。古人喚作貼體衣。病最難治。又曰。無依無欲。便是能仁。古人道置毒藥安乳中。乃至醍醐亦能殺人。這箇不是汝習學得底。莫錯認門頭戶口。賺汝臘月三十日。赤鬨鬨地無益。</p>
<p>禪師曹洞支下第四世泉州龜洋慧忠寂。</p>
<p style="margin-left:1em">忠住龜洋。遁世不出山。一日謂眾曰。眾生不能解脫者。情累爾。悟道易。明道難。問如何得明道去。忠曰。但脫情見。其道自明矣。夫明之為言信也。如禁蛇人信其呪力藥力。以蛇綰弄。揣懷袖中無難。未知呪藥等力者。怖駭棄去。但諦見自心。情見便破。今千疑萬慮。不得用者。是未見自心者也。忽索香焚罷。安坐而化。</p>
<p>乙酉六年。</p>
<p>大鑑下第五世鼎州德山見性大師宣鑒寂。</p>
<p style="margin-left:1em">鑒居德山。門庭高峻。十二月二日告眾曰。捫空追響。勞汝心神。夢覺覺非。竟有何事。言訖安坐而化。</p>
<p style="margin-left:1em">祥符蔭曰。德山出雪峯存。存出雲門偃。為雲門宗。又存出玄沙備。備出羅漢琛。琛出清涼益。為法眼宗。是為二宗之祖。同時與臨濟並稱。以棒唱提挈大綱。訶佛罵祖。真不忝大雄後勁云。</p>
<p>丙戌七年。</p>
<p>禪師義存開法雪峯。</p>
<p style="margin-left:1em">存阻雪鼇山。於巖頭奯言下大徹。嗣德山。咸通中登閩之象骨山雪峯。創立禪院。學徒奔萃。法席之盛。卓冠天下。四十餘年。眾恒一千五百。</p>
<p>禪師馬祖支下第三世徑山無上鑒宗寂。</p>
<p style="margin-left:1em">宗嗣鹽官安。住徑山為第二世。法席之盛。冠於江浙。三月五日。集眾說法。端坐而化。法嗣洪諲繼其席。</p>
<p>祖北至大名府嗣法小師存獎趨侍迎居興化東堂。</p>
<p style="margin-left:1em">先是祖因兵革。拂衣南邁。王常侍延以師禮。時蒲相蔣公禮請。祖將應之。獎聞趨省。至中條。太尉中令何公專使迎祖。獎翼行旋至府下。止觀音寺。江西禪院。問道者。簪裾繼踵。道俗連肩。未期年。獎迎居東堂。</p>
<p>丁亥八年。</p>
<p>首建臨濟宗第一世慧照祖示寂。</p>
<p style="margin-left:1em">祖無疾。四月十日示眾偈曰。沿流不止問如何。真照無邊說似他。離相離名人不稟。吹毛用了急須磨。復謂眾曰。吾滅後。不得滅却吾正法眼藏。三聖然出曰。爭敢滅却和尚正法眼藏。祖曰。<span class='corr'>已</span>後有人問你。向他道甚麼。然便喝。祖曰。誰知吾正法眼藏。向這瞎驢邊滅却。言訖端坐而逝。塔全身於府西北隅。曰澄靈。</p>
<p style="margin-left:1em">住鎮州保壽。嗣法小師延沼。臨濟祖塔記曰。師諱義玄。曹州南華人也。俗姓邢氏。幼而頴異。長以孝聞。及落髮受具。居於講肆。精究毗尼。博頥經論。俄而嘆曰。此濟世之醫方也。非教外別傳之旨。即更衣遊方。首參黃檗。次謁大愚。其機緣語句。載於行錄。既受黃檗印可。尋抵河北鎮州城東南隅。滹沱河側小院住持。其臨濟。因地得名。時普化先在彼徉狂混眾。聖凡莫測。師至即佐之。師正旺化。普化全身脫去。乃符仰山小釋迦之懸記也。適丁兵革。師棄去。太尉默君和於城中捨宅為寺。亦以臨濟為額。迎師居焉。後拂衣南邁至河府。府主王常侍延以師禮。住未幾。即來大名府興化寺。居於東堂。師無疾。忽一日攝衣據座。與三聖問答畢。寂然而逝。時咸通八年丁亥孟陬月十日也。門人以師全身建塔於大名府西北隅。勅諡慧照禪師。塔號澄靈。合掌稽首。記師大略。</p>
<p style="margin-left:1em">靈巖儲臨濟祖塔重建碑曰。少林氏之言曰。行解相應。超然名之曰祖。六傳至盧氏子。提挈一相一行三昧大其門。應西天般若多羅之記。生南嶽讓。讓生泐潭一。南嶽以一物不中之解。證有修無染之行。泐潭氏超然於即心即佛。非心非佛。渾焉周匝。廓爾懸殊。創大機大用。接百丈海。西來法式。至海廣大悉備。以己所得。得見過於師之黃檗運。東土宗旨。大段三變。臨濟氏挺出。集十代之大成。出古今之獨斷。博也。厚也。高也。明也。以言乎道。發靈山以來未發之妙。以言乎行。開東西歷世未開之門。廣大精微。詳嗣法保壽延沼記中。余小子弘儲。何能增益。澄靈寶塔。建自唐咸通丁亥。歷四百餘年。洪流衝裂。又三百年。三十三世孫超覺。念我祖道滿天下。而無以副脚下子孫執箒瞻依之篤切。走告江南北諸孫。共襄塔事。塔成銘屬弘儲。銘曰。更七百年還舊觀。斯文不泯終古傳。河流嶽立同永綿。</p>
<p style="margin-left:1em">靈巖儲臨濟祖塔源流序曰。源流之見。始於昭覺。昭覺臨濟十一世孫。手書臨濟正宗記。付佛日宗杲著見載藉。議者謂昭覺特出手定。抑上有因承。西天諸祖。說偈相傳。從一祖至二祖。至二十七祖般若多羅告香至王子菩提多羅曰。如來以正法眼付大迦葉。如是展轉。乃至於我。我今囑汝。聽吾偈曰。心地生諸種。因事復生理。果滿菩提圓。花開世界起。此西天源流之可據者也。達摩念東震旦國。佛記後五百歲。般若智燈。運光於彼。遂囑弟子不若密多羅。住天竺傳法。而躬至震旦。從震旦初祖。至黃梅五祖。告盧能曰。諸佛出世。為一大事故。隨機大小而引導之。遂有十地三乘頓漸等旨。以為教門。然以無上微妙秘密圓明真實正法眼藏。付於上首大迦葉尊者。展轉傳授二十八世。至達摩屆於此土。得可大師承襲。以至於今。以法寶。及所傳袈裟。用付於汝。善自保護。無令斷絕。聽吾偈曰。有情來下種。因地果還生。無情既無種。無性亦無生。盧跪受訖。問法則既受。衣付何人。祖曰。昔達摩初至。人未之信。故傳衣以明得法。今信心<span class='corr'>已</span>熟。衣乃爭端。止於汝身。不復傳也。此震旦源流之可據者也。臨濟承曹溪以來四世。傳至禹門為臨濟二十九世。唐宋佛法盛時。家喻戶曉。源流不待問。迨其衰也。至有明嘉隆。山水微茫。僅存一綫。禹門稟圓通法付四人。一曰天童圓悟。一曰報恩圓修。一曰雲門圓信。一曰淨明圓蓮。天童於天啟甲子付淨慈法藏。丁卯付大溈如學。次第付梁山海明。徑山通容。金粟通乘。寶華通忍。龍池通微。天童道忞。雪竇通雲。鶴林通門。善權通賢。天童通奇。報恩付竹林本豫。報恩通琇。南㵎通問。石霜通際。雲門付海岸居士黃端伯。弘儲為淨慈藏和尚子。茲因善權法孫斷指超覺。將興復臨濟祖塔。特上靈巖請文記臨濟源流。弘儲不文。祇據本支宗派。依次序述付石。河出崑崙。導積石。不遡其源。而循其流者。無以盡經天帶地之勢也。後世永鑑哉。</p>
<p style="margin-left:1em">三峯僧鑒青。臨濟祖師塔頌曰。靈山正法眼。付囑大龜氏。慶喜及商那。次第傳真訣。如是密相承。二十餘八葉。香至最小男。棄榮猶敝屣。親稟般若多。記名為達摩。應讖泛重溟。遠屆支那國。遊歷梁魏間。面壁棲嵩少。號曰婆羅門。訪求大乘器。直指佛即心。講徒且驚擾。置毒不能傷。慈心三昧力。可師鸞鳳姿。根勝無倫匹。五嶽峭頭顱。千頃涵胸臆。妙辨類懸河。異花隨塵落。每一談論時。宿師盡辟易。終疑缺齒胡。別有安心要。變服毀形軀。立雪彌勤懇。一言了此心。三拜得其髓。啟廸甘露門。分燈照無盡。從茲五六傳。衣法雙流衍。信心久成熟。衣止遂不傳。大法遍塵沙。得道如林藪。二桂久傳陰。一粒重銜粟。金雞聲轉高。馬駒足何闊。踏殺天下人。莫能行籌數。一子坐大雄。迎喝聾雙耳。苟非麤行僧。大機誰辨的。吾祖法中王。應用同垂跡。氏族及鄉閭。具如傳所述。三學備研幾。三業還純粹。三年不飛鳴。三度遭鞭䇿。大法若雲披。大用如雷迅。大宗續大雄。大志恢大業。大樹廕人天。大龍霈雲雨。熱惱頓清涼。枯槁咸霑溉。三句非縱橫。三真非並別。三要絕雕鐫。三玄善闢闔。三世同一儀。三乘同一航。法說種種殊。皆為從上式。字字解脫幢。句句光明藏。如世大慈航。能渡諸漂溺。如世大寶聚。能濟諸貧窮。如世大樓櫓。能却諸冤敵。如世大城塹能拒諸魔軍。是故七百年。燈燄彌增熾。令行吳越區。一人大威力。誰云塔有壞。壞者非其真。離相與離名。全密還全主。然於不壞相。而復示摧頹。蔓草與寒烟。遍覆黃金國。如師所建立。縱奪各隨時。勿以人境乖。而昧全體用。譬如鏡中像。妍醜各不同。隨遇輒了然。初非鏡分別。譬如摩尼光。青黃隨色轉。色相本非珠。珠亦不外是。譬如春與花。不可岐為二。花落知春歸。春實無來往。譬如石中火。擊之乃成燄。破石覓踪由。畢竟無形段。譬如清淨月。散影諸江湖。水月不相知。印見宛然在。譬如水結氷。日照還成水。融結狀雖差。濕性終無改。斷公知此義。堅固最初心。裒金等聚沙。復覩巍巍相。千秋表真仗。萬世成具瞻。却燒無能侵。嵐風莫能撼。是知取相者。終不達無生。棄相亦復然。五十笑百步。欲超權學見。成毀二俱空。空見併銷亡。寶幢赫然湧。無雜無動搖。非常非斷滅。斯為無縫樣。五眼莫能窺。星月掛闌干。烟霞生戶牖。一切諸天人。敬心常守護。我今說是頌。處處見祖師。惟有逸格人。乃能深諦信。或於筆尖上。散作翰墨香。或於紙素中。透出文字障。或於清淨境。解脫無纖塵。或於差別緣。顯見無窮義。或於熱喝內。威猛如象王。或於痛棒頭。翻擲同師子。或主賓言論。或照用施呈。或全或抑揚。或偏或喜怒。何處非全身。何物非生面。苟能如是見。今古常見前。變化絕端倪。眉目日相拄。不離跬步間。展禮真儀訖。</p>
<p style="margin-left:1em">堯封潛臨濟慧照祖塔重建碑後記曰。往讀桐江釣叟姚桐壽樂郊私語。載與括蒼劉氏遇於海鹽之橫山。劉氏謂南龍一支。從峨嵋並江而東。竟不知其結局。頃從通州泛海至此。乃知海鹽諸山。是南龍盡處。天目雖為浙右鎮山。然勢猶未止。蜿蜒而來。右束黟浙。左帶苕霅。直至長墻秦駐之間而止。於是以平松諸山為龍。左抱以長江淮泗之水。以慶紹諸山為虎。右繞以浙江曹峨之水。諸水率皆朝拱於此。而後乘潮東出。前復以朝鮮日本為案。此南龍一最大地也。非周孔其人。不足以當之。然而無有乎爾。吾恐山川亦不忍自為寂寂若此也。按樂郊私語序時。則至正癸卯。又歷三百年。辛丑老師補住金粟。南潛隨侍。覽山川形勢之大致。徵桐江釣叟之舊聞。我天童老和尚㧞九地之雷於此。我三峯老和尚發天衢之軔於此。所謂非周孔其人。不足當之者。隔三百年。驗如玉符。而臨濟之道。至是炳然。若赫日之中天矣。古記稱震旦國三大幹龍。皆始於崑崙。北條出河海以入於海。為冀燕之分。中條出河南。自秦隴三輔入豐沛汾晉派伊洛。東而淮泗。以入於海。為雍豫青徐之分。南條出江南。自<span class='corr'>陝</span>右分出西鄙。廻巴蜀。踰荊衡。入黔中。東而匡阜。南極嶺海。東北渡閩粵。跨三吳。自浙右以入於海。為梁荊揚之分。夫冀州。天地之一樞要也。儒者亦言冀州好風水。古帝王之所都。滹沱河在真定府城南。自雁門來經靈壽等縣。至直沽入於海。我臨濟祖之所縱轡而馳也。而大名為禹貢冀兖二州之域。魏州興化則澄靈之塔在焉。故讀保壽沼所作臨濟慧照禪師塔記。及英華所載公乘億魏州獎公塔碑。而益歎山川形勢。源流順逆之故。往往與道法相關攝。葢山水之大機在逆。猶古兵法以正合。以奇勝。其用以逆。而千古禪宗綱領。亦未有不以順為體。以逆為用者也。故從曹溪發源。天南北而為南嶽。一逆也。又北而為臨濟。一逆也。臨濟<span class='corr'>已</span>上。自順而逆。夫三吳又天地之一樞要也。臨濟南而為揚岐雲葢。有會祖塔焉。又南而為虎邱。虎邱有隆祖塔焉。臨濟以下。自逆而順。而及天童三峯。至於老師。臨濟之道。大行吳越。使小釋迦沒而不食其言。順而逆。逆而復順。冀州為北樞。吳越為南樞。而山川大勢。與道法相終始者。亦可以考而見矣。</p>
<p>庵主道膺為洞山室中領袖。</p>
<p style="margin-left:1em">膺先遊方至翠微問道。會有僧自豫章來。盛稱洞山法席。遂造洞山。祖問汝名甚麼。曰道膺。祖曰。向上更道。曰向上即不名道膺。後結庵三峯。天人送供。祖問子近日何不赴齋。曰每日自有天神送食。祖曰。我將謂汝是個人。猶作這個見解在。汝晚間來。膺晚至。祖召膺庵主。膺應諾。祖曰。不思善。不思惡。是甚麼。膺回庵寂然宴坐。天神尋覓不見。三日乃絕。祖一日問。作甚麼。曰合醬。祖曰。用多少鹽。曰旋入。祖曰。作何滋味。曰得。祖大問。大闡提人。作五逆罪。孝養何在。曰始成孝養。自爾祖許為室中領袖。</p>
<p>寂祖開法曹山。</p>
<p style="margin-left:1em">寂辭洞山。遂造曹溪禮塔。還止臨川。有佳山水。因定居焉。以志慕六祖。乃名山為曹。</p>
</div>
<p class='juan'>宗統編年卷之十五</p></div>
</div><!-- end of div[@id='body'] -->
</body></html>