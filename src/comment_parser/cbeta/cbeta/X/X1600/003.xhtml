<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗統編年</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />宗統編年卷之三</p><p class="byline">震澤祥符寺沙門釋　紀蔭　編纂</p><p class="byline">參學門人　<span class='note-inline'>(秉岳秉崈秉岱秉文)</span>等　同校錄</p><p class="byline">常州天甯寺沙門釋　清如　重校</p>
<div class='div-other'><a id='mulu15' />
<p class='h1'>祖紀</p><p style="margin-left:1em">祖具二義。曰本。曰述。本其道而述之也。達摩氏曰。亦不覩惡而生嫌。亦不覩善而勤措。亦不捨智而近愚。亦不拋迷而就悟。達大道兮過量。通佛心兮出度。不與凡聖同躔。超然名之曰祖。</p>

<div class='div-other'><a id='mulu16' />
<p class='h2'>西天祖師</p><p style="margin-left:2em"><span class='note-inline'>(西天竺國也。諸祖乘願利生。傳持宗統。託跡西竺。至二十八傳。般若智光。運照東土。大乘荷法者。方乃應運迭興)</span>。</p>
<p style="margin-left:1em">安隱忍曰。西天諸祖。生而神悟。皆法身大士。應世繼統。當時被其化者。動至千萬。而於授受之際。卒皆一人。可見正法眼藏之不易透。而佛祖心印之不易合也。觀夫臨機勘辨。以道合道之言。若谷響空音。不留朕迹。即甘蠅之射。不能喻其準。石火之光。不能喻其捷。裴將軍之舞劍。不能喻其盤礴變化。非大死却活。功照俱絕。其孰至此哉。後之人以心性道理依通之迹。用相彷彿。獅乳驢乳。固同一色。要在具眼英傑辨之。</p>

<div class='div-other'><a id='mulu17' />
<p class='h3'>第一世祖</p><p style="margin-left:2em">摩訶迦葉尊者。摩竭陀國人。姓婆羅門。父號飲澤。母號香至。梵語迦葉。此云飲光。葢以身光得名。摩訶云大。以別於三迦葉也。清淨自居。修杜多行。禮佛於竹林精舍。佛於眾中。稱歎行業第一。後因拈花因緣付法。如佛紀所載。</p>
<p>穆王癸酉五十四年。</p>
<p>第一世祖摩訶迦葉尊者嗣宗統<span class='note-inline'>(四十四年)</span>。</p>
<p style="margin-left:1em">祥符蔭曰。佛以大道住持。開宗垂統。祖師受勅。傳心說法。使正宗不墜。智眼常明。法王世系。毋容竊忝。故首書之。凡後正傳宗統者皆然。</p>
<p>甲戌五十五年。</p>
<p>祖結集佛大藏。</p>
<p style="margin-left:1em">祖告諸比丘曰。佛<span class='corr'>已</span>茶毗。金剛舍利。非吾等事。宜當結集法眼。毋令斷絕。乃勅眾曰。如來弟子。且莫涅槃。得神通者。宜赴結集。於是得神通者。悉赴耆闍崛山。畢鉢羅窟。時阿難為漏未盡。不得入會。後證阿羅漢果乃入。祖告眾曰。此阿難比丘。有大智慧。所聞佛法。如水傳器。無有遺餘。可請彼集修多羅藏。<span class='note-inline'>(修多羅。華言契經。即法也)</span>優波離持律第一。為眾紀綱。令與五百羅漢。結集毗奈耶藏。<span class='note-inline'>(毗奈耶。華言善治。即律也)</span>祖共諸大阿羅漢等。結集阿毗曇藏<span class='note-inline'>(阿毗曇。華言無比法。即論也)</span>。</p>
<p style="margin-left:2em">共王<span class='note-inline'>(名繄扈穆王子在位十二年按諡法既過能改曰共)</span>。</p>
<p>共王乙亥元年。</p>
<p>祖住世傳法　發明<span class='note-inline'>(竺乾遠隔。事蹟難稽。首尼通以住世傳法槩之)</span>。</p>
<p>丙子二年。</p>
<p>丁丑三年。</p>
<p>戊寅四年。</p>
<p>己卯五年。</p>
<p>庚辰六年。</p>
<p>辛巳七年。</p>
<p>壬午八年。</p>
<p>癸未九年。</p>
<p>甲申十年。</p>
<p>乙酉十一年。</p>
<p>共王丙戌十二年。</p>
<p style="margin-left:2em">懿王<span class='note-inline'>(名囏共王子在位二十五年按諡法溫柔賢善曰懿)</span>。</p>
<p>懿王丁亥元年。</p>
<p>戊子二年。</p>
<p>己丑三年。</p>
<p>庚寅四年。</p>
<p>辛卯五年。</p>
<p>壬辰六年。</p>
<p>癸巳七年。</p>
<p>甲午八年。</p>
<p>乙未九年。</p>
<p>丙申十年。</p>
<p>丁酉十一年。</p>
<p>戊戌十二年。</p>
<p>己亥十三年。</p>
<p>庚子十四年。</p>
<p>辛丑十五年。</p>
<p>壬寅十六年。</p>
<p>癸卯十七年。</p>
<p>甲辰十八年。</p>
<p>乙巳十九年。</p>
<p>丙午二十年。</p>
<p>丁未二十一年。</p>
<p>戊申二十二年。</p>
<p>己酉二十三年。</p>
<p>庚戌二十四年。</p>
<p>懿王辛亥二十五年。</p>
<p style="margin-left:2em">孝王<span class='note-inline'>(名辟方懿王弟在位十五年按諡法慈惠愛親曰孝)</span>。</p>
<p>孝王壬子元年。</p>
<p>癸丑二年。</p>
<p>甲寅三年。</p>
<p>乙卯四年。</p>
<p>丙辰五年。</p>
<p>祖住世傳法。</p>
<p>祖付囑阿難傳持正法。</p>
<p style="margin-left:1em">阿難一日問祖曰。佛傳金縷袈裟外。別傳個甚麼。祖召阿難。阿難應諾。祖曰。倒却門前剎竿著。乃告阿難曰。今將正法。付囑於汝。汝善守護。聽吾偈曰。法法本來法。無法無非法。何於一法中。有法有不法。阿難作禮奉命。</p>
<p>祖入定雞足山以待彌勒。</p>
<p style="margin-left:1em">祖念既傳法<span class='corr'>已</span>。當遵佛勅。念佛舍利諸塔。皆在諸天。乃凌虗徧禮<span class='corr'>已</span>。復以夙約。辭阿闍世王。遂入雞足山。自念我今持僧伽黎。經五十七俱胝。六十百千歲。至彌勒出世。終不致壞。乃以禪定持身。語山神曰。若阿闍世王。及阿難來。山當為開。開<span class='corr'>已</span>復合。</p>
<p style="margin-left:1em">祥符蔭曰。初祖紹統。住世四十四年。當世尊大法廣化之後。機緣純熟。護持密嚴無迹可見。且竺乾隔別。無從廣稽。如來一代大教。首宣結集。誠不忝佛勅。紹隆慧命者矣。乃以禪定持身俟見慈氏。非真如來使。擔荷大法者。疇克能之。</p>
</div>
<div class='div-other'><a id='mulu18' />
<p class='h3'>第二世祖</p><p style="margin-left:2em">阿難尊者。王舍城人。姓剎利帝。父斛飯王。實如來從弟也。多聞無礙。世尊以為總持第一。</p>
<p>丁巳六年。</p>
<p>第二世祖阿難尊者嗣宗統<span class='note-inline'>(三十七年)</span>。</p>
<p>戊午七年。</p>
<p>祖住世傳法。</p>
<p>己未八年。</p>
<p>庚申九年。</p>
<p>辛酉十年。</p>
<p>壬戌十一年。</p>
<p>癸亥十二年。</p>
<p>甲子十三年。</p>
<p>乙丑十四年。</p>
<p>孝王丙寅十五年。</p>
<p style="margin-left:2em">彝王<span class='note-inline'>(名燮孝王子在位十六年按諡法安心好靜曰彝)</span>。</p>
<p>彝王丁卯元年。</p>
<p>戊辰二年。</p>
<p>己巳三年。</p>
<p>庚午四年。</p>
<p>辛未五年。</p>
<p>壬申六年。</p>
<p>癸酉七年。</p>
<p>甲戌八年。</p>
<p>乙亥九年。</p>
<p>丙子十年。</p>
<p>丁丑十一年。</p>
<p>戊寅十二年。</p>
<p>己卯十三年。</p>
<p>庚辰十四年。</p>
<p>辛巳十五年。</p>
<p>彝王壬午十六年。</p>
<p style="margin-left:2em">厲王<span class='note-inline'>(名胡彝王子在位十七年并共和三十四年按諡法殺戮無辜曰厲)</span>。</p>
<p>厲王癸未元年。</p>
<p>甲申二年。</p>
<p>乙酉三年。</p>
<p>丙戌四年。</p>
<p>丁亥五年。</p>
<p>戊子六年。</p>
<p>己丑七年。</p>
<p>庚寅八年。</p>
<p>辛卯九年。</p>
<p>壬辰十年。</p>
<p>癸巳十一年<span class='note-inline'>(景德傳燈錄作十二年誤)</span>。</p>
<p>祖住世傳法。</p>
<p>祖付囑商那和修正法　示涅槃。</p>
<p style="margin-left:1em">祖將入涅槃。於恒河中流。跏趺而坐。阿闍世王。毗舍離王。皆在河側。說偈勸請。莫般涅槃。祖答偈曰。二王善嚴住。勿為苦悲戀。涅槃當我靜。而無諸有故。復念我若向一國。則諸國或爭。應以平等度諸有情。遂於恒河中流。將入寂滅。是時山河大地。六種震動。雪山有五百仙人。覩茲瑞應。飛空而至。禮祖足而白言。我當於長者而證佛法。願垂大慈。度脫我等。祖默然受請。即變殑伽河。悉為金地。為其仙眾。說諸大法。復念先所度脫弟子。應當來集。須臾五百羅漢。從空而下。為諸仙人。出家受具。其仙眾中。有二羅漢。一名商那和修。二名末田底迦。祖知是法器。而告之曰。如來以正法眼付迦葉。迦葉入定而付於我。我今將滅。復付於汝。汝受吾教。當聽偈言。本來付有法。付了言無法。各各須自悟。悟了無無法。說偈<span class='corr'>已</span>。復以正法眼囑累商那和修。而命末田底迦。於罽賓國敷演大法。言已。踴身虗空。見十八變。入風輪奮迅三昧。而分身四分。一分惠忉利天。一分惠娑竭羅龍宮。一分惠阿闍世王。一分惠毗舍離王。各造寶塔。而供養之。</p>
<p style="margin-left:1em">祥符蔭曰。祖侍佛傳法。結集大藏。厥功懋矣。紹統之後。傳法利生。化行平等。要之去佛未久。正法凝然。羣機未渙。水老鶴之言。特一時愚癡之偶然者耳。未可以參祖化也。故削而不書。</p>
</div>
<div class='div-other'><a id='mulu19' />
<p class='h3'>第三世祖</p><p style="margin-left:2em">商那和修尊者。亦名舍那婆斯。姓毗舍多。父林勝。母憍奢耶。摩突羅國人也。有胎六年而生。梵云商諾迦。此云自然服。乃西域九枝秀草名。出則聖人降生。尊者生而此草出。昔如來行化至摩突羅國。見一青林。枝葉茂盛。語阿難曰。此林地名優留茶。吾滅後一百年。有比邱名商那和修。於此轉妙法輪。後百歲果誕和修。出家證道。受慶喜尊者法眼。至此林。遂降二火龍。龍受三歸。遂施其地。以建梵宮。</p>
<p>厲王甲午十二年。</p>
<p>第三世祖商那和修尊者嗣宗統<span class='note-inline'>(六十二年)</span>。</p>
<p>乙未十三年。</p>
<p>祖住世傳法。</p>
<p>丙申十四年。</p>
<p>丁酉十五年。</p>
<p>戊戌十六年。</p>
<p>己亥十七年<span class='note-inline'>(是年民以王虐畔襲王王出奔二相周召相與協和共輔太子故稱共和)</span>。</p>
<p>共和庚子元年。</p>
<p>辛丑二年。</p>
<p>壬寅三年。</p>
<p>癸卯四年。</p>
<p>甲辰五年。</p>
<p>乙巳六年。</p>
<p>丙午七年。</p>
<p>丁未八年。</p>
<p>戊申九年。</p>
<p>己酉十年。</p>
<p>庚戌十一年。</p>
<p>辛亥十二年。</p>
<p style="margin-left:2em;text-indent:-1em">佛入滅一百年<span class='note-inline'>(自此百年之後。源同派別。分為上座。大眾。二部。三百年後復分為九部十一部。絲麻相紊。水乳相溶。各執一端。具體而微矣)</span>。</p>
<p>壬子十三年。</p>
<p>癸丑十四年。</p>
<p style="margin-left:1em;text-indent:-1em">祖住世傳法　阿育王造塔供佛舍利　發明<span class='note-inline'>(造塔建剎不書。此供養莊嚴之始。故書之)</span>。</p>
<p style="margin-left:1em">佛昔與諸比邱行乞。有一童子。心念世尊相好。手捧細沙。著佛鉢內。歡喜合掌。而發願言。以惠施善根。令得一天下一繖葢王。即於此處生。得供養諸佛。爾時佛授記曰。佛滅度百年之後。此童子於巴連弗邑。統領一天下轉輪王。姓孔雀。名阿育。正法治化。又復廣布我舍利。當造八萬四千塔。後童子生於巴連弗邑。日月護王宮。為太子。父王崩。鐵輪飛降。王閻浮提。後因比邱化導。遂發宿世善根。乃至王舍城。取阿闍世王佛塔中舍利。作八萬四千金銀瑠璃玻瓈篋。盛佛舍利。又作八萬四千寶瓶。以盛此篋。役使諸鬼神。勅令於閻浮提。城邑聚落。滿一億家。立一寶塔<span class='note-inline'>(震旦凡十九處洛陽長千鄮山臨淄成都五處最顯著)</span>。</p>
<p>甲寅十五年。</p>
<p>乙卯十六年。</p>
<p>丙辰十七年。</p>
<p>丁巳十八年。</p>
<p>戊午十九年。</p>
<p>己未二十年。</p>
<p>庚申二十一年。</p>
<p>辛酉二十二年。</p>
<p>壬戌二十三年。</p>
<p>癸亥二十四年。</p>
<p>甲子二十五年。</p>
<p>乙丑二十六年。</p>
<p>丙寅二十七年。</p>
<p>丁卯二十八年。</p>
<p>戊辰二十九年。</p>
<p><span class='corr'>己</span>巳三十年。</p>
<p>庚午三十一年。</p>
<p>辛未三十二年。</p>
<p>壬申三十三年。</p>
<p>癸酉三十四年。</p>
<p>共和甲戌三十五年<span class='note-inline'>(是年為宣王元年)</span>。</p>
<p style="margin-left:2em">宣王<span class='note-inline'>(<span class='corr'>名</span>靜厲王子在位四十六年按諡法聖善周聞曰宣)</span>。</p>
<p>宣王乙亥二年。</p>
<p>丙子三年。</p>
<p>丁丑四年。</p>
<p>戊寅五年。</p>
<p>己卯六年。</p>
<p>庚辰七年。</p>
<p>辛巳八年。</p>
<p>壬午九年。</p>
<p>癸未十年。</p>
<p>甲申十一年。</p>
<p>乙酉十二年。</p>
<p>丙戌十三年。</p>
<p>丁亥十四年。</p>
<p>戊子十五年。</p>
<p>己丑十六年。</p>
<p>庚寅十七年。</p>
<p>辛卯十八年。</p>
<p>壬辰十九年。</p>
<p>癸巳二十年。</p>
<p>甲午二十一年。</p>
<p>乙未二十二年<span class='note-inline'>(景德傳燈錄作二十三年者誤)</span>。</p>
<p style="margin-left:1em;text-indent:-1em">祖付囑優波毱多正法　入三昧見十八變化火自焚。</p>
<p style="margin-left:1em">祖化緣既久。思付法者。尋於叱利國。得優波毱多。以為給侍。因問毱多曰。汝年幾耶。答曰。我年十七。祖曰。汝身十七性十七耶。答曰。師髮<span class='corr'>已</span>白。為髮白耶。心白耶。祖曰。我但髮白。非心白。毱多曰。我身十七。非性十七。祖知是法器。後三載。遂為落髮受具。而以法眼付囑之。付法偈曰。非法亦非心。無心亦無法。說是心法時。是法非心法。付法<span class='corr'>已</span>。即隱於罽賓國南象白山中。後於三昧中。見毱多徒眾多懈慢。乃往彼正之。毱多見師至。頂禮次。祖以右手上指。即有香乳。自空而注。問毱多曰。汝識之乎。毱多不測。遂入三昧觀察。亦不能測。乃請曰。是果何三昧耶。祖曰。是謂龍奮迅三昧。如是五百三昧。汝皆未知之。復曰。如來三昧。辟支不識。辟支三昧。阿羅漢不識。吾師阿難三昧。而我不識。今我三昧。汝豈識乎。是三昧者。心不生滅。住大慈力。遞相恭敬。其至此者。乃可識之。於是毱多弟子。皆伏而悔謝。祖復為說偈曰。通達非彼此。至聖無長短。汝除輕慢意。疾得阿羅漢。五百比邱聞偈已。依教奉行。皆獲無漏。祖乃見十八變火光三昧。用焚其身。毱多收舍利。建塔於梵迦羅山。</p>
<p style="margin-left:1em">祥符蔭曰。香乳空注。疾除輕慢。心不生滅。住大慈力。迭相恭敬。乃可識之。後世傳法利生者。可深長思矣。</p>
</div>
<div class='div-other'><a id='mulu20' />
<p class='h3'>第四世祖</p><p style="margin-left:2em">優波毱多尊者。亦名優波崛多。又名鄔波毱多。叱利國人也。姓首陀。父善意。十七出家。二十證果。紹祖行化。時號無相好佛。前此傳法者。皆具禪法律三藏。自後律教別行。橫分五部。傳法者唯整律之大綱而<span class='corr'>已</span>。</p>
<p>宣王丙申二十三年。</p>
<p>第四世祖優波毱多尊者嗣宗統<span class='note-inline'>(六十五年)</span>。</p>
<p>丁酉二十四年。</p>
<p>祖住世傳法。</p>
<p>戊戌二十五年。</p>
<p><span class='corr'>己</span>亥二十六年。</p>
<p>庚子二十七年。</p>
<p>祖應阿育王請　發明<span class='note-inline'>(受請不書。此祖師應供之始。故書之)</span>。</p>
<p style="margin-left:1em">阿育王建寶塔<span class='corr'>已</span>。經四十年。白耶舍上座言。可有比邱。為佛受記。當作佛事否。我當往詣彼所。供養恭敬。上座答曰。佛涅槃時。告阿難言。我般涅槃百歲之後。有長者子。名優波毱多。當出家學道。號無相好佛。王問今<span class='corr'>已</span>出世否答曰。<span class='corr'>已</span>證果傳。法。今住優留蔓茶山中。王勅羣臣。嚴駕欲往。祖遙知之。思惟若彼王來。將無量眾。驚擾山谷。殺害微蟲。誠為不便。即將一萬八千阿羅漢眾。徑至巴連弗邑。阿育王見祖自來。大喜踴躍。設種種供養。作諸佛事<span class='note-inline'>(如傳所載)</span>。</p>
<p>辛丑二十八年。</p>
<p>壬寅二十九年。</p>
<p>癸卯三十年。</p>
<p>甲辰三十一年。</p>
<p>乙巳三十二年。</p>
<p>祖入定降魔。</p>
<p style="margin-left:1em">祖行化至拏突羅國。得度者甚眾。由是魔宮震動。波旬愁怖。遂竭其魔力。以害正法。尊者即入三昧。觀其所由。波旬復伺便。持瓔珞縻祖頸。祖出定。取人狗蛇三尸。化為華鬘。䎡言諭波旬曰。吾此華鬘。酬汝瓔珞。波旬大喜。引頸受之。即復三尸。蟲蛆臭壞。盡其神通。莫能去之。乃升六欲天。告諸天主。又詣梵王。求其解免。彼各告言。十力弟子。所作神變。我輩凡陋。何能去之。波旬曰。然則奈何。梵王曰。汝可歸心尊者。即能除斷。復示偈曰。若因地倒。還因地起。離地求起。終無其理。波旬聞<span class='corr'>已</span>。即下天宮。至祖所。禮足哀懺。祖曰。汝自今而往。於佛法更不相嬈乎。波旬曰。誓向佛道。祖曰。汝可自唱皈依三寶。波旬合掌三唱。而三尸悉除。踴躍作禮而去。</p>
<p>丙午三十三年。</p>
<p>丁未三十四年。</p>
<p>戊申三十五年。</p>
<p><span class='corr'>己</span>酉三十六年。</p>
<p>庚戌三十七年。</p>
<p>辛亥三十八年。</p>
<p>壬子三十九年。</p>
<p>癸丑四十年。</p>
<p>甲寅四十一年。</p>
<p>乙卯四十二年。</p>
<p>丙辰四十三年。</p>
<p>丁巳四十四年。</p>
<p>戊午四十五年。</p>
<p>宣王<span class='corr'>己</span>未四十六年。</p>
<p style="margin-left:2em">幽王<span class='note-inline'>(名宮涅在位十一年按諡法動靜亂常曰幽)</span>。</p>
<p>幽王庚申元年。</p>
<p>辛酉二年。</p>
<p>壬戌三年。</p>
<p>癸亥四年。</p>
<p>甲子五年。</p>
<p>乙丑六年。</p>
<p>丙寅七年。</p>
<p>丁卯八年。</p>
<p>戊辰九年。</p>
<p><span class='corr'>己</span>巳十年。</p>
<p>幽王庚午十一年。</p>
<p style="margin-left:2em">平王<span class='note-inline'>(名宜臼在位五十一年按諡法執事有制曰平)</span>。</p>
<p>平王辛未元年。</p>
<p>壬申二年<span class='note-inline'>(諸侯寖盛政出方伯)</span>。</p>
<p>癸酉三年。</p>
<p>甲戌四年。</p>
<p>乙亥五年。</p>
<p>丙子六年。</p>
<p>丁丑七年。</p>
<p>戊寅八年。</p>
<p><span class='corr'>己</span>卯九年。</p>
<p>庚辰十年。</p>
<p>辛巳十一年。</p>
<p>壬午十二年。</p>
<p>癸未十三年。</p>
<p>甲申十四年。</p>
<p>乙酉十五年。</p>
<p>丙戌十六年。</p>
<p>丁亥十七年。</p>
<p>戊子十八年。</p>
<p><span class='corr'>己</span>丑十九年。</p>
<p>庚寅二十年。</p>
<p>辛卯二十一年。</p>
<p style="margin-left:1em">佛滅後二百年。</p>
<p>壬辰二十二年。</p>
<p>癸巳二十三年。</p>
<p>甲午二十四年。</p>
<p>乙未二十五年。</p>
<p>丙申二十六年。</p>
<p>丁酉二十七年。</p>
<p>戊戌二十八年。</p>
<p><span class='corr'>己</span>亥二十九年。</p>
<p>庚子三十年<span class='note-inline'>(景德傳燈錄作三十一年者誤)</span>。</p>
<p>祖住世傳法。</p>
<p>祖付囑提多迦正法眼藏。</p>
<p style="margin-left:1em">祖在世化導。證果最多。每度一人。以一籌置於石室。其室縱十八肘。廣十二肘。充滿其間。最後有一長者子。名曰香眾。來禮祖求出家。祖問曰。汝身出家。心出家。答曰。我求出家。非為身心。祖曰。不為身心。復誰出家。答曰。夫出家者。無我我故。無我我故。即心不生滅。心不生滅。即是常道。諸佛亦常。心無形相。其體亦然。祖曰。汝當大悟。心自通達。宜依佛法僧。紹隆聖種。即為剃度。授具足戒。仍告之曰。汝父夢金日而生。汝可名提多迦。如來以大法眼藏。次第傳授。以至於我。今以付汝。聽吾偈言。心自本來心。本心非有法。有法有本心。非心非本法。</p>
<p>祖示涅槃。</p>
<p style="margin-left:1em">付法<span class='corr'>已</span>。祖乃踴身虗空。見十八變。却復本座。跏趺而逝。提多迦以石室內籌茶毗之。收舍利建塔供養。</p>
<p style="margin-left:1em">祥符蔭曰。宗門凡聖等忘。不尚通力。然祖滅皆示神變者。定慧力深。自然成見。非有心強為也。</p>
</div>
<div class='div-other'><a id='mulu21' />
<p class='h3'>第五世祖</p><p style="margin-left:2em">提多迦尊者。摩伽陀國人也。初名香眾。父夢金日自屋而出。照耀天地。前有大山。諸寶嚴飾。山頂泉湧。滂沱四流。後遇毱多尊者。為解之曰。寶山者。吾身也。泉湧者。法無盡也。日從屋出者。汝今人道之相也。照耀天地者。汝智慧超越也。因為更今名。梵云提多迦。此云通真量。尊者聞<span class='corr'>已</span>。踴躍述偈云。巍巍七寶山。常出智慧泉。回為真法味。能度諸有緣。毱多尊者。亦說偈曰。我法傳於汝。當見大智慧。金日從屋出。照耀於天地。祖禮謝。</p>
<p>平王辛丑三十一年。</p>
<p>第五世祖提多迦尊者嗣宗統<span class='note-inline'>(四十九年)</span>。</p>
<p>壬寅三十二年。</p>
<p>祖住世傳法。</p>
<p>癸卯三十三年。</p>
<p>甲辰三十四年。</p>
<p>乙巳三十五年。</p>
<p>丙午三十六年。</p>
<p>丁未三十七年。</p>
<p>戊申三十八年。</p>
<p><span class='corr'>己</span>酉三十九年。</p>
<p>庚戌四十年。</p>
<p>辛亥四十一年。</p>
<p>壬子四十二年。</p>
<p>癸丑四十三年。</p>
<p>甲寅四十四年。</p>
<p>乙卯四十五年。</p>
<p>丙辰四十六年。</p>
<p>丁巳四十七年。</p>
<p>戊午四十八年。</p>
<p><span class='corr'>己</span>未四十九年<span class='note-inline'>(魯隱公元年)</span>孔子春秋編年始此。</p>
<p>庚申五十年。</p>
<p>辛酉五十一年。</p>
<p style="margin-left:2em">桓王<span class='note-inline'>(諱林平王孫在位二十三年按諡法克敬勤民曰桓)</span>。</p>
<p>桓王壬戌元年。</p>
<p>癸亥二年。</p>
<p>甲子三年。</p>
<p>乙丑四年。</p>
<p>丙寅五年。</p>
<p>丁卯六年。</p>
<p>戊辰七年。</p>
<p><span class='corr'>己</span>巳八年。</p>
<p>庚午九年。</p>
<p>辛未十年。</p>
<p>壬申十一年。</p>
<p>癸酉十二年。</p>
<p>甲戌十三年。</p>
<p>乙亥十四年。</p>
<p>丙子十五年。</p>
<p>丁丑十六年。</p>
<p>戊寅十七年。</p>
<p><span class='corr'>己</span>卯十八年。</p>
<p>庚辰十九年。</p>
<p>辛巳二十年。</p>
<p>壬午二十一年。</p>
<p>癸未二十二年。</p>
<p>甲申二十三年。</p>
<p style="margin-left:2em">莊王<span class='note-inline'>(桓王子諱佗在位十五年按諡法武而不遂曰莊)</span>。</p>
<p>莊王乙酉元年。</p>
<p>丙戌二年。</p>
<p>丁亥三年。</p>
<p>戊子四年。</p>
<p><span class='corr'>己</span>丑五年<span class='note-inline'>(景德傳燈錄作七年者誤)</span>。</p>
<p>祖住世傳法。</p>
<p>祖度仙人彌遮迦付正法眼。</p>
<p style="margin-left:1em">祖至中印度。彼國有八千大仙。彌遮迦為首。聞祖至。率眾瞻禮。謂祖曰。昔與師同生梵天。我遇阿私陀仙。授我仙法。師逢十力弟子。修習禪那。自此報分殊途。<span class='corr'>已</span>經六劫。祖曰。支離累劫。誠哉不虗。今可捨邪歸正。以入佛乘。彌遮迦曰。昔阿私陀仙授我記云。汝到後六劫。當遇同學。獲無漏果。今也相遇。非夙緣耶。願師慈悲。令我解脫。祖即度出家。命諸聖授戒。其餘仙眾。始生我慢。祖示大神通。於是俱發菩提心。一時出家。祖乃告彌遮迦曰。昔如來以正法眼藏。密付迦葉。展轉相授。而至於我。我今付汝。當護念之。乃說偈曰。通達本法心。無法無非法。悟了同未悟。無心亦無法。</p>
<p>祖示涅槃。</p>
<p style="margin-left:1em">說偈<span class='corr'>已</span>。踴身虗空。作十八變。火光三昧。自焚其軀。彌遮迦與八千比邱。同收舍利。於班茶山中。起塔供養。</p>
<p style="margin-left:1em">祥符蔭曰。世人不知仙佛之分。往往煉形養氣。貪戀仙術。冀圖長生。不達大道。枉用工夫。棄金擔草。誠為可惜。譬如遠客思歸。於路多涉邱園。祇增旅夢廻環。家鄉迢遞耳。復有躭迷喪失。以致孤露伶俜。將來不知何所底止。夫人於茫茫生死海中。生一脫離之念。豈非背塵合覺之時。乃以不遇良師。空遭困頓。一時受誤。累劫支離。觀於尊者。可以泠然矣。</p>
</div>
<div class='div-other'><a id='mulu22' />
<p class='h3'>第六世祖</p><p style="margin-left:2em">彌遮迦尊者中印度人。</p>
<p>莊王庚寅六年。</p>
<p>第六世祖彌遮迦尊者嗣宗統<span class='note-inline'>(五十五年)</span>。</p>
<p>辛卯七年。</p>
<p>祖住世傳法。</p>
<p>壬辰八年。</p>
<p>癸巳九年。</p>
<p>甲午十年。</p>
<p>乙未十一年。</p>
<p>丙申十二年。</p>
<p>丁酉十三年。</p>
<p>戊戌十四年。</p>
<p><span class='corr'>己</span>亥十五年。</p>
<p style="margin-left:2em">釐王<span class='note-inline'>(諱胡莊王子在位五年按諡法有罰而還曰釐)</span>。</p>
<p>釐王庚子元年　五霸次興。</p>
<p>辛丑二年。</p>
<p>壬寅三年。</p>
<p>癸卯四年。</p>
<p>甲辰五年。</p>
<p style="margin-left:2em">惠王<span class='note-inline'>(諱閬釐王子在位二十六年按諡法柔質慈民曰惠)</span>。</p>
<p>惠王乙巳元年。</p>
<p>丙午二年。</p>
<p>丁未三年。</p>
<p>戊申四年。</p>
<p><span class='corr'>己</span>酉五年。</p>
<p>庚戌六年。</p>
<p>辛亥七年。</p>
<p>壬子八年。</p>
<p>癸丑九年。</p>
<p>甲寅十年。</p>
<p>乙卯十一年。</p>
<p>丙辰十二年。</p>
<p>丁巳十三年。</p>
<p>戊午十四年。</p>
<p><span class='corr'>己</span>未十五年。</p>
<p>庚申十六年。</p>
<p>辛酉十七年。</p>
<p>壬戌十八年。</p>
<p>癸亥十九年。</p>
<p>甲子二十年。</p>
<p>乙丑二十一年。</p>
<p>丙寅二十二年。</p>
<p>丁卯二十三年。</p>
<p>戊辰二十四年。</p>
<p><span class='corr'>己</span>巳二十五年。</p>
<p>庚午二十六年。</p>
<p style="margin-left:2em">襄王<span class='note-inline'>(諱鄭惠王子在位三十二年按諡法辟地有德曰襄)</span>。</p>
<p>襄王辛未元年。</p>
<p style="margin-left:1em">佛滅後三百年<span class='note-inline'>(此後龍猛菩薩造中論。提婆諸大論師。造百論)</span>。</p>
<p>壬申二年。</p>
<p>癸酉三年。</p>
<p>甲戌四年。</p>
<p>乙亥五年。</p>
<p>丙子六年。</p>
<p>丁丑七年。</p>
<p>戊寅八年。</p>
<p><span class='corr'>己</span>卯九年。</p>
<p>庚辰十年。</p>
<p>辛巳十一年。</p>
<p>壬午十二年。</p>
<p>癸未十三年。</p>
<p>甲申十四年<span class='note-inline'>(景德傳燈錄作十七年者誤)</span>。</p>
<p>祖住世傳法。</p>
<p>祖付婆須密。正法示涅槃。</p>
<p style="margin-left:1em">祖遊化至北天竺國。見雉堞之上。有金色祥雲。歎曰。斯道人氣也。必有大士為吾嗣。乃入城。於闤闠間。有一人。手持酒器。逆而問曰。師何方來。欲往何所。祖曰。從自性來。欲往無處。曰識我手中物否。祖曰。此是觸器。而負淨者。曰師識我否。祖曰。我即不識。識即非我。復謂之曰。汝試自稱名氏。吾當後示本因。彼說偈曰。我從無量劫。至於生此國。本姓頗羅墮。名字婆須蜜。祖曰。我師提多迦說。世尊昔遊北印度。語阿難言。此國中。吾滅度後三百年。有一聖人。姓頗羅墮。名婆須蜜。而於禪祖。當獲第七世。世尊記汝。汝應出家。彼乃置器禮祖。側立而言曰。我思往劫。甞作檀那。獻一如來寶座。彼佛記我曰。汝於賢劫釋迦法中宣傳至教。今符師說。願加度脫。祖即與披剃。復圓戒相。乃告之曰。正法眼藏。今付於汝。勿令斷絕。乃說偈曰。無心無可得。說得不名法。若了心非心。始解心心法。祖說偈<span class='corr'>已</span>。入師子奮迅三昧。踴身虗空。高七多羅樹。却復本座。化火自焚。婆須蜜收靈骨。貯七寶函。建浮圖置於上級。</p>
</div>
<p class='juan'>宗統編年卷之三</p></div></div>
</div><!-- end of div[@id='body'] -->
</body></html>