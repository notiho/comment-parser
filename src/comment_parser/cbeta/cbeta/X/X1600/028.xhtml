<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗統編年</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu130' />宗統編年卷之二十八</p>
<div class='div-other'><a id='mulu131' />
<p class='h2'>臨濟第二十一世祖</p><p style="margin-left:2em">諱時蔚。嗣聖壽祖。初住蘭溪嵩山。後開法萬峯。</p>
<p>戊戌至正十八年。</p>
<p>臨濟第二十一世萬峯聖恩祖嗣宗統<span class='note-inline'>(二十四年)</span>。</p>
<p>祖開法萬峯。</p>
<p style="margin-left:1em">祖卓錫蘇州鄧尉山。衲子奔集。遂成叢林。上堂。舒兩手云。大開方便門。便從這裏入。復握雙拳云。閉却牢關。說家裏話。且道不開不閉一句又作麼生道。良久<span class='corr'>斂</span>僧伽黎下座。解制上堂曰。一葉落。天下秋。一塵起。大地收。解開布袋口。衲僧得自繇。脚頭脚底風雲起。撒土揚沙輥入流。逼塞虗空無影像。啼鶯元在柳梢頭。畢竟作麼生取用。喝。</p>
<p>禪師德然繼住聖壽。</p>
<p style="margin-left:1em">然嗣聖壽祖。甞參石屋珙。書松隱二字授之。因以為號。<span class='corr'>刺</span>血書華嚴經。足不踰閫者三載。有天華滿庭之異。感居民為建寶坊。洎祖遷化。眾請繼席。</p>
<p>禪師徑山下文敏宏覺古鼎祖銘寂。</p>
<p style="margin-left:1em">銘嗣元叟端。貌寒寢。因精修二十年。忽化為福德之相。住徑山十二年。錫號慧性文敏宏覺普濟禪師。將遷寂。遺書囑丞相外護。復書偈曰。生死純真。太虗純滿。七十九年。搖藍繩斷。擲筆而逝。茶毗舌根數珠皆不壞。舍利無算。</p>
<p style="margin-left:1em;text-indent:-1em">禪師普仁應明詔住婺州智者寺　發明<span class='note-inline'>(明朝詔宗師開法之始故特書)</span>。</p>
<p style="margin-left:1em">仁智者義嗣。明太祖是年親帥六師至婺州。幸智者寺。詔仁主之。後遷淨慈。</p>
<p>禪師古林下平江定慧大方火化。</p>
<p style="margin-left:1em">方嗣古林茂。住平江定慧。不檢細行。跌宕自如。謝院事。寓靈巖老宿華公房。與郡守周義卿善。周入山訪之。方云。某此月十四日。即此山火化矣。其為我證明。周戲諾之。乃措薪為棚。與眾僧訣。說偈陞柴棚。火發烈燄熾然。於火聚中祝香云云。度數珠學華云。聊當遺念。火燄到處。多得設利。周聞之驚歎不<span class='corr'>已</span>。</p>
<p>己亥十九年<span class='note-inline'>(十一月元大都有杜鵑)</span>。</p>
<p>庚子二十年<span class='note-inline'>(正月丙辰五色雲見)</span>。</p>
<p>禪師崇裕出世太平光孝遷圓通。</p>
<p style="margin-left:1em">裕笑隱訢嗣。三十載脇不沾席。住太平日。圬人塓壁。壁中隆然有物函。抉之獲悉達多太子像。乃佛牙所刻成。裕召工傅以黃金。金迸裂。舍利從中湧出。雕小香殿奉之。尋遷九江圓通。</p>
<p>辛丑二十一年<span class='note-inline'>(十一月黃河清凡七日)</span>。</p>
<p>禪師天童下雪竇無印大證寂。</p>
<p style="margin-left:1em">證參洞宗雲外岫於天童。典教藏。機甚契。嗣其法。至治間。詔天下善書者金書藏經。事竣賜織金屈眴。南還。丞相脫驩請住衢之南禪。繼領光孝。遷信之祥符。移明之定水。升雪竇。九月寂。闍維舍利明瑩。牙齒數珠不壞。</p>
<p>壬寅二十二年。</p>
<p>癸卯二十三年<span class='note-inline'>(十月山東赤氣千里)</span>。</p>
<p>甲辰二十四年<span class='note-inline'>(明太祖建國號曰吳稱吳元年)</span>。</p>
<p>禪師慧曇住蔣山。</p>
<p style="margin-left:1em">曇天台楊氏子。十六嗣笑隱訢。明太祖定鼎南京。曇謁上。上一見歎曰。真福德僧也。命主蔣山。時大內新成。詔曇引千二百眾披閱大藏。曇陞座說法。上親帥羣臣幸臨瞻聽。曇法音洪暢。妙契皇情。山內帑帛以施。遠邇學徒。聞風奔赴。堂筵至無所容。凡祖庭規矩。曇備行之。觀者唶唶曰。三代禮樂。無以加焉。</p>
<p>乙巳二十五年。</p>
<p>禪師寶金賜衣號詔住海印。</p>
<p style="margin-left:1em">金字璧峯。乾州永壽石氏。六歲出家。徧歷講席。後精禪定。嗣縉雲真。入五臺山秘魔巖建靈鷲菴。僧俗趨風。常至萬指。召入內廷。值大雪夜。有紅光自金室中直透霄漢。上驚歎。賜金襴伽黎。明年禱雨輒應。勅賜寂照圓明大禪師號。詔住海印寺。</p>
<p>丙午二十六年<span class='note-inline'>(二月黃河北徙)</span>。</p>
<p>丁未二十七年<span class='note-inline'>(正月絳州天鼓鳴)</span>。</p>
<p>禪師天童下天界孚中懷信寂。</p>
<p style="margin-left:1em">信嗣天童坦。至正間住天童。御史臺奉疏命主龍翔。及明兵下金陵。僧徒竄散。信宴坐一室。高皇帝親幸嘉之。勅改龍翔為大天界寺。一日晨興沐浴更衣趺坐。謂左右曰。吾歸去矣。遂瞑目。侍僧撼之。請說偈。信瞋目叱之。復哀請。遂握筆書曰。平生為人列挈。七十八年漏洩。今朝撒手便行。萬里晴空片雪。書畢復瞑。時帝統兵江陰。夢信謁見。問信來何為。對曰。將西歸告別耳。帝還聞信遷化。與夢符。異之。詔出內府帛幣助喪。且命卜藏龕之地於伏牛。舉龕之日。帝親致奠。送出都門。茶毗舍利如菽。貯以寶瓶。光發瓶外。</p>
<p>戊申<span class='note-inline'>(至正五十八大明洪武元)</span>年<span class='note-inline'>(是歲元亡)</span>。</p>
<p style="margin-left:1em">明<span class='note-inline'>(姓朱)</span>。</p>
<p style="margin-left:2em">太祖高皇帝<span class='note-inline'>(諱　　以壬辰起兵。歷十有七年。至戊申正月。文武羣臣百司眾庶。合辭勸進。尊為皇帝。以統一天下。即位於南郊。定有天下之號曰大明。建元洪武)</span></p>
<p>太祖己酉洪武二年。</p>
<p style="margin-left:1em;text-indent:-1em">禪師梵琦曇噩等應詔主蔣山法會　發明<span class='note-inline'>(法會之建不書。興朝方新。崇重法化。諸山禪宿。一時雲集。彬彬盛事。黼黻文明。故書之)</span>。</p>
<p style="margin-left:1em">元年秋。詔徵江南高僧十人。建普度大會於蔣山。二年春。復建法會。海鹽天甯梵琦應詔至京。名居第一。親承顧問。再召說法。賜伊蒲。舘於文樓。瑞龍曇噩既奏對。上憫其老。放還。清泰子楩。淨慈智順。定水來復。靈隱元瀞。萬壽至仁。徑山福報。福林智度等。俱應詔至京。上親臨勞問。請法具饌。同主蔣山普度大法會。天界善世宗泐。奉勅撰獻佛樂章進呈。御署曰善世。昭信。延慈。法喜。禪悅。徧應。妙濟。善成。凡八曲。勅太常歌舞以節奏之。</p>
<p>禪師天台雲峯祖燈寂<span class='note-inline'>(嗣法未〔祥〕)</span>。</p>
<p style="margin-left:1em">燈住雲峯。苦行自給。影不出山者踰五十春秋。人多化之。有以土田布施者。辭曰。先佛以乞食為事。吾焉用此。忽示微疾。集眾說偈而逝。火化異香襲人。舍利不可勝計。</p>
<p>禪師普明下宜興龍池弘教了悟永甯寂。</p>
<p style="margin-left:1em">甯字一源。南通朱氏。嗣普明無用寬。寬囑曰。汝緣在南。逢龍即住。遇池便居。甯受命南還。至治癸亥。宜興龍池疏請。甯以名符懸記。欣然赴之。先是山巔有池。其深叵測。龍出每大水。居民苦之。甯授龍三皈戒。遂不復出。居久復至絕巘築室。壁立如削。斷木為棧。棲板空中。足不越限者三年。帝師稔知道行。降號宏教普濟禪師。尋召入京。宣命龍光殿陞座說法。上大悅。賜金襴法衣。加號佛心了悟。庚子出領善權。是年夏六月示微疾。囑弟子裁紙製內外衣。且曰。吾將逝矣。命移龕至絕巘。索筆書偈曰。七十八年守拙。明明一場敗闕。泥牛海底翻身。六月炎天飛雪。書畢吉祥而逝。先一月池水忽竭。及甯順寂。噴湧異常。時黑白戀慕。至有然頂灼臂以供養者。茶毗五色光燄。齒牙舌輪珠皆不壞。設利無算。門人分餘骨與不壞者。就龍池太平齊山紫雲麻蕻五所建塔藏焉。</p>
<p>台宗法師杭州集慶寺士璋寂。</p>
<p style="margin-left:1em">璋字原璞。生即伏犀貫頂。雙眸烱如點漆。喜讀佛書。鄰寺僧請其父曰。此釋氏種也。盍乞師我。父怒曰。吾兒如芬陀花。非若倫也。遂令入傳法寺薙染。侍我菴無於上竺。力學無怠。時有天心瑩者。高亢不服人。獨豓璋。相與切劘。時目雙璧。我菴無化去。東溟日補其席。璋復承陶冶。至正十三年住棲真。往來南竺才演福繼二老之門。更臻玄微。甞對眾曰。佛法教藏。渺如烟海。固非獨善所能究盡。使吾自畫而不進。其能免於孤陋之誚乎。元季兵亂。不以世難易其業。牧眾演法無虗日。洪武初詔江浙名宿咸集天界。諸方雲集。莫知規繩。璋獨出方略。具有條敘。時十萬眾共聚。法制井然。是年六月既望預知時至。安然坐蛻。璋器度瀟灑。論議慷慨。據直道而不狥流俗。所住之剎。誓不薙蓄一人。</p>
<p>相宗法師紹興寶林大同寂。</p>
<p style="margin-left:1em">同住蕭山淨土。遷景德。及嘉禾東塔。改寶林。寶林乃清涼國師肄業之地。同欲高臥不起。郡邑交疏請至再。始投袂起。至則天下俊衲多從之。賜號佛心慈濟宏辯。并金襴僧伽黎。鍾山法會。同年八十預焉。召見賜珍秘。同神宇超邁。修偉玉立。而吐辭溫美。扶植宗乘。解紛排難。無自他猜忌之嫌。持律甚嚴。無一長物。然性至孝。遇父母忌日。必流涕不<span class='corr'>已</span>。十二月登座說法。端坐而化。同初謁春谷於講席。谷謂之曰。子之學精且博矣。恐滯心於麤執。但益多聞。縛於知見。非見性之本。宜潛修而滌之。乃見晦機熈。於其揮麈之間。夙習見聞。一時蕩絕。惟存孤明。耿耿自照。復參中峯祖。祖贊勉之。還付春谷。谷命分座。</p>
<p style="margin-left:1em">祥符蔭曰。說不通宗。難免滯於名言之病。維璋與同。皆不自滿假。得承師友磨切之力。而學以有成。所以二公之道。較之口耳相資者異矣。</p>
<p>庚戌二年。</p>
<p style="margin-left:1em;text-indent:-1em">克新奉詔招諭吐番　發明<span class='note-inline'>(沙門出世。預人國家事。不可以為訓。故新削書禪師)</span>。</p>
<p style="margin-left:1em">新字仲銘。號雪廬。博通內外典。遊歷名山水。交一時名流。如楊廉夫。顧仲瑛。丁仲容。程文。張翥輩。自稱江左外史。上詔往西域招論吐番。不得辭。乃行。</p>
<p>梵琦宗泐等召對奉天門。</p>
<p style="margin-left:1em">秋七月朔。上於奉天門。召梵琦宗泐萬金妙聲等入見。賜坐焚香供茶。午就賜齋。問以宗門大意。琦泐等首以靈山付囑。繼以迦葉傳化為對。次及鬼神之事。琦等援經據論以對。上感悅。</p>
<p>禪師華頂下處州福林白雲智度寂。</p>
<p style="margin-left:1em">度嗣華頂覩。住福林。己酉應詔建法會。還至杭居虎跑。秋趨華頂。明年春示微疾。仍回福林。沐浴更衣。索筆書偈曰。無世可辭。有眾可別。太虗空中。何必釘橛。擲筆而逝。闍維舍利五色。牙齒數珠皆不壞。</p>
<p>辛亥四年。</p>
<p>禪師徑山下天甯寺梵琦寂於金陵天界寺。</p>
<p style="margin-left:1em">琦應詔至京。館於天界寺。七月二十一日。趣左右具浴更衣。索筆書偈曰。真性圓明。本無生滅。木馬夜鳴。西方日出。書畢謂夢堂曰。我去矣。堂曰。何處去。琦曰西方去。堂曰。西方有佛。東方無佛耶。琦乃震聲一喝而逝。上聞嗟悼久之。時禁火葬。以琦故特從闍維例。火餘齒舌數珠不壞。舍利五色紛綴遺骼。弟子文晟。奉及諸不壞者。歸琦所築西齋建塔。文憲宋濂為之銘。</p>
<p style="margin-left:1em">虞山錢謙益曰。即學行高一世。宗說兼通。禪寂之外。專志淨業。作西齋淨土詩。數百首。皆於念佛三昧心中流出。使人讀之。忱然如遊珠網瓊林。金沙玉沼間也。</p>
<p>詔三宗名德復建大法會於鍾山。</p>
<p style="margin-left:1em">詔集三宗名僧千人。及徒從二千人。建普度大法會於鍾山。住天界萬金總持其事。冬十二月。上御奉天殿。集公侯百官。宣踰建會之因。禁天下屠宰。上先齋戒一月。</p>
<p>壬子五年。</p>
<p>鍾山啟大法會。</p>
<p style="margin-left:1em">正月十五日三鼓時。上御奉天殿。集公侯百官奉上佛表。命禮部尚書齋赴鍾山。啟建法會。焚之。五鼓。上服衮冕。乘輅輦。赴法會。至日夕迎佛。上率公侯百官。臨法筵供佛。行大禮。樂用善世等曲。天雨娑羅子。禪僧同菴彝簡。賦鍾山法會詩八首紀事。</p>
<p>禪師縉雲下五臺璧峯寶金寂。</p>
<p>禪師聖壽支下婺州清隱德馨寂。</p>
<p>癸丑六年。</p>
<p>復召名德高僧。</p>
<p style="margin-left:1em">詔有道浮圖十人。集大天界寺。徑山智及居首。以病不及召對。</p>
<p>禪師天寶下淨慈智順寂於天界寺。</p>
<p style="margin-left:1em">順嗣天寶樞。初應詔建會陞座說法。上幸臨。慰勞備至。南還主淨慈。是年復召入京。俄示微疾。沐浴說偈坐逝。</p>
<p>禪師徑山下象山瑞龍文懿夢堂曇噩寂。</p>
<p style="margin-left:1em">噩主浙東三名剎。錫號佛真文懿禪師。夏一日。忽戒浴易衣。出器物分遺交友。集眾說偈曰。吾有一物。無背無面。要得分明。涅槃後看。言畢危坐而逝。烏斯道少從噩授文法。遂以名家。宋景濂序斯道之文。以為經噩公之指授。得其心印云。</p>
<p>禪師徑山下天界西白萬金寂。</p>
<p style="margin-left:1em">金吳郡姚氏子。初習台教。更衣謁古鼎銘於雙徑。分座後堂。嗣其法。至正丁酉。出世蘇之瑞光。效編蒲尊宿。作孤雲菴於城東以養老。洪武改元。起住持大天界寺。萬機暇時。召入禁庭。奏對稱旨。四年春。詔集三宗名僧十人。及其徒二千。建法會於鍾山。命總持齋事。承旨創建規式。金以母耄。舉全室泐自代。復還菴居。五年冬復建會。大駕臨幸。詔金闡揚第一義諦。是年十二月一日。示疾委順而化。</p>
<p>甲寅七年。</p>
<p>禪師台州瑞巖恕中無慍赴闕以老病辭日本請。</p>
<p style="margin-left:1em">慍臨海陳氏子。參竺元道豁悟。拈香嗣之。初住象山靈巖。遷黃巖瑞巖。一日謝事。入松巖萬山之巔。人跡罕至。嶄然獨處。眾泣哀請。堅拒不出。是年夏。日本國遣使入貢。嚮慍道風。奏請往化其國。以水晶數珠峨山石硯為贄。上召至闕。慍以老病辭。上憫而不遣。留處天界。全室泐延致丈室。時宋景濂方在翰林。詣慍劇談道妙。是年冬。奉詔東還。住鄞之翠山。四方叩謁者無虗日。金齒大理僧至京。特入翠山。五十餘人拜牀下。各求偈語而去。</p>
<p>智者寺普仁移淨慈。</p>
<p>乙卯八年。</p>
<p style="margin-left:1em;text-indent:-1em">禪師智及賜還穹窿海雲　發明<span class='note-inline'>(興朝崇法。不應召無以見國王之信向。不引退無以明山林之素志。及與噩皆以病不及召對。得賜還山。其于出處之道。兩全之矣)</span>。</p>
<p>禪師龍翔下竹菴懷渭寂。</p>
<p style="margin-left:1em">渭南昌魏氏子。嗣廣智訴。訴住龍翔。渭居座下。得從名縉紳張起巖張翥危素輩遊。歷主兩浙名剎。洪武初。一奉詔至鍾山。退居錢塘之梁渚。是年寂。</p>
<p>丙辰九年。</p>
<p>萬峯道場成。</p>
<p style="margin-left:1em">萬峯山水相拱。祖創建道場。三十餘年。道風遍布。龍象駢集座下。</p>
<p>禪師聖壽支下金華花山明叟昌寂。</p>
<p style="margin-left:1em">昌本郡浦江人。縛茅於里之華山。往謁千巖祖。示以入道旨要旋歸。晝夜孳孳不怠。十月三日。忽辭眾說偈曰。生本無生。滅亦無滅撒手便行。虗空片月。語畢端坐而逝。</p>
<p>丁巳十年。</p>
<p>祖付寶藏持法。</p>
<p style="margin-left:1em">持參祖於萬峯悟旨。付法偈曰。大愚肋下痛還拳。三要三玄絕正徧。臨濟窟中獅子子。燈燈續燄古今傳。</p>
<p style="margin-left:1em;text-indent:-1em">宗泐奉詔同法師如<span class='corr'>玘</span>箋釋心經金剛楞伽三經御製序文頒行天下。</p>
<p>戊午十一年。</p>
<p>禪師宗泐奉詔往西域求法。</p>
<p style="margin-left:1em">朝廷以佛經有遺佚。詔天界寺宗泐禪師。領徒三十餘人。往西域求之。</p>
<p>禪師徑山下愚菴以中智及寂。</p>
<p>己未十二年。</p>
<p>台宗法師上竺東溟慧日寂。</p>
<p style="margin-left:1em">日住天竺。前後二十五年。洪武改元。詔見。日年最高。白眉朱顏。其班前列。上親問以升濟沉溟之道。日備述其故。上悅。顧眾謂曰。邇來學佛者。惟飽食優游。沉貍歲月而<span class='corr'>已</span>。如金剛楞伽諸經。皆攝心之要典。何不研窮其儀。苟有不通。質諸白眉法師可也。數召見。字而不名。及建鍾山法會。請日說毗尼淨戒。辭歸上竺。日修西方安養之學。秋七月朔日。夢青蓮華生方池中。華色敷腴。清芬襲人。既寤。召弟子曰。此生淨土之祥也。吾去人間世。殆不遠乎。至四日。趺坐書頌。合爪而寂。藏全身於山之西峰。日軀斡修偉。眉長一寸餘。其白勝雪。目睛閃閃射人。道德餘光所照。不問髦倪。見日經行。輒曰我白眉和尚來也。爭持香華以為供養。居嘗顏面嚴冷。片言不妄發。雖對王公大臣。未甞出一軟媚語。至於誘掖後進。色溫如春陽。</p>
<p>彝簡住大天界。</p>
<p>庚申十三年。</p>
<p>辛酉十四年。</p>
<p>臨濟第二十一世慈光寂照圓明利濟萬峰祖示寂。</p>
<p style="margin-left:1em">祖隨機開導。不假雕琢而道風遍布。嗣法門人。有寶藏持雪山熈。仰山學。日照慧。寶峯真。虎邱圓。海舟慈。天界華。及果林首座等。十餘人。皆以偈印之。正月上元日。告眾曰。老僧時節至矣。至二十九日乙卯午時。囑門人曰。如今<span class='corr'>已</span>得者。須向山間林下钁頭邊。接引一個半個。闡<span class='corr'>揚</span>吾道。報佛恩德。不可攀高接貴。輕慢下流。逐利追名。迷真惑道。末法將沉。汝等切須仔細。乃結跏趺坐說偈曰。七十九年。一味杜田。懸崖撒手。杲日當天。語畢而逝。春秋七十九。僧臘六十。停龕十三日。肢體溫如。形容儼若。塔全身於寺西涅槃山。額曰永光。苕溪花城隱士沈貫撰銘。</p>
<p style="margin-left:1em">唵囕香雲外錄明僧傳。首萬峰祖曰。臨濟正宗二十傳。至伏龍千巖長。名傾華域。而邊方諸國。莫不蹙還。咨禮塵下。衲徒恒數千指。惟萬峯禪師一人最稱首。貫巖謂其純粹質樸。有古人氣象云。又曰。我明二百六十年間。禪源一脉。繩繩相武。有足嘉者。然根流既博。輯併誠艱。自宋景濂護法錄外。煥乎耳目者。必為立傳。後有傳燈。不無小補。如萬峰禪師龍蛇之生大澤。麟鳳之見明時。因列藉首。不獨以年壽稱也。</p>
</div>
<div class='div-other'><a id='mulu132' />
<p class='h2'>臨濟第二十二世祖</p><p style="margin-left:2em">諱普持。字寶藏。嗣法萬峯。繼席為第二代。</p>
<p>壬戌十五年。</p>
<p style="margin-left:1em;text-indent:-1em">臨濟第二十二世聖恩祖嗣宗統　發明<span class='note-inline'>(燈錄皆稱寶藏。寶藏乃祖號聖恩寺賜額于正統八年。今以別前萬峯。故稱聖恩。洞宗松庭無方諸祖。皆以號行者。文獻之闕也)</span>。</p>
<p>祖繼住萬峯。</p>
<p>禪師宗泐還自西域。</p>
<p style="margin-left:1em">三月泐自西域還。求得莊嚴寶王文殊等經。授右街善世。尋以事譴。往鳳陽槎峯建寺。</p>
<p style="margin-left:1em;text-indent:-1em">詔道衍等十人同十王之國　發明<span class='note-inline'>(衍等以世外而預人國家事。故削書禪師)</span>。</p>
<p>禪師徑山下蘇州萬壽行中至仁寂。</p>
<p style="margin-left:1em">仁番陽吳氏子。嗣元叟端。蒲圻魏觀為蘇守。見萬壽廢址。戚然有意興復。聞仁寓虎邱。致書幣。凡三往返而後應。是年三月望。示疾。十九日同參如愚仲訊侯曰。師行矣。盍賜一言為末後訓乎。仁曰。十方薄伽梵一路涅槃門。曰與師締交五十秋矣。此別直詣淨土相見。仁厲聲曰。盡大千界是個淨土。何處不相見。良久泊然而逝。</p>
<p>癸亥十六年。</p>
<p>萬安祖付凝然改法。</p>
<p style="margin-left:1em">改參萬安。嘗舉路逢死蛇莫打殺問祖曰。這箇莫是背觸不得的意麼。祖曰。笑破山僧口。改罔措。祖曰。你在鬼窟裏討什麼碗。改愈不安。一日值祖上堂次。改通身汗下釋然。祖乃付法。</p>
<p>曹洞第二十四世南陽萬安松庭祖示寂。</p>
<p style="margin-left:1em">祖洪武間。開法萬安。王公以下。皆師尊之。</p>
</div>
<div class='div-other'><a id='mulu133' />
<p class='h2'>曹洞第二十五世祖</p><p style="margin-left:2em">諱　改。字凝然。嗣法松庭。出世少室。</p>
<p>甲子十七年。</p>
<p>曹洞第二十五世少室祖嗣宗統。</p>
<p style="margin-left:1em">祖出世少室。上堂曰。莫向言中取則。直須句外明宗。若能如是會。徹古徹今。自由自在。</p>
<p style="margin-left:1em">祥符蔭曰。昔雲門雅不欲以言句流傳。禁學者記錄其語。葢欲學者自悟忘言也。洞宗雪庭裕奉詔說法。幾千萬言。時人欲為刻行。裕叱止之。數傳以後。遂致語錄絕傳。又明初佛事雲興。化儀鼎盛。丹詔宸書。馳騖天下。而一二傳持祖脉者。泠然格外。獨振真宗。故聖恩少室諸祖。語錄失傳。然存大統於一絲。迄今昭然如十日並照。又何在非諸祖語錄之所流布也耶。</p>
<p>乙丑十八年。</p>
<p>台宗法師松江興聖寺原真寂。</p>
<p style="margin-left:1em">真號用藏。傳天台教觀。戒行精潔。博極羣書。禪坐達旦。隨緣演說。索浴書偈。告眾而逝。</p>
<p>丙寅十九年。</p>
<p>禪師古拙俊奉旨至繁昌剃度千僧。</p>
<p>禪師薦嚴下台州瑞巖空室無慍寂。</p>
<p style="margin-left:1em">七月示微疾。<span class='corr'>諄諄</span>勉眾。書偈端坐而逝。遺命闍維煅骨。散水竹間。有二會語。山菴雜錄。淨土詩行世。</p>
<p>丁卯二十年。</p>
<p>戊辰二十一年。</p>
<p>己巳二十二年。</p>
<p>庚午二十三年。</p>
<p>禪師道成奉詔考試天下僧徒。</p>
<p style="margin-left:1em">成字鷲峯。別號雪軒。洞上靈巖秋江潔嗣。歷住普照智藏。奉旨考試天下僧徒。進試卷奏對稱旨。賜金襴袈裟。命住持天界。親灑翰墨送之曰。不答來辭許默然。西歸隻履舊單傳。鼓鐘朔望空王殿。示座從前數歲年。俾懸之法堂。</p>
<p>辛未二十四年。</p>
<p>壬申二十五年。</p>
<p style="margin-left:1em;text-indent:-1em">禪師惟則上偈止籍僧　發明<span class='note-inline'>(籍僧非制也。上因一時之見。而則能上偈止之。可謂以道事君者矣。故書)</span>。</p>
<p style="margin-left:1em">八月二十九日。晚朝。上命凡天下僧人。但清理冊文上。有名籍者。不問度牒<span class='corr'>已</span>給。皆要他俗家餘丁一人充軍。則時在京聞上命進偈七章。其一曰。天街密雨却煩囂。百稼臻成春氣饒。乞宥沙彌疎戒檢。袈裟道在祝神堯。上覽偈。罷籍僧。</p>
<p>癸酉二十六年。</p>
<p>甲戌二十七年。</p>
<p>乙亥二十八年。</p>
<p>丙子二十九年。</p>
<p>丁丑三十年。</p>
<p>戊寅三十一年。</p>
<p style="margin-left:2em">建文皇帝。</p>
<p>建文己卯建文元年。</p>
<p>庚辰二年。</p>
<p>辛巳三年。</p>
<p>壬午四年。</p>
<p style="margin-left:2em">成祖文皇帝。</p>
<p>成祖癸未永樂元年。</p>
<p>禪師道成奉詔往諭日本。</p>
<p style="margin-left:1em">上以日本在鯨波萬里外。俗尚佛乘。以成道行尊碩。命捧璽書往諭之。陛辭賜金鉢錫杖軍瓶等。成迥涉洪濤。如踐平陸。宣布朝廷恩諭。闡揚佛祖宗源。自國王而下。莫不俯伏臣化。</p>
<p>禪師天童下徑山呆菴敬中普莊寂。</p>
<p style="margin-left:1em">莊仙居袁氏子。嗣天童了堂一。住撫州北禪。雲居。徑山。洪武初。應詔說法稱旨。後銜命祀廬山。禮成。是年十月二十三日。寂於不動軒。</p>
<p>甲申二年。</p>
<p style="margin-left:1em;text-indent:-1em">詔徵天下名僧纂修藏典　發明<span class='note-inline'>(佛法付囑國王。纂修藏典。誠為教世先務。故特書之。嘉帝能尊法也)</span>。</p>
<p style="margin-left:1em">璧菴完。如珪瑾。指南車。曉菴啟等。應詔纂修。</p>
<p>道成還自日本。</p>
<p>乙酉三年。</p>
<p>禪師永慈參太初原。</p>
<p style="margin-left:1em">慈字海舟。蜀成都余氏子。原籍秣陵。齠齔見僧輒喜。棄俗趨彭縣大隋山景德禪寺。投獨照月公剃染。月寂。慈襄塔事畢。入西山八載。行脚首依太初原於羅陽三峯。一日問父母未生前那個是你本來面目。慈從東過西。叉手而立。</p>
<p>丙戌四年。</p>
<p>丁亥五年。</p>
<p>禪師慧旵參祖受法至安溪掩關。</p>
<p style="margin-left:1em">旵字虗白。湖廣王氏子。父為丹陽稅課司。因家焉。母黃氏。方娠。夢僧頂包入門。及產有異質。警悟不凡。夢坐稠人中。揮麈立論。醒以告母。母曰。此高僧說法像也。他日令汝出家。年十四。禮邑之妙覺寺湛然老宿求度。湛問曰。汝為何事。答曰。志願作佛。湛奇之為淨髮。聞松隱唱道雲間。往參叩。有契。至一小菴。禪定六日。安祥而起。舉目觸松。豁然有省。尋至聖恩。見果林榮。針芥相合。指見祖。具陳因由。祖斥之曰。佛法如大海。轉入轉深。那許泊住。由是親炙座下。一日問曰。心不是佛。智不是道。汝云何會。乃向前問訊。叉手而立。祖呵曰。汝在此許多時。還作這個見解。因發憤忘寢食。次日驀徹源底。呈偈曰。一拳打破太虗空。百億須彌不露踪。借問個中誰是主。扶桑湧出一輪紅。祖仍未點首。久之盡得其道。乃嗣法。別去圓具昭慶。隱杭州安溪古道山。</p>
<p>戊子六年。</p>
<p>禪師烏石下溫州瑞安太初啟原寂。</p>
<p style="margin-left:1em">原日本源氏子。九齡出家。年十九與宗猷等十八人同誓。請旨行求大法。准賜繭紙度牒。金襴袈裟及鉢<span class='corr'>盂</span>錫杖等。檄於艆䑼。遊參上國。歷三年抵福州。歷參知識四十五員。後謁烏石愚。嗣其法。結茅廬阜。復移石龍。出世廣度。遷羅陽三峰。再遷護龍。一日集眾說偈而逝。</p>
<p>臨濟第二十二世聖恩祖示寂。</p>
</div>
<div class='div-other'><a id='mulu134' />
<p class='h2'>臨濟第二十三世祖</p><p style="margin-left:2em">諱慧旵。嗣聖恩持祖法。隱杭州安溪。遂成叢林。宣德間。賜額東明禪寺。</p>
<p>己丑七年。</p>
<p>臨濟第二十三世杭州東明祖嗣宗統<span class='note-inline'>(三十一年)</span>。</p>
<p style="margin-left:1em">祖安溪掩關。天下趨風。素緇奔向。誨迪獎勵。未嘗少倦。有疑而決者。析以片言。莫不泠然省解。學徒恒集數百人。</p>
<p>纂修藏典成。</p>
<p>庚寅八年。</p>
<p>禪師契斌參少室祖嗣法。</p>
<p style="margin-left:1em">斌字俱空。睹秦封槐樹。豁然省契。參改祖。祖嘗問曰。趙州勘破婆子。婆子敗闕在甚麼處。答曰。一對無孔鐵錘。曰祇如趙州意作麼生。答曰。荊棘林中重加陷穽。曰石頭道書亦不通。信亦不達。是何意旨。答曰千里同風。曰青原垂足。又作麼生。答曰禍事禍事。遂嗣法。</p>
<p>辛卯九年。</p>
<p>壬辰十年。</p>
<p>癸巳十一年。</p>
<p>曹洞第二十五世少室祖示寂。</p>
<p style="margin-left:1em">祖晚歸二祖菴坐脫。周王蜀王伊王。修竺法潛故事。登山敬禮。一時歎所未有。</p>
</div>
<div class='div-other'><a id='mulu135' />
<p class='h2'>曹洞第二十六世祖</p><p style="margin-left:2em">諱契斌。嗣少室。出世嵩山。</p>
<p>甲午十二年。</p>
<p>曹洞第二十六世嵩山祖嗣宗統<span class='note-inline'>(三十年)</span>。</p>
<p>詔天下名德入京較對三藏大典。</p>
<p>乙未十三年。</p>
<p>丙申十四年。</p>
<p>丁酉十五年。</p>
<p>戊戌十六年。</p>
<p>禪師徑山文琇增集續傳燈錄。</p>
<p style="margin-left:1em">琇字南石。嗣虎邱中。住吳靈巖。遷徑山。大鑑十八世至二十世。宗傳卓佚者。增集續入。成書曰增集續傳燈　<span class='note-inline'>(皇清庚子。宗伯錢謙益。出二書與虎邱儲。一增集續傳燈。一山菴雜錄。儲刻行之)</span>。</p>
<p>己亥十七年。</p>
<p>庚子十八年。</p>
<p>辛丑十九年。</p>
<p>壬寅二十年。</p>
<p>癸卯二十一年。</p>
<p>甲辰二十二年。</p>
<p style="margin-left:2em">仁宗昭皇帝。</p>
<p>仁宗乙巳洪熈元年。</p>
<p style="margin-left:2em">宣宗章皇帝。</p>
<p>宣宗丙午宣德元年。</p>
<p>丁未二年。</p>
<p>戊申三年。</p>
<p>禪師道成乞歸天界之西菴。</p>
<p style="margin-left:1em">先是仁宗在青宮。有忌成者。搆詞間之。及登極。謫海南。宣宗嗣位。召還。入見。慰勞甚至。是年春。乞歸南都天界寺之西菴以終老。上從之。詔金幣。命中官姚忠驛舟護送。</p>
<p>己酉四年。</p>
<p>禪師佛妙寂。</p>
<p>庚戌五年<span class='note-inline'>(十二月二十夜含譽星見)</span>。</p>
<p>辛亥六年。</p>
<p>禪師靈巖下天界西菴道成寂。</p>
<p style="margin-left:1em">成經事四朝。四會說法。臘八日寂。上諭祭。賜塔所曰鷲峯禪寺。</p>
<p>壬子七年。</p>
<p>禪師竺曇下淨慈佛鑑簡菴希古師頥寂。</p>
<p style="margin-left:1em">頥嘉禾李氏子。嗣時菴敷。永樂中。徵修大典。頥應詔。事竣。勅主淨慈。是年月日。忽語眾曰。吾行矣。命浴更衣。書偈曰。須彌一拳。大海一口。海竭山崩。烏飛兔走。危坐而寂。</p>
<p>癸丑八年<span class='note-inline'>(八月戊午景星見)</span>。</p>
<p>禪師永慈至金陵首眾靈谷。</p>
<p style="margin-left:1em">慈謁靈谷雪峯。請充首座。</p>
<p>甲寅九年。</p>
<p>禪師永慈自金陵靈谷至東明。</p>
<p style="margin-left:1em">慈居靈谷第一座。制解。造武林。遂至東明參祖。</p>
<p>乙卯十年。</p>
<p>安溪古道山道場成賜額東明禪寺。</p>
<p style="margin-left:1em">祖因眾集無以容。乃拓基營繕。遂成大叢林。賜額東明。俾度僧<span class='note-inline'>(東明寺在餘不溪之西山中。建文帝遜位南遊。曾駐錫三年。今御像在焉)</span>。</p>
<p style="margin-left:2em">英宗睿皇帝。</p>
<p>英宗丙辰正統元年。</p>
<p>永慈領悟受法。</p>
<p style="margin-left:1em">慈居祖座下經二年。一日擬伸問。祖掌之。復擬開口。祖復掌之。乃豁然開悟。展具珍重三拜而出。祖曰。居古道山三十載。今日只見得這僧。遂付正法。</p>
<p>丁巳二年。</p>
<p>戊午三年。</p>
<p>己未四年。</p>
<p>祖自東明遷湖南淨慈。</p>
<p style="margin-left:1em">祖遷淨慈。罄供施重建大雄殿。</p>
<p>庚申五年。</p>
<p>辛酉六年。</p>
<p>禪師普慈自吳西洞庭來參旬日大悟。</p>
<p style="margin-left:1em">慈亦字海舟。吳郡海虞錢氏子。世業儒。出家破山寺。往參鄧尉山萬峰蔚祖。付以法偈。遂結廬太湖西洞庭山。三十年不過湖。聞虗白旵祖在安溪東明說法。親承萬峯祖。遂往叩。旬日大悟<span class='note-inline'>(見宗伯錢謙益傳)</span>。</p>
<p>臨濟第二十三世東明祖示寂。</p>
<p style="margin-left:1em">六月二十七日。祖命齋僧眾。眾知祖意。請留偈。祖曰。一大藏教。無人看著。爭得這幾句閒言語。至二十九日。晨興言別。疊趺而逝。停龕七日。形容如故。火煆獲設利如白珠者無數。葬於山之東塢而塔焉。禮部尚書毗陵胡濙撰銘。</p>
<p style="margin-left:1em">唵囕香雲外錄東明旵祖傳曰。祖住世七十。僧夏五十五。弟子僅百人。傳戒請益者數萬餘。得契祖意。乃海舟永慈。秣陵人。葢師平昔隨機設變。應病發藥。若遇初根。則恬言輭色。使人醉心快意於春風和煦中也。及勘宿學。務必推窮蘊奧。毫髮不容虗假。苟有果於道者。則解衣推食而勉至之。雖屠獵之屬。遇緣訓導。無不改惡遷善。惟其道力純固。解行兼全。身肩宗旨。志在利生。故能致人信向歸順之如是也。</p>
<p>禪師普慈繼席東明<span class='note-inline'>(拈香有受恩深處便為家。有乳方知是阿孃之語)</span>。</p>
<p style="margin-left:1em">祥符蔭曰。近因文獻互見。未之合考。遂有海舟慈祖。一二是非之疑。謹按宗伯錢謙益海舟慈禪師傳。歷歷明白。宗伯以海虞人而傳海虞僧。初非傳聞之訛。此足徵先參萬峯。後參東明。居東明而承嗣其法者。乃海虞之普慈也。永慈祖原籍金陵。生緣於蜀。行蹟昭然。詳於碑碣。及雲外錄。嗣法東明。而住金陵東山翼善寺。與普慈兩人。名號雖同。履歷實相霄壞。即如近時海虞三峯。先住者為匡瀑戒青。係豁堂嵒之嗣。於漢祖為第四世。後住者為僧鑒曉青。係退翁儲和尚之嗣。於漢祖為第三世。若更百年後而稱述之。均曰三峯青。安所別其為前後彼此乎。又三峯前住為檗菴正志。後住為碩揆原志。百年後同稱三峰志。不幾滋是非一二之疑。如海舟慈祖者乎。以是而推。天皇天王之兩道悟。亦猶是也。其可以任行刪削哉。</p>
<p style="margin-left:1em">廬陵居士聶先樂讀續指月錄凡例第十二條曰。信史有闕疑之例。傳燈有並載之條。葢以續佛慧命。重在師承。萬難以臆見刪削也。瞿錄並載兩天皇悟。因符碑邱碑。各承宗派。遂為千秋疑案。紛端久矣。茲錄有兩海舟慈。而昭然不疑者有說焉。兩慈皆濟宗之人。有一家言可按也。一為金陵翼善開法之海舟永慈。一為杭州東明繼席之海舟普慈。其姓氏生里不同。其長幼年歲有別。其悟道機緣可證。其付授時日甚殊。普慈則有天童悟為之立傳。花城沈貫為之作拈頌序見在也。永慈則有南㵎問之續燈存稿。靈巖之南嶽單傳錄見在也。惟續燈萬峯嗣下。削去海舟慈之沈貫問答一則。另詳註於二十八世普慈章之後<span class='note-inline'>(編年繕稿於癸亥夏續指月錄見於丙辰夏)</span>。</p>
</div>
<p class='juan'>宗統編年卷之二十八</p></div>
</div><!-- end of div[@id='body'] -->
</body></html>