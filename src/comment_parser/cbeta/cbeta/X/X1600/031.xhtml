<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>宗統編年</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu147' />宗統編年卷之三十一</p>
<div class='div-other'><a id='mulu148' />
<p class='h1'>諸方略紀<span class='note-inline'>(上)</span></p><p>臨濟宗統止於禹門。曹洞宗統止於宗鏡。從明季至皇清康熈二十八年己巳。其間諸方之出處大段。有年月可徵。見聞所及者。附書年甲之下曰略紀。俟後之宗統定而詳系焉。</p>
<p>乙卯萬歷四十三年。</p>
<p style="margin-left:1em">正月。悟和尚心喪。伴柩龍池。傳祖臨寂。命悟繼住。悟<span class='corr'>斂</span>鋩閟彩三年。泯泯心喪。山頂高寒。焚香却坐。簡古公案近二百則為之頌　發明<span class='note-inline'>(法王宗統。如一人端拱。攝化萬方。君前臣名。示至尊無外也。故凡皆書名。宗統未定。諸方名分不一。通書和尚。從法門稱謂也)</span>七月四日。雲棲袾宏蓮池大師寂。宏仁和沈氏子。年十七補邑庠。每書生死事大四字於案頭。一日失手碎茶甌有省。作七筆勾見志。投西山性天和尚祝髮。北遊。參徧融。後謁笑巖祖於柳巷。南歸過東昌。道中聞譙樓鼓聲忽悟。偈曰。二十年前事可疑。三千里外遇何奇。焚香擲戟渾閑事。魔佛空爭是與非。重復雲棲古剎。以淨業普攝三根。汲汲孜孜。專精無間。以法利生。緇素咸稱古佛。問參禪念佛。可得融通否。答曰。若是兩物。用得融通著。半月前。預知時至。西向而逝。</p>
<p>丙辰四十四年。</p>
<p style="margin-left:1em">十二月悟和尚奉傳祖骨入塔。</p>
<p>丁巳四十五年<span class='note-inline'>(七月京師怪風八月宣府天鳴地震)</span>。</p>
<p style="margin-left:1em">四月望日。悟和尚嗣席龍池。心喪既畢。眾請開堂。同門初若易之。一陞座。眾屈服。為之改觀。</p>
<p style="margin-left:1em">憨山清大師自五乳抵雙徑。弔紫栢可大師。襄舉塔事。入雲棲弔蓮大師。留二旬。發揮大師生平密行。至有聞而泣者。銘其塔。旋至吳。藏和尚同錢受之太史。延至三峯。</p>
<p style="margin-left:1em">寒灰聞谷二老宿。以徑山法席久虗。同諸士大夫請藏和尚。藏辭之。</p>
<p>戊午四十六年。</p>
<p style="margin-left:1em">正明十七日。壽昌慧經無明和尚寂。經住寶方峨峯壽昌三剎。別建庵院二十餘所。七旬尚混勞侶。耕鑿不息。丈室蕭然。惟作具而<span class='corr'>已</span>。益王嚮德。深加褒美。每歎曰。去聖時遙。幸遺此老。十三日示微疾。至十七日蚤。取水盥漱拭身。曰不必再浴。索筆大書曰。今日分明指示。擲筆端坐而逝。茶毗火光五色。頂骨諸牙不壞。即於本寺方丈建塔。</p>
<p>己未四十七年。</p>
<p>庚申<span class='note-inline'>(萬歷四十八泰昌元)</span>年。</p>
<p style="margin-left:2em">熹宗悊皇帝。</p>
<p>辛酉天啟元年。</p>
<p>壬戌二年。</p>
<p>癸亥三年。</p>
<p style="margin-left:1em">悟和尚住通玄。開堂演法。有通玄峯頂。別是人間之語。夏六月。始定九旬安居之制。深山曠野。相依衲子十數輩。多正因行脚之士。而茆堂草榻。不倦槌拂。寅夕提策。往往有開發者。</p>
<p style="margin-left:1em">黃山惟安普門大師寂。安邵縣奚氏子。幼孤賤。苦行矢願。精勤鍛鍊。萬歷三十二年。立黃山道場。破雪登奇。捫蘿陟峭。得黃山之勝地。賜額慈光寺。兼滲金佛像。天啟三年至夫椒祥符。厨粟無炊。七日不餐。是時權璫播虐。人不聊生。安矢心化濁。救民水火之中。挈杖而北。行至清源之乘願村。是安十年前所建。少傅蓼水朱公留結夏。六月十三日。趺坐說偈而逝。廣護居士中丞許鼎臣銘其塔曰。安志氣猛烈。從萬死一生中。悟無生法。骨力挺堅。從廝養卑賤時。證尊貴性。力參涉險。如少林五臺太行諸處。不啻人烟一飯少。山雪獨行深。再上五臺。斷惑證真。前後際斷。禮空印呈偈。人為無明用。安能用無明。人受煩惱使。安能使煩惱。初不識字而字從心生。初不立言而言如泉湧。所過開設叢林。用棒喝以成上上之器。用煉魔以接中下之機。嘗曰。究心必集法。忘我必為眾。無慧之福癡。無德之慧狂。以法破人。未嘗以人破法。有不像語諸錄。可謂苦行貫天地。大慈包古今者也。祥符蔭曰。神廟之際。宗旨式微。如九鼎系單絲。其時諸方多以苦行持之。如火場水齋煉魔等。雖皆不無偏枯。然精神力用。實足以<span class='corr'>祛</span>救衰靡之病。如普門大師者。生平於逆風惡浪中。操慈航以接人。可謂險夷一致。其自敘行實。幼時鄙賤。一無所諱。黃山檗菴志和尚嘗曰。若普門大師者。可謂具大人知見者也。許青嶼侍御。嘗述大師住祥符曰。先大中丞廣護公。同張清惠二無公入山問道。丈室留餐。即大眾黃虀糠糰。中丞公曰。弟子即得。張公初入道。恐未諳此麤淡風味也。大師擲糠糰起曰。我非以世法奉承檀護僧也。噫。今禪門鄙習。<span class='corr'>已</span>至不堪。安得如大師者一力挽哉。</p>
<p style="margin-left:1em">十月十一日。曹溪德清憨山大師寂。清返僧服後。結庵五乳峯下。六時刻漏。專修淨業。居四年。復往曹溪。沐浴焚香。集眾告別。危坐而逝。世壽七十八。僧臘五十九。清長身魁碩。氣宇堂皇。所至及物利生。機用善巧。所著有楞伽筆記。華嚴綱要。楞嚴懸鏡。法華擊節。楞嚴法華通議。起信唯識解。觀老莊影響論。道德經解。大學中庸直指。春秋左氏心法。夢遊集。清興復曹溪。備載中興錄。建塔於曹溪之天峙岡。弟子吳應賓錢謙益銘塔。陸夢龍述傳并碑記。小師雲居觀衡作曹溪中興傳。靈巖擔雪儲贊序曰。昔吾通陳大司馬節制兩粵。歸對鄉先達曰。仕宦不足道。我得見憨大師。覩僧中之龍鳳。儲童子時聞此語。及脫白萬峯。月朔望雲集。必首禮五乳堂上大師。特上方丈請示。先師曰。曩者匡廬從遊憨山大師也。問其道品。則曰果位人也。往來胸懷三十年於茲。盡發其書而讀之。恨不曾身侍五乳也。眼中見宗門稱師匠者。絕非大器。深夜敬禮先佛世尊。願得如五乳紫栢法王氣象者。荷綱宗於末法。泫然感歎。虞山宗伯所謂深山大澤。龍亡虎逝。則變怪百出。誠法門金石之論也。為之贊曰。敬皈禮。法中王。譬之材。為棟梁。於過去。遠有光。後世思。勿能忘。</p>
<p style="margin-left:1em">三峯藏和尚集。宏戒法儀成。自戒壇久閟。儀法亡失。藏以參禪者務持律以固禪宗。受戒者當參禪以求戒體。乃考求古規。會歸宗旨。為諸說戒之儀式。曰宏戒法儀。諸方遵而行之。</p>
<p>甲子四年<span class='note-inline'>(七月勅封三界伏魔大帝神威遠鎮天尊關聖帝君)</span>。</p>
<p style="margin-left:1em">悟和尚開堂金粟山廣慧寺。四月到寺。冬結制。眾盈千指。破山明。石車乘。瑞白雪。皆在座下。漢月藏為首座。藏謁悟和尚於金粟。請示臨濟宗旨來源。和尚特上堂舉黃檗見百丈。丈舉再參因緣。黃檗不覺吐舌。丈曰。子以後莫承嗣馬祖去麼。檗曰。不然。因師舉得見馬祖大機之用。然且不識馬祖。若嗣馬祖。<span class='corr'>已</span>後喪我兒孫。丈曰。如是如是。見與師齊。減師半德。見過於師。方堪傳授。子甚有超師之見。故臨濟三度問佛法大意。三度被打。濟後出世。惟以棒喝接人。不得如何若何。祇貴單刀直入。藏出眾便喝。和尚曰好一喝。藏又喝。和尚曰。汝試更喝一喝看。藏禮拜歸位。和尚復瞹顧藏。舉僧問古德朗月當空時如何。德曰猶是堦下漢。僧曰請師接上堦。德曰月落後相見。且道月落後如何相見。藏便出堂。即日請藏居第一座。制完辭行。和尚手書從上承嗣源流。并信拂付囑藏。</p>
<p>乙丑五年。</p>
<p>丙寅六年。</p>
<p style="margin-left:1em">金粟冬制眾盈五百。五峰學為西堂。</p>
<p style="margin-left:1em">春。三峯藏和尚開堂蘇州北禪。冬。住杭州安隱。金粟悟和尚專使送法衣至。</p>
<p style="margin-left:1em">冬十二月紹興雲門顯聖圓澄湛然和尚寂。</p>
<p>丁卯七年。</p>
<p style="margin-left:1em">梵伊致和尚繼席三峯。致海虞陶氏子。事三峯藏和尚為侍者。令參竹篦話。時三峯初闢。支石為牀。縛籬為壁。值隆冬。寒風砭骨。乃詣庫司乞紙。藏聞而怒曰。汝不念歲月飄忽。<span class='corr'>己</span>事未明。反瑣瑣牀席間希宴安耶。後凡有所問。即詬罵不<span class='corr'>已</span>。一夕經行至五更時。聞松濤大作有省。復力參。遂入堂奧。繼住三峰。</p>
<p style="margin-left:2em">毅宗烈皇帝。</p>
<p>戊辰崇禎元年。</p>
<p style="margin-left:1em">三峯致和尚寂。</p>
<p>己巳二年。</p>
<p style="margin-left:1em">春。藏和尚結制海虞天甯。制解。四月到萬峯。吳江令熊開元。建說法堂。請藏和尚開堂。</p>
<p style="margin-left:1em">八月。金粟悟和尚受福建黃檗山萬福寺請。九月。歸龍池掃傳祖塔。還展先塋。入鄧尉山天壽聖恩禪寺。掃萬峯寶藏兩祖塔。嗣法主席漢月藏率大中丞趙士諤孝廉周永年等請陞座。郡之士衿。皆齋候於城東之瑞光寺。萬眾喧闐。街衢巷陌為之不通。乃登塔之絕級。一受瞻禮。過虎邱掃隆祖塔。闔寺辦嚴。而譁逐愈甚。遂不及舉七而還。過松陵。舟人不敢維舟近岸。僅於中流受熊明府開元一齋。</p>
<p style="margin-left:1em">八月枹朴蓮和尚寂。嗣龍池傳祖。住湖州淨名。</p>
<p style="margin-left:1em">九月瑞白雪和尚住顯聖。雪桐城楊氏子。謁紫陌可授以毗舍浮佛偈。禮雲門澄。一日聞鐘聲大徹。擢第二座。參學時無被臥。不解帶者十三年。開法。鍛鍊學者。不假辭色。</p>
<p style="margin-left:1em">冬。悟和尚結制。眾一千。舉費隱容為西堂。</p>
<p style="margin-left:1em">藏和尚開爐梁溪錦樹院。付一默成。問石乘。在可證。頂目徹。有四雄玉兔出龍峯。北禪寺迦葉尊者瞬目之瑞。繼起儲投萬峯藏和尚出家。</p>
<p style="margin-left:1em">破山明和尚住嘉禾東塔。明蜀之蹇氏子。聽講楞嚴。至一切眾生皆由不知常住真心有疑。出蜀徧參憨山清。博山來。雲門澄。皆不契。乃住破頭山。猛力參究。一日立萬丈懸崖上。自誓曰。悟不悟。性命在今日了。辰時立至未時。眼前唯一空明世界。忽舉足墮崖損足。至夜半翻身覺痛有省。天明曰屈屈。參悟和尚於金粟。悟問內不放出。外不放入。正恁麼時以何為界。明曰。竿頭絲線從君弄。不犯清波意自殊。悟頷之。</p>
<p style="margin-left:1em">問石乘和尚住焦山。乘竟陵熊氏子。初遊黃檗雲門金粟之門。後參三峰藏和尚。力究二載。一日侍立次。有僧問藏曰。十方無壁落。四面亦無門時如何。藏震聲大喝。乘從旁省悟。乃歎曰。和尚接人直如還丹一粒。點鐵成金也。服勤六載。受付。出住焦山。楚王嚮道化。致書幣請法。</p>
<p>庚午三年。</p>
<p style="margin-left:1em">春悟和尚赴閩川黃檗請。三月二十七日入院。四月十五日開堂。</p>
<p style="margin-left:1em">頂目徹和尚繼席三峰。徹字幻空。金陵栢氏子。少孤失學。知事佛。嘗習業緇染家。客吳門。從古心律師受優婆塞戒。二十四歲。投三峯披剃。乃乞戒藏和尚。執收飯之役。藏一日問曰。出家奚事。徹曰。將學經。藏曰。循行得字。頭<span class='corr'>已</span>白矣。其奈生死何。徹駭然。曰若為即得。藏曰。顧子如木石。且持偈發慧去。口授南嚴偈。俾持之。徹繫念不輟。三年不少懈。一日忽覺風聲鳥語。皆轉此偈。自念至此。何故不知此意。因求進七日關力究之。足纔跨門。目前一迸。大地平沉。頓省偈義。亟趨方丈擬申問。藏即打趁。既而示一歸何處話。徹罔解厥旨。時值上元雪霽。有搏雪羅漢於庭。藏令眾僧作頌以驗悟解。徹倩書以呈偈曰。虗空一尊雪羅漢。思惟盡處阿誰判。一片氷壺難指擬。恰來正是正月半。藏嘉賞之。乃曰。惟爾幻空。潛蛟伏虬。若遇春雷。倒嶽傾湫。後一日。聞竹椅倒地作聲。豁然大悟。藏為助喜。命字頂目。遂繼三峯法席。</p>
<p style="margin-left:1em">漢陽方伯蕭伯玉。并楚紳士。請藏和尚住大別興國寺。却之。</p>
<p style="margin-left:1em">秋。博山元來無異和尚寂。來住博山。上堂曰。博山今日不說有法。不說無法。不說亦有亦無法。不說非有非無法。離四句。絕百非。石人點頭。青山皺眉。深寒博得三春暖。破霧披雲入翠微。將示寂。誾首座問和尚尊體如何。來曰。儘有些子受用。座曰。還有不病者也無。來曰。熱大作麼。座曰。來去自由。請道一句。來為書歷歷分明四字。投筆坐化。塔全身於本山之西峰。祥符蔭曰。博山雖未分明付授。然雪關誾出世於瀛山。嵩乳密闡化於檀度。空隱獨開法於羅浮。竹山嚴韜迹於獨峯。皆拈香承嗣。而法脉未湮。葢博山秘重密嚴。而誾等久親實證。各有所得。不敢辜負。非今之承虗接響者。能藉口而望項背也。</p>
<p style="margin-left:1em">東苑元鏡晦臺和尚寂。鏡號湛靈。建陽馮氏子。嗣壽昌經。開法於仙亭一枝山。退隱武夷。風韻孤峻。儀部黃端伯銘其塔。</p>
<p style="margin-left:1em">八月。悟和尚離黃檗。</p>
<p style="margin-left:1em">九月。瑞白雪和尚住紹興延慶。</p>
<p>辛未四年。</p>
<p style="margin-left:1em">元日。悟和尚在吳北禪寺。受明州司李黃端伯侍御祁彪佳請住阿育王寺。上元日別吳門。藏和尚。侍送。二月十五日到寺開堂。三月。過天童掃應菴密菴兩祖塔。侍御李遵徐之垣等。請主太白名山。[橘-矛+隹]李太常吳中偉中丞徐從治給諫虞廷陛等。請再主金粟。兩郡交迎。集眾決之。眾譁主天童。四月三日入院。藏和尚自鄮山回。立具德禮為參首。</p>
<p style="margin-left:1em">頂目徹和尚住瑞光。上堂。有時電閃星馳。金蛇尾後轟雷。有時天高雲淨。玉兔空中迷影。有時入林不動草。有時入海不揚波。汝等諸人甚處見瑞光。六月。廬山開先智明若昧法師寂。明海陵毛氏子驅烏揚之東隱。少不檢。將縱迹天下名山水。投宿潤州銀山。見其經營嘈雜。而方來憧憧不<span class='corr'>已</span>。怪問之。曰將延三大師講楞嚴。三大師者。雪浪恩也。視門牓曰。楞嚴必稔前五卷者。與牀歷。急求楞嚴。展誦不終日。前五卷如建瓴下。乃竟誦。而恩至。見之感切涕慕。淋襟不自禁。誓將如今大師。恩辯慧滉漭無涯岸。愛明超逸。獨輸<span class='corr'>壼</span>奧。示精微。因綸貫諸部。納戒雲棲。叩禪紫栢。趨太行伊闕。物色高人韻士。以淹洽百氏家言。槖中載寂音僧寶傳。當山水佳處。出而吟哦。既而頓足捬膺曰。嗟乎我獨不得與此八十一人者同遊哉。則又泣。復傲然挈之而往。陟匡廬居古黃巖。遷開先。生平禪戒並急。而以首楞嚴為講法之要。自謂於楞嚴有深證。叢林有昧楞嚴之稱。說法江楚吳越間三十年。身外無長物。四方遺問填門。隨手而散。去來不預計。意至則行。追隨者方喘急。而一笠翛然。<span class='corr'>已</span>莽蒼在望矣。手書別檀護誡門人訖。自詣龕室跏趺。笑謂眾曰。我且試耳。遂寂。山翁忞乃其手度。退翁儲從之修東林淨業。</p>
<p style="margin-left:1em">九月。瑞白雪和尚住白雀。</p>
<p style="margin-left:1em">冬十月。藏和尚赴揚州天甯請。士庶擁道。十一月。浙人士復請結制安隱。繼起儲悟道。儲自期七日明道。至第六日。危坐如塑像。堂中開靜。見兩行僧對問訊。嚗然自落。積劫未明之事。徹底見前。亟趨方丈。藏望見顏色。曰看箭。儲喝。藏曰看箭。儲又喝。藏起立大呼曰看箭。儲放身倒。時侍者于磐鴻燒香曰。儲兄何不禮拜。儲即下去。藏當晚小參。儲方作禮。藏問萬法歸一一歸何處。儲曰恰恰今朝臘月初三。藏問與趙州衫子同別。儲曰一滴水一滴凍。藏問如何是奇特事。適大殿撞鐘。儲曰鐘聲咬破七條。</p>
<p style="margin-left:1em">心空居士朱時恩集佛祖綱目。恩秀水人。凡四十一卷。起七佛。終萬峰蔚祖。泛敘而不詳系。無當宗傳。</p>
<p>壬申五年。</p>
<p style="margin-left:1em">正月。瑞白雪和尚經始弁山龍華。</p>
<p style="margin-left:1em">金山法肇縉雲和尚寂。</p>
<p>癸酉六年。</p>
<p style="margin-left:1em">夏。藏和尚住淨慈寺。藏受杭州。兵轄蔡雲怡。護法聞子將嚴印持忍公等請。開堂淨慈。緇素省發者。自豁堂嵒爕雲璣。前後二十五人。入雲棲掃蓮大師塔。眾請陞座。特示禪淨大旨。先是嘉禾人士請住長水真如寺。吳門人不從。至是大理朱大啟太僕李日華諸公。力懇解淨慈制。住真如寺。制中日提寂音尊者智證傳。助顯第一義。東園居士惲人華宏曇曰。在昔余心嚮往三峰老人。而恨未覩其書也。有禪宿齎視老人所提智證傳。喜而驚愯。歎曰。禪典中乃有是書耶。立起如鄧尉。咨決所疑。老人多方垂手。輾轉難搆。一日請益。問佛而答乾矢橛。問西來意而答庭前栢樹子話。推出楪子曰。爭奈者箇何。老人奮舉界尺劈破之。曰百雜碎。余霅爾心開。言下薦得馬祖以來拔地傾天用處。於是以白衣執侍。斫究臨濟宗旨。偶讀雲門錄。至盡大地無絲毫過患猶是轉句。不見一色始是半提。直得如此。須知更有全提時節。胸中障翳頓釋。乃知臨濟立法。如舜在璿璣玉衡。以齊七政。千萬世天度範圍於斯。雲門則夏正也。中星之用未移。故徹見雲門。即透臨濟。一句三玄。三句一句。臨濟雲門。豈非均此全提時節也哉。</p>
<p style="margin-left:1em">少室心悅喜和尚應周籓請入汴。寓給苑香林。兵憲曹應秋。同諸士大夫問道無虗日。</p>
<p style="margin-left:1em">破山明和尚住西蜀梁山太平寺。</p>
<p style="margin-left:1em">十月。費隱容和尚繼住福州黃檗。容福清何氏子。初參壽昌經有省。冒雨謁悟和尚於吼山。便問覿面相提事若何。悟以番菩提珠照頭便打。容曰錯。悟又打。容便喝。悟又打。至第七打。所有伎倆知見。一時氷釋。悟問熏風自南來。殿角生微凉。汝作麼會。容曰水向石邊流出冷。風從花裏過來香。曰離了此又作麼生。容曰放和尚三十棒。曰除却棒又作麼生。容便喝。曰喝後聻。容曰更要重說偈言。悟休去。住黃檗。上堂。今朝初一。好箇消息。若還不會。又是明日。所以道舉一不舉得二。放過一著。落在第二。山僧舉一了也。是汝諸人如何委悉。便下座。</p>
<p style="margin-left:1em">問石乘和尚住楚九峯正覺寺。</p>
<p style="margin-left:1em">心空居士集居士分燈錄。首維摩詰。終宋景濂。參禪學道。分身應化。師承有據者。共七十二人。</p>
<p>甲戌七年。</p>
<p style="margin-left:1em">磬山天隱修和尚住報恩。修字天隱。荊溪閔氏子。自幼失怙。鬻蔬奉母。弱冠聽講楞嚴。一切眾生皆由不知常住真心。性淨明體。用諸忘想。此想不真。故有輪轉。惕然知有生死大事。遂投龍池幻祖出家。年二十四得度。參父母未生前話。久未有入。一日隨幻祖運磚次。有人說四大名山菩薩出見神通廣大。祖曰。這裏也不少。修便問如何是這裏神通。祖曰。快度磚來。遂於言下有省。一日偶展楞嚴。至佛咄阿難。此非汝心處。打失本參。會幻祖北行。乃掩關龍池。力究雲門扇子話。閱兩載忽聞驢鳴大悟。破關與同參密祖北覲幻祖。祖曰別來三載。各呈似看。修進曰。人言北地寒。我說南方暖。寒暖不知人。窮人知寒暖。祖頷之。次日入室。問歷歷孤明時如何。祖曰。待汝到這田地與你道。修便喝。祖曰汝還起緣心麼。修拂袖便出。命掌記室。久之印可。前後親炙一十八載。累命分座說法。皆辭遜。初入磬谷。值雪深。五十餘日。炊烟懸絕。於饑禽野獸中。安坐晏如。次遷法濟。後住報恩。上堂曰。禪非解會。道絕功勳。妙體湛然。真機獨露。不可以心思。不可以意想。不可以言宣。不可以默照。不可以色見。不可以聲求。一念回光。便同本有。這裏透得。頓越三祇。坐斷報化佛頭。隨時著衣喫飯。還有向上一路在。</p>
<p style="margin-left:1em">石雨方和尚住雲門顯聖。明方武塘陳氏子。年二十二。因見雙塔僧行道威儀有感。辭親出家。精修淨業。一日擊木魚高聲誦佛號有省。遂摘椎曰。不惟西方。東土亦不可生。有一老宿聞而謂之曰。且莫草草。南泉三不是話。子作麼生。方茫無所置答。後閱楞嚴。至我真文殊。無是文殊。若有是者。則二文殊。不覺身心世界。打成一片。往參憨山清禪師於匡阜。往還叩擊。快說無生。後過雲門。時澄和尚爐鞴洪開。方挾袱入堂。矢不語刻期七日徹證。示必死無還生想。一日聞澄上堂曰放下著。頓覺通身慶快。即呈偈曰。平空一擲絕躊躇。轉眼風波徹太虗。會得竿頭舒卷意。放生原是釣來魚。澄痛加訶斥。揮之而出。一日經行次。聞僧舉大慧淨剝茘枝話。遽豁然軒渠一笑。首座搊住曰道道。方曰。恰值某甲持不語戒。座奇之。澄授斷拂一枝。自號斷拂子。退隱黃安鷂子山。俄而澄逝。奔赴雲門。復入天台。一時四遠趨風。王家宰祁中丞請住雲門顯聖。門庭日闢。道望愈隆。</p>
<p style="margin-left:1em">天童悟和尚與萬峯藏書。藏和尚提智證傳。力闡綱宗。諸方驚疑。謗議競起。悟和尚與之書曰。祖師西來。秉教外單傳。別行一路。自佛果作碧巖集。大慧謂宗門一大變。今吾徒提智證傳。則臨濟宗至吾徒又一大變。故老僧去夏與吾徒云。當以本色本分者此也。藏復書曰。竊惟法門事大。任荷自心者。苟非深得祖宗的骨之髓。那可承虗接響。喪我兒孫。中外洶洶之議。何足知此血心哉。葢以法門建立之密。千古萬古不能撲破。藏謂宗旨未破。則臨濟猶生也。那可一時以舉揚之不易。承接之無人。便欲越過此宗。別行坦路耶。覺範曰。此如衣冠稱孔門弟子。而毀易繫辭。三尺童子皆笑之。其言痛切。可為寒心。唯望和尚洞此至愚之誠。鑒其玄要之請。俾後世興起之人。確有本分之據。勿使狐狼野犴。溷同獅吼。則佛祖幸甚。法門幸甚。子孫幸甚。靈巖儲重刻天童和尚七書三書序。宏儲於崇禎癸酉。在萬峯侍者寮。見此錄。歎曰。大人哉用處乃爾爾。丙子丁丑。見此錄廣布鄉邑。逮壬午以後。問之來學。禪林中流行漸少。空山無事。閒行至香乳寮。復見此錄。慮其日久湮沒。隨命刷印房重梓流行。宏儲生平逆順因緣。一切消歸向上。即先三峰和尚前後復言。慮不知者謂事屬於爭。槩不行世。茲刻葢以昧昧然傳天童者。唯恐是書之不行。道豈有是非勝負乎哉。祥符蔭曰。佛祖綱要。自神廟而後。茫昧幾希。而臨濟宗旨。<span class='corr'>已</span>同淪墜。非天童祖一棒振其頹綱。何以砥滔天之瀾。然不得三峯祖力提血戰。大聲而呼。玄要主賓。掃土盡矣。是知非天童無以起臨濟之廣大。非三峯無以盡臨濟之精微。兩祖葢互相成褫。以逆為用者也。文殊起佛見法見。世尊攝向二鐵圍山。佛果作碧巖集。大慧欲毀其板。佛祖大機之用。而可以聖見凡情測哉。昧昧者分水火鐺。左右袒。則過矣。</p>
<p style="margin-left:1em">悟和尚却杭州靈隱之請。</p>
<p>乙亥八年。</p>
<p style="margin-left:1em">天童祖席成。天童自晉義興開山。宋宏智中興以來。號江南第一法席。宋王安石有句云。二十里松行欲盡。青山捧出梵王宮。可想見之。滄桑代變。荊蘚荒凉。悟和尚自辛未夏受請入院。至佛殿基。有虗空作殿。日月為燈之語。乃作興修偈曰。太白山下天童寺。洪水漂流殿如洗。普告四眾諸檀那。大家出手共扶起。至是年壽七十。天人師殿。善法堂。寢堂。丈室。皆莊嚴妙麗。如湧天宮。眾踰三萬指。上堂。有不用材木。殿閣成見。不勞斧斤。法堂本彰。不動舌頭。只向青天白日下。要轉便轉之語。</p>
<p style="margin-left:1em">秋七月臨濟三十一世嗣天童法三峰和尚法藏寂。時年六十三。春正月。吳江士大夫迎開堂聖壽寺。藏慨然曰。臨濟大師至於今七百餘年。我鞠躬盡瘁。死欲倡明其道。而終不能大遂我志。今老且病。安能僕僕對世人費口舌哉。終不忍其請。人日到寺。告香。舉繼起宏儲潭吉宏忍立僧輪贊。制完還山。宗伯董其昌來謁於證心堂。自陳於臨濟無位真人語有省。藏剔發痛露。宗伯躍然。再拜出。語人曰。如出雲霧。四月朔。命侍司估倡衣鉢。設十方普會齋。擿鼓為最後辭眾上堂。書從上源流并衣拂。付囑宏儲等。五月朔。就證心堂設死關。自榜曰。歇處。又自題云。佛法有人說。天山好自埋。天山晚年自號也。七月二十一日泊然而化。十一月八日奉全身塔於證心堂。後夜素光從塔起。直上如虹亘天。茂苑相國文震孟祭文云。浩然剛大。佛祖咸在其陶鎔。動若風雷。凡聖疇知其變化。倒日迴天。七百載宗綱未墜。茹荼集蓼。六十年辛苦自知。讀者以為得生平之概。宗伯董其昌撰塔銘。靈巖儲天山塔廟記曰。賢劫第四尊釋迦文佛直下六十九世。臨濟正宗淨慈藏和尚。和尚望虎邱隆十九世。望楊岐會二十三世。望臨濟玄三十一世。不稱南嶽而專承臨濟。別四宗也。楊岐虎邱特表而出之者。石霜下出匾頭道人南公。晚住積翠。有大名稱。當時與會祖為二甘露門。嗣其法者。晦堂真淨。仰山雲葢。死心靈源。草堂湛堂。兜率法雲寂音諸老。子孫赫然一時。我會祖得白雲端。端得五祖演。落落孤行。五祖之子三佛。佛果老人。巍然號楊岐正脉。佛果當時稱得人最盛。虎邱徑山傑出。徑山負雄望如南公。得記莂者九十餘人。楊岐正脉不私其子。而偏歸我華祖。華祖為虎邱單傳。故虎邱之道獨尊。藏和尚波瀾如徑山。峻拔如虎邱。生不逢諸老騰驤之日。隆慶萬歷間。法運衰涼。綱宗長夜。和尚手捧日月安於九天。赤身支臨濟七百年<span class='corr'>已</span>墜之業。而猶慮威音<span class='corr'>已</span>後。無師自悟。遽為師範。則後學何所宗承。特請定宗旨於悟和尚。師資道合。響應人天。當是時。悟和尚之得和尚。猶斷際之有慧照。和尚遂恣逸羣作略。施無畏真說。將使一四天下含靈蠢動。昧略飛搖。同歸清凉寂滅法幢。塗毒一聲。魔宮震裂。至博通三藏之流支。雲興瓶瀉之辨和。咸思罄南山之竹木。佐其鞭笞。揚東海之怒濤。衍其流毒。悟和尚為此懼。倒行逆既。百計奪之。人不見其用。遂使及門之士。恐道格緩行。不禰其父而禰其祖。嗟乎。道之所在。果如是耶。滹沱之言曰。第一句薦得。堪與祖佛為師。奈何奴呼菩薩。婢視聲聞。而計名聞利養。以夫子之道。反害夫子乎。當積翠徑山兒孫滿天下。我會隆二祖。欲覓針鋒許插脚不可得。孰謂如來正法眼藏於是憑依。至於今遍照塵剎。我和尚之道。光明無礙。踐履深嚴。靈骨所在。龍神呵護。乾坤有毀。天寶弗墜。道行詳傳銘不具載。稱淨慈藏和尚者。和尚八坐道場。而淨慈則五山之首。唐宋諸尊宿說法之席也。</p>
<p style="margin-left:1em">八月。剖石宏璧和尚繼席萬峯。璧無錫鄭氏子。十七剃染。坐閱華嚴五載。謁三峰藏得悟。遍參諸方。見博山黃檗匡廬諸老。遊兩浙。禮悟和尚於金粟。復歸三峰。透徹臨濟綱宗。付法。遂繼聖恩法席。上堂曰。臨時眼目。千古絕同。或縱或奪。有始有終。電光莫及。石火罔通。若也擬議。白雲萬重。</p>
<p>丙子九年。</p>
<p style="margin-left:1em">春正月。繼起儲和尚開法常州夫椒祥符禪寺。先是毗陵迎藏和尚住夫椒祥符。藏顧儲曰。汝既辭萬峯。可竭力於我父母之邦。宜主夫椒。到寺。法堂揭五宗要旨。室中出十二種日旋三昧。以驗方來。一時東南衲子。賢士大夫。目為龍門。</p>
<p style="margin-left:1em">二月。瑞光徹和尚開堂金山龍遊寺。眾盈萬指。人皆謂圓悟再來。時值淮揚流宼將迫。徹至。寇遠去先一夕。官守同感異夢。謂有肉身菩薩來。此地無恙矣。因是總戎領軍士裝束出迎。有司爭禮之。海岸居士黃端伯。親見壽昌。不可一世。與徹機緣相見。遂服膺。</p>
<p style="margin-left:1em">七月費隱容和尚遷建安蓮峯禪院。</p>
<p style="margin-left:1em">潭吉忍和尚住杭州安隱。忍蜀之鄭氏子。少負才略。二十出家。自恨無真師畏友。乃汩沒於章句中。十有五載。每當山水友朋詩文適意之際。輒懷慚自責曰。我出家甯為此乎。即道念勃興。發足南詢。至吳中。邂逅同鄉劉長倩孝廉。見三峯語錄。不覺身毛卓豎。遂偕入山請益。藏每詬詈不<span class='corr'>已</span>。忍意失所求。遽辭去。往參天童。亦不契。後臥病武林。偶閱黃龍見慈明語。忽歎曰。古人笑怒皆方便也。亟還見藏於鄧尉。負病求入精進堂。眾以為不可。藏曰。參禪致死。不愈於他病乎。師因激勵。神益旺。志益堅。或勸放參自攝者。則避去不欲聞。藏因忍聞慧深入。恐猝不能枯。令究雲門折足因緣。有省。復舉溈山有無句公案。徵詰研窮。久之日臻玄奧。到寺日。拈拄杖卓一下。召眾曰。千佛列祖頂[寧*頁]。與諸人一擊洞開了也。設有撩起便行底。脚下也好與三十拄杖。掩關集從上列祖悟由。起自釋迦。終於天童三峯。凡六十九世。以盡臨濟一宗。串珠而下。有建立者。有守成者。有扶救者。其間升降。歷歷可觀。使宗祖眼目。不致委地。以待夫天下後世英傑者出。再振起之。曰五宗救。凡十卷。祥符蔭曰。五宗救一書。揭示佛祖精微。闡揚宗旨肯綮。實有功於法門。但其間於天童三峯之際。只當論明道法。不當存諸形迹。諸方具眼者。以太虗圓攝之。而不分彼此見。斯為善也。</p>
<p style="margin-left:1em">九月。湖州聖日峯大香唵囕法師寂。香吳洞庭名士吳鼎芳也。少工詩文。留心梵乘。鍵關閱藏。夢中感大士舒光印攝。遂決志出塵。年四十復因亡母感夢。誡其出家。以懺己罪。乃宵征入雲棲。薙染於蓮大師像前。徧叩諸方。志在扶教。而於己躬下事。實密證精徹。然不敢以禪自任。開講說法。道風秀出吳越之間。所至一衲。蕭如閑雲孤鶴。不求伴侶。而去住自如。會心所至。趺巖坐樹。往往絕粒。茶毗之夕。栴檀香氣。芬鬱累日不散。遠近緇素禮敬。得未曾有。所著有雲外錄。明僧傳。及道德經解等行世。詩歌有皎然貫休之風。持律泠然。與世無忤。孝廉夏元彬傳其生平。塔於聖日峯之陰。祥符蔭曰。唵囕法師。道韻風標。足為近今緇流坊表。明僧傳摭拾見聞。精核不膚。後來有志燈傳者。所宜參考也。</p>
<p style="margin-left:1em">冬十二月。杭州真寂廣印聞谷大師寂。印嘉善周氏子。母夢玄武神仗劍率諸甲士擁護其門而生。七歲。嘗瞑目端坐。父母送之杭州開元寺剃度。後歸省親。母誡之曰。三朝新婦。一世禪和。子其勉之。印每述其兩句。終身受用不盡。一日見壁間法界圖。問其師曰。十界從心生。心從何處生。其師不能答。時儀峯和尚結茅清平。往叩之。峰曰。汝要會須妙悟始得。印曰。如何得悟去。峰乃教看雲門露字。印一聞便信。直下挨拶。至忘寢食。尋上雙徑結茆白雲峯下。看亮座主參馬祖因緣。疑不能釋。一日見黃瑞香花。忽大悟。曰却是虗空講得經。碌磚瓦礫正堪聽。向來扭揑娘生鼻。錯認葫蘆作淨瓶。於是往雲棲。盡得蓮大師之益。次參龍池幻祖。機緣相契。而不自肯。祖曰更欲如何。印曰視圓悟大慧為多愧耳。祖憮然曰。當今學者未會先會。那能得不自肯如子者乎。老僧當避一頭地矣。北遊五臺。還真寂。四眾懇請開堂。堅持不允。生平滴水滴凍。不肯一念外馳。洞透祖關。終不以悟自居。教律皆洞哳精微。時或為眾演說。聞者靡不心服。臘月辭眾告寂。塔全身於孔青之陽。</p>
<p style="margin-left:1em">祥符蔭曰。龍門濫觴。砥定須憑天柱。啟禎之間。禪風以天童三峯兩祖而大振。為之先後左右者。雲棲紫栢憨山三大士而外。有真寂印鵞湖心儀峯彖無念有諸公。為之防閑提挈。所以數十年來。令行吳越。幾欲復追唐宋盛時。今波流漸靡矣。安得挽回流俗者。一峻金堤之潰哉。</p>
<p>丁丑十年。</p>
<p style="margin-left:1em">春。天童悟和尚舉費隱容為座元。時容自閩川解院事歸省也。六月。悟和尚却弁山圓證之請。</p>
<p style="margin-left:1em">九峰問石乘和尚應相國何芝岳請。住白門天隆。</p>
<p style="margin-left:1em">十月。天童悟和尚立朝宗忍為西堂。忍常州陳氏子。</p>
<p style="margin-left:1em">隱元琦禪師繼住黃檗。琦嗣費隱容。</p>
<p style="margin-left:1em">冬十二月。荊溪禹門請悟和尚主法。辭之。</p>
<p>戊寅十一年。</p>
<p style="margin-left:1em">春二月。嘉興金粟通乘石車和尚寂。乘金華朱氏子。閱龐居士問石頭因緣有疑。年二十六。棄室出家。完具。參天童悟豁然。侍悟七載。不惜勞苦。嗣法住金粟。上堂。諸佛出世。為一大事因緣。達摩西來。指人見性成佛。金粟不諳老婆禪。祇要諸人棒下見血。若也恁麼會得。觸處逢渠。纖塵不立。垂手人間。和光化物。既然觸處逢渠。且道渠是阿誰。毫釐有差。天地懸隔。喝一喝。二月十二日。將示寂僧問此後向甚處與和尚相見。乘曰遍界不曾藏。僧作禮曰。恁麼則向這裏與和尚相見去也。乘曰且莫錯認。泊然而逝。</p>
<p style="margin-left:1em">三月。荊溪士紳以悟和尚臘高。宜歸桑梓。請住法藏寺。汪大心申狀略曰。和尚闡教海天。一切有情。皆得濟拔。唯荊溪乃和尚梓里。甘露未承。火宅難出。引領慈雲。有傒我後來之歎。吳洪裕狀曰。禪師為法門龍象。海內瞻依。當此佛法傾頹。而師硬竪脊骨。肩此重任。所謂[拚-ㄙ+ㄊ]却一條窮性命。刀山劍樹也須登。非師而誰。此大丈夫之事。非公侯將相之所能為。興言及此。吾輩真當愧死。然度盡海內眾生。而於桑梓反[懃-堇+未]然無情。冥然不顧。則法門所言平等者果安在乎。此某某所以不能<span class='corr'>已</span>於今日之請也。吾里中富貴者如油入麫。永無解脫。貴賤者如北行南轅。愈趨愈遠。專望法席光臨。一為指迷。謹此合詞以請。悟以衰病。力却之。</p>
<p style="margin-left:1em">五月十五日。杭州安隱宏忍潭吉和尚寂。塔全身於祥符寺之東山。有安隱錄。法嗣振西攜之入閩。三遘於亂兵火寨中。而獲存。并五宗救行世。</p>
<p style="margin-left:1em">秋七月。費隱容和尚補住金粟。徵修傳燈錄。明三百年間。諸祖語錄散行宇內。多所亡失。天童悟和尚。遍求遺言。如破菴無準寶藏東明寶峯本支祖錄。皆無從考訂。容住金粟。念從上法脉所繫。失今弗圖。後彌不易。乃啟行徵輯。欲續五燈會元心燈錄後。上下數百年間。成一家言。祥符蔭曰。會元濟宗至密菴傑祖而止。心燈錄續其後。未甚流傳。以至元明以來。文獻傳聞。異同不一。非唯定哀之隱桓。幾等洙泗之<span class='corr'>杞</span>宋矣。費和尚住金粟。徵修燈錄之舉。可謂急所先務者也。</p>
<p style="margin-left:1em">具德禮和尚住雲門光孝。禮會稽張氏子。幼躭玄術。長好空宗。投普陀山薙髮。旋遊講肆。適聞三峯藏於安隱開法。趨見之。初究本來面目話。一日窺鏡猛省。藏未之許。後充圊頭。運糞下山。因轉肩次。匾擔連[喬*(〦/儿)]。豁然了悟。機用橫出。叢林有鐵[此/束]之稱。既而遍參諸方。仍依藏於鄧尉。密契玄旨。嗣法後。住雲門光孝寺。刀耕火種。有古德風。衲子爭依之。</p>
<p>己卯十二年。</p>
<p style="margin-left:1em">天童悟和尚會吳越護法。及法孫三峯下諸山於[橘-矛+隹]李孫園。三峰藏寂後。一時慫惥者。有三闢七闢之刻。安隱忍因而作五宗救。時天童和尚以修列祖塔。與山鄰徐氏不合。八月拂衣出山。過虎林。太史錢瑞星。中丞洪清遠等。咸執弟子禮。留供養。却之。至吳。出資囑方伯申青門。解元楊維斗等。修虎邱隆祖塔。九月費隱容迎至金粟。如檇李。止孫集公園。問道者如市。有梅溪錄。時舊檀護咸趨侍。法孫三峯下祥符儲雲門禮等。皆追隨。護法王金如周君謨。張二無。祁季超等。及天童諸尊宿。共白和尚言。法門不應異同。當消釋之。和尚特上堂。將從前葛藤。一時斬斷。祖孫父子一志同心。迴挽道法。十月。和尚還天童。舉林野奇為西堂。</p>
<p style="margin-left:1em">浮石賢和尚住青蓮。賢平湖趙氏子。父母為娶室。將親迎而逃於普陀剃染。圓戒雲棲。初參雲門澄於東塔。謁悟和尚於金粟。付法。</p>
<p style="margin-left:1em">吳江華嚴宏鴻于磐和尚寂。鴻毗陵蔣氏子。性極聰敏。少而失恃。其父挈之登三峯求剃染。俾之給侍。久而有省。藏一日上堂次。鴻出作禮。藏便打。鴻曰。<span class='corr'>已</span>知神用。且莫先施。藏作鳴聲。鴻曰。當陽敵手。請師進戰。藏復以拄杖打三下。鴻曰今日親見和尚。便禮拜。藏頷之。溫研既久。乃獲印記。出住吳江華嚴。甞謂眾曰。如今道眼不明。出世者多。也向高座上。廣眾中。拈起拄杖子胡亂打。竪起拂子來欺謗人。貪他恭敬利養。如聾如瞽相似。豈不賺煞人。你道睦州一向閉門。魯祖終年面壁。是為人耶。不為人耶。臨寂。謂門人曰。吾滅後靈骨入普同塔中。表生死不離大眾耳。</p>
<p style="margin-left:1em">冬十二月十五日少室慧喜心悅和尚寂。</p>
<p>庚辰十三年。</p>
<p style="margin-left:1em">春閏正月。悟和尚再却雪竇請。先是丙子冬。僧發光凡三請。却弗赴。至是復以宗伯顧錫疇之狀來。略曰。大師如鑒其誠而許之。錫疇不難再渡錢塘。親送大師之雪竇。疇亦擬搆數椽於徐鳧巖。與大師之鐘鼓相聞。亦浮生一愉快事也。悟力却之。</p>
<p style="margin-left:1em">夏。國戚田太傅奉旨。頒錫瑞光徹和尚金襴袈裟。</p>
<p style="margin-left:1em">雪嶠信大師住廬山開先。</p>
<p style="margin-left:1em">牧雲門和尚住古南。門甞熟張氏子。二十歲投破山洞聞乘出家。原名契門。力事參究。便有省入。後參天童悟和尚於金粟。以偈呈方丈。悟略閱兩行。問即今事作麼生。門擬議。悟以番菩提珠便打。門禮拜。悟又向背築一拳曰。你若作打會。入地獄如箭射。異日悟舉薰風自南來。殿角生微凉驗眾。門呈三頌。悟看至末首。曰不親切。門曰前二首聻。悟曰此不親切。和前都不親切。門便問如何是親切處。悟便掌。門即竪一指曰某甲也。悟曰你未知落處在。門隱隱疑。後上天童。題萬松關偈曰。古路松陰廿里長。過時誰覺骨清凉。悟曰。何不道過時誰不骨清凉。門於言下有省。又作活眼泉偈。寮中思索。偶然停筆。右手將左臂一觸。忽然觸發。直下湛然。前所疑一掌落處。不言而喻。一時呈行由。曰詣實供通。悟曰者些都不是實消息。你再供通實消息看。門進前展兩手。悟曰不是不是。門曰和尚如今瞞某甲不得。悟曰瞞即瞞不得。且惑亂你一上。後乃付囑。住古南上堂。拋下拄杖曰。撲落非他物。復擎起作舞曰。縱橫不是塵。汝諸人還見山河及大地。全露法王身麼。復擊香几曰。一片榆楠木。敲來響殺人。上堂。向虗空中畫青畫黃。本無甚事。對無位真人說生說死。笑殺旁觀。卓拄杖。</p>
<p>辛巳十四年。</p>
<p style="margin-left:1em">五月。國戚田宏遇賷紫衣入天童。請悟和尚陞座。</p>
<p style="margin-left:1em">八月。田宏遇奏請奉旨。詔悟和尚開堂南都大報恩寺。悟以衰邁力辭。</p>
<p style="margin-left:1em">朝宗忍和尚住曹溪寶林。忍先參三峯藏為侍者。復參天童和尚於金粟。久之印可。初住靈祐。住曹溪上堂。諸佛諸祖。唯以一大事因緣故出見於世。據實論此一大事因緣。不用開口。不用動念。直下一一天真。一一明妙。祇貴直截契證。超越死生。不離見聞緣。超然登佛地。所以世尊於明星。祇得一覩。六祖於金剛經。直用一聞。諸公若也得恁麼一回去。便堪傳佛心印。方為佛祖嫡骨兒孫。試問諸人。既是見成舊公案。又用舉作甚麼。迴機同本得。一舉一回新。</p>
<p style="margin-left:1em">杭州橫山兜率宏成一默和尚寂。成錢塘人。幼孤。事母盡孝。年二十三。棄室薙染。遍參耶溪明宗紹覺諸講席。因乞戒謁雲棲。修六時課習。一心不亂。逢僧激勸參究。乃於祥符寺。請寒灰奇老宿結制。成為期主。適三峯藏和尚過祥符。奇挈成參問。藏曰。我若開示。只要悟去。無甚工夫窟子與你擔閣。成遂上三峯。力參七年。不得契悟。時同參澹予垣䇿之曰。此事因循多年。若不明白。如何折合。成愧汗浹背而不能答。是夕坐至四鼓。垣又舉竹篦話詰之。成方擬酬對。垣以手驀掩成口。遂有省。乃曰我會也。垣曰。會則且置。祇如生死到來時如何。成便喝。曰一喝意旨如何。成曰。截斷老兄舌頭去在。遂趨入方丈呈所得。藏頷之。命居第一座。天啟乙丑。藏著五宗原。付室中四子。而成居其首。越四載。藏復以源流衣拂授之。住兜率院。僧問如何是佛法的的大意。成以拄杖拄其口。曰急急如律令。僧擬議。成連打三棒。塔於鄧尉。</p>
<div style="margin-left:1em">祥符儲和尚入天台。儲住祥符六年。直指堂五宗門風垂問。臨濟門風。廣大圓備。囊括千差。包羅萬有。鹵莽者得其相似。穿鑿者失其指歸。三要印開朱點窄。未容擬議主賓分。覿體全彰底。何愁不眼目定動。孤蟾獨耀江山靜。長嘯一聲天地秋。隨緣瀟灑底。幾時得脚跟點地。果是龍生金鳳子。何難衝破碧琉璃。三峯先師謂臨濟一宗。跨四家而獨步。未免抑人揚己。少縱多擒。山僧道主賓互換。貴在機圓。事理雙關。應須眼俊。君臣向背。莫犯當頭。父子唱隨。難分兩口。識得心外無法。何妨滿目青山。苟非句裏該玄。那許通身鐵壁。門風雖異。堂奧匪殊。融攝五宗。方稱大匠。○藏雲室十二種日旋三昧。<img src='../images/X86p0300_01.gif' alt='X86p0300_01.gif' /><span class='note-inline'>(生佛未形如何通信)</span>[○@心]<span class='note-inline'>(翛然素潔試請安名)</span>[○@智]<span class='note-inline'>(心識不到別有生機)</span>[○@卍]<span class='note-inline'>(迥脫恨塵方堪讚歎)</span><img src='../images/X86p0300_02.gif' alt='X86p0300_02.gif' /><span class='note-inline'>(旁通一線許汝商量)</span>[○@雲]<span class='note-inline'>(乍卷乍舒開遮自在)</span>[○@山]<span class='note-inline'>(萬仞壁立湊泊還難)</span>[○@人]<span class='note-inline'>(有二岐路不可不知)</span>[○@木]<span class='note-inline'>(應物隨機熾然無間)</span>[○@女]<span class='note-inline'>(和合諸塵不入眾數)</span>[○@尾]<span class='note-inline'>(披毛戴角佛眼難窺)</span><img src='../images/X86p0300_03.gif' alt='X86p0300_03.gif' /><span class='note-inline'>(十字縱橫一真不立)</span>儲痛老成凋喪。宗風衰下。禪林跪遇日繁。乃抽杖入天台。至則館於蒼山下慧日破院。</div>
<p style="margin-left:1em">十月百癡　和尚住建甯蓮峰。嗣金粟容。</p>
<p style="margin-left:1em">慧刃銛和尚補住祥符。銛武進柳氏子。參三峯藏和尚於鄧尉。究雲門折足話。一日藏晚參舉話畢。有僧纔出。藏起身便出法堂。銛忽有省。作頌曰。纔來便把兩門關。箇中力重破千山。若問當年折足意。至今露拄血斑斑。藏可之。一日值藏上堂次。銛才出。藏曰第一句不許問。第二句不須問。銛隨聲便喝曰。且道是第一句。是第二句。藏便打。銛禮拜而出。既而執侍巾瓶。日臻玄奧。遂獲印記。初居武康山之淨名院。繼住湖之高峯雙髻。後住毗陵祥符。上堂。藤樹交加仔細參。並頭拄杖語喃喃。夜深雙影抱明月。輥作連環玉一團。僧問如何是號令佛祖底句。銛曰。獨踞妙高峯。又問如何是開示人天底意。銛曰竿頭通一線。</p>
<p>壬午十五年。</p>
<p style="margin-left:1em">春正月悟和尚歸天台通玄。</p>
<p style="margin-left:1em">三月儲和尚住台州能仁。</p>
<p style="margin-left:1em">六月十六日紹興東山明澓爾密禪師寂。澓嗣雲門澄。晦迹東山香雪塢。有大溈之風。</p>
<p style="margin-left:1em">七月七日臨濟第三十世天童圓悟密雲和尚寂於通玄。天台縣百里內。居民咸見通玄峯四山變白。夜有流光如火。照耀巖谷。門弟子奉全身建塔於天童山幻智菴之右隴。嗣法木陳忞年譜後述。師以海山容納之量。誘掖方來。凡聖一目之懷。等觀大地。說法不帶枝葉。為人絕諸廉纖。操惡辣鉗鎚。單提持向上。碎莽蕩二見之窠窟。剪差宗異目之稠林。微犯必訶。纖情不順。所以士大夫中。往往有聞時富貴。見後貧窮者多矣。況諸學子。一以從上綱宗。納諸海印三昧。苟有差互。痛與排斥。昔人稱佛印元牽牛蹊人之田。而奪之牛。元弗惜。師亦有焉。力爭祖命。靡愛厥身。卒俾少室重光。濟河復漲。三十年間。風行草偃。馳走天下宿衲。嚮往一世鴻儒。道滿神州。名傳紫閣。愚頑知慕德。率土盡欽風。故過化則掃邑空都。來施則傾廩倒槖。坐立之際。千指圍繞。顧盼之餘。蜃樓幻出。雖晚年謝跡名藍。投身絕壑。而蠅趨蟻附。奔輳愈殷。及夫慧日停輝。慈雲掩彩。四方聞訃。如喪所生。千里哭臨。有同孺慕。山川為之變色。太白況乃效靈。<span class='note-inline'>(童子指點古壞)</span>則皆師生平教澤所普被。至行所感通。若其約眾持身之法。紹先啟後之謨。動必合章程。必該典則。可謂津梁百世。師表人天者也。</p>
<p style="margin-left:1em">碩機聖和尚住焦山。聖荊溪巫氏子。六歲始能言。七歲聞鄰老云。一子出家。九族昇天。忽發夙因。求出家。父母不允。年十九病劇幾死。泣告其親。遂送邑之淨名院斷髮。未幾而病愈。即受具於澄古鑒律師。學戒五年。乃遊講肆。意終不愜。謁三峰藏。參萬法歸一話經二載。一夕在月下經行。至夜半。露地趺坐。忽爾身心世界。蕩然一空。至五更。驀地聞鐘聲。如迅雷擊開頂門相似。起而移足。宛在虗空中行一步過了千萬里一般。藏曰。此乃輕安境界耳。遂痛䇿之。經年終不能契旨。遂辭藏出山。歷參博山來黃檗有二老宿。益加迷悶。因參天童悟於金粟。屢遭痛棒。歷四十餘日。會有一僧問話。才開口。悟便打。聖從旁猛省。即向前接拄杖一送送倒曰。老漢今日瞞我不得。隨後便掌。悟頷之。依止四載。復歸覲藏。給侍左右。朝夕咨扣。大法洞然。藏以竹篦衣拂珍重付之。出住潤之焦山。後遷湖之高峰。上堂。雲封谷口。霧鎖長空。把斷要津。不通凡聖。汝等諸人向甚處下脚。眾中還有見義勇為底衲子麼。良久曰。騎駿馬。繞須彌。過山尋蟻穴。能有幾人知。</p>
<p style="margin-left:1em">鴛湖妙用禪師寂。用從興善廣得悟。晦迹吉陽山。與雪嶠信大師善。</p>
<p>癸未十六年。</p>
<p style="margin-left:1em">木陳忞和尚繼席天童。忞粵之茶陽林氏子。幼有宿慧。因讀大慧杲錄。忽憶前身雲水參方。歷歷如見。即日走匡廬開先。投明法師薙染。明以忞志慕禪宗。為舉五臺婆子話。遂於言下薦得趙州意旨。自驗生死關頭未破。徧參憨山清黃檗有諸尊宿。終不自肯。後參悟和尚於金粟。機緣不契。直趨雙徑。謁語風信。信問曾到金粟否。忞曰曾到。曰曾問話否。忞曰不曾。曰你怕打那。忞曰某甲一向不曾置得問頭。請師處借轉問頭。信乃開示。忞不肯。復回金粟舉前話。悟曰。你喫飯還問人借口麼。忞擬議。悟便打。後因參殃崛產難因緣。打破疑團。始明得從上古人關鍵。凡居侍司。掌記室。親炙悟者一十四秋。日臻玄奧。繼席天童上堂。目擊道存。鋒鋩不犯。頭頭顯露。物物全彰。猶是因高就下。曲為今時。況復言中取則。句裏呈機。舉古明今。拈三播兩。大似鄭州出曹門。何異南轅而北轍。殊不知當人脚跟下立地一著。如天普葢。如地普擎。抽一機則千機頓赴。展一目則萬目畢張。透聲色。絕遮攔。互古互今無處所。還生死得伊麼。還汙染得伊麼。還榮枯得伊麼。還推遷得伊麼。縱有德山棒如雨點。也則打他不著。臨濟喝似雷奔。也只無伊下口處。更說甚麼百問雲興。千酬瓶瀉。一毫端際。出見無盡身雲。一舉步間。遊歷無邊國土。正是泥裏洗土塊。蝦跳不出斗。諸仁者從上既有如此廣大門風。穩密田地。何不推他阿爺向後。放出渠儂一頭。與麼直截承當去。正恁麼時。接續流通一句。作麼生道。卓拄杖曰。天高羣象正。海濶百川朝。</p>
<p style="margin-left:1em">寂光三昧律師應詔修建南京大報恩殿。勅黃甫宣。茭蘆蕩中神木湧見。光率眾舁致。皆楩楠巨材。遠近驚異。</p>
<p style="margin-left:1em">雪嶠信大師住嘉禾東塔。</p>
<p style="margin-left:1em">林野奇和尚繼住通玄。</p>
<p style="margin-left:1em">萬如微和尚補住龍池。</p>
<p style="margin-left:1em">五月聖壽海印印乾法師寂。乾廣陵韓氏子。分座於京口聖壽。悟心融講席下。往來巢松一雨若昧法師之間。已講貫無滯。自念長水從瑯琊開發。太原孚因禪衲悟明。德山鑒擔青龍鈔出蜀。擬掃南方魔子。而卒自焚於紙燭下。宗門豈無長哉。我未達耳。乃謁博山來於天界。尋因山茨際參磬山修。力究十有九日而省。修益鍛鍊器重之。復見悟和尚於天童。親炙逾年。將抗迹西山。而山茨際初住東明。老屋敗椽。僅蔽風雨。乾毅然往佐之。東明由此復振。歸京口省融。棲八公洞。融寂。委以聖壽。非其志也。而義不可辭。甫一年而談對坐逝。山翁忞和尚傳其生平。</p>
<p style="margin-left:1em">十一月杭州顯甯宏垣澹予和尚寂。垣姑蘇朱氏子。狀貌豐碩。有玉彌勒之稱。十歲出家於太倉聖像寺。十五夢遊地獄。遂醒悟人世之幻。由是求道念切。十九參雲棲。問如何是佛知見。棲笑而不答。垣疑之。後謁三峯藏。參萬法歸一話。稍有省悟。未得灑然。因與靈隱禮阻雪於長安鎮。屢承䇿勵。忽得契證。親炙三峯二十年。深入法奧。乃獲付囑。出住臯亭顯甯。僧問三峯室中。甞論臨濟三玄要是否。垣曰。三峯無此話。莫謗三峯好。曰和尚何得諱却。垣曰。不特謗三峯。又來謗老僧。住持八載。說法不容紀錄。將示寂。與數僧問答。一僧進前問曰。和尚尊候如何。垣曰苦。又曰。和尚是善知識。焉得如此。垣曰。未離三界外。還在五行中。僧無語。垣曰你道者兩轉語。那一轉敵得生死。僧擬議。垣喝出。復手書二偈。端坐而化。</p>
<p>甲申十七年。</p>
<p>靈機觀禪師開法湖州資福。觀閩之龍溪周氏子。母翁夢一金神入室。衛從頗盛。香光馥郁而誕。禮金浦九雲慧曇老宿芟染。曇耆年有道行。為一方推重。見觀志不羣。乃欣然曰。子乃法門令器。詎可虗滯於此。吾年雖邁。當送子行脚也。即束裝偕觀出嶺。首參天童悟。參究頗切。雖役重務。未甞放捨。明年甲戌。參金粟容。愈加猛礪。徹夜不眠。一夕雷電驟閃。不覺話頭脫落。山河大地凝成一片。久之豁然。不被從上佛祖舌頭欺瞞。復侍十載。乃住翔鳳山資福。闢草開山。刈茅縛屋。凄涼盈目。豺虎為鄰。人不堪其憂。而觀怡然獨樂。律身最嚴。同眾食息。禪學之士。自遠趨風單提向上。勘驗方來。參請無虗日。</p>
<p>春。南岳綠蘿通際山茨和尚寂。際通州李氏子。初從東隱若昧法師習講。謁悟和尚於金粟。嗣罄山修。黃端伯司理請住東明。遷南源。登南岳。止擲鉢峯下。葢虎穴也桂林王聞而異之。訪卓錫處。步行三百里就見之。以誤食野芹怡然而寂。山翁忞序其錄行世。謂的的提持本分。殊無語言文字。與人齩嚼。葢與今時禾黍不陽豓。競栽桃李春者<span class='corr'>迥</span>異矣。塗毒鼓聲。當有聞之而命不全活者。師葢未死也。</p>
<p>三月律師寂光奉詔南都懺薦大行皇帝。</p>
<p>天童忞就崑山安禪院啟建薦嚴毅宗烈皇帝道場疏曰龍去荊山。曾動軒臣之哭。天崩<span class='corr'>杞</span>國。每懷㑋士之憂。千邦喪統御之尊。萬姓失大明之照。仰五岳㧞地之雄。光華猶昔。緬長松擎霄之勢。忠節自慚。敬仗佛光。嚴資仙馭。千聖不擕。己靈曷重。處處為人作主。頭頭本地風光。</p>
<p>能仁儲聞　哀詔到台。設位陳奠。上堂說偈曰。塗毒鼓聲何處起。三乘五性聞皆死。夜來萬籟動悲風。白日麗天莫知止。</p>

<p class='juan'>宗統編年卷之三十一</p></div>
</div><!-- end of div[@id='body'] -->
</body></html>