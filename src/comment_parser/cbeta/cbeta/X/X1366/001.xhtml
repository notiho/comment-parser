<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>物初大觀禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 1366
<p class='juan'><a id='mulu1' />物初和尚語錄</p>
<div class='div-other'><a id='mulu2' />
<p class='h1'>物初和尚住臨安府法相禪院語錄</p><p class="byline">門人　德溥等　編校</p><p>師於淳祐元年七月入院。</p>
<p>指法座。就下平高。難為作者。新法相為汝諸人。別行一路去也。遂登座。拈香云。此一瓣香。恭為祝延今上皇帝。聖躬。萬歲萬歲萬萬歲。恭願。金輪統御。十華藏海盡入提封。玉曆長新。五須彌山高聳壽嶽　次拈香云。奉為　判府安撫大資相公。暨闔郡勳貴。增崇祿筭　又拈香云。此香爇向爐中。奉為見住淨慈光孝禪寺北磵大和尚。用酬法乳之恩。就座。<span class='note-inline'>(問答不錄)</span>乃云。舞太阿劒。空輪無跡。奏軒轅樂。不守故常。衲僧家。意不停玄。眼不挂戶。一出一入。全提半提。此猶是把格則拈弄底。且作麼生是超宗一句。擊拂子云。梧高鸞鳳棲。海闊蛟龍旋　復舉南泉示眾云。文殊普賢昨夜三更起來相打。各與二十棒。趂出了也。趙州出問云。和尚棒教誰喫。泉云。王老師有什麼過。州禮拜。泉便歸方丈。</p>
<p>師云。生風起草。弄黠成癡。則不無南泉趙州。即今莫有為眾竭力底麼。</p>
<p>上堂。真不立妄本空。七凹八凸。四闢六通。松聲雜雨山長靜。春色帶寒花自紅。</p>
<p>上堂。舉齊峯與龐居士同行次。士乃前行一步云。我強如師一步。峯云。無向背。老翁要爭先在。士云。苦中苦。未是此一句。峯云。怕翁不甘。士云。若不甘。齊峯堪作什麼。峯云。若有棒在手。打不解勌。士便打一掌云。不多好。峯始拈棒。被士把住云。者賊。今日一場敗缺。峯笑云。是我拙。是公巧。士乃撫掌云。平交平交。</p>
<p>師云。兩箇老翁。分毫子。也不放過。漏綻處。又却不知。好與縛作一束。送向揚子江裏。</p>
</div>
<div class='div-other'><a id='mulu3' />
<p class='h1'>安吉州顯慈禪寺語錄</p><p class="byline">門人　德溥等　編校</p><p>據方丈。拈拄杖云。竪抹橫該。當仁不讓。是汝諸人。何不直下搆取。卓拄杖云。可惜許。</p>
<p>陞座。祝聖罷。<span class='note-inline'>(問答不錄)</span>乃云。明明知有底道不得。鹽落醬裏。明明道得底不知有。蔗咬甜頭。道得道不得。知有不知有。野犴鳴師子吼。且置而勿論。只如道諸佛不出世。祖師不西來。佛法徧天下。談玄口不開。者一堆垃圾。自古自今。費盡手脚。掃除不辦。山僧固是短袖臨筵。初無妙舞。忽有箇漢。出來掀倒禪床。喝散大眾。又作麼生。擊拂子云。黃河三千年一度清。</p>
<p>復舉石樓和尚有僧來參。禮拜起云。未識本來性。請師方便指。樓云。石樓無耳朵。僧云。某甲自知非。樓云。老僧還有過。僧云。和尚過在什麼處。樓云過在汝非處。僧禮拜。樓便打。</p>
<p>師云。埋頭自訴。衡鑑無私。麟膠續絃。須還好手。</p>
<p>因雨上堂。舉鏡清問僧。門外是什麼聲。僧云。檐頭雨滴聲。清云。眾生顛倒。迷<span class='corr'>己</span>逐物。僧云。某甲只與麼。和尚作麼生。清云。洎不迷<span class='corr'>己</span>。僧云。洎不迷<span class='corr'>己</span>。意旨如何。清云。出身猶可易。脫體道應難。</p>
<p>師頌云。滴滴檐前聞不聞。鏡清無舌與誰論。夜來幾陣尤霶霈。欺壓斜陽綠到根。</p>
<p>上堂。空手把鉏頭。男命怕羅睺。步行騎水牛。石虎生肉彪。人從橋上過。橋流水不流。羲和鞭白日。少昊行清秋。傅大士咽喉。被顯慈一<span class='corr'>掐</span><span class='corr'>掐</span>定了也。莫有轉身吐氣底麼。喝一喝。下座。</p>
<p>上堂。覓之不得。不覓奚彰。[翟*支]瞎頂門。煒煒煌煌。桑疇雨過羅紈膩。麥壟風來餅餌香。</p>
<p>上堂。但願空諸所有。慎勿實諸所無。反衣狐裘。倒食甘蔗。龐居士潑笊籬。向十字街頭。遼天索價。莫有信受奉行底麼。喝一喝。</p>
<p>聖節上堂。拈拄杖云。高而無上。尊而無二。囊括十虗。鼓舞萬有。從教甘露降。醴泉流。芝草生。鳳麟至。便與麼去。堯舜之君。猶有化在。總不與麼。卓拄杖云。五風十雨歲常稔。野外時聞擊壤歌。</p>
<p>上堂。舉東山示眾云。達磨未來時。冬寒夏熱。達磨來後。夜暗晝明。諸人若下得一轉平實語。喫鹽聞鹹。喫醋聞酸。若下不得。迦葉門前底。</p>
<p>師云。五祖師翁<span class='corr'>已</span>是鉢盂安柄。山僧則不然。達磨未來時。簣桴土鼓。達磨來後。弓影盃虵。下得一轉平實語。未有喫棒分。若下不得。亦未有喫棒分。顯慈既稱東山下兒孫。因甚一倍相反。菡萏香中催夏去。梧桐影裏送秋來。</p>
<p>上堂。舉打地和尚。凡學者扣問。惟打地一下。一日有僧。問其門人云。和尚凡有所問。唯打地一下。意旨如何。門人於竈下。拈一片柴。擲於釜中。</p>
<p>師云。顯慈要問諸人。若道有指示。為甚只打地。若道無指示。為甚却打地。門人恁麼。為當是就裏變通。為當別有道理。若是舉了便會。又爭得。</p>
<p>重九上堂。敗葉零零。唫蛩切切。籬菊粲金英。蟾枝吐金屑。三三如九有誵訛。二九十八無等匹。若也會去。秋空山骨露。若也不會。水落石頭出。</p>
<p>冬至上堂。少室峯前。冰枯雪老。大庾嶺上。日炙風吹。活埋多少英靈。其毒肆行不<span class='corr'>已</span>。衲僧家。向者裏。展奪馬射胡底作略。從教七十三八十四。陰極於亥。陽生於子。雖然顯慈拄杖子。未肯放過在。何故。黃河九曲。</p>
</div>
<div class='div-other'><a id='mulu4' />
<p class='h1'>紹興府象田興教禪院語錄</p><p>佛殿。過去<span class='corr'>已</span>過去。未來猶未來。見在底聻。展坐具云。靈山授記。一敗塗地。</p>
<p>陞座。祝聖罷。<span class='note-inline'>(問答不錄)</span>乃云。機先有路。休話象耕鳥耘。格外明宗。管甚風飛雷厲。與麼與麼。如來禪祖師禪。太平戰具。拈放一邊。是汝諸人。二六時中。行但行坐但坐。總不得動著一絲毫許。何故。千峯朝華岳。萬派肅滄溟　復舉。茱萸和尚眾立次。萸云。只與麼白立。無箇說處。一場氣悶。有僧擬出問。萸云。為眾竭力。便歸方丈。</p>
<p>拈云。茱萸下者一著。不妨驚羣。其柰未有出身之路。雖然。一因一事。不長一智。</p>
<p>上堂。開口失。閉口喪。脫白露淨。矢在絃上。諸人還見象田麼。良久云。眼睫眉毛都落盡。不知何日又重生。</p>
<p>上堂。十二月十五。石人相耳語。梅開寒谷春。雪滴晴檐雨。太分明。何所覩。南泉不打鹽官鼓。</p>
<p>天基節上堂。不動本位。瑞應人間。冠羣靈而首出。攝大千於毫端。萬彚熈熈兮春臺之樂。萬邦納納兮磐石之安。從教戴天履地。擊壤鼓腹兮。不知天地之寬。且林下衲僧。如何祝聖。倒把一枝無孔笛。等閑吹徹萬年歡。</p>
<p>上堂。若說名身句身。是箇非箇。禪和子如油人麫。似蠅見血。今日總與列下了也。擊拂子云。海水鹹。河水淡。</p>
<p>上堂。舉廓侍者問德山。從上諸聖。向甚麼處去。山云作麼作麼。廓云。勑點飛龍馬。跛鼈出頭來。山休去。至明日。在浴院相見。山撫廓背云。昨日公案作麼生。廓云。者老漢。今日方始瞥地。山又休去。</p>
<p>師云。廓侍者只見錐頭利。不見鑿頭方。諸人要識德山麼。賊是人面。</p>
<p>上堂。佛法無人說。雖慧不能了。老胡三百六十骨節。八萬四千毫竅。等閑披剝將來。未免重重之遶。擊拂子云。紅芳三月春。白雲千嶂曉。</p>
</div>
<div class='div-other'><a id='mulu5' />
<p class='h1'>慶元府智門禪寺語錄</p><p class="byline">門人　德溥等　編校</p><p>據方丈。橫按拄杖云。我這裏。不動一機。不撥一境。汝等向甚處相見。靠拄杖云。口上著。</p>
<p>法座。此座高廣。吾不能陞。咄。是甚麼語話。但有路可上。更高人也行。</p>
<p>陞座。祝聖罷。　乃云。動止無止。黃河徹底渾。止動無動。白日當空耀。恁麼也得。不恁麼也得。恁麼不恁麼總得。昨日象田長老。今朝白巖主人。息耕休種。減竈添兵。既然定業難逃。豈可循途守轍。然雖如是。畢竟成得箇甚麼邊事。一氣不言含有象。萬靈何處謝無私。</p>
<p>復舉。趙州因僧問。二龍爭珠。誰是得者。州云。老僧只管看。</p>
<p>拈云。趙州老人只解逆風把柂。且不能順水張帆。</p>
<p>故舊相訪上堂。作者相逢。一西一東。斷碑刊白字。當道種青松。智門鍋子大小。杓柄短長。盡被諸人覰破了也。雖然。三十年後。太公釣魚。</p>
<p>祈雨上堂。毫釐有間。一切言音。盡是佛說。機外無差。一大藏教。盡是魔說。扇子[跳-兆+孛]跳。上三十三天。築著帝釋鼻孔。東海鯉魚打一棒。雨似盆傾。又作麼生。</p>
<p>上堂。三世諸佛不知有。覆水難收。狸奴白牯却知有。頭上安頭。白日西沈。黃河北流。推倒門前案山子。從教坐地看揚州。</p>
<p>上堂。舉世尊陞座。默然而坐。阿難白椎云。請世尊說法。世尊云。會中有二比丘。犯律行。我故不說法。阿難以他心通。觀是比丘。遂擯出。世尊還復默然。阿難又白云。<span class='corr'>已</span>擯出二比丘。世尊何不說法。世尊云。吾誓不與二乘人說法。</p>
<p>拈云。阿難當時只消向世尊默然處。道箇可惜許。免被他喚作二乘人。</p>
<p>上堂。持杖探水。必知淺深。衡石既懸。必審輕重。衲僧家。出一叢林。入一保社。眼頭生角。囊裏盛錐。以拂子畫一畫云。重關曾巨闢。攜手不同歸。</p>
<p>上堂。舉佛眼在東山師翁會中。充無為軍化士。途中喫攧有省。歸來舉似。後令充知客。因撥火猛省。雖然。每於入室。未能深造。從容請益。東山云。我有箇喻子。如人牽牛。自窻櫺中過。兩角四蹄。一時過了。唯有尾巴過不得。</p>
<p>頌云。一入咸陽盡舊游。春風臺榭對芳洲。非關好景留人醉。自是行人醉不休。</p>
<p>解夏上堂。拈拄杖云。夏終此日。應是九十日內。參得底學得底。是玄路是義路。颺向他方世界。山僧未免作一家宴。以當賞勞。卓拄杖云。勸君更盡一盃酒。西出陽關無故人。</p>
<p>上堂。舉僧問金峯。不落聖凡機。請師別道。峯云。金峯眼不小。僧云。恁麼則一撥良琴。頓清君主去也。峯云。別道又爭得。僧云。為物之言。又作麼生。峯云。頓清君主。僧云。不是金峯也大難。峯云。良籌漢席周苛還輸。僧云。若不承言。恐遭惑亂。峯云。承什麼言。僧云。何勞再舉。峯云。啞子趂船。頑嚚不少。</p>
<p>師云。赤鬚鬍。鬍鬚赤。虵吞甕。甕吞虵。及乎點檢將來。二俱不了。當時見他道不是金峯也大難。向他道。別處容闍梨不得。非惟截斷葛藤。且教者僧藏身無路。具眼者辯取。</p>
<p>上堂。言語動用沒交涉。鉢盂麤。饙子細。非言語動用亦沒交涉。主山高。案山低。何以見得。巖莎步入祥麟穩。海樹飛來白鳳閑。</p>
<p>上堂。舉雪峯示眾云。烏石嶺與汝相見了也。望州亭與汝相見了也。僧堂前與汝相見了也。後保福問鵝湖。僧堂前則且致。烏石嶺望州亭甚麼處相見。鵝湖驟步歸方丈。保福便入僧堂。</p>
<p>師頌云。三疊秋風古調清。移商換徵許誰聽。周郎一顧揚鞭去。雲外數峯江上青。</p>
<p>聖節上堂。舉曹山示眾云。虗玄大道。無著真宗。從上先德。推此一位。最妙最玄。要當詳審辯明　君為正位。臣為偏位。臣向君為偏中正。君視臣為正中偏　君臣道合。是兼帶語。</p>
<p>師頌云。天門日射黃金牓。宮殿晴薰赤羽旗。四海九州齊入貢。春風又到萬年枝。</p>
<p>上堂。世尊不說說。正月孟春猶寒。迦葉不聞聞。二月仲春漸暄。者裏會得。只有盲龜之作。驀拈拄杖。畫一畫云。湘潭雲盡莫山出。巴峽雪消春水來。</p>
<p>上堂。舉世尊將諸聖眾。往第六天。說大集經。勑他方此土。人間天上。一切獰惡鬼神。悉皆集會。受佛付囑。擁護正法。設有不赴者。四天門王。飛熱鐵輪。追之令集。既集會<span class='corr'>已</span>。無有不順佛勑者。各發弘誓。擁護正法。唯有一魔王。謂世尊云。瞿曇我待一切眾生成佛盡。眾生界空。無有眾生名字。我乃發菩提心。</p>
<p>天衣云。臨危不變。真大丈夫。諸仁者。作麼生著得一轉語。為黃面老子出氣。尋常神通妙用。智慧辯才。總用不著。盡閻浮大地。無不愛佛。到者裏。何者是佛。何者是魔。作麼生辯。要識魔麼。開眼見明。要識佛麼。合眼見暗。魔之與佛。以拄杖子。一時穿却鼻孔。妙喜云。幾乎錯喚你作魔王。</p>
<p>師云。是則是。遇大敵勇。要且出不得黃面老子圈繢。累他天衣妙喜。費盡分疎。</p>
<p>退院上堂。倒拈折筯攪滄溟。無限魚龍暗裏驚。一笑機關輕捩轉。東湖午夜月華明。</p>
</div>
<div class='div-other'><a id='mulu6' />
<p class='h1'>慶元府大慈名山教忠報國禪寺語錄</p><p class="byline">門人　德溥等　編校</p><p>三門。廣大門戶。觸處見成。擬著一毫。鐵山萬仞。諸人還信得及麼。喝一喝。</p>
<p>方丈。拈拄杖云。我若拈起。便向未拈起時作道理。我若不拈起。便向拈起處作主宰。靠拄杖云。劒去久矣。</p>
<p>陞座。拈香祝聖罷。遂就座云。鋒鋩未露。似空藏空。意句纔彰。如水入水。莫有相應底麼。時有僧出問云。金雞唱曉。玉鳳銜花。正與麼時。請師祝　聖。師云。祝融峯頂擊金鐘。進云。與麼則一氣不言含有象。萬靈何處謝無私。師云。百花毬上繡紅旗。進云。記得趙州訪大慈。值掃地次。趙州問云。般若以何為體。大慈云。般若以何為體。此意如何。師云。一雙孤鴈撲地高飛。進云。次日趙州掃地次。大慈問云。般若以何為體。趙州放下苕帚。呵呵大笑。又作麼生。師云。兩箇鴛鴦池邊獨立。進云。今日忽有人。問和尚。般若以何為體。畢竟如何答他。師云。三十拄杖。趂下法堂。進云。且道與古人。相去多少。師云。掬水月在手。弄花香滿衣。僧禮拜　師乃云。大機圓應。括地該天。大用全提。海湧山立。從上廣大門風。威德自在。有時拈一莖草。作丈六金身。有時將丈六金身。作一莖草用。主賓互換。縱奪臨時。直得東湖闊處。輥底塵飛。慈雲山頭。翻空浪起。以此助揚聖化。則化無不被。以此仰報親恩。則恩無不酬。正與麼時。如何通信。春行萬國春無跡。月印千江月不分。</p>
<p>復舉首山和尚示眾云。佛法付囑　國王大臣。有力檀越。俾燈燈相續。直至如今。且道。相續箇什麼。良久云。須是迦葉師兄始得。</p>
<p>師云。首山老漢。可謂見黍稷而重耒耜。只是向屋裏人分上。分毫子也不得。敢問大眾。相續箇什麼。良久云。南斗七北斗八。</p>
<p>上堂。舉雪竇示眾云。春山疊亂青。春水漾虗碧。寥寥天地間。獨立望何極。遂喚侍者云。適來有人看方丈麼。者云有。竇云。作賊人心虗。</p>
<p>師云。雪竇老人。長因送客處。憶得別家時。</p>
<p>上堂。函蓋合。箭鋒拄。暫時岐路。作家不啐啄。啐啄同時失。唯之與阿。相去幾何。升千仞之上。吾亦與之俱。極九淵之底。吾亦與之俱。驀然青天白日中。下一陣雪。竪毛呵手有分。</p>
<p>上堂。舉僧問保福豁和尚。家貧遭劫時如何。福云。不能盡底去。僧云。為什麼不能盡底去。福云。賊是家親。僧云。既是家親。為什麼。翻成家賊。福云。內既無應。外無能為。僧云。忽然捉敗時如何。福云。內外絕消息。僧云。捉敗後。功歸何所。福云。賞亦不曾聞。僧云。與麼則勞而無功。福云。功則不無。成而不處。僧云。既是功成。為什麼不處。福云。不見道。太平本是將軍致。不許將軍見太平。</p>
<p>師云。若非保福深知賊之情狀。安能勘證如斯分曉。只是下梢。手脚太露。</p>
<p>上堂。終日忙忙。秀支替戾剛。那事無妨。僕谷劬禿當。不動智佛。長時七出八沒。憍梵鉢提。對人倒腹傾腸。拍膝云。疊疊雲山引興長。</p>
<p>上堂。我宗無語句。亦無一法與人。含血噀人。有者便道。桃花浪裏。正好張帆。明月洲頭。更堪垂釣。恁麼見解。未夢見衲僧汗臭氣在。何故。低價難酬。</p>
<p>上堂。古者道。言之者失其真。知之者反其愚。有之者乖其性。無之者傷其軀。慈雲道。礙塞處有通疎。看不足綽有餘。千古華山山下路。輸他潘閬倒騎驢。</p>
<p>天童西巖和尚訃音至。上堂。凌霄跨竈。凌滅吾宗。危分險布。鐵網千重。三更白如晝。掇轉太虗空。幻智庵前覓不得。蕭蕭松竹引清風。</p>
<p>上堂。活句下明得。與佛祖為師。死句下明得。自救不了。慈雲則不然。活句下明得。滴水難消。死句下明得。翻雲覆雨。竪起拂子云。者箇是死句是活句。擊拂子云。生鐵面具。</p>
<p>金文唯翁和尚至。上堂。栢巖那畔。布偃月之陳。雙照明邊。流蠱家之毒。褫剝郎罷。殃害衲僧。今日兵車會同。慈雲請避三舍。何故。兄弟添十字。</p>
<p>解夏上堂。若論此事。如上將軍出師。陷諸死地而後生。今日不問<span class='corr'>已</span>得未得。<span class='corr'>已</span>證未證。總被慈雲陷諸死地了也。莫有轉身吐氣底麼。乃云格。</p>
<p>上堂。舉僧問徑山。掩息如灰時如何。山云。猶是時人功幹。僧云。幹後如何。山云。耕人田不種。僧云。畢竟如何。山云。禾熟不臨場後來。應庵和尚云。鳳閤香沈。雪巢夜冷。半窗明月。和氣靄然。正當與麼時。歸宗與徑山。還有相見分也無。見與不見則且止。只如僧問徑山。還具眼麼。其或未然。雲藏無縫襖。鳥宿不萠枝。</p>
<p>師云。澄潭隱隱。不臥蒼龍。應庵老人。為臨濟<span class='corr'>炟</span>赫兒孫。因甚隨隊活埋向者裏。慈雲長老跛跛挈挈。且與麼過。何故。伐冰之家。不畜牛羊。</p>
<p>上堂。平常是道。不涉平常。顛來倒去。規圓矩方。林花著雨臙脂落。水荇牽風翠帶長。</p>
<p>淨居和尚至。上堂。峯巒秀異。鶴不停機。靈木迢然。鳳無依倚。直饒與麼。也未為脫灑。今日向真人面前。說不得假。畢竟如何。良久云。青山碾為塵。白日無閑人。</p>
<p>徑山石溪和尚遺書至。上堂。鐵牛昨夜拗折角。自<span class='corr'>揚</span>家醜。撞破虗空鳴嚗嚗。將錯就錯。天台寒拾笑咍咍。利動君子。報道十方無壁落。猶在半途。諸人還見佛海禪師麼。石裂溪空聲愈高。岌岌凌霄頭倒卓。</p>
<p>元宵謝兩序上堂。孤危不立。坐斷千差。有笑陪賓。無贓驗賊。從教一進一退。南來北來。空自合空。水自合水。若是京三汴四。明收暗展。鼓皮打穿。曲子吹徹。慈雲又將何賞功。良久云。漏燈盞。</p>
<p>上堂。取不得舍不得。不可得中只麼得。萬籟收聲兮萬象自閑。秋水吞空兮秋天一色。</p>
<p>上堂。日復日夜復夜。竇八布衫穿。虗空生柄欛。所以道。一剎那際。三世互參。無量劫海。依今而住。拈拄杖云。拄杖子吞却乾坤了也。諸人因甚不知。靠拄杖云。年光隨浪去。臘尾趲春歸。</p>
<p>滿散。</p>
<p>天基節上堂。靈山消息綿綿。覺海波瀾浩浩。明今洞古。徹聖該凡。非數量之所能窮。非思議之所能及。正與麼時。又且如何奉重。全提無漏金剛句。山嶽同呼萬歲聲。</p>
<p>上堂。寬廓非外。寂寥非內。拽轉虗空。須彌粉碎。土宿頷下髭鬚長。波斯眼深鼻孔大。擊拂子。下座。</p>
<p>結夏上堂。圓覺伽藍。牛頭北馬頭南。平等性智。七十三八十四。齩定牙關。四稜蹋地。</p>
<p>上堂。久晴還雨。禾山解打鼓。久雨還晴。普化愛搖鈴。錢是足陌。物是定價。趙州直得五年分疎不下。</p>
<p>看經上堂。三百餘會。葛藤露布。以拂子。畫一畫云。多子塔前。水不借路。</p>
<p>上堂。井梧葉葉響飅攪。攬動明河萬里秋。楖[木*栗]摩挲生遠興。白雲流水共悠悠。不是寒山子。誰臨古渡頭。</p>
<p>上堂。一見便見。臨崖滸眼。一得永得。坐井觀天。直饒窺藩不入。據鼎不嘗。也未免落七落八。莫有水不洗水底麼。喝一喝。下座。</p>
<p>上堂。秋光杪暮。霜吹凄肅。無位真人。草眠露宿。慈雲忍俊不禁。試為臨風招之。式微式微。胡不歸。胡不歸。一堂和氣春熈熈。三條椽下堪自怡。東挨西倚終奚為。</p>
<p>上堂。有句無句。如藤倚樹。怒猊抉石。樹倒藤枯。句歸何處。渴驥奔泉。溈山呵呵大笑。面上夾竹桃花。肚裏參天荊棘。</p>
<p>上堂。春風緩春日暖。山鳥嘲啾。山花爛熳。達磨面壁九年。歸宗拭壞雙眼。諸人還會麼。南山粲白石爛。</p>
<p>上堂。舉寶應顒和尚。因僧問。從上諸聖。向甚麼處去。應云。不上天堂。即入地獄。僧云。和尚作麼生。應云。還知寶應落處麼。僧擬議。應拈拂子驀口打。又呼令近前云。令合是你行。又打一拂子。</p>
<p>師云。寶應是即是。只是手頭太奢。這僧與其奢也寧儉。擊拂子云。放過不可。</p>
<p>開爐上堂。擁之不聚。撥之不散。聽之不聞。覰之不見。且道。與南方火爐頭話。還有優劣也無。擊拂子云。遇貴則賤。</p>
<p>上堂。曹洞五位。臨濟三玄。總拈向一壁。近日奉化縣裏憨布袋。打失半邊鼻孔。有人向明州城中拾得。還信麼。星河秋一鴈。砧杵夜千家。</p>
<p>上堂。青蘿夤緣。直上寒松之頂。白雲澹佇。出沒太虗之中。住住。萬法本閒。惟人自閙。削圓方竹杖。鞔却紫茸氈。我愛箇語。具得失兩意。驢揀濕處尿。以拂子。畫一畫云。有時乘好月。獨自過滄洲。</p>
<p>上堂。舉百丈普請鋤地次。有一僧。聞鼓聲。拋下鉏頭。呵呵大笑便歸。丈云。儁哉。此是觀音入理之門。遂喚其僧問云。汝適來見箇什麼道理。僧云。肚飢。聞鼓聲喫飯去。丈乃大笑。</p>
<p>師云吾不如汝。</p>
<p>謝龍首座潯藏主上堂。大藏小藏。全提半提。總是青天撒白雨。引得無限人。踏步向前。不知脚下泥深三尺。慈雲與麼。也是知而故犯。拈拄杖畫一畫云。禹力不到處。河聲流向西。</p>
<p>上堂。親證妙覺。鼠入牛角。西天此土。繼繼承承。直是熾焰難遏。良久云。若教頻下泪。滄海也須乾。</p>
<p>謝監收上堂。隻手擡隻手搦。暗處展明處収。千差一舉。不堪持論。且時節既至。職到威成。又作麼生。飯抄雲子白。瓜嚼水晶寒。</p>
<p>仗錫枯山法兄至。上堂。布二十里雲陳崢嶸。泛九百頃湖光㶑灔。共行官路。各做私商。等是萍實木瓜。誰共區分甘苦。今日兄呼弟應。響順聲和。且道其中事作麼生。擊拂子云。一江分兩浙。三峽透西川。</p>
<p>上堂。舉乳源見仰山。作沙彌時看經。咄云。者沙彌念經。恰似哭。山云。和尚作麼生。源顧視之。山云。若如此何異於哭。</p>
<p>師云。迦陵脫殻。其聲<span class='corr'>已</span>壓凡羽。雖然賴是撞著乳源和尚。</p>
<p>徑山偃溪和尚遺書至。上堂。生也如是。白骼樹頭魚扇子。死也如是。泥牛飲乾東㵎水。更待說偈。舜若多神三赤喙。討甚巴鼻。醜惡重童無處洗。徑山供盡死欵。慈雲也不相饒。從來生死不同條。</p>
<p>上堂。不慕諸聖。不重<span class='corr'>己</span>靈。櫜弓戢矢。坐享太平。德山有棒。正好束之高閣。臨濟有喝。也應無處施呈。慈雲今日。要與諸人。向四稜蹋地處相見。擊拂子云。繅成白雪桑重綠。割盡黃雲稻正青。</p>
<p>上堂。僧問。記得五祖和尚問三佛。正與麼時如何。佛鑑云。彩鳳舞丹霄。意作麼生。師云。描不成畫不就。進云。佛眼道。鐵虵橫古路。聻。師云。七花八裂。進云。佛果道。看脚下。又且如何。師云。匙挑不上　乃舉章敬有小師遊方歸。敬問。汝離此間多少時。小師云。自離和尚。將及八載。敬云。辦得箇什麼事。小師於地上。畫一圓相。敬云。只者箇。別更有在。小師畫破圓相。便禮拜。</p>
<p>師云。猛虎不食伏肉。</p>
<p>上堂。舉世尊食時。著衣持鉢。入舍衛大城。乞食於其城中。次第乞<span class='corr'>已</span>。還至本處。飯食訖。收衣鉢。洗足<span class='corr'>已</span>。敷座而坐。須菩提云。希有世尊。</p>
<p>師云。釋迦老子。三平二滿。驀被空生一拶。不覺墻倒靠壁。</p>
<p>上堂。<span class='note-inline'>(謝監收。兼謝送栢庭塔銘□兄)</span>天何言哉。四時行焉。地何言哉。萬物生焉。衲僧何言哉。一日鉢盂兩度濕。笑看四山青又黃。是則固是。要一轉語上碑去。無有是處。莫有道得底麼。良久云。收。</p>
<p>元宵上堂。蓮開陸地。海湧鼇山。不知今夕是何夕。山林城市約同看。竪起拂子云。看看。日月燈明佛。向者裏瑞發本光。晝夜六時。了無間然。擊拂子一下云。眨得眼來。馬後驢前。</p>
<p>上堂。閙浩浩。靜悄悄。古䇿風高。玉壺春曉。左顧無瑕。右盻<span class='corr'>已</span>老。諸人還會也無。擊拂子云。夜來風雨聲。花落知多少。</p>
<p>佛涅槃上堂。三百餘會。盡是死句。娑羅樹間。翻成活句。活中死死中活。水綠山青。天寬地闊。</p>
<p>上堂。舉趙州訪茱萸。將拄杖於法堂上。從東過西。從西過東。萸云。作什麼。州云探水。萸云。我者裏一滴也無。探箇什麼。趙州靠拄杖便出。</p>
<p>師云。茱萸雖善關防。爭柰賊無空手。且道。趙州以拄杖靠壁而出。意作麼生。</p>
<p>謝法眷上堂。癡癡兀兀。乖乖厓厓。水乳和同。肝膽楚越。何以見得。共倚闌干舒笑眼。四山松桂動秋風。</p>
<p>赴育王辭眾。上堂。片段悠揚點太空。卷舒無地覓行蹤。業風有意相交輥。又復從龍過別峯。</p>
</div>
<div class='div-other'><a id='mulu7' />
<p class='h1'>慶元府阿育王山廣利禪寺語錄</p><p class="byline">門人　德溥等　編校</p><p>師景定四年。十一月十日。入寺。</p>
<p>指三門。擬即差。動即隔。<span class='corr'>已</span>是撥動關棙子了也。顧左右云。莫有同出同入底麼。喝一喝。</p>
<p>方丈。拈拄杖云。者裏無汝入作處。大慧佛照二祖。費盡手脚。諸人又只管眼瞠瞠地。以拄杖畫一畫云。髑髏徧野。</p>
<p>勑黃。杲日麗天。清風匝地。闔闢羣機。鼓舞萬彚。且其中消息。如何傳宣。度與維那云。黃是紙。黑是字。</p>
<p>法座。借功明位。借位明功。古人向者裏。納敗不少。鄮峯駟不及舌。以楔出楔。</p>
<p>陞座拈香云。此一瓣香。恭為祝延今上皇帝。聖躬。萬歲萬歲。萬萬歲。陛下恭願。須彌八萬四千由旬。即壽山之崇峻。華藏一十三重世界。統皇業之提封　次拈香云。此一瓣香。奉為　太傅大丞相樞使國公。闔朝文武百寮。資陪祿筭　又拈香云。此香別無奇特。却不雷同。供養前住臨安府淨慈光孝禪寺。先師北磵大和尚。用酬法乳之恩。<span class='corr'>斂</span>衣就座。乃云。言前薦得。滯殻迷封。語下精通。膠柱鼓瑟。去此二途。如何相見。僧出問云。一封　詔出　禁庭中。催起慈峯住鄮峯。今日開堂宣妙法。祥雲瑞氣罩虗空。正與麼時。願聞法要。師云。金香爐下鐵崑崙。進云。祝　聖<span class='corr'>已</span>蒙師指示。向上宗乘事若何。師云。雞知將旦。鶴知夜半。進云。昔日閩王。請羅山開堂。山陞座。以手<span class='corr'>斂</span>僧伽梨。左右顧視。便下座。此意如何。師云。鐵旗鐵鼓。進云。閩王執羅山手云。靈山一會。何異今日。又作麼生。師云。徧地春風布蒺䔧。進云。羅山道。將謂大王是箇俗人。聻。師云。喫拳還有報拳時。進云。只如禪師。今日開堂。四眾臨筵。有何指示。師云。三汲浪高魚化龍。癡人猶戽夜塘水　乃云。正覺山前。雲生膚寸。少林那畔。陽焰翻波。自此列派分枝。千重百匝。多處添少處減。江南有江北無。看來也是手掩黃河曲。如今更教新育王如何施展。事不獲<span class='corr'>已</span>。和底一時翻却。且圖各自知慚。葉脫止啼之金。國無定亂之劒。謳歌鼓腹。共樂昇平。畢竟以何為據。青青趙老庭前栢。髣髴南山石上松。</p>
<p>復舉。僧問六祖。黃梅意旨。什麼人得。祖云。會佛法人得。僧云。和尚還得否。祖云。我不得。僧云。和尚為什麼不得。祖云。我不會佛法。</p>
<p>師云。醍醐毒藥。覆雨翻雲。未為分外。諸人要見六祖大師麼。貧是富媒。</p>
<p>當晚小參。無入作處。輕帆得便風。線路纔通。乞兒見小利。便與麼寸長尺短。不與麼尺短寸長。如今捩轉話頭。又且如何㗖啄。六殊勝八吉祥。徧地蒺䔧。參天荊棘。德山臨濟沒齒穿齦。雲門趙州握拳透爪。彼彼互顯。各不相知。育王今夜。別借一路。與汝諸人。相見去也。拈拄杖卓一下云。淺水無魚。徒勞下釣　復舉德山示眾云。今夜小參不答話。問話者三十棒。時有僧出。德山便打。僧云。某甲話也未問。因甚便打。某甲。山云。汝是甚處人。僧云。新羅人。山云。未跨船舷。好與三十棒。</p>
<p>師云德山布縵天網。者僧暗躍龍門。雖然與麼。得不償勞。</p>
<p>留兩序上堂。拈拄杖云。七手八脚。三頭兩面。有處收攝。無處展演。或時坐斷要津。或時隨機舒卷。總不與麼時。如何與諸人相見。靠拄杖云。不得動著。動著則打折你驢腰。</p>
<p>入城參州回上堂。暗瓦霜凝寒客夢。晴牕日透借朝溫。不能緘口圍爐坐。<span class='corr'>斂</span>袂空趨畫戟門。堪悲堪笑不動尊。天津橋看弄胡孫。此意與誰論。長者子無裩。</p>
<p>上堂。拈拄杖云。從普賢門入者。墻壁瓦礫。為汝發機。從觀音門入者。蝦<span class='corr'>䗫</span>蚯蚓。為汝發機。且道。從虗空入者。又教誰發機。卓拄杖一下云。鶴飛千仞雪。龍起一潭冰。</p>
<p>等慈西堂至上堂。拈拄杖云。作而無作。龍驤鳳躍。無作而作。雷藏電收。滴水漲滄溟之勢。鴆毒行平等之慈。此猶是尋常用過底。今日相見。又作麼生。靠拄杖云。放過一著。全主全賓。</p>
<p>徑山淮海和尚訃音至。上堂。淮雲慘淡。淮水枯竭。徑山老子無言說。喝得巖厓成百裂。末後全提太親切。笑不徹哭不徹。憍梵鉢提驚吐舌。</p>
<p>解夏上堂。眾毛成毬。眾水成流。眾人成市。眾土成丘。育王聚眾作夏。成得箇什麼。良久云。今夏東州。明夏西州。</p>
<p>上堂。舉丹霞一日訪南陽國師。值國師睡次。乃問侍者云。國師在麼。者云。在即在。只是不見客。霞云。太深遠生。者云。非但上座。佛眼也覰不見。霞云。龍生龍子。鳳生鳳兒。便出去。國師睡起。侍者舉前話。國師打二十棒趂出。丹霞聞得乃云。不謬為南陽國師。</p>
<p>師云。侍者當面著賊。且道。那裏是他著賊處。若也知得。國師令不虗行。</p>
<p>上堂。舉僧問馬祖。離四句絕百非。請師直指西來意。祖云。我今日頭痛。不能為汝說得。問取智藏去。僧問藏。藏云。我今日勞倦。不能為汝說。問取海兄去。僧問海。海云。我到者裏却不會。僧回舉似馬祖。祖云。藏頭白海頭黑。</p>
<p>師云。海枯終見底。人死不知心。</p>
<p>上堂。僧問鸎啼綠柳。蝶舞芳叢。景物催人。請師提掇。師云。[翟*殳]瞎眼睛。進云。爭柰嶺頭布穀催耕急。花下提壺勸飲忙。師云。撞破髑髏。僧云。記得。僧問百丈。抱璞投師。請師一決。丈云。昨夜南山虎齩大蟲。此意如何。師云。真不掩偽。進云。不謬真詮。為甚不垂方便。丈云。掩耳偷鈴漢。又作麼生。師云。醉後添盃。進云。不得中郎鑑。還同野舍薪。丈便打。且道者僧過在甚處。師云。得人一牛。還人一馬。僧禮拜　乃云。三到投子。九上洞山。祥金應不躍冶。萬機休罷。千聖不携。猶欠買草鞋在。擔版漢見一邊。拽不退後。推不進前。波斯失却招文袋。月裏姮娥笑揭天。</p>
<p>上堂。舉馬祖陞堂。眾方集。百丈出卷席。祖便下座。歸方丈。却問丈云。我適來上堂。未曾說話。你因甚麼便卷却席。丈云。某甲昨日。被和尚扭得。鼻頭痛。祖云。你昨日向甚處留心。丈云。今日鼻頭又不痛也。祖云。你深得今日事。</p>
<p>師云。父慈子孝。小黠大癡。若據令而行。纔見卷席。便與擯出。何故。透過龍門。風波更險。</p>
<p>壽崇節上堂。不違本願。示同釋尊之生。密運真慈。量等摩耶之廣。母儀一聖。子育萬邦。其尊無二。其德難量。林間衲子伸三祝。指出須彌作壽香。</p>
<p>乾會節上堂。聖諦第一義。智而叵窮。深而叵測。諸佛演之而不盡。眾生由之而不知。驀拈拄杖云。拄杖子。久默斯要。不務速說。以拄杖卓一下云。四月初九　乾會節。</p>
<p>結夏上堂。紅塵紫陌。圓覺伽藍。蹊田奪牛。平等性智。金不博金。水不洗水。德山因甚。卓牌閙市。</p>
<p>上堂。<span class='note-inline'>(謝秉拂幹齋)</span>教中道。於食等者。於法亦等。審如是也。都寺營齋。首座秉拂。施者受者。說者聽者。等無有異。食即色香味觸法。離見聞覺知。且如何說箇等底道理。擊拂子云。前者唱于。後者唱喁。</p>
<p>上堂。舉龐居士問馬祖。不昧本來人。請師高著眼。祖直下覰。士云。一種沒絃琴。惟師彈得妙。祖直上覰。士作禮。祖便歸方丈。士隨後入云。弄巧成拙。</p>
<p>師云。高者下之。窪者隆之。挨肩不同步。携手隔雲泥。</p>
<p>上堂。聖人無<span class='corr'>己</span>。靡所不己。虎齩大蟲。虵吞鼈鼻。老僧實語告人。直待虗空落地。</p>
<p>禱雨上堂。有一句子到你。陽焰救渴。無一句子到你。水出高原。覰著四角六張。動著七凹八凸。善觀風雲別氣候底便道。逢庚則變。要且事無一向。擊拂子云。菩薩龍王行雨潤。遮身向上數重雲。</p>
<p>解夏上堂。萬里無寸草。脚跟不點地。出門便是草。騎鶴上<span class='corr'>揚</span>州。敢問諸人。作麼生行履。擊拂子云。點鐵化為金石易。勸人除却是非難。</p>
<p>上堂。舉龐居士。一日雪中攧倒。女子靈照去身邊臥。士云。作什麼。照云。見爺倒地。特來扶起。士便起去。</p>
<p>師云。巨姦易折。家賊難防。</p>
<p>上堂。未曾親近。早隔大千。因風吹火。纔有所重。便成窠臼。順水流舟。趙州使得十二時。永明日為百八事。國清才子貴。家富小兒嬌。鄮峯敢問諸人。今何所務。擊拂子云。除非自解倒騎驢。一生不著隨人後。</p>
<p>上堂。霜風未老。愛景如春。空洞絕眹。彌滿剎塵。今日明日瞥喜瞥嗔。暗把風流賣與人。</p>
<p>重陽上堂。舉真淨和尚示眾云。九日無白醪。飽餐黃栗糕。十日有黃菊。催人打禾穀。五更鐘未鳴。鄰雞<span class='corr'>已</span>數聲。相逢不下馬。各自奔前程。</p>
<p>師云。真淨老人。貴買賤賣。鄮峯則不然。九日無白醪。紫萸烹茗好。今古說登高。誰踏古皇道。落葉鼓真風。黃菊說玄要。自笑太無端。相牽入荒草。</p>
<p>上堂。舉百丈再參馬祖。侍立次。祖以目顧禪床角拂子。丈云。即此用離此用。祖云。你他後開兩片皮。將何為人。丈取拂子竪起。祖云。即此用離此用。丈挂拂子於舊處。祖便震威一喝。百丈直得三日耳聾。</p>
<p>師云。琴工不入滄海。不能移其情。鵾鵬不馭扶搖。不能變其形。然則向上一路。啐啄猶乖。諸人要會三日耳聾麼。百鍊龍泉。躍入大淵。</p>
<p>上堂。春雨如膏。春雲如鶴。春草離離。春花灼灼。騎聲蓋色兮何太乖張。毫忽不形兮填溝塞壑。直往無前。猶欠一著。</p>
<p>壽崇節上堂。慈深願廣育　聖明。首出萬國之儀刑。壽崇功德無能名。妙高山色青又青。</p>
<p>乾會節上堂。大統綱宗句。輪王髻中珠。提持不到。意向不及。正當乾會九五。驀拈拄杖云。拄杖子。向者裏赤心片片去也。卓拄杖一下云。妙德尊寰宇。高明揭太虗。</p>
<p>結夏上堂。禁足護生。紲韓盧而責獲。克期取證。絆騏驥而使馳。若是迷風耀日。背負須彌底。又且如何。鄮峯縵天網子。也要你透在。</p>
<p>上堂。舉李翱<span class='corr'>刺</span>史問僧。馬祖有何言句。僧云。說即心即佛。又說。非心非佛。史云。總過一邊著。<span class='corr'>刺</span>史又問西堂藏和尚。藏召云。<span class='corr'>刺</span>史<span class='corr'>刺</span>史。史應喏。藏云。鼓角動也。師云。夔憐蚿。蚿憐虵。總被者僧暗裏覰破。</p>
<p>上堂。舉大珠海禪師。有座主來參。問云。座主講什麼經。主云。三昧經。珠提起拄杖云。者箇是何三昧。座主罔措。珠云。老僧住持事繁。不能打得你。</p>
<p>師云。當時見他提起拄杖。云者箇是何三昧。向他道。早箇呈似和尚了也。</p>
<p>中夏上堂。拈拄杖云。前四十五日<span class='corr'>已</span>去。紅霞穿碧落。後四十五日未至。白日繞須彌。正當今日。上無衝天之計。下無入地之謀。卓一下云。將軍射中南山虎。元是藍田老石頭。</p>
<p>上堂。舉僧問趙州。二龍爭珠。誰是得者。州云。老僧只管看。</p>
<p>師云。者僧發此一問。大似向致仕。宰相面前。說少年登科事。一般。只如道老僧只管看。又作麼生。雖無上馬力。猶有殺人心。</p>
<p>上堂。拈拄杖云。行不到處行一步。甜瓜徹蔕甜。說不到處說一句。苦瓠連根苦。掃盡從前閑佛祖。發機須是千鈞弩。擲拄杖下座。</p>
<p>佛成道上堂。拈拄杖云。大眾。黃面老漢雪山六年。受盡凍餓。將謂成得箇什麼。元來是眼裏著沙不得。便乃指空話空。拏空塞空。卓拄杖云。千古萬古成狼藉。帶雨梅開濕曉風。</p>
<p>應真宗師至上堂。律非縛。禪非脫。蝴蝶夢莊周。周公制禮樂。會則事同一家。不會則萬別千差。還會麼。一片白雲生嶺上。幾回開了又還遮。</p>
<p>上堂。春色融融。花氣濛濛。六牕俱不鑰。當處不留蹤。危欄同徧倚。身在寂寥中。幾欲全提先漏洩。滑唇黃鳥弄春風。</p>
<p>上堂。諸法從本來。常自寂滅相。玉兔西沈。金烏東上便與麼去。坐殺闍梨。不與麼去。走殺上座。拈拄杖畫一畫云。石牛攔古路。一馬生三寅。</p>
<p>佛涅槃上堂。簸土<span class='corr'>揚</span>塵。金剛正體。七顛八倒。大寂定門。擊拂子云。排空煙嶂添愁色。著雨林花帶淚痕。</p>
<p>法喜長老至。上堂。向上一路。啐啄猶乖。水乳和同。肝膽楚越。南嶽問馬師作麼生。巴陵呈雲門三轉語。意在於何。遺腹之子。無貌於心。</p>
<p>上堂。見見之時。雨洗淡紅桃蕚嫰。見非是見。風搖淺碧柳絲輕。見猶離見。白雲影裏怪石露。見莫能及。流水光中古木清。莫有知時識節底麼。喝一喝。</p>
<p>北磵和尚忌日。拈香云。監本倔強。匙挑不上。馽空雲蔕補虗空。陸地滔天翻白浪。暗中拈出定命竿。鶻眼鷹睛迷向當。老和尚。為誰沒齒更穿齦。從教疑殺天下人。</p>
<p>垂寂前六日。上堂。拈拄杖卓一下云。尋牛須見跡。諸人喫粥喫飯處。折旋俯仰處。還見跡麼。跡在牛還在。還見牛麼。直饒露逈逈地。趂亦不去。工夫純熟。皓素希奇。放行把住。復由誰。嗚咿嗚咿。擲下拄杖云。人牛俱不見。正是月明時。</p>
</div>
<div class='div-other'><a id='mulu8' />
<p class='h1'>小參</p><p>結夏。西天此土。多少英靈。總被二千年前。一則閒公案礙塞。直是做一動子不得。眼生三角。頭峭五嶽。矢在弦上。不得不發。圓覺伽藍。入此寨破此寨。平等性智。驢耳長馬耳短。四稜蹋地。臭肉來蠅。又誰管你。鉢盂峯雲合雲開。東錢湖水深水淺。山僧與麼告報。莫有橫點頭底麼。驀拈拄杖。卓一下云。先鋒有作。殿後無功　復舉。仰山在溈山。坡下牧牛。見一僧上山。未久即下。仰山問云。上座何不且住。有甚因緣不契。僧云。和尚問我名什麼。我答云歸真。和尚云。真歸何處。我答不得。仰云。汝更去。和尚若問你。真歸何處。但道。眼裏耳裏鼻裏。者僧如所教。山云。脫空謾語漢。此是五百人善知識語。</p>
<p>師云。明中賣弄。暗裏脫空。若是者僧。春風得意馬蹄疾。一日看盡長安花。</p>
<p>解夏。啗啄不得。常自現前。擬欲完全。翻成兩片。點著便行底。撞頭磕額。死在平地上。八面玲瓏。一念萬年。萬年一念。更說甚四月十五日結。井底蝦<span class='corr'>䗫</span>吞却月。七月十五日解。婁至拳頭如鉢大。冷笑韶陽老古錐。利刀剪却令人愛。直饒與麼。是汝諸人。還免得索飯錢麼。擊拂子云。池菡墜紅遮玉鏡。井梧翻碧點銀床。</p>
<p>復舉。僧問曹山。與麼熱。向甚處回避。山云。向鑊湯爐炭裏回避。僧云。只如鑊湯爐炭裏。如何回避。山云。眾苦不能到。</p>
<p>師云。荊棘鋒刃叢。洞房絲竹裏。威鳳何須住碧梧。臥龍終不鑑止水。</p>
<p>結夏。如來有密語。金生麗水。迦葉不覆藏。玉出昆岡。向之則滕虵繞足。背之則彩鳳冲霄。不向不背。揚塵播土。地闊天寬。長期短期。總是按圖索馬。慈峯到者裏。只得撮鹽在。火事出急家。擊拂子云。笑我者多。哂我者少　復舉。大慈掃地次。趙州問云。般若以何為體。慈云。般若以何為體。州呵呵大笑。明日趙州掃地次。大慈問云。般若以何為體。州放下苕帚。呵呵大笑。便歸方丈。</p>
<p>師云。大慈譎而不正。趙州正而不譎。若是般若體。未夢見在。</p>
<p>解夏。長期百二十日。日日是好日。竺乾震旦。無限英靈。一等遵承佛勑。於其中間。各有所修。各有所證。惟我明州管下。慈雲山中。禪和子。一箇箇鼻孔遼天。眼不掛戶。意不停玄。吸湖光嚼山翠。七出八沒。東倒西擂。輥到今日也不妨自在快活。山僧亦不柰他何。雖然甜瓜徹蔕甜。苦瓠連根苦　復舉乾峯示眾云。舉一不得舉二。放過一著。落在第二。雲門出眾云。昨日有人。從天台來。却往徑山去。峯云。明日不得普請。</p>
<p>師云。或者道。五更侵早起。更有夜行人。是則是。只如乾峯道。明日不得普請。又作麼生。大勳不樹賞。</p>
<p>冬至。衣穿肘露。火冷雲深。便與麼去。鈍置殺人。放一線開。別有通變。乾三連坤六斷。南斗七北斗八。橫拋竪擲。逆行順行。直饒鶻眼鷹睛。一家不知一家事。鄮峯今夜。抑下威光。與諸人相見去也。擊拂子云。冬至寒食一百五。二十四番花信風　復舉。麻谷問臨濟。大悲千手眼。阿那箇是正眼。濟云。大悲千手眼。阿那箇是正眼。速道速道。谷據坐禪床。濟問訊云。不審。谷擬議。濟拽谷下禪床。却坐。谷便出去。</p>
<p>師云。非麻谷不足發臨濟之膏肓。非臨濟不能瞰麻谷之敗缺。若是正眼。那裏洎在。</p>
<p>持鉢抵嘉禾報恩。眾請小參。嘉禾勝地　祐陵道場。溢目風光。鴉飛不度。丈室內雨華徧地。冰谷發和氣。春風賣弄。正法眼破砂盆。誰敢正眼覰著。老倒持盂。越界侵疆。故然客聽主裁。驀拈拄杖云。爭奈隨行拄杖子。枝痒[跳-兆+孛]跳。卓一下云。嶺梅殘雪後。雲鬢未梳時。</p>
<p>復舉玄沙問鏡清。不見一法。是大過患。汝道不見什麼法。清指露柱云。莫是不見者箇法麼。沙云。浙中清水白米。從汝喫。佛法未夢見在。</p>
<p>師云是則是。的立矢集。力敵勢均。亦未免因齋慶贊。玉几與光孝。如何相見。喝一喝。下座。</p>
<p>承天眾請小參。雙峩峯。聳來者斫額無門。碧玉盤。空應物元無方所。賓順主睦。函蓋相應。泥牛吼月。木馬嘶風。屈摺修羅舞柘枝。舜若多神添笑靨。是即是了也。忽若拈出三玄戈甲。立定五位君臣。又作麼生抵擬。擊拂子云。猶握金鞭問歸客。夜深誰共御街行。</p>
<p>復舉　憲宗朝。宣鵝湖大義禪師入內。有法師問云。欲界無禪。禪居色界。此土憑何而立名禪。義云。法師只知欲界無禪。不知禪界無欲。法師問云。如何是禪。鵝湖拈起拂子。空中點一點。法師罔措　憲宗云。法師講無限經論。只者一點。便不柰何。</p>
<p>師云。持圓逗方。持方逗圓。一得一失。天鑑昭然。</p>
<p>思溪圓覺眾請小參。老倒放憨。贏得日求升合。一條官路。謾將車子橫推。幾處持方逗圓。有時遇貴則賤。經思溪鎮。過石林關。水洩不通處。東閤大開。退<span class='corr'>己</span>讓人時。就窠打劫。大徹投機之後。三代禮樂猶存。者裏客聽主裁。如何與大眾相見。擊拂子云。快便難逢。</p>
<p>復舉。臨濟訪龍光。便云。不展機鋒。如何得勝。光據坐。濟云。大善知識。豈無方便。光瞪目云。嗄。臨濟拍手云。者老漢。今日敗缺。</p>
<p>師云。油幢宴坐。勍敵何來。刁斗分明。交綏而退。諸人還見二老麼。</p>
</div>
<div class='div-other'><a id='mulu9' />
<p class='h1'>法語</p>
<div class='div-other'><a id='mulu10' />
<p class='h2'>示懋禪人</p><p>從上佛祖。了無一法與人。只貴當人。退步就<span class='corr'>己</span>。捱到無用心處。等閒[祝/土]著撞著。如怒猊抉石。毒龍攪海。方知佛祖。無一法與人。往往今時兄弟。不患資之不敏。而患不能鈍其敏。怕人道不會。便只守目前光境。狂機惡覺。如蜣蜋之抱糞丸。自以為得。不知真箇得底。不如是也。若是真正道流。具不肯佛祖底氣槩。莫道今時途轍。便是虗空也須捩轉。七縱八橫。大用將去。方可為出羣種草。無忝矣。</p>
<p>懋禪人資性頴利。向此著到。來慈雲三年。秋風引興。振徧參之錫。以求警䇿。老拙無可道。寶祐洊九。前一日書。</p>
</div>
<div class='div-other'><a id='mulu11' />
<p class='h2'>示小師清正</p><p>行脚得力句。未有佛祖時體取。早落第二。若是出一叢林。入一保社。輥纏萬戶葛藤。討甚分曉。須知正因頴利之士。如迦陵脫殻。<span class='corr'>已</span>壓凡羽。借使未得㘞地一下。其堅確志趣。自是不同。雪峯三到投子。九上洞山。將手巾一条。挂在項上。是處做飯頭。執勞不憚。觀其初見德山。問宗乘中事。學人還有分也無。山和聲便打。更與他說箇我宗無語句。亦無一法與人。郎當不少。雪峯當下如桶底脫。爭柰宗乘中事何。直至鼇山。雪夜向巖頭一一供欵。驀被震威一喝云。從門入者不是家珍。則平昔所重處。一時不見了。連忙呌道。今日始是鼇山成道。又是誰使之然耶。清正曩出蜀。而僧於此。蓋夙緣也。一單下版。頗卓卓地。較諸前時。則究宗趣識語脉。斯二者皆病也。予見今時究宗趣者。多作實法商量。識機語者。蹈人脚跡。既不作實法商量。又不許蹈人脚跡。當作如何倒斷。待汝徧參歸來。別有勘處。</p>
</div>
<div class='div-other'><a id='mulu12' />
<p class='h2'>示勤禪人</p><p>牧而致於懶。則不知其孰為人。孰為牛也。回視昔時。入草拽回。徒自扭揑。而尺箠寸繩。亦為長物。既到此矣。又轉向那邊行履。則垂手之事。但有相逢者。皆穿其鼻焉。直須實到此田地始得。</p>
<p>江右勤禪人。學牧者也。甞墮慈雲一單之數。茲來自玉几訪別出示諸老所貽語。乃知勤以懶牧稱。因語之曰。牧者自牧也。不牧則<span class='corr'>已</span>。牧必至於懶。方有休歇之場。叢林期望爾者。在此耳。雖然予猶有問焉。昔懶宗懶於他。而勤於牧所以道。露逈逈地。可憐生。趂亦不去。是終老不牧而牧也。勤若勤於他。而懶於牧。則蹊田矣。若懶於他。又懶於牧。且莫說夢。便向者裏。實覰日看。驀然不見人牛。則歸家穩坐。真成懶牧矣。</p>
</div></div>
<div class='div-other'><a id='mulu13' />
<p class='h1'>頌古</p><p style="margin-left:1em">舉百丈惟政禪師。示眾云。汝等與我開田。我與汝說大義。僧云。開田了也。請和尚說大義。丈行數步。展兩手。</p>
<p>乾坤雖有作。太平本無象。赫日正中天。去却脩羅掌。</p>
<p style="margin-left:1em">舉麻谷問僧。甚處來。僧近前云。不審。谷再問。僧退後云。珍重。谷近前搊住云。這箇師僧。問著便作佛法祗對。僧云。大似無眼。谷放手云。放汝命通汝氣。僧作禮。谷又搊住。僧掣肘而去。谷云。休將三歲竹。擬比萬年松。</p>
<p>自是兵家貴伐謀。鏖鋒擒敵未為優。沈沈刁斗三更月。玉帳威行紫塞秋。</p>
<p style="margin-left:1em">舉殃崛摩羅救產難公案。</p>
<p>忽看龍舟壓浪飛。鼓聲催促笛聲悲。錦標到手還輕放。轉得頭來事<span class='corr'>已</span>非。</p>
<p style="margin-left:1em">舉臨濟中夏歸省。黃檗值看經次。濟云。我將謂是箇人。元來是箇淹黑豆老和尚。住數日。辭去。檗云。你破夏來。何不終夏了去。濟云。暫來禮拜和尚。檗便打。令去。臨濟至中路。疑此事。却回終夏。</p>
<p>故園紅紫自芳菲。不在春風著意吹。待得征人重回首。枝頭香雪<span class='corr'>已</span>紛披。</p>
<p style="margin-left:1em">舉古德莊上喫油糍公案。</p>
<p>纔是貪他便著他。其間半露又全遮。只今誰是傍觀者。一笑何勞掛齒牙。</p>
<p style="margin-left:1em">舉溈山示眾云。仲冬嚴寒年年事。晷運推移事若何。仰山叉手進前而立。溈云。我情知你答者話不得。顧謂香嚴云。你又作麼生。嚴云。某甲偏答得者話。溈理前話。嚴亦叉手進前而立。溈云。賴遇寂子不會。</p>
<p>吹無孔笛。和氈拍版。父子和同。冰炭相反。末上之機果若何。定州元出花甆盌。</p>
<p style="margin-left:1em">舉鏡清問僧。甚處來。僧云。三峯。清云。夏在甚處。僧云。五峯。清云。放汝三十棒。僧云。某甲過在甚處。清云。為你出一叢林。入一叢林。</p>
<p>一鼓薰風至自南。再行璧月掛蒼杉。錦筵公子方沈醉。白雪幽蘭空再三。</p>
<p style="margin-left:1em">舉僧問洛浦。撥亂乾坤底人。師還接否。浦竪起拂子。僧云。與麼則得遇明君去也。浦云。依稀似曲纔堪聽。又被風吹別調中。</p>
<p>咄哉古墓一狐精。化作人來要弄人。華表未然先敗也。至今無地可容身。</p>
<p style="margin-left:1em">舉雪峯一日普請次。自負一束藤。路逢一僧。便拋下。僧擬取。峯與一踏。遂歸舉似長生云。我今日踏得者僧快。生云。和尚替者僧。入涅槃堂。始得。峯休去。</p>
<p>休論鳳箭射烏巢。看取虗弓落九包。收放若為逃羿手。控弦傍助亦徒勞。</p>
<p style="margin-left:1em">舉趙州問投子。大死底人。却活時如何。子云。不許夜行。投明須到。</p>
<p>兩聱不合共交肩。毒手纔施報老拳。今日上天同碧落。明朝入地共黃泉。</p>
<p style="margin-left:1em">舉僧問洞山。寒暑到來。如何回避。山云。何不向無寒暑處去。僧云。如何是。無寒暑處。山云。寒時寒煞闍梨。熱時熱煞闍梨。</p>
<p>客泛靈槎犯斗牛。銀河碧海暗通流。昆侖推倒無依倚。萬里長空一樣秋。</p>
<p style="margin-left:1em">舉巖頭問僧。甚處來。僧云。西京來。頭云。黃巢過後。還収得劒麼。僧云。收得。頭引頸云。㘞。僧云。師頭落也。頭呵呵大笑。僧後到雪峯。峯問云。甚處來。僧云巖頭來。峯云。有何言句。僧舉前話。峯打二十棒趂出。</p>
<p>賈勇揚旌無大敵。看看身<span class='corr'>已</span>陷重圍。要令奪角衝關去。駕與青龍不解騎。</p>
<p style="margin-left:1em">舉仰山因僧來辭。山以手畫一畫。僧不去。仰山又畫一畫。僧便去。大愚芝和尚云。前一畫。為什麼不去。後一畫。為什麼却去。要會麼。前一畫後一畫總成兩畫。</p>
<p>飢人貪食良農粟。渴漢錯飲蠱家水。對面還成千里遙。賊人有智過君子。</p>
<p style="margin-left:1em">舉。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。</p>
<p>張公屋畔盡桑麻。李老園中只種花。滿目風光無限好。笑呼銀盌酌流霞。</p>
<p style="margin-left:1em">舉乾峯示眾云。法身有三種病。二種光。須是一一透得。始解穩坐。時雲門出眾云。庵內人。為什麼。不見庵外事。乾峯呵呵大笑。門云。猶是學人疑處。峯云。子是什麼心行。門云。也要和尚委悉。峯云。始解穩坐。</p>
<p>江面無風平似鏡。轉頭變態互呈新。馮夷駕浪險難涉。漁父操舟妙若神。</p>
<p style="margin-left:1em">舉罽賓國王。秉劒問二十四祖師子尊者曰。師得蘊空否。祖云。<span class='corr'>已</span>得蘊空。王曰。離生死否。祖云。<span class='corr'>已</span>離生死。王曰。既離生死。可施我頭。祖云。身非我有。豈況於頭。王遂斬之。白乳湧高數丈。王臂自墮。</p>
<p style="margin-left:1em">玄沙云。大小師子尊者。頭也不能作主。雪竇云。作家君王。天然有在。</p>
<p>葉脫風高天地秋。長江袞袞只東流。行人不折離亭柳。羌笛空吹落日愁。</p>
<p style="margin-left:1em">舉奯上座到百丈。丈云。有事相借問。得麼。奯云。幸自非言。何須譗[言*窒]。恁麼則許借問也。奯云。更請一甌茶。丈云。収得安南。又憂塞北。奯擘開胷云。與麼與麼。丈云。要且難搆。要且難搆。奯云。知即得知即得。</p>
<p>善戰何如善用謀。孫吳兵法豈同儔。秋風古塞看形勢。一樣邊聲兩樣愁。</p>
</div>
<div class='div-other'><a id='mulu14' />
<p class='h1'>佛祖讚<span class='note-inline'>(偈頌附)</span></p>
<div class='div-other'><a id='mulu15' />
<p class='h2'>出山相</p><p>入山去龍章鳳質。出山來敗衣㪍率。更將悟底分疎。添得一場[泳-永+盾]淈。</p>
</div>
<div class='div-other'><a id='mulu16' />
<p class='h2'>補陀大士</p><p>海天寥沈。海岸孤絕。見得親切。虗空釘橛。怒濤舂碎巖前月。</p>
</div>
<div class='div-other'><a id='mulu17' />
<p class='h2'>馬郎婦</p><p>倩盻動嬋娟。常持六萬言。金沙灘上月。五欲浪中翻。</p>
</div>
<div class='div-other'><a id='mulu18' />
<p class='h2'>越王感應大士</p><p>海山嶄絕。海濤舂撞。海風披拂。海雲飄揚。仰慧日之破暗兮誰其迷照。觀普門之不鑰兮去不至方。感應道交。叵測叵量。越國投誠。菩提影現。我作是說。增金以黃。</p>
</div>
<div class='div-other'><a id='mulu19' />
<p class='h2'>過水布袋</p><p>深則厲。淺則揭。七十二汀。無風浪起。</p>
</div>
<div class='div-other'><a id='mulu20' />
<p class='h2'>布袋</p><p>兜率陀天。長汀管界。潑布袋打開。自買還自賣。眨上眉毛。敗也敗也。</p>
</div>
<div class='div-other'><a id='mulu21' />
<p class='h2'>維摩</p><p>環堵室。十笏地。咄哉維摩。病在者裏。</p>
</div>
<div class='div-other'><a id='mulu22' />
<p class='h2'>豐干寒拾</p><p>來何處。去何之。與二子。何所期。虎視耽耽。陰飈凄凄。</p>
</div>
<div class='div-other'><a id='mulu23' />
<p class='h2'>寒山掃地</p><p>橫也掃。竪也掃。七佛之師。狼藉不少。</p>
</div>
<div class='div-other'><a id='mulu24' />
<p class='h2'>拾得収菜滓</p><p>一機不副。截斷千差。瓶瀉妙答。綴齒粘牙。何如在國清寺裏。偷佛飯食菜滓。</p>
</div>
<div class='div-other'><a id='mulu25' />
<p class='h2'>渡蘆達磨</p><p>南頭問。不善答。北頭去。不相合。自謂踏得著。全然沒交涉。無枝葉處。枝葉縱橫。無風波處。風波匼匝。</p>
</div>
<div class='div-other'><a id='mulu26' />
<p class='h2'>達磨</p><p>一花移自西。五葉香燦爛。嗅蘃與尋芳。紛如蜂蝶亂。地闊天寬。難圖滋蔓。</p>
</div>
<div class='div-other'><a id='mulu27' />
<p class='h2'>羅漢</p><p>藕竅藏身。不形一縷。掀播風雲。澤徧大地。彼其隱現大小之不同。終莫能逃乎應量之器。明眼人前。可賤可貴。咄。</p>
</div>
<div class='div-other'><a id='mulu28' />
<p class='h2'>大慧宏智二禪師揖讓圖</p><p>載色載笑。和氣津津。半前落後。超軼絕塵。瘴面忽澤兮疾雷將奮。犀顱茁霜兮枯木生春。腹背受敵。百萬買鄰。相見易得好。共事難為人。</p>
</div>
<div class='div-other'><a id='mulu29' />
<p class='h2'>蓮社圖</p><p>天運悠悠終典午。競從廬阜尋歸處。鑿池種藕擬奚為。西山幾度看懸鼓。愛酒淵明挽不來。貪佛靈運推不去。同盟二九姑置之。咄爾而今在何許。</p>
</div>
<div class='div-other'><a id='mulu30' />
<p class='h2'>遠法師陸脩靜</p><p>一笑相逢。悠然意消。植藩籬兮肝膽楚越。外形骸兮鵬鷃逍遙。凉襟灑灑兮何須鶴馭之風。別袖翩翩兮不見虎溪之橋。此東林六事之一兮。猶可想見其丰標。古不可挽。今不可招。火生蓮花。雪長芭蕉。</p>
</div>
<div class='div-other'><a id='mulu31' />
<p class='h2'>先師北磵和尚<span class='note-inline'>(教忠仁老請)</span></p><p>咄咄咄。何人斯。赤脚繞。徧須彌。不成伎倆。客來看賊來打。又待臨時眼睛定動。伏惟伏惟。教忠曾被其毒。未知東門之役。何以報之。</p>
</div>
<div class='div-other'><a id='mulu32' />
<p class='h2'>東山源和尚<span class='note-inline'>(樵屋請)</span></p><p>門裏蟲蠱裏毒。纔過凌霄峯渾家成不睦。指白為黑兮質證有頭之冤。改調移聲兮唱出無譜之曲。自奉川之富沙以至乎劒池深處兮有誰共躅。何須象骨巖高。須知<span class='corr'>已</span>展不縮。韶成九包至。樵唱一夔足。家私莫隱。全封半幅。贊之罵之。口啞舌禿。</p>
</div>
<div class='div-other'><a id='mulu33' />
<p class='h2'>頑空法師</p><p>眼頭生角。囊裏盛錐。駕古軌轍。闢坦路達。龍藏忘筌兮揭義天之寥豁。麈尾倒握兮翻辯瀾之渺瀰。堂堂之陳。正正之旗。非其所是。是其所非。發老嘯之韜略。茂老豁之孫枝。迨其涅槃後有。借萬象舌兮其誰知之。</p>
</div>
<div class='div-other'><a id='mulu34' />
<p class='h2'>佛日嵩講師</p><p>宗圓融具德之宗。而執其要領。傳無得明道之傳。而大其家聲。肅四三昧兮謹一躬之踐履。㭊四法界兮悅　九重之皇情。掃蜂房蟻垤。成大方之家。羅僧鳳義虎。為扶宗之英　奎璧其文兮般若愈明。金襴其衣兮法道愈榮。若夫龍勝聯宗帝心別弘。當說而冥當默而明。則所謂百川匯流。而朝宗滄溟者也。</p>
</div>
<div class='div-other'><a id='mulu35' />
<p class='h2'>寒谷暉法師</p><p>祖庭力探。義天橫截。南湖雨華。屢踞前列。鼎峙三觀兮菸菟元斑。區分一乘兮尾閭自泄。海闊山遙。難追軌轍。雲暖誰尋寒谷春。晴宵又耿長空月。</p>
</div>
<div class='div-other'><a id='mulu36' />
<p class='h2'>漢章雲法師</p><p>魁梧厚厖。慈和安祥。聲在江湖。品目。儀表。衡台學場。空假中之列三兮。一與三之不立。修多羅如標月。兮指與月之俱忘。四處提撕。四花飛揚。未老掩光返常寂光。此其所以為栢庭之克家。雲公漢章者也。</p>
</div>
<div class='div-other'><a id='mulu37' />
<p class='h2'>雲谷粹長老<span class='note-inline'>(小師請)</span></p><p>閒如雲。虗如谷。歲晚一庵。湖山千簇。師資相忘。古靈何必拊背。動靜無間。茶陵空自跌足。一味卷舌冥懷。付與松風度曲。玉几如此抑揚。也是喚么作六。</p>
</div>
<div class='div-other'><a id='mulu38' />
<p class='h2'>芝巖禪師</p><p>和氣藹藂芝。觸著變荊棘。笑把凌霄峯信脚踏翻。直得新昌石佛額頭汗出。慈雲峯頂。機用縱橫。凌空駕虗。從其建立。高崙蒼蒼。東湖羃羃。僧繇妙筆亦難傳。絲毫不動成狼藉。咦。</p>
</div>
<div class='div-other'><a id='mulu39' />
<p class='h2'>照講師</p><p>口哆眉厖。坐如釘樁。戒香逆風。孤行凌霜。一新受經重其本。三主法社持其綱。此其所以發毫端毗尼藏。而樹末世精進幢者也。</p>
</div>
<div class='div-other'><a id='mulu40' />
<p class='h2'>南磵果法師</p><p>氣和色莊。襟度洋洋。雪殘春嶂。月午秋江。峙凌虗金碧兮增飛來小朵之奇觀。發昔人幽潛兮來典午咸和之遺芳。或見或聞。意消心降。若夫奉<span class='corr'>己</span>淡薄。接物慈詳。不泥文字。不墮平常。此所以為北峯之克家。而於自受用三昧中。合乎性具之宗綱。</p>
</div>
<div class='div-other'><a id='mulu41' />
<p class='h2'>頥蒙法師</p><p>癯然容儀。軒然作為。古潛清苕。珠媚蟾輝。筌忘大部兮半點不膠名相。冥通三觀兮一毫不著玄微。石磵付衣。末流蓍龜。山雷山泉兮從教名[打-丁+貌]。虗空解講兮其誰知之。</p>
</div>
<div class='div-other'><a id='mulu42' />
<p class='h2'>山隱居士<span class='note-inline'>(作圓頂方袍相)</span></p><p>僧之形。人之英。何所作兮畦衣常披。何所說兮玉麈常撗。世情悠悠兮若秋雲之淡。胸次了了兮懸秋月之明。其稟也靈。其施也平。六窻自虗。萬象自呈。斯何人歟。豈不入山林而隱。不濯滄浪而清者耶。</p>
</div>
<div class='div-other'><a id='mulu43' />
<p class='h2'>樊路分為母陳安人請贊</p><p>母儀慈淑。閫範持循。善行冰雪。壽骨松椿。雍容堂上兮鳳霞儼儼。羅列堂下兮蘭玉詵詵。厚德陰儲兮留乎弈葉。和氣輯睦兮浹乎鄉鄰。[媲-囟+(色-巴+囚)]城東之作家兮付佛身於等幻。秉月上之迅機兮應日用而常親。若問其中轉身處。虗空揣出妙無痕。</p>
</div>
<div class='div-other'><a id='mulu44' />
<p class='h2'>自贊</p><p>是境不涉。逢緣不借。惡人隨順。喜人凌跨。撥千聖賸語為畫處山川。笑從上發機如巾結兔馬。絲糝弗容留。虗空生柄杷。只今納敗向誰。他罵不如自罵。</p>
</div>
<div class='div-other'><a id='mulu45' />
<p class='h2'>保福溥長老請贊</p><p>雲門普。千鈞弩。驀地一發。當陽飲羽。冤有頭兮債有主。</p>
</div>
<div class='div-other'><a id='mulu46' />
<p class='h2'>法喜涇長老請贊</p><p>有準繩無捉摸。開口錯商量。鐵蒺䔧確確。日冷月熱。涇清渭濁。昨夜鳳巢生鸑鷟。</p>
</div>
<div class='div-other'><a id='mulu47' />
<p class='h2'>集福鑑長老請贊</p><p>雷轟電馳。寸毫尺釐。全機大用。放下竹篦。突出雲門顧鑑咦。</p>
</div>
<div class='div-other'><a id='mulu48' />
<p class='h2'>明化惟長老請贊</p><p>為無所為。益無所益。和氣如春。近傍不得。有時嶮處少機關。拶倒臨濟白拈賊。以冤報冤。其義不忒。</p>
</div>
<div class='div-other'><a id='mulu49' />
<p class='h2'>溢首座請贊</p><p>[毯-炎+畏][毯-炎+畏][毯-炎+崔][毯-炎+崔]。顒顒昂昂。強出人前。果見乖張。直如劈竹而人罕知其曲圓。如走丸而吾常用其方。聞說我宗甚奇特。當甚多年苕帚樁。明修棧道。暗渡陳倉。出語全無碑記。考賊不用證贓。敢濫稱花木瓜直下兒孫。真所謂米盡到糠。箇樣觜<span class='corr'>斂</span>。非惟人惡。吾亦自惡。那堪形之丹青。懸之高堂。第一分付斷雲付與丙丁収藏。覆水自來収不得。從教四海沸如湯。</p>
</div>
<div class='div-other'><a id='mulu50' />
<p class='h2'>西山泳長老請贊</p><p>馽空雲蔕。補太虗縫。雖在窮相手頭。却要因人發用。等閒撞著箇冤家。活脫臨時看拈弄。</p>
</div>
<div class='div-other'><a id='mulu51' />
<p class='h2'>棲真身長老請贊</p><p>我無我。柰這箇。眨得眼。話<span class='corr'>已</span>墮。翻轉面皮。放人不過。槌碎連城之璧。大肆秦人之禍。</p>
</div>
<div class='div-other'><a id='mulu52' />
<p class='h2'>梨洲戒長老請贊</p><p>相牽相引。自拈自弄。賺正因人。變滅胡種。業在其中不自知。九成韶集丹山鳳。</p>
</div>
<div class='div-other'><a id='mulu53' />
<p class='h2'>小師清默請贊</p><p>直如鈎。曲如弦。拍盲使去。罔測其然。不解深跧。強出人前。默然兮意傳。更待驢年。</p>
</div>
<div class='div-other'><a id='mulu54' />
<p class='h2'>小師清泰請贊</p><p>瞥喜瞥嗔。沒頭沒腦。道泰時清。生風起草。等閒相撞。黑漆竹篦劈面來。無禪可談。三寸舌頭胡亂掃。九九百百。自不知老。稱為臨濟兒孫。頑石何曾是寶。</p>
</div>
<div class='div-other'><a id='mulu55' />
<p class='h2'>小師清瑞請贊</p><p>萎萎蕤蕤。[(└@米)/大][(└@米)/大]結結。自把不定。人多不悅。一味從空架空。知他有何所說。養子緣迷子訣。六月炎炎飄瑞雪。</p>
</div></div>
<div class='div-other'><a id='mulu56' />
<p class='h1'>偈頌</p>
<div class='div-other'><a id='mulu57' />
<p class='h2'>壽平章秋壑師相</p><p>稽首毗盧法身主。三身一體圓滿覺。曼殊室利大智海。普賢清淨行願門。大慈悲父觀世音。信住行向地等妙。五十三位善知識。權實擁護天龍神。慈威加被儼在上。鑑茲贊祝日行空。癸酉仲秋之八日。定光金地產異人。自威音前秉正因。向靈山上受記莂。優鉢孕奇時一現。昴宿騰精瑞兩間。千靈嘉會當其時　君臣道合若符節。昇平規模愈持重。呼吸變故常鎮浮。身徇國難入重險。手扶　日轂陞中天。遠夷縮縮憚威略。生民熈熈安袵席。　嗣皇矜式尊為師。萬彚仰戴恃為命。佛法流行明盛世。持世護法端有憑。二千年後視今日。二千年前等無異。如來慧命期永續。眾生正信當不斷。整頓乾坤大力量。安樂黎庶大福德。我此伽藍鄮嶺東。釋尊舍利所鎮臨。即茲吉祥殊勝地。袞繡光儀立壽祠。穰穰緇侶方儼集。鐘鼓梵唄何所祝。萬象舌頭悉稱壽。寶塔顯為舒瑞光。昔阿育王造佛塔。其數滿八萬四千。一塔該八萬四千。八萬四千同一塔。八萬四千妙吉祥。八萬四千妙殊勝。願均吉祥與殊勝。散作壽域無邊春。</p>
</div>
<div class='div-other'><a id='mulu58' />
<p class='h2'>題覺心居士轉物軒</p><p>兩沼灩寒碧。一堂納寬閒。高柳逢春新翠展。寒梅霽雪清香繁。好本栽培常爛熳。四序芳馨看互換。雜華境徧剎塵中。十波羅蜜更主伴。覺心隱几隨彷徉。六用俱妙無可降。跏趺不語亦不默。篆煙一縷春晝長。釋迦老子何所見。教譚三百皆方便。就中一處最親切。轉物不為物所轉。此堂物物元無殊。隨人受用有親疎。塵塵攝入大毗盧。應笑本來物無轉亦無。</p>
</div>
<div class='div-other'><a id='mulu59' />
<p class='h2'>人我擔</p><p>分人分我謾多端。一串黃金鎻骨寒。善賈何曾停死貨。明明擔出與人看。</p>
</div>
<div class='div-other'><a id='mulu60' />
<p class='h2'>示錦屏趙高士</p><p>真游誰管客程賒。閬苑春風幾度花。若會粟中藏世界。寥陽不是玉皇家。</p>
</div>
<div class='div-other'><a id='mulu61' />
<p class='h2'>性空</p><p>萬有俱該等太虗。更須拈却趙州無。如今若欲知端的。舜若新添頷下鬚。</p>
</div>
<div class='div-other'><a id='mulu62' />
<p class='h2'>絕詮</p><p>虗空講得四花飛。大地山河總發機。碧眼黃頭無處覓。是中元不動唇皮。</p>
</div>
<div class='div-other'><a id='mulu63' />
<p class='h2'>日本仙侍者歸國</p><p>三應聲中密意通。分明飯布裹春風。休論親切不親切。巨舶回程至海東。</p>
</div>
<div class='div-other'><a id='mulu64' />
<p class='h2'>道者復幹接待</p><p>旋營屋子嵌雲山。舊日靈泉氣象還。<span class='corr'>但</span>有過門教歇去。誰云道者少機關。</p>
</div>
<div class='div-other'><a id='mulu65' />
<p class='h2'>日者王振齋</p><p>言口談天有振齋。五行曾不涉安排。小軒對坐似無語。幾度晴雲過斷厓。</p>
</div>
<div class='div-other'><a id='mulu66' />
<p class='h2'>賀大淵自資福住白雲</p><p>者邊颺下舀溪杓。鈯斧又移深處山。說與白雲門外客。相逢莫作舊時看。</p>
</div>
<div class='div-other'><a id='mulu67' />
<p class='h2'>病中送湛侍者之京</p><p>別我從容藥鼎邊。迢迢京路紫霞連。重提藥病相治句。却道親依<span class='corr'>已</span>五年。</p>
</div>
<div class='div-other'><a id='mulu68' />
<p class='h2'>示沙彌</p><p>維衛芳騰蔓愈滋。花花葉葉轉芬披。鄮峯酷烈較些子。曇萼翻成鐵蒺䔧。</p>
</div>
<div class='div-other'><a id='mulu69' />
<p class='h2'>示林侍者</p><p>點墨如將當<span class='corr'>己</span>長。分明白飯糝椒薑。出門相送都無說。堂下秋花自吐香。</p>
</div>
<div class='div-other'><a id='mulu70' />
<p class='h2'>晦機</p><p>舌上雷轟一默間。纖塵不動鼓波瀾。拈花會上人無數。輸與頭陀一破顏。</p>
</div>
<div class='div-other'><a id='mulu71' />
<p class='h2'>沙彌付衣</p><p>鷲嶺將何付飲光。十成綿密轉乖張。鄮峯恁麼不恁麼。尺線單絲自短長。</p>
</div>
<div class='div-other'><a id='mulu72' />
<p class='h2'>吳道人求語回庵</p><p>東遊何見便還西。覓我伽陀要指迷。領取庵頭好消息。冬蔬經雨翠交畦。</p>
</div></div>
<div class='div-other'><a id='mulu73' />
<p class='h1'>小佛事</p>
<div class='div-other'><a id='mulu74' />
<p class='h2'>燈殿主火</p><p>識得佛去處。燈非日月明。機先忘正位。古殿綠苔生。有口如啞。有眼如盲。正好[拚-ㄙ+ㄊ]身入火坑。</p>
</div>
<div class='div-other'><a id='mulu75' />
<p class='h2'>心莊主火</p><p>將心來為汝安。家產<span class='corr'>已</span>遭籍沒。覓心了不可得。不知身在帝鄉。將錯就錯。死路活行。闊角泥牛火裏耕。</p>
</div>
<div class='div-other'><a id='mulu76' />
<p class='h2'>晝上座火</p><p>究明<span class='corr'>己</span>躬。不間昏晝。捱到力盡神疲。直下死生關透。透後如何。舜若多神暗點頭。勝熱婆羅開笑口。</p>
</div>
<div class='div-other'><a id='mulu77' />
<p class='h2'>宗副寺火</p><p>智不到處。作麼生宗。翻轉鐵面具。撒却筭子筒。窮則變。變則通。南山燒火北山紅。</p>
</div>
<div class='div-other'><a id='mulu78' />
<p class='h2'>恭正二上座入塔</p><p>指骨云。一箇是蘇州恭上座。一箇是泉州正上座。正者聖諦不為。恭者平欺達磨。一等有些骨肋。守住翻成死禍。拊骨云。疊疊湖山煙翠鎻。</p>
</div>
<div class='div-other'><a id='mulu79' />
<p class='h2'>祖剛淨人火</p><p>以剛制柔。以柔用剛。黃梅夜半。米盡到糠。死眼忽開。本來無物。擲下火把云。三昧現前。臭煙蓬㶿。</p>
</div></div>
<p class='juan'>物初和尚語錄<span class='note-inline'>(終)</span></p>
</div><!-- end of div[@id='body'] -->
</body></html>