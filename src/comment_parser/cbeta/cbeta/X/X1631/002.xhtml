<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經受持感應錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu49' />太平廣記報應部下</p>
<div class='div-other'><a id='mulu50' />
<p class='h1'>李惟燕</p><p>建德縣令李惟燕。少持金剛經。唐天寶末。惟燕為餘姚郡參軍。秩滿北歸。過五丈店。屬上虞江埭塘破水竭時。中夜晦暝。四迴無人。此路舊多劫盜。惟燕舟中有吳綾。數百匹。懼為賊所取。因持一劒。至船前誦經。三更後。見堤上兩炬火。自遠而至。惟燕疑是村人衛<span class='corr'>己</span>。火去船百步。便却復迴。心頗異之。愈益厲聲誦經。亦竊自思云。火之所為。得非金剛經力乎。時塘水竭。而塘外水滿。惟燕便心念。塘破當得水助。半夕之後。忽聞船頭有流水聲。驚云。塘濶數丈。何由得破。久之稍覺船浮。及明河水<span class='corr'>已</span>滿。對船所一孔大數尺。乃知。誦金剛經之助。云惟燕弟惟玉。見任䖍州別駕。見其兄誦經有功。因效之。後泛舟出峽。水急櫓折。船將欲敗。乃力念經。忽見一櫓隨流而下。遂獲。濟其族人。亦常誦金剛經。遇安祿山之亂。伏於荒草。賊將至。思得一鞋以走。俄有物落其背。驚視乃新鞋也<span class='note-inline'>(出廣異記)</span>。</p>
</div>
<div class='div-other'><a id='mulu51' />
<p class='h1'>孫明</p><p>唐孫明者。鄭州陽武人也。世貧賤為盧氏莊客。善持金剛經。日誦二十遍。經二十年。自初持經。便絕葷血。後正念誦。次忽見二吏來追。明意將是縣吏便往。縣去行可五六里。至一府門。門人云。王<span class='corr'>已</span>出。巡吏因閉明於空室中。其室從廣五六十間。葢若蔭雲。經七日王方至。吏引明入府。王問。汝有何福。答云。持金剛經。<span class='corr'>已</span>二十年。王言。此大福也。顧謂左右曰。昨得祗洹家牒論。明念誦勤懇。請延二十載。乃知。修道不可思議。所延二十載。以償功也。令吏送還舍。其家殯明<span class='corr'>已</span>畢。神雖復體。家人不之知也。會獵者。從殯宮過。聞號呼之聲。報其家人。因爾得活矣。天寶末。明活<span class='corr'>已</span>六七年。甚無恙也<span class='note-inline'>(出廣異記)</span>。</p>
</div>
<div class='div-other'><a id='mulu52' />
<p class='h1'>三刀師</p><p>唐三刀師者。俗姓張。名伯英。乾元中。為壽州徤兒。性至孝。以其父在潁州。乃盜官馬往以迎省。至淮陰為守遏者所得。<span class='corr'>刺</span>史崔昭。令出城腰斬。時屠劊號能行刀。再斬初不傷損。乃換利刀。罄力砍。不損如故。劊者驚曰。我用刀砍。至其身。則手懦。不知何也。遽白之。昭問所以。答曰。昔年十五。曾絕葷血。誦金剛經十餘年。自胡亂以來。身在軍中。不復念誦。昨因被不測罪。唯志心念經爾。昭嘆息舍之。遂削髮出家。著大鐵鈴乞食。修千人齋供。一日便辦。時人呼為三刀師。謂是起敬菩薩<span class='note-inline'>(出廣異記)</span>。</p>
</div>
<div class='div-other'><a id='mulu53' />
<p class='h1'>宋參軍</p><p>唐坊州宋參軍。少持金剛經。及之官權。於司士宅住。舊知宅凶。每夕恒誦經。忽見婦人立於戶外。良久。宋問汝非鬼耶。曰然。又問。幽明理殊。當不宜見得。非有枉屈之事乎。婦人便悲泣曰。然言身是前司士之婦。司士奉使。其弟見逼。拒而不從。因此被殺。以氊褁屍。投於堂西北角溷廁中。不勝穢積。人來多欲陳訴。俗人怯懦。見形必懼。所以幽憤。不達凶惡。驟聞執事。以持念為功。當亦太庇含識。眷言枉穢。豈不憫之。宋云。<span class='corr'>己</span>初官位卑。不能獨救。翌日必為上白府君。其鬼乃去。及明具白。掘地及溷。不獲其尸。宋誦經。婦人又至。問。何以不獲。答云。西北只校一尺。明當求之。以終惠也。依言乃獲之。氈內但餘骨在。再為洗濯。移於別所。其夕又來拜謝。歡喜謂曰。垂庇過深。難以上答。雖在冥昧。亦有所通。君有二子。大者難養。小者必能有。後且有榮位。兼言宋後數改官祿。又云。大媿。使君不知何以報答。宋見府君。具敘所論。府君令問<span class='corr'>己</span>更何官。至夕婦人又至。因傳使君意。云一月改官。然不稱意。當遷桂州別駕。宋具白其事。皆有驗。初宋問身既為人所殺。何以不報云。前人今尚為官命未合死。所以未復云也<span class='note-inline'>(出廣異記)</span>。</p>
</div>
<div class='div-other'><a id='mulu54' />
<p class='h1'>劉鴻漸</p><p>劉鴻漸者。御史大夫。展之族子。唐乾元初。遇亂南徙。有僧令誦金剛經。鴻漸日誦經。至上元年。客於壽春。一日出門。忽見二吏云。奉太尉牒令追鴻漸。云初不識太尉。何以見命。意欲抗拒。二吏忽爾直前。拖曳鴻漸。請著衫。吏不肯放牽行。未久。倏過淮至一村。須㬰持大麻衫及腰帶。令鴻漸著。笑云。真醋大衫也。因而向北行。路漸梗澁。前至大城。入城有府舍。甚嚴麗。忽見向勸讀經之僧。從署中出。僧後童子。識鴻漸。徑至其所。問。十六郎何以至此。因走白和尚云。劉十六郎適為吏追。以誦經功德。豈不往彼救之。鴻漸尋至僧所。䖍禮求救。僧曰。弟子行無苦。須㬰吏引鴻漸入詣。廳事案後。有五色浮圖。高三四尺。迴旋轉動。未及考問。僧<span class='corr'>已</span>入門。浮圖變成美丈夫。年三十許。云是中丞。降階接僧問。和尚何以復來。僧云。劉鴻漸是<span class='corr'>己</span>弟子。持金剛經功力甚至。其算又未盡。宜見釋也。王曰。若持金剛經。當願聞耳。因令跪誦。鴻漸誦兩紙訖。忽然遺忘廳。西有人。手持金鉤龍頭幡。幡上碧字。書金剛經。布於鴻漸前。令分明誦經。畢都不見人。但餘堂宇。閴寂因爾。出門唯見追吏。忽有物狀。如兩日來擊鴻漸。鴻漸惶懼奔走。忽見道傍有水。鴻漸欲止而飲之。追吏云。此是人膏。澄久上清耳。其下悉是餘皮爛肉。飲之不得還矣。須㬰至舍見骸形。臥在牀上。心頗惆悵。鬼自後推之。冥然如入房戶。遂活。鬼得錢乃去也<span class='note-inline'>(出廣異記)</span>。</p>
</div>
<div class='div-other'><a id='mulu55' />
<p class='h1'>張嘉猷</p><p>廣陵張嘉猷者。唐寶應初。為明州司馬。遇疾卒。載喪還家。塟於廣陵南郭門外。永泰初。其故人有勞氏者。行至郭南。坐浮圖下。忽見猷乘白馬自南來。見勞下馬。相慰如平生。然不脫席帽。低頭而語。勞問冥中有何罪福。猷云。罪福昭然。莫不隨所為而得。<span class='corr'>但</span>我素持金剛經。今得無累。亦當別有所適。在旬月間耳。卿還為白家兄。令為轉金剛經。一千遍。何故將我香爐。盛諸惡物。卿家亦有兩卷經。幸為轉誦。增己之福。言訖遂訣而去。勞昏昧久之。方寤云<span class='note-inline'>(出廣異記)</span>。</p>
</div>
<div class='div-other'><a id='mulu56' />
<p class='h1'>魏恂</p><p>唐魏恂。左庶子尚德之子。持金剛經。神功初。為監門衛大將軍。時京有蔡䇿者。暴亡。數日方蘇。自云。初至冥司。怪以追人不得。將撻其使者。使者云。將軍魏恂持金剛經。善神擁護。追之不得。即別遣使覆追。須㬰還報並同。冥官曰。且罷追。恂聞尤加精進<span class='note-inline'>(出廣異記)</span>。</p>
</div>
<div class='div-other'><a id='mulu57' />
<p class='h1'>杜思訥</p><p>唐潞州銅鍉縣人。杜思訥。以持金剛經力。疾病得愈。每至持經之日。必覿神光<span class='note-inline'>(出廣異記)</span>。</p>
</div>
<div class='div-other'><a id='mulu58' />
<p class='h1'>龍興寺主</p><p>唐原州龍興寺。因大齋會。寺主會僧。夏臘既高。是為宿德。坐麗賓頭之下。有小僧者。自外後至。以無坐所唯寺主下曠一位。小僧欲坐。寺主輒叱之。如是數次。小僧恐齋失時。竟來就坐。寺主怒甚。倚柱而坐。以掌摑之。方欲舉手。大袖為柱所壓。不得下。合掌驚駭。小僧慚沮。不齋而還房。眾議。恐是小僧。道德所致。寺主遂與寺眾同往。禮敬小僧。惶懼自言。初無道行。不敢濫受大德禮數。逡巡走去。因問平生作何行業。云二十年。唯持金剛經。眾皆讚嘆。謂是金剛護持之力。便於柱所焚香頂禮。呪云。若是金剛神力。當還此衣。於是隨手而出也<span class='note-inline'>(出廣異記)</span>。</p>
</div>
<div class='div-other'><a id='mulu59' />
<p class='h1'>陳哲</p><p>唐臨安陳哲者。家住餘杭。精一練行。持金剛經。廣德初。武康草賊宋潭宼餘杭。哲富於財。將搬移產避之。尋而賊至。哲謂是官軍。問賊今近遠。羣賊大怒曰。何物老狗。敢辱我。爭以劒<span class='corr'>刺</span>之。每下一劒。則有五色圓光。徑五六尺。以蔽哲身。<span class='corr'>刺</span>不能中。賊驚嘆謂是聖人。莫不慚悔。捨之而去<span class='note-inline'>(出廣異記)</span>。</p>
</div>
<div class='div-other'><a id='mulu60' />
<p class='h1'>豐州烽子　張鎰<span class='note-inline'>(以上二則俱載鳩異)</span></p></div>
<div class='div-other'><a id='mulu61' />
<p class='h1'>張國英</p><p>唐崔寧大曆初。鎮西蜀時。會楊林反。徤兒張國英與戰。射中腹。鏃沒不出。醫曰。一夕必死。家人將備塟具。與同伍泣別。國英常持金剛經。至夜夢。胡僧與一丸藥。至旦瀉箭鏃出。瘡便合瘥<span class='note-inline'>(出報應記)</span>。</p>
</div>
<div class='div-other'><a id='mulu62' />
<p class='h1'>王孝廉<span class='note-inline'>(載鳩異)</span></p></div>
<div class='div-other'><a id='mulu63' />
<p class='h1'>李廷光</p><p>唐李廷光者。為德州司馬。敬佛不茹葷血。常持金剛經。每念經時。即有圓光在前。用心苦至。則光漸大。少懷懈惰。則光漸小暗。因此砥礪。轉加精進<span class='note-inline'>(出報應記)</span>。</p>
</div>
<div class='div-other'><a id='mulu64' />
<p class='h1'>陸康成</p><p>唐陸康成。甞任京兆府法曹椽。不避強禦。公退忽見亡故吏。抱案數百紙。請押問曰。公<span class='corr'>已</span>去世。何得來。曰此幽府文簿。康成視之。但有人姓名。略無他事。吏曰。皆來年兵刃死者。問曰。得無我乎。有則檢示。吏曰。有。因大駭曰。君既舊吏。得無情耶。曰故我來啟明公耳。唯金剛經可託即失之。乃遂讀金剛經。日數十遍。明年朱泚果反。署為御史。康成。叱泚曰。賊臣敢干國士。泚震怒。命數百騎。環而射之。康成默念金剛經。矢無傷者。泚曰。儒以忠信為甲冑信矣。乃舍去。康成遂入隱於終南山。竟不復仕<span class='note-inline'>(出報應記)</span>。</p>
</div>
<div class='div-other'><a id='mulu65' />
<p class='h1'>薛嚴</p><p>唐薛嚴忠州司馬。蔬食長齋。日念金剛經。三十遍。至七十二。將終見幢葢音樂來迎。其妻崔氏。即御史安儼之姑也。屬纊次見嚴。隨幢葢冉冉昇天而去。呼之不顧。一家皆聞有異香之氣<span class='note-inline'>(出報應記)</span>。</p>
</div>
<div class='div-other'><a id='mulu66' />
<p class='h1'>任自信</p><p>任自信。嘉州人。唐貞元十五年。曾往湖南。常持金剛經。潔白無點。於洞庭湖中。有異物如雲。冐舟上。俄頃而散。舟中遂失自信。不知所在。久之。乃凌波而出云。至龍宮謁龍王。四五人命昇殿。念金剛經。與珠寶數十事。二僧相送出宮。一僧憑附少信。至衡岳觀音臺紹真師付之云。是汝和尚送來。令轉金剛經。至南岳訪僧。果見云和尚滅度<span class='corr'>已</span>五六年矣<span class='note-inline'>(出報應記)</span>。</p>
</div>
<div class='div-other'><a id='mulu67' />
<p class='h1'>叚文昌<span class='note-inline'>(載鳩異序)</span>　劉逸淮　孫咸　僧智燈　王氏　左營伍伯<span class='note-inline'>(以上五則俱載鳩異)</span></p></div>
<div class='div-other'><a id='mulu68' />
<p class='h1'>宋衎</p><p>宋衎。江淮人。應明經舉。元和初。至河陰縣。因疾病廢業。為鹽鐵院書手。月錢兩千。娶妻安居。不議他業。年餘有為米綱過三門者。因不識字。請衎同去。通管簿書。月給錢八千。文衎謂妻曰。今數月不得八千。苟一月而致。極為利也。妻楊氏甚賢。勸不令往。曰三門舟路。頗為險惡。身或驚危。利亦何救。衎不納遂去。至其所。果遇暴風所擊。彼羣船盡沒。唯衎入水。捫得粟藁一束。漸漂近岸。浮藁以出乃活。餘數十人皆不救。因抱藁以謝曰。吾之微命爾所賜也。誓存沒不相捨。遂抱藁疾行數里。有孤姥鬻茶之所。茅舍兩間。遂詣宿焉。具以事白。姥憫之。乃為設粥。及明旦。於屋南曝衣。解其藁。以曬於藁中。得一竹筒。開之乃金剛經也。尋以訊姥。且不知其詳。姥曰。是汝妻。自汝來後。蓬頭禮念。寫經誠切故。能救汝。衎感泣請歸。姥指東南一徑曰。但尋此去。校二百里。可以後日到家也。與米二升。拜謝遂發。果二日達河陰。見妻媿謝。楊媛驚問曰。何以知之。盡述根本。楊氏怪之。衎乃出經。楊媛涕泣拜禮頂戴。衎曰。用何以為記。曰寫時執筆者。悞羅漢字。空維上無四。遂詣護國寺禪和尚處。請添。和尚年老眼昏。筆點過。濃字皆昏黑。但十日來不知其所在。驗之果如其說。衎更嗚咽拜。其妻每日焚香禮經於淨室。乃謂楊媛曰。河濵之姥。不可忘也。遣使封茶及絹與之使至。其居及人皆不見。詰於牧豎曰。比水漲無涯際。何有人鬻茶。復云路亦並無。乃神化也。數歲相國鄭公絪為東都留守。乃召衎及楊媛。往問其本末。并令將經來。與其男武職。食月給五千。因求其經。至今為鄭氏所尊奉故。岳州<span class='corr'>刺</span>史丞相弘農公因覩其事。遂敘之。名曰楊媛徵驗<span class='note-inline'>(出報應記)</span>。</p>
</div>
<div class='div-other'><a id='mulu69' />
<p class='h1'>陳昭　王忠斡<span class='note-inline'>(載鳩異)</span></p></div>
<div class='div-other'><a id='mulu70' />
<p class='h1'>王偁</p><p>王偁。家於晉州。性頑鄙。唐元和四年。其家疾疫亡者十八九。唯偁偶免。方疾食狗肉。目遂盲。不知醫藥。唯禱鬼神數年無報。忽有一異僧請飯。謂曰。吾師之文有金剛經。能排眾苦報應神速。居士能受之乎。偁辭愚。又無目固不可記。僧勸寫之。偁從其言。得七卷。請僧誦之。數日夢前僧持刀決其目。乃驚寤。覺有所見久而遍明。數月如舊。偁終身轉經不替<span class='note-inline'>(出報應記)</span>。</p>
</div>
<div class='div-other'><a id='mulu71' />
<p class='h1'>李元一</p><p>李元一。唐元和五年。任饒州司馬。有女居別院。中宵忽見神人。驚悸而卒。顏色不改。其夫嚴訥。自秦來至蒼湖。恍愡見其妻。行水上而至。訥驚問之。妻泣曰。某<span class='corr'>已</span>亡矣。今鬼也。訥駭異之曰。近此鴈浦村。有嚴夫子。教眾學。彼有奇術。公往懇請。哀救某。庶得復生矣。訥後果見嚴夫子。拜謁泣訴。盡啟根本。嚴初甚怒。郎君風疾。何乃見凌訥。又拜悲泣。久乃方許曰。殺夫人者。王將軍也。塟在此堂內西北柱下。可為寫金剛經令僧轉讀於其所祠焉。小娘子必當還也。訥拜謝。疾往郡城。明日到具白。元一寫經。速令讀之七遍。女乃開目久之。能言媿謝其夫曰。茲堂某柱下。有王將軍枯。骨。抱一短劒。為改塟之劒。請使留以報公德。發之果驗。遂改<span class='corr'>瘞</span>。留其劒。元一因寫經數百卷。以施冥寞<span class='note-inline'>(出報應記)</span>。</p>
</div>
<div class='div-other'><a id='mulu72' />
<p class='h1'>魚萬盈</p><p>魚萬盈。京兆市井。粗猛之人。唐元和七年。其所居宅。有大毒蛇。其家見者皆驚怖。萬盈怒。一旦持巨棒伺其出。擊殺之。烹炙以食。因得疾。臟腑痛楚遂卒。心尚微煖。七日後蘇云。初見冥使三四人追去。行暗中十餘里。見一人獨行。其光繞身四照數尺。口念經隨走。就其光同姓字云。我姓趙。名某。常念金剛經者。汝<span class='corr'>但</span>莫離我。使者不敢進。漸失所在。久之至其家。萬盈拜謝曰。向不遇至人定不回矣。其人授以金剛經。念得遂還。及再生。持本重念。更無遺闕。所疾亦失。因斷酒肉。不復殺害。日念經五十遍<span class='note-inline'>(出報應記)</span>。</p>
</div>
<div class='div-other'><a id='mulu73' />
<p class='h1'>于李回</p><p>于李回。舉進士。唐元和八年。下第將歸。有僧勸曰。郎君欲速及第。何不讀金剛經。遂日念數十遍。至王橋宿因步月。有一美女。與言遂被誘去。十餘里。至一村舍。戲笑甚暄。引入升堂。見五六人。皆女郎。李回慮是精怪。乃陰念經。忽有異光自口出。羣女震駭奔走。但聞腥穢之氣。葢狐狸所宅。榛棘滿目。李回茫然不知所。適俄有白犬。色逾霜雪。似導李回前行。口中有光復照路。逡巡達本所<span class='note-inline'>(出報應記)</span>。</p>
</div>
<div class='div-other'><a id='mulu74' />
<p class='h1'>強伯達</p><p>唐強伯達。元和九年。家於房州。世傳惡疾。子孫少小便。患風癩之病。二百年矣。伯達纔冠便患。囑於父兄疾必不起。慮貽後患。請送山中。父兄裹糧送之巖下。泣涕而去。絕食無幾。忽有僧過。傷之曰。汝可念金剛經。內一四句偈。或脫斯苦。伯達既念。數日不絕。方晝有虎來。伯達懼甚。但瞑目至誠念偈。虎乃遍䑛其瘡。唯覺凉冷。如傅上藥。了無他苦。良久自看其瘡。悉<span class='corr'>已</span>乾合。明旦僧復至。伯達具說。僧即於山邊。拾青草一握。以授曰。可以洗瘡。但歸家煎此以浴。乃嗚咽拜謝。僧撫背而別。及到家。父母大驚異。因啟本末。浴訖。身體鮮白。都無瘡疾。從此相傳之疾遂止。念偈終身<span class='note-inline'>(出報應記)</span>。</p>
</div>
<div class='div-other'><a id='mulu75' />
<p class='h1'>僧惟恭　王沔　董進朝<span class='note-inline'>(以上三則俱載鳩異)</span></p></div>
<div class='div-other'><a id='mulu76' />
<p class='h1'>康仲戚</p><p>康仲戚。唐元和十一年。往海東數歲不歸。其母唯一子。日久憶念。有僧乞食。母具語之。僧曰。<span class='corr'>但</span>持金剛經。兒疾回矣。母不識字。令寫得經。乃鑿屋柱。以陷之。加漆其上。晨暮敬禮。一夕雷霆大震。拔此柱去。月餘兒果還。以錦囊盛巨木。以至家入拜跪母。母問之。仲戚曰。海中遇風。舟破墜水。忽有雷震。投此木於波上。某因就浮之得至岸。某命是其所與。敢不尊敬。母驚曰。必吾藏經之柱。即破柱得經。母子常同誦念<span class='note-inline'>(出報應記)</span>。</p>
</div>
<div class='div-other'><a id='mulu77' />
<p class='h1'>吳可久</p><p>吳可久。越人。唐元和十五年。居長安。奉摩尼教。妻王氏。亦從之歲餘。妻暴亡。經三載。見夢其夫曰。某坐邪見為蛇。在皇子陂浮圖下。明旦當死。願為請僧。就彼轉金剛經。冀免他苦。夢中不信。叱之。妻怒唾其面。驚覺面腫。痛不可忍。妻復夢於夫之兄曰。園中取龍舌草。搗傅立愈。兄寤走取。授其弟。尋愈。詰旦兄弟同往請僧轉金剛經。俄有大蛇。從塔中出舉首徧視。經終而斃。可久歸佛。常持此經<span class='note-inline'>(出報應記)</span>。</p>
</div>
<div class='div-other'><a id='mulu78' />
<p class='h1'>幵行立</p><p>唐幵行立。<span class='corr'>陝</span>州人。不識字。長慶初。常持金剛經一卷。隨身到處。焚香拜禮。忽駞貨出同州。遇十餘賊。行立棄貨而逃。不五六十斤。賊舉之。竟不能動。相視驚異。追行立問之。對曰。中有金剛經。恐是神力。賊發囊。果有經焉。却與百餘千請經去。誓不作賊。受持終身<span class='note-inline'>(出報應記)</span>。</p>
</div>
<div class='div-other'><a id='mulu79' />
<p class='h1'>僧法正　沙彌道蔭<span class='note-inline'>(以上二則俱載鳩異)</span></p></div>
<div class='div-other'><a id='mulu80' />
<p class='h1'>何老</p><p>何老鄂州人。常為商。專誦金剛經。唐長慶中。因傭人負貨。夜憩於山路。忽困寐。為傭者剄其首。投於㵎中。取貨而趨市方鬻。見何老來。惶駭甚。何曰。我得誦經之力。誓不言於人。遂相與為僧<span class='note-inline'>(出報應記)</span>。</p>
</div>
<div class='div-other'><a id='mulu81' />
<p class='h1'>勾龍義</p><p>勾龍義。間州里人。唐長慶中。於郪縣。傭力自給。常以邑人有疾。往省之。見寫金剛經。龍義無故。毀棄而止絕之。歸即喑啞。醫不能愈。頑嚚無識。亦竟不悔。僅五六年。忽聞鄰人有念是經者。惕然自責曰。我前謗真經。得此啞病。今若悔謝。終身敬奉。却能言否。自後每聞念經。即倚壁專心而聽之月餘。疑如念得數日。偶行入寺。逢一老僧禮之。僧問。何事。遂指口中啞。僧遂以刀割舌下。便能語。因與念經。正如隣人之聲。久而訪僧。都不復見。壁畵須菩提。指曰此是也。乃寫經畵須菩提像。終身禮拜<span class='note-inline'>(出報應記)</span>。</p>
</div>
<div class='div-other'><a id='mulu82' />
<p class='h1'>趙安</p><p>趙安。成都人。唐太和四年。常持金剛經。日十遍。會蠻宼退歸。安於道中。見軍器。輒收置於家。為仇者所告。吏捕至門。涕泣禮經而去。為獄吏所掠。遂自誣服罪。將科斷到節帥廳。枷杻自解。乃詰之。安曰某不為盜。皆得之巷陌。每讀金剛經。恐是其力。節帥叱之不信。及過次。忽於安名下。書一放字。後即云。餘並准法竟。不知何意也。及還洗浴禮經。開匣視之。其經揉裂折軸。若壯夫之拉也。妻曰。某忽聞匣中有聲。如有斫扑。乃安被考訊之時。無差失也<span class='note-inline'>(出報應記)</span>。</p>
</div>
<div class='div-other'><a id='mulu83' />
<p class='h1'>何軫　王殷　王翰<span class='note-inline'>(以上三則俱載鳩異)</span></p></div>
<div class='div-other'><a id='mulu84' />
<p class='h1'>寗勉</p><p>寗勉者。雲中人。年少有勇氣。善騎射。能以力格猛獸。不用兵仗。北都守徤其勇。署為衙將。後以兵四千。軍於飛狐城。時薊門帥驕悍。棄天子法。反書聞闕下。唐文宗皇帝詔北都守攻其南。詔未至。而薊門兵。夜伐飛狐。鉦鼓震地。飛狐人洶然不自安。謂寗勉曰。薊兵豪徤。不可敵。今且至矣。其勢甚急。願空其邑。以遁去。不然。旦暮㧞吾城。吾不忍父子兄弟盡血賊刃下。悔寧可及。雖天子神武。安能雪吾冤乎。幸熟計之。勉自度兵少。固不能折薊師之鋒。將聽邑人語。慮得罪於天子。欲堅壁自守。又慮一邑之人悉屠於賊手。憂既甚。而䇿未決。忽有諜者。告曰。賊盡潰矣。有棄甲在城下。願取之。勉即登城垣望。時月明朗。見賊兵馳走。顛躓者不可數。若有大兵。擊其後。勉大喜開邑門。縱兵逐之。生擒數十人。得遺甲甚多。先是勉好浮圖氏。常閱佛書金剛經。既敗薊師。擒其虜以訊焉。虜曰。向夕望見城上。有巨人數四。長二丈餘。雄俊可懼。怒目呿吻。袒裼執劒。薊人見之慘然汗慄。即走避。又安有鬬心乎。勉悟巨人乃金剛也。益自奇之。勉官御史中丞。後為清塞副使<span class='note-inline'>(出宣室志)</span>。</p>
</div>
<div class='div-other'><a id='mulu85' />
<p class='h1'>倪勤</p><p>倪勤梓州人。唐太和五年。以武略稱。因典涪州興教倉。素持金剛經。倉有廳事。面江甚為勝。槩乃設佛像。而讀經。其中六月九日。江水大漲。惟不至此廳下。勤讀誦益勵。洎水退。周視數里。室屋盡溺。唯此廳略不沾漬。倉亦無傷。人皆禮敬<span class='note-inline'>(出報應記)</span>。</p>
</div>
<div class='div-other'><a id='mulu86' />
<p class='h1'>高涉<span class='note-inline'>(載鳩異)</span></p></div>
<div class='div-other'><a id='mulu87' />
<p class='h1'>張政</p><p>張政卭州人。唐開成三年七月十五日。暴亡。初見四人來捉。行半日。至大江甚濶。度深三尺許。細看盡是膿血。便小聲念金剛經。使者色變入城。見胡僧長八尺餘。罵使者曰。何不依帖。亂捉平人。盡皆驚拜。及領見王。僧與對坐曰。張政是某本宗弟子。被妄領來。王曰。待略勘問。僧色怒。王判放去。見使者四人皆著大枷。僧自領政出城。不見所渡之水。僧曰。吾是汝所宗和尚。汝識我否。我是須菩提。乃知是持經之力。再三拜禮。僧曰。弟子合眼。僧以杖一擊。不覺失聲。乃活。死<span class='corr'>已</span>三日。唯心上煖<span class='note-inline'>(出報應記)</span>。</p>
</div>
<div class='div-other'><a id='mulu88' />
<p class='h1'>李琚</p><p>唐李琚。成都人。大中九年四月十六日。忽患疫疾。恍惚之際。見一人。自稱行病鬼王。罵琚云。抵犯我多。未領汝去。明日復共三女人同來。速設酒食。皆我妻也。琚亦酬酢曰。汝何得三妻。但聞呵叱啾唧。不覩人也。却四度來。至二十一日辭去。琚亦拜送。却回便覺身輕。於佛堂作禮。將喫粥却行次。忽被風吹去。住足不得。乃至一大山。見江海無涯。人畜隨琚立岸邊。不知所向。良久有黃衫人。問曰。公是何人。隨我來。才四五步。<span class='corr'>已</span>見江山甚遠。又問。作何善事。若無適巳於水上。作猪羊等也。細說恐王問。琚云。在成都府。曾率百餘家。於淨眾寺。造西方功德。一堵為大聖慈寺。寫大藏經。<span class='corr'>已</span>得五百餘卷。兼慶讚了。使者引去。約五十里。見一大城。入門數里。見殿上僧長六七尺。語王云。此人志心造善。無有欺謟。王詰黃衫人。如何處得文帖。追平人來。答云。山下見領來。無帖追。王云。急送去。便見所作功德。在殿上碑記分明。石壁造廣。利方在後。使者領去。又入一院。令坐向琚說緣。漢州<span class='corr'>刺</span>史韋某亡。欲令某作<span class='corr'>刺</span>史。琚都不諭。六七日<span class='corr'>已</span>來放歸。凡過十二處。皆云王院。悉有侍衛。總云。與寫一卷金剛經。遂到家。使人臨別執手。亦曰。乞一卷金剛經。便覺頭痛。至一塔下。聞人云。我是道安和尚。作病卓頭兩下。願得爾道心堅固。遂醒見觀音菩薩現頭邊立笑。自此頓寤。妻兒環哭云。沒<span class='corr'>已</span>七日。唯心上煖。寫經與所許者。自誦不怠<span class='note-inline'>(出報應記)</span>。</p>
</div>
<div class='div-other'><a id='mulu89' />
<p class='h1'>巴南宰</p><p>巴南宰韋氏。常念金剛經。唐光化中。至泥溪。遇一女人。著緋衣。挈二子偕行。同登山嶺。行人相駐。呌噪見是赤狸大蟲三子母也。逡巡與韋分路而去。韋終不覺。是持經之力也<span class='note-inline'>(出述異記)</span>。</p>
</div>
<div class='div-other'><a id='mulu90' />
<p class='h1'>元初</p><p>唐元初。九江人。販薪於市。年七十。常持金剛經。晚歸江北。中流風浪大起。同涉者俱沒。唯初浮於水上。即漂南岸。羣舟泊者。悉是大商。見初背上光高數尺。意其貴人。既得活。爭以衣服遺之。及更召以與飯。語漸熟。乃知村叟。因詰光所。自云。某讀金剛經。五十年矣。在背者經也。前後厄難。無不獲免。知是經之力也<span class='note-inline'>(出報應記)</span>。</p>
</div>
<div class='div-other'><a id='mulu91' />
<p class='h1'>兖州軍將</p><p>乾符中。兖州節度使。崔尚書。法令嚴峻。甞有一軍將。衙參不到。崔大怒。令就衙門處斬。其軍將就戮後。顏色不變。眾咸懼之。是夜三更歸家。妻子驚駭。謂是鬼物。軍將曰。初遭決斬時。一如醉睡。無諸痛苦。中夜覺身倒街中。因爾還家。妻子罔知其由。明旦入謝。崔驚曰。爾有何幻術能致。軍將云。素無幻術。自少讀金剛經。日三遍。昨日誦經。所以過期。崔問。記得斬時否。云初領到戟門外。便如沉醉。都不記斬時。崔又問所讀經何在。云在家鏁函子內。及取到。鏁如故。毀鏁見經。<span class='corr'>已</span>為兩斷。崔大驚。自悔慰安軍將。仍賜衣一襲。命寫金剛經一百卷供養。今兖州延壽寺門外。葢軍將衙門。就法并斬斷經之像。至今尚存<span class='note-inline'>(出報應記)</span>。</p>
</div>
<div class='div-other'><a id='mulu92' />
<p class='h1'>楊復恭弟</p><p>唐內臣姓楊。忘其名。復恭之弟也。陷秦宗權鹿晏洪劉巨容賊內二十餘年。但讀金剛經。雖在城中。未甞廢。會宗權男為襄陽節度使。楊為監軍使。楊因人心危懼。遂誘麾下將趙德言。攻殺宗權男。發表舉德言。為節度使。由是軍府稍定。民復舊業矣。楊於課誦之功益加精勵。甞就牙門外。柳樹下焚香。課誦之次。歘有金字金剛經一卷。自空中飛下。楊拜捧而立。震駭心目。得非信受精虔獲此善報也。故陷於賊黨。二十年間。終能梟巨盜。立殊勳。克保福祿者。葢佛之冥祐也<span class='note-inline'>(出報應記)</span>。</p>
</div>
<div class='div-other'><a id='mulu93' />
<p class='h1'>蔡州行者</p><p>唐宋汶牧黃州日。秦宗權阻命作亂。將欲大掠四境。蔡州有念金剛經行者。郡人咸敬之。宗權差為細作。令入黃州探事。行者至黃州。未逾旬。為人告敗。宋汶大怒。令於軍門。集眾決殺。忽報有加官使到。將校等上言。方聞喜慶。不欲遽行殺戮。由是但令禁錮。逾月使臣不到。又命行刑。出狴牢次。報使入境。復且停止。使<span class='corr'>已</span>發。引出就刑。值大將入衙。見之遽白於宋曰。黃州。士馬精彊。城壘嚴峻。何懼姦賊窺覘。細作本非惡黨。受制於人。將軍曲貸性命。足示寬恕。汶然之。命髠髮負鉗緣化財物。造開元新寺。寺宇將就之。一夜夢八金剛。告曰。負鉗僧。苦行如此。締構既終。盍釋其鉗。以旌善類。汶覺大異之。遂令釋鉗。待以殊禮。自後一州。悉呼為金剛和尚<span class='note-inline'>(出報應記)</span>。</p>
</div>
<div class='div-other'><a id='mulu94' />
<p class='h1'>販海客</p><p>唐有一富商。恒誦金剛經。每以經卷自隨。甞賈販外國。夕宿於海島。眾商利其財。共殺之。盛以大籠。加巨石。并經沉於海。平明眾商船發。而夜來所泊之島。乃是僧院。其院僧每夕則聞人念金剛經聲。深在海底。僧大異之。因命善泅者。沉於水訪之。見一老人在籠中讀經。乃牽挽而上。僧問其故。云被殺沉於海。不知是籠中。忽覺身處宮殿。常有人送飲食。安樂自在也。眾僧聞之。悉普加讚歎。葢金剛經之靈驗。遂投僧削髮。出家於島院<span class='note-inline'>(出報應記)</span>。</p>
</div>
<p class='juan'>太平廣記報應部下<span class='note-inline'>(終)</span></p>
</div><!-- end of div[@id='body'] -->
</body></html>