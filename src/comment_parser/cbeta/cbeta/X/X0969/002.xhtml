<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>天台傳佛心印記註</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu6' />傳佛心印記註卷下</p><p class="byline">幽谿沙門傳燈註</p><p class="byline">楞嚴比丘靈耀較</p><p style="margin-left:1em">△二明圓融三觀。二初結前生後。</p>

<div class='div-orig'><p>今就能觀論乎三觀。所觀即是三諦。</p>
</div>
<div class='div-commentary'><p style="margin-left:1em">上之所論圓融三諦。約三因言。性中有修。修中有性。則知修性本自圓成。但此心印未傳。一切眾生終日在性。亦終日起修。以其迷故。不覺不知。今佛如來出興於世。開而示之。使之悟入。既悟之後。即稱性而觀。絕待而照。於無能所中。不妨立乎能觀所觀。葢就一性之中所具正因。三千即中。本有所觀玅境者。立乎三諦。所具了因。三千即空。名為能觀玅觀者。立乎三觀。觀成惑破之後。三千即假者。名為果上解脫大用也。</p>
</div><p style="margin-left:1em">△二正明三觀。四初約不次而次明三觀三初空觀。</p>

<div class='div-orig'><p>言三觀者。以即空故破染礙情。一相不立。顯此三千同一性。故一切即一。方能同居一念。派之彌合。故如眾珠咸趣一珠。畢竟清淨非斷無空。</p>
</div>
<div class='div-commentary'><p style="margin-left:1em">言以即空故破染礙<span class='corr'>情</span>等者。且指何境為即空耶。須知今家三觀所觀之境。最寬有佛法焉。眾生法焉。心法焉。大師云。佛法太高。眾生太廣。初心為難。心佛及眾生。是三無差別。觀心則易。故前引摩訶止觀。初心修觀必先內心。故於三科揀却界入。復於五陰又除前四。的取識陰為所觀境。今云以即空故破染礙情者。正指現前日用根塵。相對一念。心起即第六識心。此之識心。名為人心。雖是人心。能隨染淨緣具造十法界。故前約此。論乎三千即空假中。大師於是直指人心。見性成佛。見性者見此三千即空假中之性也。成佛者成此三千即空假中佛也。若異此而求早又曲之了矣。今文所指即空。葢約次第且就一隅而說。言即空者。葢此一念三千即是真諦。泯一切法方其觀此真諦之時。猶如杲日當天。無幽不燭亦如紅爐點雪。觸着銷鎔。誠能如此照了。則向之能隨染緣造九法界者。豁然消殞。故即空故破染礙情。葢眾生理即之佛。法爾如斯。大師云雖昏盲倒惑。其理存焉。此之謂也。世人若欲自了生死。成無相佛。只須於此一觀截斷。更不必又談假中。世間稱為空宗。末必能了。不過即以此而當之可也。下去又云。一相不立等空觀。顯發空觀中微玅義理。亦釋以明之。葢既以立不為主。則空現而三千隱。故一相不立。而云一性。即非若斷。無秪顯此三千同一相。故而三千一一即性。方能同居一念。亦秪一念為空。既一切即一。豈不即之。派之三千者。彌散彌合。因立喻云。故如因陀羅網之眾珠。以一珠當情。而眾珠之光咸趣一珠。此謂之一淨一切淨畢竟清淨。豈與夫尋常之言。以歸於斷滅之空者為空。同日而語哉。</p>
</div><p style="margin-left:1em">△二假觀。</p>

<div class='div-orig'><p>以即假。故互具互攝。諸相宛然。顯此三千。不失自體。一即一切。雖復同居一念。即之彌分。故如一珠影入眾珠。不可思議。非賴緣假。</p>
</div>
<div class='div-commentary'><p style="margin-left:1em">亦且即以一念識心為所觀境。觀此一念性具諸法。以法法互具互攝。非直十界百如。亦乃百界千如。亦乃千界萬如。非直十界三百如。亦乃百界三千如。亦乃千界三萬如。充而橫之不能枚舉。既是一一互具。亦乃一一互攝。不以具攝。故混然無緒。而一一諸相界界分明。如如不昧。葢假觀者能立一切法。顯此三千。不失自體。元一念中。法乃一即一切。是故雖復同居一念。而即之彌分。故如一珠之光影入眾珠之中。如此玅法。惟獨自明了。眾人所不見。不可以心思。不可以言議。豈別教賴眾緣所成之假可企及哉。</p>
</div><p style="margin-left:1em">△三中觀。</p>

<div class='div-orig'><p>以即中故。顯此三千非一。非一切。非分。非合。雙遮二邊。無有二相。雙照二諦。空假宛然。豈同但中不具諸法。</p>
</div>
<div class='div-commentary'><p style="margin-left:1em">亦即且以一念識心為所觀境。觀此一念性是中道。顯此性具。三千非一念。非三千。非一念。故非一非三千。故非一切。非一念則遮空。非三千則遮假。空假雙遮。則無有二相。然而中非但中。故又能雙照二諦。空假宛然。如此之中稱。萬法之都為法性之王。統御自在無量甚深。豈與別教但中如雲外月。逈出二邊。不具諸法者可比議哉。</p>
</div><p style="margin-left:1em">△二約次而不次明三觀。</p>

<div class='div-orig'><p>一空一切空。三觀皆空總空觀。一假一切假。三觀皆假總假觀。一中一切中。三觀皆中總中觀。</p>
</div>
<div class='div-commentary'><p style="margin-left:1em">前明三觀。既約不次而次以明。則此三觀一一皆可稱總。惟隨其所用處不同。謂之空。謂之假。謂之中。故用空觀時。不獨但能破情。亦復而能立法統法。言一空一切空。三觀皆空。總空觀者如以空觀空真諦時。則見思染礙。情破空俗諦時。則塵沙染礙。情破空中諦時。則無明染礙。情破見思破而真諦理顯。塵沙破而俗諦理顯。無明破而中道理顯。是為一空一切空。總名空觀也。一假一切假。三觀皆假。總假觀者如以假觀觀真諦理時。而見思染礙。情空假觀觀俗諦理時。而塵沙染礙。情破假觀立中道時。而無明染礙。情破是名一假一切假。總假觀也。一中一切中。三觀皆中。總中觀者如以中觀統真諦時。不惟中諦能統法稱王。即真諦亦復稱王。方其見思染。情空則遮有真諦。理空則遮空。真諦理顯則照空。三千明淨則照俗以中觀。觀俗諦時。塵沙染情破是為遮俗。三千理顯是為遮空。即遮俗時而即照空。即遮空時而即照有以中觀。觀中諦雙遮雙照。自在稱王。自不必言是名一中。一切中三觀皆中。總中觀也。</p>
</div><p style="margin-left:1em">△三約雙即破立明三觀。</p>

<div class='div-orig'><p>是則終日破相。諸法皆成。終日立法。纖塵必盡。終日絕待。二邊熾然。是為即破即立。即立即破。非破非立。而破而立。亦名即遮即照。即照即遮。非遮非照。而遮而照。說雖次第。行在一時。</p>
</div>
<div class='div-commentary'><p style="margin-left:1em">一空一切空無假無中而不空。三觀皆空總空觀。是以終日破相而諸法皆成。一假一切假。無空無中而不假。三觀皆假總假觀。是以終日立法而纖塵必盡。一中一切中。無空無假而不中總中觀。是以終日絕待而二邊熾然。是故謂之即破時即立。即立時即破。非破非立時。而破而立。此約三觀。有三觀破立之功。圓融說之如此。若以遮代破。以照代立。亦可名為即遮即照。即照即遮。非遮非照。而遮而照。寄言說之。不無次第。至於圓修空有。同時遮照一念。實無如此次第也。夫觀因諦立諦。由觀顯是。故非圓融之三諦。莫成圓融之三觀。圓頓至教。法爾如此。他宗聞之。多有不信。以其創自天台故也。不知此旨遠承之於釋迦。親稟之於龍樹。若三智實一心中得。秪一觀而三觀觀於一諦。而三諦因緣所生法。我說即是空。亦名為假名。亦名中道義。此猶言義宏。略或難取信。惟有佛頂尊經金口親宣。聖言娓娓如曰。我以玅明。不滅不生。合如來藏。而如來藏惟玅覺明圓照法界。乃至而如來藏玅明元心。非色聲香味觸法。乃至非如來三號常樂我淨。此正一真一切真。無俗無中而不真。總真諦與空觀也。又曰而如來藏元明心玅即心即空即色聲香味觸法。乃至即如來三號四德。此正一假一切假。無真無中而不假。總假諦與假觀也。又曰而如來藏玅明心元離即離非是即非即此正一中一切中。無真無俗而不中。總中諦與中觀也。故知天台所立深得佛心。以此而為傳佛心印。真所謂超過眾說。抗折百家者也。</p>
</div><p style="margin-left:1em">△四約立是揀非明三觀。</p>

<div class='div-orig'><p>若爾無理不立。無情不破。豈與斷無之空。賴緣之假。出二邊中。同日而語耶。</p>
</div>
<div class='div-commentary'><p style="margin-left:1em">無理不立者。三觀皆能立法也。無情不破者。三觀皆能破惑也。空觀破三惑而三千三諦顯。非斷無之空。假觀立三諦而百界實相彰。非賴緣之假中觀雙遮雙照。而法性之玅境現。非出二邊之中。又復應知法門大體在立法而不在破法。有破法者皆不得<span class='corr'>已</span>而為之也。立法猶如宣文。破法猶如用武。如仁王王世志在宣文。國亂民離又須先武。如三觀皆有破立之功。至於三惑破而三千之理顯。則身為玅色身土為寂光土。惟佛與佛究盡諸法能事方畢也。</p>
</div><p style="margin-left:1em">△三明惟佛與佛能知。</p>

<div class='div-orig'><p>故曰惟佛與佛乃能究盡。稻麻二乘恒沙菩薩竝不能知斯義少分。</p>
</div>
<div class='div-commentary'><p style="margin-left:1em">法華經云。止舍利弗不須復說。所以者何。佛所成就第一希有難解之法。唯佛與佛乃能究盡諸法實相。所謂諸法如是相。如是性云云。乃至如是本末究竟等。應知諸佛所究盡諸法實相。正今家所傳心印三觀。所觀十界三諦之境。能究盡者。正今家所傳心印能觀之一心三觀。此之三觀在因。總名一心派之在六根圓通。在果名為佛之知見。然有開示悟入四位之不同。若欲究盡惟在諸佛。故曰惟佛與佛乃能究盡。又曰假使滿世間。皆如舍利弗盡思共度量不能測佛智。正使滿十方皆如舍利弗及餘諸弟子。亦滿十方剎盡思共度量亦復不能知此言聲聞之智。若舍利弗者既惟得一偏空之智。以灰身滅智為究竟於一心三觀。一空一切空者了無交涉。故不能知少分也。又曰辟支佛利智無漏最後身亦滿十方界。其數如竹林。斯等共一心於億無量劫欲思佛實智莫能知少分。此亦以偏空之智。雖正習俱斷勝於聲聞。亦於一心三觀一空一切空者了無交涉。故曰稻麻二乘不知斯義也。又曰新發意菩薩供養無數佛。了達諸義趣。又能善說法。如稻麻竹葦充滿十方界一心以玅智於恒沙沙劫咸皆共思惟。不能知佛智。此言新發意菩薩以出假之智。了達義趣善說法要。雖勝二乘既不能了達三觀之智。一假一切假。故不能知一心三觀權實相即之佛智也。又曰不退諸菩薩其數如恒沙一心共思求。亦復不能知此。以別教菩薩修<span class='corr'>但</span>中之智。雖登三種不退之位。既不能知圓融三觀。舉一即三。言三即一。一中一切中。無真無假而不中之旨。故雖一心共思求亦復不能知也。此皆約心之勝劣。知與不知為言。初不以地位高下為論。譬如朝廷設官分職。則諸生但步後塵。至於戰勝棘圍則宿仕亦謙先輩。所以圓人初心。佛讚以為頻伽在鷇聲逾眾鳥。太子處胎貴壓羣臣者。益得悟乎此也。</p>
</div><p style="margin-left:1em">△四明此旨的在法華。</p>

<div class='div-orig'><p>如此三千通依諸部的在法華。葢由昔經一有兼帶之過。二有隔偏之失。今經非但純一無雜。復能開麤即玅。題稱玅法。良在茲焉。</p>
</div>
<div class='div-commentary'><p style="margin-left:1em">通依諸部者。如前所說在諸大乘立名不同。一依華嚴。能隨染淨緣。遂分十方界。二依法華。諸法實相。三依涅槃。闡提善人二人。俱有性善性惡三因一依請觀音單名毒害通依。雖然如此。若論正意則的在法華。葢由昔經所談雖玅。奈何墮於二偏。即有一兼帶之過。二有隔偏之失。正以華嚴。不惟有兼別教三觀以明圓頓三觀之過。兼之圓頓永與別教相隔之失。方等諸經則對偏觀以明圓觀。般若諸經則帶偏觀以明圓觀。如是二時亦莫不圓與偏隔具。在維摩等諸經中說茲不繁引。今經欲令眾生開。示悟入佛之知見。三乘同會一佛乘。九界咸歸一佛界。無前兼帶過失。復能開前三乘九界兼帶之麤。令成一乘幽微之玅。猶如神仙九轉還丹。非惟服之使人還元復本。兼能使人蛻骨昇仙。故經題稱為玅法者。具茲二玅。一相待玅。即無復前兼帶之麤。二絕待玅。即開前諸麤悉皆成玅。如舍利弗尊者之領解云。今日乃知真是佛子。從佛口生。從法化生。得佛法分。言得分者。即以自證偏空之智。而能了悟一空一切空。無假無中而不空。雖無不空乃即分之空。故曰得佛法分也。此領即相待為絕待之玅也。迦葉等四大尊者亦云。今法王大寶自然而至。如佛子所應待者皆<span class='corr'>已</span>得之。此領即絕待為相待之玅也。</p>
</div><p style="margin-left:1em">△五約譬喻顯觀微玅。</p>

<div class='div-orig'><p>是知用此絕待玅法為觀體者。方譬日光不與暗共。</p>
</div>
<div class='div-commentary'><p style="margin-left:1em">絕待玅法為觀體者。如前文明三觀理體通依。諸部的在法華。三千三諦性善惡三因三德皆絕待之觀體也。何則益他宗。雖知性具善也。不知性具惡故。是則要須待九界之修惡。顯佛界之修善。以觀三諦成乎三觀。或偏修空假中。如此修之。名為以相待之玅。而為觀體安如。今家觀九界修惡緣了。即性惡緣了。性惡融通無法不趣。任運攝得佛界性善。是為絕待觀體。無可形待。故曰猶如日光不與暗共。此引大師法華玄義教相。文中演華嚴三譬以為五譬。華嚴三譬即譬如日出先照高山。次照幽谷。三照平地。大師演平地之譬以為三。共譬五時。一如日初出先照高山。此如華嚴。次照幽谷。此如三藏。次照平地。此如淨名方等。次照禺中。此如大品廣。如彼說次。日輪停午。日光普照。高下悉均平。土圭側影不縮不盈。若低頭。若小音。若散亂。若微善。皆成佛道。不令有人獨得滅度。皆以如來滅度而滅度之。具如今經。故曰譬如日光不與暗共。</p>
</div><p style="margin-left:1em">△六約極談結成心印。</p>

<div class='div-orig'><p>此乃終窮究竟極說。是為佛祖正傳心印。</p>
</div>
<div class='div-commentary'><p style="margin-left:1em">終窮竟究極說者。如來為一大事因緣。故出興於世。欲令眾生開示悟入佛之知見。所言欲令眾生者。十法界眾生也。若有一界不成佛道。則謂之不暢如來本懷。如華嚴雖曰先照高山不從漸來。然但令菩薩成乎佛道。終不能令聲聞在座如聾如啞者成乎佛道。此乃始說亦是分說。不足以當終窮究竟極說。佛祖正傳心印又如何含十二年純說乎。小無足以當。自不必言。又如方等八年。雖對小明大。對偏明圓。然而示土有淨穢。現身有巨細。說法隨解神力不共。是故見有淨穢。聞有褒貶。嗅有薝蔔不簷蔔。華有著身不著身。慧有若干不若干。此乃漸中。亦是分說。不足以當終窮究竟極說。佛祖正傳心印又如般若。雖帶通別二正說圓教。然而但為菩薩說其實事而不為我說。斯真要亦不足以當終窮究竟極說。佛祖正傳心印惟至法華既經向之多方調停。根性既純可傳心印。權實二種智慧會歸一體。十界一切諸法究竟實相。一切眾生皆成佛道。世間諸相無非常住昔之芽焦種敗者。莫不皆萌道芽。高原陸地不生蓮華者一一授佛蓮華。身子受華光王佛之記於先。迦葉受光明佛之記於次。故曰此乃終窮究竟極說。是為佛祖正傳心印也。</p>
</div><p style="margin-left:1em">△二明傳佛心印之迹。二初明自行之迹。四初正明祖承二初明金口祖承五初傳迦葉。</p>

<div class='div-orig'><p>佛以是傳之於迦葉。</p>
</div>
<div class='div-commentary'><p style="margin-left:1em">佛傳迦葉有通有別。通則法華。別則涅槃。通則法華者。世尊於法華會上告舍利弗如是玅法。諸佛如來時。乃說之時。舍利弗於此法說。領解世尊授記未來作佛。號曰華光。復告舍利弗。今當復以譬喻更明此義。遂說有一大宅歘然火起。長者方便誘諭諸子。以羊鹿牛三車。玩好之具引之令出。然後等賜高廣大白牛車。如來亦復如是。初說三乘引導眾生。然後但以大乘而度脫之。時。大迦葉等四大聲聞於此領解。遂說窮子之譬。謂如窮子捨父。逃逝五十餘年後。雖遇會志意下劣二十年中常令除糞過。是以後心相體。信結會父子正領家業。自言我等昔來但樂小法。世尊以方便力說如來智慧。今我方知。世尊於佛智慧無所吝惜。是故我等說本無心有所希求。今法王大寶自然而至。如佛子所應得者。皆<span class='corr'>已</span>得之。於是。世尊復告迦葉。說藥艸喻。述成其解。而語之曰。汝於未來當得作佛。名曰光明。別則涅槃者。經云。佛告諸比丘。我今所有無上正法。悉以付囑迦葉。當為汝等作大依止。是則迦葉得悟的傳<span class='corr'>已</span>。在法華涅槃會上。不過為如來所化機緣將滅。迦葉之緣當興。別付囑之。令四眾知機緣有在也。葢法華諸法實相。即涅槃三德玅心。是知傳佛心印不獨一人。法華會上同受記者人人皆得也。若論三根則舍利弗最居其上。然而所悟之法相同。所授之記不異。豈因悟之先後。令法而有差殊耶。</p>
</div><p style="margin-left:1em">△二歷代相承。</p>

<div class='div-orig'><p>迦葉以是傳之於阿難。</p>
</div>
<div class='div-commentary'><p style="margin-left:1em">此中亦有通別。通則同在法華。故法華經云。佛告阿難汝於來世。當得作佛。號山海慧自在通王如來。別則在於迦葉。故付法傳云。迦葉埀入滅時。以最勝法付囑阿難。而作是言云云。是則約通途付法而言。而阿難不妨以兄視迦葉。而迦葉以弟畜阿難。約別途付法而言。而阿難不妨以師事迦葉。而迦葉亦不妨以子畜阿難。正以公在付法。而不必顧於行列也。阿難河中入風三昧四派。其身法付商那和修。修手雨甘露現五百法門。法付優波毱多。多在俗得三果受戒得四果。法付提迦多。多登壇得初果三羯磨得四果。法付彌遮迦。迦付佛駄難提。提付佛駄密多。多授王三歸。降伏算者。法付脇比丘。比丘出胎髮白。手放光取經。法付富那夜奢。奢論勝。馬鳴剃髮為弟子。鳴造賴吒和羅妓。妓音演無常苦空。聞者悟道。法付迦毗摩羅。羅造無我論。論所向處。邪見消滅。法付龍樹。龍樹生生身龍生法身。造大悲方便論五千偈。大莊嚴論五千偈。大無畏論十萬偈。優婆提舍論十萬偈。法付迦那提婆。婆鑿天眼施萬肉眼。法付羅睺羅多。多識鬼名書。降伏外道。法付僧佉難提。提說偈試羅漢。法付僧佉耶奢。奢遊海見城說偈。法付鳩摩羅䭾。䭾見萬騎記馬色得人名分別衣。法付闍夜多。多為犯重人作火坑。令入懺悔。坑成池罪滅。法付婆修盤䭾。䭾付摩拏羅。羅分恒河為二分。自化一分。法付鶴勒夜那。</p>
</div><p style="margin-left:1em">△三傳止師子。</p>

<div class='div-orig'><p>乃至二十四代傳之於師子比丘。</p>
</div>
<div class='div-commentary'><p style="margin-left:1em">鶴勒夜那法付師子。師子為檀彌羅王所害。劍斬流乳。付法藏人始迦葉終師子二十三人末田地與商那同時取之。則二十四人諸師皆金口所記。竝是聖人。能多利益。昔王不立廐於寺。立廐於屠。況好世值聖寧無益耶。又婆羅門貨髑髏孔達者半者不者達者。起墖供養得生天聞。法之要功德若此。佛為此益付法藏也<span class='note-inline'>(摩訶止觀)</span>。</p>
</div><p style="margin-left:1em">△四指所憑據。</p>

<div class='div-orig'><p>師子遇難不得其傳焉。是為金口祖承。皆見而知之者出付法傳。</p>
</div>
<div class='div-commentary'><p style="margin-left:1em">付法藏因緣。經云。復有比丘名曰師子。於罽賓國大作佛事。時。彼國王名彌羅堀。邪見熾盛。心無正信。於罽賓國毀壞墖寺。殺害眾僧。即以利劍用斬師子頭。頭中無血。唯乳流出。相付法人。於是便絕。是則虗溪大師所說。原有憑據。故非杜撰之言。見而知之者。謂親目所覩。師弟授受者也。若從經論所悟。則名聞而知之者。又若從耳提面命。亦可名為聞而知之。若從紙墨傳授。亦可名為見而知之。事在人用。初無定在也。</p>
</div><p style="margin-left:1em">△五他宗加唱。</p>

<div class='div-orig'><p>或有前加六佛。後添四祖。說偈付法。拈華微笑。唱為教外別傳。經論無憑。人皆不許。</p>
</div>
<div class='div-commentary'><p style="margin-left:1em">余箋註至此。為其停筆者久之。或有不甘此說。從傍問之曰。虎溪師作傳佛心印記。以弘天台之道足矣。何必吹毛求疵。妄生是非。抑至於是乎。吾師既為之作註。何不為其融通兩家。以成後世無諍三昧乎。余對曰。唯唯否否。或又曰何為其然乎。余曰。拈華微笑。教外別傳。不立文字。直指人心。見性成佛。此禪宗之碩談佛法之篤旨。正天台觀心實相。離言說相。離文字相。離心緣相之玅旨也。復何殊異於其間哉。益既曰直指人心。見性成佛。尚何文字之有。既無文字。尚何教之有。是則天台之所云。聞教自合觀心。離指方能識月。亦即稱為教外別傳。不立文字可也。矧禪宗乎第天台之不立文字。又未甞以無說為是有說為。非如維摩所云。無離文字說解脫相。是則今宗以之論教。謂之大教正傳可也。以之論觀。謂之教外別傳亦可也。何獨天台即達磨。云吾有楞伽四卷可以印心。即以稱之為大教正傳可也。是以禪宗五六葉皆尚般若。至於永明又則廣引佛祖。誠言創為宗鏡一錄。以是言之。則教之不可廢明矣。即禪之不可廢亦明矣。此則虎溪師之說。誠然太過。第經論無憑。人皆不許之。說亦難言之也。何耶。正以師子之後。禪家援禪經立為二十八代。復斥付法傳止於師子。謂之為訛。其間碩諍。不獨今日益。當時。嵩明教禪師據禪經作定祖圖。以付法傳。斥為可焚。而吳興普照大師曾作祖說以救之。又三年。嵩師知禪經有不通。輙云傳寫有誤。普照師復作止訛以折之。其略有曰。契嵩立二十八祖。妄據禪經熒惑天下。斥付法藏為謬書。此由唐智炬作寶林傳因禪經。有九人。其第八名達摩多羅。第九名般若密多羅。故智炬見達摩兩字。乃移居於般若多羅之後。又取他處二名婆舍斯多。不如密多以繼二十四人。總之為二十八炬。妄陳於前。嵩繆附於後。凟亂正教。瑕玷禪宗。余嘗面折之。而嵩莫知愧。又據僧祐三藏記傳律祖承五十三人最後。名達摩多羅。而智炬取為梁朝達摩。殊不知僧祐所記。乃載小乘弘律之人炬。嵩既尊禪祖為大乘。何得反用小乘律人為之祖耶。況禪經且無二十八祖之名。與三藏記。竝明聲聞小乘禪耳。炬嵩既無教眼。纔見禪字認為<span class='corr'>己</span>宗。是則反販梁朝達摩。但傳小乘禪法。原誣先聖其過非小。<span class='note-inline'>(佛祖統記)</span>以是而知。則經論無憑。人皆不許之。言過在後人非關達摩也。故昔四明志磐法師甞為之說。曰。佛所得宿命記未來成道。雖累億劫必能前知。豈今記祖止二十四。竊原佛意。當用二義。一者以師子遭命難為傳持之一厄。二者此後諸祖雖有其繼。恐非四依大聖之比。以故金口齊此而言。非謂無繼祖也。世或謂師子遭難不傳法者。癡人之言耳。吾宗謂祖承止師子而禪林加四人。於是競相是非。連代不息。試以大意決之。則無所為礙。謂師子雖遭命難。非無弟子可以傳法。特不在金口預記之數耳。然則加以四人至於達摩。而始為東土之來。謂之二十八人。斯亦為害。但言四人相承。傳之達摩則可矣。今乃妄引禪經之證。適足以自取其不實也。嵩明教作定祖圖。謂禪經具載二十八祖。今撿經但列九人而名多不同。普照昉師作止訛以斥之。宜矣。</p>
</div><p style="margin-left:1em">△二明天台祖傳二初正明祖傳四初大法東傳。</p>

<div class='div-orig'><p>洎漢明夜夢佛法流東。</p>
</div>
<div class='div-commentary'><p style="margin-left:1em">統記云。東漢明帝永平七年。帝夢金人丈六。項佩日光。飛行殿庭。旦問羣臣莫能對。太史傅毅進曰。臣聞周昭之時。西方有聖人者出。其名曰佛。帝乃乃遣中即將等秦景博士王遵十八人使西域。訪求佛道。十年蔡愔等於中天竺大月氏國遇迦葉摩騰。竺法蘭。得佛倚像梵本經六十萬言。載以白馬達雒陽。騰蘭以沙門服謁見。館於鴻臚寺。十一年勑雒陽城西雍門外。立白馬寺。摩騰始譯四十二章經。藏梵本於蘭臺石室。圖佛像於西陽城門。及顯節陵上。此為東土有三寶之始。自西漢至東漢。迨乎魏晉六朝西天求法者代不乏人。東土譯經者世有其德。晉安帝鳩摩羅什在姚秦譯玅法蓮華經。遺教經。維摩經。大智度論。此之數譯皆為天台悟入之本。</p>
</div><p style="margin-left:1em">△二北齊橫宗三初明宗由。</p>

<div class='div-orig'><p>至北齊之間。有慧文師因探釋論。悟一心三智。橫宗龍樹。</p>
</div>
<div class='div-commentary'><p style="margin-left:1em">師夙稟圓乘。天真獨悟。因閱大智度論。引大品云。欲以道智。具足道種智。當學般若。欲以道種智。具足一切智。當學般若。欲以一切智。具足一切種智。當學般若欲。以一切種智。斷煩惱及習。當學般若。論自問曰。一心中得一切智。道種智。一切種智。斷一切煩惱及習。今云何言以一切智。具足一切種智。以一切種智。斷煩惱及習。答曰。實一切一時得此中。為令人信般若波羅蜜。故次第差別說。欲令眾生得清淨心。是故如是說。復次。雖一心中得。亦有初中後次第。如一心中有三相。生因緣。住。住因緣滅。又如心心數法。不相應諸行及身業口業。以道智。具足一切智。以一切智具足一切種智。以一切種智斷煩惱及習亦如是。師依此文以修心。觀論中三智實在一心中得。且果既一心而得因。豈前後而獲。故此觀成時。證一心三智雙亡雙照。即入初住無生忍位。師又因讀中論至四諦品。偈云。因緣所生法。我說即是空。亦名為假名。亦名中道義。恍然大悟。頓了諸法。無非因緣所生。而此因緣有不定。有空。不定空。空有不二。名為中道。師既一依釋論。是知遠承龍樹也<span class='note-inline'>(統記)</span>。</p>
</div><p style="margin-left:1em">△二明遡源。</p>

<div class='div-orig'><p>推而上之即二十四祖中第十三師。</p>
</div><p style="margin-left:1em">△三結聞知。</p>

<div class='div-orig'><p>文師則聞而知之。以此授之南岳。</p>
</div><p style="margin-left:1em">△三列祖正傳二初正明五初南嶽祖承。</p>

<div class='div-orig'><p>南嶽克證法華三昧。獲六根清淨。傳之於天台。</p>
</div>
<div class='div-commentary'><p style="margin-left:1em">師因讀玅勝定經見讚美禪定。乃徧親禪德。學摩訶衍。常居林野。經行修禪。後謁文師。咨受口訣。授以觀心之法。晝則驅馳僧事。夜則坐禪達旦。始三七日。初發少靜。觀見一生善惡業相。轉復勇猛。禪障忽起。四肢緩弱。身不隨心。即自觀察我今病者皆從業生。業由心起。本無外境。反見心源。業非可得。遂動八觸。發根本禪。因見三生行道之迹。夏竟受歲。將欲上堂。乃感歎曰。昔佛在世。九旬究滿。證道者多。吾今虗受法歲。內媿深矣。將放身倚壁。豁然大悟法華三昧。自是之後。所未聞經不疑自解。<span class='note-inline'>(統記)</span>。</p>
</div><p style="margin-left:1em">△二天台祖承。</p>

<div class='div-orig'><p>天台靈嶽親承大蘇玅悟。持因靜發證不由他。故用法華玅旨。結成三千絕待。玅觀傳之於章安。</p>
</div>
<div class='div-commentary'><p style="margin-left:1em">師於陳文帝天嘉元年時思禪師止光州大蘇山。即往頂拜思師。曰。昔日靈山同聽法華。宿緣所追。今復來矣。即示普賢道場為說四安樂行。昏曉苦倒如教研心。切栢代香栢盡繼之。以栗卷簾進月月沒燎之。以松經二七日。誦經至真。精進是名。真法供養如來身心。豁然寂而入定。持因靜發照了法華。若高暉之臨幽谷。達諸法相。如長風之遊太虗。將證白師。南岳更為開演。凡自心所悟及從師咨受四夜加進。功逾百年。南岳歎曰。非汝弗證。非我莫識。所入定者。法華三昧。前方便也。所發持者初旋陀羅尼也。縱令文字之師。千羣萬眾。汝之辨才不可窮矣。當於說法人中最為第一<span class='note-inline'>(統記)</span>。</p>
</div><p style="margin-left:1em">△三章安祖承。</p>

<div class='div-orig'><p>章安結集法藏傳之於二威。</p>
</div>
<div class='div-commentary'><p style="margin-left:1em">師七歲入攝靜寺依慧極。日記萬言。年二十受具戒。天縱慧解一聞不忘。陳至德。初謁智者於修禪寺。稟受觀法。研繹既久。頓蒙印可。因為侍者隨所住處。所說法門悉能領解。禎明元年隨智者止金陵光宅。聽講法華。隋開皇十三年夏。受法華玄義於江陵玉泉。十四年夏。受圓頓止觀于玉泉。至于餘處講說聽受之。次悉與結集大小部。袟百有餘卷。傳諸未聞。皆師之功也。故贊者曰。昔在智者為佛所使。以靈山親聞法華之旨。惠我震<span class='corr'>旦</span>。乃開八教。用三觀四辨宣說。以被當機可也。至於末代。傳弘之寄。則章安侍右。以一徧記之才筆為論。疏埀之將來。殆與慶喜結集同功。而比德也微章安。吾恐智者之道絕聞于今日矣<span class='note-inline'>(統記)</span>。</p>
</div><p style="margin-left:1em">△四三師祖承。</p>

<div class='div-orig'><p>威傳左溪左溪傳之於荊溪。</p>
</div>
<div class='div-commentary'><p style="margin-left:1em">法華尊者投章安為師。受具之後。咨受心要。定慧俱發。即證法華三昧。唐上元元年。至軒轅煉丹山。晝講夜禪。手寫藏典。於是名其地。曰法華既而學者。子來習禪者三百人。聽講者七百眾。常分為九處安居。師與天宮同時行化。若橫論秪成八世。竪分則有九代也。<span class='note-inline'>(統記)</span>天宮尊者總角之歲。祝髮受具。聞法華大弘天台之道。即往受業。晝夜惟勤。三觀法門頓獲開悟。時人見其深入威師之室。遂以小威師稱之。歸止東陽。深居山谷。自法華入滅之後。登門求道者不知其數。傳法之的惟左溪耳。左溪尊者九歲肄業清泰寺受經。日過七紙。落髮得戒。聞天宮盛弘止觀。即往求學。未幾一家宗趣解悟無遺。常以十八種物行頭陀行。依憑巖穴。不立招提。面列翠峯。左縈碧㵎。因自號曰左溪。誨人無倦。講不待眾。一鬱多羅四十餘年。一尼師壇終身不易。食無重味。居必偏廈。非因討尋經論。不虗然一燈。非因瞻禮聖容。不虗行一步。未甞因利說一句法。未甞因法受一毫財。遂得遠域龍象。鄰境耆耋爭趨以前填門擁室。若冬陽夏陰弗召而自至也。<span class='note-inline'>(統記)</span>。</p>
</div><p style="margin-left:1em">△五荊溪祖承。</p>

<div class='div-orig'><p>荊溪廣作傳記。輔翼大義昭如日星。</p>
</div>
<div class='div-commentary'><p style="margin-left:1em">師年十七。訪道浙右。遇金華方巖。授以止觀之法。開元十八年。始從學左溪。溪與之語知為道器。甞謂師曰。汝曾何夢。答曰。疇昔之夜。夢披僧服。掖二輪遊大河中。溪曰。嘻。豈當以止觀之法度羣生於生死之淵乎。遂以處士服受教觀之道。天寶七載始解。縫掖著僧伽黎尋詣。會稽一律師。博究律部。久之演止觀於吳門。開元左溪既沒。師挈密藏。獨運東南。謂門弟子曰。道久難行也。我知之矣。古之人甞靜。以觀其復動。以應其物。二俱不住。乃蹈乎中庸。今之人或蕩於空。或膠於有自病。病他道用不振。將欲取正。舍予誰歸。於是大啟玅法。旁羅萬行。盡攝諸相。入於無間。即文字以達觀導。語默以還源。乃祖述所傳著為記。文凡數十萬言。使一家圓頓之教。悉歸於正。每以智者破斥南北之後。百餘年間學佛之士莫不自謂。雙弘定慧圓照一乘。初無單輪隻翼之弊。而自唐以來。傳衣鉢者起千庾嶺。談法界闡名相者。盛於長安。是三者皆以道行卓犖。名播九重。為帝王師範。故得侈大其學。自名一家。然而宗經弘論。判釋無歸。講華嚴者唯尊我佛。讀唯識者不許他經師追援其說。辨而論之。曰金錍。曰義例。皆孟子尊孔道。闢楊墨之辭。識者謂荊溪不生。則圓義將永沉矣。</p>
</div><p style="margin-left:1em">△二結見知。</p>

<div class='div-orig'><p>復推而下之。皆見而知之者。</p>
</div><p style="margin-left:1em">△四二祖正宗二初螺溪祖承二初宗由。</p>

<div class='div-orig'><p>一家教觀光被四海。始則安史作難。中因會昌廢除。後因五代兵火。教藏滅絕幾至不傳。</p>
</div><p style="margin-left:1em">△二訪聞。</p>

<div class='div-orig'><p>螺溪訪夫舊聞網羅天下。錢王遣使高麗。日本教觀復還。再行江淛。</p>
</div>
<div class='div-commentary'><p style="margin-left:1em">師幼。白二親求出家。乃入開元依師誦法華。㫷月而徹。年十九祝髮具戒。詣會稽學律深達持犯。乃造天台學止觀于竦法師。其所領解猶河南一徧照也。甞寓四明育王寺。夢登國清。上方有寶幢。座題曰文殊臺。欄楯外隔。欲入不可。俄見觀音從堂而出。手却行馬<span class='note-inline'>(即又欄)</span>。低回相接。忽覺自身與觀音體合為一。自是之後。樂說無盡。初天台教迹。遠自安史挺亂。近因會昌焚毀殘編斷簡。傳者無憑。師每痛念。力網羅之。先干金華古藏。僅得淨名一疏。吳越忠懿王因覧永嘉集有。同除四住。此處為齊。若伏無明。三藏即劣之語。以問韶國師。韶曰。此是教義。可問天台寂師。王即召師出金門建講。以問前義。師曰。此出智者玅玄。自唐末喪亂。教籍散壞。故此諸文多在海外。於是吳越王遣使十人往日本國。求取教典。既回。王為建寺螺溪。扁曰定慧。賜號淨光法師。一家教學鬱而復興。師之力也。</p>
</div><p style="margin-left:1em">△二四明祖承二初明祖承。</p>

<div class='div-orig'><p>傳至於四明荊溪未記者記之。四三昧難行者悉行之。中興此道如大明在天不可掩也。</p>
</div>
<div class='div-commentary'><p style="margin-left:1em">師之父以枝嗣未生。與妻禱佛。夢神僧携童子遺之曰。此佛子羅睺羅也。七歲曰父求出家。遂往依太平興國寺洪選師。十五具戒。專揬律部。太平興國四年從寶雲教。觀居一月。自講心經。聽者服其速悟。五年。其父夢師跪於寶雲之前。雲以瓶水注于口。自是圓頓之旨。一受即了。專務講懺。所著記鈔懺儀三十餘卷。章問數十條。稟法領徒者三十人。入室四百八十人。升堂千人。贊者曰。唐之末造。天下喪亂。台宗典籍流散海東。當是時。為其學者至有兼講華嚴以資說飾。暨宋龍興此道尚晦。螺溪寶雲之際。遺文復還。雖講演稍聞。而曲見之士氣習未移。故恩清兼業於前。昭圓異議於後。齊潤以他黨而外侮淨覺。以吾子而內畔。皆足以混亂法門。壅塞祖道。四明法智以上聖之才當中興之運。東征西伐。爾清教海功業之盛。可得而思。是以立陰觀妄。別理隨緣。究竟蛣蜣。理毒性惡。唯色唯心之旨。觀心觀佛之談。三雙之論。佛身即具之論。經體十不二門之指要。十種三法之觀心。判實判權。說修說性。凡章安荊溪未暇結顯諸深法門。悉表而出之。以為駕御羣雄之䇿。付託諸子之計。自荊溪而來九世二百年矣。弘法傳道何世無之。備眾體而集大成。闢異端而隆正統。唯法智一師耳。是宜陪位列祖稱為中興。用見後學歸宗之意。今淛河東西。號為教黌者。莫不一遵四明之道。回視山外。諸師固<span class='corr'>已</span>無噍類矣。然則法運無窮之繫。其有在於是乎。此文所記跨節省文。若具記則荊溪傳興道。興道傳至行。至行傳正定。正定傳玅說。玅說傳高論。高論傳螺溪。螺溪傳寶雲。寶雲傳四明共十七世也。</p>
</div><p style="margin-left:1em">△二結聞知。</p>

<div class='div-orig'><p>此亦聞而知之者。</p>
</div><p style="margin-left:1em">△二賢者讚美。</p>

<div class='div-orig'><p>故翰林梁敬之謂之抗折百家。超過諸說。員外柳子厚謂之去聖逾遠。異端竝起。唯天台大師為得其說。二賢者豈虗美而謟附之耶。</p>
</div>
<div class='div-commentary'><p style="margin-left:1em">梁公之文載智者大師傳論。柳公之文載無姓和尚碑。</p>
</div><p style="margin-left:1em">△二諸宗不知四初指失二初通指。</p>

<div class='div-orig'><p>諸宗既不知性具惡法。若論九界唯云性起。縱有說。云圓家以性具為宗者。只知性具善也。不知性具惡。故雖云煩惱即菩提。生死即涅槃。鼠唧鳥空。有言無旨。必須翻九界<span class='corr'>修</span>惡。證佛界性善。</p>
</div>
<div class='div-commentary'><p style="margin-left:1em">諸宗者通指天台宗教之外一切諸宗也。</p>
</div><p style="margin-left:1em">△二別指二初出文。</p>

<div class='div-orig'><p>以至直指人心。見性成佛。即心是佛等。乃指真心成佛非指妄心。</p>
</div><p style="margin-left:1em">△二引證二初一人。</p>

<div class='div-orig'><p>故有人云。即心是佛真心耶。妄心耶。答真心也。</p>
</div><p style="margin-left:1em">△二又人。</p>

<div class='div-orig'><p>又有人云。修證即不無染。污即不得。</p>
</div>
<div class='div-commentary'><p style="margin-left:1em">虎溪師出文。雖明指禪宗而引人言為證。不明指者不欲直斥其諱也。據下文直引圭峰。則知此中多是禪源詮中之語。葢禪宗創直指人心。見性成佛之旨。未甞見其有真心妄心之分。如二祖慧可曰。我心未寧。乞師為安。初祖曰。將心來。與汝安可。曰。覓心了不可得。祖曰。我與汝安心竟。三祖僧璨問二祖。弟子身纏風恙。請和尚懺罪。師曰將罪來與汝懺。璨曰。覓罪不可得。師曰與汝懺罪竟。四祖道信問三祖曰。願和尚慈悲。乞與解脫法門。祖曰誰縛汝。信曰。無人縛。祖曰。何更求解脫乎。信於言下大悟。五祖至四祖問曰。子何姓。答曰。姓即有不是常姓。祖曰。是何姓。答曰。是佛性。祖曰。汝無姓耶。答曰。性空故無。六祖呈五祖偈云。菩提本無樹。明鏡亦非臺。本來無一物。何處惹塵埃。六祖對永嘉真覺禪師曰。何不體取。無生了無。速乎如此直截指示。何甞分真分妄。故知皆是知解。宗徒穿鑒之過。非關古人事也。</p>
</div><p style="margin-left:1em">△二判教。</p>

<div class='div-orig'><p>此乃獨標清淨法身。以為教外別傳之宗。揀云報化非真佛。亦非說法者。然大功大用非無報化。若解通報化即滯染汙。緣非護念不能頓見法身。</p>
</div>
<div class='div-commentary'><p style="margin-left:1em">據其揀去報化二身。云非真佛。又復揀去說法應身。雖亦知其大功大用。非無報化。此皆高推以為果地。聖境初心絕非其分益。初心之人解通報化。即滯染汙。必須護念。方能頓見清淨法身正因。不知九界修惡緣了。即是佛界正因故也。</p>
</div><p style="margin-left:1em">△三結成。</p>

<div class='div-orig'><p>是皆不出但中之義。尚未能知佛界但中性具三身。豈能知九界三身耶。以善惡言之。偏屬性善。十界言之。偏屬佛界。真妄言之。偏屬於真。九識言之。偏屬真常。淨識四教言之。偏屬別教陰等。十境言之。屬菩薩境。</p>
</div>
<div class='div-commentary'><p style="margin-left:1em">佛界但中性具三身者。此斥他宗雖然成但中之之見。只知竪論三修。未知本教橫具三因。一是法身。二是報應。況復知性具。九界具足三身乎。故圓人迷則俱迷。佛界三身俱隱。悟則俱悟。九界三身俱顯。</p>
</div><p style="margin-left:1em">△四通斥二初正斥。</p>

<div class='div-orig'><p>未離三障四魔。何名圓頓心印。</p>
</div>
<div class='div-commentary'><p style="margin-left:1em">三障四魔<span class='corr'>已</span>如前判。</p>
</div><p style="margin-left:1em">△二重判。</p>

<div class='div-orig'><p>故知諸師言。即指真即真。非指妄即真。是則合云。菩提即菩提。涅槃即涅槃也。既非即陰而示。又無修發之相。徧指佛界真心。一破一立。若非別教。緣理斷九推與何耶。</p>
</div>
<div class='div-commentary'><p style="margin-left:1em">大凡教之所以稱圓頓者。貴在即愚而智。即縛而脫。即生而佛。即凡而聖。是以淨名言生死即涅槃。煩惱即菩提。寶篋云眾生即佛。維摩云一切皆如。悉此意也。諸宗不知此意。乃指真即真。豈非菩提即菩提等耶。</p>
</div><p style="margin-left:1em">△三斥闇主謬破二初出計三初出所闇之本。</p>

<div class='div-orig'><p>又復不了性惡即佛性。異名煩惱心。生死色皆無佛性。</p>
</div><p style="margin-left:1em">△二出所計之宗二初相宗。</p>

<div class='div-orig'><p>煩惱心無佛性。故相宗謂定性。二乘極惡闡提不成佛。</p>
</div><p style="margin-left:1em">△二性宗。</p>

<div class='div-orig'><p>生死色無佛性。故彼性宗謂墻壁瓦礫不成佛。</p>
</div><p style="margin-left:1em">△三出所計之旨三初出。</p>

<div class='div-orig'><p>須破九界煩惱生死。修惡顯佛界性善佛性。</p>
</div><p style="margin-left:1em">△二破。</p>

<div class='div-orig'><p>故但知果地融通。不了因心本具。</p>
</div><p style="margin-left:1em">△三示。</p>

<div class='div-orig'><p>若爾。非但無情無性。有情亦無。何者須約真如心。說唯心則成遮。那有佛性。真常。色。說唯色則成寂。光有佛性。何關有情。煩惱。心。無情。生死。色。耶。具如金錍中說。</p>
</div>
<div class='div-commentary'><p style="margin-left:1em">相宗之人立五性宗。一聲聞性。三緣覺性。三闡提性。此三種人永不成佛。故曰。定性二乘。極惡闡提不成佛。惟許不定性菩薩性成佛。謂之三無二有性宗。雖勝於相又言無情。惟許有法性無有佛性。故云。墻壁瓦礫不成佛。具如荊溪大師金剛錍中說。</p>
</div><p style="margin-left:1em">△二謬破二初引他人謬破問。</p>

<div class='div-orig'><p>問。有人云南岳天台。令依三諦之理。修三止三觀教義。雖最圓玅。然其趣入門戶次第亦只是高僧所修。四禪八定諸禪行相。唯達摩所傳頓同佛體。今此所明何相反耶。</p>
</div>
<div class='div-commentary'><p style="margin-left:1em">此即圭峯禪師禪源詮都序語。</p>
</div><p style="margin-left:1em">△二以今宗正旨答五初斥彼謬破。</p>

<div class='div-orig'><p>答。良由他人見。今家立第六識為所觀陰境。乃謂權教所詮觀第九識。方同佛體。如斯指斥。謬之甚矣。</p>
</div>
<div class='div-commentary'><p style="margin-left:1em">圭峰言。今家門戶次第者。門戶是指今宗初心所觀之境。即第六識心次第。是今家所歷之位。此圭峰但據天台三種止觀之一種便爾。謬破不知今家有三種止觀。一圓頓止觀即摩訶止觀是也。二漸次止觀即禪波羅蜜是也。三不定止觀即六玅門禪是也。若依禪門且如所云圓頓止觀。彼未夢見也。此三止觀所觀事境皆依六識。今記文所答一往約境而言。故以六識而破之也。</p>
</div><p style="margin-left:1em">△二示今正義。</p>

<div class='div-orig'><p>前雖<span class='corr'>已</span>辨。今更評之。若論境者。唯尚近要。即以第六識心以為所觀之境。知玅三識。未甞暫離。一見一思雖唯一識。未甞不以三識為觀。未甞不以三識為境。</p>
</div>
<div class='div-commentary'><p style="margin-left:1em">眾生在迷。故惟尚近要。故止觀道者。即其近要而頓示之。益知七八九三種玅識。未甞暫離六識見思。如善求水者。必即波以汲。不善者則離波以求。是故今家雖以六識而觀。未甞不觀乎三識也。</p>
</div><p style="margin-left:1em">△三反破他說二初破他。</p>

<div class='div-orig'><p>若直以此心緣於佛界實相理者。如用藕絲懸山。徒增分別絕念無由。</p>
</div>
<div class='div-commentary'><p style="margin-left:1em">佛界境勝猶如須彌現前。六識喻如藕絲。</p>
</div><p style="margin-left:1em">△二顯今。</p>

<div class='div-orig'><p>何者此第六識既是見思熏起。能起忻厭。分別作善惡因。即是修惡體。此修惡即是性惡。是為能觀觀法。復是所顯法門。</p>
</div>
<div class='div-commentary'><p style="margin-left:1em">此之六識雖是修惡之極。以今家有微玅三觀體此修惡。全性惡起。當體即是性惡。豈不即以此而為能觀玅觀。即以此而為所顯法門。</p>
</div><p style="margin-left:1em">△四引祖誥證二初引。</p>

<div class='div-orig'><p>故荊溪云。忽都未聞性惡之名。安能信有性德之行。</p>
</div><p style="margin-left:1em">△二釋。</p>

<div class='div-orig'><p>以由修惡即性惡。故三觀十乘無惑可破。無理可顯。方名無作玅行。乃至果上普現色身。垂形九界。遊戲六道。全性惡起得名。無謀而應。</p>
</div>
<div class='div-commentary'><p style="margin-left:1em">修惡既即性惡。故無惑可破。修惡既即性惡。故無理可顯。如此修之方名無作玅行之玅因。方名無謀而應之玅果。</p>
</div><p style="margin-left:1em">△五復斥於彼。</p>

<div class='div-orig'><p>若也翻惡為善。斷惡證善。因中行成。有作果上。作意神通。何異外道。如此稱為頓同佛體。三認魚目作明珠。指山雞為鸞鳳。雖三尺童子亦知其謬。</p>
</div><p style="margin-left:1em">△四以圓更示四初約善惡極論。</p>

<div class='div-orig'><p>若以性惡對乎性善。約十界次第迭論者。六界為惡。二乘為善。八界為惡。菩薩為善。九界為惡。佛界為善。此之九一乃是惡之際善之極。故今所辨益就極論。</p>
</div>
<div class='div-commentary'><p style="margin-left:1em">今家論十界善惡有傳論極論。今以九界為惡。佛界為善。乃就極論。莫不直指九界之人。若三惡若三善。若二乘若菩薩。所有修惡即是性惡。性惡融通。見性成佛而<span class='corr'>已</span>。</p>
</div><p style="margin-left:1em">△二以圓別對明。</p>

<div class='div-orig'><p>圓人性具善惡。故如君子不器善惡。俱能體用不二。別人不具性惡。故如淳善人不能造惡。為無明所牽。方能造惡也。</p>
</div>
<div class='div-commentary'><p style="margin-left:1em">君子不器。文出論語。子曰君子不器。註曰。器者。各適其用。而不能相通。成德之士。體無不具。故用無不周。非特一才一藝而<span class='corr'>已</span>。今之取喻。則以其君子能文能武。以竝夫真如具善具惡。能隨染淨緣。具造十法界。非如別教。但中佛性如淳善人但能善而不能惡。被惡人逼勉強作惡也。</p>
</div><p style="margin-left:1em">△三引經論證成二初釋論二初正引論文。</p>

<div class='div-orig'><p>釋論云。婬欲即是道。癡恚亦復然。如是三法中。具一切佛法。</p>
</div><p style="margin-left:1em">△二釋修即性。</p>

<div class='div-orig'><p>婬欲癡恚修惡也。具一切佛法即性惡也。</p>
</div><p style="margin-left:1em">△二法華二初正引經文。</p>

<div class='div-orig'><p>又經曰。彈指散華。低頭合掌皆成佛。</p>
<p style="margin-left:1em">△二釋修即性。</p>

<div class='div-orig'><p>彈指等修善也。皆成佛道者。即性善也。</p>
</div><p style="margin-left:1em">△四以力用結歸二初正明力用。</p>

<div class='div-orig'><p>夫如是。莫不咸使法界有情復此本有自性而<span class='corr'>已</span>矣。</p>
</div>
<div class='div-commentary'><p style="margin-left:1em">謂能如上約修性善惡而論得悟乎此則何有無情而不即佛又何有有情修之而不成佛。</p>
</div><p style="margin-left:1em">△二用之傳心。</p>

<div class='div-orig'><p>故得山林之下。艸澤之士。精究佛乘。弘宣聖化。或於師門耳提面命。見而知之。或於經疏研幾索隱。聞而知之。見聞之間。兩心相照。玄領默契。名之為傳我心本具。不從他得。名為不傳心。雖本具點示方知。是為傳此不傳之玅如印。印心是名。心印知此者名玅解。行此者名玅行。證此者名玅果。如此。則能事畢矣。</p>
</div><p style="margin-left:1em">△二明化他三初重明自行二初承上轉下。</p>

<div class='div-orig'><p>如上所論旦在自行未涉化他。</p>
</div><p style="margin-left:1em">△二釋成自行四初初祖。</p>

<div class='div-orig'><p>何者迦葉於譬說中。一聞即悟。不假修持。具領五時施化。故曰。說法據此。故施開自在。遂蒙如來述成授記。故知迦葉傳此心印。的在法華。聞譬者玅解也。悟入者玅果也。故曰。今法王大寶自然而至。</p>
</div><p style="margin-left:1em">△二餘人。</p>

<div class='div-orig'><p>迦葉既爾。餘可例然。</p>
</div><p style="margin-left:1em">△三金口。</p>

<div class='div-orig'><p>金口既然。</p>
</div><p style="margin-left:1em">△四今師。</p>

<div class='div-orig'><p>今師亦爾。北齊一披。其文朗然。大悟南岳。九旬乃證。天台二七方克。故知從聞而思。思修而證。根性不同。證有遲速。</p>
</div><p style="margin-left:1em">△二正明化他二初標通別。</p>

<div class='div-orig'><p>若論化他。名為付託。亦名囑累。仍有通別。通該四眾。別在迦葉。</p>
</div><p style="margin-left:1em">△二釋通別二初通該四眾。</p>

<div class='div-orig'><p>如歡持讀誦。囑累流通。乃至餘深法中示教利。喜聲聞則具有八千。菩薩則無量無數。</p>
</div><p style="margin-left:1em">△二釋別在初祖二初總標。</p>

<div class='div-orig'><p>別則唯在迦葉付囑不局一處。</p>
</div><p style="margin-left:1em">△二別明二初明兩處付囑二初涅槃經。</p>

<div class='div-orig'><p>故涅槃中雖不在會。欲令四眾咸知。敬信有在。乃曰。我今所有無上正法以付摩訶迦葉。</p>
</div><p style="margin-left:1em">△二付法傳。</p>

<div class='div-orig'><p>又付法傳云。化緣將畢。垂當滅度。告大弟子摩訶迦葉。如我今者將般涅槃。以此深法用囑累汝。汝當於後敬順我意。廣宣流布。無令斷絕。若爾。經必有文不盡度耳。</p>
</div><p style="margin-left:1em">△三明佛有三意三初標。</p>

<div class='div-orig'><p>所以獨付迦葉者。有三意故。</p>
</div><p style="margin-left:1em">△二釋。</p>

<div class='div-orig'><p>一者如來緣謝迦葉緣興。二者迦葉苦行能令佛法久住。三者付於小果化導易行。例如淨明德佛付囑一切眾生。喜見菩薩。廣令流布是也。</p>
</div><p style="margin-left:1em">△三結。</p>

<div class='div-orig'><p>葢由緣不在彼。是以付託於斯。豈傳佛心印獨在迦葉。餘皆不了耶。</p>
</div><p style="margin-left:1em">△三斥他不知。</p>

<div class='div-orig'><p>世人昧此。誣罔聖賢妄生戲論。未能知此自行化他的傳之旨也。</p>
</div><p style="margin-left:1em">△三總結心印之玅。四初正讚其玅二初法。</p>

<div class='div-orig'><p>嗚呼是為一家古今絕唱佛祖正傳。</p>
</div><p style="margin-left:1em">△二喻。</p>

<div class='div-orig'><p>但白雪陽春。唱高和寡耳。</p>
</div>
<div class='div-commentary'><p style="margin-left:1em">客有歌於郢中者。始曰下里巴人國中屬。而和之者數千人。其後為陽春白雪屬。而和之者數十人。引商刻羽雜以流徵。國中和之者不過數人而<span class='corr'>已</span>。是其曲彌高。則其和彌寡。</p>
</div><p style="margin-left:1em">△二謙光自鄙。</p>

<div class='div-orig'><p>則幸逢嘉運不辭鄙陋。輒憑紙墨以廣見聞。</p>
</div><p style="margin-left:1em">△三效古流通。</p>

<div class='div-orig'><p>效法華若田若里。涅槃若樹若石。</p>
</div>
<div class='div-commentary'><p style="margin-left:1em">若田若里者。法華經云。若城邑巷陌聚落田里。如其所聞。為父母宗親善友知識。隨力演說。若樹若石者。涅槃經云。佛昔為婆羅門於雪山修行。有羅剎唱云。諸行無常。是生滅法。聞<span class='corr'>已</span>。欲求全偈。羅剎饑渴必得肉血食之。乃肎為說。因得後半偈。云。生滅滅<span class='corr'>已</span>。寂滅為樂。遂徧書樹石。乃以身施之也。</p>
</div><p style="margin-left:1em">△四為下強毒二初法。</p>

<div class='div-orig'><p>或生謗毀。庶幾強毒。</p>
</div>
<div class='div-commentary'><p style="margin-left:1em">強毒者。譬喻也。譬如色聲香味觸五塵中皆有毒。見之聞之嗅之甞之觸之皆能致死。色如毒龍之目。見之即死。聲如塗毒之鼓。聞之即亡。香如毒龍之氣。嗅之即喪。味如砒霜鴆毒。甞之即傷。觸如毒蛇之口。螫之即斃。經中多約聲味以明。如云塗毒之鼓。聞其聲者。隨其勢力。死有延速。置毒五味。亦復如是。此皆反喻。以佛之大法。喻之如毒。人得聞之。使無明生死斷。有遠近謂之為死。又謂之強毒者。眾生躭湎五欲。貪著小道。孰肎聞性具之宗。修圓頓之道。今虎溪大師作心印記。使之見聞。雖即未信。他日必因之而悟入也。</p>
</div><p style="margin-left:1em">△二喻。</p>

<div class='div-orig'><p>如獸渡河豈敢顧於濡尾者也。</p>
</div>
<div class='div-commentary'><p style="margin-left:1em">易曰。小狐汔濟。濡其尾。厲。葢言狐之涉水。濡尾則不能濟。豈敢顧於濡尾者。良以謗毀之人亦與下強毒種子。遑恤其他。故曰如獸渡河。豈敢顧於濡尾者也。足徵記主之意。但欲佛之心印傳於天下萬世。不顧人之謗毀也。所謂將此深心奉塵剎。虎溪大師其人歟。</p>
</div><p style="margin-left:2em">是書刻於天台高明寺。久而蠧蝕矣。<span class='note-inline'>(耀)</span>應住楞嚴經房。之明年。因緇白慕樂記註之慇。乃細加較閱。白之護法。少抽藏經之資。刻於經房。永遠流通。</p>
<p style="margin-left:6em">庚申端日比丘　靈耀　謹識</p>

<p class='juan'>天台傳佛心印記註卷下<span class='note-inline'>(終)</span></p></div></div>
<div class='div-w'><p>天台教觀比丘靈耀管理經房之明年用羨餘刻此</p>
<p>康熙十九年六月　　　日識</p>
</div>
</div><!-- end of div[@id='body'] -->
</body></html>