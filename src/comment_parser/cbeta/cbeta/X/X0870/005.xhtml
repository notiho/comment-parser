<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>注肇論疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu16' />注肇論疏卷第五</p><p class="byline">姑蘇堯峯蘭若沙門　遵式　述</p>
<div class='div-other'><a id='mulu17' /><p style="margin-left:1em">△第二論文二。初題目。</p>

<div class='div-orig'><p>○涅槃無名論第四</p>
</div>
<div class='div-commentary'><p style="margin-left:1em">泥曰泥洹涅槃。此三名前後異出。蓋是楚夏不同耳。云涅槃音正也。疏曰。涅槃者是中國梵音。西有五天竺。唯中國音正。如此方夏音正楚音訛故。泥曰泥洹皆梵音之訛也。秦曰無為。亦云滅度。然萬法雖眾。不過心境。心境乃生住異滅有為之事也。事本無體。起必全真。真體湛然平等一相。是故即有為。而無生無住無異無滅。心如境如。故曰無為。生死本無起滅。煩惱本無縛脫。故曰滅度。此則前三論但境智未亡。今境智不二。故知四論說則前淺後深。理則同時一致。良由境則虗而無相。智則寂而無知。境智一如。即今無為滅度之義。然涅槃有四種。一自性清淨涅槃。謂理性本淨不待修也。二有餘依涅槃。謂煩惱永寂微苦所依未滅故。三無餘依涅槃。謂煩惱既盡餘依亦滅故。四無住處涅槃。謂真如出所知障。大悲般若常所輔翼。約修顯故。唯識云。一切有情皆有初一。二乘無學容有前三。此約定性。唯我世尊可言具四。然今一乘之教論此四者。中二約應化。前後約真實。但由應必全真。真不離應。事皆攬理。理外無事故。真應不二。通具四也。但真外執應。即為今之所破。若即應即真。竝今無為滅度之義。又於四中。後三約修。初不待修。若修即無修。證即無證。則三乘因果。竝得一乘無為之果。下之破立准此可知。言無名者。萬法歸本。各失自相。平等一味。不容異名。非唯即相無相。亦乃即名無名。故云以無所得故。得阿耨菩提。況涅槃也。又前則真俗同一。次則寂照同一。今則心境同一。不見二相。豈容異名也。論如前釋。第四者。次前三也。涅槃無名之論。依主釋。於前五名中。緣會諸法本無理智之異。緣會即本無。故曰一義。</p>
</div>
<div class='div-other'><a id='mulu18' /><p style="margin-left:1em">△二本文中二。初標章。</p>
</div>
<div class='div-orig'><p>九折十演者</p>
</div>
<div class='div-commentary'><p style="margin-left:1em">折者屈也。即下九章有名之難辭。演者水長流也。取連續不斷之義。即下十章無名之主義。雖以有名屈折。而無名之旨常通。故曰九折十演。者之一字。牒前標後故。</p>

<div class='div-other'><a id='mulu19' /><p style="margin-left:1em">△二正論一十九章。分三。初一章開宗定義。文二。初章名。</p>
</div></div>
<div class='div-orig'><p>開宗第一</p>
</div>
<div class='div-commentary'><p style="margin-left:1em">開啟涅槃無名真常之義。為下十八篇所宗。亦猶仲尼談孝。先有開宗明義之章。</p>
</div><p style="margin-left:1em">△二本文中二。初陳宗序意。文二。初陳宗二。初引經總標。</p>

<div class='div-orig'><p>無名曰。</p>
</div>
<div class='div-commentary'><p style="margin-left:1em">主者之宗尚。故標其所稱也。</p>
</div>
<div class='div-orig'><p>經稱有餘涅槃無餘涅槃者。</p>
</div>
<div class='div-commentary'><p style="margin-left:1em">此二涅槃。諸經皆說。餘殘也。煩惱雖盡。而身智未亡曰有餘。至於灰身滅智曰無餘。若定性二乘。從有入無。具此二種。迴心二乘。及一切菩薩。不入無餘。異二乘故。佛應化身。示現具二者。即牒經也。</p>
</div><p style="margin-left:1em">△二依經釋義三。初翻名釋涅槃。</p>

<div class='div-orig'><p>秦言無為。亦名滅度。</p>
</div>
<div class='div-commentary'><p style="margin-left:1em">秦朝翻上涅槃。有此二譯。下自釋云。</p>
</div>
<div class='div-orig'><p>無為者。取乎虗無寂莫。玅絕於有為。</p>
</div>
<div class='div-commentary'><p style="margin-left:1em">虗無寂寞者。真理無聲色也。玅絕者。即有而無也。有為者。三世四相心境諸法也。夫全真之事。雖事相宛然。而即事之真。真常虗寂故。過現未來生住異滅一切有為。本自不生。今亦無滅。無生無滅無去無來無色無聲。顯示此義故。翻曰無為也。故楞伽云。初生即有滅。不為愚者說。又楞嚴云。生滅去來本如來藏。</p>
</div>
<div class='div-orig'><p>滅度者。言其大患永滅。超度四流。</p>
</div>
<div class='div-commentary'><p style="margin-left:1em">大患者生死也。老子云。吾有大患。為吾有身。四流者。欲有見無明也。華嚴亦說此四。既常漂溺有情故曰流。生死是妄果。四流是妄因。若知生死本真四流常寂。故能滅大患度四流。不歷僧祇。而登玅覺者矣。前是通翻。謂一切有為皆即無為。此約別翻生死煩惱即滅度也。至於凡聖染淨依正等。一一皆可以即平等也。則涅槃義無處不顯。故大唐奘師。翻為圓寂。謂德無不備。障無不盡也。</p>
</div><p style="margin-left:1em">△二就理釋無名。</p>

<div class='div-orig'><p>斯蓋是鏡像之所歸。絕稱之幽宅也。</p>
</div>
<div class='div-commentary'><p style="margin-left:1em">斯者指涅槃也。鏡像者。鏡中現像似有實無。幽宅者。聖賢所住深理也。一切有為生死及四流。皆同鏡像之不實。推之不實。則同歸一性。性本平等。故絕差別之稱。乃曰涅槃無名。如百川歸海。各失本名。</p>
</div><p style="margin-left:1em">△三約應顯假名。</p>

<div class='div-orig'><p>而曰有餘無餘者。良是出處<span class='note-inline'>(上呼)</span>之異號。應物之假名耳。</p>
</div>
<div class='div-commentary'><p style="margin-left:1em">良信也。處居也。從真起化。居處人天。故出現曰。有餘息化曰無餘。信此不虗。皆即真之事也。</p>
</div><p style="margin-left:1em">△二序意。</p>

<div class='div-orig'><p>余甞試言之。</p>
</div>
<div class='div-commentary'><p style="margin-left:1em">甞當也。試且也。未敢決言其理。當且議之。</p>
</div><p style="margin-left:1em">△二立義推宗三。初標宗敘義三。初明體超數表。</p>

<div class='div-orig'><p>夫涅槃之為道也。</p>
</div>
<div class='div-commentary'><p style="margin-left:1em">此句標所宗。則知所議是無為之至道。又道者所行處也。眾生雖不失。而常背此。聖人雖不取。而常履此。今議聖者所行所證之處故。此句為總。下多句為別。以別釋總。則句句上皆有此句。</p>
</div>
<div class='div-orig'><p>寂寥虗曠。不可以形名得。</p>
</div>
<div class='div-commentary'><p style="margin-left:1em">深廣不可測也。寂兮無聲。寥兮無色。沖虗故深。曠大故廣。故不可以形名求也。</p>
</div>
<div class='div-orig'><p>微玅無相。不可以有心知。</p>
</div>
<div class='div-commentary'><p style="margin-left:1em">微玅不可知也。有心知者。解心妄智不能及。</p>
</div>
<div class='div-orig'><p>超羣有以幽昇。</p>
</div>
<div class='div-commentary'><p style="margin-left:1em">非有也。羣有者。三界二十五有。謂四洲。四惡趣。六欲并梵天。無想。五淨居。四禪。四空處。此二十五處。皆屬有情所居。涅槃非有。故曰幽昇。</p>
</div>
<div class='div-orig'><p>量太虗而永久。</p>
</div>
<div class='div-commentary'><p style="margin-left:1em">非無也。量比也。太虗常住。體無生滅。道亦如之。故曰永久。</p>
</div>
<div class='div-orig'><p>隨之弗得其蹤。迎之罔眺其首。</p>
</div>
<div class='div-commentary'><p style="margin-left:1em">弗不也。罔無也。眺見也。隨順者無蹤迹可得。瞻迎者無端首可見。上句則得在於無得。下句見在於無見。無得者方能隨順。無見者乃曰瞻迎。玅在斯矣。</p>
</div>
<div class='div-orig'><p>六趣不能攝其生。</p>
</div>
<div class='div-commentary'><p style="margin-left:1em">即無生也。天人獄鬼脩羅畜。此六是迷塗生趣。不能攝之。故無生曰道。</p>
</div>
<div class='div-orig'><p>力負無以化其體。</p>
</div>
<div class='div-commentary'><p style="margin-left:1em">無滅也。力負者。變化之力趨新捨故。故力莫大於無常。不能化真常之玅體故。</p>
</div>
<div class='div-orig'><p>潢漭惚恍若存若往。</p>
</div>
<div class='div-commentary'><p style="margin-left:1em">積水曰潢。水大曰漭。今但語其深廣。惚恍者不定也。深廣之體。欲言其有心色兩亡。欲言其無幽靈常在。故若存若往。此顯不可思議也。</p>
</div>
<div class='div-orig'><p>五目不覩其容。二聽不聞其響。</p>
</div>
<div class='div-commentary'><p style="margin-left:1em">肉天慧法佛眼曰五目。左右二耳曰二聽。理絕見聞。故不可覩聽也。</p>
</div>
<div class='div-orig'><p>冥冥<span class='note-inline'>(深也)</span>窈窈。<span class='note-inline'>(遠也)</span>誰見誰曉。</p>
</div>
<div class='div-commentary'><p style="margin-left:1em">誰何也。以何為見。以何曉了。</p>
</div>
<div class='div-orig'><p>彌綸靡所不在。而獨曳於有無之表。</p>
</div>
<div class='div-commentary'><p style="margin-left:1em">彌綸者周徧義。靡無也。曳出也。徧無不在。而獨出有無之外。上句則即一切法。下句離一切相也。然上諸句皆談涅槃玅道。體本如是。文雖似重。義各有理。且別中初句離名相故。第二句絕知解故。三離常情故。四超斷見故。五佛非新得故。六菩薩莫窺故。七八生滅難求敁。九十存亡叵測故。十一十二見聞不及故。十三十四深遠難窮故。十五隨緣普周故。十六體常不變故。如是之義。皆語涅槃。諸佛既以八萬四千塵勞。一一為門。即知有塵沙玅義。今且略談十六句也。</p>
</div><p style="margin-left:1em">△二明比量難求。然法相宗說有三量。一心真見道曰現量。相見道曰比量。比度不真故曰非量。今比之既難。用比則失。失乃成非。是故一切深義。竝曰言語道斷心行處滅。唯現量者可證也。</p>

<div class='div-orig'><p>然則<span class='note-inline'>(承上也)</span>言之者失其真。</p>
</div>
<div class='div-commentary'><p style="margin-left:1em">語言非是道。用言則失真。</p>
</div>
<div class='div-orig'><p>知之者反其愚。</p>
</div>
<div class='div-commentary'><p style="margin-left:1em">愚者昧也。道體常寂。如愚知解。非是道存。知失寂滅。</p>
</div>
<div class='div-orig'><p>有之者乖其性。無之者傷其軀。</p>
</div>
<div class='div-commentary'><p style="margin-left:1em">有無非正道。存之滯二邊。故傷其軀。而乖其性。蓋涅槃體。離此四故。四皆乖失。豈知見之比度也。非謂別有玄道不可四求。</p>
</div><p style="margin-left:1em">△三示現量之所以。</p>

<div class='div-orig'><p>所以<span class='note-inline'>(由比之不得故也)</span>釋迦掩室於摩竭。</p>
</div>
<div class='div-commentary'><p style="margin-left:1em">釋迦始成道。在摩竭提國阿蘭若法菩提場中。七曰不說法。同掩室也。自受法樂故。或云思惟行因緣行故。今取前義。行滿證圓。現量親證。故無所說。七日之數。或云。一七二七。乃至七七。半年一年。但為見聞隨機。故諸經各異。智論云。佛初成道五七日不說法。法華亦云。三七日中。思惟如是事等。</p>
</div>
<div class='div-orig'><p>淨名杜口於毗耶。</p>
</div>
<div class='div-commentary'><p style="margin-left:1em">梵云維摩詰。此曰淨名。杜默也。梵云毗耶離。此曰廣嚴。即城名。昔維摩詰。與五千菩薩。在毗耶城室內。共談不二法門。維摩默然無言。文殊讚曰。是真入不二法門。</p>
</div>
<div class='div-orig'><p>須菩提唱無說以顯道。釋梵絕聽而雨華。</p>
</div>
<div class='div-commentary'><p style="margin-left:1em">大品經。須菩提於巖中晏坐。釋梵雨華為供。善吉曰。空中何以雨華。天曰。我見尊者。善說般若波羅蜜。曰我於般若未曾說一字。天曰。尊者無說。我乃無聞。無說無聞。是真說般若波羅蜜。又復雨華。上所顯者。初則果佛無說。次則菩薩無說。三則二乘無說。四則天人無說。是知證之則聖凡皆爾。背之則比度皆非。故引四事以證。廣在諸經。</p>
</div>
<div class='div-orig'><p>斯皆理為神御。故口以之而默。豈曰無辯。辯所不能言也。</p>
</div>
<div class='div-commentary'><p style="margin-left:1em">神者不測之智也。御著控也。理當以智御。故口默也。豈為無辯。辯才不能及此矣。此結成唯現量可到。非比度可解。</p>
</div><p style="margin-left:1em">△二引教推窮二。初引教明深。</p>

<div class='div-orig'><p>經云真解脫者。</p>
</div>
<div class='div-commentary'><p style="margin-left:1em">解脫是涅槃之一德。權教三乘。皆具解脫離縛之義。今一乘三德。簡異於彼。故云真。舉一即三故。但云解脫。</p>
</div>
<div class='div-orig'><p>離於言數寂滅永安。</p>
</div>
<div class='div-commentary'><p style="margin-left:1em">言詮數量不及。故曰離言數。生滅滅<span class='corr'>已</span>故曰寂滅。真常不動故曰永安。上總。下別釋。</p>
</div>
<div class='div-orig'><p>無始無終。</p>
</div>
<div class='div-commentary'><p style="margin-left:1em">釋上寂滅義。即樂德。寂滅為樂故。</p>
</div>
<div class='div-orig'><p>不晦不明不寒不暑。</p>
</div>
<div class='div-commentary'><p style="margin-left:1em">體非晦明寒暑故。數量不能及故。釋上離數義。即我德。自在故。</p>
</div>
<div class='div-orig'><p>湛若虗空。</p>
</div>
<div class='div-commentary'><p style="margin-left:1em">水澄曰湛。故不動如虗空。溥徧常住。釋上永安義。即常德也。</p>
</div>
<div class='div-orig'><p>無名無說。</p>
</div>
<div class='div-commentary'><p style="margin-left:1em">體本無名故無說。釋上離言義。即淨德。離言偏過非故。未見涅槃經文。理必如此。</p>
</div>
<div class='div-orig'><p>論曰<span class='note-inline'>(衍論)</span>涅槃非有<span class='note-inline'>(有即乖性)</span>亦復非無<span class='note-inline'>(無即傷軀)</span>言語道斷<span class='note-inline'>(言即失真)</span>心行處滅<span class='note-inline'>(知即反愚)</span>。</p>
</div>
<div class='div-commentary'><p style="margin-left:1em">文竝可見。</p>
</div><p style="margin-left:1em">△二推窮顯玅二。初總釋。</p>

<div class='div-orig'><p>尋夫經論之作。豈虗構哉。</p>
</div>
<div class='div-commentary'><p style="margin-left:1em">作立也。構成也。推究經論。皆以義立文。豈虗成立而無詮表耶。</p>
</div>
<div class='div-orig'><p>果有其所以不有。不可得而有。有其所以不無。不可得而無。</p>
</div>
<div class='div-commentary'><p style="margin-left:1em">果者決定義。尋其涅槃玅體。定非有無。故不可以有無名數而得也。非有無之所以。下自推釋。</p>
</div><p style="margin-left:1em">△二推釋。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">有何所以。下釋。</p>
</div>
<div class='div-orig'><p>本之有境則五陰永滅。</p>
</div>
<div class='div-commentary'><p style="margin-left:1em">本者推求義。五陰者色受想行識也。此五覆法身真理。故曰五陰。即有為色心二事。既五陰即寂滅。方曰涅槃。則不可以涅槃為有也。</p>
</div>
<div class='div-orig'><p>推之無鄉則幽靈不竭。</p>
</div>
<div class='div-commentary'><p style="margin-left:1em">幽靈不竭者。寂寂惺惺之體無窮。故不可曰無。</p>
</div>
<div class='div-orig'><p>幽靈不竭則抱一湛然。五陰永滅則萬累都捐。</p>
</div>
<div class='div-commentary'><p style="margin-left:1em">抱一湛然者。兩手相合曰抱。合抱則同一。湛然者不變也。此幽靈不竭之體。理智不二。始終不改故。萬累都捐者。一切塵勞門。總曰萬累。捐者棄也。即事而真故。萬累當體都息矣。</p>
</div>
<div class='div-orig'><p>萬累都捐故。與道通洞。</p>
</div>
<div class='div-commentary'><p style="margin-left:1em">洞者達也。事與理同。故曰與道通洞。</p>
</div>
<div class='div-orig'><p>抱一湛然故。神而無功。</p>
</div>
<div class='div-commentary'><p style="margin-left:1em">不測之體絕二相故。故無能所修證之功。以能修能證即所修所證故。修而無修。證而無證等也。</p>
</div>
<div class='div-orig'><p>神而無功故。至功常存。</p>
</div>
<div class='div-commentary'><p style="margin-left:1em">以無修無證。無因無果。同真際等法性。故曰至功常存。</p>
</div>
<div class='div-orig'><p>與道通洞故。沖而不改。</p>
</div>
<div class='div-commentary'><p style="margin-left:1em">沖者虗也。由沖虗常不改故。即塵勞而道體通達。故淨名曰。菩薩行於非道。是為通達佛道。</p>
</div>
<div class='div-orig'><p>沖而不改。不可為有。</p>
</div>
<div class='div-commentary'><p style="margin-left:1em">道體不改沖虗。焉可曰有也。</p>
</div>
<div class='div-orig'><p>至功常存。不可為無。</p>
</div>
<div class='div-commentary'><p style="margin-left:1em">平等至功。豎貫三際。橫及十方。豈曰無也。由上義故。經論皆謂涅槃玅體。非心言有無可得者。故非虗構也。</p>
</div><p style="margin-left:1em">△三結示深玄。文三。初結難測。</p>

<div class='div-orig'><p>然則<span class='note-inline'>(總承前義)</span>有無絕於內。<span class='note-inline'>(離性相也)</span>稱<span class='note-inline'>(去)</span>謂淪於外。<span class='note-inline'>(離名言也)</span>視聽之所不暨。</p>
</div>
<div class='div-commentary'><p style="margin-left:1em">暨及也。體超名相。非聲非色。故視聽不及。</p>
</div>
<div class='div-orig'><p>四空之所昏昧。</p>
</div>
<div class='div-commentary'><p style="margin-left:1em">外道所修四空定。謂空無邊。識無邊。無所有。非非想。妄計為究竟。於此玅道迷而不知。故曰昏昧。</p>
</div><p style="margin-left:1em">△二結平等。</p>

<div class='div-orig'><p>恬焉而夷。怕焉而泰。</p>
</div>
<div class='div-commentary'><p style="margin-left:1em">恬怕者。心之寂靜。夷平也。泰通也。涅槃玅心平等通達。無所不在故。</p>
</div>
<div class='div-orig'><p>九流於是乎交歸。</p>
</div>
<div class='div-commentary'><p style="margin-left:1em">九流者。欲界一地為一流。上二界八地為八流。九類雖殊。理唯一致。故曰交歸。故會色歸空。歸是即義。</p>
</div>
<div class='div-orig'><p>眾聖於是乎冥會。</p>
</div>
<div class='div-commentary'><p style="margin-left:1em">眾聖者。三乘人也。冥會者契合也。三乘同歸一佛乘。一佛乘者無為滅度。故曰於是冥會也。以九流對眾聖。聖凡同體。故曰平等也。</p>
</div><p style="margin-left:1em">△三結超情。</p>

<div class='div-orig'><p>斯乃希夷之境。太玄之鄉。</p>
</div>
<div class='div-commentary'><p style="margin-left:1em">老子有希夷義。即無聲色也。楊子有太玄義。玄者黑也。黑故無異見。即不可測也。況玄之又玄曰太玄耶。今惜語。涅槃玅道。既非思議所得。故曰太玄之鄉也。</p>
</div>
<div class='div-orig'><p>而欲以有無題牓。標其方域。而語其神道者。不亦邈哉。</p>
</div>
<div class='div-commentary'><p style="margin-left:1em">題牓謂書題牓示。皆詮名也。邈遠也。此破三乘異見。既不能即事契真。乃謂實有有餘無餘名之與相。以為涅槃者。皆以書題牓示。標指生滅方域。語論玅道。迷之甚遠也。論主既欲返權順實。理當如此也。</p>

<div class='div-other'><a id='mulu20' /><p style="margin-left:1em">△後一十八章。問答推窮。合為九重。開解行證之次第。大分為三。初三就真應明等解。次四對三乘顯等行。後二就人法示等證。初中三重。一真應異同辯。文二。初敘應疑真問。文二。初章名。</p>
</div></div>
<div class='div-orig'><p>覈體第二</p>
</div>
<div class='div-commentary'><p style="margin-left:1em">覈責也。前云有無絕於內。稱謂淪於外。故今執示現生滅之相。責覈推究涅槃真體何以絕有無名相也。此據人天二乘所見。應化為實。故疑真身。何以離名絕相。</p>
</div><p style="margin-left:1em">△二正問中二。初序問。</p>

<div class='div-orig'><p>有名曰。</p>
</div>
<div class='div-commentary'><p style="margin-left:1em">難者所謂涅槃必有名相可得。故標有名為難者之辭。</p>
</div>
<div class='div-orig'><p>夫名號不虗生。</p>
</div>
<div class='div-commentary'><p style="margin-left:1em">名因相有。</p>
</div>
<div class='div-orig'><p>稱<span class='note-inline'>(平聲)</span>謂不自起。</p>
</div>
<div class='div-commentary'><p style="margin-left:1em">稱說言謂必由名起。故不自然。此上是汎敘。</p>
</div>
<div class='div-orig'><p>經稱有餘涅槃無餘涅槃者。<span class='note-inline'>(即前經)</span>蓋是返本之真名。神道之玅稱者也。</p>
</div>
<div class='div-commentary'><p style="margin-left:1em">返者歸也。由聖人歸本證神玅不測之道。是此有無二涅槃。故經文立此名稱也。然今有名者。陳相致問。蓋以二乘所見。應化為真。未達真身畢竟寂滅。報體相續長時。故執示現生滅之身。<span class='corr'>已</span>為返本真實。則知向下所說。但認化身示成正覺。以為大覺法身圓滿。故說因果行相。正符小教。雖以法報。標名釋義。多論化相。此意為欲破二乘及諸凡夫執化為真。令達真化不一不二之旨耳。</p>
</div>
<div class='div-orig'><p>請試陳之。</p>
</div>
<div class='div-commentary'><p style="margin-left:1em">此句是無名者問曰。試且陳之。行相如何耶。</p>
</div><p style="margin-left:1em">△二立問中三。初陳有餘相。文二。初牒名述相中三。初牒名。</p>

<div class='div-orig'><p>有餘者。</p>
</div><p style="margin-left:1em">△二述相有五。初果德<span class='corr'>已</span>圓相。</p>

<div class='div-orig'><p>謂如來。</p>
</div>
<div class='div-commentary'><p style="margin-left:1em">應身如來也。謂從如實道。來應眾生。</p>
</div>
<div class='div-orig'><p>大覺。</p>
</div>
<div class='div-commentary'><p style="margin-left:1em">自他覺滿故。</p>
</div>
<div class='div-orig'><p>始興。</p>
</div>
<div class='div-commentary'><p style="margin-left:1em">三十四心。斷三界九地惑盡。於金剛座上木菩提樹下。初成正覺時。</p>
</div>
<div class='div-orig'><p>法身初建。</p>
</div>
<div class='div-commentary'><p style="margin-left:1em">即戒定慧解脫解脫知見五分法身初圓也。即八相成道丈六之身。具三十二相八十種好。二乘既認此以為真佛。故今標指之。</p>
</div>
<div class='div-orig'><p>澡八解之清流。憩七覺之茂林。</p>
</div>
<div class='div-commentary'><p style="margin-left:1em">八解者八解脫。大品云。一內有相外觀色。二內無色相外觀色。三淨解脫。四空處定。五識處定。六無所有處定。七非非想處定。八滅受想定。此八有斷惑之能故。如清流有浣濯之用。佛<span class='corr'>已</span>澡之。故得上法身初建也。憩息也。七覺者即七覺分。一擇法。二精進。三念。四定。五喜。六捨。七除。一一有覺分之言。或曰覺支。即菩提分法。共成覺道故。如園林秀茂。佛<span class='corr'>已</span>憩其中也。故得上大覺始興也。此二義。多用淨名。彼云八解之浴池。定水湛然滿。布以七淨華。浴此無垢人。</p>
</div><p style="margin-left:1em">△二因行<span class='corr'>已</span>滿相。</p>

<div class='div-orig'><p>積萬善於曠劫。</p>
</div>
<div class='div-commentary'><p style="margin-left:1em">小乘亦說。菩薩成佛。定滿三僧祇。修有漏四波羅蜜。及百劫修相好等。皆曠劫積善也。</p>
</div>
<div class='div-orig'><p>蕩無始之遺塵。</p>
</div>
<div class='div-commentary'><p style="margin-left:1em">直至菩提樹下。三千四心。一時斷惑。遺棄也。塵以坌污為義。即明見修煩惱。是無始可棄之塵垢。盡故今曰蕩也。即知小乘所說。前三僧祇。但是伏惑。直至菩提樹下。方有斷義。若約始教菩薩。則金剛心斷種義耳。</p>
</div>
<div class='div-orig'><p>三明鏡於內。神光照於外。</p>
</div>
<div class='div-commentary'><p style="margin-left:1em">天眼知現在。宿命知過去。漏盡知未來。曰三明。由內證根本。外發後得。故有三明神光外照也。此則智行滿。</p>
</div>
<div class='div-orig'><p>結僧那於始心。終大悲以赴難。</p>
</div>
<div class='div-commentary'><p style="margin-left:1em">僧那是梵語。此云四弘誓願。即煩惱願斷。法門願學。佛道願成。眾生願度。前三是智。後一是悲。悲智願三即菩提體。始結四心。雙行二行。自行<span class='corr'>已</span>滿。利他無窮。故大悲終心。長時赴難。填度生願故也。此則願行也。</p>
</div>
<div class='div-orig'><p>仰攀玄根。俯提弱喪。</p>
</div>
<div class='div-commentary'><p style="margin-left:1em">上句智窮深理。故曰玄根。下句悲濟羣生。故提弱喪。弱謂劣機。即樂小法者。喪謂喪失。即三界眾生。此釋上四心。不過此二故也。</p>
</div>
<div class='div-orig'><p>超邁三域。獨蹈大方。</p>
</div>
<div class='div-commentary'><p style="margin-left:1em">超邁三域者。出三界也。獨蹈大方者。<span class='corr'>已</span>成佛道。不共二乘。故云獨蹈。上句則報超三界。下句則果異二乘。</p>
</div><p style="margin-left:1em">△三利他益物相。</p>

<div class='div-orig'><p>啟八正之平路。<span class='corr'>坦</span>眾庶之夷途。</p>
</div>
<div class='div-commentary'><p style="margin-left:1em">啟開也。八正則八正道。大品云。正見。正思惟。正語。正業。正命。正精進。正念。正定。此是三乘出離正道。故曰平路。坦平也。眾庶者不一之稱。夷途者斷常二邊邪見也。今以八正道。為平等之正路。平眾生之異見。同歸正道故。</p>
</div>
<div class='div-orig'><p>騁六通之神驥。</p>
</div>
<div class='div-commentary'><p style="margin-left:1em">騁奔也。即馳驟義。六通者。三明外更加二天耳三他心五如意。後得自有曰三明。赴他有六通。天耳察聲故。他心知他心行故。如意速疾而往故。神驥者。健行千里馬也。聖人六通赴機疾速。如神驥之奔騁。此明大悲願力利他無處不周也。</p>
</div>
<div class='div-orig'><p>乘五衍之安車。</p>
</div>
<div class='div-commentary'><p style="margin-left:1em">乘運也。衍者梵音。此云乘。即五乘為五衍也。三乘外加人天乘。安車者。安處車乘也。以六通神驥。運五乘安車。即皆令出離三塗及三界故。</p>
</div>
<div class='div-orig'><p>至於出生入死。與物推移。道無不洽。德無不施。</p>
</div>
<div class='div-commentary'><p style="margin-left:1em">洽霑也。出入生死界中。隨順五道。示現受身。無為道德。悉施眾生。如春澤普滋。此結利他事也。</p>
</div><p style="margin-left:1em">△四二智常行相。</p>

<div class='div-orig'><p>窮化母之始物。極玄樞之玅用。</p>
</div>
<div class='div-commentary'><p style="margin-left:1em">此明後得智達俗。化母者因緣也。一切事法。皆由因緣。從無而有。故因與緣為物之始。玄樞者俗智也。爾雅曰。制扇以附門傍者曰樞。有動運義。以喻智有照用。簡異邪智。故曰樞樞玅用。極智用以窮事也。</p>
</div>
<div class='div-orig'><p>廓虗宇於無疆。耀薩雲於幽燭。</p>
</div>
<div class='div-commentary'><p style="margin-left:1em">此明根本智達理。廓徹也。虗宇者。真理虗寂絕邊疆故。薩雲是梵語。具云薩雲若。此云一切智。即真智也。耀燭皆照義。以根本智。燭幽深理也。</p>
</div><p style="margin-left:1em">△五將欲示寂相。</p>

<div class='div-orig'><p>將絕眹於九止。永淪太虗。</p>
</div>
<div class='div-commentary'><p style="margin-left:1em">欲絕未絕故云將絕。眹者化迹。九止即前九類。是生靈止處。聖人示現欲息。息同太虗。</p>
</div>
<div class='div-orig'><p>而有餘緣不盡。餘迹不泯。業報猶魂。聖智尚存。</p>
</div>
<div class='div-commentary'><p style="margin-left:1em">緣不盡。即殘機未了。迹不泯。即化身未息。此是無漏業報所招。尚有神魂聖智存。此赴應故也。</p>
</div><p style="margin-left:1em">△三結名。</p>

<div class='div-orig'><p>此有餘涅槃也。</p>
</div>
<div class='div-commentary'><p style="margin-left:1em">結相就名也。</p>
</div><p style="margin-left:1em">△二引經證成。</p>

<div class='div-orig'><p>經云。陶冶塵滓如鍊真金。萬累都盡而靈覺獨存。</p>
</div>
<div class='div-commentary'><p style="margin-left:1em">先喻後法。鍊金之法。陶汰溶冶。滓鑛盡則真金現。修行證性理亦如之。定慧雙修二障盡則靈覺顯。靈覺身智即有餘也。</p>
</div><p style="margin-left:1em">△二陳無餘相中二。初牒名述相三。初牒名。</p>

<div class='div-orig'><p>無餘者。</p>
</div><p style="margin-left:1em">△二述相中二。初總陳。</p>

<div class='div-orig'><p>謂至人教緣都訖。靈照永滅。廓爾無眹。故曰無餘。</p>
</div>
<div class='div-commentary'><p style="margin-left:1em">教化也。訖畢也。靈照智也。廓空也。化相隨緣<span class='corr'>已</span>畢。智照亦滅。身智既泯故。空廓無眹曰無餘。即八相中。入涅槃相也。</p>
</div><p style="margin-left:1em">△二別陳中四。初徵釋所因。</p>

<div class='div-orig'><p>何則<span class='note-inline'>(何以至人滅身智耶)</span>夫大患莫若於有身。故滅身以歸無。</p>
</div>
<div class='div-commentary'><p style="margin-left:1em">老子云。吾有大患。為吾有身。今借彼語。大患者。分段變易二種生死有身故有。故今滅身則大患永離。</p>
</div>
<div class='div-orig'><p>勞勤莫先於有智。故絕智以淪虗。</p>
</div>
<div class='div-commentary'><p style="margin-left:1em">勞勤者。斷惑證理。棄妄求真行。一切淨行。皆䇿勤勞苦。由智故有。故今絕智則勞勤永息。二乘厭於人天起行實有如此故。滅身智以求寂滅。</p>
</div>
<div class='div-orig'><p>然則智以形倦。形以智勞。輪轉脩途。疲而弗<span class='corr'>已</span>。</p>
</div>
<div class='div-commentary'><p style="margin-left:1em">智因形故。有生死之倦。形因智故。有損益之勞。脩途者。長途三界六道宛轉。無始皆由。身智互牽。轉而不息。</p>
</div><p style="margin-left:1em">△二引證因起。</p>

<div class='div-orig'><p>經曰智為雜毒。形為桎梏。</p>
</div>
<div class='div-commentary'><p style="margin-left:1em">毒藥能損身。喻之如智。則形以智勞桎梏者山海經云桎其足梏其手即械縛也。喻之如形。則智以形倦。</p>
</div>
<div class='div-orig'><p>淵默以之而遼。患難以之而起。</p>
</div>
<div class='div-commentary'><p style="margin-left:1em">淵默即無餘涅槃。由有身智故。遠於無餘。患難從生也。</p>
</div><p style="margin-left:1em">△三正明滅相。</p>

<div class='div-orig'><p>所以至人。灰身滅智。捐形絕慮。</p>
</div>
<div class='div-commentary'><p style="margin-left:1em">二乘不了化相示現。執為真實故。說佛身實有生滅。為破此執。特有斯問。灰身者。化火焚灰故。捐形滅智者。真俗智滅故絕慮。</p>
</div>
<div class='div-orig'><p>內無機照之勤。</p>
</div>
<div class='div-commentary'><p style="margin-left:1em">機智也。滅智故無勤勞。</p>
</div>
<div class='div-orig'><p>外息大患之本。</p>
</div>
<div class='div-commentary'><p style="margin-left:1em">捐形故大患無本。</p>
</div>
<div class='div-orig'><p>超然與羣有永分。渾爾與太虗同體。</p>
</div>
<div class='div-commentary'><p style="margin-left:1em">羣有。三界二十五有身心滅故。超越羣有。同太虗空。此明色心滅。</p>
</div>
<div class='div-orig'><p>寂焉無聞。怕爾無兆。冥冥長往。莫知所之。</p>
</div>
<div class='div-commentary'><p style="margin-left:1em">無聲曰寂。涅槃經云。寂然無聲便般涅槃也。怕爾無兆者。滅聲色故。但見冥寂。不可測其所往。</p>
</div><p style="margin-left:1em">△四引喻以況。</p>

<div class='div-orig'><p>其猶燈盡火滅。膏明俱竭。</p>
</div>
<div class='div-commentary'><p style="margin-left:1em">燈盡則火性滅。膏油竭喻身滅。光明竭喻智滅。</p>
</div><p style="margin-left:1em">△三結名。</p>

<div class='div-orig'><p>此無餘涅槃也。</p>
</div><p style="margin-left:1em">△二引經證成。</p>

<div class='div-orig'><p>經云。五陰永盡譬如燈滅。</p>
</div>
<div class='div-commentary'><p style="margin-left:1em">由此故。立無餘之名也。</p>
</div><p style="margin-left:1em">△三雙結正難文二。初雙結有無。</p>

<div class='div-orig'><p>然則有餘可以有稱<span class='note-inline'>(去)</span>無餘可以無名。</p>
</div>
<div class='div-commentary'><p style="margin-left:1em">皆謂相上各可以立名也。</p>
</div>
<div class='div-orig'><p>無名立則宗虗者。欣尚於沖默。有稱生則懷德者。彌仰於聖功。</p>
</div>
<div class='div-commentary'><p style="margin-left:1em">顯立名之益。宗虗者。即趣寂之人故。欣尚沖默。懷德者。則大悲之人故。仰慕有餘功行。各從所尚。而有進修也。</p>
</div>
<div class='div-orig'><p>斯乃典誥之所垂文。先聖之所軌轍。</p>
</div>
<div class='div-commentary'><p style="margin-left:1em">名出勝鬘及諸經。故曰典誥。軌轍者。軌則途轍。皆證此二涅槃故也。</p>
</div><p style="margin-left:1em">△二牒前正難中四。初牒前難。</p>

<div class='div-orig'><p>而曰有無絕於內。稱謂淪於外。視聽之所不暨。四空之所昏昧。</p>
</div>
<div class='div-commentary'><p style="margin-left:1em">牒前也。下難云。</p>
</div>
<div class='div-orig'><p>使夫懷德者自絕。宗虗者靡託。</p>
</div>
<div class='div-commentary'><p style="margin-left:1em">靡無也。因聞涅槃。絕有無故。懷有餘者絕趣向。宗虗寂者無歸託。</p>
</div><p style="margin-left:1em">△二舉喻難。</p>

<div class='div-orig'><p>無異杜耳目於胎殻。掩玄象於霄外。而責宮商之異。辨玄素之殊者也。</p>
</div>
<div class='div-commentary'><p style="margin-left:1em">杜耳目於胎殻。即前視聽不暨也。掩玄象於霄外。</p>
</div>
<div class='div-orig'><p>即前四空之所。昏昧玄象。即四空天。掩閉霄外四。</p>
</div>
<div class='div-commentary'><p style="margin-left:1em">空天。即昏昧不顯也。責者問也。宮商則五音之二。玄黑也。素白也。則五色之二。責宮商者。要知五音清濁之異。辨玄素者。要別五色。黑白有殊。此則必有見聞之處。即前所謂九流交歸。眾聖冥會。必有歸會之處。此喻意謂涅槃既絕視聽。又非四空。如何令九流眾聖歸趣耶。似杜絕耳目。而欲問五音清濁。辨五色殊異。豈有此理也。</p>
</div><p style="margin-left:1em">△三詰責難。</p>

<div class='div-orig'><p>子徒知遠<span class='note-inline'>(句)</span>推至人於有無之表。高韻絕唱於形名之外。而論旨竟莫知所歸。幽途故自蘊而未顯。</p>
</div>
<div class='div-commentary'><p style="margin-left:1em">子者。男子之通稱。召無名者也。徒虗也。知理不諦故為虗知。但以高絕才韻。推涅槃出有。無唱玅道。超形名而不知旨無所歸矣。涅槃幽途。自此蘊藏而不顯。</p>
</div><p style="margin-left:1em">△四結無益。</p>

<div class='div-orig'><p>靜思幽尋寄懷無所。</p>
</div>
<div class='div-commentary'><p style="margin-left:1em">難者靜心幽尋前章也。寄懷者。解心無所寄託。</p>
</div>
<div class='div-orig'><p>豈所謂朗大明於冥室。奏玄響於無聞者哉。</p>
</div>
<div class='div-commentary'><p style="margin-left:1em">大明即二相。玄響即二名。冥室是不見二相。無聞是不聞二名眾生。既無見聞之益故。宜表示之。令其熏善種。既泯絕名相。豈能示之以真相。奏之以真名耶。</p>

<div class='div-other'><a id='mulu21' /><p style="margin-left:1em">△二真應異同答。文中二。初章名。</p>
</div></div>
<div class='div-orig'><p>位體第三</p>
</div>
<div class='div-commentary'><p style="margin-left:1em">位次也。則應化之相。示生示滅。從有而無位次。如是體依也。涅槃玅性。本無名相。為萬法所依曰體。然即體之位。全真而起故。有出現入滅位次。即位之體全應。而顯本絕去來之形名。前難者。執化相以為真佛故。以名相有無難。前章絕名相之體。今先令達真應。假實不同。然後示化位。即體故曰位體。</p>
</div><p style="margin-left:1em">△二正答三。初敘難非真二。初翻前疑二。初破前疑。</p>

<div class='div-orig'><p>無名曰有餘無餘者。蓋是涅槃之外稱。應物之假名耳。</p>
</div>
<div class='div-commentary'><p style="margin-left:1em">前云返本真名神道玅稱。蓋不達示現耳。今直破之也。</p>
</div><p style="margin-left:1em">△二遣前執。</p>

<div class='div-orig'><p>而存稱<span class='note-inline'>(去)</span>謂者封名。志器象者耽形。</p>
</div>
<div class='div-commentary'><p style="margin-left:1em">存執也。志慕也。封亦執也。耽著也。此四雖言別意同。蓋不了聖人示現名相。而執名稱言謂以為真。慕形器色象以為實。此則不了依他故起徧計。而不知情有理無耳。</p>
</div>
<div class='div-orig'><p>名也極於題目。形也盡於方圓。方圓有所不寫題目有所不傳。</p>
</div>
<div class='div-commentary'><p style="margin-left:1em">題目者。書題名目也。涅槃真體本絕名相故。方圓不能圖寫。題目不能傳說。下責云。</p>
</div>
<div class='div-orig'><p>焉可以名於無名。而形於無形者哉。</p>
</div><p style="margin-left:1em">△二示真應。文二。初明應化非真。</p>

<div class='div-orig'><p>難序云有餘無餘者。信是權寂致教之本意。亦是如來隱顯之誠迹也。</p>
</div>
<div class='div-commentary'><p style="margin-left:1em">難者所陳。二涅槃相者是如來。為執無者。顯現有餘權相。為執有者。隱現無餘寂相。致立教化之意。誠實之事迹耳。此明應化下顯非真。</p>
</div>
<div class='div-orig'><p>但未是玄寂絕言之幽致。</p>
</div>
<div class='div-commentary'><p style="margin-left:1em">玄寂幽致者。是即事而真。有無雙寂。顯上權寂。非此玄寂也。</p>
</div>
<div class='div-orig'><p>又非至人環中之玅術耳。</p>
</div>
<div class='div-commentary'><p style="margin-left:1em">環中者。空處也。術法也。至人所證微妙至寂之道。雖離一切相。而即一切法。隱顯二相。非此玅術也。</p>
</div><p style="margin-left:1em">△二示正觀真體。</p>

<div class='div-orig'><p>子獨不聞正觀之說歟。</p>
</div>
<div class='div-commentary'><p style="margin-left:1em">召有名者。曰子經有正觀之說。何獨不聞。</p>
</div>
<div class='div-orig'><p>維摩詰言。我觀如來。</p>
</div>
<div class='div-commentary'><p style="margin-left:1em">見阿閦佛品。世尊問曰。汝以何等觀如來耶。此即答文。彼有多句。今此略引維摩。以中道觀。觀第一義諦真身如來也。如謂真如。來而無來。故曰如來。</p>
</div>
<div class='div-orig'><p>無始無終。</p>
</div>
<div class='div-commentary'><p style="margin-left:1em">彼云前際不來。後際不去。今亦不住前際寂滅故無始。後際寂滅故無終。則中間寂滅故無住。即三際而無三相故。無始終也。</p>
</div>
<div class='div-orig'><p>六入<span class='corr'>已</span>過三界<span class='corr'>已</span>出。</p>
</div>
<div class='div-commentary'><p style="margin-left:1em">彼云。六入無積。眼耳鼻舌身心<span class='corr'>已</span>過。謂真身寥廓。不可以根識塵六積聚處所攝也。又非欲色無色界地所收。</p>
</div>
<div class='div-orig'><p>不在方不離方。非有為非無為。</p>
</div>
<div class='div-commentary'><p style="margin-left:1em">方所也。法性無住故不在也。無處不全故不離也。為者造作義。體非新生。不由修得故。非有為不似太虗色。外別有空豁之體。故非無為。</p>
</div>
<div class='div-orig'><p>不可以識識。不可以智知。</p>
</div>
<div class='div-commentary'><p style="margin-left:1em">緣慮不到其體故。不可以識識。五眼不見其形故。不可以智知。</p>
</div>
<div class='div-orig'><p>無言無說心行處滅。</p>
</div>
<div class='div-commentary'><p style="margin-left:1em">彼云。不可以一切言說分別顯示。蓋為言說詮表。心識分別。皆不及故。</p>
</div>
<div class='div-orig'><p>以此觀者乃名正觀。以他觀者非見佛也。</p>
</div>
<div class='div-commentary'><p style="margin-left:1em">彼云。名為邪觀。此者前諸義也。他者即始終六入三界有無等相。本覺真體。當以中道正觀。而契不可以有無邪觀。即知有名者。邪觀未正。但認應化虗相。豈見真常佛體。</p>
</div><p style="margin-left:1em">△二正明位體三。初標宗顯義文二。初標宗中三。初引經。</p>

<div class='div-orig'><p>放光云佛。</p>
</div>
<div class='div-commentary'><p style="margin-left:1em">此云覺。法相教說。佛有三身。謂法報化。約理為法身。約智用為報身。約事用為化身。又報身有二。自受用他受用。終教合之為二。以自受用報合法為真身。他受用合化為應身雖說二身。而不一不二。以實教理智體用。雖有二義。而無二體。以始覺合本為真。全真起用為應。前難者。但執丈六化身。以為真佛。尚未知自報相續無窮。況法性真身湛然常住也。今但引經立實。以明不二之真佛。則權義自破疑執自除矣。</p>
</div>
<div class='div-orig'><p>如虗空。</p>
</div>
<div class='div-commentary'><p style="margin-left:1em">喻也。虗空有三義。橫徧故。豎窮故。含容故。真身徧一切處。窮三際時。具河沙淨功德故。</p>
</div>
<div class='div-orig'><p>無去無來。</p>
</div>
<div class='div-commentary'><p style="margin-left:1em">離有餘無餘去來相故。此上明真體也。下辨位。</p>
</div>
<div class='div-orig'><p>應緣而現無有方所。</p>
</div>
<div class='div-commentary'><p style="margin-left:1em">全真之應隨緣而現。應以佛身得度者。而現佛身。乃至三乘天人八部等品類。無有方所。良由大悲願力。稱法性故。隨一一根緣。現無方大用也。</p>
</div><p style="margin-left:1em">△二釋意。</p>

<div class='div-orig'><p>然則<span class='note-inline'>(承上經意)</span>聖人之在天下也。</p>
</div>
<div class='div-commentary'><p style="margin-left:1em">此句總牒也。既曰全真而應。觸事皆真。則聖人無處不周。此語亦用繫辭。彼云。寂然不動感。而遂通天下之故。</p>
</div>
<div class='div-orig'><p>寂寞虗無。無執無競。</p>
</div>
<div class='div-commentary'><p style="margin-left:1em">此釋真身也。上句約理。寂寞者。無聲色也。本自虗無故。若以色見聲。求不能見如來。下句約智。執競者。無明妄動我法潛興。則有執著諍競。今言無執競者。始覺合本。無明麤細。俱離此則金剛位後一切種智圓滿之時。故起信云。遠離微細念故。得見心性心。即常住名究竟覺。以為真身也。此智與理。不一不二故。說自受用身土量周法界故。上經曰。佛如虗空。無去無來。</p>
</div>
<div class='div-orig'><p>導而弗先感而後應。</p>
</div>
<div class='div-commentary'><p style="margin-left:1em">此釋應身也。導者接引也。機緣未熟故。無先導之事。機熟為能感之緣。聖人定有應現。此明應身定從緣起。既隨緣各感故。有十重身土。及千丈丈六等別故。上經曰。應緣而現。無有方所。據前有名者。但以丈六之身為問。猶未知勝。應況真身耶。</p>
</div><p style="margin-left:1em">△二喻釋。</p>

<div class='div-orig'><p>譬猶幽谷之響明鏡之象。</p>
</div>
<div class='div-commentary'><p style="margin-left:1em">以喻上真應身不一不二之旨。山谷深遠曰幽。隨召則有響。明鏡當臺隨照則有象。谷唯幽鏡唯明。本無聲象。以喻真身。唯具性淨功德。本無名相。召之則有響。照之則有象。以喻隨緣應身。示現名相也。良由谷幽故能應響。鏡明故能現象。則以喻由智合理為真。方能起應。又由應響。方知谷幽現象。始知鏡明。則以喻由應化無方。始達理智究竟。以喻求法反覆可思。</p>
</div>
<div class='div-orig'><p>對之弗知其所以來。隨之罔識其所以往。恍焉而有。惚焉而亡。</p>
</div>
<div class='div-commentary'><p style="margin-left:1em">釋鏡像喻也。此明非唯真身。本無來去。應身來去之相。亦非實有。如鏡中像。對之則現來無所從隨順也。順而推求。求之既無。以何為往。<span class='corr'>但</span>由外相對之。則恍有。有非定有。不對則惚無。無非實無。應身示現之相。理亦如是來。無所從去無所往。但由機緣感不感故。見生滅耳。</p>
</div>
<div class='div-orig'><p>動而逾寂。隱而彌彰。出幽入冥。變化無常。</p>
</div>
<div class='div-commentary'><p style="margin-left:1em">釋俗響喻也。亦顯應身去來之名。非實有也。在召者。見響曰動。谷本常寂。谷本無聲曰隱。處召之應彌彰。但由召者呵之則出幽。不呵則入冥。故曰谷響。有無變化無常示現之名。理亦如是。但由根有感不感故。說佛有去來名也。</p>
</div><p style="margin-left:1em">△二顯義三。初約化體名相顯。又二。初即名顯義。</p>

<div class='div-orig'><p>其為稱也。<span class='note-inline'>(牒二涅槃名)</span>因應而作。<span class='note-inline'>(作者立也)</span>顯迹為生。息迹為滅。生名有餘。滅名無餘。然則有無之稱。本乎無名。</p>
</div>
<div class='div-commentary'><p style="margin-left:1em">應本自真故。</p>
</div>
<div class='div-orig'><p>無名之道。於何不名。</p>
</div>
<div class='div-commentary'><p style="margin-left:1em">由無名故能順一切名。故曰於何不名。</p>
</div><p style="margin-left:1em">△二即相顯義。</p>

<div class='div-orig'><p>是以至人<span class='note-inline'>(牒上真應佛也)</span>居方而方。止圓而圓。在天而天。處人而人。</p>
</div>
<div class='div-commentary'><p style="margin-left:1em">前云方圓不寫。今云隨方圓。得方圓之相。在人天得人天之形。以方圓汎舉天人正論故。又方圓約土。人天約身。非唯全真。起於應身亦乃全真。起於應土故。祖教明以緣就性。身土體同。以性就緣能所差別。今明以性就緣故。在方圓為依。人天為正故也。</p>
</div>
<div class='div-orig'><p>原夫能天能人者。豈天人之所能哉。</p>
</div>
<div class='div-commentary'><p style="margin-left:1em">反明也。豈有天人之所能能於天人之事耶。</p>
</div>
<div class='div-orig'><p>果以非天非人故。能天能人耳。</p>
</div>
<div class='div-commentary'><p style="margin-left:1em">順明不二也。由理絕天人故。能隨天人之緣也。</p>
</div><p style="margin-left:1em">△二約化用施為顯。</p>

<div class='div-orig'><p>其為治也。</p>
</div>
<div class='div-commentary'><p style="margin-left:1em">治上呼。即前有無二用。</p>
</div>
<div class='div-orig'><p>故應而不為。因而不施。</p>
</div>
<div class='div-commentary'><p style="margin-left:1em">前云因應而作而體絕施為之相。施謂施設。為謂作為。示現身土出生入滅住世說法。皆施為也。</p>
</div>
<div class='div-orig'><p>因而不施故施莫之廣。應而不為故。為莫之大。</p>
</div>
<div class='div-commentary'><p style="margin-left:1em">雖絕施為之迹。而施為應化。廣大莫加。其能廣大者。蓋出真起故。</p>
</div>
<div class='div-orig'><p>為莫之大故。乃返於小成。施莫之廣故。乃歸乎無名。</p>
</div>
<div class='div-commentary'><p style="margin-left:1em">返小成者。以大用無方。迴返丈六之身。一佛小成之劣用。以稱真廣大會。三乘有作之用。歸無名之化源。此約法性宗。即真之應。收前二教也。</p>
</div>
<div class='div-orig'><p>經曰菩提之道。</p>
</div>
<div class='div-commentary'><p style="margin-left:1em">菩提約智。涅槃約理。理智無二體故。今引經說菩提義。意證涅槃義也。</p>
</div>
<div class='div-orig'><p>不可圖度。</p>
</div>
<div class='div-commentary'><p style="margin-left:1em">此句為總離下諸句圖度之相。</p>
</div>
<div class='div-orig'><p>高而無上。廣不可極。淵而無下。深不可測。大包天地。細入無間。</p>
</div>
<div class='div-commentary'><p style="margin-left:1em">無上相故高。不能圖度等極。謂邊際相。水深曰淵。謂下盡相。此二句是一相。謂無高下是離豎窮相。無廣極是離橫徧相。此上遮相也。後二表相。言大則包藏天地。言細則入無中間。如隣虗塵。更無中間之位。亦全具道體故。入無間。</p>
</div>
<div class='div-orig'><p>故謂之道。</p>
</div>
<div class='div-commentary'><p style="margin-left:1em">結上所明不可圖度是謂菩提也。</p>
</div><p style="margin-left:1em">△三結成。</p>

<div class='div-orig'><p>然則涅槃之道。不可以有無得之明矣。</p>
</div>
<div class='div-commentary'><p style="margin-left:1em">以菩提絕圖度。例涅槃亦絕圖度。故不可以有無名相得之之義明矣。</p>
</div><p style="margin-left:1em">△二結責惑情。</p>

<div class='div-orig'><p>而惑者<span class='note-inline'>(不了真應之人)</span>覩神變因謂之有。見滅度便謂之無。</p>
</div>
<div class='div-commentary'><p style="margin-left:1em">此責前云。有餘可以有稱。無餘可以無名。神變者。示現出世不測之用也。</p>
</div>
<div class='div-orig'><p>有無之境妄想之域。豈足以標牓玄道。而語聖心者哉。</p>
</div>
<div class='div-commentary'><p style="margin-left:1em">妄想者。倒心也。牓者示也。有名者。執有無名相。為返本真實神道妙稱故。今責之。有無唯妄心所居。豈以此標示為涅槃。而語論聖人心智耶。又有無不可標玄道妄想。豈足語聖心心為能證玄道是所證。此責以妄為真也。</p>
</div><p style="margin-left:1em">△三述意顯解三初述解意。</p>

<div class='div-orig'><p>意<span class='note-inline'>(解心)</span>謂至人<span class='note-inline'>(證極曰至人。寄人以顯法體)</span>寂怕無兆<span class='note-inline'>(真體常寂本無聲色)</span>隱<span class='note-inline'>(無餘)</span>顯<span class='note-inline'>(有餘)</span>同源<span class='note-inline'>(應全真起)</span>存不為有<span class='note-inline'>(示現有餘故非有)</span>亡不為無<span class='note-inline'>(示現無餘故非無)</span>。</p>
</div><p style="margin-left:1em">△二徵釋。</p>

<div class='div-orig'><p>何則<span class='note-inline'>(雙徵上不有無義也)</span>佛言。吾無生不生。雖生不生。無形不形。雖形不形。</p>
</div>
<div class='div-commentary'><p style="margin-left:1em">先單釋不有義。佛出現事。生必兼形。形不兼生。八相成道。則有受生。若千丈及十重身土現形非生。凡可示現處。無不受生。現形既曰示現。於生形則體常寂滅。故曰存不為有。</p>
</div>
<div class='div-orig'><p>以知存不為有<span class='note-inline'>(結不有也)</span>經云。菩薩入無盡三昧。盡見過去滅度諸佛。</p>
</div>
<div class='div-commentary'><p style="margin-left:1em">此下單釋不無義。智為能入。理為所入。三昧此云正受。亦云等持。從理之智。還契於理。理智不二。三際平等故。不可盡即諸佛之正體。示現之相雖滅。此不可滅故盡見也。</p>
</div>
<div class='div-orig'><p>又云。入於涅槃。而不般涅槃。</p>
</div>
<div class='div-commentary'><p style="margin-left:1em">般入也。示相入滅體本不生。何有入滅。故曰亡不為無。</p>
</div>
<div class='div-orig'><p>以知亡不為無。</p>
</div>
<div class='div-commentary'><p style="margin-left:1em">結不無也。下雙述成。</p>
</div>
<div class='div-orig'><p>亡不為無雖無而有。</p>
</div>
<div class='div-commentary'><p style="margin-left:1em">示無而真體常住故。</p>
</div>
<div class='div-orig'><p>存不為有雖有而無。</p>
</div>
<div class='div-commentary'><p style="margin-left:1em">示有而真體虗寂故。</p>
</div>
<div class='div-orig'><p>雖有而無故。所謂非有。雖無而有故。所謂非無。</p>
</div>
<div class='div-commentary'><p style="margin-left:1em">即應而真。以顯佛體本絕有無矣。</p>
</div><p style="margin-left:1em">△三結定。</p>

<div class='div-orig'><p>然則涅槃之道。果出有無之域。絕言象之逕斷矣。</p>
</div>
<div class='div-commentary'><p style="margin-left:1em">逕路也。故有無是言象之路。既出有無。則言象路絕斷。定如是矣。</p>
</div><p style="margin-left:1em">△三結責乖旨。文三。初牒前非理。</p>

<div class='div-orig'><p>子乃云。聖人患於有身故。滅身以歸無。勞勤莫先於有智。故絕智以淪虗<span class='note-inline'>(此牒前文)</span>無乃乖乎神極。傷於玄旨者也。</p>
</div>
<div class='div-commentary'><p style="margin-left:1em">神極玄旨。皆語深理也。聖人證此。尚無能所之迹況外有身智。為患難。而欲棄滅之事耶。然此下論文。古人多謂重破無餘涅槃。以執有易遣滯無難除故。乍觀可爾。細尋則局以下有頓赴殊對象出心生等義非一向破。無既迷上位體玄旨執生執滅。竝為所破故。科曰結責乖旨。</p>
</div><p style="margin-left:1em">△二以理推破三。初引經立理。</p>

<div class='div-orig'><p>經曰。法身無象應物而形。般若無知對緣而照。</p>
</div>
<div class='div-commentary'><p style="margin-left:1em">前說聖人以身智為患故。今引經立真應身智正義。以為能破。各有二句。皆上句明真。下句明應。又上約理。下約事。法者軌持義。身者體義。法性有真軌持義。為萬法所依之體。聖人證此故曰法身。所謂湛然虗寂。本無色象故。金光明曰。佛真法身。猶若虗空。而能隨緣應。現示種種形。經又曰。應物現形。如水中月。般若智體。本自無知。而能對緣不失鑒照既身智。即真而應。應本自真故。即身無身。即智無智。何有患難。而欲滅耶。</p>
</div><p style="margin-left:1em">△二釋成正理。</p>

<div class='div-orig'><p>萬機頓赴。而不撓其神。</p>
</div>
<div class='div-commentary'><p style="margin-left:1em">釋上應物而形也。羣機不一故言萬。一時普應故頓。赴既無形而形故無撓動。</p>
</div>
<div class='div-orig'><p>千難殊對。而不干其慮。</p>
</div>
<div class='div-commentary'><p style="margin-left:1em">釋上對緣而照也。雖異問殊對。而無心普應。不干動其思慮故。</p>
</div>
<div class='div-orig'><p>動若行雲止猶谷神。</p>
</div>
<div class='div-commentary'><p style="margin-left:1em">雲無心而出岫。以喻頓赴。而不撓其神。谷無念而答聲。以喻殊對而不干其慮。</p>
</div>
<div class='div-orig'><p>豈有心於彼此。情係於動靜者乎。</p>
</div>
<div class='div-commentary'><p style="margin-left:1em">雙結上也。</p>
</div>
<div class='div-orig'><p>既無心於動靜。亦無象於去來。</p>
</div>
<div class='div-commentary'><p style="margin-left:1em">即應而真故。智本無心。形本無象。何有去來動靜。而有有無決定之名相耶。</p>
</div>
<div class='div-orig'><p>去來不以象。故。無器而不形。動靜不以心故。無感而不應。</p>
</div>
<div class='div-commentary'><p style="margin-left:1em">即真而應故。智無方形無礙。器者皿也。可承受義。機熟受化。則無不示形故。</p>
</div><p style="margin-left:1em">△三結破有無二。初破有。</p>

<div class='div-orig'><p>然則心生於有心。象。出於有象。</p>
</div>
<div class='div-commentary'><p style="margin-left:1em">此先破前有餘之執悲智心。生相好象。出在根感故。見有心象也。</p>
</div>
<div class='div-orig'><p>象非我出。故金石流而不焦。心非我生。故日用而不勤。紜紜自彼。於我何為。</p>
</div>
<div class='div-commentary'><p style="margin-left:1em">我者。即法身真我也。金石流而不焦者。劫火壞時。金石流散。此不可焦。蓋由真體無相故。又用無勤勞者。由真心無念故。紜紜自彼者。身智之事。自屬受化之機。非法身如是此破有畢。</p>
</div><p style="margin-left:1em">△二破無。</p>

<div class='div-orig'><p>所以智周萬物而不勞。形充八極而無患。</p>
</div>
<div class='div-commentary'><p style="margin-left:1em">次破前無餘之執。前說身智為患。今直非之。八極者。四方四維身智尚無。況有患難耶。</p>
</div>
<div class='div-orig'><p>益不可盈。損不可虧。</p>
</div>
<div class='div-commentary'><p style="margin-left:1em">損必有所益。真體有必有所。無前既無有此必無。無有非有故。益不可盈。無非無故。損不可虧。下責云。</p>
</div>
<div class='div-orig'><p>寧復痾癘中逵。壽極雙樹。靈竭天棺。體盡焚燎者哉。</p>
</div>
<div class='div-commentary'><p style="margin-left:1em">寧復者。責詞何有此事也。泥洹經云。佛將般涅槃。於中路患痢。爾雅曰。路有九達曰逵。雙樹者。即娑羅樹。此云堅固。有四雙八隻。四榮四枯。表四德破四倒。如來於中。頭西面南右脇而臥。示現入滅。靈竭者智滅也。體盡者身滅也。天棺者。以千疊纏身。內金棺中次銀次銅。次以鐵棺。灌滿香油。依輪王棺法。化火焚之也。經中廣有異事。皆是隨機見聞。非謂如來體。有生滅也。</p>
</div><p style="margin-left:1em">△三結責迷情。文三。初責有。</p>

<div class='div-orig'><p>而惑者居見聞之境。尋殊應之迹。</p>
</div>
<div class='div-commentary'><p style="margin-left:1em">即前所陳有餘行相。皆是殊異應迹耳。</p>
</div>
<div class='div-orig'><p>秉執規矩。而擬大方。</p>
</div>
<div class='div-commentary'><p style="margin-left:1em">秉亦執也。規矩者方圓也。老子曰。大方無隅。方圓豈能擬議。以顯真身。湛寂有相。豈能指陳耶。</p>
</div><p style="margin-left:1em">△二青無。</p>

<div class='div-orig'><p>欲以智勞至人。形患大聖。謂捨有入無。因以名之。</p>
</div>
<div class='div-commentary'><p style="margin-left:1em">此責前所陳無餘行相。因以名之者。因捨有入無。名為返本真實迷之甚也。</p>
</div><p style="margin-left:1em">△三結責。</p>

<div class='div-orig'><p>豈謂採微言於聽表。拔玄根於虗壤者哉。</p>
</div>
<div class='div-commentary'><p style="margin-left:1em">採拔皆取也。微言者。諸經之妙言也。即維摩放光等經。玄根者。法性真源也。虗壤者。不實之土。以喻應相。為前難者。執權名滯化相故。今責之。豈能採實教微言於聽表。又豈能取法性玄根。於應化之間。上釋真應異同辨竟。</p>

<div class='div-other'><a id='mulu22' /><p style="margin-left:1em">△二有無即離辨二。初有無難出問中二。初章名。</p>
</div></div>
<div class='div-orig'><p>徵出第四</p>
</div>
<div class='div-commentary'><p style="margin-left:1em">徵者推問也。因前章明涅槃出有無故。今雙牒有無。而推問涅槃出有無之理也。</p>
</div><p style="margin-left:1em">△正問二。初汎敘難端中二。初汎敘。</p>

<div class='div-orig'><p>有名曰。夫渾<span class='note-inline'>(上呼)</span>元剖判。萬有參分。</p>
</div>
<div class='div-commentary'><p style="margin-left:1em">儒道窮五運之前。天地未分三才。渾為一氣。故曰混元。亦曰混沌。至於剖判清濁。則清昇曰天。濁墜曰地。和氣於中曰人。則三才啟運。萬物不過三。而分之也。</p>
</div>
<div class='div-orig'><p>有既有矣。不得不無。無不自無。必因於有。所以高下相傾有無相生。此乃自然之數數極於是。</p>
</div>
<div class='div-commentary'><p style="margin-left:1em">三才是有對有立無。於有無中。復暫有無。或高或下。相向相生。此則物理之數。自然如是非彊使之。</p>
</div>
<div class='div-orig'><p>以此而觀化母所育。理無幽顯。</p>
</div>
<div class='div-commentary'><p style="margin-left:1em">道經云。無名天地之始。有名萬物之母。母者母人有生育義故。未有三才名字之前。此為變化之本。今觀此理。幽顯萬物。無不統攝也。</p>
</div>
<div class='div-orig'><p>恢憰恑怪無非有也。</p>
</div>
<div class='div-commentary'><p style="margin-left:1em">莊子云。恢憰恑怪道通為一。此則言其變怪殊形好醜差別。無不屬有。亦不過有無所攝。</p>
</div>
<div class='div-orig'><p>有化而無無非無也。</p>
</div>
<div class='div-commentary'><p style="margin-left:1em">有而後化。化復歸無。無不屬無。</p>
</div>
<div class='div-orig'><p>然則有無之境理無不統。</p>
</div>
<div class='div-commentary'><p style="margin-left:1em">三才屬顯變怪屬幽竝不過有無故。理無不統。意謂真實涅槃。亦不過無之所統。</p>
</div><p style="margin-left:1em">△二引證。</p>

<div class='div-orig'><p>經云有無二法攝一切法。</p>
</div>
<div class='div-commentary'><p style="margin-left:1em">此證前為量。</p>
</div><p style="margin-left:1em">△二正伸難意文三。初別經標指。</p>

<div class='div-orig'><p>又稱三無為者。</p>
</div>
<div class='div-commentary'><p style="margin-left:1em">小乘說無為有三相宗說六。今約小乘人致問也。</p>
</div>
<div class='div-orig'><p>虗空。</p>
</div>
<div class='div-commentary'><p style="margin-left:1em">一也。太虗非生住異滅故。性離作為。</p>
</div>
<div class='div-orig'><p>數緣盡。</p>
</div>
<div class='div-commentary'><p style="margin-left:1em">二也。數即智也。以智為緣。揀擇諸惑。顯滅盡理。即擇滅無為也。</p>
</div>
<div class='div-orig'><p>非數緣盡。</p>
</div>
<div class='div-commentary'><p style="margin-left:1em">三也。即非擇滅無為。不假智數擇斷而得滅盡。如阿羅漢。永離三界苦果。果非擇斷故。云非擇滅。但斷集因。即擇滅也。</p>
</div>
<div class='div-orig'><p>數緣盡者。即涅槃也。</p>
</div>
<div class='div-commentary'><p style="margin-left:1em">標指擇滅所顯。以為真實無為之義。然前即雙執有無二相為真。今則<span class='corr'>已</span>知有相非真故。疑無相必實雖則捨有取無意。謂亦不過二相故。責無為何離有無也。</p>
</div><p style="margin-left:1em">△二推求出意。</p>

<div class='div-orig'><p>而論云。有無之表。別有玅道。</p>
</div>
<div class='div-commentary'><p style="margin-left:1em">前云果出有無之域。</p>
</div>
<div class='div-orig'><p>玅於有無謂之涅槃。</p>
</div>
<div class='div-commentary'><p style="margin-left:1em">玅者不可思議故。不可以有無思議。謂之玅道。</p>
</div>
<div class='div-orig'><p>請覈玅道之本。</p>
</div>
<div class='div-commentary'><p style="margin-left:1em">請無名者。研覈其本。必不過於有無。</p>
</div>
<div class='div-orig'><p>果若有也。雖玅非無。雖妙非無。即入有境。</p>
</div>
<div class='div-commentary'><p style="margin-left:1em">此牒前云雖無而有。所謂非無乃徵之也。道若是有玅局非無。非無之玅。即當入有。故知非無即是有也。</p>
</div>
<div class='div-orig'><p>果若無也。無即無差。無而無差。即入無境。</p>
</div>
<div class='div-commentary'><p style="margin-left:1em">又前云雖有而無。所謂非有復徵之也。道若是無玅在無差。無差之玅。即當入無。</p>
</div>
<div class='div-orig'><p>總而括之即而究之。無有異有而非無。無有異無。而非有者明矣。</p>
</div>
<div class='div-commentary'><p style="margin-left:1em">有名者。總以非有非無之文。搜括推究。玅道之本如是也。無有者。不可也。異者非也。不可非有。又非無。又不可非無又非有。玅在非無則定有。玅在非有則定無。則非有非無。微玅之道。不過有無義<span class='corr'>已</span>明矣。</p>
</div><p style="margin-left:1em">△三結責非理。</p>

<div class='div-orig'><p>而曰有無之外。別有玅道。非有非無。謂之涅槃。</p>
</div>
<div class='div-commentary'><p style="margin-left:1em">牒前所言出有無也。</p>
</div>
<div class='div-orig'><p>吾聞其語。未即於心也。</p>
</div>
<div class='div-commentary'><p style="margin-left:1em">未解此語故。即者契也。</p>

<div class='div-other'><a id='mulu23' /><p style="margin-left:1em">△二雙超不離答。文二。初章名。</p>
</div></div>
<div class='div-orig'><p>超境第五</p>
</div>
<div class='div-commentary'><p style="margin-left:1em">超出也。境謂色等六塵。界上難者。先以有無名相求真。次徵出有無之所以。今顯真體。超出色聲妄境故。不可以應化為真。故前云果出有無之域。乃曰超境。若了色性本寂有無元真故。下云豈曰有無之外別有一有而可稱哉。故科曰雙超不離也。</p>
</div><p style="margin-left:1em">△二正答。文二。初破汎難三。初縱奪破。</p>

<div class='div-orig'><p>無名曰有無之數。誠以法無不該。理無不統。</p>
</div>
<div class='div-commentary'><p style="margin-left:1em">此縱也。誠實也。法即萬法。理謂物理。前有名者。所陳有無實。能該統諸法道理。生則有攝。滅則歸無故。</p>
</div>
<div class='div-orig'><p>然其所統俗諦而<span class='corr'>已</span>。</p>
</div>
<div class='div-commentary'><p style="margin-left:1em">奪破也。俗諦從緣故。有無可統。則知前章所明。但以俗難真耳。</p>
</div><p style="margin-left:1em">△二引經破。文三。初引經。</p>

<div class='div-orig'><p>經曰。真諦何耶。涅槃道是。俗諦何耶。有無法是。</p>
</div>
<div class='div-commentary'><p style="margin-left:1em">皆上句問。下句答。雖真俗二諦不即不離。然而難者。以俗混真為問故。今引經。且就不即門以示之。涅槃此曰無為。既無生住異滅為作之相。真諦豈有無可攝也。故知前說有無能統者。即俗諦且。</p>
</div><p style="margin-left:1em">△二推釋。</p>

<div class='div-orig'><p>何則<span class='note-inline'>(何謂有無是俗諦耶)</span>有者有於無。無者無於有。</p>
</div>
<div class='div-commentary'><p style="margin-left:1em">無而忽有故曰有。於無有而忽無故曰無。於有。</p>
</div>
<div class='div-orig'><p>有無所以稱有。無有所以稱無。</p>
</div>
<div class='div-commentary'><p style="margin-left:1em">有其無故稱有。無其有故曰無。</p>
</div>
<div class='div-orig'><p>然則有生於無。<span class='note-inline'>(因無生有)</span>無生於有。離有無無。離無無有。有無相生。其猶高下相傾。</p>
</div>
<div class='div-commentary'><p style="margin-left:1em">傾奪也。似高下相形奪也。</p>
</div>
<div class='div-orig'><p>有高必有下。有下必有高矣。</p>
</div><p style="margin-left:1em">△三結非。</p>

<div class='div-orig'><p>然則有無雖殊。俱未免於有也。</p>
</div>
<div class='div-commentary'><p style="margin-left:1em">有有故有無。乃不過有為對待所攝故。曰俗諦耳。</p>
</div><p style="margin-left:1em">△三結責。</p>

<div class='div-orig'><p>此乃言象之所以形。是非之所以生。</p>
</div>
<div class='div-commentary'><p style="margin-left:1em">此出過也。形現也。因有無故。言象可現。是非可生。下責云。</p>
</div>
<div class='div-orig'><p>豈足以統夫幽極。而擬夫神道者乎。</p>
</div>
<div class='div-commentary'><p style="margin-left:1em">幽極者。無為之理。幽深以至於極。神道者。道不可思議故曰神。豈以言象是非之理。而統之耶。</p>
</div><p style="margin-left:1em">△二答正難三。初明前章意。</p>

<div class='div-orig'><p>是以論稱出有無者。</p>
</div>
<div class='div-commentary'><p style="margin-left:1em">前位體論云果出有無也。</p>
</div>
<div class='div-orig'><p>良以有無之數。止乎六境之內。</p>
</div>
<div class='div-commentary'><p style="margin-left:1em">覈體中所陳有無二相。不過色等六境。</p>
</div>
<div class='div-orig'><p>六境之內。非涅槃之宅。<span class='note-inline'>(應化非真實故)</span>故借出以<span class='corr'>祛</span>之。</p>
</div>
<div class='div-commentary'><p style="margin-left:1em"><span class='corr'>祛</span>遣也。位體中言出。乃假借之以遣。覈體中執應之惑。</p>
</div><p style="margin-left:1em">△二正顯超境。</p>

<div class='div-orig'><p>庶悕道之流。髣髴幽途。託情絕域。得意忘言。</p>
</div>
<div class='div-commentary'><p style="margin-left:1em">總勸離執也。庶望也。悕求也。髣髴者近也。幽途者正道也。託情者寄心也。望求道之人。不可任情執。而遠真旨。當以非有非無正解。髣髴近於正道寄解心。於絕六塵之域。得意趣而亡。出有無之言。固可求道矣。</p>
</div>
<div class='div-orig'><p>體其非有非無。</p>
</div>
<div class='div-commentary'><p style="margin-left:1em">此示正解也。體解也。真常法體。即應化而不可以有無聲色推求。方為體解。</p>
</div>
<div class='div-orig'><p>豈曰有無之外。別有一有。而可稱哉。</p>
</div>
<div class='div-commentary'><p style="margin-left:1em">此明不離義。若即應而真。真不離應故。非有無相外。別有真佛之體。</p>
</div><p style="margin-left:1em">△三示前經意。</p>

<div class='div-orig'><p>經曰。三無為者<span class='note-inline'>(前引之經也)</span>蓋是羣生紛繞。生乎篤患。篤患之尤。莫先於有。</p>
</div>
<div class='div-commentary'><p style="margin-left:1em">此明經意。紛繞者。妄心紛飛眾惑纏遶篤重也。患害也。即善惡等業也。由妄動故。造業受報。故曰篤患。推其過尤本因。執有而興。</p>
</div>
<div class='div-orig'><p>絕有之稱<span class='note-inline'>(平)</span>莫先於無。</p>
</div>
<div class='div-commentary'><p style="margin-left:1em">經說無為為真。欲絕有為惑業故。權教三乘。皆說擇斷惑業。永離苦果。而證無為。方為真實。</p>
</div>
<div class='div-orig'><p>故借無以明其非有。</p>
</div>
<div class='div-commentary'><p style="margin-left:1em">假借無為真實。以破有為顛倒。</p>
</div>
<div class='div-orig'><p>明其非有非謂無也。</p>
</div>
<div class='div-commentary'><p style="margin-left:1em">經中明其虗妄非有。非謂無是真實。又三乘之人。若明有為非有。更當了法性真常。非謂斷滅之無故。不可執權經疑實旨也。</p>

<div class='div-other'><a id='mulu24' /><p style="margin-left:1em">△三兩亦雙非辨二。初雙非即離問。二即離同時答。初中二。初章名。二正問。今初。</p>
</div></div>
<div class='div-orig'><p>搜玄第六</p>
</div>
<div class='div-commentary'><p style="margin-left:1em">搜求也。搜求前章玄旨。何以非即。又非離耶。</p>
</div><p style="margin-left:1em">△二正問三。初牒前敘疑。</p>

<div class='div-orig'><p>有名曰。論旨云。涅槃既不出有無。</p>
</div>
<div class='div-commentary'><p style="margin-left:1em">前云豈曰有無之外別有一有而可稱哉。</p>
</div>
<div class='div-orig'><p>又不在有無。</p>
</div>
<div class='div-commentary'><p style="margin-left:1em">得意忘言體其非有非無。</p>
</div>
<div class='div-orig'><p>不在有無。則不可於有無得之矣。不出有無。則不可離有無求之矣。求之無所。便應都無。</p>
</div>
<div class='div-commentary'><p style="margin-left:1em">即之不得離之不可恐應無道可求。</p>
</div><p style="margin-left:1em">△二重述疑意。</p>

<div class='div-orig'><p>然復不無其道。</p>
</div>
<div class='div-commentary'><p style="margin-left:1em">有名者。又復疑之云。道不可曰無。</p>
</div>
<div class='div-orig'><p>其道不無。則幽途可尋。</p>
</div>
<div class='div-commentary'><p style="margin-left:1em">既疑有道。必可搜尋。</p>
</div>
<div class='div-orig'><p>所以千聖同轍。未嘗虗返者也。</p>
</div>
<div class='div-commentary'><p style="margin-left:1em">此釋不無所以。千者大數也。轍車轍。有運載義。眾聖同以涅槃出離。未有不得。而却返三界者。乃知其道不無矣。</p>
</div><p style="margin-left:1em">△三搜求玄旨。</p>

<div class='div-orig'><p>其道既存。而曰不出不在。必有異旨。可得聞乎。</p>
</div>
<div class='div-commentary'><p style="margin-left:1em">雖知道存乎不出不在之間。未達不出不在之旨故。求於聞誨。此則解心<span class='corr'>已</span>庶幾矣。</p>
</div>
<p class='juan'>注肇論疏卷第五</p>
<div class='div-w'>
<p class='h2'>音切</p>
<div class='div-note'>潢<p><span class='note-inline'>(後光切)</span></p>
漭<p><span class='note-inline'>(莫朗切)</span></p>
窅<p><span class='note-inline'>(杳音)</span></p>
溥<p><span class='note-inline'>(怖古切)</span></p>
撓<p><span class='note-inline'>(女交切)</span></p>
焦<p><span class='note-inline'>(子姚切)</span></p>
痾<p><span class='note-inline'>(於何切)</span></p>
癘<p><span class='note-inline'>(力誓切)</span></p>
逵<p><span class='note-inline'>(奇歸切)</span></p>
燎<p><span class='note-inline'>(力弔切)</span></p>
恑<p><span class='note-inline'>(居毀切)</span></p>
憰<p><span class='note-inline'>(古穴切)</span></p>
</div></div></div>
</div><!-- end of div[@id='body'] -->
</body></html>