<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>注肇論疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu9' />注肇論疏卷第三</p><p class="byline">姑蘇堯峯蘭若沙門　遵式　述</p>
<div class='div-other'><a id='mulu10' />
<div class='div-other'><a id='mulu11' /><p style="margin-left:1em">△大科第二明體用不二。顯智一。此論來意者。前顯不二之境。今明雙融之智。故次來也。然境非智。無以顯融通。智非境。無以發互照。良由智用和融。方顯真俗理一。但文不頓書。理不頓顯。故先明境。此明智。然智一之義。意有兩途。一則權實互具。二乃二用同體。實由二用同體故。權實互通故。對境則真俗互通。在智則根後同體。以一心三觀。照一境三諦。斯為般若無知焉。文二。初論文又二。初題目。</p>
</div>
<div class='div-orig'><p>○般若無知論第三</p>
</div>
<div class='div-commentary'><p style="margin-left:1em">般若是梵語。此翻曰智。即用也。通權及實。或曰根本後得。如理如量。真智俗智名異義同。或曰在因名慧。在果名智。或曰實則名智。權則名慧。今因果權實通得智名。謂下論中竝不名慧故。知但以一用分二故。今通翻曰智。又前宗本篇中有漚和之名。文云。權慧具矣。今無漚和。則知智通權實。實智照理。權智照事。義分二照。用乃相融。此中實智照前不真空。權智照前物不遷。前既真俗相即。此亦權實互具。言無知者。即體也。體是本覺真心。心性寂滅。本無知覺。故起信云。所言覺義者。謂心體離念。即是如來平等法身。說名本覺。離念本覺。即今無知。為權實體故。六祖以無念為宗。神秀以離念為宗。雖分頓漸。皆明智體無知。所謂如珠發光。光還自照。本覺起照。還契本覺。即理智不二之義。華嚴云。無有智外如為智所證。亦無如外智能證。於如般若無知之旨。良在斯矣。若對上五名一義者。本無實相。法性體上起智用。權則達緣會。實則照性空。權實不二。還照本無等理。為一義也。般若即無知。持業釋。般若無知之論。依主釋。</p>
</div><p style="margin-left:1em">△二本文二。初序意三。初標宗陳惑。</p>

<div class='div-orig'><p>夫般若<span class='note-inline'>(雙標權實)</span>虗玄。</p>
</div>
<div class='div-commentary'><p style="margin-left:1em">一心真理。虗寂玄微。為權實體。不可以識識智知。故曰無知。</p>
</div>
<div class='div-orig'><p>者。</p>
</div>
<div class='div-commentary'><p style="margin-left:1em">牒上所標。</p>
</div>
<div class='div-orig'><p>蓋是三乘之宗極也。</p>
</div>
<div class='div-commentary'><p style="margin-left:1em">法華云。於一佛乘。分別說三。故一乘法。是彼三乘所宗之至極也。彼一佛乘者。乃今即理之智。為此論所宗。故權實不異。理乃曰般若虗玄。所謂佛之知見故也。故涅槃云。佛性名第一義空。第一義空名為智慧。</p>
</div>
<div class='div-orig'><p>誠真一之無差。</p>
</div>
<div class='div-commentary'><p style="margin-left:1em">誠實也。智體真一。故無差別。經云。唯有一乘法。無二亦無三也。此上標宗。下陳惑。</p>
</div>
<div class='div-orig'><p>然異端之論。紛然久矣。</p>
</div>
<div class='div-commentary'><p style="margin-left:1em">異端者。語出論語。今謂人隨情見解別言差。正明權宗迷實故。異論各興。紛然不一。自佛滅度。權多亂實。故曰久矣。蓋彼境智不談一心為源。故使異論紛紜迷之久矣。</p>
</div><p style="margin-left:1em">△二序聞悟之由。三初明師教東來。文三。初標名歎德。</p>

<div class='div-orig'><p>有天竺沙門鳩摩羅什者。</p>
</div>
<div class='div-commentary'><p style="margin-left:1em">法理無舛。解惑在人。既有異端。何以正之。故今先標其人。人能弘道。道在於人。故對彼惑者。有此正師。故標牒之也。天竺是梵音。正云印特迦。此云月邦。天竺有五。僧傳云此師祖是南天竺之國相。什生於龜茲。出家後往天竺傳道。故稱天竺沙門。言鳩摩羅什。是梵名。具云鳩摩羅者婆。義翻云童壽。高行勝業。備載本傳。此即論主受法之師也。</p>
</div>
<div class='div-orig'><p>少踐大方。研幾斯趣。</p>
</div>
<div class='div-commentary'><p style="margin-left:1em">賤履也。大方語出道經。云大方無隅。今借語以目真理無際故。少年乃心詣至理也。研覈也。幾心也。研覈自心。以般若為趣故。此上歎其所得。下釋其深契。</p>
</div>
<div class='div-orig'><p>獨拔於言象之表。</p>
</div>
<div class='div-commentary'><p style="margin-left:1em">拔出也。言象之表者。易所謂言生於象。象生於意。得象而忘言。得意而忘象。今美什師得智之深意。故出言象之表也。</p>
</div>
<div class='div-orig'><p>妙契於希夷之境。</p>
</div>
<div class='div-commentary'><p style="margin-left:1em">契合也。雖以智合理。理外無智。故契而無契。曰妙契。希夷者。老子云。視之不見。曰夷。聽之不聞。曰希。真理無聲色也。羅什師契理於聲色之外。故上曰少踐大方也。此上序得理智。下明利用。</p>
</div>
<div class='div-orig'><p>齊異學於迦夷。</p>
</div>
<div class='div-commentary'><p style="margin-left:1em">齊者平也伏也。異學者外道也。迦夷者是梵音。具曰迦維羅衛。是天竺一國之名。康疏云。此云赤澤。什師在彼。曾以智慧屈伏外道。又溫宿國中。亦曾摧伏外道。備在本傳。今且舉迦夷之一國。以歎其能耳。</p>
</div>
<div class='div-orig'><p>揚淳風以東扇。</p>
</div>
<div class='div-commentary'><p style="margin-left:1em">淳風者春風也。以其和而發物。而况聖法能隨根起智。言東扇者。彼望此為東。傳風曰扇。此歎什師傳法東流智用之能事。</p>
</div><p style="margin-left:1em">△二美其來由。</p>

<div class='div-orig'><p>將爰燭殊方。而匿耀涼土。</p>
</div>
<div class='div-commentary'><p style="margin-left:1em">爰欲也。燭照也。殊方者彼土來此。是異方故。匿耀者掩智用也。涼土者五涼。當後涼都姑臧。什法師本因此土。前秦符主。諱堅。建元十三年。有德星現。至十八年。遣驍騎將軍呂光。率兵七萬。四伐龜茲。呂光果克龜茲。與什同回。至涼州聞本主。為姚萇所害。光乃竊號關外。遂稱後涼。父子承襲。三主一十八年。什師亦在後涼。一十八載。匿耀韜光餘如傳述。</p>
</div>
<div class='div-orig'><p>所以道不虗。應必有由矣。</p>
</div>
<div class='div-commentary'><p style="margin-left:1em">聖道埀應。必待時至。根熟方可傳通。今十八年。匿耀之所以。蓋欲待時候機故也。</p>
</div><p style="margin-left:1em">△三流通年數。</p>

<div class='div-orig'><p>弘始三年歲次星紀。</p>
</div>
<div class='div-commentary'><p style="margin-left:1em">姚萇崩。子諱興立位。歲號弘始。言星紀者。爾雅曰。丑月曰星紀。丑年曰赤奮。今避文拙。故以月名號年歲。星次在丑位故也。</p>
</div>
<div class='div-orig'><p>秦乘入國之謀。舉師以來之。</p>
</div>
<div class='div-commentary'><p style="margin-left:1em">康引三十國春秋云。後涼呂隆懼南涼北涼所逼。表奏。秦請迎羅什至。五月。秦遣隴西公石德。伐呂隆。隆至。九月歸降。方得迎羅什師入關。謀計也。舉用也。師者眾即兵也。秦王乘呂。有入國之計。故用兵伐涼。迎什來之也。</p>
</div>
<div class='div-orig'><p>意也北天之運。數其然矣。</p>
</div>
<div class='div-commentary'><p style="margin-left:1em">意也者。牒上索意也。前秦取什。後秦次主方來。而上云道不虗應其意。何也。今牒而釋之。大品云。般若於佛滅後。先至南方。次西至北。北方大盛。智論釋云。北方謂北天竺也。今謂北天。般若運數。轉興東國。待時而至。使其然矣。此上序弘始三年為發教之時。下明秦王為待熟之機也。</p>
</div><p style="margin-left:1em">△二秦王垂護二。初標號歎德。</p>

<div class='div-orig'><p>大秦天王者。</p>
</div>
<div class='div-commentary'><p style="margin-left:1em">天王者。法天而治。使民歸往故。</p>
</div>
<div class='div-orig'><p>道契百王之端。德洽千載之下。</p>
</div>
<div class='div-commentary'><p style="margin-left:1em">無為而治。不言而自信。不化而自行。蓋王者之道德。今歎秦王道德充實。故契合百王之端。洽潤千載之下。</p>
</div>
<div class='div-orig'><p>遊刃萬機。弘道終日。信季俗蒼生之所天。釋迦遺法之所仗也。</p>
</div>
<div class='div-commentary'><p style="margin-left:1em">王者遊智刃。日應萬機。萬機之暇。弘佛道。於終日季末也。蒼生者。指萬民也。既日應萬機。下民仰之如天。由弘道終日。故使如來遺法倚仗流通也。</p>
</div><p style="margin-left:1em">△二明翻譯闡揚。</p>

<div class='div-orig'><p>時乃集義學沙門五百餘人於逍遙觀。躬執秦文。與什公參定方等。</p>
</div>
<div class='div-commentary'><p style="margin-left:1em">集聚也。義學者。學習譯場義理之人。逍遙觀者。逍遙園中有觀也。躬親也。秦文者。新舊譯出之經。方等者。大乘般若教也。羅什入關。既重譯諸經。故秦王親執新舊二文。與什公參。竝詳定方等至教之深旨也。</p>
</div>
<div class='div-orig'><p>其所開拓者。豈唯當時之益。乃累劫之津梁矣。</p>
</div>
<div class='div-commentary'><p style="margin-left:1em">秦王與什師。如是開拓於聖道。不獨一時之益。乃累劫為迷津之梁道也。故知般若真旨。自羅什東來。秦王參定。義方明正矣。</p>
</div><p style="margin-left:1em">△三明預座聞悟。</p>

<div class='div-orig'><p>余以短乏。曾廁嘉會。以為上聞<span class='note-inline'>(句)</span>異要。始於時也。</p>
</div>
<div class='div-commentary'><p style="margin-left:1em">短乏者謙也。廁預也。嘉會者。譯場也。上聞者。聞般若上義也。昔因異端殊執正理無憑。今預譯場。聞此上義一乘異要甚深之旨。始於時而領悟。</p>
</div><p style="margin-left:1em">△三讚深謙述。</p>

<div class='div-orig'><p>然則。</p>
</div>
<div class='div-commentary'><p style="margin-left:1em">牒上。雖因羅什。秦王護此聞悟。下云。</p>
</div>
<div class='div-orig'><p>聖智幽微。深隱難測。</p>
</div>
<div class='div-commentary'><p style="margin-left:1em">般若體用幽微。量超數表。故曰深隱。由此故難測度也。</p>
</div>
<div class='div-orig'><p>無相無名。乃非言象之所得。</p>
</div>
<div class='div-commentary'><p style="margin-left:1em">釋上體量難測。無相故不可以象思。無名故不可以言議。</p>
</div>
<div class='div-orig'><p>為試惘象其懷。寄之狂言耳。</p>
</div>
<div class='div-commentary'><p style="margin-left:1em">今論者欲剖聞悟。以示未來。而口不能言。心不能測也。為試者且用也。惘象者語出莊子。但取無心之義。狂言者。蓋無定語也。且用無心之心無言之言。而議論之。以息異端耳。</p>
</div>
<div class='div-orig'><p>豈曰聖心而可辨哉。試論之曰。</p>
</div>
<div class='div-commentary'><p style="margin-left:1em">非謂般若言可詮辨。且論之耳。</p>
</div><p style="margin-left:1em">△二正論。文二。初標宗正顯。文四。初標具用之體。文三。初引經標體。</p>

<div class='div-orig'><p>放光云。般若<span class='note-inline'>(標能觀智)</span>無所有相。無生滅相。</p>
</div>
<div class='div-commentary'><p style="margin-left:1em">出體也。言所有相者。即現在所有差別相。始自色心。終乎種智。世出世間相。生滅相者。過未相。然般若體性。過去非新生。未來不滅壞。現在無住。異三際常平等。等同虗寂。故曰無相。又中間不住異。故非有前後無生滅。故非無體超四相。量絕百非。故曰無相。譬如虗空。雖畢竟湛寂。而前際無生。後際無滅。般若實體。當知亦然。故心經云。不生不滅。不垢不淨。不增不減。</p>
</div>
<div class='div-orig'><p>道行云。般若無所知。無所見。</p>
</div>
<div class='div-commentary'><p style="margin-left:1em">成立上義。然相則就體而論。知見帶用而辨。辨用歸體。體本自寂。故無知無見也。言所知所見者。所有之知見耳。靈知正見。言用則有。言體則無。今既明體。故曰無知無見也。然由體無知見。故能知見。如鏡無像。故能照物。又有知曰無明。有見曰妄想。智體無。無明亦無。於妄想由離迷妄。故無知見也。又體無相故非色。無知見故非受想行識。出世智體非蘊聚法故也。</p>
</div><p style="margin-left:1em">△二約體辨用二。初牒經問用。</p>

<div class='div-orig'><p>此辨智照之用。而曰無相無知者何耶。</p>
</div>
<div class='div-commentary'><p style="margin-left:1em">辨明也。何耶是疑辭。此論正明能照之智必有知用。而放光曰無相。道行曰無知。見者何所辨耶。</p>
</div><p style="margin-left:1em">△二即體顯用三。初正答。</p>

<div class='div-orig'><p>果有無相之知。不知之照明矣。</p>
</div>
<div class='div-commentary'><p style="margin-left:1em">言果有決定。有此義也。無相之知者。據放光答用也。般若真體。雖三際無相。即體之用。了了常知。不知之照者。據道行答用也。不知者。牒上無知也。雖體無知。見湛然寂滅。而全體之用。靈靈常照。圭山云。正念者。無念而知。若總無知。何名正念。明矣者體必具用。義可見故也。此則據理而答。以實教言體則必具用。談用必全體。如水與波。不相捨離。極成之。理明矣。</p>
</div><p style="margin-left:1em">△二推釋。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">推也。何以無相不知果有知照之義。</p>
</div>
<div class='div-orig'><p>夫有所知。則有所不知。</p>
</div>
<div class='div-commentary'><p style="margin-left:1em">反釋也。夫若有知之體。而起於知用者。必有所不知矣。此則妄心逐事。不能契真。二乘證真。不能達事。皆有知故。有所不知。下順釋。</p>
</div>
<div class='div-orig'><p>以聖心無知。故無所不知。</p>
</div>
<div class='div-commentary'><p style="margin-left:1em">全無知而起用。故用無不知也。然此義猶暗。若謂以無知為體。而起於知用者。則尚惑矣。當了即無知而知。全體為用。方真達般若體用之旨。但言不頓說。理實同時。如全金成像。思之。</p>
</div>
<div class='div-orig'><p>不知之知。乃曰一切知。</p>
</div>
<div class='div-commentary'><p style="margin-left:1em">一切知者。理事雙照。真俗竝觀也。但全體之用。鑒照照用。自然融通。即佛正徧知義也。所以知照之義。在乎無相無知也。</p>
</div><p style="margin-left:1em">△三引證。</p>

<div class='div-orig'><p>故經云。聖心無所知。無所不知信矣。</p>
</div>
<div class='div-commentary'><p style="margin-left:1em">信體用不二也。</p>
</div><p style="margin-left:1em">△三會用歸體。</p>

<div class='div-orig'><p>是以聖人。</p>
</div>
<div class='div-commentary'><p style="margin-left:1em">般若體用不二得之者曰聖人。</p>
</div>
<div class='div-orig'><p>虗其心而實其照。</p>
</div>
<div class='div-commentary'><p style="margin-left:1em">虗寂心體必具權實照用。</p>
</div>
<div class='div-orig'><p>終日知而未甞知也。</p>
</div>
<div class='div-commentary'><p style="margin-left:1em">終日照理達事。未甞有知也。此述上體用同時。下會歸于體。</p>
</div>
<div class='div-orig'><p>故能默耀韜光。虗心玄鑒。</p>
</div>
<div class='div-commentary'><p style="margin-left:1em">無照而照。曰默。耀韜韞也。藏也。照而無照。曰韜。光心而無心。曰虗心。無鑒而鑒。曰玄鑒。此則默韜虗玄皆體也。耀光心鑒皆用也。此四二而不二者。其唯聖人乎。</p>
</div>
<div class='div-orig'><p>閉智塞聰。而獨覺冥冥者矣。</p>
</div>
<div class='div-commentary'><p style="margin-left:1em">閉塞者。泯絕也。聰者。聽之明也。冥冥者。寂之又寂。故雖體用常俱。而體外無用。若全用歸體。則閉泯智照。杜塞聰明。唯本來覺性冥冥寂寂者矣。故起信云。遠離微細念。故得見心性。心即常住。名究竟覺。即般若無知之義。</p>
</div><p style="margin-left:1em">△二明即體之用五。初明權實同體。</p>

<div class='div-orig'><p>然則<span class='note-inline'>(承上之辭)</span>智有窮幽之鑒。而無知焉。</p>
</div>
<div class='div-commentary'><p style="margin-left:1em">上明全體智用。今開用為二。一能窮理曰實。二能應物曰權。權用名神。實用名智。但由所照理事不二而二故。能照智用權實有殊。而其兩用未始抗行。故下論中。多影略言一。學者必須互知。今此先明實智也。窮者。照之極也。幽者。理之深也。實智雖有窮理之鑒能照之體。寂而無知。</p>
</div>
<div class='div-orig'><p>神有應會之用。而無慮焉。</p>
</div>
<div class='div-commentary'><p style="margin-left:1em">次明權用也。神者。不測之義也。應化之心不可知之故。應會者。感屬機。應屬聖。應與感合。曰會。慮則思念也。無知無慮。文別理同。神有感應。合機之用。能應智體。本無念慮。是知照理應機。二用雖殊。無知無慮體一。故曰般若無知也。</p>
</div><p style="margin-left:1em">△二顯一體同虗。</p>

<div class='div-orig'><p>神無慮。故能獨王於世表。智無知。故能玄照於事外。</p>
</div>
<div class='div-commentary'><p style="margin-left:1em">獨王者。唯一故自在也。世表者。處世不滯於世也。無慮而應應。無所滯故。自在不染也。玄照者。照而無照也。事外者。不滯事也。無知而照故。即事而真故。不滯事也。</p>
</div><p style="margin-left:1em">△三述成二用。</p>

<div class='div-orig'><p>智雖事外。未始無事。</p>
</div>
<div class='div-commentary'><p style="margin-left:1em">實智窮理。理不異事。</p>
</div>
<div class='div-orig'><p>神雖世表。終日域中。</p>
</div>
<div class='div-commentary'><p style="margin-left:1em">權雖無慮。終日化生。</p>
</div><p style="margin-left:1em">△四顯即體之所以。</p>

<div class='div-orig'><p>所以俯仰順化。應接無窮。</p>
</div>
<div class='div-commentary'><p style="margin-left:1em">俯下也。仰望也。俯就仰望。隨順應化。接之無窮。蓋權智之用也。</p>
</div>
<div class='div-orig'><p>無幽不察。</p>
</div>
<div class='div-commentary'><p style="margin-left:1em">實理幽深。智無不察。蓋實智之用也。</p>
</div>
<div class='div-orig'><p>而無照功。</p>
</div>
<div class='div-commentary'><p style="margin-left:1em">實體無照。權體無功。二用即體。體無照功也。</p>
</div><p style="margin-left:1em">△五結成二用。</p>

<div class='div-orig'><p>斯則無知之所知<span class='note-inline'>(實也)</span>聖神之所會也<span class='note-inline'>(權也)</span>。</p>
</div><p style="margin-left:1em">△三體用合明四。初標指。</p>

<div class='div-orig'><p>然其為物也。</p>
</div>
<div class='div-commentary'><p style="margin-left:1em">此標牒之辭。上所論般若。體用有無無定。未知照理照事。是何物也。故今牒而指之。</p>
</div>
<div class='div-orig'><p>實而不有。虗而不無。</p>
</div>
<div class='div-commentary'><p style="margin-left:1em">用即體。故實而不有。體即用。故虗而不無。</p>
</div>
<div class='div-orig'><p>存而不可論者。其唯聖智乎。</p>
</div>
<div class='div-commentary'><p style="margin-left:1em">存在也。般若體用。常在乎不二。而不可以有無議者。其唯聖智如是也。</p>
</div><p style="margin-left:1em">△二推釋。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">推之。何故不可以有無論耶。</p>
</div>
<div class='div-orig'><p>欲言其有。無狀無名。</p>
</div>
<div class='div-commentary'><p style="margin-left:1em">體無形狀。離心緣相。體絕言說。離名字相。故不可言。其定有。此釋上實而不有。</p>
</div>
<div class='div-orig'><p>欲言其無。聖以之靈。</p>
</div>
<div class='div-commentary'><p style="margin-left:1em">聖人用此照理達事。未甞間息。故不可言其定無。此釋上虗而不無。</p>
</div>
<div class='div-orig'><p>聖以之靈。故虗不失照<span class='note-inline'>(全體具用)</span>無狀無名。故照不失虗<span class='note-inline'>(全用是體)</span>照不失虗。故混而不渝。</p>
</div>
<div class='div-commentary'><p style="margin-left:1em">混融也。渝變也。用即體。則混融常虗。虗而不改。此明不變之體終古不忒也。</p>
</div>
<div class='div-orig'><p>虗不失照。故動以接麤。</p>
</div>
<div class='div-commentary'><p style="margin-left:1em">麤者對細之假相也。對上理體細妙故。指今事用麤著也。體即用。則運動接照而無窮。此明隨緣之用不失也。</p>
</div>
<div class='div-orig'><p>是以聖智之用。未始暫廢。求之形相。未暫可得。</p>
</div>
<div class='div-commentary'><p style="margin-left:1em">言體則無知無慮。言用則照理照事。此二者言異而義同。故體用存而不可以有無論者。聖智之謂也。</p>
</div><p style="margin-left:1em">△三引經。</p>

<div class='div-orig'><p>故寶積曰。以無心意而現行。</p>
</div>
<div class='div-commentary'><p style="margin-left:1em">淨名經長者偈讚集起曰。心分別名意。唯第八賴耶。集諸種子。起現行。故獨得心名。第七緣內前六緣外。皆分別故。俱受意名。八識竝妄。真智離妄。故無心意也。又無心即無知也。無意即無慮也。而現行者常行照鑒故。</p>
</div>
<div class='div-orig'><p>放光云。不動等覺而建立諸法。</p>
</div>
<div class='div-commentary'><p style="margin-left:1em">平等本覺之體。動則曰無明。不動曰究竟覺。覺體雖寂。而能建立境智諸法。此上二經竝證體用不二也。</p>
</div><p style="margin-left:1em">△四結不二。</p>

<div class='div-orig'><p>所以聖迹萬端。其致一而<span class='corr'>已</span>矣。</p>
</div>
<div class='div-commentary'><p style="margin-left:1em">聖智之迹。雖有知無知。有應無應。言量萬端。不二之理。本一如。言水則靜。言波則動。波水動靜。本乎一致。此則起信真如生滅二門不二。本乎一心也。又依真如門修止。即今實智。依生滅門修觀即今權智。止觀依一心而起。即今無知無慮。為權實所依也。今會用歸體。故曰致一也。</p>
</div><p style="margin-left:1em">△四境智結會二。初結境智權實。</p>

<div class='div-orig'><p>是以般若可虗而照。</p>
</div>
<div class='div-commentary'><p style="margin-left:1em">實智無知而知也。</p>
</div>
<div class='div-orig'><p>真諦可亡而知。</p>
</div>
<div class='div-commentary'><p style="margin-left:1em">真境無相。故實智亡相而知也。此結實智對不真空論也。</p>
</div>
<div class='div-orig'><p>萬動可即而靜。</p>
</div>
<div class='div-commentary'><p style="margin-left:1em">事用不一。故曰萬動。各不失緣生此相。故即動而靜。</p>
</div>
<div class='div-orig'><p>聖應可無而為。</p>
</div>
<div class='div-commentary'><p style="margin-left:1em">權智無應而應也。此結權智。對上物不遷論。所以能照之體雖一。由對二境。發所有二。既真俗二境相即。故權實二智亦融。</p>
</div><p style="margin-left:1em">△二結權實同體。</p>

<div class='div-orig'><p>斯則不知而自知。不為而自為矣。</p>
</div>
<div class='div-commentary'><p style="margin-left:1em">先指上所結曰斯。則權實相本無知無為。全體具用。法爾曰靈。知妙應故。分權實耳。</p>
</div>
<div class='div-orig'><p>復何知哉。復何為哉。</p>
</div>
<div class='div-commentary'><p style="margin-left:1em">知照為作。<span class='corr'>但</span>由體具。非謂體有。故曰般若無知也。</p>
</div><p style="margin-left:1em">△二問答。推析者文有一十八段。皆展轉躡跡。假致疑難。以導深旨。古者分為十八科。今合問答。以為九重。一體用。二名實。三心境。四兩關。五是當。六取捨。七應會。八真妄。九寂用。各具問答。然此九中。據文則初一雙明。次五唯實。第七唯權。後二雙顯。據義則一一兼通。蓋由體用互融故。權實相即。今初。體用問答文二。初知會有無難。二體用同時答。今初。此因上云智有窮幽之鑒。而無知焉。神有應會之用。而無慮焉。有無相違故。此興問也。文二。初牒用難體文二。初敘難。</p>

<div class='div-orig'><p>難曰。夫聖人<span class='note-inline'>(約人辨智)</span>真心獨朗。物物斯照。</p>
</div>
<div class='div-commentary'><p style="margin-left:1em">實智靈照真心。用常獨朗。不因境有。故觸事而真。故曰物物斯照。</p>
</div>
<div class='div-orig'><p>應接無方。動與事會。</p>
</div>
<div class='div-commentary'><p style="margin-left:1em">權智應感。無定動用。皆與俗諦事相合宜也。</p>
</div>
<div class='div-orig'><p>物物斯照。故知無所遺。動與事會。故會不失機。</p>
</div>
<div class='div-commentary'><p style="margin-left:1em">無遺者。順理也。實智能知。知必順理。權智能會。會必合機。</p>
</div>
<div class='div-orig'><p>會不失機。故必有會於可會。</p>
</div>
<div class='div-commentary'><p style="margin-left:1em">必有能會之智。可以應會。</p>
</div>
<div class='div-orig'><p>知無所遺故。必有知於可知。</p>
</div>
<div class='div-commentary'><p style="margin-left:1em">定有能知之智。可以鑒知。</p>
</div>
<div class='div-orig'><p>必有知於可知。故聖不虗知。必有會於可會。故聖不虗會。</p>
</div>
<div class='div-commentary'><p style="margin-left:1em">不虗者。定有也。</p>
</div><p style="margin-left:1em">△二正難。</p>

<div class='div-orig'><p>既知既會。而曰無知無會者。何耶。</p>
</div>
<div class='div-commentary'><p style="margin-left:1em">無會者。即前無慮。據上所釋。定有知會。而前所謂無知無會。其義何耶。</p>
</div><p style="margin-left:1em">△二縱奪重難。此難意與上同。但別有疑情。故重問也。</p>

<div class='div-orig'><p>若夫忘知遺會者。</p>
</div>
<div class='div-commentary'><p style="margin-left:1em">牒所解也。忘捨也。遺棄也。意謂實智有知。權智有會。但捨棄知會之心。故曰無知無會者。</p>
</div>
<div class='div-orig'><p>則是聖人無私於知會。</p>
</div>
<div class='div-commentary'><p style="margin-left:1em">私<span class='corr'>己</span>也。自取知會之巧。曰私。聖人無此。故知而曰無知。會而曰無會。此上縱。下奪云。</p>
</div>
<div class='div-orig'><p>以成其私耳。</p>
</div>
<div class='div-commentary'><p style="margin-left:1em">若以無知無會為聖。智者雖不取知會之功歸<span class='corr'>己</span>。返欲取無知會之功歸<span class='corr'>己</span>也。下難。</p>
</div>
<div class='div-orig'><p>斯可謂不自有其知。安得無知哉。</p>
</div>
<div class='div-commentary'><p style="margin-left:1em">聖智若此。權實定有知會。但可謂之。不自取知會耳。何得無知會耶。</p>
</div><p style="margin-left:1em">△二體用同時答三。初正答前難。文二。初答體用難。文二。初正答。</p>

<div class='div-orig'><p>答曰。夫聖人功高二儀<span class='note-inline'>(前曰神有應會之用)</span>而不仁。</p>
</div>
<div class='div-commentary'><p style="margin-left:1em">前曰而無慮焉。功者業用也。高者勝過也。不仁者。老子云。天地不仁。以萬物為芻狗。王弼云。仁者必造立。施化有恩。有為天地。任自然無為無造。故不仁也。今聖人權智化生。令獲出世之益。故其功勝過二儀。而能應之。體本無思慮。故同天地之不仁。此答上權智即應而無慮也。</p>
</div>
<div class='div-orig'><p>明逾日月<span class='note-inline'>(前云智有窮幽之鑒)</span>而彌昏<span class='note-inline'>(前云而無知焉)</span>。</p>
</div>
<div class='div-commentary'><p style="margin-left:1em">逾過也。彌極也。日月唯明於世事。而聖人實智。能契出世真理。故有過日月之明。而能照之。體本自無知。極同於昏昧。此答上實智即知而無知也。此上竝答以全用之體。</p>
</div><p style="margin-left:1em">△二責非。</p>

<div class='div-orig'><p>豈曰木石瞽其懷。其於無知而<span class='corr'>已</span>哉。</p>
</div>
<div class='div-commentary'><p style="margin-left:1em">此責執無之見。木石者。無靈覺之物。瞽者盲也。前云無知無慮。豈同此之無知也。</p>
</div>
<div class='div-orig'><p>誠以異於人者神明。故不可以事相求之耳。</p>
</div>
<div class='div-commentary'><p style="margin-left:1em">此責執者之見。誠實也。人者。心多妄計。前云有知有應。異於人之妄想也。者字再牒上也。未詳般若有知之義。如何下云神明故。則不測靈明之智。不可實以知。會事相而推求之也。此責前難者。以有難無。乃謂般若有同。人心無同。木石豈知體用同時不二之旨也。</p>
</div><p style="margin-left:1em">△二答縱奪難四。初敘計。</p>

<div class='div-orig'><p>子意欲令聖人不自有其知。而聖人未甞不有知。</p>
</div>
<div class='div-commentary'><p style="margin-left:1em">子意者。彼難者之意解也。欲令者。解心使之故。未甞不有知者。語反。順合云定有知也。般若本無此理。蓋難者意解。謂令聖人雖不自取知會之功。而謂聖心定有知應也。此即牒上問者邪解也。據此文倒。順合云子意謂聖人定有知而不自有其知也。</p>
</div><p style="margin-left:1em">△二斥非。</p>

<div class='div-orig'><p>無乃乖於聖心。失於文旨者乎。</p>
</div>
<div class='div-commentary'><p style="margin-left:1em">無乃者斥辭。乖迷也。一迷聖心量。二失聖教量。故責也。</p>
</div><p style="margin-left:1em">△三徵釋。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">徵也。求上二量也。</p>
</div>
<div class='div-orig'><p>經云。真般若者。清淨如虗空。無知無見。無作無緣。</p>
</div>
<div class='div-commentary'><p style="margin-left:1em">此引大品經。出聖教為量也。真般若者。牒二智實體也。清淨者。體性寂滅也。如虗空者。舉喻也。智體猶如太虗。無生滅染淨故。無知等者。釋上清淨義。靈知真見。實用則有。體性則無。作為緣慮。權用則有。體性亦無。既明真體清淨。故知本無此四也。</p>
</div>
<div class='div-orig'><p>斯則知自無知矣。</p>
</div>
<div class='div-commentary'><p style="margin-left:1em">此顯理量也。據斯經義。則知權實知會之體。本自無知。此理極成。論中多單明實智會而無會。文影略耳。下皆類此。</p>
</div><p style="margin-left:1em">△四結責。</p>

<div class='div-orig'><p>豈待返照。然後無知哉。</p>
</div>
<div class='div-commentary'><p style="margin-left:1em">結非前解也。豈謂聖智實有。知會返照。不欲取之。而說無知無慮耶。</p>
</div><p style="margin-left:1em">△二躡跡斷疑。此下論文非答前難。但前語意有迹。故論者躡而斷之。文四。前二破疑執。後二釋正理。前二中但有牒辭。即是疑意雖破。當時現行。即遮未來種子故。取金剛遮斷之意。以為此科。文二。初斷有知性空疑。文二。初牒疑。</p>

<div class='div-orig'><p>若有知性空而稱淨者。</p>
</div>
<div class='div-commentary'><p style="margin-left:1em">疑者因見上經云真般若者清淨如虗空等文。乃疑云。般若必有知。但為智性本空故。稱清淨無知等也。故今牒之。</p>
</div><p style="margin-left:1em">△二正斷二。初比破。</p>

<div class='div-orig'><p>則不辨於惑智。</p>
</div>
<div class='div-commentary'><p style="margin-left:1em">無明心能知名義。曰惑智。此智定是有。知因境而有。離境則無。性本自空。聖智同此。何以辨別。</p>
</div>
<div class='div-orig'><p>三毒<span class='note-inline'>(貪瞋癡)</span>四倒<span class='note-inline'>(無常樂我淨而計有者也)</span>皆亦清淨。</p>
</div>
<div class='div-commentary'><p style="margin-left:1em">皆者總也。三毒四倒七種顛倒。皆從妄想心生。既屬有知。性空亦可同般若清淨之義。</p>
</div><p style="margin-left:1em">△二奪破。</p>

<div class='div-orig'><p>有何獨尊淨於般若。</p>
</div>
<div class='div-commentary'><p style="margin-left:1em">尊崇也。若惑倒同聖智者。何故經中唯推崇清淨無知。在於真般若也。故知聖教獨崇之智非同惑妄。有知性空也。</p>
</div><p style="margin-left:1em">△二以境歎智疑。文亦二。初牒疑。</p>

<div class='div-orig'><p>若以所知美般若。</p>
</div>
<div class='div-commentary'><p style="margin-left:1em">疑者又云。聖智雖非性空。而定屬有知。但由照真境。時所知無相。故美歎智。曰無知矣。故今先牒之。</p>
</div><p style="margin-left:1em">△二正斷二。初敘定。</p>

<div class='div-orig'><p>所知非般若。</p>
</div>
<div class='div-commentary'><p style="margin-left:1em">此句定宗。所知曰境。般若曰智。境智定不同。故曰非也。</p>
</div>
<div class='div-orig'><p>所知自常淨。故般若未嘗淨。</p>
</div>
<div class='div-commentary'><p style="margin-left:1em">此據疑者定義也。疑者曰。智定有知。境屬無相。故今定云。據汝所說。則所知之境常清淨。無相般若之智常自有。知未可曰清淨無知也。</p>
</div><p style="margin-left:1em">△二奪破。</p>

<div class='div-orig'><p>亦無緣致淨。歎於般若。</p>
</div>
<div class='div-commentary'><p style="margin-left:1em">緣由也。致立也。若如疑者所見。則經中秖合歡真境。清淨亦無緣由。立清淨之言。歎真般若也。今以經中唯歎般若之文為正量。驗知非因境無相。而曰智無知也。</p>
</div><p style="margin-left:1em">△二釋正義二。切釋前經義。</p>

<div class='div-orig'><p>然。</p>
</div>
<div class='div-commentary'><p style="margin-left:1em">領前之辭。所疑既非清淨無知之義。何也。故今領之。</p>
</div>
<div class='div-orig'><p>經云。般若清淨者。<span class='note-inline'>(此再牒前經也)</span>將無以般若體性真淨。本無惑取之知。</p>
</div>
<div class='div-commentary'><p style="margin-left:1em">將無以者。擬議經旨之語。本覺為智。所依曰體。體不可改。曰性。體即性也。真淨者。非離染之淨。乃真實清淨也。本無惑取之知者。釋無知見等。為真淨義。非離惑取。曰無知。乃本自無惑取。故曰無知。</p>
</div>
<div class='div-orig'><p>本無惑取之知。不可以知名哉。</p>
</div>
<div class='div-commentary'><p style="margin-left:1em">結成清淨無知之義。破前二疑也。</p>
</div><p style="margin-left:1em">△二重顯體用。</p>

<div class='div-orig'><p>豈唯無知名無知。知自無知矣。</p>
</div>
<div class='div-commentary'><p style="margin-left:1em">豈唯體無知。故名清淨無知。有知之用。常自清淨無知也。故體用不二。旨清淨故。故曰真般若者清淨無知等也。</p>
</div><p style="margin-left:1em">△三結顯正義。因答難斷疑<span class='corr'>已</span>。故結顯前權實體用不二之正義。文二。初結顯前義。</p>

<div class='div-orig'><p>是以聖人以無知之般若。照彼無相之真諦。</p>
</div>
<div class='div-commentary'><p style="margin-left:1em">即體之實智。照真諦理也。然此但契自智之無知。即照無相之真諦。非謂外有真諦。以為所照決定之相。</p>
</div>
<div class='div-orig'><p>真諦無兔馬之遺。般若無不窮之鑒。</p>
</div>
<div class='div-commentary'><p style="margin-left:1em">兔馬之遺者。婆沙論以三獸渡河。入水深淺。即象馬兔喻三乘。造理有異。二乘滅妄求真。如兔馬之涉水。泛身而過。菩薩證唯心。故如大象之渡河。截流而過。故無兔馬。遺餘一乘智鑒。無不窮極故。前曰智有窮幽之鑒而無知焉。此中更合云。聖人以無慮之般若。照彼不遷之俗諦。俗諦無兔馬之遺。般若無不應之用。既一體二用。約境義分境。既真俗相融。用亦權實不二。故論中或秖就一用顯體。<span class='corr'>已</span>知二用不殊故。今影略出之。以顯前神有應會之用。而無慮焉之正義也。</p>
</div><p style="margin-left:1em">△二明前所以。</p>

<div class='div-orig'><p>所以會而不差。當而無是。</p>
</div>
<div class='div-commentary'><p style="margin-left:1em">此明前權智。所以能會之智不差機宜。言當是者。以取應對之義。至下文辨。應而無慮。故曰當而無是。</p>
</div>
<div class='div-orig'><p>寂怕無知。而無不知者矣。</p>
</div>
<div class='div-commentary'><p style="margin-left:1em">此明前實智。所以虗寂淡怕故無知。無知之知。無不鑒知。</p>
</div><p style="margin-left:1em">△二名實問答二。初兩名求實問。文二。初汎陳名實。</p>

<div class='div-orig'><p>難曰。</p>
</div>
<div class='div-commentary'><p style="margin-left:1em">此躡上答中名異。故今立難。下自指前。</p>
</div>
<div class='div-orig'><p>夫物無以自通。故立名以通物。</p>
</div>
<div class='div-commentary'><p style="margin-left:1em">通者。運用不滯也。凡世立物名。蓋為物不能運用。故以名。召令得通用。</p>
</div>
<div class='div-orig'><p>物雖非名。果有可名之物。當於此名矣。</p>
</div>
<div class='div-commentary'><p style="margin-left:1em">雖體與名殊。定有對名之體。而對於名。</p>
</div>
<div class='div-orig'><p>是以即名求物。物不能隱。</p>
</div><p style="margin-left:1em">△二牒文正難。文三。初牒前名異。</p>

<div class='div-orig'><p>而論云聖心無知。又云無所不知。</p>
</div>
<div class='div-commentary'><p style="margin-left:1em">此即牒上寂怕無知而無不知之文。以有無名異。為難也。</p>
</div><p style="margin-left:1em">△二敘欲一之意。文二。初自意。</p>

<div class='div-orig'><p>意謂<span class='note-inline'>(難者之意所謂也)</span>無知未甞知。知未甞無知。</p>
</div>
<div class='div-commentary'><p style="margin-left:1em">嘗曾也。聖心若定無。則未曾是有。定有則未曾是無。乃可歸一也。</p>
</div>
<div class='div-orig'><p>斯則名教之所通。立言之本意也。</p>
</div>
<div class='div-commentary'><p style="margin-left:1em">若有所定。方是能詮名教。通運所詮智體。亦是立言召物之本意。理當如是。</p>
</div><p style="margin-left:1em">△二論意。</p>

<div class='div-orig'><p>然論者。<span class='note-inline'>(者即指作論之人也)</span>欲一於聖心。異於文旨。尋文求實。未見其當。</p>
</div>
<div class='div-commentary'><p style="margin-left:1em">論主欲明聖心體一。而立文有異。尋此異文。而求一體者。未見有當名之定體。</p>
</div><p style="margin-left:1em">△三兩關正難。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">徵也。何謂尋文求實。未見其當。</p>
</div>
<div class='div-orig'><p>若知得於聖心。無知無所辨。</p>
</div>
<div class='div-commentary'><p style="margin-left:1em">辨明也。有知得聖心。無知明何事。</p>
</div>
<div class='div-orig'><p>若無知得於聖心。知亦無所辨。</p>
</div>
<div class='div-commentary'><p style="margin-left:1em">無知得聖心。知名明何物。</p>
</div>
<div class='div-orig'><p>若二都無得。無所復論<span class='note-inline'>(平呼)</span>哉。</p>
</div>
<div class='div-commentary'><p style="margin-left:1em">若二名都不得聖心。未審前云無知無所不知。復論何事耶。又解。二名既不得聖心。未審對何名論召聖心之體耶。</p>
</div><p style="margin-left:1em">△二雙拂顯玄答三。初拂迹雙泯。</p>

<div class='div-orig'><p>答曰。經云。般若義者。</p>
</div>
<div class='div-commentary'><p style="margin-left:1em">標也。般若體上合宜道理。曰義。</p>
</div>
<div class='div-orig'><p>無名無說。</p>
</div>
<div class='div-commentary'><p style="margin-left:1em">名詮自性。說謂言說。言由名起。既不可名召。故非言說所及也。</p>
</div>
<div class='div-orig'><p>非有非無。非實非虗。</p>
</div>
<div class='div-commentary'><p style="margin-left:1em">非有無者。轉釋上無名說義。智性不同。妄心有知。又不同木石無知。故不可以有無名言詮召也。非虗實者。轉釋非有無義。非實故非有。非虗故非無也。</p>
</div>
<div class='div-orig'><p>虗不失照。</p>
</div>
<div class='div-commentary'><p style="margin-left:1em">故非虗無體即用也。不變即隨緣義。</p>
</div>
<div class='div-orig'><p>照不失虗。</p>
</div>
<div class='div-commentary'><p style="margin-left:1em">故非實有用即體也。隨緣即不變義也。</p>
</div>
<div class='div-orig'><p>斯則無名之法。故非言所能言也。</p>
</div>
<div class='div-commentary'><p style="margin-left:1em">斯則者。牒歸上也。由體用不二故非實非虗。由非虗實故非有無性。非有無不可以名召。故曰無名之法。名既不立。如何言也。前難者以名求體。殊未達名所不能召也。經義如此。故當信之。</p>
</div><p style="margin-left:1em">△二釋妨述意。</p>

<div class='div-orig'><p>言雖不能言。然非言無以傳。</p>
</div>
<div class='div-commentary'><p style="margin-left:1em">妨云。既言般若義者無名無說等。何以云言所不能言也。故今上句領前也。然者。躊躇經旨也。理非詮表。無以傳達於後人。故當藉言也。故曰般若義者等文也。故知為物有說。理實無言。</p>
</div>
<div class='div-orig'><p>是以聖人終日言而未嘗言也。</p>
</div>
<div class='div-commentary'><p style="margin-left:1em">聖人言教。終日說般若非有非無等。但為破惑。畢竟於般若。未嘗有言說可及。涅槃云。始從鹿野苑。終至跋提河。如是二中間。未曾說一字。何謂經有可言也。此上釋妨。下述意。</p>
</div>
<div class='div-orig'><p>今試為子狂言辨之。</p>
</div>
<div class='div-commentary'><p style="margin-left:1em">狂言者。不定之語也。且為難者。以不定之語詮辨之。非謂般若可說也。</p>
</div><p style="margin-left:1em">△三正顯玄旨三。初顯體用玄微。</p>

<div class='div-orig'><p>夫聖心者。</p>
</div>
<div class='div-commentary'><p style="margin-left:1em">標聖人所證一心。具權實體用故。</p>
</div>
<div class='div-orig'><p>微妙無相。不可為有。</p>
</div>
<div class='div-commentary'><p style="margin-left:1em">妙者。不可思議也。妙之至妙。故曰微妙。妙體無相為是也。不是有故。此明心體也。</p>
</div>
<div class='div-orig'><p>用之彌勤。不可為無。</p>
</div>
<div class='div-commentary'><p style="margin-left:1em">彌勤之用。照理達事。不是無也。此明全心之用。</p>
</div>
<div class='div-orig'><p>不可為無。故聖智存焉。</p>
</div>
<div class='div-commentary'><p style="margin-left:1em">智用雙存。故非無。</p>
</div>
<div class='div-orig'><p>不可為有。故名教絕焉。</p>
</div>
<div class='div-commentary'><p style="margin-left:1em">不可思議絕名教詮表。故非有也。前經所謂無名無說非有非無。蓋體用同時。不在二邊也。</p>
</div><p style="margin-left:1em">△二釋知無知之意。</p>

<div class='div-orig'><p>是以。</p>
</div>
<div class='div-commentary'><p style="margin-left:1em">牒上體用二言。釋言下之意。</p>
</div>
<div class='div-orig'><p>言知不為知。欲以通其鑒。</p>
</div>
<div class='div-commentary'><p style="margin-left:1em">前言無所不知。非謂智是有知。蓋欲通般若有鑒照異於木石。所以言知也。</p>
</div>
<div class='div-orig'><p>不知非不知。欲以辨其相。</p>
</div>
<div class='div-commentary'><p style="margin-left:1em">前云寂怕無知。非謂智屬無知。蓋欲辨般若之體相異於妄心。所以言無知也。</p>
</div>
<div class='div-orig'><p>辨相不為無。通鑒不為有。</p>
</div>
<div class='div-commentary'><p style="margin-left:1em">正破難者執前知無知之言也。辨體相故說無。不是定無。通鑒照故說有。不是定有。前何以將知無知定名。取定聖心耶。</p>
</div>
<div class='div-orig'><p>非有故知而無知。</p>
</div>
<div class='div-commentary'><p style="margin-left:1em">此下正示非有非無之義。非有故牒上通鑒不為有也。謂靈知即無知。故所以有非有也。</p>
</div>
<div class='div-orig'><p>非無故無知而知。</p>
</div>
<div class='div-commentary'><p style="margin-left:1em">非無故。牒上辨相不為無也。謂無知之體。本自靈明。所以無非無也。良由體用知無知。雖有二言。定無二相。</p>
</div><p style="margin-left:1em">△三結不二深旨。</p>

<div class='div-orig'><p>是以知即無知。無知即知。</p>
</div>
<div class='div-commentary'><p style="margin-left:1em">全用是體。全體是用。如波即水。全水即波也。</p>
</div>
<div class='div-orig'><p>無以言異。而異於聖心也。</p>
</div>
<div class='div-commentary'><p style="margin-left:1em">無以者勸不可也。不可見前知無知言異。而謂聖心體用有異也。</p>
</div><p style="margin-left:1em">△三境智問答二。初以境求知難。文三。初汎敘難端。</p>

<div class='div-orig'><p>難曰。夫真諦深玄。非智不測。</p>
</div>
<div class='div-commentary'><p style="margin-left:1em">前云以無知之般若。照彼無相之真諦。躡前先敘境智。反難無知也。真諦無相。唯般若實智能照。自餘不可測度。故曰深玄。</p>
</div>
<div class='div-orig'><p>聖智之能。在茲而顯。</p>
</div>
<div class='div-commentary'><p style="margin-left:1em">茲此也。由見真諦。故名聖智。般若功能在此真諦。而表顯之也。故前曰真諦無兔馬之遺。般若無不窮之鑒也。</p>
</div><p style="margin-left:1em">△二引經成立。</p>

<div class='div-orig'><p>故經云。不得般若。不見真諦。真諦則般若之緣也。</p>
</div>
<div class='div-commentary'><p style="margin-left:1em">經文語反。由般若故見真諦也。下成立經意云。真諦為發智之緣。故聖智之能。在茲而顯也。</p>
</div><p style="margin-left:1em">△三結難有知。</p>

<div class='div-orig'><p>以緣求智。智則知矣。</p>
</div>
<div class='div-commentary'><p style="margin-left:1em">若以所知發智之緣。推求於智。既有照理之能。智必有知。何謂無知般若耶。</p>
</div><p style="margin-left:1em">△二心境同無答三。初以理正答。文三。初正答。</p>

<div class='div-orig'><p>答曰。以緣求智。智非知也。</p>
</div>
<div class='div-commentary'><p style="margin-left:1em">此明境智體同用異。且夫真境無相。真智無知。今上句約用縱之。以真境求真智。義分能所。下句就體奪之。真智無知。即真境無相。理實無二。故清涼曰。智體無自。即是證如。</p>
</div><p style="margin-left:1em">△二推釋。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">推也。以緣求智。何以智無知耶。下釋。</p>
</div>
<div class='div-orig'><p>放光云。不緣色生識。是名不見色。</p>
</div>
<div class='div-commentary'><p style="margin-left:1em">緣慮也。識以了別為義。經是簡妄反顯也。般若不緣慮色境。而生分別妄識。是名般若不見色。若妄心則緣境生分別。故有知見。則知難者以智為知。乃是認妄為真也。</p>
</div>
<div class='div-orig'><p>又云。五陰清淨故。般若清淨。</p>
</div>
<div class='div-commentary'><p style="margin-left:1em">此明真心真境。五陰者。色受想行識也。清淨者。本來寂滅也。色心既本自清淨。故般若體性清淨無知。故曰以緣求智。智非知也。</p>
</div><p style="margin-left:1em">△三結顯。</p>

<div class='div-orig'><p>般若即能知也。五陰即所知也。所知即緣也。</p>
</div>
<div class='div-commentary'><p style="margin-left:1em">此三也字。前二即結上經旨。後一生起後文。以前段就體。推釋同虗。此中約用結顯。義分能所境智。經云般若清淨。即靈智無知。以為能覺也。五陰清淨。即真境無相。以為所覺也。此乃以無知心覺心無知。義分能所耳。下句生後。此所知無相境。即發般若之緣。由了無相。方曰般若故。</p>
</div><p style="margin-left:1em">△二簡辨真妄。此下論文。由前難者以緣求智。以智為知。執妄為真。故今簡辨令了真妄。文四。初總標境智。</p>

<div class='div-orig'><p>夫知與所知。</p>
</div>
<div class='div-commentary'><p style="margin-left:1em">總標也。真妄二智。俱曰能知。真妄二境。同名所知。</p>
</div><p style="margin-left:1em">△二真妄對辨。</p>

<div class='div-orig'><p>相與而有。</p>
</div>
<div class='div-commentary'><p style="margin-left:1em">相者當對也。與者共同也。難者以妄智對境。有知有相故。</p>
</div>
<div class='div-orig'><p>相與而無。</p>
</div>
<div class='div-commentary'><p style="margin-left:1em">主家義分能所。以真智對境。無相無知故。</p>
</div>
<div class='div-orig'><p>相與而無。故物莫之有。</p>
</div>
<div class='div-commentary'><p style="margin-left:1em">物者指心境也。莫之者不能也。真心境則同虗寂。不能令有。</p>
</div>
<div class='div-orig'><p>相與而有。故物莫之無。</p>
</div>
<div class='div-commentary'><p style="margin-left:1em">妄境智則同幻有。故不能令無。</p>
</div>
<div class='div-orig'><p>物莫之無。故為緣之所起。</p>
</div>
<div class='div-commentary'><p style="margin-left:1em">妄境為緣。起妄智之分別。</p>
</div>
<div class='div-orig'><p>物莫之有。故則緣所不能生。</p>
</div>
<div class='div-commentary'><p style="margin-left:1em">生起也。所緣之境本寂。不能起能緣之分別。</p>
</div>
<div class='div-orig'><p>緣所不能生。故照緣而非知。</p>
</div>
<div class='div-commentary'><p style="margin-left:1em">境寂心空。故智照所緣。而無分別。故上答曰。以緣求智。智非知也。此釋真境智義也。</p>
</div>
<div class='div-orig'><p>為緣之所起。故知緣相因而生。</p>
</div>
<div class='div-commentary'><p style="margin-left:1em">境為緣而起智。是以能知所緣相因。而生分別。故古者曰。未有無心境。曾無無境心。此即上難者云。以緣求智。智則知矣。</p>
</div><p style="margin-left:1em">△三結示起由。文二。初正示。</p>

<div class='div-orig'><p>是以知<span class='note-inline'>(妄智)</span>與無知<span class='note-inline'>(真智)</span>生於所知矣。</p>
</div>
<div class='div-commentary'><p style="margin-left:1em">迷自心則執境。智起起之則境生。故妄智曰有知。了自心則境寂智虗。虗而不二。故真智曰無知。故前問者答者俱曰。以緣求智而有知無知之異者。葢迷悟之不同耳。</p>
</div><p style="margin-left:1em">△二徵釋。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">真妄二智。何故同生於所知。</p>
</div>
<div class='div-orig'><p>夫智以知所知。取相故名知。</p>
</div>
<div class='div-commentary'><p style="margin-left:1em">妄智迷真心外取相。故知妄境也。</p>
</div>
<div class='div-orig'><p>真諦自無相。真智何由知。</p>
</div>
<div class='div-commentary'><p style="margin-left:1em">真境本無相。真智以無知而契之。故曰何由知。</p>
</div><p style="margin-left:1em">△四釋成所以二。初牒所以。</p>

<div class='div-orig'><p>所以然者。</p>
</div>
<div class='div-commentary'><p style="margin-left:1em">有何所以故。妄境智則知緣相因而生。真境智則緣所不能生耶。故今牒之。</p>
</div><p style="margin-left:1em">△二釋成。文二。初釋妄。文二。初正釋。</p>

<div class='div-orig'><p>夫所知非所知。所知生於知。</p>
</div>
<div class='div-commentary'><p style="margin-left:1em">事本空無。妄智不達。執之為有。見有境起。</p>
</div>
<div class='div-orig'><p>所知既生知。知亦生所知。</p>
</div>
<div class='div-commentary'><p style="margin-left:1em">因有境故智有分別。故有知心起。</p>
</div>
<div class='div-orig'><p>所知既相生。相生即緣法。</p>
</div>
<div class='div-commentary'><p style="margin-left:1em">既境智相生。即智為境。緣境為智。緣緣會故。境智同有也。</p>
</div>
<div class='div-orig'><p>緣法故非真。非真故非真諦也。</p>
</div>
<div class='div-commentary'><p style="margin-left:1em">從緣境智。緣會則生。緣離則滅。既有生滅。故非真諦門中乃稱為妄也。</p>
</div><p style="margin-left:1em">△二引證。</p>

<div class='div-orig'><p>故中觀云。物從因緣有故不真。</p>
</div>
<div class='div-commentary'><p style="margin-left:1em">證上可知。然中觀文有二句。上句證前。後句標下。故今取義便。隔彼後句。以就次科也。</p>
</div><p style="margin-left:1em">△二釋真三。初標。</p>

<div class='div-orig'><p>不從因緣故即真。</p>
</div>
<div class='div-commentary'><p style="margin-left:1em">不藉因緣生者。方名真實。標也。</p>
</div><p style="margin-left:1em">△二釋。</p>

<div class='div-orig'><p>今真諦曰真。真則非緣。</p>
</div>
<div class='div-commentary'><p style="margin-left:1em">今真諦門中無相真境。與無知真智。是一心理智。假分能所。實無二相。既非緣有。故名曰真。</p>
</div>
<div class='div-orig'><p>真非緣故。無物從緣而生也。</p>
</div>
<div class='div-commentary'><p style="margin-left:1em">無物者。境智既不從緣。故無緣生境智之物。所以曰真境真智無相無知也。</p>
</div><p style="margin-left:1em">△三引經。</p>

<div class='div-orig'><p>故經云。不見有法無緣而生。</p>
</div>
<div class='div-commentary'><p style="margin-left:1em">真諦門中不見有境智之法。故無緣相生。上明所以竟。故知難者以妄問真也。簡辨<span class='corr'>已</span>畢。</p>
</div><p style="margin-left:1em">△三結答前問三。初述成無知。</p>

<div class='div-orig'><p>是以真智觀真諦。未甞取所知。智不取所知。此智何由知。</p>
</div>
<div class='div-commentary'><p style="margin-left:1em">述成真境智。顯無知義。以真智不取。是觀真諦義也。</p>
</div><p style="margin-left:1em">△二釋妨除疑。</p>

<div class='div-orig'><p>然。</p>
</div>
<div class='div-commentary'><p style="margin-left:1em">領前也。智實無知。如何契理。下釋云。</p>
</div>
<div class='div-orig'><p>智非無知。但真諦非所知。故真智亦非知。</p>
</div>
<div class='div-commentary'><p style="margin-left:1em">智非木石之無知。但以照而常寂。故真境無外相。即真智無知爾。</p>
</div><p style="margin-left:1em">△三結難非真。</p>

<div class='div-orig'><p>而子欲以緣求智。以智為知。</p>
</div>
<div class='div-commentary'><p style="margin-left:1em">此牒彼執妄也。</p>
</div>
<div class='div-orig'><p>緣自非緣。於何而求知哉。</p>
</div>
<div class='div-commentary'><p style="margin-left:1em">責迷真也。緣自非緣者。真境非外緣。如何發智有所知耶。</p>
</div><p style="margin-left:1em">△四兩關問答二。初不取違知難。文二。初牒論敘難。</p>

<div class='div-orig'><p>難曰。論云不取者。</p>
</div>
<div class='div-commentary'><p style="margin-left:1em">牒上云智不取所知者。下敘難。</p>
</div>
<div class='div-orig'><p>為無知故不取。為知然後不取耶。</p>
</div>
<div class='div-commentary'><p style="margin-left:1em">開兩關也。</p>
</div><p style="margin-left:1em">△二兩關正難。</p>

<div class='div-orig'><p>若無知故不取。聖人則冥若夜遊。不辨緇素之異。</p>
</div>
<div class='div-commentary'><p style="margin-left:1em">夜遊者。暗中遊方也。緇素者黑白也。智若無知故不取。則聖心冥昧。如人夜行。豈辨境之黑白。何以云真智觀真諦也。</p>
</div>
<div class='div-orig'><p>若知然後不取。知則異於不取矣。</p>
</div>
<div class='div-commentary'><p style="margin-left:1em">若先有知。後不取者知。即是取與不取有異也。</p>
</div><p style="margin-left:1em">△二知即不取答二。初雙非有無。</p>

<div class='div-orig'><p>答曰。非無知故不取。又非知然後不取。</p>
</div>
<div class='div-commentary'><p style="margin-left:1em">不同木石無知。不同妄想有知。木石絕靈照。妄想居攀緣。般若離二邊。故非此二。而說不取也。</p>
</div><p style="margin-left:1em">△二正答不二。</p>

<div class='div-orig'><p>知則不取。故能不取而知。</p>
</div>
<div class='div-commentary'><p style="margin-left:1em">當靈鑒時。本無取著。故能無取著。而長鑒知。如摩尼珠現色。而本無色。無色而常現色。此乃全用即體。全體即用。知與不取。說雖前後。義實同時。</p>
</div><p style="margin-left:1em">△五是當問答二。初無當違有難。文二。初牒論敘難。</p>

<div class='div-orig'><p>難曰。論云不取者。</p>
</div>
<div class='div-commentary'><p style="margin-left:1em">牒上知即不取故能不取而知。正難下句也。</p>
</div>
<div class='div-orig'><p>誠以聖心不物於物。故無惑取也。</p>
</div>
<div class='div-commentary'><p style="margin-left:1em">誠實也。不物於物者。不執著於物也。既無惑取之心。故曰不取。</p>
</div>
<div class='div-orig'><p>無取則無是。無是則無當。</p>
</div>
<div class='div-commentary'><p style="margin-left:1em">是當之言。諸教少有。此論多說。凡兩物不別曰相是。敵對曰相當。亦猶彼此是非。蓋諸法相望之通名也。今明境智相當相是。故曰是當。今且以智曰是。境曰當。釋之。真心真境同虗。故無惑取。則無心是於境。亦無境當於心。此即難者解不取之義如是也。</p>
</div><p style="margin-left:1em">△二以無難有。</p>

<div class='div-orig'><p>誰當聖心。而云聖心無所不知耶。</p>
</div>
<div class='div-commentary'><p style="margin-left:1em">誰何也。心無是境無當。但可云無知。以何當對於聖心。而云有知耶。無所不知者。有知也。此則難者但解其體。未達其用。故為此難也。</p>
</div><p style="margin-left:1em">△二有無雙融答三。初領問。</p>

<div class='div-orig'><p>答曰。然無是無當者。</p>
</div>
<div class='div-commentary'><p style="margin-left:1em">前難者雖解境智同真。未了即真心境。故以無難有。今先領彼所解。後示體用雙融之正義也。</p>
</div><p style="margin-left:1em">△二正答。</p>

<div class='div-orig'><p>夫無當則物無不當。</p>
</div>
<div class='div-commentary'><p style="margin-left:1em">境則全理之事。無相即相。</p>
</div>
<div class='div-orig'><p>無是則物無不是。</p>
</div>
<div class='div-commentary'><p style="margin-left:1em">智亦全體之用。無知即知。</p>
</div>
<div class='div-orig'><p>物無不是。故是而無是。</p>
</div>
<div class='div-commentary'><p style="margin-left:1em">知即無知。照而常寂也。</p>
</div>
<div class='div-orig'><p>物無不當。故當而無當。</p>
</div>
<div class='div-commentary'><p style="margin-left:1em">相即無相。觸事而真也。若達此知無知不二。相無相無殊。則何疑前云知即不取。故能不取而知也。</p>
</div><p style="margin-left:1em">△三引證。</p>

<div class='div-orig'><p>故經云。盡見諸法<span class='note-inline'>(境智歷然)</span>而無所見者也。</p>
</div>
<div class='div-commentary'><p style="margin-left:1em">智無知。境無相故也。</p>
</div><p style="margin-left:1em">△六取捨問答二。初捨有滯無難。文三。初呈解立難。</p>

<div class='div-orig'><p>難曰。聖心非不能是。誠以無是可是。</p>
</div>
<div class='div-commentary'><p style="margin-left:1em">此因上是而無是。故立此問。遣後人之餘疑。非不能是者。即上云是也。顯有照鑒故。誠以無是可是者。意謂由境無所是之相可是。故曰無是。此以有知之智。對無相之境。故曰是而無是也。</p>
</div>
<div class='div-orig'><p>雖無是可是。</p>
</div>
<div class='div-commentary'><p style="margin-left:1em">境雖無相可是。</p>
</div>
<div class='div-orig'><p>故當是於無是矣。</p>
</div>
<div class='div-commentary'><p style="margin-left:1em">聖心必須對於無相境也。</p>
</div><p style="margin-left:1em">△二引經成立。</p>

<div class='div-orig'><p>是以經云。真諦無相故般若無知者。</p>
</div>
<div class='div-commentary'><p style="margin-left:1em">經是正義。真諦無有無相。般若無有無知也。今難者解意不同。意謂般若是有知。由真諦無相可得故。般若無知也。者之一字牒經。不自領經意云。</p>
</div>
<div class='div-orig'><p>誠以般若無有有相之知。</p>
</div>
<div class='div-commentary'><p style="margin-left:1em">信經所說。則知般若定無照有之知。以顯唯照無也。</p>
</div><p style="margin-left:1em">△三正難滯無。</p>

<div class='div-orig'><p>若以無相為無相。有何累於真諦也。</p>
</div>
<div class='div-commentary'><p style="margin-left:1em">為是也。累滯也。聖心若以無相真境。是無相者。有何所以。滯累此真諦。而取於無相耶。雖不取有。少異於妄心。若取於無。何殊於斷見。故此疑問也。</p>
</div><p style="margin-left:1em">△二取捨俱離答二。初直非所難。文二。初正破。</p>

<div class='div-orig'><p>答曰。聖人無無相也。</p>
</div>
<div class='div-commentary'><p style="margin-left:1em">般若無此取無相之心也。</p>
</div><p style="margin-left:1em">△二推釋。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">推上也。</p>
</div>
<div class='div-orig'><p>若以無相為無相<span class='note-inline'>(牒問)</span>無相即為相。捨有而之無。</p>
</div>
<div class='div-commentary'><p style="margin-left:1em">若以無相是無相。無相即是相。雖捨有相而著無相。豈為智照也。</p>
</div>
<div class='div-orig'><p>譬猶逃峯而赴壑。俱不免於患矣。</p>
</div>
<div class='div-commentary'><p style="margin-left:1em">逃避也。峯者山之高處也。壑者溪也。逃避峯之危峻。而赴于溪壑。俱不免害身之患。捨有取無。俱不免乎取相。般若聖智。故非如是也。</p>
</div><p style="margin-left:1em">△二顯示正義。文二。初示正義。</p>

<div class='div-orig'><p>是以至人<span class='note-inline'>(約人顯智也)</span>處有不有。居無不無。</p>
</div>
<div class='div-commentary'><p style="margin-left:1em">居處者。智之所詣故。即事造理。故處有不有。理不異事。故居無不無。又處有居無。照理事故。即前是當也。不有不無。泯理事故。則無是無當也。</p>
</div>
<div class='div-orig'><p>雖不取於有無。</p>
</div>
<div class='div-commentary'><p style="margin-left:1em">明不取也。非唯不取有。亦不取無也。又即前無當無是義也。</p>
</div>
<div class='div-orig'><p>然亦不捨於有無。</p>
</div>
<div class='div-commentary'><p style="margin-left:1em">明不捨也。正不取時。即不捨故。故云然亦。又非但不雙取。然亦不雙捨。即前物無不是。物無不當也。又初句不有離增益謗。次句不無離損減謗。次句雙非有無。離相違謗。末句雙照有無。離戲論謗。四謗既無。百非斯絕。是當之義。髣髴聖心也。</p>
</div><p style="margin-left:1em">△二出所以。</p>

<div class='div-orig'><p>所以和光塵勞。周旋五趣。</p>
</div>
<div class='div-commentary'><p style="margin-left:1em">此顯<span class='corr'>已</span>證之所以也。和者謂渾雜也。光者智用也。聖人光有二。一身光。二教智光。今明教智光。塵勞者。三界中五塵坌污勞擾之處。是羣生之所居。聖人渾和其間。以教智光。而開導之也。周旋者。周徧返覆也。五趣者。天人獄鬼畜。鬼開修羅。即六趣也。四生不過五趣。聖人垂形於五趣。周徧返覆也。前明說教。此顯現身。蓋聖人從根後智。起大悲之化用也。</p>
</div>
<div class='div-orig'><p>寂然而往。怕爾而來。</p>
</div>
<div class='div-commentary'><p style="margin-left:1em">雖往來於三界。往無往相。故曰寂然而往。來無來相。故曰怕爾而來。前明處有。此顯不有。</p>
</div>
<div class='div-orig'><p>恬淡<span class='note-inline'>(上呼)</span>無為。而無不為。</p>
</div>
<div class='div-commentary'><p style="margin-left:1em">心靜曰恬。智純曰淡。雖無作為之心。而常照理達事。故無不為。此明上居無不無也。</p>
</div><p style="margin-left:1em">△七應會問答。文二。初無知生滅問。又二。初牒前敘難。</p>

<div class='div-orig'><p>難曰。聖心雖無知。然其應會之道不差。</p>
</div>
<div class='div-commentary'><p style="margin-left:1em">即前云會而不差也。由無為而為。故應會眾生。不差失於機宜也。</p>
</div>
<div class='div-orig'><p>是以可應者應之。不可應者存之。</p>
</div>
<div class='div-commentary'><p style="margin-left:1em">釋不差之義。根熟則應之令入道。未熟則存之令熟。則金剛所謂護念付囑之義。</p>
</div><p style="margin-left:1em">△二正難。</p>

<div class='div-orig'><p>然則聖心有時而生。有時而滅。可得然乎。</p>
</div>
<div class='div-commentary'><p style="margin-left:1em">根熟則能應心生。未熟則能應心滅。既曰當而無是。則無知無為。何得有此生滅。</p>
</div><p style="margin-left:1em">△二用無生滅答四。初真妄對明。</p>

<div class='div-orig'><p>答曰。生滅者<span class='note-inline'>(牒所問也)</span>生滅心也。</p>
</div>
<div class='div-commentary'><p style="margin-left:1em">妄心取相。故隨境生滅。</p>
</div>
<div class='div-orig'><p>聖人無心。生滅焉起。</p>
</div>
<div class='div-commentary'><p style="margin-left:1em">聖心無取。故曰無心。既不取境。何有生滅。</p>
</div><p style="margin-left:1em">△二釋妨正答。</p>

<div class='div-orig'><p>然。</p>
</div>
<div class='div-commentary'><p style="margin-left:1em">牒上領問也。問云既無心生滅。何有應而不差之義耶。故今領之。</p>
</div>
<div class='div-orig'><p>非無心。<span class='note-inline'>(非同木石之無心)</span>但是無心<span class='note-inline'>(無取著心)</span>心耳。</p>
</div>
<div class='div-commentary'><p style="margin-left:1em">靈明之心。長在此為應。本經云。菩薩清涼月。遊於畢竟空。</p>
</div>
<div class='div-orig'><p>又非不應<span class='note-inline'>(非同二乘之不應)</span>但是不應<span class='note-inline'>(不起分別之應)</span>應耳。</p>
</div>
<div class='div-commentary'><p style="margin-left:1em">機感應生。則悲應之心常存。所謂眾生心水淨。菩提影現中。</p>
</div><p style="margin-left:1em">△三舉喻結答。</p>

<div class='div-orig'><p>是以聖人應會之道。則信若四時之質。直以虗無為體。</p>
</div>
<div class='div-commentary'><p style="margin-left:1em">質實也。應之不虗故。直<span class='corr'>但</span>也。權智無心之心。不應而應。其由春夏秋冬。雖應不失時。虗而無體。權智無心而應。類此可知。</p>
</div><p style="margin-left:1em">△四結非所問。</p>

<div class='div-orig'><p>斯不可得而生。不可得而滅也。</p>
</div><p style="margin-left:1em">△八真妄問答二。初惑智同真問。文二。初呈解。</p>

<div class='div-orig'><p>難曰。<span class='note-inline'>(解中疑問)</span>聖智之無<span class='note-inline'>(聖人無心生滅焉起)</span>惑智之無。</p>
</div>
<div class='div-commentary'><p style="margin-left:1em">境有生滅。智乃隨之。離境智無。生滅何有。難者因前而解。故此呈之。</p>
</div><p style="margin-left:1em">△二疑問。</p>

<div class='div-orig'><p>俱無生滅<span class='note-inline'>(同也)</span>何以異之。</p>
</div>
<div class='div-commentary'><p style="margin-left:1em">如何分真妄之異耶。</p>
</div><p style="margin-left:1em">△二真妄同異答三。初總標。</p>

<div class='div-orig'><p>答曰。聖智之無者。無知。</p>
</div>
<div class='div-commentary'><p style="margin-left:1em">體本無知故。</p>
</div>
<div class='div-orig'><p>惑智之無者。知無。</p>
</div>
<div class='div-commentary'><p style="margin-left:1em">了知無體故。此上標真妄。</p>
</div>
<div class='div-orig'><p>其無雖同<span class='note-inline'>(同無生滅)</span>所以無者異也。</p>
</div>
<div class='div-commentary'><p style="margin-left:1em">無之所以。真妄有異。此標同異也。</p>
</div><p style="margin-left:1em">△二釋真妄中二。初推釋。</p>

<div class='div-orig'><p>何者<span class='note-inline'>(推上異之所以)</span>夫聖心虗靜。無知可無。</p>
</div>
<div class='div-commentary'><p style="margin-left:1em">智體本無知見。故曰虗靜。三際常然。可無生滅也。</p>
</div>
<div class='div-orig'><p>可曰無知。非謂知無。</p>
</div>
<div class='div-commentary'><p style="margin-left:1em">此明真異於妄。不假知了。</p>
</div>
<div class='div-orig'><p>惑智有知。故有知可無。</p>
</div>
<div class='div-commentary'><p style="margin-left:1em">惑智取境。隨境生滅。智性空無。生滅不有也。</p>
</div>
<div class='div-orig'><p>可謂知無。非曰無知也。</p>
</div>
<div class='div-commentary'><p style="margin-left:1em">此顯妄異真也。前則本無故無。此則了空故無。所以異也。</p>
</div><p style="margin-left:1em">△二結會。</p>

<div class='div-orig'><p>無知。即般若之無也。</p>
</div>
<div class='div-commentary'><p style="margin-left:1em">智體本無生滅。故曰般若之無。</p>
</div>
<div class='div-orig'><p>知無。則真諦之無也。</p>
</div>
<div class='div-commentary'><p style="margin-left:1em">結會妄智。為真境也。難者既了惑智性空。則惑智為所了境。由了始無即事而真。故曰真諦之無也。故知無生滅則雖同。本無今無有異也。</p>
</div><p style="margin-left:1em">△三釋同異三。初正明。文二。初顯體同用異。</p>

<div class='div-orig'><p>是以般若之與真諦。</p>
</div>
<div class='div-commentary'><p style="margin-left:1em">牒上同無之境智也。</p>
</div>
<div class='div-orig'><p>言用即同而異。</p>
</div>
<div class='div-commentary'><p style="margin-left:1em">即同無而理智不泯。是用也。</p>
</div>
<div class='div-orig'><p>言寂即異而同。</p>
</div>
<div class='div-commentary'><p style="margin-left:1em">雖理智宛然而同一虗無。是寂也。</p>
</div>
<div class='div-orig'><p>同故無心於彼此。異故不失於照功。</p>
</div>
<div class='div-commentary'><p style="margin-left:1em">體同故心境彼此無殊。用異故不失能所之功。</p>
</div><p style="margin-left:1em">△二述成不二。</p>

<div class='div-orig'><p>是以辨同者同於異。辨異者異於同。</p>
</div>
<div class='div-commentary'><p style="margin-left:1em">辨者解了也。欲解同無。但觀理智。欲明理智。須了同無。此明互即。下顯雙亡。</p>
</div>
<div class='div-orig'><p>斯則不可得而異。不可得而同也。</p>
</div>
<div class='div-commentary'><p style="margin-left:1em">辨異於同。故不可得異。辨同於異。故不可得同。同異兩亡。此答前云俱無生滅。何以異之也。</p>
</div><p style="margin-left:1em">△二推釋文二。初雙徵。</p>

<div class='div-orig'><p>何者。</p>
</div>
<div class='div-commentary'><p style="margin-left:1em">何故不可異。而又不可同。</p>
</div><p style="margin-left:1em">△二各釋中二。初釋不可同。</p>

<div class='div-orig'><p>內有獨鑒之明。外有萬法之實。</p>
</div>
<div class='div-commentary'><p style="margin-left:1em">約心為內。以境為外。蓋指拄如此。非有內外之相。獨鑒之明者。智也。即心之照。心外無法。故曰獨鑒。又以對下萬法故。萬法之實者。理也。理為萬法之體故也。</p>
</div>
<div class='div-orig'><p>萬法雖實。然非照不得。</p>
</div>
<div class='div-commentary'><p style="margin-left:1em">事本即真。非智不顯。</p>
</div>
<div class='div-orig'><p>內外相與以成其照功。</p>
</div>
<div class='div-commentary'><p style="margin-left:1em">與共也。由智顯理。理顯曰智。故共成鑒照之功也。</p>
</div>
<div class='div-orig'><p>此則聖所不能同用也。</p>
</div>
<div class='div-commentary'><p style="margin-left:1em">結異也。聖智與理。所以不可得而同者。此明照用也。</p>
</div><p style="margin-left:1em">△二釋不可異。</p>

<div class='div-orig'><p>內雖照而無知<span class='note-inline'>(照體本寂)</span>外雖實而無相<span class='note-inline'>(真理本空)</span>內外寂然。相與俱無<span class='note-inline'>(境智同寂)</span>此則聖所不能異寂也。</p>
</div>
<div class='div-commentary'><p style="margin-left:1em">結同也。聖智與理。所以不可得而異者。此明寂也。</p>
</div><p style="margin-left:1em">△三引證三。初證辨同於異。</p>

<div class='div-orig'><p>是以經云諸法不異者。</p>
</div>
<div class='div-commentary'><p style="margin-left:1em">諸法者心境也。不異者同虗寂也。者字是牒經。下釋之云。</p>
</div>
<div class='div-orig'><p>豈曰續鳧截鶴。夷嶽盈壑。然後無異哉。</p>
</div>
<div class='div-commentary'><p style="margin-left:1em">續鳧截鶴。語出真經。云鳧脛雖短。續之則憂。鶴脛雖長。斷之則悲等。夷平也。嶽山也。盈滿也。壑谿也。此則反釋經意。豈謂令鳧鶴長短。谿山高低。等無差別。而謂諸法不異。非此說也。下順釋云。</p>
</div>
<div class='div-orig'><p>誠以不異於異。</p>
</div>
<div class='div-commentary'><p style="margin-left:1em">不異之義。於殊異中也。則高低長短。性不可異。故曰不異也。</p>
</div>
<div class='div-orig'><p>故雖異而不異也。</p>
</div>
<div class='div-commentary'><p style="margin-left:1em">此證上辨。同者同於異也。</p>
</div><p style="margin-left:1em">△二證辨異於同。</p>

<div class='div-orig'><p>故經云。甚奇世尊。於無異法中而說諸法異。</p>
</div>
<div class='div-commentary'><p style="margin-left:1em">大品經。空生歎佛讚法。雖諸法同真無異。而境智宛爾差殊。此證上辨異者。異於同也。</p>
</div><p style="margin-left:1em">△三證同異不二。</p>

<div class='div-orig'><p>又云。般若<span class='note-inline'>(智)</span>與諸法<span class='note-inline'>(境)</span>亦不一相。</p>
</div>
<div class='div-commentary'><p style="margin-left:1em">能所各存。證上不可得而同也。</p>
</div>
<div class='div-orig'><p>亦不異相。</p>
</div>
<div class='div-commentary'><p style="margin-left:1em">同一真體。證上不可得而異也。</p>
</div>
<div class='div-orig'><p>信矣。</p>
</div>
<div class='div-commentary'><p style="margin-left:1em">佛語實不虗。故自信信他也。</p>
</div><p style="margin-left:1em">△九寂用問答二。初寂用何異難。文二。初牒論。</p>

<div class='div-orig'><p>難曰。論云。言用則異。言寂則同。</p>
</div>
<div class='div-commentary'><p style="margin-left:1em">牒上云聖所不能同用也。聖所不能異寂也。</p>
</div><p style="margin-left:1em">△二正問。</p>

<div class='div-orig'><p>未詳般若之內。則有用寂之異乎。</p>
</div>
<div class='div-commentary'><p style="margin-left:1em">此是請益。問般若真一無差。何以有一用一寂之異。未詳審也。</p>
</div><p style="margin-left:1em">△二用寂同時答二。初正答同時。</p>

<div class='div-orig'><p>答曰。用即寂。</p>
</div>
<div class='div-commentary'><p style="margin-left:1em">不離境智之二。而同一寂滅也。故勝鬘云。二而不二。難可了知。如全波是水故。</p>
</div>
<div class='div-orig'><p>寂即用。</p>
</div>
<div class='div-commentary'><p style="margin-left:1em">同一虗寂。而能所歷然。勝鬘又云。不二而二。難可了知。如全水是波故。此中言寂。即權實同體。言用。即二用雙明。竝體用同時故也。</p>
</div>
<div class='div-orig'><p>用寂體一。同出而異名。</p>
</div>
<div class='div-commentary'><p style="margin-left:1em">言體者。非所依真體。此明相依之體用依於寂。以寂為體。寂依於用。以用為體。相依故體一也。同出而異名者。寂出用。用出寂。故有寂用之異名。非謂別有一體。為用寂之出處也。</p>
</div>
<div class='div-orig'><p>更無無用之寂。而主於用也。</p>
</div>
<div class='div-commentary'><p style="margin-left:1em">又合云。更無無寂之用。而主於寂也。今文影略。更者定義也。意云。定無無用之單寂。而為用之。依主。又定無無寂之單用。而為寂之。依主。不有則<span class='corr'>已</span>。有則用寂。同時既無二體。如何一有一無。</p>
</div><p style="margin-left:1em">△二結會權實九重問答。本因權實體用而起。今迹亡疑盡。理顯義圓。故今結會歸前。顯體用不二也。文三。初結義歸前。</p>

<div class='div-orig'><p>是以<span class='note-inline'>(承上用寂不二故)</span>智彌昧。照逾明。</p>
</div>
<div class='div-commentary'><p style="margin-left:1em">結實也。彌極也。逾過也。體本無知故。昧之彌極。即體之照。照徹理源。其明過逾於常照也。即前云。智有窮幽之鑒。而無知焉。</p>
</div>
<div class='div-orig'><p>神彌靜。應逾動。</p>
</div>
<div class='div-commentary'><p style="margin-left:1em">結權也。體本無慮。故靜之彌極。即體之應常。應有緣故。動之逾越也。即前云。神有應會之用。而無慮焉。下總責疑者。</p>
</div>
<div class='div-orig'><p>豈曰明昧動靜之異哉。</p>
</div>
<div class='div-commentary'><p style="margin-left:1em">明與昧。動與靜。豈當執異也。</p>
</div><p style="margin-left:1em">△二引文為證。</p>

<div class='div-orig'><p>故成具云。不為而過為。</p>
</div>
<div class='div-commentary'><p style="margin-left:1em">證上權智靜而常用。</p>
</div>
<div class='div-orig'><p>寶積曰。無心無識。無不覺知。</p>
</div>
<div class='div-commentary'><p style="margin-left:1em">證上寶智。即昧而明也。淨名上卷實積偈讚云。以無心意而現行。今則小變其文也。</p>
</div><p style="margin-left:1em">△三總結文意。</p>

<div class='div-orig'><p>斯則<span class='note-inline'>(總指標宗<span class='corr'>已</span>上問答等文也)</span>窮神<span class='note-inline'>(權也)</span>盡智<span class='note-inline'>(實也)</span>極象外<span class='note-inline'>(有無曰象)</span>之談也。</p>
</div>
<div class='div-commentary'><p style="margin-left:1em">般若體用不二。故極有無之象外也。談者指上所說也。</p>
</div>
<div class='div-orig'><p>即之明文。聖心可知矣。</p>
</div>
<div class='div-commentary'><p style="margin-left:1em">結也。明文者。如證而說。故曰明了之文。思之可解。又或近指上二經。曰明文。問答終此。</p>
</div><p style="margin-left:1em">第三般若論畢。</p>

<p class='juan'>注肇論疏卷第三</p>
<div class='div-w'>
<p class='h2'>音切</p>
<div class='div-note'>驍<p><span class='note-inline'>(古公切)</span></p>
萇<p><span class='note-inline'>(除良切)</span></p>
襲<p><span class='note-inline'>(似力切)</span></p>
韜<p><span class='note-inline'>(他刀切)</span></p>
洽<p><span class='note-inline'>(胡夾切)</span></p>
拓<p><span class='note-inline'>(他各切)</span></p>
韞<p><span class='note-inline'>(於昆切)</span></p>
渝<p><span class='note-inline'>(弋朱朱)</span></p>
忒<p><span class='note-inline'>(他得切)</span></p>
瞽<p><span class='note-inline'>(公五切)</span></p>
髣髴<p><span class='note-inline'>(上芳往切下芳勿切)</span></p>
鳧<p><span class='note-inline'>(扶音)</span></p>
脛<p><span class='note-inline'>(經郢切)</span></p>
惘<p><span class='note-inline'>(文兩切)</span></p>
抗<p><span class='note-inline'>(可浪切)</span></p>
</div></div></div>
</div><!-- end of div[@id='body'] -->
</body></html>