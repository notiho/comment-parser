<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>劍關子益禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1387-A 劒關禪師語錄序</p><p>曹溪之傳。馬駒散天下。莫盛於李唐。此師則蜀珍也。其後。始有德山圭峰出焉。至我</p>
<p>朝中興。則圓悟尤盛。爾來敭歷五山。有若癡絕無準諸老。皆表表於時。余雖聞其語。而不及識其人。乙丑。劒關入閩來玉融。相求於溪上。余方外友雖多。而識蜀人。則昉乎此。挹其容峩峩然。聽其言洒洒然。了暢而通明。則南宗之學也。豪特而亢爽。則西州之氣也。來往語移時。若有意於余者。心甚奇之。每惜其匇匇而去。無何。聞<span class='corr'>已</span>示寂矣。為之咨嗟累日。轉臂三霜。却未知此錄<span class='corr'>已</span>刊之怡山矣。庚午秋。澤兄。乃以寄似。雖三持杓柄。諸作俱在。鋒稜峭峻。霜凜芒寒。殺活縱橫。無所撈摸。真風穴楊岐種子。但室中機緣。恨不一見。偈贊拈誦。亦不應止此。豈傳者遺落不具耶。抑此老棄擲不留耶。因為之亂曰。禪本無覺。非覺無見也。道本無言。非言無傳也。因言而覺。則此編之傳足矣。若背覺而迷言。則是甜是苦。皆為毒藥。雖多奚以哉。劒關。名子益。劒州人。法子崇澤也。今主席鄉之慶成。咸淳庚午重九日。中大夫新除祕閣修撰提舉建寧府武夷山冲佑觀林<span class='note-inline'>(希逸)</span>書。</p>
</div>
<div class='div-xu'><a id='mulu2' />
<p class='h1'>No. 1387-B</p><p>劒關法兄。袖藏匕首。不立孤危。銕額銅頭。望風乞命。今雖亡矣。芒刃霜寒。䑛蜜之者。各宜照顧。淳<span class='corr'>已</span>南至。雪峰弟惟一拜手書。</p>
</div>No. 1387
<p class='juan'><a id='mulu3' />劒關和尚語錄</p>
<div class='div-other'><a id='mulu4' />
<p class='h1'>目次</p>
<ul class="">
<li>序</li>

<li>隆興府興化禪寺語錄</li>

<li>隆興府雲岩壽寧禪寺語錄</li>

<li>福州西禪怡山長慶禪寺語錄</li>

<li>小參</li>

<li>拈古</li>

<li>頌古</li>

<li>法語</li>

<li>偈讚</li>

<li>小佛事</li>
</ul></div>
<div class='div-other'><a id='mulu5' />
<p class='h1'>劍關和尚初住隆興府興化禪寺語錄</p><p class="byline">侍者　善珙　德修　編</p><p>師。於嘉熈三年正月入院。</p>
<p>指三門。我此一門。初無關鍵。半合半開。東扇西扇。雖然。千聞不如一見。</p>
<p>踞方丈。不行喝不行棒。負命衲僧。不釣自上。</p>
<p>山門疏。一字不著畫。八字沒兩[必-心]。文彩甚分明。何待重饒舌。</p>
<p>江湖疏。行不到處行一步。說不到處道一句。徑山諸公。見義勇為。靈隱師伯。拔劒相助。且道。節文在甚麼處。眼睛裏聽取。</p>
<p>拈法衣。黃梅夜半。雞足峯前。承虗接響。互相熱瞞。益上座。只今瞞你諸人去也。遂搭衣。</p>
<p>提綱。伏虎嵓高。風生萬壑。青龍水急。浪湧千尋。古佛門庭。八字打開。第一義諦。熾然宣說。新長老。到這裏。通身是口。通身是舌。更說箇甚麼即得。未免只據見成公案。舉似諸人。俊快底承當得去。便見三邊肅靜。四海晏清。塊雨條風。民康物阜。正恁麼時如何。道泰不傳天子令。時清休唱太平歌。</p>
<p>舉三聖道。我逢人即出。出則不為人。興化道。我逢人即不出。出則便為人。</p>
<p>拈云。大眾。還知二大老落處麼。亞夫金皷從天落。韓信鎗旗背水陳。</p>
<p>當晚小參。<span class='note-inline'>(問答不錄)</span>長劒倚天。鋒鋩不露。三賢莫辨。十聖那知。<span class='note-inline'>(竪主杖云)</span>看看。鋒鋩露也。寒光射斗。勁氣凌霜。逢佛殺佛。逢祖殺祖。盡大地人。誰敢正眼覰著。這裏莫有不頋危亡。向刃下翻身底麼。<span class='note-inline'>(卓主丈)</span>放過一著。</p>
<p>復舉。馬大師令僧馳書往徑山國一祖師處。一發緘。乃見一圓相。遂於圓相中。下一點封回。忠國師聞得乃云。欽師猶被馬師惑。</p>
<p>拈云。馬大師用盡平生伎倆。到國一面前。不消一點。因甚南陽却道。欽師猶被馬師惑。<span class='note-inline'>(良久云)</span>人必自侮。國必自伐上堂。㝡初句向上機。瞿曇不會。達磨不知。知不知。雨餘千嶂碧。春水一溪肥。</p>
<p>觀靜二維那至上堂。一槌便就。瞞瞞盰盰。不假一槌。無端無端。畢竟如何。忙裏工夫閑處覔。閙中消息靜中觀。</p>
<p>中秋上堂。天上月圓。人間月半。明眼衲僧。見似不見。見麼。<span class='note-inline'>(擲下拂子)</span>盞子撲落地。楪子成七片上堂。向上一路。千聖不傳。未曾擬議。早隔大千。所以。雪峰輥毬。禾山打皷。仰山插鍬。地藏種田。雖然。短綆那汲深泉。</p>
<p>至節上堂。去年今日逢冬節。撲頭撲面迎霜雪。今年冬節又來臨。屋角梅花弄曉晴。<span class='note-inline'>(拍膝)</span>笑它魯史謾書雲。</p>
<p>上堂。與麼寒。何處避。氷稜上。深雪裏。有來由。沒巴鼻。丹霞燒木佛。院主眉鬚墮。</p>
<p>上堂。<span class='note-inline'>(拈拂云)</span>信手拈來。萬選萬中。輕若鴻毛輕。重似丘山重。<span class='note-inline'>(擲拂云)</span>雖是死蛇。也要活弄上堂。四九三十六。夜眠如露宿。銀海眩生花。玉樓寒起粟。翻笑二祖立雪謾齊腰。活埋一片無瑕玉。</p>
<p>上堂。昨日雨。今日晴。桃花開口笑。無處覔靈雲。今日莫有不釣自上者麼。<span class='note-inline'>(良久云)</span>掩彩殺人佛生日上堂。二千年前。通身是垢。二千年後。滿面埃塵。直饒九曲黃河水。洗到驢年也不清。</p>
<p>謝首座藏主秉拂上堂。潑天聲價陳睦州。咬人火急瞌睡虎。行不到處行一步。道不到處道一句。德山臨濟眼[目*荅]<span class='corr'>眵</span>。棒喝交馳無所措。興化忍俊不禁。<span class='note-inline'>(卓主丈)</span>隨例赫日光中飛白雨。<span class='note-inline'>(驀召大眾)</span>照顧濕却袈裟角。</p>
<p>上堂。世事悠悠。不如山丘。臥藤蘿下。塊石枕頭。所以許由洗耳。巢父飲牛。又有底道。何不餔其糟而啜其醨。隨其波而混其流。這一隊擔板漢。能收不能放。能放不能收。且如何是全収全放底句。<span class='note-inline'>(以拂擊禪床)</span>大鵬展翅盖十洲。籬邊燕雀空啾啾。</p>
<p>端午上堂。<span class='note-inline'>(舉拂子。召大眾云)</span>還見麼。名不得。狀不得。脫胎換骨方。起死回生訣。信得及底。不消一服。諸病頓除。脫體安樂。何必善財重採藥。</p>
<p>中夏上堂。一日復一日。眨眼過半夏。興化老無知。鉢盂安柄杷。引得四海參玄人。三三兩兩聚頭。商量這个話。阿呵呵。六月賣松風。人間恐無價。</p>
<p>請監收上堂。欲明此道。須遇其人。其人既遇。十倍收成。且道。是那个道字。<span class='note-inline'>(良久云)</span>明破即不堪重九上堂。秋未霜。菊正芳。千朵萬朵香吐蘂。三枝兩枝金樣黃。不作世諦流布。亦非佛法商量。九月九日是重陽。</p>
<p>上堂。恠得深夜寒。破曉清霜重。雙㵎水無聲。千峯雲欲凍。這裏冷湫湫。那邊熱閧閧。不知那个得便宜。慚愧楊岐老凍膿。</p>
<p>謝西堂首座藏主上堂。<span class='note-inline'>(竪拂云)</span>格外提持。斗轉星移。智藏不會。海兄不知。尀耐睦州擔板漢。教壞臨濟小[病-丙+斯]兒。<span class='note-inline'>(拍床云)</span>此意明明說向誰上堂。見見之時。羯諦羯諦。見非是見。波羅羯諦。見猶離見。波羅僧羯諦。見莫能及。菩提薩婆訶。<span class='note-inline'>(驀召大眾云)</span>還見釋迦老子麼<span class='note-inline'>(便下座)</span>上堂。天寒地冷。晝短夜長。死灰撥盡。沒可商量。昨夜三更月到窗。</p>
<p>上堂。作無所作。為無所為。灰頭土面。帶水拖泥。恁麼要見興化。快須照顧兩莖眉。</p>
<p>上堂。如來禪只在口皮邊。祖師意不過方寸地。因甚十个五双。知似不知。見如不見。<span class='note-inline'>(良久云)</span>只為太近聖節上堂。正法輪輕撥轉。日出中天。雲開嶽面。如優曇花時一現。</p>
<p>上堂。有一人。在百尺竿頭。闊行大步。口不能言。有一人。在萬人叢裏。罵雨呵風。足不能履。且道。那个優。那个劣。<span class='note-inline'>(卓主<span class='corr'>丈</span>云)</span>分浴佛上堂。佛身長三尺。杓柄長三尺。佛身長丈六。杓柄長丈六。佛身長無量百千萬億那由他由旬。此之杓柄亦復爾。青龍將底報深恩。隨例香湯灌頂門。</p>
<p>舊住至上堂。玄沙不出嶺。拄杖生根休用剪。保壽不渡河。鉢盂無柄不須安。只如善財童子。於覺城東際。受文殊教。遊歷百一十城。參五十三善知識。末後於彌勒樓閣彈指聲中。還有這个消息也無。<span class='note-inline'>(乃云)</span>蘇嚧蘇嚧。</p>
<p>六月望上堂。酷暑炎炎何處避。不在鑊湯爐炭裏。北窗一枕黑甜餘。細聽松風雜流水。</p>
<p>謝首座藏主秉拂。上堂。一見便見。天回地轉。宗通說通。風虎雲龍。只如百丈被馬祖一喝。因甚三日耳聾。<span class='note-inline'>(良久云)</span>閩蜀同風上堂。日可冷月可熱。眾魔不能壞真說。且作麼生是真說。屋頭泉溜響無休。砌下寒蛩聲更切。</p>
<p>上堂。一日復一日。一秋復一秋。從頭屈指數。屈指又從頭。烏飛兔走幾時休。<span class='note-inline'>(召大眾云)</span>莫有不隨世態炎凉底麼<span class='note-inline'>(拍禪床下座)</span>修橋上堂。得路塞路。過橋斷橋。不拘兩岸。不滯中流。直饒你會得步行騎水牛。我更問你。空手因甚把鋤頭。</p>
<p>上堂。冬前冬後。沙飛石走。時節到來。不容袖手。興化雖無駈風走電之謀。也要應个時候。<span class='note-inline'>(卓主丈云)</span>一九二九。</p>
<p>謝維郍知客副寺典座上堂。十聲槌下定綱宗。送去迎來事一同。竪百橫千有通變。笊籬無柄舀春風。</p>
<p>上堂。般若鋒。金剛燄。覿面當機。突出難辨。<span class='note-inline'>(竪拂云)</span>見麼。春風一陣來。落花飛片片。</p>
<p>黃龍寧首座至上堂。憶昔玉几時。分贓不合火。今日驀相逢。依然眾恁麼。不恁麼。睦州檐板。雲門脚跛。</p>
</div>
<div class='div-other'><a id='mulu6' />
<p class='h1'>住隆興府雲岩壽寧禪寺語錄</p><p class="byline">侍者　慧澄　銳彰　編</p><p>聖節上堂。心如虗空不可量　聖君壽量亦如是。<span class='note-inline'>(卓主丈)</span>將如是法報皇恩。天上人間更無比上堂。一夏九十日。半月<span class='corr'>已</span>過了。有問蠟人氷。鼻孔仍依舊。<span class='note-inline'>(遂展手云)</span>我手何似佛手上堂。是句亦剗。非句亦剗。德山焚䟽鈔。臨濟燒禪板。堪悲堪笑。一對無孔鐵鎚。驢年夢見正法眼。</p>
<p>上堂。古佛心即于今。春風浩浩。春雨霖霖。<span class='note-inline'>(擊床云)</span>高山流水少知音。</p>
<p>佛涅槃上堂。法身充塞太虗空。出沒何曾有定蹤。獨許波旬知此意。半偷歡喜半槌胷。</p>
<p>上堂。時節既至。其理自彰。井井秧浮綠。村村麥弄黃。半窗山月白。一枕竹風凉。笑倒山前鄧八郎。</p>
<p>謝藏主維郍侍者。上堂。進以禮退以禮。錄得語一篇。不在紙衣裏。所以智藏被馬師塗糊。克賓遭興化鈍置。千古之下。掛人唇齒。恩大難酧。痛入骨髓。撿點將來。玄沙道底。</p>
<p>解夏上堂。覺性海中。圓無不融。聞時富貴。見後貧窮。窮則變。變則通。<span class='note-inline'>(擲下主丈)</span>草鞋獰似虎。主丈活如龍。</p>
<p>中秋上堂。十五日<span class='corr'>已</span>前明似鏡。十五日<span class='corr'>已</span>後曲如鎌。正當十五日。<span class='note-inline'>(以兩手捺膝云)</span>無人知此意。令我憶南泉。</p>
<p>重九上堂。秋江清。秋月白。登高雙眼空。獨步乾坤窄。隻手未曾舉。黃菊<span class='corr'>已</span>盈握。好彩從來奔齪家。隨分一盞茱萸茶。</p>
<p>修後架上堂。東司頭糞坑上。臭氣薰天。如何近傍。一屙便了底。痛與一錐。的的卓卓底。三十主丈何故。有功者賞。</p>
<p>上堂。常光現前。壁立萬仞。<span class='note-inline'>(以拂劃一劃)</span>者裏一劃劃斷。別有一條捷徑。明眼人。因甚落井。</p>
<p>遊寶山覩佛頂舍利。兼訪九蓮兜率歸。上堂。親從寶山來。收得寶山寶。<span class='note-inline'>(舉拂云)</span>一片玉無瑕。千峰雲脫帽。九蓮峰畔無處藏。兜率宮中卒難討。歸來打皷普請看。<span class='note-inline'>(擲下拂子)</span>盤走珠兮珠走盤至節上堂。<span class='note-inline'>(拈丈云)</span>六陰既窮。群魔自殄。一陽來復。吾道大亨。主丈竪。十方世界一時竪。主丈橫。十方世界一時橫。<span class='note-inline'>(卓一下云)</span>兵隨印轉。將逐符行佛成道上堂。未入山時。氣衝牛斗。出得山來。衣穿露肘。更言午夜見明星。不知面皮厚多少。</p>
<p>因雪上堂。六出花飛。無地卓錐。填溝塞壑。絕毫絕厘。嗄。忽驚捲盡青山去。又喜重携春色歸。</p>
<p>上堂。至玄至妙。至奧至微。不可以識識。不可以智知。與麼會得。咈㖃啒㖀。不與麼會。鳳林吒之。</p>
<p>正旦上堂。主丈生根劫外春。斬新拈出示諸人。<span class='note-inline'>(以主丈劃一劃云)</span>擘開華岳千峰秀。放出黃河一派清。</p>
</div>
<div class='div-other'><a id='mulu7' />
<p class='h1'>福州西禪怡山長慶禪寺語錄</p><p class="byline">侍者　心寧　慧恭　編</p><p>師。於咸淳元年五月入院。陞座拈香。祝聖罷。<span class='note-inline'>(問答不錄)</span>乃云。聖諦第一義。高不可仰。深不可窺。無上妙覺心。大包天地。細入無間。諸佛親證。而無所得。百姓日用。而不知。金鷄啼處露堂堂。青鳳舞時明歷歷。向這裏負荷得去。靈山一會。總在目前。堪報不報之恩。共助無為之化。還委悉麼。天上有星皆拱北。人間無水不朝東。舉孝宗皇帝問佛照禪師云。世尊雪山六年。所成者何事。佛照奏云。將謂　陛下忘却。臣僧今日借水獻花。輒成一頌。問處分明答處親。太平天子太平臣。等閑喝散千峰雪。此土西天一樣春。</p>
<p>留兩班上堂。現成公案。了無遷變。入得門來。一見便見。左顧則獅子嚬呻。右盻則象王迴轉。靈山一會儼然存。捏聚春風成一片。</p>
<p>上堂。九十長期。三分過二。覺海浪平。鐵舡無底。寒山子水牯牛作麼生。切不得道。大家在這裏。</p>
<p>上堂。伏暑未収。金風漸作。彈指聲中。門開樓閣。諸人還見彌勒麼<span class='note-inline'>(廼垂下一足)</span>重九上堂。菊花黃。茱萸香。時節既至。其理自彰。且如何是自彰之理。德山低頭歸方丈。鵝湖驟步入僧堂。</p>
<p>黃檗寂囱和尚至。上堂。作家相見。啐啄尤乖。達士相逢。握鞭回首。撿點將來。<span class='corr'>已</span>落第二。且道怡山今日與檗山如何相見。<span class='note-inline'>(彈指云)</span>了臘八上堂。六載雪山修。幾乎沒合殺。半夜覩明星。和盲勃睟瞎。更言。奇哉大地一切眾生。具有如來智慧德相。但以妄想執著。不能證得。若據衲僧門下。當甚臭皮韈。</p>
<p>謝虗庵首座秉拂上堂。語底默底不是。非語非默亦非。虗庵有一轉語。用處絕毫絕厘。眾中或有箇漢出來。以指夾鼻。又作麼生支遣。只向它道。三十年後。清平渡水。</p>
<p>上堂。春<span class='corr'>已</span>過半。百花兢芳。有些佛法。如何商量。<span class='note-inline'>(拍床云)</span>千言萬語無人會。又逐流鶯過短墻上堂。<span class='note-inline'>(拈主丈召大眾云)</span>有主丈與主丈。擊木無聲。無主丈奪主丈。敲空作響。還見芭蕉和尚麼。<span class='note-inline'>(靠主丈云)</span>莫妄想。</p>
<p>佛涅槃上堂。瞿曇色相紫金容。雨後青山插半空。覿面當機如不薦。桃花依舊咲春風。</p>
<p>上堂。定本無門。從何而入。坐斷兩頭。中亦不立。沒可把。絕承當。風來一陣芰荷香。</p>
<p>乾會節上堂。舉僧問壽山。年多少。山云。與虗空同年。僧云。虗空年多少。山云。與壽山同年。頌云。虗空年與壽山同。答處由來在問宗。但見皇風成一片。不知何處是疆封。</p>
<p>上堂。六月中三伏節。到處去到處熱。還有不熱者麼。<span class='note-inline'>(噓一聲下座)</span>上堂。世尊不說說。迦葉不聞聞。兩个無孔鐵鎚。打就一合乾坤。眾中或有个出來道。我會也我會也。怡山敢保。棗子渾崙吞。</p>
<p>上堂。直下是直下是。賺殺人疑殺你。<span class='note-inline'>(以拂子指上云)</span>上是天。<span class='note-inline'>(指下云)</span>下是地。疑个甚麼。<span class='note-inline'>(良久云)</span>參上堂。崑山求玉。玉不在於崑山。赤水尋珠。珠豈藏於赤水。益上座。空奮双拳。盡虗空界內。恒河沙數。一一撮來。無有不是寶者。因甚麼。主丈喚作主丈。拂子喚作拂子。<span class='note-inline'>(良久云)</span>莫謾人好元旦上堂。律管吹灰。勾芒布令。六國風清。九天雲靜。有般漢不知時節。更出來道。如何是新年頭佛法。只對它道。伏惟懽慶。</p>
<p>佛涅槃上堂。二月十五。瞿曇滅度。文殊頓足普賢悲。外道拊掌波旬舞。<span class='note-inline'>(拍床云)</span>甜瓜徹蔕甜。苦瓠連根苦。</p>
<p>上堂。識得一。萬事畢。佛法颺在它方。世法拈靠一壁。有問奇特因緣。立秋<span class='corr'>已</span>過五日。</p>
<p>中秋上堂。<span class='note-inline'>(竪拂子云)</span>此段光明。輝天鑒地。靈山錯話。曹溪錯指。霧暗雲屯兮。歷歷常明。地陷天崩兮。也只如是。<span class='note-inline'>(擲下拂子云)</span>賺殺你上堂。有一則語。久欲拈出。未動舌頭。遍界狼藉。且作麼生收拾<span class='note-inline'>(便下座)</span>上堂。臘月二十五。一曲重新舉。唱寡兮和稀。韻高兮調古。堪悲堪笑。老東山。謾說豆子山前打瓦皷。</p>
</div>
<div class='div-other'><a id='mulu8' />
<div class='div-other'><a id='mulu9' />
<p class='h2'>結夏小參</p><p>宗乘一唱。三藏絕詮。祖令當行。十方坐斷。天無四壁。地絕八荒。一切處圓覺伽藍。一切時平等性智。以此九旬禁足。以此三月護生。大家水乳和同。同入大光明藏。眾中或有个裂裂挈挈棒打不回底。出來道。長安雖樂。不是久居。又作麼生支遣。<span class='note-inline'>(良久云)</span>不因紫陌花開早。爭得黃鸎下柳條。</p>
<p>是句亦剗。非句非剗。斷貫禦飛龍。佛來也打。祖來也打。簸箕擡鷂子。豈不見。藥山問石頭。三乘十二分教。某甲粗知。嘗聞。南方直指人心。實未明了。乞和尚慈悲指示。欵出囚口。石頭云。恁麼也不得。不恁麼也不得。恁麼不恁麼總不得。折節攪黃河。藥山佇思。不快漆桶。石頭云。子因緣不在此。江西見馬大師去。知子莫若父。藥山至馬祖處。復如前問。熟處難忘。祖云。有時教伊揚眉瞬目。有時不教伊<span class='corr'>揚</span>眉瞬目。有時教伊揚眉瞬目者是。有時教伊揚眉瞬目者不是。也不較多。藥山於是有省。遂作禮。<span class='corr'>已</span>遲八刻。祖云。見个甚麼便禮拜。山云。某甲在石頭處。如蚊子上鐵□□□□□□□□□□□如是。宜善護持。面□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□覺海。倘或不然。此去西天十萬程。</p>
</div>
<div class='div-other'><a id='mulu10' />
<p class='h2'>解夏小參</p><p>解開布袋結頭。蛟龍得雲雨。掀翻平等性智。鵰鶚在秋天。轉一步萬象點頭。垂一機千波競注。全生全殺。全主全賓。去無所從。來無所住。青龍門下。司空見慣。應是尋常。衲僧面前。不妨許你東去西去。去則不無前途。或有人問。畢竟作麼生祗對。<span class='note-inline'>(拍禪床云)</span>若無舉頂拔山力。千里烏騅不易騎。</p>
<p>得路便行。難逢快便。見機而作。盤裏明珠。轉轆轆活鱍鱍。便是八臂那吒。也遏捺不住。汝等諸人。一夏在這裏。每日長連床上。衲帔蒙頭。心灰口醭。七村裏土地相似。還知有這个消息也無。有則興化贈以之中。倘或未然。還我九十日飯錢來。</p>
</div>
<div class='div-other'><a id='mulu11' />
<p class='h2'>冬至小參</p><p>以思無思之妙。費力不少。返觀靈焰之無窮。一冬二冬。思盡還源。鼻孔依前在口邊。性相常住。冬至寒食一百五。理事不二。山是山水是水。真佛如如。莫將魚目作明珠。溈山劃窠書朱。興化順朱填墨。莫有未言先領未舉先知底麼。有則出來。大家證據。其或未然。我且問你。真佛在什麼處。</p>
<p>真正舉揚。法堂前草深一丈。古德恁麼道。早是入草了也。還有共相證據底麼。有則許你融五岳混滄溟。移南辰轉北斗。未為分外。設若未然。長裙短袖。抹土搽灰。大家隨例賀書雲。管甚堂前草淺深。</p>
<p>智不到處。信口便道。地轉天廻。行不到處。信脚便行。崖崩石烈。有个漢。口不能言。足不能履。如一片頑石相似。直是無你理會處。無你提掇處。一向死葛怛地。只恁麼過。且道。一陽來復。君子道長。小人道消。於它分上。還有消長也無。<span class='note-inline'>(良久云)</span>三生六十劫節屆書雲。日南長至。一點無風。千波競起。爭如興化這裏。脫粟淡黃虀。飽後和衣睡。更說甚麼以馬喻馬之非馬。以指喻指之非指。今冬也如是。來冬也如是。縱經百千萬劫。也只如是。<span class='note-inline'>(拍膝云)</span>堪笑當年老玉泉。赫赤布裩無換替。</p>
</div>
<div class='div-other'><a id='mulu12' />
<p class='h2'>除夜小參</p><p>道不可學。學而得之非實學。禪不可參。參而得之非實參。從空放下。兩手撒開。機境頓忘。心法雙泯。直下如大火聚。如太阿劒。近之則燎却面門。覰之則喪身失命。禪之與道。境之與心。向甚處著。正恁麼時。只如七十二候。二十四氣。還管帶得它也無。<span class='note-inline'>(卓主丈云)</span>且置是事。</p>
<p>祖師心印。七凹八凸。向上一關。通途共轍。晨昏不禁。今古一如。來者自來。去者自去。豈不見。古者道。<span class='corr'>已</span>透關者。掉臂徑去。未透關者。從關吏問可否。似這般底。豈堪共語。設使機先領旨。句外明宗。石火裏爭衡。針鋒上奪路。更須升興化堂。入興化室。見興化人。始得。見即見了。且道。新年頭。還有佛法也無。<span class='note-inline'>(拍禪床云)</span>山因底事亦頭白。柳到幾時方眼青。</p>
<p>舊歲<span class='corr'>已</span>去。爆竹聲中留不住。新歲復來。秤鎚落地也生芽。明得去處。便知來處。來處既明。更須知有先天後地。不動不變。超佛越祖底一著子。始得。<span class='note-inline'>(竪拂云)</span>見麼。到江吳地盡。隔岸越山多。</p>
<p>迎新送故。總是平常。佛法有無。陳年舊話。<span class='note-inline'>(竪主丈云)</span>惟此一事實。要且沒可把。孤逈逈。峭巍巍。露躶躶。赤洒洒。四序不能遷。通身無縫罅。不問佛來也打。祖來也打。魔來也打。四方八面來四方八面打。或有个漢出來道。總不恁麼來時如何。<span class='note-inline'>(卓主丈云)</span>洎合放過。</p>
</div></div>
<div class='div-other'><a id='mulu13' />
<p class='h1'>拈古</p><p style="margin-left:1em">魯祖。見僧來便面壁。南泉云。我尋常向伊道。直須向佛未生<span class='corr'>已</span>前究取。尚不得一个半个他恁麼驢年去。</p>
<p>師云。王老師恁麼道。且道。是肯它。不肯它。<span class='note-inline'>(良久云)</span>會麼。言迹之興。異途之所由生也。</p>
<p style="margin-left:1em">寶峯問岩頭。與麼與麼作麼生會。頭云。不恁麼不恁麼。又作麼生。峯云。是平實語。頭云。腰帶無鈎結。峯云。作麼生。頭云。上腰不得。峯云。是平實語。</p>
<p>師云。恁麼恁麼。拔劒攪龍門。不恁麼不恁麼。陣雲橫海上。為甚麼却成平實語。莫言咫尺渾無事。咫尺人間事不同。只如巖頭道。腰帶無鈎結。上腰不得。又作麼生。碁逢敵手難藏行。琴遇知音政好彈。</p>
<p style="margin-left:1em">嚴陽尊者問趙州。一物不將來時如何。州云。放下著。陽云。既是一物不將來。放下箇什麼。州云。放不下。檐將去。遂於言下大悟。</p>
<p>師云。人人只知嚴陽於趙州言下悟去。殊不知檐一檐惺惺。換得兩籮淈[泳-永+盾]。且道。輕重如何。<span class='note-inline'>(良久云)</span>檐折方知。</p>
<p style="margin-left:1em">古德云。譬如牛過窗櫺。兩角四蹄俱過了。因甚尾巴過不得。</p>
<p>師云。人無遠慮。必有近憂。</p>
<p style="margin-left:1em">溈山寄鏡與東平。平接得示眾云。道是溈山底。又在東平手中。道是東平底。又是溈山寄來。道得即留取。道不得即撲碎。眾無語。遂撲下。</p>
<p>師云。溈山好一面鏡。惜乎分付不著人。東平雖善品題。要且撲它不破。</p>
<p style="margin-left:1em">新羅僧參天仙。方近前。仙把住云。未離本國。道將一句來。僧無語。仙便推出云。問你一句。便道兩句。</p>
<p>師云。大眾盡道。天仙以強凌弱。殊不知納敗愈甚。這僧如何。元不離新羅。</p>
<p style="margin-left:1em">福州臥龍球禪師。因僧問。去却僕從。便請相見。龍云。眨上眉毛看。僧云。不恁麼時如何。龍云。山北去也。</p>
<p>師云。臨機應變。無蹲坐處。則不無臥龍。借乎。未能斬釘截鐵。或有人問興化。去却僕從。便請相見。只向它道。家無小使。不成君子。</p>
<p style="margin-left:1em">厖居士問石頭。不與萬法為侶者。是什麼人。石頭以手掩其口。又問馬祖。祖云。待汝一口吸盡西江水。即向汝道。</p>
<p>師云。大眾。二大老。一等是垂手為人。寧免入泥入水。要見厖公麼。也只是个俗漢。</p>
<p style="margin-left:1em">三平問大巔。不用指東劃西。請師直指。巔云。幽州江口石人蹲。平云。此猶是指東劃西。巔云。若是鳳凰兒。不向那邊討。平便禮拜。巔云。若不得後語。前話也難圓。</p>
<p>師云。三平上門上戶疾如風。磨牙利齒猛如虎。當時若不是大巔深辨來端。安得這漢腦門著地。</p>
<p style="margin-left:1em">乾峯示眾云。舉一不得舉二。放過一著。落在第二雲門出眾云。昨日有人。從天台來。却往徑山去。乾峯云。典座來日不得普請。</p>
<p>師云。一人高高峰頂立。一人深深海底行。且道那个在前。那个在後。<span class='note-inline'>(拍膝云)</span>賊賊。</p>
<p style="margin-left:1em">臨濟侍德山次。山云。我今日困。濟云。寐語作麼。山擬拈棒。濟便掀倒禪床。</p>
<p>師云。二大老。如毒龍攪海。金翅騰空。撿點將來。二俱弄嶮。</p>
<p style="margin-left:1em">廓侍者問德山。從上諸聖。向什麼處去。德山云。作麼作麼。廓云。勑點飛龍馬。跛鱉出頭來。山休去。明日浴出。廓過茶與山。山遂撫廓背云。昨日公案作麼生。廓云。這老漢。今日方始瞥地。</p>
<p>師云。背手抽金鏃。翻身控角弓。不無廓侍者。爭奈老德山。有當斷不斷不招其亂底劒。雖然寧免旁觀者哂。</p>
</div>
<div class='div-other'><a id='mulu14' />
<p class='h1'>頌古</p>
<div class='div-other'><a id='mulu15' />
<p class='h2'>趙州訪茱萸</p><p>心手相忘。二俱得妙。箭箭中的。未脫窠臼。脫窠臼。好手手中呈好手。</p>
</div>
<div class='div-other'><a id='mulu16' />
<p class='h2'>芭蕉示眾。你有主丈子。我與你主丈子。你無主丈子。我奪你主丈子</p><p>多處添些<span class='corr'>已</span>是訛。少處減些還是誑。幾多著眼看機輪。誰知不在機輪上。</p>
</div>
<div class='div-other'><a id='mulu17' />
<p class='h2'>僧問趙州。狗子還有佛性也無。州云無</p><p>狗子佛性無。鐵舡水上浮。順風帆未掛。<span class='corr'>已</span>過洞庭湖。</p>
</div>
<div class='div-other'><a id='mulu18' />
<p class='h2'>岩頭纔跨德山門。便問。是凡是聖。山便喝。頭便禮拜</p><p>鈍如出匣吹毛劒。快似堅剛百煉鎚。直下低頭禮三拜。得便宜處落便宜。</p>
</div>
<div class='div-other'><a id='mulu19' />
<p class='h2'>僧問智門。蓮花未出水時如何。門云。蓮花。出水後如何。門云。荷葉</p><p>出與未出。蓮花荷葉。老倒智門。舌頭無骨。</p>
</div>
<div class='div-other'><a id='mulu20' />
<p class='h2'>趙州勘婆</p><p>盡道趙州勘婆子。不知婆子勘趙州。有意氣時添意氣。不風流處也風流。</p>
</div>
<div class='div-other'><a id='mulu21' />
<p class='h2'>六祖風旛</p><p>不是風兮不是旛。活人只在笑談間。面前坦坦平平路。背後重重疊疊山。</p>
</div>
<div class='div-other'><a id='mulu22' />
<p class='h2'>香嚴擊竹</p><p>拋磚引玉老香嚴。打著南邊動北邊。聽事不真鍾作甕。至今千古錯流傳。</p>
</div>
<div class='div-other'><a id='mulu23' />
<p class='h2'>靈雲見桃花</p><p>撥草瞻風尋劒客。桃花一見便忻然。直饒真到不疑地。放下更參三十年。</p>
</div>
<div class='div-other'><a id='mulu24' />
<p class='h2'>地藏栽田</p><p>地藏栽田博飯。大似飢過心荒。聽它三三兩兩。佛法浩浩商量。杓柄那知有短長。</p>
</div>
<div class='div-other'><a id='mulu25' />
<p class='h2'>仰山摘茶</p><p>撼樹良久。好手手中呈好手。得用得體。一不成兮二不是。三十主丈放渠儂。大似賊過後張弓。</p>
</div></div>
<div class='div-other'><a id='mulu26' />
<p class='h1'>法語</p>
<div class='div-other'><a id='mulu27' />
<p class='h2'>澤長老出世慶成需語</p><p>澤長老。英傑者流。荷負楊岐重擔。為眾所喜。余自江西來主斯席。見其穩重。一言半句。皆不妄發。卓然自有立志。私竊喜曰。此慈明會中再來人也。未幾。果為慶成而出。臨別袖紙需語。余曰。我宗無語句。亦無一法與人。只貴眼親手辦。直下承當。向未舉<span class='corr'>已</span>前。領覧得去。方知老僧無說。汝亦無聞。無說無聞。是真般若。非惟覰破空生敗闕處。亦乃自得受用。至於執佛祖柄。倒行逆施。與一切人。開方便門。示真實相。無施不可更有一事不可不知。慶成山中。一隊小果聲聞。一箇箇點胸點肋。自謂。渾鋼打就。生鐵鑄成。知它是果有所證耶。果無所證耶。新慶成到日。一一為我從頭按過。至祝。至祝。</p>
</div></div>
<div class='div-other'><a id='mulu28' />
<p class='h1'>偈讚</p>
<div class='div-other'><a id='mulu29' />
<p class='h2'>出山相</p><p>捏雙拳。衣露肘。謂悟明星。有甚分曉。本為修行利濟人。誰知變作不唧[口*留]。</p>
</div>
<div class='div-other'><a id='mulu30' />
<p class='h2'>觀音</p><p>楊柳枝頭。琉璃瓶裏。一滴渾無。千波兢起。步步金蓮襯足生。何曾踏著自家底。</p>
</div>
<div class='div-other'><a id='mulu31' />
<p class='h2'>啞子觀音</p><p>贊者舌禿。畫者口啞。籃裏錦鱗。愈增高價。</p>
</div>
<div class='div-other'><a id='mulu32' />
<p class='h2'>維摩</p><p>俗氣不除。病在一默。扁鵲盧醫。醫你不得。</p>
</div>
<div class='div-other'><a id='mulu33' />
<p class='h2'>達磨携履</p><p>赤雙脚。携隻履。自東自西。誰不識你。最難掩是當門齒。</p>
</div>
<div class='div-other'><a id='mulu34' />
<p class='h2'>布袋</p><p>布袋橫拖。肚皮捺下。行貨有些。沒人酧價。拊背覔錢真奉化。</p>
</div>
<div class='div-other'><a id='mulu35' />
<p class='h2'>寒山把蕉葉執筆</p><p>吟詩吟未就。執筆且搜枯。欲寫芭蕉上。依前一字無。</p>
</div>
<div class='div-other'><a id='mulu36' />
<p class='h2'>拾得携苕菷</p><p>往來雙磵路。脚下起塵埃。苕菷忙忙掃。何曾掃得來。</p>
</div>
<div class='div-other'><a id='mulu37' />
<p class='h2'>靈照女</p><p>家業盡拋離。㳂街賣笊籬。胸中無限意。不許老龐知。</p>
</div>
<div class='div-other'><a id='mulu38' />
<p class='h2'>朝陽</p><p>者邊才補了。又見那邊穿。不覺日又夜。爭教人少年。</p>
</div>
<div class='div-other'><a id='mulu39' />
<p class='h2'>對月</p><p>黑豆忙忙數。教休不肯休。幸然明似鏡。何用曲如鈎。</p>
</div>
<div class='div-other'><a id='mulu40' />
<p class='h2'>佛鑑和尚</p><p>雨過五峯。雲橫玉几。日面月面。只這便是。道是佛鑑。舌拄梵天。道非佛鑑。眉毛拖地。更言兩對君王三奉詔旨。看來元是陰平界上雍師波。誰不識你。</p>
</div>
<div class='div-other'><a id='mulu41' />
<p class='h2'>自讚慶成長老請</p><p>怡山頂不露。上有通天竅。事事總不知。虗明肯自照。个樣藞苴川僧。如何描邈得就。慶成訐露人前。早是外揚家醜。不用別舉話頭。我手何似佛手。</p>
</div>
<div class='div-other'><a id='mulu42' />
<p class='h2'>禮開山伏虎祖師塔</p><p>羊腸知幾折。行盡水村村。捫壁穿雲棧。攀蘿過石門。尋蹤知虎在。繞塔見師存。他日重來地。松枝拂蘚痕。</p>
</div>
<div class='div-other'><a id='mulu43' />
<p class='h2'>綿州曇上人求語上徑山</p><p>解唱東山瓦皷歌。不知節拍有誵訛。要教聲響如當日。快向凌霄走一遭。</p>
</div>
<div class='div-other'><a id='mulu44' />
<p class='h2'>祥侍者化供</p><p>祥禪為眾下山來。七十高僧笑滿腮。袖裏金鎚曾未動。千門萬戶一時開。</p>
</div>
<div class='div-other'><a id='mulu45' />
<p class='h2'>偶成</p><p>那得工夫過一關。從空放下絕追攀。松風不入是非耳。竹逕肯通人我山。有問對談惟莫莫。無心袖手只閑閑。忽聞枝上靈禽語。似笑山翁癡復頑。</p>
</div>
<div class='div-other'><a id='mulu46' />
<p class='h2'>一上人之徑山</p><p>一處纔通處處通。凌霄突兀對青龍。道途不涉㝡親句。只在平常日用中。</p>
</div>
<div class='div-other'><a id='mulu47' />
<p class='h2'>欽禪人之天童</p><p>興化三門開兩邊。聚頭噇飯不談禪。天童有問其中事。収割今年勝去年。</p>
</div>
<div class='div-other'><a id='mulu48' />
<p class='h2'>傳上人之徑山</p><p>佛祖不傳希世寶。千人萬人覰不破。五峯相見索看時。切忌傾出一栲栳。</p>
</div>
<div class='div-other'><a id='mulu49' />
<p class='h2'>全上人之仰山</p><p>集雲峯下四藤條。千載誰知恨未銷。去去全身檐荷得。石龍依舊碧岧嶤。</p>
</div>
<div class='div-other'><a id='mulu50' />
<p class='h2'>祖典座往南嶽</p><p>寂寞相從恰四年。不曾談著祖師禪。杖藜七十二峯去。點破蒲湘水底天。</p>
</div>
<div class='div-other'><a id='mulu51' />
<p class='h2'>化夏供</p><p>興化年來徹骨貧。口生白醭面生塵。不知那个無思筭。來飽無心閑道人。</p>
</div>
<div class='div-other'><a id='mulu52' />
<p class='h2'>贈月蓬相士</p><p>月蓬岩下電。相心不相面。劒關不露鋒。向甚處相見。</p>
</div>
<div class='div-other'><a id='mulu53' />
<p class='h2'>小師慧清遊山</p><p>行脚不遇人。不如屋裏坐。那事本現成。何須外邊討。東行西行。驀忽築著脚指頭。定笑玄沙錯認橘皮喚作火。</p>
</div>
<div class='div-other'><a id='mulu54' />
<p class='h2'>題瑞雲峯</p><p>山行百折路重重。到頂回頭眼界空。但覺衲衣氷樣冷。不知身在瑞雲峰。</p>
</div>
<div class='div-other'><a id='mulu55' />
<p class='h2'>題幽林寺</p><p>幽林卓錫地。香火續深禪。但見樹迷戶。不知頭頂天。雲開青嶂聳。瀑濺雪珠懸。一脉來何處。曹溪萬丈淵。</p>
</div>
<div class='div-other'><a id='mulu56' />
<p class='h2'>謝東禪月湖以諸祖偈頌見示</p><p>家貧路富鼻遼天。各立門風辱祖先。爭似太平無事客。長伸兩脚放憨眠。</p>
</div></div>
<div class='div-other'><a id='mulu57' />
<p class='h1'>小佛事</p>
<div class='div-other'><a id='mulu58' />
<p class='h2'>佛鑑忌拈香二</p><p>揑拳頭上。作女人拜。老倒楊岐。不勘自敗。青龍今日一爐香。一任時人話短長。</p>
<p>有些臭氣。沒些巴鼻。你不識我。我不識你。因甚今日腦門著地<span class='note-inline'>(遂<span class='corr'>插</span>香云)</span>美不美鄉中水。</p>
</div>
<div class='div-other'><a id='mulu59' />
<p class='h2'>為開元毒海和尚秉炬</p><p>庚申八月是誰生。眼上眉毛八字橫。乙丑六月是誰滅。鼻孔遼天高突兀。機輪拽轉上頭看。毒海波瀾徹底乾。六月炎炎飛片雪。真實道人行履別這个。是毒海和尚末後所供口欵。怡山一一為花擘了也。且道。如何是移身換步轉位回機底一句<span class='note-inline'>(以火把打圖相云)</span>閃電光中轉法輪。正法眼藏驢瞎滅。</p>
</div>
<div class='div-other'><a id='mulu60' />
<p class='h2'>德善淨頭下火</p><p>衲僧臭氣苦無多。炙地熏天誰敢觸。盡情併蕩急翻身。六六不成三十六。正與麼時。不思善不思惡。如何是德善淨頭父母未生<span class='corr'>已</span>前本來面目。<span class='note-inline'>(擲下火把云)</span>照顧火燭。</p>
</div>
<div class='div-other'><a id='mulu61' />
<p class='h2'>徹侍者入塔</p><p>火後莖茆。目前包裹。若非徹證根源。要且覷它不破。覷得破。多子塔前迷逢達磨。</p>
</div>
<div class='div-other'><a id='mulu62' />
<p class='h2'>悟藏主火</p><p>迷悟兩忘。藥病俱遣。八面玲瓏。不撥自轉。面門拶著火星飛<span class='note-inline'>(擲下火炬)</span>腦後依前欠一椎。</p>
</div>
<div class='div-other'><a id='mulu63' />
<p class='h2'>和上座火</p><p>了事禪和。只消一箇。掀翻本地風光。生死罕關抹過。纔與麼便不與麼。昨夜三更失却牛。天明起來失却火。</p>
</div>
<div class='div-other'><a id='mulu64' />
<p class='h2'>小師慧燈火<span class='note-inline'>(能接果木)</span></p><p>四十有九年。所成者何事。能回寒谷春。會接無根樹。計窮力盡。忽抽頭。失脚踏翻生死路。有佛處急走。無佛處莫住。<span class='note-inline'>(舉火把云)</span>老僧末後贈汝這一段光明。是謂大夜之明燈。昏衢之慧炬。</p>
</div></div>
<p class='juan'>劒關和尚語錄<span class='note-inline'>(終)</span></p>
</div><!-- end of div[@id='body'] -->
</body></html>