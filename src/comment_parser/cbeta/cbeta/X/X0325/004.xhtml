<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞伽經纂</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu66' />楞伽經纂卷第四</p>
<div class='div-pin'><a id='mulu67' />
<p class='h1'>一切佛語心品第四</p>
<div class='div-other'><a id='mulu68' />
<p class='h2'>離一切根量分第五十八</p>
<div class='div-orig'><p>如我所說一切法無我當知此義無我性是無我。</p>
</div>
<div class='div-commentary'><p style="margin-left:1em">佛說諸法無我。以諸法中無有我性。故說無我。非是無有諸法自性。故下文云云。</p>
</div>
<div class='div-orig'><p>一切法有自性無他性<span class='note-inline'>(乃至)</span>馬牛性。</p>
</div>
<div class='div-commentary'><p style="margin-left:1em">譬如牛無馬性。馬無牛性。非無自性。</p>
</div>
<div class='div-orig'><p>一切諸法非無自相<span class='note-inline'>(乃至)</span>以妄想故。</p>
</div>
<div class='div-commentary'><p style="margin-left:1em">聲緣外道。棄有墮空。不離妄想故。於諸法自性。未能了知。</p>
</div>
<div class='div-orig'><p>如是一切法空無生無自性當如是知。</p>
</div>
<div class='div-commentary'><p style="margin-left:1em">謂若知此。乃證空義。</p>
</div>
<div class='div-orig'><p>如是如來與陰非異非不異。</p>
</div>
<div class='div-commentary'><p style="margin-left:1em">如來清淨法身。與諸陰界。無異不異之性相。</p>
</div>
<div class='div-orig'><p>若不異陰者應是無常若異者方便則空。</p>
</div>
<div class='div-commentary'><p style="margin-left:1em">若離陰。即是斷見。</p>
</div>
<div class='div-orig'><p>若二者應有異<span class='note-inline'>(乃至)</span>一切法亦如是。</p>
</div>
<div class='div-commentary'><p style="margin-left:1em">非離陰而別有法身故。如牛角之相似。然以方便而成實相。茲所以有差別。</p>
</div>
<div class='div-orig'><p>如是智及爾炎。</p>
</div>
<div class='div-commentary'><p style="margin-left:1em">謂之爾炎。則因物而起矣。</p>
</div>
<div class='div-orig'><p class="lg-abnormal"><div class='lg-row'>悉離一切量</div>
</p></div>
<div class='div-commentary'><p style="margin-left:1em">見聞覺識。是名為量。</p>
</div>
<div class='div-orig'><p class="lg-abnormal"><div class='lg-row'>正觀察我通</div>
</p></div>
<div class='div-commentary'><p style="margin-left:1em">我通即無我是也。</p>
</div>
<div class='div-orig'><p class="lg-abnormal"><div class='lg-row'>是名為正觀　不毀大導師</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'><span class='corr'>佛</span>陀實際絕行蹤　非事非因蔑異同</div>
<div class='lg-row'>根量兩頭俱截斷　逈然忘照若虗空</div>
</div></div></div>
<div class='div-other'><a id='mulu69' />
<p class='h2'>不生不滅離言說分第五十九</p>
<div class='div-orig'><p>如世尊說修多羅攝受不生不滅。</p>
</div>
<div class='div-commentary'><p style="margin-left:1em">梵語修多羅。此間契經。謂經中。攝受不生不滅之說。</p>
</div>
<div class='div-orig'><p>不生不滅亦非無義。</p>
</div>
<div class='div-commentary'><p style="margin-left:1em">不生不滅。若無實義。即斷見也。</p>
</div>
<div class='div-orig'><p>大慧我說意生法身如來名號彼不生者。</p>
</div>
<div class='div-commentary'><p style="margin-left:1em">謂之意生。雖生而未甞生。乃是不生者。</p>
</div>
<div class='div-orig'><p>我於此娑訶世界。</p>
</div>
<div class='div-commentary'><p style="margin-left:1em">娑訶。譯言能忍。</p>
</div>
<div class='div-orig'><p>大慧彼諸痴人作如是言義如言說義說無異。</p>
</div>
<div class='div-commentary'><p style="margin-left:1em">謂彼義說。不知自通。亦如言說。</p>
</div>
<div class='div-orig'><p>大慧彼惡燒智。</p>
</div>
<div class='div-commentary'><p style="margin-left:1em">惡能滅慧。如燒物然。</p>
</div>
<div class='div-orig'><p>令離心意意識故不為得自覺聖智處。</p>
</div>
<div class='div-commentary'><p style="margin-left:1em">於聖智。言處以別。聖智不在言說。</p>
</div>
<div class='div-orig'><p>一切虗偽息是名如實。</p>
</div>
<div class='div-commentary'><p style="margin-left:1em">謂之如實。以明其非有是相。</p>
</div>
<div class='div-orig'><p>與此相違計著言說應當遠離。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>如來境界豈容聲　苦口紛紛為眾情</div>
<div class='lg-row'>離說離言方合道　不生不滅只空名</div>
<div class='lg-row'>真心出入波中月　法相縱橫鑑裏形</div>
<div class='lg-row'>實際義中無一字　涅槃生死坦然平</div>
</div></div></div>
<div class='div-other'><a id='mulu70' />
<p class='h2'>袪外道不生不滅分第六十</p>
<div class='div-orig'><p>外物因緣亦如是。</p>
</div>
<div class='div-commentary'><p style="margin-left:1em">言外物則以別。無明愛業者內也。</p>
</div>
<div class='div-orig'><p>外道示說四大不壞<span class='note-inline'>(乃至)</span>世尊所說亦復如是。</p>
</div>
<div class='div-commentary'><p style="margin-left:1em">外道分別諸大。佛亦分別諸大。</p>
</div>
<div class='div-orig'><p>如向所說一世界中應有多佛無差別故。</p>
</div>
<div class='div-commentary'><p style="margin-left:1em">大慧謂。佛不可多得故。言無有是處。若言多佛。豈外道亦是佛。而佛與外道。更無差別耶。</p>
</div>
<div class='div-orig'><p>佛告大慧我說不生不滅<span class='note-inline'>(乃至)</span>得不生不變相。</p>
</div>
<div class='div-commentary'><p style="margin-left:1em">此性自性。謂自立不變之性相。</p>
</div>
<div class='div-orig'><p>我不如是墮有無品<span class='note-inline'>(乃至)</span>如種種幻夢現故非無性。</p>
</div>
<div class='div-commentary'><p style="margin-left:1em">佛說無性。<span class='corr'>但</span>如幻夢而<span class='corr'>已</span>。既不著有。亦不墮空。故下文<span class='note-inline'>(云云)</span>。</p>
</div>
<div class='div-orig'><p>云何無性<span class='note-inline'>(乃至)</span>攝不攝故。</p>
</div>
<div class='div-commentary'><p style="margin-left:1em">色本無自性。但人攝受與不攝受。現與不現。乃有或有或無之見。</p>
</div>
<div class='div-orig'><p>以是故一切性無性非無性<span class='note-inline'>(乃至)</span>妄想不生。</p>
</div>
<div class='div-commentary'><p style="margin-left:1em">謂之無性。非同斷見。但覺自心現量。而妄想不生。則自無性矣。</p>
</div>
<div class='div-orig'><p>非諸聖賢不如實者。</p>
</div>
<div class='div-commentary'><p style="margin-left:1em">聖賢不除妄想。亦不如實。然不起生滅想。與凡夫異。</p>
</div>
<div class='div-orig'><p>不爾如性自性<span class='note-inline'>(乃至)</span>不見寂靜。</p>
</div>
<div class='div-commentary'><p style="margin-left:1em">不爾者。異前之辭也。如來。於一切性自性如之而<span class='corr'>已</span>。於妄想。未甞有異之之念。</p>
</div>
<div class='div-orig'><p>不見寂靜者<span class='note-inline'>(乃至)</span>非相見相者受生因故不勝。</p>
</div>
<div class='div-commentary'><p style="margin-left:1em">見無相者。各為勝相。若非相而見有相。則不斷有生之因。故為不勝。</p>
</div>
<div class='div-orig'><p>無相者妄想不生<span class='note-inline'>(乃至)</span>離先妄想心心數法。</p>
</div>
<div class='div-commentary'><p style="margin-left:1em">如真實義見。則雖見而無所見。心心數法。悉皆離之。盖如來涅槃。如實印所印。無起滅之性相故也。</p>
</div>
<div class='div-orig'><p class="lg-abnormal"><div class='lg-row'>一切法不生　無性無所有</div>
</p></div>
<div class='div-commentary'><p style="margin-left:1em">亦非無性。</p>
</div>
<div class='div-orig'><p class="lg-abnormal"><div class='lg-row'>無因而相現</div>
</p></div>
<div class='div-commentary'><p style="margin-left:1em">謂本無因。惟心所現。</p>
</div>
<div class='div-orig'><p class="lg-abnormal"><div class='lg-row'>熾然無因論　恐怖諸外道故</div>
</p></div>
<div class='div-commentary'><p style="margin-left:1em">或說無因。以恐怖外道故。</p>
</div>
<div class='div-orig'><p class="lg-abnormal"><div class='lg-row'>其身隨轉變</div>
</p></div>
<div class='div-commentary'><p style="margin-left:1em">謂轉所依。</p>
</div>
<div class='div-orig'><p class="lg-abnormal"><div class='lg-row'>無外性無性</div>
</p></div>
<div class='div-commentary'><p style="margin-left:1em">亦無無性。</p>
</div>
<div class='div-orig'><p class="lg-abnormal"><div class='lg-row'>慧無所分別</div>
</p></div>
<div class='div-commentary'><p style="margin-left:1em">離鉤鏁而求法。愚夫所分別爾。</p>
</div>
<div class='div-orig'><p class="lg-abnormal"><div class='lg-row'>是則不成就</div>
</p></div>
<div class='div-commentary'><p style="margin-left:1em">謂非聖智。</p>
</div>
<div class='div-orig'><p class="lg-abnormal"><div class='lg-row'>離數無異法</div>
</p></div>
<div class='div-commentary'><p style="margin-left:1em">謂離鏁更無別法。</p>
</div>
<div class='div-orig'><p class="lg-abnormal"><div class='lg-row'>唯說一乘法　是則為大乘</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>不生不滅義如如　外道如何辨等殊</div>
<div class='lg-row'>只為立名兼立相　遂令歸有或歸無</div>
<div class='lg-row'>一靈妙覺波還水　萬種塵緣雪在爐</div>
<div class='lg-row'>如實界中亡取捨　更無真妄可名模</div>
</div></div></div>
<div class='div-other'><a id='mulu71' />
<p class='h2'>袪外道七無常見分第六十一</p>
<div class='div-orig'><p>佛告大慧一切外道有七種無常<span class='note-inline'>(乃至)</span>無常毀一切性轉。</p>
</div>
<div class='div-commentary'><p style="margin-left:1em">即色言色之相。色轉變言色之性。故別立此句。一切色相。轉變無窮。而其中間轉變之性。不住散壞。莫見其迹。若乳變為酪。是謂色轉變無常也。</p>
</div>
<div class='div-orig'><p>有說性無常<span class='note-inline'>(乃至)</span>有說一切法不生無常入一切法。</p>
</div>
<div class='div-commentary'><p style="margin-left:1em">以本不生。而復生一切法。是以不生而入生也。以不生而入生故。云不生無常。入一切法。</p>
</div>
<div class='div-orig'><p>大慧性無性無常者<span class='note-inline'>(乃至)</span>四大自性不可得不生。</p>
</div>
<div class='div-commentary'><p style="margin-left:1em">外道。謂四大相壞。而四大自性不生不可得。故言性無性無常。</p>
</div>
<div class='div-orig'><p>彼不生無常者<span class='note-inline'>(乃至)</span>墮一切外道生無常義。</p>
</div>
<div class='div-commentary'><p style="margin-left:1em">外道。分析一切法。皆不生故。自立不生之相。乃有不生無常之句。若不覺此。則是於不生中。而反有生。</p>
</div>
<div class='div-orig'><p>大慧性無常者是自心妄想<span class='note-inline'>(乃至)</span>謂無常自性不壞。</p>
</div>
<div class='div-commentary'><p style="margin-left:1em">立無常性者謂。無常自不壞滅。而能壞滅諸法。故下文云云。</p>
</div>
<div class='div-orig'><p>大慧此是一切性無性無常事<span class='note-inline'>(乃至)</span>作所作無異者一切性常無因性。</p>
</div>
<div class='div-commentary'><p style="margin-left:1em">立無常性者。將以壞滅一切法性。令皆無性。如以杖瓦石等。破壞諸物。令各歸壞滅。所謂無常事也。彼盖不知作者在乎心也。所作者。事物之有相也。作與所作不同。而外道謂。非有差別。皆欲歸於無常。故曰性無常者。是自心妄想。</p>
</div>
<div class='div-orig'><p>大慧一切性無性有因<span class='note-inline'>(乃至)</span>作所作無有別異而悉見有異。</p>
</div>
<div class='div-commentary'><p style="margin-left:1em">性無性。因自心現。非因不相似事而生。若不深探其因心所現。而云因不相似事。是著一切色相。而見一切性。皆無常矣。若是則向之外道所謂作所作。無有別異。而今於一切色相。悉見有異。</p>
</div>
<div class='div-orig'><p>若性無常者<span class='note-inline'>(乃至)</span>一切性不究竟。</p>
</div>
<div class='div-commentary'><p style="margin-left:1em">真空無作無因。立無常性。以破壞一切色相。是有作也。因一切不相似色相。而壞滅之。是有因也。以其溺於性相故。曰不究竟。</p>
</div>
<div class='div-orig'><p>一切性作因相墮者<span class='note-inline'>(乃至)</span>一切性不無常應是常。</p>
</div>
<div class='div-commentary'><p style="margin-left:1em">墮作因相。則無常自性。與物俱轉。亦無常矣。自無常故。一切性相。皆應是常。</p>
</div>
<div class='div-orig'><p>若無常入一切性者<span class='note-inline'>(乃至)</span>一切三有四大及造色在所知有生滅。</p>
</div>
<div class='div-commentary'><p style="margin-left:1em">大種造色。非異非不異。其自性亦不壞。彼外道不滅諸大。以三界依四大及微塵等。是故隨彼所知。說生住滅。</p>
</div>
<div class='div-orig'><p>離四大造色<span class='note-inline'>(乃至)</span>四大不生自性相不壞故。</p>
</div>
<div class='div-commentary'><p style="margin-left:1em">外道虗妄分別。謂離四大諸塵等法。更有無常。是故說言諸大不生。以自性相常不壞故。</p>
</div>
<div class='div-orig'><p>離始造無常者。</p>
</div>
<div class='div-commentary'><p style="margin-left:1em">謂作已而捨也。</p>
</div>
<div class='div-orig'><p>非四大復有異<span class='note-inline'>(乃至)</span>四大不壞形處壞現墮在數論。</p>
</div>
<div class='div-commentary'><p style="margin-left:1em">外道以四大造色不壞。分析乃至微塵。但滅形狀長短異見。不滅四大造色。故墮世論。</p>
</div>
<div class='div-orig'><p>色即無常者<span class='note-inline'>(乃至)</span>若四大無常者非俗數言說。</p>
</div>
<div class='div-commentary'><p style="margin-left:1em">外道謂。色無常。即是形處無常。非大種性。若大種性。亦無常者。則無世事。無世事者。則墮世論。故下文云云。</p>
</div>
<div class='div-orig'><p>世俗言說非性者<span class='note-inline'>(乃至)</span>火燒四大時自相不燒各各自相相壞者四大造色應斷。</p>
</div>
<div class='div-commentary'><p style="margin-left:1em">外道言。如火燒諸大。而自相尚在。彼盖謂必待自相皆壞。然後四大造色之相斷。<span class='corr'>已</span>上皆外道見。</p>
</div>
<div class='div-orig'><p>大慧我法起<span class='note-inline'>(乃至)</span>謂外性不決定故。</p>
</div>
<div class='div-commentary'><p style="margin-left:1em">如來於外性如幻。未甞決定有無之想。</p>
</div>
<div class='div-orig'><p>唯說三有微心<span class='note-inline'>(乃至)</span>二種妄想離外性無性二種見。</p>
</div>
<div class='div-commentary'><p style="margin-left:1em">四大及造色二種事。本來空寂。皆以有攝及所攝性乃知爾。如來如實。而知二種妄想。以不取有無二種相故。</p>
</div>
<div class='div-orig'><p>覺自心現量妄想者<span class='note-inline'>(乃至)</span>離心性無性妄想。</p>
</div>
<div class='div-commentary'><p style="margin-left:1em">覺自心現量者。唯見自心妄想。名為作行生。而實不生。以離心性及無性妄想故。</p>
</div>
<div class='div-orig'><p class="lg-abnormal"><div class='lg-row'>如是我所說　唯是彼心量</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>外道雖聦智弗長　溺於性相說無常</div>
<div class='lg-row'>誰知心外無餘法　不攝纖塵是道場</div>
</div></div></div>
<div class='div-other'><a id='mulu72' />
<p class='h2'>超諸地相分第六十二</p>
<div class='div-orig'><p>爾時大慧菩薩復白佛言世尊唯願為說<span class='note-inline'>(乃至)</span>不墮一切聲聞緣覺外道愚痴。</p>
</div>
<div class='div-commentary'><p style="margin-left:1em">自初地至十地。皆由滅正受。而入佛地。故云滅正受次第相續。或有聲聞緣覺。於此起涅槃想。而於如來地不滿足。此大慧所以云不妄捨滅正受樂門。不墮聲聞外道愚痴。不妄捨者。謂於三昧樂有所持也。</p>
</div>
<div class='div-orig'><p>佛告大慧六地起菩薩及聲聞緣覺入滅正受。</p>
</div>
<div class='div-commentary'><p style="margin-left:1em">此聲聞。乃第六地聲聞。</p>
</div>
<div class='div-orig'><p>第七地菩薩念念正受離一切性自性相正受。</p>
</div>
<div class='div-commentary'><p style="margin-left:1em">滅諸念而正受者。六地也。隨念不離正受。七地為然。以能離一切法自性相故。</p>
</div>
<div class='div-orig'><p>非聲聞緣覺。</p>
</div>
<div class='div-commentary'><p style="margin-left:1em">此是七地菩薩。非是七地聲聞。</p>
</div>
<div class='div-orig'><p>諸聲聞緣覺墮有行覺<span class='note-inline'>(乃至)</span>非念正受。</p>
</div>
<div class='div-commentary'><p style="margin-left:1em">聲聞緣覺。緣有為行。而入正受。及先墮攝所攝境界。是七地聲聞。未能隨念正受故。曰非念正受。所以別七地菩薩。</p>
</div>
<div class='div-orig'><p>得一切法無差別相非分得種種相性。</p>
</div>
<div class='div-commentary'><p style="margin-left:1em">未得一切法無差別。故曰非分。以見諸法種種異相故。</p>
</div>
<div class='div-orig'><p>覺一切法善不善性相正受是故七地無善正念。</p>
</div>
<div class='div-commentary'><p style="margin-left:1em">分別善不善性相。而入正受。是七地聲聞也。於隨念正受。則無善巧方便。故曰無善念正受。亦以別七地菩薩。</p>
</div>
<div class='div-orig'><p>大慧八地菩薩<span class='note-inline'>(乃至)</span>心意意識妄想相滅。</p>
</div>
<div class='div-commentary'><p style="margin-left:1em">此聲聞乃八地聲聞也。八地菩薩聲聞。於意識妄想。非有斷滅之想。故曰相滅。相滅者。如圓覺云。於一切處。不起妄想。於妄想境。不加了知。是也。</p>
</div>
<div class='div-orig'><p>初地乃至七地菩薩<span class='note-inline'>(乃至)</span>外性種種相。</p>
</div>
<div class='div-commentary'><p style="margin-left:1em">七地菩薩。觀三界心意意識。其本離我我所。唯是自心妄想。乃墮外性種種諸相。此謂自七地墮外道邪徑者。</p>
</div>
<div class='div-orig'><p>愚夫二種自心攝所攝<span class='note-inline'>(乃至)</span>虗偽習氣所薰。</p>
</div>
<div class='div-commentary'><p style="margin-left:1em">二種自心。謂外道於我我所。及有無二邊。而生攝所攝計著。不知由無始來過惡薰習。</p>
</div>
<div class='div-orig'><p>大慧八地菩薩聲聞緣覺涅槃。</p>
</div>
<div class='div-commentary'><p style="margin-left:1em">此文。亦以別八地菩薩與八地聲聞。雖皆曰涅槃。而實不同。</p>
</div>
<div class='div-orig'><p>菩薩者三昧覺所持<span class='note-inline'>(乃至)</span>不般涅槃。</p>
</div>
<div class='div-commentary'><p style="margin-left:1em">八地菩薩。於三昧正受。覺而有所持故。雖有三昧樂。而不作涅槃想。</p>
</div>
<div class='div-orig'><p>若不持者<span class='note-inline'>(乃至)</span>佛種則應斷。</p>
</div>
<div class='div-commentary'><p style="margin-left:1em">三昧覺所持故。不忘大悲本願。而為眾生。若一切滅盡。而證涅槃。即墮斷空。何眾生之能顧愍。</p>
</div>
<div class='div-orig'><p>諸佛世尊<span class='note-inline'>(乃至)</span>無量功德。</p>
</div>
<div class='div-commentary'><p style="margin-left:1em">諸佛。所以示現如來功德者。為欲菩薩顧愍眾生故。</p>
</div>
<div class='div-orig'><p>聲聞緣覺三昧門得樂所牽故作涅槃想。</p>
</div>
<div class='div-commentary'><p style="margin-left:1em">此八地聲聞也。菩薩非不涅槃。無心於涅槃。故不般涅槃。聲聞牽於三昧門樂。則是有心於涅槃。故曰想。</p>
</div>
<div class='div-orig'><p>大慧。我分部七地。</p>
</div>
<div class='div-commentary'><p style="margin-left:1em">分別部分其所得法。</p>
</div>
<div class='div-orig'><p>善修心意意識相<span class='note-inline'>(乃至)</span>人法無我生滅自共相。</p>
</div>
<div class='div-commentary'><p style="margin-left:1em">人法無我生滅自共相。皆善修也。</p>
</div>
<div class='div-orig'><p>善四無碍<span class='note-inline'>(乃至)</span>次第相續入道品法。</p>
</div>
<div class='div-commentary'><p style="margin-left:1em">佛之分部七地菩薩所得。如此。</p>
</div>
<div class='div-orig'><p>不令菩薩<span class='note-inline'>(乃至)</span>立地次第。</p>
</div>
<div class='div-commentary'><p style="margin-left:1em">佛所以立地次第。而分部七地者。為此。</p>
</div>
<div class='div-orig'><p>大慧。彼實無有。<span class='note-inline'>(乃至)</span>除自心現量。</p>
</div>
<div class='div-commentary'><p style="margin-left:1em">諸地次第。皆是自心所現。其實無有若生若滅。如來於此但指惟心。而一切生滅頓了。</p>
</div>
<div class='div-orig'><p>所謂地次第相續及<span class='note-inline'>(乃至)</span>及說三界種種行。</p>
</div>
<div class='div-commentary'><p style="margin-left:1em">世尊及諸佛。以對治眾生病故。有諸地次第。及三界種種行之說。愚夫不覺而有執著。殊不知佛說而未甞說也。</p>
<p style="margin-left:1em">頌曰。</p>

<div class="lg regular"><div class='lg-row'>十地皆因邪徑設　那堪地上有聲聞</div>
<div class='lg-row'>初根斷滅方歸正　七地惟心妄始分</div>
<div class='lg-row'>八地常持三昧覺　每於群品布慈雲</div>
<div class='lg-row'>自心若了無餘事　階漸紛綸只謾云</div>
</div></div></div>
<div class='div-other'><a id='mulu73' />
<p class='h2'>滅諸地而證圓覺分第六十三</p>
<div class='div-orig'><p>復次大慧。聲聞緣覺第八菩薩地。</p>
</div>
<div class='div-commentary'><p style="margin-left:1em">謂聲聞在第八地者。</p>
</div>
<div class='div-orig'><p>滅三昧門樂<span class='note-inline'>(乃至)</span>妄想涅槃想。</p>
</div>
<div class='div-commentary'><p style="margin-left:1em">謂有人法無我之相。及攝受法之見。盖以妄想心。為涅槃故。</p>
</div>
<div class='div-orig'><p>非寂滅智慧覺<span class='note-inline'>(乃至)</span>本願哀愍大悲成就。</p>
</div>
<div class='div-commentary'><p style="margin-left:1em">第八菩薩。見寂滅三昧樂門。便能憶持本願。依大慈悲。成就眾生。</p>
</div>
<div class='div-orig'><p>知分別十無盡句<span class='note-inline'>(乃至)</span>非佛法因不生隨智慧生。</p>
</div>
<div class='div-commentary'><p style="margin-left:1em">八地菩薩。<span class='corr'>已</span>離諸法妄想。於是復修一切佛法。非因於此。則餘無所生。然所以生。非妄想生。隨智慧生。</p>
</div>
<div class='div-orig'><p>得如來自覺地<span class='note-inline'>(乃至)</span>為正為邪非正非邪。</p>
</div>
<div class='div-commentary'><p style="margin-left:1em">八地菩薩。於如來自覺之地。如人夢。臨大水欲渡。其身未渡中間。忽然便寤。寤已思惟。此為是實。為復是虗。</p>
</div>
<div class='div-orig'><p>餘無始見聞覺識<span class='note-inline'>(乃至)</span>心意意識夢現。</p>
</div>
<div class='div-commentary'><p style="margin-left:1em">向之所見。非虗非實。唯是無始見聞覺識習氣所薰。不離有無二相。至此則心意意識。一切頓覺。悉如幻夢。隨緣而現。無去之之想。覺<span class='corr'>已</span>則滅。無留之之情。故曰夢現。謂之夢現。則現<span class='corr'>已</span>還滅。非有斷滅之想也。</p>
</div>
<div class='div-orig'><p>大慧。如是菩薩摩訶薩。於第八菩薩地。<span class='note-inline'>(乃至)</span>行<span class='corr'>已</span>作佛法方便。未得者令得。</p>
</div>
<div class='div-commentary'><p style="margin-left:1em">第八地。<span class='corr'>已</span>無妄想生之見。所可見者。乃初地轉進。至七地。所修行者。皆第八地所見之妄想也。唯見一切如幻。而善離攝所攝心。至此疑墮於空。而乃勤修佛法。未得令得。故曰方便。</p>
</div>
<div class='div-orig'><p>大慧。此是菩薩涅槃。<span class='note-inline'>(乃至)</span>得無生法忍。</p>
</div>
<div class='div-commentary'><p style="margin-left:1em">見如幻<span class='corr'>已</span>。而又復作佛事。此乃涅槃方便。非壞滅諸法。名為涅槃。故曰不壞。盖由善離心意意識。是以得證無生法忍。</p>
</div>
<div class='div-orig'><p>大慧於第一義<span class='note-inline'>(乃至)</span>無所有妄想寂滅法。</p>
</div>
<div class='div-commentary'><p style="margin-left:1em">次第說。為喻菩薩之入外道邪徑者。妄想寂滅。皆是對治法。若第一義諦。一切根量滅。則妄想寂滅。皆無所有矣。</p>
</div>
<div class='div-orig'><p class="lg-abnormal"><div class='lg-row'>心量地第七</div>
</p></div>
<div class='div-commentary'><p style="margin-left:1em">第七地。未離心量。</p>
</div>
<div class='div-orig'><p class="lg-abnormal"><div class='lg-row'>無所有第八</div>
</p></div>
<div class='div-commentary'><p style="margin-left:1em">至第八。方無所有。</p>
</div>
<div class='div-orig'><p class="lg-abnormal"><div class='lg-row'>第三為第六　無所有何次</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>纔登八地絕疑情　心量因緣更不萌</div>
<div class='lg-row'>自得涅槃方便巧　<span class='corr'>已</span>離意識頓無生</div>
<div class='lg-row'>自心覺了誰求寂　佛法何妨度眾盲</div>
<div class='lg-row'>若到如來無所證　夢中度水覺何曾</div>
</div></div></div>
<div class='div-other'><a id='mulu74' />
<p class='h2'>離常無常分第六十四</p>
<div class='div-orig'><p>佛告大慧。如來應供<span class='note-inline'>(乃至)</span>常者有作主過。</p>
</div>
<div class='div-commentary'><p style="margin-left:1em">謂常者。是於虗寂中。強立真常之性。故云作主。</p>
</div>
<div class='div-orig'><p>常者一切外道<span class='note-inline'>(乃至)</span>非常非作常。有過故。</p>
</div>
<div class='div-commentary'><p style="margin-left:1em">如來之常。非無因而常。亦非作主而常。常與作常。皆不免有過故。</p>
</div>
<div class='div-orig'><p>若如來無常者<span class='note-inline'>(乃至)</span>陰壞則應斷而如來不斷。</p>
</div>
<div class='div-commentary'><p style="margin-left:1em">五陰相相。本來無性。若必欲陰壞。而諸相斷滅。然佛如來。實非斷滅。</p>
</div>
<div class='div-orig'><p>大慧一切所作<span class='note-inline'>(乃至)</span>一切皆無常過。</p>
</div>
<div class='div-commentary'><p style="margin-left:1em">若謂無常如缾衣之無定相。則一切法。皆墮無常。</p>
</div>
<div class='div-orig'><p>一切智眾具方便應無義。以所作故。</p>
</div>
<div class='div-commentary'><p style="margin-left:1em">若一切所作皆無常。則一切智眾皆具有。所修福慧。悉空無義。以無常有所作故。</p>
</div>
<div class='div-orig'><p>一切所作皆應是如來<span class='note-inline'>(乃至)</span>自覺聖智眾具無義過。</p>
</div>
<div class='div-commentary'><p style="margin-left:1em">前言如來非無常。此言如來非常。若如虗空之常空無所有。則自覺聖智眾皆具有。一切皆無義矣。</p>
</div>
<div class='div-orig'><p>大慧譬如虗空<span class='note-inline'>(乃至)</span>是故如來非常。</p>
</div>
<div class='div-commentary'><p style="margin-left:1em">此言雖非如虗空常。然亦如虗空之性無所變動。離常無常等過。一有所說。即有情量名相。幾何而不墮於常無常耶。</p>
</div>
<div class='div-orig'><p>復次大慧。若如來無生常者。<span class='note-inline'>(乃至)</span>以無生常過故如來非常。</p>
</div>
<div class='div-commentary'><p style="margin-left:1em">執無生而有常。如兔馬等角。悉無所有。則一切方便皆無義。若是又墮斷見。此如來所以非常。</p>
</div>
<div class='div-orig'><p>復次大慧。更有餘事<span class='note-inline'>(乃至)</span>謂無間所得智常故如來常。</p>
</div>
<div class='div-commentary'><p style="margin-left:1em">此述如來實有常住之法。而非世之所謂常無常者。</p>
</div>
<div class='div-orig'><p>大慧若如來出世<span class='note-inline'>(乃至)</span>諸佛如來無間住。</p>
</div>
<div class='div-commentary'><p style="margin-left:1em">聲聞緣覺。與如來所得智。皆無間斷。故曰住。</p>
</div>
<div class='div-orig'><p>不住虗空。亦非愚夫之所覺知。<span class='note-inline'>(乃至)</span>如來不從不實虗妄想生。</p>
</div>
<div class='div-commentary'><p style="margin-left:1em">謂如來無間之智。畢定常住。非住虗空。非墮陰識。但離妄緣。即如如矣。</p>
</div>
<div class='div-orig'><p>大慧以二法故<span class='note-inline'>(乃至)</span>無二生相故。</p>
</div>
<div class='div-commentary'><p style="margin-left:1em">語常無常則有二法。唯不二法。乃能寂靜。諸法以不二法者。無生無二。無性相故。</p>
</div>
<div class='div-orig'>
<div class="lg regular"><div class='lg-row'>眾具無義者　生常無常過　若無分別覺</div>
<div class='lg-row'>永離常無常　從其所立宗　則有眾雜義</div>
<div class='lg-row'>等觀自心量　言說不可得</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>楞伽頂上絕纖塵　常與無常屬作因</div>
<div class='lg-row'>兔角無生歸斷見　虗空籠統亦非真</div>
<div class='lg-row'>若能自覺方為道　纔有言辭便不親</div>
<div class='lg-row'>須到如來無間智　超然常住邁群倫</div>
</div></div></div>
<div class='div-other'><a id='mulu75' />
<p class='h2'>滅識即藏分第六十五</p>
<div class='div-orig'><p>佛告大慧。如來之藏是善不善因。<span class='note-inline'>(乃至)</span>生無明住地。與七識俱。</p>
</div>
<div class='div-commentary'><p style="margin-left:1em">無明本無住地。以有識藏乃生。</p>
</div>
<div class='div-orig'><p>如海浪身<span class='note-inline'>(乃至)</span>畢竟清淨。</p>
</div>
<div class='div-commentary'><p style="margin-left:1em">言如來藏。離作無常。及有我論。</p>
</div>
<div class='div-orig'><p>其餘諸識有生有滅。</p>
</div>
<div class='div-commentary'><p style="margin-left:1em">若墮於識。即有生滅。</p>
</div>
<div class='div-orig'><p>意意識等念念有七。</p>
</div>
<div class='div-commentary'><p style="margin-left:1em">言因意識而有七識。</p>
</div>
<div class='div-orig'><p>自心所現色相不覺苦樂。</p>
</div>
<div class='div-commentary'><p style="margin-left:1em">起苦樂受。故云不覺。</p>
</div>
<div class='div-orig'><p>不至解脫名相諸纏貪生生貪。</p>
</div>
<div class='div-commentary'><p style="margin-left:1em">因貪生故。乃生貪著。</p>
</div>
<div class='div-orig'><p>名如來藏識藏。七識流轉不滅。<span class='note-inline'>(乃至)</span>自共相攝受生陰界入。</p>
</div>
<div class='div-commentary'><p style="margin-left:1em">謂如來藏識藏。止是其名不同。因彼識藏。而有攀緣。故生諸識。然非聲聞外道所知境界。以彼不覺二無我。及於蘊界處。而取自相共相故。</p>
</div>
<div class='div-orig'><p>見如來藏五法自性<span class='note-inline'>(乃至)</span>相續轉進。</p>
</div>
<div class='div-commentary'><p style="margin-left:1em">謂修行者。若見如來藏。及五法三自性。於人法悉皆無我。乃能滅諸地次第。而住不動地。</p>
</div>
<div class='div-orig'><p>得十三昧道門樂<span class='note-inline'>(乃至)</span>不受三昧門樂及實際。</p>
</div>
<div class='div-commentary'><p style="margin-left:1em">以觀察佛法自願。則能顧愍眾生。不滯空寂。故於三昧門樂及實際。皆不受。</p>
</div>
<div class='div-orig'><p>及身智意生。</p>
</div>
<div class='div-commentary'><p style="margin-left:1em">所立之智。如意之生。</p>
</div>
<div class='div-orig'><p>離三昧行。</p>
</div>
<div class='div-commentary'><p style="margin-left:1em">著三昧行。即有三昧相。故當離之。</p>
</div>
<div class='div-orig'><p>當淨如來及識藏名<span class='note-inline'>(乃至)</span>名如來藏者則無生滅。</p>
</div>
<div class='div-commentary'><p style="margin-left:1em">有如來藏及識藏二種名。則有是性相。而生滅起矣。故當淨之。淨之則無所有也。</p>
</div>
<div class='div-orig'><p>大慧然諸凡聖悉有生滅<span class='note-inline'>(乃至)</span>不捨方便。</p>
</div>
<div class='div-commentary'><p style="margin-left:1em">雖曰如來藏。無名亦無生滅。而諸聖亦未甞與木石同性。故悉有生滅。以是故。修行者。雖自覺聖智法樂現前。而不捨於勇猛精進。故曰不捨方便。</p>
</div>
<div class='div-orig'><p>大慧此如來藏識藏<span class='note-inline'>(乃至)</span>非諸如來。</p>
</div>
<div class='div-commentary'><p style="margin-left:1em">如來無我之藏。如如絕想。本來清淨。一切聲緣而以想見。盖由客塵所覆而見不淨。</p>
</div>
<div class='div-orig'><p>如來者現前境界。猶如掌中視阿摩勒果。</p>
</div>
<div class='div-commentary'><p style="margin-left:1em">自覺境界。常現在前。則不復有心想之見。盖以無客塵覆故。</p>
</div>
<div class='div-orig'><p>大慧我於此義<span class='note-inline'>(乃至)</span>令勝鬘夫人。</p>
</div>
<div class='div-commentary'><p style="margin-left:1em">藏中勝鬘經。是也。</p>
</div>
<div class='div-orig'><p>唯佛及餘利智依義菩薩智慧境界。</p>
</div>
<div class='div-commentary'><p style="margin-left:1em">知聲聞計著寂滅。則如來藏不可離。知心想有生滅見。則如來藏不可即。以是唯佛菩薩智慧境界。</p>
</div>
<div class='div-orig'><p>莫但聞聲作知足想。</p>
</div>
<div class='div-commentary'><p style="margin-left:1em">未能自覺。故曰聞覺。</p>
</div>
<div class='div-orig'><p class="lg-abnormal"><div class='lg-row'>甚深如來藏　而與七識俱　二種攝受生</div>
</p></div>
<div class='div-commentary'><p style="margin-left:1em">二種。謂藏與識。</p>
</div>
<div class='div-orig'><p class="lg-abnormal"><div class='lg-row'>智者則遠離　如鏡像現心</div>
</p></div>
<div class='div-commentary'><p style="margin-left:1em">心之所現。如鏡現像。</p>
</div>
<div class='div-orig'>
<div class="lg regular"><div class='lg-row'>心為工伎兒　意如和伎者　五識為伴侶</div>
<div class='lg-row'>妄想觀伎眾</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>如來寶藏只虗名　善惡皆由彼造成</div>
<div class='lg-row'>諸識盡時方合道　靈機不染始無生</div>
<div class='lg-row'>有心作想應難淨　真諦攀緣亦未精</div>
<div class='lg-row'>爭似現前無覆盖　還如摩勒掌中擎</div>
</div></div></div>
<div class='div-other'><a id='mulu76' />
<p class='h2'>五法三自性二無我分別相分第六十六</p>
<div class='div-orig'><p>佛告大慧五法自性識<span class='note-inline'>(乃至)</span>現法樂正受住現在前。</p>
</div>
<div class='div-commentary'><p style="margin-left:1em">謂修行者。若觀察此法。入於如來自覺境界。則得現法樂三昧。常現在前。未甞闇昧。所謂猶如掌中視阿摩勒果。</p>
</div>
<div class='div-orig'><p>佛告大慧愚夫計著俗數名相<span class='note-inline'>(乃至)</span>離相所相及生住滅從自心妄想生。</p>
</div>
<div class='div-commentary'><p style="margin-left:1em">無實如幻。奔馳如野馬。隨現如水月。彼皆自現。其自現之性。本來離我離相。皆從自心妄想而生。</p>
</div>
<div class='div-orig'><p>如此不異象馬車步男女等名。</p>
</div>
<div class='div-commentary'><p style="margin-left:1em">謂以象馬等名。而顯其相。</p>
</div>
<div class='div-orig'><p>大慧正智者<span class='note-inline'>(乃至)</span>猶如過客。</p>
</div>
<div class='div-commentary'><p style="margin-left:1em">非有斷滅之相故。</p>
</div>
<div class='div-orig'><p>捨離二見建立及誹謗知。</p>
</div>
<div class='div-commentary'><p style="margin-left:1em">離有無二見。及建立誹謗之所知。</p>
</div>
<div class='div-orig'><p>名相不生。</p>
</div>
<div class='div-commentary'><p style="margin-left:1em">非必不立名相。名相自不生矣。</p>
</div>
<div class='div-orig'><p>分別幻等一切法自覺法趣相。</p>
</div>
<div class='div-commentary'><p style="margin-left:1em">分別如幻等法。而證自得聖智。所行法相。</p>
</div>
<div class='div-orig'><p>為種種意解眾生分別說法。</p>
</div>
<div class='div-commentary'><p style="margin-left:1em">隨意生解。曰意解。</p>
</div>
<div class='div-orig'><p>法身離意所作。</p>
</div>
<div class='div-commentary'><p style="margin-left:1em">法身無為。悉離意識之所作。至此乃名如如。</p>
</div>
<div class='div-orig'><p>是名菩薩入如如所得。</p>
<p>爾時大慧菩薩白佛言<span class='note-inline'>(乃至)</span>為各有自相宗。</p>
</div>
<div class='div-commentary'><p style="margin-left:1em">三自性。謂妄想自性。緣起自性。成自性。而皆不離於五法之內。故曰入於五法。</p>
</div>
<div class='div-orig'><p>佛告大慧三種自性<span class='note-inline'>(乃至)</span>是妄想自性。</p>
</div>
<div class='div-commentary'><p style="margin-left:1em">本無名相。皆妄想生。</p>
</div>
<div class='div-orig'><p>若依彼妄想生<span class='note-inline'>(乃至)</span>各別分別持。</p>
</div>
<div class='div-commentary'><p style="margin-left:1em">心本無所持。以分別諸相。而有所持。故曰分別持。以是故有緣起。</p>
</div>
<div class='div-orig'><p>謂識藏意意識及五識身相者。</p>
</div>
<div class='div-commentary'><p style="margin-left:1em">識有身財。故曰身相。</p>
</div>
<div class='div-orig'><p>若如是相名為缾等。</p>
</div>
<div class='div-commentary'><p style="margin-left:1em">謂有缾相。即有缾名。</p>
</div>
<div class='div-orig'><p>缾等心心法是名妄想。</p>
</div>
<div class='div-commentary'><p style="margin-left:1em">若依缾相。而生缾名。心及心法。皆然。</p>
</div>
<div class='div-orig'><p>始終無覺。</p>
</div>
<div class='div-commentary'><p style="margin-left:1em">凡有覺。皆覺想。</p>
</div>
<div class='div-orig'><p>施設顯示於彼。</p>
</div>
<div class='div-commentary'><p style="margin-left:1em">示彼眾生。</p>
</div>
<div class='div-orig'><p>一切外道聲聞緣覺所不得相。</p>
</div>
<div class='div-commentary'><p style="margin-left:1em">無復有聲聞外道之相。故曰不得相。</p>
</div>
<div class='div-orig'><p class="lg-abnormal"><div class='lg-row'>正智及如如　是則為成相</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>三般自性示真詮　悉入楞伽五法玄</div>
<div class='lg-row'>須了相名皆是妄　逈離妄想即忘緣</div>
<div class='lg-row'>如如正智何須覺　人法忘情始得圓</div>
<div class='lg-row'>高步便超三界外　從茲親摘火中蓮</div>
</div></div></div>
<div class='div-other'><a id='mulu77' />
<p class='h2'>優曇恒沙譬喻分第六十七</p>
<div class='div-orig'><p>佛告大慧莫如說受。<span class='note-inline'>(乃至)</span>諸佛易見。非如優曇鉢華難得見故。息方便求。</p>
</div>
<div class='div-commentary'><p style="margin-left:1em">若言難遇如優曇鉢華。即生退怯。故說易見如恒河沙。所以誘之欲其進也。</p>
</div>
<div class='div-orig'><p>有時復觀諸受化者<span class='note-inline'>(乃至)</span>優曇鉢華無<span class='corr'>已</span>見今見當見。</p>
</div>
<div class='div-commentary'><p style="margin-left:1em">說諸佛出世。如優曇鉢華者。依可化眾生故。故云觀諸受化者。</p>
</div>
<div class='div-orig'><p>如來者世間悉見<span class='note-inline'>(乃至)</span>如優曇鉢華。</p>
</div>
<div class='div-commentary'><p style="margin-left:1em">謂世間雖悉見如來。而不得自覺聖智境界。故說言如優曇鉢華。</p>
</div>
<div class='div-orig'><p>大慧自建立自通者過世間望。</p>
</div>
<div class='div-commentary'><p style="margin-left:1em">謂自覺聖智所得。世間無等。過諸譬喻。故云過世間望。</p>
</div>
<div class='div-orig'><p>大慧然我說譬佛如恒沙無有過咎。</p>
</div>
<div class='div-commentary'><p style="margin-left:1em">譬佛如沙。非為多故。所譬具在下文。非一義也。</p>
</div>
<div class='div-orig'><p>猶如恒河等無有異又斷貪恚故。</p>
</div>
<div class='div-commentary'><p style="margin-left:1em">其待魚鼈輸收等物。等無有異。故曰又斷貪恚。</p>
</div>
<div class='div-orig'><p>譬如恒沙是地自性<span class='note-inline'>(乃至)</span>如是如來法身如恒沙不壞。</p>
</div>
<div class='div-commentary'><p style="margin-left:1em">地以火生。而愚夫作地燒想。地實不燒。一切有身俱壞。凡夫作法身壞想。而如來法身實不壞。</p>
</div>
<div class='div-orig'><p>如來法身非是身法。</p>
</div>
<div class='div-commentary'><p style="margin-left:1em">身法。即有壞之身相。</p>
</div>
<div class='div-orig'><p>如壓恒沙油不可得<span class='note-inline'>(乃至)</span>不捨法界自三昧願樂以大悲故。</p>
</div>
<div class='div-commentary'><p style="margin-left:1em">眾生極苦。遂感如來發大悲本願。故曰逼迫猶壓沙也。壓沙而油不可得。欲令如來。捨離法界中深心願樂。亦不可得。</p>
</div>
<div class='div-orig'><p>大慧譬如恒沙<span class='note-inline'>(乃至)</span>是故說言如恒河沙。</p>
</div>
<div class='div-commentary'><p style="margin-left:1em">沙譬則一切諸法。水譬則涅槃流法。雖千變皆隨涅槃。未有一法而不涅槃者。故曰非無水也。雖所說一切法。皆隨涅槃流。而未甞隨諸去流轉。故曰隨流而性常。</p>
</div>
<div class='div-orig'><p>如來不隨諸去流轉。去是壞義故。</p>
</div>
<div class='div-commentary'><p style="margin-left:1em">以涅槃非壞故。不隨諸去流轉。</p>
</div>
<div class='div-orig'><p>大慧生死本際不可知<span class='note-inline'>(乃至)</span>為彼妄想作無邊等異名。</p>
</div>
<div class='div-commentary'><p style="margin-left:1em">無始因滅。然後覺知自心所現。覺心自現。則能了知外境。不為妄想所轉。故名解脫。解脫者。非是壞滅。雖說無邊。非都無所有。曰無邊者。亦為眾生妄想。而立異名耳。</p>
</div>
<div class='div-orig'><p>觀察內外離於妄想<span class='note-inline'>(乃至)</span>一切諸法悉皆寂靜。</p>
</div>
<div class='div-commentary'><p style="margin-left:1em">謂以解脫知見。觀察內外諸法。則離於妄想。無別有眾生。盖以即此妄想。名為眾生故。如是觀者。智及爾炎。悉皆寂靜。以解脫者。識破眾生妄想心故。故下文<span class='note-inline'>(云云)</span>。</p>
</div>
<div class='div-orig'><p>不識自心現妄想故妄想生若識則滅。</p>
</div>
<div class='div-commentary'><p style="margin-left:1em">一切妄想。不患不滅。惟患其不能識了。若能識了。則妄想無自而生。所謂解脫者此也。</p>
</div>
<div class='div-orig'><p class="lg-abnormal"><div class='lg-row'>隨流而性常　是則佛正覺</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>譬彼優曇亦未親　恒沙設喻義兼陳</div>
<div class='lg-row'>不流不去如常寂　無減無增類法身</div>
<div class='lg-row'>逈絕因緣何所異　任他惱亂不曾嗔</div>
<div class='lg-row'>為君更說無窮量　還似光明照剎塵</div>
</div></div></div>
<div class='div-other'><a id='mulu78' />
<p class='h2'>剎那壞相差別分第六十八</p>
<div class='div-orig'><p>爾時大慧菩薩復白佛言惟願為說一切諸法剎那壞相。</p>
</div>
<div class='div-commentary'><p style="margin-left:1em">剎那念也。一念之頃。心意俱生。展轉變壞故。曰剎那壞相。盖愚夫計著識相而然。</p>
</div>
<div class='div-orig'><p>是心意意識習氣長養凡愚善不善妄想。</p>
</div>
<div class='div-commentary'><p style="margin-left:1em">識習氣。有善不善分別。此剎那見也。</p>
</div>
<div class='div-orig'><p>大慧修三昧樂<span class='note-inline'>(乃至)</span>為賢聖善無漏。</p>
</div>
<div class='div-commentary'><p style="margin-left:1em">法樂現前而住。則無復妄想矣。此謂非剎那者。</p>
</div>
<div class='div-orig'><p>大慧善不善者謂八識何等為八謂如來藏名識藏。</p>
</div>
<div class='div-commentary'><p style="margin-left:1em">如來藏。識藏。其實一也。以其未墮名相。則曰如來藏。以其墮於名相。則號為識藏。故曰名識藏。</p>
</div>
<div class='div-orig'><p>不壞身生亦生亦滅<span class='note-inline'>(乃至)</span>形相差別攝受。</p>
</div>
<div class='div-commentary'><p style="margin-left:1em">不壞身猶真識也。隨順意識而生。生<span class='corr'>已</span>還滅。若不覺自心所現。則次第滅時。別識生起。取於種種形相差別。</p>
</div>
<div class='div-orig'><p>意識五識<span class='note-inline'>(乃至)</span>剎那時不住名為剎那。</p>
</div>
<div class='div-commentary'><p style="margin-left:1em">謂念念不住。故名剎那。</p>
</div>
<div class='div-orig'><p>大慧剎那者<span class='note-inline'>(乃至)</span>識習氣剎那。</p>
</div>
<div class='div-commentary'><p style="margin-left:1em">剎那壞者。識習氣也。如來藏與意俱生。乃有剎那壞相。</p>
</div>
<div class='div-orig'><p>無漏習氣非剎那<span class='note-inline'>(乃至)</span>以斷見壞無為法。</p>
</div>
<div class='div-commentary'><p style="margin-left:1em">凡愚。計著一切諸法剎那變壞。而不能知一切諸法。有是剎那非剎那故。乃計無為。同諸法壞。是墮斷見。故曰以斷見壞無為法。</p>
</div>
<div class='div-orig'><p>大慧七識不流轉不受苦樂非涅槃因。</p>
</div>
<div class='div-commentary'><p style="margin-left:1em">七識剎那變壞。不與生死俱轉。故云不流轉不受苦樂。唯如來藏生死流轉。故受苦樂。為涅槃因。</p>
</div>
<div class='div-orig'><p>大慧如來藏者受苦樂與因俱<span class='note-inline'>(乃至)</span>妄想薰心。</p>
</div>
<div class='div-commentary'><p style="margin-left:1em">凡愚。不能了知如來之藏。起剎那見。故為妄想所薰。</p>
</div>
<div class='div-orig'><p>復次大慧如金金剛佛舍利<span class='note-inline'>(乃至)</span>而聖未曾不聖。</p>
</div>
<div class='div-commentary'><p style="margin-left:1em">無間有剎那謂剎那非剎那者。若得無間有剎那。則雖聖之名。亦不免於名相。故亦壞聖。亦壞而湛然者。不期於存而獨存。是乃所以聖。故曰未曾不聖。</p>
</div>
<div class='div-orig'><p>如金剛雖經劫數稱量不滅。</p>
</div>
<div class='div-commentary'><p style="margin-left:1em">以剎那。本無所成。亦無所壞。若得無間有剎那。則無復剎那不剎那見。故如金剛等。何成壞之足云。</p>
</div>
<div class='div-orig'><p>云何愚夫不善於我隱覆之說於內外一切法作剎那想。</p>
</div>
<div class='div-commentary'><p style="margin-left:1em">佛說剎那。所以息煩亂。而凡愚無知。作剎那想。</p>
<p style="margin-left:1em">頌曰。</p>

<div class="lg regular"><div class='lg-row'>堪嘆誰知壞剎那　若還計著又成魔</div>
<div class='lg-row'>剎那一切皆云壞　借問真空壞得麼</div>
</div></div></div>
<div class='div-other'><a id='mulu79' />
<p class='h2'>三種波羅蜜差別分第六十九</p>
<div class='div-orig'><p>佛告大慧波羅蜜有三種分別<span class='note-inline'>(乃至)</span>為種種受生處。</p>
</div>
<div class='div-commentary'><p style="margin-left:1em">欲邀福於來世。故行波羅蜜。</p>
</div>
<div class='div-orig'><p>凡夫神通及生梵天。</p>
</div>
<div class='div-commentary'><p style="margin-left:1em">貪於色等境界。而欲成就神通。生於梵天。非善於六度者也。</p>
</div>
<div class='div-orig'><p>出世間波羅蜜者<span class='note-inline'>(乃至)</span>樂自<span class='corr'>己</span>涅槃樂。</p>
</div>
<div class='div-commentary'><p style="margin-left:1em">不覺自心所現。作涅槃想。而攝受之。故以行六波羅為樂。</p>
</div>
<div class='div-orig'><p>出世間上上波羅蜜者<span class='note-inline'>(乃至)</span>不生妄想。</p>
</div>
<div class='div-commentary'><p style="margin-left:1em">覺自心現妄想。則知攝與所攝。及自心與妄想。皆是二法以覺此。故不生妄想。</p>
</div>
<div class='div-orig'><p>於諸趣攝受非分。</p>
</div>
<div class='div-commentary'><p style="margin-left:1em">悉無諸趣攝受。故曰非分。</p>
</div>
<div class='div-orig'><p>自心色相不計著。</p>
</div>
<div class='div-commentary'><p style="margin-left:1em">聲聞緣覺。雖能滅外色相。而計著自心之色相。若前之自<span class='corr'>己</span>涅槃樂是也。至此則不然矣。</p>
</div>
<div class='div-orig'><p>安樂一切眾生故生檀波羅蜜起上上方便。</p>
</div>
<div class='div-commentary'><p style="margin-left:1em">為安樂眾生。而起最上方便。此善於布施也。</p>
</div>
<div class='div-orig'><p>即於彼緣妄想不生戒是尸波羅蜜。</p>
</div>
<div class='div-commentary'><p style="margin-left:1em">即諸境界。不起妄想。則無去取離著之見。此善於持戒也。</p>
</div>
<div class='div-orig'><p>即彼妄不生<span class='note-inline'>(乃至)</span>是羼提波羅蜜。</p>
</div>
<div class='div-commentary'><p style="margin-left:1em">即於不起妄想。忍知能攝所攝自性。此善於忍辱也。</p>
</div>
<div class='div-orig'><p>初中後夜精勤方便<span class='note-inline'>(乃至)</span>是毗棃耶波羅蜜。</p>
</div>
<div class='div-commentary'><p style="margin-left:1em">隨順如實修行。於修行方便。亦不起方便之想。此善於精進也。</p>
</div>
<div class='div-orig'><p>妄想悉滅<span class='note-inline'>(乃至)</span>是禪波羅蜜。</p>
</div>
<div class='div-commentary'><p style="margin-left:1em">聲聞有涅槃想。故有攝受。非此。始名禪定。</p>
</div>
<div class='div-orig'><p>自心妄想非性。</p>
</div>
<div class='div-commentary'><p style="margin-left:1em">覺自心妄想。皆非有性。故曰非性。</p>
</div>
<div class='div-orig'><p>智慧觀蜜<span class='note-inline'>(乃至)</span>先身轉勝而不可壞。</p>
</div>
<div class='div-commentary'><p style="margin-left:1em">轉先身而即勝。如金剛之不可壞。</p>
</div>
<div class='div-orig'><p class="lg-abnormal"><div class='lg-row'>物生則有滅　不為愚者說</div>
</p></div>
<div class='div-commentary'><p style="margin-left:1em">愚者不曉剎那義。而作想。</p>
</div>
<div class='div-orig'><p class="lg-abnormal"><div class='lg-row'>以從彼生故　不如實因生</div>
</p></div>
<div class='div-commentary'><p style="margin-left:1em">謂非因實降而生。</p>
</div>
<div class='div-orig'><p class="lg-abnormal"><div class='lg-row'>於不實色等　視之苦真實</div>
</p></div>
<div class='div-commentary'><p style="margin-left:1em">一切色相。無非實際。</p>
<p style="margin-left:1em">頌曰。</p>

<div class="lg regular"><div class='lg-row'>世俗波羅樂色聲　聲緣攝受涅槃城</div>
<div class='lg-row'>自心覺了方為上　六度從茲絕想情</div>
</div></div></div>
<div class='div-other'><a id='mulu80' />
<p class='h2'>如來說法離諸過差別分第七十</p>
<div class='div-orig'><p>爾時大慧菩薩復白佛言世尊世尊記阿羅漢。</p>
</div>
<div class='div-commentary'><p style="margin-left:1em">記。謂受記。</p>
</div>
<div class='div-orig'><p>為令離聲聞乘進向大乘。</p>
</div>
<div class='div-commentary'><p style="margin-left:1em">授聲聞。言無上正覺。凡以誘進也。</p>
</div>
<div class='div-orig'><p>化佛授聲聞記<span class='note-inline'>(乃至)</span>聲聞緣覺諸佛如來煩惱障斷解脫一味。</p>
</div>
<div class='div-commentary'><p style="margin-left:1em">只解脫煩惱一味爾。</p>
</div>
<div class='div-orig'><p>非智障斷。</p>
</div>
<div class='div-commentary'><p style="margin-left:1em">聲緣。煩惱障斷。與如來同。智障不斷。與如來異。</p>
</div>
<div class='div-orig'><p>大慧智障者見法無我殊勝清淨。</p>
</div>
<div class='div-commentary'><p style="margin-left:1em">智障要見法無我性。乃得清淨。是智障斷也。</p>
</div>
<div class='div-orig'><p>煩惱障者先習見人無我斷七識滅。</p>
</div>
<div class='div-commentary'><p style="margin-left:1em">謂先所習人無我見。至此而斷。然後意識捨離。是煩惱障斷也。</p>
</div>
<div class='div-orig'><p>法障解脫識藏習滅究竟清淨。</p>
</div>
<div class='div-commentary'><p style="margin-left:1em">煩惱障斷。止於七識滅爾。至於法障解脫。然後識藏習滅。故曰究竟清淨。此<span class='corr'>已</span>下說諸佛如來。</p>
</div>
<div class='div-orig'><p>因本住法故前後非性。</p>
</div>
<div class='div-commentary'><p style="margin-left:1em">本住法。即常住真心。前云如樹木心是也。一切圓融。前後皆非有性。</p>
</div>
<div class='div-orig'><p>無盡本願故如來無慮無察而演說法。</p>
</div>
<div class='div-commentary'><p style="margin-left:1em">以本願無盡故。不忘演說。然所以演說。實出於無慮無察。</p>
</div>
<div class='div-orig'><p>正智所化故念不妄故無慮無察。</p>
</div>
<div class='div-commentary'><p style="margin-left:1em">所以化人。出自正智。實無妄念故。凡所演說。無慮無察。</p>
</div>
<div class='div-orig'><p>四住地無明住地<span class='note-inline'>(乃至)</span>覺人法無我及二障斷。</p>
</div>
<div class='div-commentary'><p style="margin-left:1em">以無明習氣斷故。方斷二煩惱。乃至二障斷。</p>
</div>
<div class='div-orig'><p>化佛者非佛不離佛因陶家輪等眾生所作相而說法。</p>
</div>
<div class='div-commentary'><p style="margin-left:1em">如陶家輪。造出百千器類。皆因眾生所作之相。此化佛說法也。</p>
</div>
<div class='div-orig'><p>非自通處說自覺境界。</p>
</div>
<div class='div-commentary'><p style="margin-left:1em">既曰化佛。故云非自通處。</p>
</div>
<div class='div-orig'><p>復次大慧愚夫依七識身滅起斷見不覺識藏故起常見。</p>
</div>
<div class='div-commentary'><p style="margin-left:1em">愚夫以七識身滅。而謂一切斷滅。故起斷見。不覺識藏本無所有。執以為真常之法。故起常見。</p>
</div>
<div class='div-orig'><p>自妄想故<span class='note-inline'>(乃至)</span>四住地無明住地。</p>
</div>
<div class='div-commentary'><p style="margin-left:1em">自妄想之慧滅。乃能解脫無明。</p>
</div>
<div class='div-orig'><p>習氣斷故一切過斷爾時世尊欲重宣此義而說偈言。</p>
<p class="lg-abnormal"><div class='lg-row'>諸乘非為乘　彼則非涅槃</div>
</p></div>
<div class='div-commentary'><p style="margin-left:1em">智者乘無乘及涅槃。</p>
</div>
<div class='div-orig'><p class="lg-abnormal"><div class='lg-row'>欲色有及見</div>
</p></div>
<div class='div-commentary'><p style="margin-left:1em">欲界。色界。三有。及見。</p>
</div>
<div class='div-orig'><p class="lg-abnormal"><div class='lg-row'>或作涅槃見　而為說常住</div>
</p></div>
<div class='div-commentary'><p style="margin-left:1em">此皆因眾生。而說一切法。</p>
<p style="margin-left:1em">頌曰。</p>

<div class="lg regular"><div class='lg-row'>大慈金口何曾失　誘進聲緣故佛同</div>
<div class='lg-row'><span class='corr'>已</span>了妄緣冥慮察　不忘本願演宗風</div>
<div class='lg-row'>藏心輪轉非無漏　化佛因他豈自通</div>
<div class='lg-row'>若識如來真境界　逈離根量等虗空</div>
</div></div></div>
<div class='div-other'><a id='mulu81' />
<p class='h2'>戒飲食分第七十一</p>
<div class='div-orig'><p>爾時大慧菩薩以偈問言。</p>
<p class="lg-abnormal"><div class='lg-row'>智慧富貴家　斯由不食肉</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>如來不食度群倫　況嗜腥羶染穢人</div>
<div class='lg-row'>秘典一時都禁斷　修行從此得通津</div>
</div><p style="margin-left:1em">總頌曰。</p>

<div class="lg regular"><div class='lg-row'>如來只為閔痴盲　豈憚相將入草行</div>
<div class='lg-row'>紙筆跡中傳了義　胸喉響裏演無生</div>
<div class='lg-row'>也知明月元非指　要覔真金不免烹</div>
<div class='lg-row'>若問楞伽端的意　舉頭擬議八千程</div>
</div></div></div></div>
<p class='juan'>楞伽經纂卷第四<span class='note-inline'>(大尾)</span></p>
<div class='div-xu'><a id='mulu82' />
<p class='h1'>No. 325-B 楞伽後序</p><p>世疑。達磨西來。不立文字。以楞伽秘典。為非達磨所傳。乃魏流支文妄。嗚呼。是未甞知祖意。面壁九年。杜絕言句。門人得髓。不容以聲。此西來之旨也。柰何後學智劣。世遠師訛。無所折正。學者必待揚眉拭眥而盡得之。則達磨之教。得其傳者幾希矣。是故。我祖不免取上乘一心之典。併以傳授。且曰。吾有楞伽四卷。是佛之心印。使法亡而典存。上根利器者。可由此而證道。傳訛習異者。亦可由此而折正。雖歷百千世。而宗風不墜者其有賴於斯乎。馬祖甞曰。達磨自天竺來。傳上乘一心之法。引楞伽經。以佛語心為宗。以無門為法門。其言著在方冊。以達磨授經之言為非。則馬祖亦誣人矣。夫馬祖師讓。讓師六祖。其言必有師承。使楞伽果出於流支之偽濫。胡不折正於馬祖。獨於數百歲而下。折正於人乎。流支之說果何經據而云。以傳燈為出於景德之後。今為此說者。果出於景德之前乎。若以二祖非人勿傳之說為非。是未甞知先聖有醍醐上味。飜為毒藥之語也。今楞伽無傳則<span class='corr'>已</span>。其文具存。試取而讀之。有一言違先聖之旨乎。但恐其句讀之難。非麤心者所能分別也。去聖時遙。邪說增熾。斯典備存。尚不知取而讀之。以為之折正。況欲盡毀棄。以為非達磨所傳。復如何哉。以為吾宗不立文字。一切斷滅之。則三祖之信心銘。四祖之禪宗論。六祖之壇經。皆數千言。盡可焚置。而靈山所付特可委之迦葉。又何用阿難區區為之結集。殊不知面壁得髓之說。乃達磨之拈花也。楞伽四卷。乃達磨之一大藏教也。聖人立法。自有權實。安可執一而論。夫以八識二無我五法三自性。語楞伽之一二則可矣。究楞伽之意故。有盡竹帛所不能載者。此達磨所謂可惜後人以為名相去在。正今日之弊也。吾將纂述斯典。為之詮釋。使文順而義明。冀學者易於觀覧。以大闡揚達磨之宗。使有見聞者。槩可成佛。遽得此說。誠可駭嘆。因以為之辨云。</p>
<p>太姥野人楊<span class='note-inline'>(彥國)</span>序</p>
</div>
<div class='div-xu'><a id='mulu83' />
<p class='h1'>No. 325-C 楊居士楞伽經纂後序</p><p>昔馬祖謂。楞伽以佛語心為宗。以無門為法門。居士楊公謂。以心為宗。則心外無宗。以無門為法門。則有門非法。此楞伽之指要也。其所發明事相。專論五法三自性八識二無我故。又名聖智事分別自性經。又名觀察五法自性相經。又名言說妄想相心經。居士謂。心本無名。以現得名。故云言說妄想相心。此佛語心之大意也。云佛語心者。以其始終所論。不離妄想。以至論倒不倒妄想。起聖凡種性。雖聖種性。亦由不顛倒妄想而起。名為妄想。其實自心現量。大哉心量。雖十方虗空山河大地。不出其中。修行者。乃欲滅除妄想。而求真諦。殊不知心之有想。猶海之有浪。欲捨浪而觀海。亦猶捨煩惱而求菩提。捨惑亂而求戒定。其可得乎。由此觀之。唯能知妄想之可以凡可以聖。然後可與論楞伽大旨。嗚呼。身心世界。居妄想中。不自知覺。乃欲滅想求真。去道愈遠。此佛所以特假海浪。以諭大慧。至於大慧。問不實妄想。云何而生。則曰種種義。種種不實妄想。論妄想生滅則曰。聖賢如性。自性妄想亦不異。以至反覆詰難。則告之曰。前聖所知轉相傳授。妄想無性。獨一靜處。自覺觀察。離見妄想。其告之深切著明如此。故居士嘆言。迷此則生死河。悟此則涅槃樂。其有得於斯歟。後之學者。假此微言。求自覺悟。當如此經所指。獨依於義。不依於文。要在默契幽深。回光返照。則楞伽印心之說。當自得於言說思惟之表。若或執此經文。以求心要。是猶刻舟求劒。其蹉過遠矣。昔慧滿甞云。諸佛說心。令知心相是虗妄。今乃重加心相。又增議論。深違佛旨。斯可謂善觀楞伽者也。此經。雖以五法等事相為主論。然皆隨而排遣。未甞泥於一法。自非深明義趣。<span class='corr'>已</span>捨筌蹄。其能不滯於言說文字間乎。居士。福州長溪人。家于瀲浦。余建炎間。作邑長溪時。居士<span class='corr'>已</span>去世。三十餘年矣。聞有是經纂。特趨瀲浦。謁其弟<span class='note-inline'>(惇禮)</span>察院。得其所藏之本。察院公。其言居士。自少為學。有雋聲。一舉不第。便有遯世之意。去參諸方。深造禪理。既而結茅太姥之下。徧閱內典。獨於楞伽。自有所得。若夙緣所契。研窮咀味。凡數十年。乃作此論。臨終戒其子。以親書副本藏諸柩。仍建小塔于大姥左峰之巔。以淨本置其中。歲久。塔頂夜有光。村人疑有物。遂窮之。唯有文字四秩。由是散失民間。察院公。宦游既歸。乃復求訪得之。觀其分章作偈。顧雖諸禪老宿。皆瞪眎而不敢眦睨。非大手筆。其誰能之。名經纂者。以明其非注釋云耳。</p>
<p>紹興二十八年。十一月初九日。左太中大夫。充敷文閣待制。知福州軍州事。提舉學事。兼管內勸農使。充福建路安撫使。馬步軍都總管。歸安縣開國男。食邑三百戶。賜紫金魚袋。沈<span class='note-inline'>(調)</span>記。</p>
</div>
</div><!-- end of div[@id='body'] -->
</body></html>