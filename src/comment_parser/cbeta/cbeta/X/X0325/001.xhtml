<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞伽經纂</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 325-A 楞伽經纂序</p><p>洪惟。此道不容以聲。靈山破顏而法<span class='corr'>已</span>傳。少林面壁而意默示。惟授心要不立言文。俾之眉宇相得而大道無餘。針艾不施而沉痾頓釋。奈何學者。膠於曩昔之業習。搖於知見之風波。菴摩漸熟者不無。日輪頓照者或寡。月氛俱現。金礦混殽。遂使妙明每多塵翳。而況世久而傳必謬。師多而習必訛。不載之書。何以示證。於是。我祖爰自西來。指出秘文。併以傳授。將使世替而法愈固。人訛而文尚存。但有志於披砂。亦何艱於得寶。我祖達磨甞曰。吾有楞伽四卷。是諸佛之心印。付之二祖。祝俾護持。傳之老師。歷代稱讚。盖取大乘之器。授之上味之珍。咸滌細微愆。置彼真淨地。只為竺廣異壤。文語殊音。覽者彌旬。困於句讀。安能披文見義。了然得於心胷哉。深嘆覺皇妙旨。因循與蠧俱捐。想惟諸聖之寒心。豈有仁人而坐視。愚甞於此精誠嚮慕。意義潛通。繼晷披尋。大理昭晣。深嘆前文僻古。遂令後學輟觀。於是纂敘玄樞。為之詮注。方啟琅函秘典。蠲日施功。果然金飾婦人。中宵見夢。強鞭不敏。鄙頌兼成。願階學徒。目觀心了。朞年之久。四軸<span class='corr'>已</span>周。不敢與正經竝行。但號曰楞伽經纂。遂以百八句義。列為七十餘門。撮彼玄機。隨為標目。使學者披文得義。以義證心。非特佛印可傳。抑使雄文不墜。噫。眾生昏昧。習業纏綿。不知自擲家財。終日為他運糞。性識飄忽。老死奔馳。乃至埋沒四生。輪迴六趣。間有上乘之士。難逃邊見之塵。泯心相於斷空者。不知其反溺於無。認靈識之幻塵者。不知其反墮於有。無為大道。寧落識塵。擬議迷源。澄神愈動。靈光相續。影裏藏身。默坐觀空。窟中活計。況乃見聞覺識。認作真如。那將文字語言。師為密旨。但得靈源返本。何虞諸法不真。故我能仁大垂方便。闡一心之妙。杜諸見之邪。必欲醇酌醍醐。待將普灌窮子。以出世慧。入凡夫心。指擿瑕玭。洗除垢染。七性七義。鍛鍊真心。三相四禪。簡除情識。立四小果。以排空想。述五無間。以袪妄緣。念所證之未圓。遂分十地。究諸法之無相。乃示七空。三智三身。而俾之同歸法身。二法五法。而俾之共底如法。只為情存見量。誰知失在錙銖。因示離想之混槃。乃顯無我之識藏。斷妄絲而不令相續。俾寶印而使佩真空。滅有非有情。超性非性覺。將欲為後來。絕情見之寶。開自覺之場。冀鑛石都捐。即真金徧體。而乃關防位前之岐徑。點檢地上之瘢痕。刮削透金塵。發明隔羅膜。咸使二障頓盡。無乘可登。永脫世世垢衣。坐進如如妙地。是故。寶藏垂標。而獨謂之心品。江西稱讚。而甞嘆其無門。謂之心品。則心外無宗。謂之無門。則有門離法。仰斯妙旨。實有真歸。寶貨森陳。只求大價。醫方紛委。曲為微痾。大價得而諸貨可捐。微痾除而群方何用。先佛授受唯是一心。秘典密嚴只除心病。真識空寂。緣妄情生。空寂還源。情塵自泯。即此真識廓爾無依。心境俱忘。緣續永離。是謂正智。豈有他求。探得元珠。不出家中舊物。抉除翳眼。自然空裏無花。水非別體。而一任成波。鑑無自心。而何妨照物。上佛密意。千聖同歸。楮毫可殫。稱讚莫盡。此愚所以不辭爝火以助日光。普願有情同居無漏。</p>
<p>太姥居人楊彥國序</p>
</div>
<div class='div-other'><a id='mulu2' />
<p class='h1'>楞伽經纂目次</p>
<ul class="">
<li>序</li>

<li>卷第一
<ul class="">
<li>一切佛語心品第一
<ul class="">
<li>指明真相分第一</li>

<li>了妄明真分第二</li>

<li>澄識明心分第三</li>

<li>超乘證幻分第四</li>

<li>有無俱遣分第五</li>

<li>漸淨即頓分第六</li>

<li>離二種聲聞分第七</li>

<li>常不思議差別分第八</li>

<li>生死涅槃差別分第九</li>

<li>一切法不生差別分第十</li>

<li>五無間種性差別分第十一</li>

<li>一闡提差別分第十二</li>

<li>三自性差別分第十三</li>

<li>觀二無我分第十四</li>

<li>離建立誹謗分第十五</li>

<li>隨類普現分第十六</li>

<li>空離自性分第十七</li>

<li>離言即義分第十八</li>
</ul></li>
</ul></li>

<li>卷第二
<ul class="">
<li>一切佛語心品第二
<ul class="">
<li>無我如來藏分第十九</li>

<li>修行大方便分第二十</li>

<li>離緣因俱漸分第二十一</li>

<li>離言說妄想分第二十二</li>

<li>淨離四句分第二十三</li>

<li>禪差別分第二十四</li>

<li>涅槃差別分第二十五</li>

<li>離言事自性分第二十六</li>

<li>如來神力建立分第二十七</li>

<li>因緣言說差別分第二十八</li>

<li>離惑亂見分第二十九</li>

<li>如幻差別分第三十</li>

<li>離名句形身分第三十一</li>

<li>離相止惑分第三十二</li>

<li>離四果差別分第三十三</li>

<li>二種覺分第三十四</li>

<li>離四大造色分第三十五</li>

<li>諸陰自性相分第三十六</li>

<li>離四種涅槃差別分第三十七</li>

<li>離妄想自性差別分第三十八</li>

<li>自覺一乘相分第三十九</li>
</ul></li>
</ul></li>

<li>卷第三
<ul class="">
<li>一切佛語心品第三
<ul class="">
<li>意生身分第四十</li>

<li>離五無間分第四十一</li>

<li>佛知覺分第四十二</li>

<li>佛等一切分第四十三</li>

<li>自得本住分第四十四</li>

<li>離有無有相分第四十五</li>

<li>宗說俱通相分第四十六</li>

<li>離不實妄相分第四十七</li>

<li>離語義妄想分第四十八</li>

<li>祛別智識相分第四十九</li>

<li>離外道轉變見分第五十</li>

<li>解脫相續相分第五十一</li>

<li>了妄即空分第五十二</li>

<li>壞諸法不生宗分第五十三</li>

<li>離智即心分第五十四</li>

<li>如來說宗俱通相分第五十五</li>

<li>離世論分第五十六</li>

<li>離涅槃相分第五十七</li>
</ul></li>
</ul></li>

<li>卷第四
<ul class="">
<li>一切佛語心品第四
<ul class="">
<li>離一切根量分第五十八</li>

<li>不生不滅離言說分第五十九</li>

<li>祛外道不生不滅分第六十</li>

<li>祛外道七無常見分第六十一</li>

<li>超諸地相分第六十二</li>

<li>滅諸地而證圓覺分第六十三</li>

<li>離常無常分第六十四</li>

<li>滅識即藏分第六十五</li>

<li>五法三自性二無我分別相分第六十六</li>

<li>優曇恒沙譬喻分第六十七</li>

<li>剎那壞相差別分第六十八</li>

<li>三種波羅蜜差別分第六十九</li>

<li>如來說法離諸過差別分第七十</li>

<li>戒飲食分第七十一</li>
</ul></li>
</ul></li>

<li>䟦</li>
</ul><p>楞伽經纂目次<span class='note-inline'>(終)</span></p>
</div>No. 325
<p class='juan'><a id='mulu3' />楞伽經纂卷第一</p>
<div class='div-pin'><a id='mulu4' />
<p class='h1'>一切佛語心品第一</p>
<div class='div-orig'><p>五法自性識二種無我。究竟通達。</p>
</div>
<div class='div-commentary'><p style="margin-left:1em">名相妄想正智如如。曰五法。妄想緣起成自性。曰三自性。識。即八識是也。二種無我。即人法是也。楞伽。以佛語心為宗。無門為法門。所以成之者。在此。</p>
</div>
<div class='div-orig'><p>諸佛心第一。</p>
</div>
<div class='div-commentary'><p style="margin-left:1em">此心。如樹木堅實心。非念慮心也。</p>
</div>
<div class='div-orig'><p>常句非常句。</p>
</div>
<div class='div-commentary'><p style="margin-left:1em">凡有三常。此常。梵音與上常音異也。</p>
</div>
<div class='div-orig'><p>數句非數句。</p>
</div>
<div class='div-commentary'><p style="margin-left:1em">此物之數也。</p>
</div>
<div class='div-orig'><p>數句非數句。</p>
</div>
<div class='div-commentary'><p style="margin-left:1em">此數。霜縷切。</p>
</div>
<div class='div-orig'><p>大慧是百八句。先佛所說。汝及諸菩薩。應當修學。</p>
</div>
<div class='div-other'><a id='mulu5' />
<p class='h2'>指明真相分第一</p>
<div class='div-orig'><p>爾時大慧菩薩。復白佛言。世尊。諸識有幾種生住滅。佛告大慧。諸識有二種生住滅。非思量所知。</p>
</div>
<div class='div-commentary'><p style="margin-left:1em">唯般若智。乃能照觀。</p>
</div>
<div class='div-orig'><p>諸識有二種生。謂流注生。</p>
</div>
<div class='div-commentary'><p style="margin-left:1em">謂心念緣生。如水流注。</p>
</div>
<div class='div-orig'><p>及相生。</p>
</div>
<div class='div-commentary'><p style="margin-left:1em">謂覩一切色相而生。</p>
</div>
<div class='div-orig'><p>有二種住。謂流注住及相住。有二種滅。謂流注滅及相滅。大慧。諸識有三種相。謂轉相業相真相。</p>
</div>
<div class='div-commentary'><p style="margin-left:1em">真相。即常住真心也。下文自真相實不滅者。是也。業相。謂真相為無明所覆。業所由生。故曰業相。轉相。謂無明覆故。本來不動者。今轉而受染。故曰轉相。</p>
</div>
<div class='div-orig'><p>大慧。略說有三種識。廣說有八相。</p>
</div>
<div class='div-commentary'><p style="margin-left:1em">八相。即八識也。</p>
</div>
<div class='div-orig'><p>何等為三。謂真識現識及分別事識。</p>
</div>
<div class='div-commentary'><p style="margin-left:1em">如如實相。逈離塵妄。故曰真識。能受所現之色。故曰現識。即諸經之第八識。亦謂之藏識也。色為所現。識為能現。以其如鏡現像。故曰現識。分別事識。即諸經第六意識是也。</p>
</div>
<div class='div-orig'><p>譬如明鏡持諸色像。現識處現亦復如是。現識及分別事識。此二壞不壞相。展轉因。</p>
</div>
<div class='div-commentary'><p style="margin-left:1em">壞者。分別識也。所謂分別已則壞。不壞者。現識也。謂所現雖滅。而能現者常存。二者互相因。故曰展轉因。</p>
</div>
<div class='div-orig'><p>不思議薰及不思議變。是現識因。取種種塵及無始妄想薰。是分別事識因。</p>
</div>
<div class='div-commentary'><p style="margin-left:1em">本來無諸識相。從無始冥薰。及種種變異。故有現識。攬取諸塵。及為妄想所薰。故有分別事識。</p>
</div>
<div class='div-orig'><p>大慧。若覆彼真識。種種不實諸虗妄滅。則一切根識滅。是名相滅。</p>
</div>
<div class='div-commentary'><p style="margin-left:1em">覆有反復之義。謂回光返照。還於真識。則一切根塵泯為法界。所有性相。復何覩哉。</p>
</div>
<div class='div-orig'><p>大慧。相續滅者。相續所因滅。則相續滅。所從滅及所緣滅。則相續滅。所以者何。是其所依故。依者。謂無始妄想薰。緣者。謂自心見等識境妄想。</p>
</div>
<div class='div-commentary'><p style="margin-left:1em">所從所緣所依。皆虗妄相續之因。惟滅其因。則相續滅矣。一心真相。本自廓然。逈脫根塵。復何所依。心不自心。復何所緣。盖為膠於薰習。未免依他。雖悟本心<span class='corr'>已</span>獲明了。緣立心相續妄不休。唯是續病併除。方即如如妙地。如來續滅。誠為此爾。強立自心。與識境同。故曰等識境妄想。</p>
</div>
<div class='div-orig'><p>大慧。譬如泥團微塵<span class='note-inline'>(乃至)</span>而自真相實不滅。</p>
</div>
<div class='div-commentary'><p style="margin-left:1em">因真想而有藏識。因藏識而有轉識。有所因則非異矣。真相不滅。則藏識亦不滅。若夫轉識。有所攝受。所謂業相也。此則未甞不滅。一滅一不滅。則非不異矣。盖不異者。其體也。異者其用也。譬泥團金具雖不同一。本於微塵與金言此。以明業相轉識雖滅。皆本於不滅之真相爾。</p>
</div>
<div class='div-orig'><p>是故大慧。非自真相識滅。<span class='note-inline'>(乃至)</span>無始流注應斷。</p>
</div>
<div class='div-commentary'><p style="margin-left:1em">無始流注斷。乃斷見也。以不了唯心故。</p>
</div>
<div class='div-orig'><p>大慧。外道說流注生因。<span class='note-inline'>(乃至)</span>若時若微塵。</p>
</div>
<div class='div-commentary'><p style="margin-left:1em">謂外道異因。非必眼界識界色界無明界所生也。又有因於勝妙等說。論曰不滅真相。即達磨所傳之一心也。明靈虗徹。亘古亘今。究其本源。無有間雜。妄想和合。乃有諸識。諸識所現。乃有諸相。諸相不常。乃有生住滅。覺此則涅槃樂。迷此則生死河。達道之人。覺彼所現幻塵不實。皆由無始妄想所薰。回光返照。還於真識。如水歸坎。流浪自停。如火歸空。光芒頓滅。便可逍遙自在。心境俱忘。永謝諸塵。端然實相。盖為薰習尚在。未免攀緣。終日依他。不自知覺。則有強生知見。立自本心。不知陰界藏身。徒然以佛覔佛。一則依他境界。一則以心緣心。二病未除。妄相相續。故如來必欲所緣俱息。依因竝捐。轉業兼離。真相永淨。是道也。非從他得。只是家珍。目前歷歷孤明。認著依前埋沒。不須取捨。本自圓成。但離妄緣。即是實際。佛語心品明此而<span class='corr'>已</span>。</p>
<p style="margin-left:1em">頌曰。</p>

<div class="lg regular"><div class='lg-row'>如何歷劫沉生死　只為從前有識因</div>
<div class='lg-row'>當覺二生無別體　要知八相亦非塵</div>
<div class='lg-row'>有情須信唯心起　分別都緣妄想薰</div>
<div class='lg-row'>若覆根塵皆不實　就中不滅相還真</div>
</div></div></div>
<div class='div-other'><a id='mulu6' />
<p class='h2'>了妄明真分第二</p>
<div class='div-orig'><p>復次大慧。有七種性自性。<span class='note-inline'>(乃至)</span>性自性第一義心。</p>
</div>
<div class='div-commentary'><p style="margin-left:1em">此是。梵音肝栗大。謂如樹木心。非念慮心。念慮心。梵音女質多。</p>
</div>
<div class='div-orig'><p>以性自性第一義心<span class='note-inline'>(乃至)</span>不與外道論惡見共。</p>
</div>
<div class='div-commentary'><p style="margin-left:1em">採諸境而集於心曰集。心生則性生曰性。性生而相現曰相。四大從之曰大種。依他而生曰因。緣因而作曰緣。覺性圓照曰成。如如真相中。不容他緣。妄情生幻出諸性。唯是大覺照觀真源。達彼性生無非妄現。彼諸體寂本空。皆是覺心自為現量。知自現<span class='corr'>已</span>。乃滅幻塵。幻滅覺圓。即如如爾。楞伽自性。盖皆如此。道光返照一心。故曰心。明心必本於燭邪之慧。故曰慧。用慧必貴於決斷之智。故曰智。有智而後正見明。故曰見。有正見者。然後超有無。故曰超二見。超二見。然後超佛子地。故曰子地。超子地<span class='corr'>已</span>。然後捨法雲之灌頂。登正覺之道場。故曰如來。自到如來。以出世心。造此境界。超諸塵妄。過越邪宗。外道不能踵其門。二乘不能造其奧。故曰第一義。夫一心本寂。烏有性相。萬法皆空。孰名境界。然如來言自性不同。皆以識破外塵。故言第一義不同。皆以超然全真故。惟其外塵不染。獨爾全真。如來成就心法者。實出於此。故曰第一義心。</p>
</div>
<div class='div-orig'><p>云何外道論惡見共。所謂自境界妄想見。</p>
</div>
<div class='div-commentary'><p style="margin-left:1em">外道惡見。於自境界。<span class='corr'>但</span>起妄想之見。</p>
</div>
<div class='div-orig'><p>不覺識自心所現。<span class='note-inline'>(乃至)</span>自心所現幻境隨見。今當說。</p>
</div>
<div class='div-commentary'><p style="margin-left:1em">以三有苦滅故。能覺見自心所現。於所現境。忽如幻化。</p>
</div>
<div class='div-orig'><p>大慧。若有沙門婆羅門。</p>
</div>
<div class='div-commentary'><p style="margin-left:1em">自沙門<span class='corr'>已</span>下。至妄稱一切智說。皆外道見。</p>
</div>
<div class='div-orig'><p>欲令無種有種<span class='note-inline'>(乃至)</span>破壞斷滅論。</p>
</div>
<div class='div-commentary'><p style="margin-left:1em">外道斷見。於若相續等句。一切破壞。而斷滅之。</p>
</div>
<div class='div-orig'><p>所以者何<span class='note-inline'>(乃至)</span>及見始非分故。</p>
</div>
<div class='div-commentary'><p style="margin-left:1em">以不見根本故。曰見始非分。</p>
</div>
<div class='div-orig'><p>譬如破缾<span class='note-inline'>(乃至)</span>不作牙事。</p>
</div>
<div class='div-commentary'><p style="margin-left:1em">外道斷見。於法。悉如破缾焦種者。</p>
</div>
<div class='div-orig'><p>如是大慧<span class='note-inline'>(乃至)</span>彼無次第生。</p>
</div>
<div class='div-commentary'><p style="margin-left:1em">彼欲一切斷滅。使妄想無因。則無生也。</p>
</div>
<div class='div-orig'><p>大慧。若復說有種無種識三緣合生者<span class='note-inline'>(乃至)</span>自見過習氣作如是說。</p>
</div>
<div class='div-commentary'><p style="margin-left:1em">外道以三相承。彼覺想之地轉。而不自知。非自覺。而隨境有覺。曰覺想過。在<span class='corr'>己</span>見。曰自見過。</p>
</div>
<div class='div-orig'><p>如是愚癡凡夫惡見所害<span class='note-inline'>(乃至)</span>健闥婆城無生幻燄水月及夢。</p>
</div>
<div class='div-commentary'><p style="margin-left:1em">數者虗幻。而謂有自性。以喻妄念。汝門若正見。當離此也。自諸餘沙門<span class='corr'>已</span>下。皆論正見與外道異。</p>
</div>
<div class='div-orig'><p>內外心現妄想。無始虗偽不離自心。</p>
</div>
<div class='div-commentary'><p style="margin-left:1em">所以能離彼自性者。以覺知所現妄偽。悉不離自心故。</p>
</div>
<div class='div-orig'><p>妄想因緣滅盡<span class='note-inline'>(乃至)</span>攝受及攝受者不相應。</p>
</div>
<div class='div-commentary'><p style="margin-left:1em">謂之不相應。則其情滅矣。</p>
</div>
<div class='div-orig'><p>無所有境界離生住滅。</p>
</div>
<div class='div-commentary'><p style="margin-left:1em">識境不相應。則無所有矣。至無所有。則一切生滅離。</p>
</div>
<div class='div-orig'><p>自心起隨入分別。</p>
</div>
<div class='div-commentary'><p style="margin-left:1em">所謂真心任遍知也。</p>
</div>
<div class='div-orig'><p>大慧。彼菩薩不久。<span class='note-inline'>(乃至)</span>無開發方便。</p>
</div>
<div class='div-commentary'><p style="margin-left:1em">謂心地如如。無所開發。</p>
</div>
<div class='div-orig'><p>大慧。彼於一切眾生界。皆悉如幻。不勒因緣。</p>
</div>
<div class='div-commentary'><p style="margin-left:1em">不勒云者。不勞心於因緣者也。</p>
</div>
<div class='div-orig'><p>遠離內外境界<span class='note-inline'>(乃至)</span>住般若波羅蜜。</p>
</div>
<div class='div-commentary'><p style="margin-left:1em">始也覺惟心現。至於度自心現。則廓然無朕無智無得。乃依般若而住。</p>
</div>
<div class='div-orig'><p>捨離彼生所作方便。</p>
</div>
<div class='div-commentary'><p style="margin-left:1em">心無依他。則能離彼生之所作。</p>
</div>
<div class='div-orig'><p>金剛喻三摩提<span class='note-inline'>(乃至)</span>隨入如如化。</p>
</div>
<div class='div-commentary'><p style="margin-left:1em">化物而未甞化。故曰如如。</p>
</div>
<div class='div-orig'><p>神通自在<span class='note-inline'>(乃至)</span>心因緣所作方便生住滅妄想虗偽。</p>
</div>
<div class='div-commentary'><p style="margin-left:1em">固緣生滅。皆心所造。故曰心也。言此悉當遠離。</p>
</div>
<div class='div-orig'><p>唯心直進<span class='note-inline'>(乃至)</span>思惟無所有。</p>
</div>
<div class='div-commentary'><p style="margin-left:1em">於三界思惟。悉無一法可當情者。故曰無所有。</p>
</div>
<div class='div-orig'><p>佛地無生。</p>
</div>
<div class='div-commentary'><p style="margin-left:1em">至於佛地。萬法無生。</p>
</div>
<div class='div-orig'><p>到自覺聖趣自心自在<span class='note-inline'>(乃至)</span>諸地漸次相續建立。</p>
</div>
<div class='div-commentary'><p style="margin-left:1em">謂以十地。漸次觀眾生心量。隨根而度之。故如眾色摩尼。</p>
</div>
<div class='div-orig'><p>是故大慧。自悉檀善應當修學。</p>
</div>
<div class='div-commentary'><p style="margin-left:1em">悉檀宗也。非宗人而自宗為善。</p>
<p style="margin-left:1em">頌曰。</p>

<div class="lg regular"><div class='lg-row'>七般性義最精微　成就如來上上機</div>
<div class='lg-row'>陰似破缾皆斷見　性同幻焰亦須離</div>
<div class='lg-row'>真心直進非他物　佛地無生更無疑</div>
<div class='lg-row'>從此始隨心量度　宛如隨眾色摩尼</div>
</div></div></div>
<div class='div-other'><a id='mulu7' />
<p class='h2'>澄識明心分第三</p>
<div class='div-orig'><p>爾時大慧菩薩。復白佛言世尊。所說心意意識。<span class='note-inline'>(乃至)</span>自心見等所緣境界不和合。</p>
</div>
<div class='div-commentary'><p style="margin-left:1em">大慧言。一切諸佛菩薩所行。與彼妄心見所緣境界者不同。故曰不和合。</p>
</div>
<div class='div-orig'><p>顯示一切說成真實相。</p>
</div>
<div class='div-commentary'><p style="margin-left:1em">惟與妄心不同故。顯示以真實相。</p>
</div>
<div class='div-orig'><p>一切佛語心為楞伽國摩羅耶山<span class='note-inline'>(乃至)</span>境界法身。</p>
</div>
<div class='div-commentary'><p style="margin-left:1em">心之與識。猶海之與浪。本無同異。真源還復。即是心宗。妄緣無明。乃名為識。馬祖語楞伽經。謂以佛語心為宗。以無門為法門。以佛語心為宗者。謂即心為宗。除外更無別法。以無門為法門者。謂即心是法。有門即是妄緣。心外無宗。有門離法。楞伽大旨。其在斯乎。故此一篇。特以心識為喻。</p>
</div>
<div class='div-orig'><p>爾時世尊告大慧菩薩言。四因緣故眼識轉。<span class='note-inline'>(乃至)</span>隨次境界生亦復如是。</p>
</div>
<div class='div-commentary'><p style="margin-left:1em">藏識譬則水流處。轉識譬則浪生。如眼之有識則六根。毛孔如塵而生。諸境界之生。亦然。</p>
</div>
<div class='div-orig'><p>譬如明鏡現眾色像<span class='note-inline'>(乃至)</span>合業生相。</p>
</div>
<div class='div-commentary'><p style="margin-left:1em">謂外攬所作之事。而內之業相乃生。故曰合也。卅二相。若異若不異。</p>
</div>
<div class='div-orig'><p>深入計著不能了知色等自性故。五識身轉。</p>
</div>
<div class='div-commentary'><p style="margin-left:1em">色等如幻。還彼自性了知者如此。</p>
</div>
<div class='div-orig'><p>大慧。即彼五識身。俱因差別分段相知。<span class='note-inline'>(乃至)</span>攝受不具故滅。</p>
</div>
<div class='div-commentary'><p style="margin-left:1em">彼五識轉時。不自覺知。亦如入禪三昧者。不知其識實不滅也。入禪定者。非必習氣滅也。<span class='corr'>但</span>攝受諸相。不具於心爾。</p>
</div>
<div class='div-orig'><p>如是微細藏識究竟邊際<span class='note-inline'>(乃至)</span>餘地相智慧巧便分別。</p>
</div>
<div class='div-commentary'><p style="margin-left:1em">餘地相。謂地前菩薩見解也。當巧便分別。以祛其病爾。</p>
</div>
<div class='div-orig'><p>決斷句義。最勝無邊。<span class='note-inline'>(乃至)</span>能見自心妄想流注。</p>
</div>
<div class='div-commentary'><p style="margin-left:1em">妄想永淨。故曰離。有必見之。故又曰能見自心妄想。</p>
</div>
<div class='div-orig'><p class="lg-abnormal"><div class='lg-row'>心名採集業</div>
</p></div>
<div class='div-commentary'><p style="margin-left:1em">因心採集。乃有諸法。</p>
</div>
<div class='div-orig'>
<div class="lg regular"><div class='lg-row'>意名廣採集　諸識識所識　現等境說五</div>
<div class='lg-row'>受用建立身　是眾生現識</div>
</div></div>
<div class='div-commentary'><p style="margin-left:1em">因彼現識。建立其身。</p>
</div>
<div class='div-orig'><p>復次大慧。若菩薩摩訶薩欲知自心現量。<span class='note-inline'>(乃至)</span>當通達自心現妄想之相。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>因緣四種惑痴盲　心海從茲浪不平</div>
<div class='lg-row'>有似猛風吹巨浸　又如明鏡現諸形</div>
<div class='lg-row'>本來廓徹休言性　纔有纖毫墮識情</div>
<div class='lg-row'>堪嘆細微難測了　悉離覺想始無生</div>
</div></div></div>
<div class='div-other'><a id='mulu8' />
<p class='h2'>超乘證幻分第四</p>
<div class='div-orig'><p>復次大慧。菩薩摩訶薩。建立智慧相住<span class='corr'>已</span>。</p>
</div>
<div class='div-commentary'><p style="margin-left:1em">能了識明心。即住於智慧。故曰建立智慧相住<span class='corr'>已</span>。</p>
</div>
<div class='div-orig'><p>能捨跛驢心慧智相。</p>
</div>
<div class='div-commentary'><p style="margin-left:1em">謂第七地觀三界生死不定心。名跛驢。以不能行故。</p>
</div>
<div class='div-orig'><p>是故大慧。聖智三相當勤修學。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>智慧<span class='corr'>已</span>除諸識浪　宜觀三相善勤行</div>
<div class='lg-row'>先離斷見云非有　次證如來自願生</div>
<div class='lg-row'>性相頓忘無所著　世間如幻不留情</div>
<div class='lg-row'>從茲始到空王殿　聖智于今決定成</div>
</div></div></div>
<div class='div-other'><a id='mulu9' />
<p class='h2'>有無俱遣分第五</p>
<div class='div-orig'><p>爾時大慧菩薩知大菩薩眾心之所念<span class='note-inline'>(乃至)</span>百八句分別所依。</p>
</div>
<div class='div-commentary'><p style="margin-left:1em">謂此經。乃百八句分別之所依歸。</p>
</div>
<div class='div-orig'><p>入自相共相妄想自性。</p>
</div>
<div class='div-commentary'><p style="margin-left:1em">謂之自性。凡以法性自爾。非若二乘外道之斷絕也。經凡言自性。皆如此。</p>
</div>
<div class='div-orig'><p>佛告大慧。有一種外道。作無所有妄想計著。覺知因盡。</p>
</div>
<div class='div-commentary'><p style="margin-left:1em">因盡。則無復自覺知矣。</p>
</div>
<div class='div-orig'><p>兔無角想。如兔無角。一切法亦復如是。</p>
</div>
<div class='div-commentary'><p style="margin-left:1em">此外道計無。而生斷見也。</p>
</div>
<div class='div-orig'><p>復有餘外道。見種求那極微陀羅驃形處橫法各各差別。</p>
</div>
<div class='div-commentary'><p style="margin-left:1em">說云。求那依也。陀羅驃主也。謂外道。見四大種依於極微所主形處。遂橫計其差別。作牛有角想。</p>
</div>
<div class='div-orig'><p>見<span class='corr'>已</span>。計著無兔角橫法。作牛有角想。</p>
</div>
<div class='div-commentary'><p style="margin-left:1em">此外道。計有而生常見也。以懲兔角之無。乃墮牛角之有。橫法。謂非法之正耳。</p>
</div>
<div class='div-orig'><p>大慧。一切法性亦復如是。</p>
</div>
<div class='div-commentary'><p style="margin-left:1em">一切法性。亦受用而建立。</p>
</div>
<div class='div-orig'><p>離有無不應作想<span class='note-inline'>(乃至)</span>乃至微塵分別事性悉不可得。</p>
</div>
<div class='div-commentary'><p style="margin-left:1em">以懲彼有無二見。乃謂如兔無角。故曰待觀。以至微塵分別性。皆不可得。是皆邪想爾。</p>
</div>
<div class='div-orig'><p>大慧。聖境界離。不應作牛有角想。</p>
</div>
<div class='div-commentary'><p style="margin-left:1em">兔無角想。是墮斷見。聖之所離。恐其反此復墮常見。而興牛有角想。故又言不應作牛有角想。</p>
</div>
<div class='div-orig'><p>爾時大慧菩薩白佛言世尊<span class='note-inline'>(乃至)</span>隨此思量觀察不生妄想言無耶。</p>
</div>
<div class='div-commentary'><p style="margin-left:1em">大慧謂隨比而思之。見妄不生。而遂言無耶。此疑辭也。</p>
</div>
<div class='div-orig'><p>佛告大慧。非觀察不生妄想言無。所以者何。妄想者因彼生故。</p>
</div>
<div class='div-commentary'><p style="margin-left:1em">謂妄想。皆因攬彼而生。故曰因彼生故。</p>
</div>
<div class='div-orig'><p>依彼角生妄想<span class='note-inline'>(乃至)</span>離異不異故。</p>
</div>
<div class='div-commentary'><p style="margin-left:1em">謂兔無角而生妄想。是有所依。角與妄想。非異非不異。</p>
</div>
<div class='div-orig'><p>大慧。虗空是色。隨入色種。色是虗空。持所持處。</p>
</div>
<div class='div-commentary'><p style="margin-left:1em">以色為所。則空為能矣。謂所持者雖實。而能持者常空。</p>
</div>
<div class='div-orig'><p>所建立性。色空事分別當知。<span class='note-inline'>(乃至)</span>若言觀餘物者。彼法亦然。</p>
</div>
<div class='div-commentary'><p style="margin-left:1em">人見其廓然大空。以是為空。而不知色之所聚。人見其具諸名相。以是為色。而不知為空所持。是皆於無性之中。而妄有建立者然也。此以明外道因牛角之有。而遂言兔角之無。不知析彼牛角為微塵。又復歸於無矣。謂牛角既析而歸空。又何所觀故。而言兔角之無也。四大種。雖不住空。而非無空。亦如牛角之有。而復歸於無。</p>
</div>
<div class='div-orig'><p>爾時世尊欲重宣此義而說偈言。</p>
<p class="lg-abnormal"><div class='lg-row'>色等及心無</div>
</p></div>
<div class='div-commentary'><p style="margin-left:1em">言色與慮心皆寂。</p>
</div>
<div class='div-orig'><p class="lg-abnormal"><div class='lg-row'>不起色妄想</div>
</p></div>
<div class='div-commentary'><p style="margin-left:1em"><span class='corr'>已</span>上廣說所說。</p>
</div>
<div class='div-orig'><p class="lg-abnormal"><div class='lg-row'>心量安立處　惡見所不樂</div>
</p></div>
<div class='div-commentary'><p style="margin-left:1em">不樂惡見。</p>
</div>
<div class='div-orig'><p class="lg-abnormal"><div class='lg-row'>救世之所說　自覺之境界</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>昧者不知真境界　却將妄想汙情田</div>
<div class='lg-row'>離空論色徒偏見　棄有歸無墮一邊</div>
<div class='lg-row'>萬法但從心鏡現　群愚只向識根緣</div>
<div class='lg-row'>圓光本是無私照　纔有纖毫總不玄</div>
</div></div></div>
<div class='div-other'><a id='mulu10' />
<p class='h2'>漸淨即頓分第六</p>
<div class='div-orig'><p>爾時大慧菩薩。為淨除自心現流故。<span class='note-inline'>(乃至)</span>為頓為漸耶。</p>
</div>
<div class='div-commentary'><p style="margin-left:1em">自心現習氣流。曰現流。現流不<span class='corr'>已</span>。輪轉生死。如來於諸眾生。蠲彼幻塵。悉還實相故。以漸除為始。頓照為成。</p>
</div>
<div class='div-orig'><p>彼諸依佛亦復如是<span class='note-inline'>(乃至)</span>以修行者安處於彼色究竟天。</p>
</div>
<div class='div-commentary'><p style="margin-left:1em">依佛者。胡本云津膩。謂化佛。是真佛氣分也。依佛所化。亦為分別自心所現。及身受用境界。故以藏識依佛。譬能頓示眾生不思議智。</p>
</div>
<div class='div-orig'><p>譬如法佛所作依佛光明照耀<span class='note-inline'>(乃至)</span>有性無性惡見妄想。照令除滅。</p>
</div>
<div class='div-commentary'><p style="margin-left:1em">法佛無作。光明照耀者。化佛也。然化佛之照耀。非離法佛。故曰依佛。法佛者。自覺聖智境界。於法相有無惡見。皆令除滅。亦如化佛之照耀也。自菴羅果<span class='corr'>已</span>下。言漸淨。自譬明鏡<span class='corr'>已</span>下。言頓熟。</p>
</div>
<div class='div-orig'><p>大慧。報佛說一切法。<span class='note-inline'>(乃至)</span>種種計著不可得。</p>
</div>
<div class='div-commentary'><p style="margin-left:1em">種種計著。亦如幻化。求其所有。皆不可得。</p>
</div>
<div class='div-orig'><p>復次大慧。計著緣起自性。<span class='note-inline'>(乃至)</span>彼諸妄想亦無真實。</p>
</div>
<div class='div-commentary'><p style="margin-left:1em">工幻師譬心。草木瓦石譬緣起。一切若干形色。譬妄想自性相。</p>
</div>
<div class='div-orig'><p>如是大慧。依緣起自性起妄想自性。<span class='note-inline'>(乃至)</span>是名報佛說法。</p>
</div>
<div class='div-commentary'><p style="margin-left:1em">法佛。不以說法為事。所謂說法者。報佛也。起信論云。因諸波羅等無行薰。及不思議薰之所成就。具足無量樂相。故說為報佛。以是知報佛說法者。以觀照種種不實。成就圓滿報身故。</p>
</div>
<div class='div-orig'><p>大慧。法佛者離心自性相。</p>
</div>
<div class='div-commentary'><p style="margin-left:1em">說自心所現。尚有心之性相。至於法佛。不以說法為事。故曰離心自性相。</p>
</div>
<div class='div-orig'><p>自覺聖所緣境界建立施作<span class='note-inline'>(乃至)</span>超外道見無色見。</p>
</div>
<div class='div-commentary'><p style="margin-left:1em">自施戒忍。至無色見等。皆以一法身。而示現眾多法門。故曰化佛說法也。</p>
</div>
<div class='div-orig'><p>又法佛者。離攀緣。攀緣離。<span class='note-inline'>(乃至)</span>自心現見應當除滅。</p>
</div>
<div class='div-commentary'><p style="margin-left:1em">佛身一也。論其本來清淨。逈脫諸塵。曰法佛。論其具足樂相。法界圓滿。曰報佛。論其即彼一真。建立萬法。曰化佛。法佛離心自性相故。自覺聖當勤修學。報佛化佛。分別自心境界故。自心現見。應當除滅。</p>
<p style="margin-left:1em">頌曰。</p>

<div class="lg regular"><div class='lg-row'>本來離相亦離名　即一分三示眾盲</div>
<div class='lg-row'>始淨諸塵須積漸　終能頓照甚分明</div>
<div class='lg-row'>報身真淨蠲諸想　化佛隨緣應有情</div>
<div class='lg-row'>惟是法身根量滅　無心無證亦無成</div>
</div></div></div>
<div class='div-other'><a id='mulu11' />
<p class='h2'>離二種聲聞分第七</p>
<div class='div-orig'><p>復次大慧。有二種聲聞乘通分別相。<span class='note-inline'>(乃至)</span>真諦離欲寂滅。</p>
</div>
<div class='div-commentary'><p style="margin-left:1em">謂於無常苦空等境界。計著寂滅。<span class='corr'>已</span>得人無我。未得法無我。</p>
</div>
<div class='div-orig'><p>息陰界入自共相。外不壞相如實知。</p>
</div>
<div class='div-commentary'><p style="margin-left:1em">於陰界外。存不壞相。是以無明與佛性為兩也。皆自慧分別。</p>
</div>
<div class='div-orig'><p>心得寂止<span class='note-inline'>(乃至)</span>三昧道果正受解脫。</p>
</div>
<div class='div-commentary'><p style="margin-left:1em">自覺聖差別相。其所樂住者。此也。</p>
</div>
<div class='div-orig'><p>不離習氣不思議變易死。</p>
</div>
<div class='div-commentary'><p style="margin-left:1em">以習氣未離故。未度不思議變易死。</p>
</div>
<div class='div-orig'><p>得自覺聖樂住聲聞<span class='note-inline'>(乃至)</span>非滅門樂。</p>
</div>
<div class='div-commentary'><p style="margin-left:1em">於自覺差別相樂住。此乃決定寂滅聲聞。非菩薩所行寂滅門樂。故曰非滅門樂。</p>
</div>
<div class='div-orig'><p>正受樂。</p>
</div>
<div class='div-commentary'><p style="margin-left:1em">謂得三昧正受樂。</p>
</div>
<div class='div-orig'><p>[(厂@((既-旡)-日+口))*頁]憫眾生及本願不作證<span class='note-inline'>(乃至)</span>堅濕暖動非作生自相共相。</p>
</div>
<div class='div-commentary'><p style="margin-left:1em">一切自生。而吾無作生。故曰非作生。</p>
</div>
<div class='div-orig'><p>先勝善說見<span class='corr'>已</span>。</p>
</div>
<div class='div-commentary'><p style="margin-left:1em">如來所說善事。曰先勝善說。</p>
</div>
<div class='div-orig'><p>於彼起自性妄想。</p>
</div>
<div class='div-commentary'><p style="margin-left:1em">大種青黃。本非作生。於彼起非作生之自性。先勝善說。本來無性。於彼起善說之自性。故曰性妄想自性。是皆未入法無我相。而有所計著。故住聲聞。</p>
</div>
<div class='div-orig'><p>菩薩摩訶薩於彼應知應捨<span class='note-inline'>(乃至)</span>是名諸聲聞性妄想自性計著相。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>號為自覺<span class='corr'>已</span>無遺　反墮聲聞不自知</div>
<div class='lg-row'><span class='corr'>已</span>達苦空能寂止　彼於習氣未能離</div>
<div class='lg-row'>優游正受雖其樂　顧憫眾生不帶悲</div>
<div class='lg-row'>更有一般聞勝善　妄生自性却狐疑</div>
</div></div></div>
<div class='div-other'><a id='mulu12' />
<p class='h2'>常不思議差別分第八</p>
<div class='div-orig'><p>爾時大慧菩薩白佛言世尊。世尊所說常不思議。<span class='note-inline'>(乃至)</span>非諸外道所說常不思議因緣耶。</p>
</div>
<div class='div-commentary'><p style="margin-left:1em">常住真心。如金剛舍利。故曰常。不可以心思言議。故曰不思議。</p>
</div>
<div class='div-orig'><p>佛告大慧。<span class='note-inline'>(乃至)</span>若常不思議不因自相成者。何因顯現常不思議。</p>
</div>
<div class='div-commentary'><p style="margin-left:1em">自相。所謂真相。</p>
</div>
<div class='div-orig'><p>復次大慧<span class='note-inline'>(乃至)</span>常不思議不成。</p>
</div>
<div class='div-commentary'><p style="margin-left:1em">以有作為因相。故不成。一切取捨。莫非有作。</p>
</div>
<div class='div-orig'><p>大惠。我第一義常不思議。<span class='note-inline'>(乃至)</span>得自覺相故有相。</p>
</div>
<div class='div-commentary'><p style="margin-left:1em">自覺相者。廓然無朕之相也。光境俱忘。相復何有。</p>
</div>
<div class='div-orig'><p>第一義智因故有因。離性非性故。</p>
</div>
<div class='div-commentary'><p style="margin-left:1em">雖曰有相有因。常離性非性見。</p>
</div>
<div class='div-orig'><p>復次大慧。外道常不思議無常。性異相因故。</p>
</div>
<div class='div-commentary'><p style="margin-left:1em">外道常不思議。以性及非性。互相為因。所以無常。</p>
</div>
<div class='div-orig'><p>非自作。因相力故常。<span class='note-inline'>(乃至)</span>見<span class='corr'>已</span>思量計常。</p>
</div>
<div class='div-commentary'><p style="margin-left:1em">一切所作性與非性。皆無常。外道觀彼無常。即自卜度妄計我常。</p>
</div>
<div class='div-orig'><p>大慧。我亦以如是因緣所作者。<span class='note-inline'>(乃至)</span>說彼常無因故。</p>
</div>
<div class='div-commentary'><p style="margin-left:1em"><span class='corr'>但</span>惟自覺無因。而說彼常也。</p>
</div>
<div class='div-orig'><p>若復諸外道<span class='note-inline'>(乃至)</span>自因相性非性同於兔角。</p>
</div>
<div class='div-commentary'><p style="margin-left:1em">謂外道雖因相成。而非因於自相。故曰性非性同兔角。</p>
</div>
<div class='div-orig'><p>此常不思議但言說妄想。<span class='note-inline'>(乃至)</span>得自覺聖智境界相遠。彼不應說。</p>
</div>
<div class='div-commentary'><p style="margin-left:1em">外道計常。則離去自因之相。遠於自覺境界。故曰不應說。</p>
<p style="margin-left:1em">頌曰。</p>

<div class="lg regular"><div class='lg-row'>無知外道太茫茫　於彼無常妄計常</div>
<div class='lg-row'>却向識根生作想　又如兔角絕形彰</div>
<div class='lg-row'>堪嗟幻燄應難久　須信真金鍊轉剛</div>
<div class='lg-row'>惟有如來因自相　豈同電露暫時亡</div>
</div></div></div>
<div class='div-other'><a id='mulu13' />
<p class='h2'>生死涅槃差別分第九</p>
<div class='div-orig'><p>復次大慧。諸聲聞畏生死妄想苦而求涅槃。<span class='note-inline'>(乃至)</span>一切性妄想非性。</p>
</div>
<div class='div-commentary'><p style="margin-left:1em">於一切性妄想。以為非性。</p>
</div>
<div class='div-orig'><p>未來諸根境界休息。作涅槃想。</p>
</div>
<div class='div-commentary'><p style="margin-left:1em">謂之休息。非根量滅。</p>
</div>
<div class='div-orig'><p>非自覺聖智趣。藏識轉。</p>
</div>
<div class='div-commentary'><p style="margin-left:1em">但藏識轉爾。</p>
</div>
<div class='div-orig'><p>是故凡愚說有三乘。說心量趣無所有。</p>
</div>
<div class='div-commentary'><p style="margin-left:1em">凡愚說心量。曰無所有。故墮斷見。</p>
</div>
<div class='div-orig'><p>彼不知過去未來現在<span class='note-inline'>(乃至)</span>生死輪常轉。</p>
</div>
<div class='div-commentary'><p style="margin-left:1em">自心現則覺知。所現者。唯自心。外心現。則計著客塵。不自覺。而計客塵。茲所以生死輪常轉也。</p>
<p style="margin-left:1em">頌曰。</p>

<div class="lg regular"><div class='lg-row'>聲聞不委惟心境　却向無中作涅槃</div>
<div class='lg-row'>縱待根塵休息盡　誰知生死出還難</div>
</div></div></div>
<div class='div-other'><a id='mulu14' />
<p class='h2'>一切法不生差別分第十</p>
<div class='div-orig'><p>復次大慧。一切法不生。<span class='note-inline'>(乃至)</span>離有非有生故。</p>
</div>
<div class='div-commentary'><p style="margin-left:1em">謂本來空寂。而自心於無生中。現出性及非性之見。現性。即有見生。現非生。即非有見生。如來一切法不生。則離於是矣。</p>
</div>
<div class='div-orig'><p>大慧。一切性不生。<span class='note-inline'>(乃至)</span>身財建立趣自性相。</p>
</div>
<div class='div-commentary'><p style="margin-left:1em">有妄想自性。而有妄想身財建立。趣彼自性相計著。故曰趣自性相。</p>
</div>
<div class='div-orig'><p>大慧。藏識攝所攝相轉。<span class='note-inline'>(乃至)</span>於彼應當修學。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>遠離性相絕廉纖　諸法無生不用占</div>
<div class='lg-row'>空認兔頭成斷見　妄從自性起諸炎</div>
<div class='lg-row'>難於眼裏藏金屑　休向空中作白粘</div>
<div class='lg-row'>若問如來心現說　無生有性却成添</div>
</div></div></div>
<div class='div-other'><a id='mulu15' />
<p class='h2'>五無間種性差別分第十一</p>
<div class='div-orig'><p>復次大慧。有五無間種性。<span class='note-inline'>(乃至)</span>及樂修相智。</p>
</div>
<div class='div-commentary'><p style="margin-left:1em">修諸有相之智。故曰相智。</p>
</div>
<div class='div-orig'><p>不修緣起發悟之相。</p>
</div>
<div class='div-commentary'><p style="margin-left:1em">所緣萬境必有所起。原其所起。一心是也。於此當求發悟。不於起處而求發悟。雖欲滅相。適增妄想。</p>
</div>
<div class='div-orig'><p>起煩惱斷。習煩惱不斷。</p>
</div>
<div class='div-commentary'><p style="margin-left:1em">如波之起。曰起煩惱。習煩惱。謂習氣也。</p>
</div>
<div class='div-orig'><p>不度不思議變易死<span class='note-inline'>(乃至)</span>乃至得般涅槃覺。</p>
</div>
<div class='div-commentary'><p style="margin-left:1em">有涅槃想。故曰得涅槃覺。</p>
</div>
<div class='div-orig'><p>大慧。各別無間者。我人眾生<span class='note-inline'>(乃至)</span>作如是覺。</p>
</div>
<div class='div-commentary'><p style="margin-left:1em">謂作離四相見解者。</p>
</div>
<div class='div-orig'><p>求般涅槃。復有異外道。說悉由作者。</p>
</div>
<div class='div-commentary'><p style="margin-left:1em">言一切性。皆是有作。</p>
</div>
<div class='div-orig'><p>見一切性<span class='corr'>已</span><span class='note-inline'>(乃至)</span>不出出覺。</p>
</div>
<div class='div-commentary'><p style="margin-left:1em">於未出中。作出離想。故曰不出出覺。</p>
</div>
<div class='div-orig'><p>彼如來乘無間種性有四種。謂自性法無間種性。</p>
</div>
<div class='div-commentary'><p style="margin-left:1em">自性法。謂一切性。彼自有性。離性非性見。</p>
</div>
<div class='div-orig'><p>得自覺聖無間種性。外剎殊勝無間種性。</p>
</div>
<div class='div-commentary'><p style="margin-left:1em">自覺。即無相三昧。外剎。則塵塵三昧。</p>
</div>
<div class='div-orig'><p>大慧。不定種性者。謂說彼三種時。</p>
</div>
<div class='div-commentary'><p style="margin-left:1em">未到如來乘無間。故言三種而<span class='corr'>已</span>。</p>
</div>
<div class='div-orig'><p>隨說而入。隨彼而成。此是初治地者。謂種性建立。為超入無所有地故作是建立。</p>
</div>
<div class='div-commentary'><p style="margin-left:1em">謂雖隨種性建立。要之不著聲聞緣覺之乘。故能超入無所有地。無所有地。初地菩薩也。故云此是初治地者。</p>
</div>
<div class='div-orig'><p>彼自覺藏者<span class='note-inline'>(乃至)</span>當得如來最勝之身。</p>
</div>
<div class='div-commentary'><p style="margin-left:1em">自覺藏。謂不定種性中。能自覺者也。雖得三昧樂而住聲聞。至此當證佛地。故曰當得。</p>
</div>
<div class='div-orig'><p>諸聖遠離寂。</p>
</div>
<div class='div-commentary'><p style="margin-left:1em">聖亦不滯於寂。故曰遠離。</p>
</div>
<div class='div-orig'><p>第一義法門　　遠離於二教<span class='note-inline'>(乃至)</span>亦無有心量。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>五般無間有差殊　見性還歸各別塗</div>
<div class='lg-row'>緣覺妄隨神化勝　聲聞空斷陰雲麤</div>
<div class='lg-row'>滿懷了了他無性　外剎塵塵用不殊</div>
<div class='lg-row'>方顯如來真種性　更無心量可名模</div>
</div></div></div>
<div class='div-other'><a id='mulu16' />
<p class='h2'>一闡提差別分第十二</p>
<div class='div-orig'><p>大慧。彼一闡提。非一闡提。世間解脫誰轉。</p>
</div>
<div class='div-commentary'><p style="margin-left:1em">謂世間皆有解脫之性。若非一闡提。則世間解脫誰復背轉。以一闡提者。於善法中。不生信心故。</p>
</div>
<div class='div-orig'><p>二者菩薩本自願方便故。</p>
</div>
<div class='div-commentary'><p style="margin-left:1em">謂本意自願涅槃樂。</p>
</div>
<div class='div-orig'><p>非不般涅槃<span class='note-inline'>(乃至)</span>是名不般涅槃法相。</p>
</div>
<div class='div-commentary'><p style="margin-left:1em">涅槃法相。乃真解脫。解脫者。空無相無願。今也本自願方便。非不欲涅槃。一切眾生<span class='corr'>已</span>。而後般涅槃。畢竟自著於寂滅之相。非無相無願也。故曰不涅槃法相。若夫如來。滅度一切眾生<span class='corr'>已</span>。而無有一眾生實滅度者。以無相無願故。</p>
</div>
<div class='div-orig'><p>此亦到一闡提趣。</p>
</div>
<div class='div-commentary'><p style="margin-left:1em">此非為捨善根者說。故曰亦到一闡提趣。</p>
</div>
<div class='div-orig'><p>佛告大慧。菩薩一闡提者。<span class='note-inline'>(乃至)</span>而非捨一切善根一闡提也。</p>
</div>
<div class='div-commentary'><p style="margin-left:1em">謂知一切本來涅槃<span class='corr'>已</span>。而自著於寂滅之相。是墮斷見。故曰畢竟不般涅槃。</p>
</div>
<div class='div-orig'><p>大慧。捨一切善根一闡提者。<span class='note-inline'>(乃至)</span>以是故菩薩一闡提不般涅槃。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>惟有慈悲一闡提　度他迷者自還迷</div>
<div class='lg-row'>若論捨善猶能轉　菩薩都無趣寂期</div>
</div></div></div>
<div class='div-other'><a id='mulu17' />
<p class='h2'>三自性差別分第十三</p>
<div class='div-orig'><p>復次大慧。菩薩摩訶薩當善三自性。</p>
</div>
<div class='div-commentary'><p style="margin-left:1em">本來空寂。所有性相。如幻如夢。彼皆自爾。如來無攝取之情。亦無滅之之想。經言性自性。皆如此。</p>
</div>
<div class='div-orig'><p>佛告大慧。緣起自性事相相。行顯現事相相。</p>
</div>
<div class='div-commentary'><p style="margin-left:1em">緣起。謂心從緣起。顯現。謂所作<span class='corr'>已</span>。著於彼事相之相。而計著之。故曰事相相。</p>
</div>
<div class='div-orig'><p>計著有二種種妄想自性<span class='note-inline'>(乃至)</span>謂即彼如是內外自共相計著。</p>
</div>
<div class='div-commentary'><p style="margin-left:1em">名虗而事實。故有二種相之異。</p>
</div>
<div class='div-orig'><p>是名成自性如來藏心。</p>
</div>
<div class='div-commentary'><p style="margin-left:1em">惟自覺聖。乃可言成自性。惟成自性。乃可言如來藏心。</p>
</div>
<div class='div-orig'><p>大慧。是名觀察五法自性相經。</p>
</div>
<div class='div-commentary'><p style="margin-left:1em">此楞伽之異名。</p>
</div>
<div class='div-orig'><p>自覺聖智趣所行境界。汝等菩薩應當修學。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>二般妄想性無窮　緣起依他妄亦同</div>
<div class='lg-row'>惟有離名成自性　吹毛寶劒但揮空</div>
</div></div></div>
<div class='div-other'><a id='mulu18' />
<p class='h2'>觀二無我分第十四</p>
<div class='div-orig'><p>復次大慧。菩薩摩訶薩善觀二種無我相。<span class='note-inline'>(乃至)</span>謂離我我所。</p>
</div>
<div class='div-commentary'><p style="margin-left:1em">人無我者。則能離我我所。其所離者。謂如下文所述。</p>
</div>
<div class='div-orig'><p>陰界入聚<span class='note-inline'>(乃至)</span>謂一切諸根自心現器身藏。</p>
</div>
<div class='div-commentary'><p style="margin-left:1em">由陰界入聚。即生無知業愛。由攝受眼色等。而計著之。即生一切業識。以此知一切諸根。皆由自心。現出形器身財也。</p>
</div>
<div class='div-orig'><p>自妄想相施設顯示。如河流如種子。</p>
</div>
<div class='div-commentary'><p style="margin-left:1em">生出不<span class='corr'>已</span>。</p>
</div>
<div class='div-orig'><p>如燈如風<span class='note-inline'>(乃至)</span>生死趣有輪。</p>
</div>
<div class='div-commentary'><p style="margin-left:1em">以有虗偽習氣之因。乃有生死輪轉之趣。</p>
</div>
<div class='div-orig'><p>種種身色如幻術神呪。</p>
</div>
<div class='div-commentary'><p style="margin-left:1em">幻。則現出不實。呪。則無而忽有。</p>
</div>
<div class='div-orig'><p>發起像起。</p>
</div>
<div class='div-commentary'><p style="margin-left:1em">如機括之發不可禦。如鏡之像因彼而現。</p>
</div>
<div class='div-orig'><p>善彼相知。</p>
</div>
<div class='div-commentary'><p style="margin-left:1em">善彼相知。謂善知彼相皆當遠離。以前一離字該之。若能善知。即能遠離。非假於滅之之斷見。故<span class='corr'>但</span>曰善彼相知而<span class='corr'>已</span>。</p>
</div>
<div class='div-orig'><p>是名人無我智。云何法無我智。<span class='note-inline'>(乃至)</span>如陰界入離我我所。</p>
</div>
<div class='div-commentary'><p style="margin-left:1em">陰界妄想自性人也。能覺而離之。使離我我所。則人無我矣。覺而離之者法也。於其覺性又當離之。亦如陰界入之離我我所。然後法無我矣。</p>
</div>
<div class='div-orig'><p>陰界入積聚。<span class='note-inline'>(乃至)</span>生無動搖。諸法亦爾。</p>
</div>
<div class='div-commentary'><p style="margin-left:1em">陰界積聚。本皆無性。因於業愛。其縛如繩。展轉相緣。生於無動搖之境。此人無我者之善觀也。一切法性。本亦寂然。因於愛取攬攝而生。所生之境。本亦不動。法無我者所觀亦然。故曰諸法亦爾。</p>
</div>
<div class='div-orig'><p>離自共相不實妄想<span class='note-inline'>(乃至)</span>非賢聖也。</p>
</div>
<div class='div-commentary'><p style="margin-left:1em">一切虗偽。故曰不實妄想相。如河流種子。是也。為彼驅使。故曰妄想力。如機發繩縛。是也。但能離此。則知人無我而<span class='corr'>已</span>。此凡夫所能離爾。故曰非聖賢也。</p>
</div>
<div class='div-orig'><p>心意識五法自性離故<span class='note-inline'>(乃至)</span>一切法無我。</p>
</div>
<div class='div-commentary'><p style="margin-left:1em">心意識五法自性離。即至法無我矣。故繼之。以菩薩當分別一切法無我也。言菩薩當分別法無我。凡以別其善人無我者。二乘與凡夫爾。</p>
</div>
<div class='div-orig'><p>善法無我菩薩<span class='note-inline'>(乃至)</span>大寶宮殿幻自性境界修習生。</p>
</div>
<div class='div-commentary'><p style="margin-left:1em">一切法如幻。彼幻惟自性。覺彼如幻自性。則一切法如幻矣。至法雲地。方知法如幻。乃不住虗寂。而建立一切慈悲法行。即大寶蓮華王像等。是也。</p>
</div>
<div class='div-orig'><p>於彼而坐。同一像類。<span class='note-inline'>(乃至)</span>是名法無我相。</p>
</div>
<div class='div-commentary'><p style="margin-left:1em">聲聞地前。皆未能了法無我故。未能證如來自在法身。於此始言當得如來法身。</p>
</div>
<div class='div-orig'><p>汝等諸菩薩應當修學。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>如來實相等無差　學者紛然亂似麻</div>
<div class='lg-row'>將謂<span class='corr'>已</span>除人陰界　誰知又被法雲遮</div>
<div class='lg-row'>慧燈自是無狂燄　定水從何覓覺花</div>
<div class='lg-row'>萬法了知如幻化　莊嚴端坐法王家</div>
</div></div></div>
<div class='div-other'><a id='mulu19' />
<p class='h2'>離建立誹謗分第十五</p>
<div class='div-orig'><p>爾時大慧菩薩復白佛言世尊。建立誹謗相唯願說之。</p>
</div>
<div class='div-commentary'><p style="margin-left:1em">本來空寂。妄有所立。曰建立。或觀建立。自無所得。而生誹謗。故曰誹謗。皆不明心量故。</p>
</div>
<div class='div-orig'><p>爾時世尊於此偈義<span class='note-inline'>(乃至)</span>有四種非有有建立。</p>
</div>
<div class='div-commentary'><p style="margin-left:1em">本來非有。以妄想而有建立。故曰非有建立。</p>
</div>
<div class='div-orig'><p>云何為四<span class='note-inline'>(乃至)</span>觀察非分而起誹謗。</p>
</div>
<div class='div-commentary'><p style="margin-left:1em">於前所建立。不善觀察。即生斷見。而起誹謗。</p>
</div>
<div class='div-orig'><p>是名建立誹謗相。復次大慧。云何非有相建立相。<span class='note-inline'>(乃至)</span>人眾生壽命長養士夫見建立。</p>
</div>
<div class='div-commentary'><p style="margin-left:1em">四相之見。亦如陰界入之妄想虗偽。是無見中。而妄立有見。</p>
</div>
<div class='div-orig'><p>是名非有見建立相。非有因建立相者。<span class='note-inline'>(乃至)</span>生<span class='corr'>已</span>實<span class='corr'>已</span>還壞。</p>
</div>
<div class='div-commentary'><p style="margin-left:1em">諸識本無所因。以眼界色界無明界在念前而生。則是於無因中。有建立也。</p>
</div>
<div class='div-orig'><p>是名非有因建立相。非有性建立相者。<span class='note-inline'>(乃至)</span>是名非有性建立相。</p>
</div>
<div class='div-commentary'><p style="margin-left:1em">虗空涅槃。假名以顯道。其本離性及非性。兔角垂髮。執妄以迷真。本亦離有及非有。是皆情計。妄立性相故。</p>
</div>
<div class='div-orig'><p>建立及誹謗愚夫妄想。<span class='note-inline'>(乃至)</span>是故離建立誹謗惡見。應當修學。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>佛地難登理謂何　只因沉溺斷常河</div>
<div class='lg-row'>建言謂有應為病　謗法稱無即是魔</div>
<div class='lg-row'>湛寂性中離取捨　圓明境界絕偏頗</div>
<div class='lg-row'>須知自覺惟心境　鏡本無塵不用磨</div>
</div></div></div>
<div class='div-other'><a id='mulu20' />
<p class='h2'>隨類普現分第十六</p>
<div class='div-orig'><p>復次大慧。菩薩摩訶薩善知心意意識五法自性二無我相趣。<span class='note-inline'>(乃至)</span>所謂一切法如幻如夢光影水月。</p>
</div>
<div class='div-commentary'><p style="margin-left:1em">為安眾生。建立萬法。猶如色現摩尼。以至普現佛剎。聽受經法。亦如幻夢水月。未甞一法有計著性者。故龍宮滿字之浩煩。而如來云。未曾說一字也。</p>
</div>
<div class='div-orig'><p>於一法離生滅斷常<span class='note-inline'>(乃至)</span>爾時世尊欲重宣此義而說偈言。</p>

<div class="lg regular"><div class='lg-row'>心量世間　佛子觀察　種類之身　離所作行</div>
<div class='lg-row'>得力神通　自在成就</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'><span class='corr'>已</span>圓大智為懷悲　却効眾生性相迷</div>
<div class='lg-row'>顯示法王諸像類　宛如隨眾色摩尼</div>
<div class='lg-row'>龍宮萬卷聲喧谷　行海千門月在池</div>
<div class='lg-row'>到此徧遊諸佛剎　宣揚三寶作天師</div>
</div></div></div>
<div class='div-other'><a id='mulu21' />
<p class='h2'>空離自性分第十七</p>
<div class='div-orig'><p>爾時大慧菩薩。復請佛言。惟願世尊。<span class='note-inline'>(乃至)</span>疾得阿耨多羅三藐三菩提。</p>
</div>
<div class='div-commentary'><p style="margin-left:1em">說空者。多墮斷見。墮斷見。則有生有二。而有自性相。大慧於此。願聞說空。而繼之以無生無二離自性相。故如來亦言。為妄想自生性計著者。說空。</p>
</div>
<div class='div-orig'><p>大慧彼略說七種空。謂相空。性自性空。</p>
</div>
<div class='div-commentary'><p style="margin-left:1em">前言惟自性。至此性自性亦空矣。</p>
</div>
<div class='div-orig'><p>行空。一切法離言說空。<span class='note-inline'>(乃至)</span>自他俱性無性故相不住。</p>
</div>
<div class='div-commentary'><p style="margin-left:1em">自他俱見亦皆無性。則不住於相矣。恐人於無性。又生斷見。不住相云者。非無相也。但不住爾。</p>
</div>
<div class='div-orig'><p>是故說一切性相空。是名相空。云何性自性空。謂自<span class='corr'>己</span>性自性不生。</p>
</div>
<div class='div-commentary'><p style="margin-left:1em">性自性云者。為欲識破外塵。還一切性於其自。而自<span class='corr'>己</span>無有性自性想。則一切性自性空矣。</p>
</div>
<div class='div-orig'><p>是名一切法性自性空<span class='note-inline'>(乃至)</span>云何行空<span class='note-inline'>(乃至)</span>因所成所住業方便生。</p>
</div>
<div class='div-commentary'><p style="margin-left:1em">陰之所蘊。本離我我所。皆因所作方便而生。以此知行空。</p>
</div>
<div class='div-orig'><p>是名行空。即此如是行空。<span class='note-inline'>(乃至)</span>是名無行空。</p>
</div>
<div class='div-commentary'><p style="margin-left:1em">彼行空者。亦無自性。故曰無行空。</p>
</div>
<div class='div-orig'><p>云何一切法離言說空<span class='note-inline'>(乃至)</span>是名一切法離言說空。</p>
</div>
<div class='div-commentary'><p style="margin-left:1em">妄想自性。本無言說。既無言說。復何所離。故曰離言說空。</p>
</div>
<div class='div-orig'><p>云何一切法第一義聖智大空<span class='note-inline'>(乃至)</span>一切見過習氣空。</p>
</div>
<div class='div-commentary'><p style="margin-left:1em">能見一切過患。曰見過。自覺聖智。雖<span class='corr'>已</span>離過患。而見過之心未忘。雖止見行。而習氣未除。至此則一切皆空矣。</p>
</div>
<div class='div-orig'><p>是名一切法第一義聖智大空。</p>
</div>
<div class='div-commentary'><p style="margin-left:1em">此空為大。故曰大空。祖師曰。廓然無聖。是之謂歟。</p>
</div>
<div class='div-orig'><p>云何彼彼空。謂於彼無彼空。是名彼彼空。</p>
</div>
<div class='div-commentary'><p style="margin-left:1em">謂彼中無彼物。故言空。不知其雖無彼。而又有此也。盖法自有相。何用分別。其分別性亦空。曰故彼彼空。</p>
</div>
<div class='div-orig'><p>譬如鹿子母舍<span class='note-inline'>(乃至)</span>亦非比丘比丘。性空。</p>
</div>
<div class='div-commentary'><p style="margin-left:1em">舍本不空。故曰非舍空。說舍則有舍。故非舍性空。</p>
</div>
<div class='div-orig'><p>非餘處無象馬<span class='note-inline'>(乃至)</span>是名彼彼空。</p>
</div>
<div class='div-commentary'><p style="margin-left:1em">有鹿子母舍。則舍性非空。有比丘眾。則比丘性非空。雖無象馬。餘處有之。亦非空。然皆一切法之自性相。又何必言彼無彼。當知無彼性亦空矣。故曰彼彼空。世間法相。本來常住。謂之無彼。未免墮斷。故曰是空最麤。</p>
</div>
<div class='div-orig'><p>是名七種空。<span class='note-inline'>(乃至)</span>大慧。不自生。非不生。</p>
</div>
<div class='div-commentary'><p style="margin-left:1em">即真而動。了無生滅之性。故曰不自生。非執無生之性。若木石然。故曰非不生。</p>
</div>
<div class='div-orig'><p>除住三昧。是名無生離自性。</p>
</div>
<div class='div-commentary'><p style="margin-left:1em">唯住三昧正受。更不立無生之想。</p>
</div>
<div class='div-orig'><p>即是無生離自性<span class='note-inline'>(乃至)</span>是故一切性離自性。</p>
</div>
<div class='div-commentary'><p style="margin-left:1em">剎那之頃。流及他性。以是而現一切性。皆離自性。一切性者境也。言境則知。所謂無生者法也。</p>
</div>
<div class='div-orig'><p>云何無二<span class='note-inline'>(乃至)</span>是名無二。</p>
</div>
<div class='div-commentary'><p style="margin-left:1em">萬法體空。本無性相。涅槃生死。豈有二耶。苟於涅槃生死。有彼此二性。則有二相。故曰異相因有性故。</p>
</div>
<div class='div-orig'><p>如涅槃生死<span class='note-inline'>(乃至)</span>應當修學。</p>
</div>
<div class='div-commentary'><p style="margin-left:1em">為有妄想計著故。言空以治之。然謂之空。則無生矣。無生有性。則反墮斷見。謂之空則無二矣。無二有性。則反墮常見。故如來說空。而繼之以無生無二。又曰離自性相者。盖於空之無生無二。又當離自性相故也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>我常說空法　遠離於斷常　生死如幻夢</div>
<div class='lg-row'>而彼業不壞　虗空及涅槃　滅二亦如是</div>
<div class='lg-row'>愚夫作妄想　諸聖離有無</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>眾生妄想未消除　諸佛談空為<span class='corr'>斂</span>麤</div>
<div class='lg-row'>須到不生仍不二　更無自性即無虞</div>
<div class='lg-row'>有心未解袪常斷　離性方能度有無</div>
<div class='lg-row'>若是大空何所證　冰霜一點在紅爐</div>
</div></div></div>
<div class='div-other'><a id='mulu22' />
<p class='h2'>離言即義分第十八</p>
<div class='div-orig'><p>爾時世尊復告大慧菩薩言。空無生無二離自性相。普入諸佛一切修多羅。<span class='note-inline'>(乃至)</span>是故當依於義莫著言說。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>覺皇不捨大慈悲　言說紛紜為止啼</div>
<div class='lg-row'>若到岸頭何用筏　休如渴鹿妄生疑</div>
</div></div></div></div>
<p class='juan'>楞伽經纂卷第一</p>
</div><!-- end of div[@id='body'] -->
</body></html>