<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞伽經纂</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu46' />楞伽經纂卷第三</p>
<div class='div-pin'><a id='mulu47' />
<p class='h1'>一切佛語心品第三</p>
<div class='div-other'><a id='mulu48' />
<p class='h2'>意生身分第四十</p>
<div class='div-orig'><p>爾時世尊告大慧菩薩言。意生身分別通相我今當說。<span class='note-inline'>(乃至)</span>修行者了知初地上增進相得三種身。</p>
</div>
<div class='div-commentary'><p style="margin-left:1em">心本無相。孰名以身。自其所得之受用而生。猶如意生無有障礙。故曰意生身。得三種身者。進於初地。故曰了知初地增進相。</p>
</div>
<div class='div-orig'><p>知自心現境界性非性。</p>
</div>
<div class='div-commentary'><p style="margin-left:1em">知所現之性。皆非其性。</p>
</div>
<div class='div-orig'><p>身心轉變。</p>
</div>
<div class='div-commentary'><p style="margin-left:1em">謂轉捨心意意識五法自性二無我相身。</p>
</div>
<div class='div-orig'><p>得如幻三昧<span class='note-inline'>(乃至)</span>迅疾如意。</p>
</div>
<div class='div-commentary'><p style="margin-left:1em">本一法界。成現百千三昧清淨蠲潔。明如妙華。隨心化現。故曰迅疾如意。前言實相所現。此言照諸幻相。</p>
</div>
<div class='div-orig'><p>猶如幻夢水月鏡像<span class='note-inline'>(乃至)</span>通達自性法故。</p>
</div>
<div class='div-commentary'><p style="margin-left:1em">以能通達一切法。皆彼自性。而吾無性。故曰自性法。若是則雖現一切法。而法常無染。</p>
</div>
<div class='div-orig'><p>云何種類俱生無行作意生身<span class='note-inline'>(乃至)</span>無行作意生意生身。</p>
</div>
<div class='div-commentary'><p style="margin-left:1em">即一心而普造。則萬法齊彰。如海印像。故曰種類俱生。即一心而隨緣。則無作而作。如風過空。故曰無行作。</p>
</div>
<div class='div-orig'><p class="lg-abnormal"><div class='lg-row'>種種意生身　自在華莊嚴</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>豁達<span class='corr'>已</span>除諸識浪　遂於三種現身財</div>
<div class='lg-row'>安然初覺元非性　如幻徐知法障開</div>
<div class='lg-row'>功德海中騰雨露　莊嚴門裏結樓臺</div>
<div class='lg-row'>須知無作而俱作　一切皆從自得來</div>
</div></div></div>
<div class='div-other'><a id='mulu49' />
<p class='h2'>離五無間分第四十一</p>
<div class='div-orig'><p>爾時大慧菩薩白佛言世尊。如世尊說。若男子女人行五無間業。<span class='note-inline'>(乃至)</span>名五無間事亦名無間等。</p>
</div>
<div class='div-commentary'><p style="margin-left:1em">華嚴經云。菩薩。觀諸緣起自性空。得空解脫。觀諸有支性滅。無有少法相生。得無相解脫。無相無願。唯除慈悲。得無願解脫。此名三解脫。謂行五無間者。其意欲以三解脫。及無漏想。斷彼七識佛。其實未能解脫。故曰惡想。</p>
</div>
<div class='div-orig'><p>復次大慧有外無間<span class='note-inline'>(乃至)</span>於三解脫一一不得無間等法。</p>
</div>
<div class='div-commentary'><p style="margin-left:1em">斷此五種。名無間等。斷之者。是有心於善業者也。若於三解脫中。不見有無間等法。</p>
</div>
<div class='div-orig'><p>除此<span class='corr'>已</span>餘化神力現無間等。</p>
</div>
<div class='div-commentary'><p style="margin-left:1em">化現無間。則非究竟斷彼。故曰外無間。唯化現無間是。則以智慧方便。而行無間。非有心於善業。故能為作五無間罪者。除疑悔也。</p>
</div>
<div class='div-orig'><p>謂聲聞化神力<span class='note-inline'>(乃至)</span>無有一向作無間事。</p>
</div>
<div class='div-commentary'><p style="margin-left:1em">神力化現。現<span class='corr'>已</span>還滅。非究竟斷彼。故曰無有一向作無間事。</p>
</div>
<div class='div-orig'><p>不得無間等除覺自心現量。</p>
</div>
<div class='div-commentary'><p style="margin-left:1em">化現無間。即於無間等法。實無所有。唯覺自心現量。而自心現量之性。本亦非性。故下文<span class='note-inline'>(云云)</span>。</p>
</div>
<div class='div-orig'><p>離身財妄想<span class='note-inline'>(乃至)</span>解脫餘趣相續妄想。</p>
</div>
<div class='div-commentary'><p style="margin-left:1em">化現無間。本以智慧方便。而為眾生。若有餘趣相續之想。則亦未超心量。故云。</p>
</div>
<div class='div-orig'><p class="lg-abnormal"><div class='lg-row'>是謂五無間　不入無擇獄</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>五般無間最為精　正眼觀來是業生</div>
<div class='lg-row'>爭似無心三解脫　不須防檢自圓成</div>
</div></div></div>
<div class='div-other'><a id='mulu50' />
<p class='h2'>佛知覺分第四十二</p>
<div class='div-orig'><p>佛告大慧覺人法無我。</p>
</div>
<div class='div-commentary'><p style="margin-left:1em">覺人法無我。則無復有無我之相矣。</p>
</div>
<div class='div-orig'>
<div class="lg regular"><div class='lg-row'>善知二無我　二障煩惱斷　永離二種死</div>
<div class='lg-row'>是名佛知覺</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>皆言人法兼無我　子細尋思了得麼</div>
<div class='lg-row'>只這二邊無取捨　如來知覺沒殽訛</div>
</div></div></div>
<div class='div-other'><a id='mulu51' />
<p class='h2'>佛等一切分第四十三</p>
<div class='div-orig'><p>佛告大慧以四等故。</p>
</div>
<div class='div-commentary'><p style="margin-left:1em">等。謂與之齊等無有分別。</p>
</div>
<div class='div-orig'><p>於大眾中唱如是言。</p>
</div>
<div class='div-commentary'><p style="margin-left:1em">字語身法。既與諸佛。無有差別。則與諸受生一切種類。皆悉平等。無有同異。達此然後知天地同根。萬物一體。</p>
</div>
<div class='div-orig'>
<div class="lg regular"><div class='lg-row'>迦葉拘留孫　拘那含是我　以此四種等</div>
<div class='lg-row'>我為佛子說</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>眾生諸佛亦均齊　大覺皆言我昔為</div>
<div class='lg-row'>若論四般無異等　即同於彼更何疑</div>
</div></div></div>
<div class='div-other'><a id='mulu52' />
<p class='h2'>自得本住分第四十四</p>
<div class='div-orig'><p>何因說言不說是佛說。</p>
</div>
<div class='div-commentary'><p style="margin-left:1em">大慧言。正覺即佛也。而云不說是佛說。故疑。</p>
</div>
<div class='div-orig'><p>云何二法謂緣自得法及本住法。</p>
</div>
<div class='div-commentary'><p style="margin-left:1em">自覺而不從外得。曰自得。萬變而法界如然。曰本住。</p>
</div>
<div class='div-orig'><p>離言說妄想離字二趣。</p>
</div>
<div class='div-commentary'><p style="margin-left:1em">離言及字。故曰二趣。</p>
</div>
<div class='div-orig'><p>於其中間不說一字亦不<span class='corr'>已</span>說當說。</p>
</div>
<div class='div-commentary'><p style="margin-left:1em">佛以自得及本住法故。離言字二趣。一切所說。對病設藥。如鏡現像。悉無所得。亦無增減。</p>
</div>
<div class='div-orig'>
<div class="lg regular"><div class='lg-row'>緣自得法住　故我作是說　彼佛及與我</div>
<div class='lg-row'>悉無有差別</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>圓明妙體絕思惟　若墮三乘豈易知</div>
<div class='lg-row'>自得樂中離所說　真常法界弗曾移</div>
<div class='lg-row'>眾生有病根根別　我佛施方種種醫</div>
<div class='lg-row'>若信古今無異體　不談一字更何疑</div>
</div></div></div>
<div class='div-other'><a id='mulu53' />
<p class='h2'>離有無有相分第四十五</p>
<div class='div-orig'><p>佛告大慧此世間依二種<span class='note-inline'>(乃至)</span>欲見不離離相。</p>
</div>
<div class='div-commentary'><p style="margin-left:1em">依於有無。即墮性及非性。而欲見可離及不可離相。以不知心量故。</p>
</div>
<div class='div-orig'><p>云何世間依有謂有世間因緣生。</p>
</div>
<div class='div-commentary'><p style="margin-left:1em">本來寂滅。凡說有者。皆因緣故。</p>
</div>
<div class='div-orig'><p>非不有從有生非無有生。</p>
</div>
<div class='div-commentary'><p style="margin-left:1em">此世間說有者。</p>
</div>
<div class='div-orig'><p>彼如是說者是說世間無因。</p>
</div>
<div class='div-commentary'><p style="margin-left:1em">有無常相因故。說有者。為無之因。</p>
</div>
<div class='div-orig'><p>大慧白佛言<span class='note-inline'>(乃至)</span>後不復取。</p>
</div>
<div class='div-commentary'><p style="margin-left:1em">此皆論愚夫依無也。彼諸愚夫。受貪恚<span class='corr'>已</span>。又計非性。其意不取有性者。謂彼自寂靜故。又謂諸佛聲緣。亦不取彼有無之性。一切斷滅。殊不知其不了自心現量。反墮壞滅之想。此所以言懷也。</p>
</div>
<div class='div-orig'><p>佛告大慧善哉善哉<span class='note-inline'>(乃至)</span>於聲聞緣覺及佛亦是壞者。</p>
</div>
<div class='div-commentary'><p style="margin-left:1em">此難辭也。如來謂若以貪恚癡為壞滅。前言聲緣及佛。亦可謂壞。盖貪恚癡。與佛聲緣。同歸於內外不可得故。</p>
</div>
<div class='div-orig'><p>佛聲聞緣覺自性解脫故縛與縛因非性故。</p>
</div>
<div class='div-commentary'><p style="margin-left:1em">佛及聲緣。既見本性。而得解脫於縛與因。皆本無性。</p>
</div>
<div class='div-orig'><p>大慧若有縛者<span class='note-inline'>(乃至)</span>是名無有相。</p>
</div>
<div class='div-commentary'><p style="margin-left:1em">若以貪恚癡為我之縛。而欲壞去。即是有縛者。反為縛因。念念壞去。以為非性。是墮斷見。故曰是名無有相。</p>
</div>
<div class='div-orig'><p class="lg-abnormal"><div class='lg-row'>誰集因緣有</div>
</p></div>
<div class='div-commentary'><p style="margin-left:1em">非因於他。自心緣起。</p>
</div>
<div class='div-orig'><p class="lg-abnormal"><div class='lg-row'>觀世悉空寂　有無二俱離</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>休說有無皆<span class='corr'>已</span>離　因緣生滅又沉淪</div>
<div class='lg-row'>若能悟了惟心境　一似醒來看醉人</div>
</div></div></div>
<div class='div-other'><a id='mulu54' />
<p class='h2'>宗說俱通相分第四十六</p>
<div class='div-orig'><p>大慧宗通者謂緣自得勝進相。</p>
</div>
<div class='div-commentary'><p style="margin-left:1em">反照自心。曰自得。超離緣妄。曰勝進。</p>
</div>
<div class='div-orig'><p>遠離言說文字妄想<span class='note-inline'>(乃至)</span>遠離一切虗妄覺想。</p>
</div>
<div class='div-commentary'><p style="margin-left:1em">非見自心曰覺想。</p>
</div>
<div class='div-orig'><p>如應說法。</p>
</div>
<div class='div-commentary'><p style="margin-left:1em">如響之應。曰如應。</p>
</div>
<div class='div-orig'><p class="lg-abnormal"><div class='lg-row'>云何起妄想　非性為解脫</div>
</p></div>
<div class='div-commentary'><p style="margin-left:1em">何起非性以為解脫。</p>
</div>
<div class='div-orig'><p class="lg-abnormal"><div class='lg-row'>從愛生諸陰　有皆如夢幻</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>光明自覺證宗風　方便隨機說亦通</div>
<div class='lg-row'>此是如來真淨境　有無覺想悉皆空</div>
</div></div></div>
<div class='div-other'><a id='mulu55' />
<p class='h2'>離不實妄想分第四十七</p>
<div class='div-orig'><p>世尊第一義亦如是離量限分譬因相。</p>
</div>
<div class='div-commentary'><p style="margin-left:1em">第一義相。無數。無形。無際。無可喻。無可因。故曰離量限分譬因相。</p>
</div>
<div class='div-orig'><p>將無世尊說邪因論耶說一生一不生。</p>
</div>
<div class='div-commentary'><p style="margin-left:1em">大慧假問。謂外義亦離性相。與第一義同。為計著或言妄想生。或言妄想不生。何為而異耶。</p>
</div>
<div class='div-orig'><p>佛告大慧非妄想一生一不生<span class='note-inline'>(乃至)</span>妄想不生。</p>
</div>
<div class='div-commentary'><p style="margin-left:1em">謂有無之想。本自不生。外現之性。本自非性。覺自心現。則一切唯心。妄不期滅。</p>
<p style="margin-left:1em">頌曰。</p>

<div class="lg regular"><div class='lg-row'>圓明法界絕虗凝　萬種皆因外假成</div>
<div class='lg-row'>若覺惟心無別物　不袪妄想自無生</div>
</div></div>
<div class='div-orig'><p>大慧我說餘愚夫自心種種妄想相故<span class='note-inline'>(乃至)</span>如來自覺境界離五法自性事見妄想。</p>
</div>
<div class='div-commentary'><p style="margin-left:1em">至此。又拂五法自性之迹。</p>
</div>
<div class='div-orig'><p class="lg-abnormal"><div class='lg-row'>一切緣所作　所作非自有</div>
</p></div>
<div class='div-commentary'><p style="margin-left:1em">所作皆緣於心。</p>
</div>
<div class='div-orig'><p class="lg-abnormal"><div class='lg-row'>事不自生事　有二事過故</div>
</p></div>
<div class='div-commentary'><p style="margin-left:1em">謂有緣及所緣。</p>
</div>
<div class='div-orig'><p class="lg-abnormal"><div class='lg-row'>種種意生身　我說為心量</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>若到如來自覺境　逈然無古亦無今</div>
<div class='lg-row'>真常玄旨猶無見　妄想情塵何處尋</div>
</div></div></div>
<div class='div-other'><a id='mulu56' />
<p class='h2'>離語義妄想分第四十八</p>
<div class='div-orig'><p>如緣言說義計著墮建立及誹謗見。</p>
</div>
<div class='div-commentary'><p style="margin-left:1em">彼不生不滅等。當無所緣而自證。</p>
</div>
<div class='div-orig'><p>異建立異妄想如幻種種妄想現。</p>
</div>
<div class='div-commentary'><p style="margin-left:1em">見一切法各別異相。而起妄想。謂如種種幻相。故曰異建立異妄想。</p>
</div>
<div class='div-orig'><p>譬如種種幻<span class='note-inline'>(乃至)</span>非聖賢也。</p>
</div>
<div class='div-commentary'><p style="margin-left:1em">佛言如幻。但言其速滅。爾非為其別異而起如幻之想也。</p>
</div>
<div class='div-orig'><p class="lg-abnormal"><div class='lg-row'>以彼建立故</div>
</p></div>
<div class='div-commentary'><p style="margin-left:1em">緣彼言說而建立。</p>
</div>
<div class='div-orig'><p class="lg-abnormal"><div class='lg-row'>不實如彼見　亦非無所有</div>
</p></div>
<div class='div-commentary'><p style="margin-left:1em">謂一切無性無有者。亦不實之斷見。</p>
<p style="margin-left:1em">頌曰。</p>

<div class="lg regular"><div class='lg-row'>緣他言義立宗風　異此同歸妄想中</div>
<div class='lg-row'>情識茫茫無實見　不知何處覔真空</div>
</div></div></div>
<div class='div-other'><a id='mulu57' />
<p class='h2'>袪別智識相分第四十九</p>
<div class='div-orig'><p>無事方便自性相是智。</p>
</div>
<div class='div-commentary'><p style="margin-left:1em">本無所事。一切方便。還他自性。</p>
</div>
<div class='div-orig'><p>復次得相是識不得相是智。</p>
</div>
<div class='div-commentary'><p style="margin-left:1em">諸識寂滅。心境俱忘。了無所得。故曰不得。</p>
</div>
<div class='div-orig'><p>自得聖智境界不出不入故如水中月。</p>
</div>
<div class='div-commentary'><p style="margin-left:1em">自得境界。實相如如。不見去來。如水中月。是謂聖智。</p>
</div>
<div class='div-orig'><p class="lg-abnormal"><div class='lg-row'>逮得自在力　是則名為慧</div>
</p></div>
<div class='div-commentary'><p style="margin-left:1em">不採為智至此乃慧。</p>
</div>
<div class='div-orig'><p class="lg-abnormal"><div class='lg-row'>縛境界為心</div>
</p></div>
<div class='div-commentary'><p style="margin-left:1em">心未離緣。不免於縛。</p>
</div>
<div class='div-orig'><p class="lg-abnormal"><div class='lg-row'>覺想生為智　無所有及勝　慧則從是生</div>
</p></div>
<div class='div-commentary'><p style="margin-left:1em">覺想為智。至此乃慧。</p>
</div>
<div class='div-orig'><p class="lg-abnormal"><div class='lg-row'>遠離思惟想</div>
</p></div>
<div class='div-commentary'><p style="margin-left:1em">言慧如此。</p>
</div>
<div class='div-orig'><p class="lg-abnormal"><div class='lg-row'>二乘不相應</div>
</p></div>
<div class='div-commentary'><p style="margin-left:1em">以思惟攝受故。不相應。</p>
</div>
<div class='div-orig'><p class="lg-abnormal"><div class='lg-row'>超度諸心量　如來智清淨</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>開標智識示群生　只為凡愚眼未明</div>
<div class='lg-row'>三智立名皆是妄　二乘非性亦非精</div>
<div class='lg-row'>如來地上超心量　佛子須知絕想情</div>
<div class='lg-row'>自得界中無出入　還如月湛水中形</div>
</div></div></div>
<div class='div-other'><a id='mulu58' />
<p class='h2'>離外道轉變見分第五十</p>
<div class='div-orig'><p>復次大慧外道有九種轉變論外道轉變見生。</p>
</div>
<div class='div-commentary'><p style="margin-left:1em">謂之轉變即有見相。</p>
</div>
<div class='div-orig'><p>所謂形處轉變<span class='note-inline'>(乃至)</span>是名九種轉變見。</p>
</div>
<div class='div-commentary'><p style="margin-left:1em">今而非昔。故曰轉變。</p>
</div>
<div class='div-orig'><p>乃至事變妄想彼非如非異妄想故。</p>
</div>
<div class='div-commentary'><p style="margin-left:1em">非有如是。非不如是。皆心現妄想。</p>
</div>
<div class='div-orig'><p>自心現外性非性。</p>
</div>
<div class='div-commentary'><p style="margin-left:1em">彼不知自心所現外性本非性。</p>
</div>
<div class='div-orig'><p>大慧如是凡愚眾生<span class='note-inline'>(乃至)</span>如見幻夢色生。</p>
</div>
<div class='div-commentary'><p style="margin-left:1em">如實真心。本無生滅。有無轉變。外道妄習。如彼幻夢。遽生色相。一切非實。</p>
</div>
<div class='div-orig'><p class="lg-abnormal"><div class='lg-row'>然世間緣起　如乾闥婆城</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>法身常住不遷移　轉變皆因性相迷</div>
<div class='lg-row'>萬法縱橫如幻夢　覺來無物可思惟</div>
</div></div></div>
<div class='div-other'><a id='mulu59' />
<p class='h2'>解脫相續相分第五十一</p>
<div class='div-orig'><p>爾時大慧菩薩復白佛言世尊<span class='note-inline'>(乃至)</span>不墮如所說義計著相續。</p>
</div>
<div class='div-commentary'><p style="margin-left:1em">一切諸法。本來空寂。盖因言說文字。計著其義。故云。</p>
</div>
<div class='div-orig'><p>四大於一切地<span class='note-inline'>(乃至)</span>見一切法如幻夢等。</p>
</div>
<div class='div-commentary'><p style="margin-left:1em">內觀四大。悉離妄想。外觀諸法。一切如幻。</p>
</div>
<div class='div-orig'><p>復次大慧覺外性非性自心現相無所有。</p>
</div>
<div class='div-commentary'><p style="margin-left:1em">菩薩當覺外性非本有性。惟自心現。本亦無有。</p>
</div>
<div class='div-orig'><p>隨順觀察自心現量<span class='note-inline'>(乃至)</span>於一切法無相續不相續相。</p>
</div>
<div class='div-commentary'><p style="margin-left:1em">以見分別有無故。名相續。以見諸法寂靜故。名不相續。菩薩於此悉無是相。</p>
</div>
<div class='div-orig'><p>復次大慧彼中無有若縛若解<span class='note-inline'>(乃至)</span>無眾生可得故。</p>
</div>
<div class='div-commentary'><p style="margin-left:1em">有縛有解。是眾生計著有無。然有無。畢竟無眾生可得。</p>
</div>
<div class='div-orig'><p>復次大慧愚夫有三相續謂貪恚痴及愛未來有喜愛俱。</p>
</div>
<div class='div-commentary'><p style="margin-left:1em">未來愛俱。所以相續。</p>
</div>
<div class='div-orig'><p class="lg-abnormal"><div class='lg-row'>愚夫妄想縛　相續不觀察</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>真空無相沒鬖髿　相續還能綴得麼</div>
<div class='lg-row'>堪笑凡愚依妄想　如蠶纏了復纏他</div>
</div></div></div>
<div class='div-other'><a id='mulu60' />
<p class='h2'>了妄即空分第五十二</p>
<div class='div-orig'><p>大慧復白佛言如世尊所說<span class='note-inline'>(乃至)</span>妄想彼彼性。</p>
</div>
<div class='div-commentary'><p style="margin-left:1em">妄性非。故曰彼彼。</p>
</div>
<div class='div-orig'><p>非有彼自性但妄想自性耳。</p>
</div>
<div class='div-commentary'><p style="margin-left:1em">謂非本來有性。但自<span class='corr'>己</span>妄想所成。故曰妄想自性爾。</p>
</div>
<div class='div-orig'><p>世尊若<span class='corr'>但</span>妄想自性<span class='note-inline'>(乃至)</span>一切法妄想自性非性故。</p>
</div>
<div class='div-commentary'><p style="margin-left:1em">大慧謂。以一切性。為妄想自性。則必以性自性為非矣。故曰非性自性相待。若是則是以煩惱清淨一切無性為過。而世尊所說不然。盖謂一切妄想。皆自心現。非本有性。</p>
</div>
<div class='div-orig'><p>佛告大慧如是如是<span class='note-inline'>(乃至)</span>性自性妄想真實。</p>
</div>
<div class='div-commentary'><p style="margin-left:1em">惟覺自心現性。則一切如幻非如。愚夫。執以為真實。</p>
</div>
<div class='div-orig'><p>此妄想自性非有性自性然。</p>
</div>
<div class='div-commentary'><p style="margin-left:1em">聖所以不執為真實。以其本非有性。但自心現性相而然爾。</p>
</div>
<div class='div-orig'><p>大慧如聖智有性自性<span class='note-inline'>(乃至)</span>如是性自性知。</p>
</div>
<div class='div-commentary'><p style="margin-left:1em">言妄想之性自性而不執著。亦如聖。知聖見之性自性所知。</p>
</div>
<div class='div-orig'><p>大慧白佛言若使如聖<span class='note-inline'>(乃至)</span>非如愚夫妄想。</p>
</div>
<div class='div-commentary'><p style="margin-left:1em">此假問也。聖亦不有天眼肉眼之分別。但知性自性而<span class='corr'>已</span>。不同愚夫分別妄想。</p>
</div>
<div class='div-orig'><p>云何愚夫離是妄想不覺聖性事故。</p>
</div>
<div class='div-commentary'><p style="margin-left:1em">大慧謂。愚夫以不覺聖性事。亦同諸聖之離妄想也。</p>
</div>
<div class='div-orig'><p>世尊彼示非顛倒非不顛<span class='note-inline'>(乃至)</span>不見離有無相故。</p>
</div>
<div class='div-commentary'><p style="margin-left:1em">大慧謂。聖以不見愚妄想為得。而愚亦不見聖知。見何為而不得。</p>
</div>
<div class='div-orig'><p>世尊聖亦不如是<span class='note-inline'>(乃至)</span>不以自相境界為境界故。</p>
</div>
<div class='div-commentary'><p style="margin-left:1em">聖亦不如愚夫之見於外妄想。一切如之自<span class='corr'>己</span>境界。未甞自認。</p>
</div>
<div class='div-orig'><p>世尊彼亦性自性相<span class='note-inline'>(乃至)</span>謂墮性相見故。</p>
</div>
<div class='div-commentary'><p style="margin-left:1em">彼謂愚夫。</p>
</div>
<div class='div-orig'><p>畢境界非如彼等如是無窮過不覺性自性相故。</p>
</div>
<div class='div-commentary'><p style="margin-left:1em">自大慧白佛<span class='corr'>已</span>下。其意謂。聖雖非如愚夫妄想。然亦有聖知等性自性。愚夫。雖不離妄想。然亦又離聖性妄想。聖離有無相。愚夫又不見離有無相。聖。亦不見事妄想。不執自境界。愚。任妄想自性。而不說因無因。謂愚墮性相見。而聖之異境界。非如彼愚妄想無窮。然亦不覺性自性相。皆大慧反覆詰問之辭。</p>
</div>
<div class='div-orig'><p>世尊亦非妄想自性相<span class='note-inline'>(乃至)</span>如實知妄想。</p>
</div>
<div class='div-commentary'><p style="margin-left:1em">聖亦非妄想。而因性自性。云何愚夫。妄想自見非為妄想。亦如佛之實知妄想。</p>
</div>
<div class='div-orig'><p>世尊妄想異<span class='note-inline'>(乃至)</span>而愚夫不如實知。</p>
</div>
<div class='div-commentary'><p style="margin-left:1em">聖凡。若妄想異則自性異。今也凡聖異者。以聖能因妄想自性相故。然聖因性。凡亦非妄想。則是各不妄想。云何愚夫。不如聖之實知也。</p>
</div>
<div class='div-orig'><p>然為眾生<span class='note-inline'>(乃至)</span>妄想相不如實有。</p>
</div>
<div class='div-commentary'><p style="margin-left:1em">以愚夫不如實知故。為眾生離妄想而說。如謂彼妄想相不如聖之實有。即是墮有見。述在下文。</p>
</div>
<div class='div-orig'><p>世尊何故遮眾生<span class='note-inline'>(乃至)</span>而說聖智自性事。</p>
</div>
<div class='div-commentary'><p style="margin-left:1em">盖云。佛遮眾生有無自性計著。而聖智境界計者。反墮有見。佛。既說空法及非性。而又說有見聖智自性事耶。</p>
</div>
<div class='div-orig'><p>佛告大慧非我說空非性<span class='note-inline'>(乃至)</span>大慧我不說性自性。</p>
</div>
<div class='div-commentary'><p style="margin-left:1em">佛。為聖智事計著自性相見。方說空法。若有性自性見。即墮有相。故曰我不說性自性。所說皆為眾生故。此又拂前性自性之迹。</p>
</div>
<div class='div-orig'><p>大慧<span class='corr'>但</span>我住自得<span class='note-inline'>(乃至)</span>離自心現性非性見。</p>
</div>
<div class='div-commentary'><p style="margin-left:1em">若以自心現性。皆本有性。是著有也。以為非性。又著無也。惟佛離此故。得如實空法。及如實印所印也。</p>
</div>
<div class='div-orig'><p>得三解脫如實印所印<span class='note-inline'>(乃至)</span>離有無事見相。</p>
</div>
<div class='div-commentary'><p style="margin-left:1em">佛言性自性。盖欲眾生。觀察妄念不離本心。若執此相。即墮有無。當於自覺離諸有無。</p>
<p style="margin-left:1em">頌曰。</p>

<div class="lg regular"><div class='lg-row'>如實真空佛所安　還如用印一般般</div>
<div class='lg-row'>須知無住方為住　要識如來住也難</div>
</div></div></div>
<div class='div-other'><a id='mulu61' />
<p class='h2'>壞諸法不生宗分第五十三</p>
<div class='div-orig'><p>復次大慧一切法不生者<span class='note-inline'>(乃至)</span>謂宗一切性非性故。</p>
</div>
<div class='div-commentary'><p style="margin-left:1em">謂法不生。則是於一切性。有非性之見。</p>
</div>
<div class='div-orig'><p>及彼因生相故。</p>
</div>
<div class='div-commentary'><p style="margin-left:1em">因有生對方立不生之宗。</p>
</div>
<div class='div-orig'><p>立一切法不生宗者彼說則壞。</p>
</div>
<div class='div-commentary'><p style="margin-left:1em">不壞真相。本自不生。今乃建立是宗。而入一切法。則彼建立。何為不壞。</p>
</div>
<div class='div-orig'><p>大慧有無不生宗<span class='note-inline'>(乃至)</span>展轉因異相故。</p>
</div>
<div class='div-commentary'><p style="margin-left:1em">立一切不生宗。外道五分論也。謂之不生。是對異相而立名。若自相。即無生與不生之見。</p>
</div>
<div class='div-orig'><p>及為作故不應立宗分。</p>
</div>
<div class='div-commentary'><p style="margin-left:1em">本來寂滅。今又言一切不生。則有作病。故不應立宗。</p>
</div>
<div class='div-orig'><p>謂一切法不生<span class='note-inline'>(乃至)</span>現不現故及見覺過故。</p>
</div>
<div class='div-commentary'><p style="margin-left:1em">謂一切法。如幻夢之不實。以明其現而未甞現。則是現出不現之相。故曰現不現相故。一切不實。覺而後滅。則不免覺想之過故。但云幻夢。則是倐有還無。不待覺而自滅。故曰見覺過故。盖言菩薩當說如幻夢。不當說一切法不生。</p>
</div>
<div class='div-orig'><p>當說一切法如幻夢性除為愚夫離恐怖句故。</p>
</div>
<div class='div-commentary'><p style="margin-left:1em">愚夫怖其著有墮空。而離大乘之智。故佛說無生。以袪其惑。</p>
</div>
<div class='div-orig'><p class="lg-abnormal"><div class='lg-row'>無自性無說　無事無相續</div>
</p></div>
<div class='div-commentary'><p style="margin-left:1em">此皆愚夫不生之見。</p>
</div>
<div class='div-orig'><p class="lg-abnormal"><div class='lg-row'>彼愚夫妄想　如死屍惡覺</div>
</p></div>
<div class='div-commentary'><p style="margin-left:1em">如死屍之不能變動。此為惡覺。</p>
</div>
<div class='div-orig'><p class="lg-abnormal"><div class='lg-row'>一切法不生　非彼外道宗</div>
</p></div>
<div class='div-commentary'><p style="margin-left:1em">外道。不達其本。</p>
</div>
<div class='div-orig'><p class="lg-abnormal"><div class='lg-row'>至竟無所生　性緣所成就</div>
</p></div>
<div class='div-commentary'><p style="margin-left:1em">不生之說。緣想所成。</p>
</div>
<div class='div-orig'><p class="lg-abnormal"><div class='lg-row'>施設於三有　無有事自性</div>
</p></div>
<div class='div-commentary'><p style="margin-left:1em">雖有施設。其體本空。</p>
</div>
<div class='div-orig'><p class="lg-abnormal"><div class='lg-row'>施設事自性　思惟起妄想</div>
</p></div>
<div class='div-commentary'><p style="margin-left:1em">若有自性。是思惟想。</p>
</div>
<div class='div-orig'><p class="lg-abnormal"><div class='lg-row'>若能壞彼者　心則平等見</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>萬法如空自不生　有無實理復何曾</div>
<div class='lg-row'>若於此說留宗旨　飲藥誰知病轉增</div>
</div></div></div>
<div class='div-other'><a id='mulu62' />
<p class='h2'>離智即心分第五十四</p>
<div class='div-orig'><p>爾時大慧菩薩復白佛言世尊如世尊說如攀緣事智慧不得是施設建立。</p>
</div>
<div class='div-commentary'><p style="margin-left:1em">於攀緣事。無所用智如之而<span class='corr'>已</span>。故曰如攀緣事。若不因施設。亦不說攀緣也。</p>
</div>
<div class='div-orig'><p>施設所攝受非性<span class='note-inline'>(乃至)</span>唯施設名耳。</p>
</div>
<div class='div-commentary'><p style="margin-left:1em">用智照以息攀緣。則智生。如攀緣而不與之分別。則智滅。故曰智慧不得。以是故。凡施設建立。皆無攝受性。而一切如幻。故於施設惟名存耳。</p>
</div>
<div class='div-orig'><p>會爾炎故名為智。</p>
</div>
<div class='div-commentary'><p style="margin-left:1em">爾炎識會。故名為智。</p>
</div>
<div class='div-orig'><p>佛告大慧不如是無智應是智非非智。</p>
</div>
<div class='div-commentary'><p style="margin-left:1em">萬法如如。不開智眼。乃為大智。此破大慧無智。及非智之疑。</p>
</div>
<div class='div-orig'><p>我不如是隱覆說<span class='note-inline'>(乃至)</span>有無有外性非性知而事不得。</p>
</div>
<div class='div-commentary'><p style="margin-left:1em">但覺自心現量。則一切有無及性非性之所知。皆非所知也。故曰事不得。</p>
</div>
<div class='div-orig'><p>不得故<span class='note-inline'>(乃至)</span>智亦不得。</p>
</div>
<div class='div-commentary'><p style="margin-left:1em">雖順三解脫。而智亦不自知其所順。經凡言智。不得皆然。</p>
</div>
<div class='div-orig'><p>非妄想者<span class='note-inline'>(乃至)</span>作如是知。</p>
</div>
<div class='div-commentary'><p style="margin-left:1em">此智不得。非如妄想者。習無始虗偽。立為知見。如此。</p>
</div>
<div class='div-orig'><p>是知彼不知故。</p>
</div>
<div class='div-commentary'><p style="margin-left:1em">是知。乃智者所不知故云。</p>
</div>
<div class='div-orig'><p>於外事處所相性無性妄想不斷。</p>
</div>
<div class='div-commentary'><p style="margin-left:1em">妄想計其有性無性。</p>
</div>
<div class='div-orig'><p>自心現量建立<span class='note-inline'>(乃至)</span>依於斷見。</p>
</div>
<div class='div-commentary'><p style="margin-left:1em">昧者。以有智而起妄故。於外性非性。莫之有得。乃謂一切皆空。此斷見也。</p>
</div>
<div class='div-orig'><p class="lg-abnormal"><div class='lg-row'>而實有爾炎　是亦說邪智</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>如所攀緣隨建立　勿開智眼見紛紜</div>
<div class='lg-row'>但知一切惟心現　萬里秋空絕點雲</div>
</div></div></div>
<div class='div-other'><a id='mulu63' />
<p class='h2'>如來說宗俱通相分第五十五</p>
<div class='div-orig'><p>復次大慧愚痴凡夫無始虗偽<span class='note-inline'>(乃至)</span>來世凡夫聲聞緣覺不得其短。</p>
</div>
<div class='div-commentary'><p style="margin-left:1em">一有所蔽。則得以短之。</p>
</div>
<div class='div-orig'><p>佛告大慧三世如來<span class='note-inline'>(乃至)</span>為說種種眾具契經。</p>
</div>
<div class='div-commentary'><p style="margin-left:1em">秦曰契。今曰經。</p>
</div>
<div class='div-orig'><p class="lg-abnormal"><div class='lg-row'>說者授童蒙　宗為修行者</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>為對眾生有說言　誰知說裏絕蹄筌</div>
<div class='lg-row'>宗通更了諸心識　逈若虗空不立玄</div>
</div></div></div>
<div class='div-other'><a id='mulu64' />
<p class='h2'>離世論分第五十六</p>
<div class='div-orig'><p>要壞帝釋千輻之輪隨我不如斷一一頭以謝所屈。</p>
</div>
<div class='div-commentary'><p style="margin-left:1em">彼。謂欲使隨於我。我或不如。即斷頭以謝。</p>
</div>
<div class='div-orig'><p>當破壞結集。</p>
</div>
<div class='div-commentary'><p style="margin-left:1em">結集。謂藏教。</p>
</div>
<div class='div-orig'><p>自事計著者。</p>
</div>
<div class='div-commentary'><p style="margin-left:1em">但於自事而有計著。</p>
</div>
<div class='div-orig'><p>自心現處二邊妄想所不能轉。</p>
</div>
<div class='div-commentary'><p style="margin-left:1em">於自心所現。不墮有無二邊。</p>
</div>
<div class='div-orig'><p>相境非性覺自心現則自心現妄想不生。</p>
</div>
<div class='div-commentary'><p style="margin-left:1em">覺一切法自心所現。則能知他妄想來處。故妄想無從而生。</p>
</div>
<div class='div-orig'><p>一切剎那耶。</p>
</div>
<div class='div-commentary'><p style="margin-left:1em">剎那。梵語一念。</p>
</div>
<div class='div-orig'><p>我諸根義三合智生。</p>
</div>
<div class='div-commentary'><p style="margin-left:1em">謂知三緣和合而生者。此外道見。</p>
</div>
<div class='div-orig'><p>復次大慧。爾時<span class='note-inline'>(乃至)</span>有三有耶。</p>
</div>
<div class='div-commentary'><p style="margin-left:1em">三有即三界也。</p>
</div>
<div class='div-orig'><p>乃至意流妄計外塵皆是世論。</p>
</div>
<div class='div-commentary'><p style="margin-left:1em">謂意之流注。計著外塵。</p>
</div>
<div class='div-orig'><p>以於外性不實妄想虗偽計著故謂妄想不生。</p>
</div>
<div class='div-commentary'><p style="margin-left:1em">外道。於外性有所計著。而不知。自謂妄想不生。</p>
</div>
<div class='div-orig'><p>受無因論則起常見外因壞因緣非性則起斷見。</p>
</div>
<div class='div-commentary'><p style="margin-left:1em">以一切無因曰常。緣於非性而墮空曰斷。皆不免有生滅相。</p>
</div>
<div class='div-orig'><p class="lg-abnormal"><div class='lg-row'>不觀察二心</div>
</p></div>
<div class='div-commentary'><p style="margin-left:1em">能現所現。曰二心。</p>
</div>
<div class='div-orig'><p class="lg-abnormal"><div class='lg-row'>去者事不現</div>
</p></div>
<div class='div-commentary'><p style="margin-left:1em">如鏡現像。</p>
</div>
<div class='div-orig'><p class="lg-abnormal"><div class='lg-row'>此世他世等　斯皆世論通</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>外道不明心量說　妄將幻識詰真宗</div>
<div class='lg-row'>誰知眼裏元無病　自起空花亂太空</div>
</div></div></div>
<div class='div-other'><a id='mulu65' />
<p class='h2'>離涅槃想分第五十七</p>
<div class='div-orig'><p>如諸外道妄想涅槃非彼妄想隨順涅槃。</p>
</div>
<div class='div-commentary'><p style="margin-left:1em">一切妄想隨順涅槃。即真涅槃。</p>
</div>
<div class='div-orig'><p>如種子壞妄想不生斯等於此作涅槃想。</p>
</div>
<div class='div-commentary'><p style="margin-left:1em">此云妄想不生。謂以不生為想者。</p>
</div>
<div class='div-orig'><p>大慧非以見壞名為涅槃。</p>
</div>
<div class='div-commentary'><p style="margin-left:1em">彼。盖壞滅諸見。而即涅槃。</p>
</div>
<div class='div-orig'><p>大慧或以從方至方<span class='note-inline'>(乃至)</span>猶如風止。</p>
</div>
<div class='div-commentary'><p style="margin-left:1em">從方至方。謂無有異趣。境界之想雖滅。而想性不滅。如風暫止。</p>
</div>
<div class='div-orig'><p>或復以覺所覺見壞<span class='note-inline'>(乃至)</span>作解脫想。</p>
</div>
<div class='div-commentary'><p style="margin-left:1em">謂不起分別常無常見。作解脫想。以有想故。不得解脫。</p>
</div>
<div class='div-orig'><p>去來現在有性不壞<span class='note-inline'>(乃至)</span>一切法壞作涅槃想。</p>
</div>
<div class='div-commentary'><p style="margin-left:1em">不壞墮常。壞即墮斷。</p>
</div>
<div class='div-orig'><p>或見時是作者時節世間如是覺者作涅槃想。</p>
</div>
<div class='div-commentary'><p style="margin-left:1em">凡有見時。自謂有作時節。凡夫覺此。即墮斷見。</p>
</div>
<div class='div-orig'><p>大慧如我所說涅槃者謂善覺知自心現量。</p>
</div>
<div class='div-commentary'><p style="margin-left:1em">量有四種。一現見。二比知。三譬喻。四先勝相傳。彼外道。於四度量。悉皆不成。</p>
</div>
<div class='div-orig'><p>一切度量不見所成愚於真實不應攝受。</p>
</div>
<div class='div-commentary'><p style="margin-left:1em">於真實相。不自立。知同於愚者。亦無攝受。</p>
</div>
<div class='div-orig'><p>棄捨彼<span class='corr'>己</span>。</p>
</div>
<div class='div-commentary'><p style="margin-left:1em">棄捨。謂不著外性。以至不應攝受等。</p>
</div>
<div class='div-orig'><p class="lg-abnormal"><div class='lg-row'>不識心及緣　則起二妄想</div>
</p></div>
<div class='div-commentary'><p style="margin-left:1em">愚昧本心。與緣為二。</p>
</div>
<div class='div-orig'><p class="lg-abnormal"><div class='lg-row'>事現而無現</div>
</p></div>
<div class='div-commentary'><p style="margin-left:1em">心無計著故。</p>
</div>
<div class='div-orig'><p class="lg-abnormal"><div class='lg-row'>如彼愚妄想</div>
</p></div>
<div class='div-commentary'><p style="margin-left:1em">萬法如如。無所分別。故如愚者。</p>
</div>
<div class='div-orig'><p class="lg-abnormal"><div class='lg-row'>三有惟妄想　外義悉無有</div>
</p></div>
<div class='div-commentary'><p style="margin-left:1em">外義外境也。</p>
</div>
<div class='div-orig'><p class="lg-abnormal"><div class='lg-row'>妄想種種現</div>
</p></div>
<div class='div-commentary'><p style="margin-left:1em">外義。皆以妄想而現。</p>
</div>
<div class='div-orig'>
<div class="lg regular"><div class='lg-row'>凡愚不能了　經經說妄想　終不出於名</div>
<div class='lg-row'>若離於言語　亦無有所說</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>純真法界自圓成　外道如何墮想情</div>
<div class='lg-row'>展轉只因生滅相　漂沉還落斷常坑</div>
<div class='lg-row'>自心覺了非他物　四句袪除更不萌</div>
<div class='lg-row'>清淨境中無所得　涅槃惟有一虗名</div>
</div></div></div></div>
<p class='juan'>楞伽經纂卷第三</p>
</div><!-- end of div[@id='body'] -->
</body></html>