<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>楞伽經纂</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu23' />楞伽經纂卷第二</p>
<div class='div-pin'><a id='mulu24' />
<p class='h1'>一切佛語心品第二</p>
<div class='div-other'><a id='mulu25' />
<p class='h2'>無我如來藏分第十九</p>
<div class='div-orig'><p>爾時大慧菩薩白佛言世尊<span class='note-inline'>(乃至)</span>轉三十二相入於一切眾生身中。</p>
</div>
<div class='div-commentary'><p style="margin-left:1em">三十二相者。如來之色相也。如來藏者。如來無相之真心也。如來回轉三十二相。而以無相之相。入於一切眾生身中。</p>
</div>
<div class='div-orig'><p>離於求那周遍不滅。彼說有我。</p>
</div>
<div class='div-commentary'><p style="margin-left:1em">求那依也。外道。亦謂有常作者。離於所依。與如來同。</p>
</div>
<div class='div-orig'><p>未來現在菩薩不應作我見計著。</p>
</div>
<div class='div-commentary'><p style="margin-left:1em">謂如來甞說空無相等句。雖不說如來藏。而如來藏之說。<span class='corr'>已</span>在是矣。若夫心見未捐。妄立藏性。則是空中捏怪。[寧*頁]上安頭。認而有之我所立矣。故如來貴乎無我。愚夫無知。見彼無我。反生怖畏。是故佛說如來藏。欲不墮空故。目無所有境界。令不墮有故。</p>
</div>
<div class='div-orig'><p>譬如陶家。於一泥聚。<span class='note-inline'>(乃至)</span>入三解脫門境界希望。</p>
</div>
<div class='div-commentary'><p style="margin-left:1em">華嚴謂菩薩觀緣起。而知自性空。得空解脫。觀十二有支自性滅。得無相解脫。入空無願求。唯為教化眾生故。得無願解脫。故曰三解脫。</p>
</div>
<div class='div-orig'><p>爾時世尊欲重宣此義而說偈言。</p>
<p class="lg-abnormal"><div class='lg-row'>人相續陰　緣與微塵　勝自在作　心量妄想</div>
</p></div>
<div class='div-commentary'><p style="margin-left:1em">外道緣陰。作微塵勝自在說。皆是心量妄想。</p>
<p style="margin-left:1em">頌曰。</p>

<div class="lg regular"><div class='lg-row'>寶藏圓明絕我情　堪嗤外道自營營</div>
<div class='lg-row'>不因大覺垂慈旨　誰識純真沒現成</div>
<div class='lg-row'>途路弗曾為旅泊　家山何用指歸程</div>
<div class='lg-row'>無依無住如來住　休向如來住處行</div>
</div></div></div>
<div class='div-other'><a id='mulu26' />
<p class='h2'>修行大方便分第二十</p>
<div class='div-orig'><p>爾時大慧菩薩觀未來眾生。<span class='note-inline'>(乃至)</span>三界種種色行繫縛身財建立。妄想隨入現。</p>
</div>
<div class='div-commentary'><p style="margin-left:1em">謂以色行。建立身財。隨入自心。而現妄想。</p>
</div>
<div class='div-orig'><p>是名菩薩摩訶薩善分別自心現。云何善觀外性非性。<span class='note-inline'>(乃至)</span>作如是善觀外性非性。</p>
</div>
<div class='div-commentary'><p style="margin-left:1em">以無始虗偽。本來寂靜。法皆自爾。故曰自性。</p>
</div>
<div class='div-orig'><p>謂如幻夢一切性。自他俱性不生。</p>
</div>
<div class='div-commentary'><p style="margin-left:1em">真源虗廓。仗境而生。境滅心亡。一如幻夢。何有生滅之可云。</p>
</div>
<div class='div-orig'><p>隨入自心分齊故。</p>
</div>
<div class='div-commentary'><p style="margin-left:1em">覺惟心現。故曰隨入自心分齊。</p>
</div>
<div class='div-orig'><p>見外性非性見識不生。及緣不積聚。</p>
</div>
<div class='div-commentary'><p style="margin-left:1em">非特見外性。以為非性。而此所見之識亦不生。而緣亦不聚。</p>
</div>
<div class='div-orig'><p>見妄想緣生於三界<span class='note-inline'>(乃至)</span>見離自性生見悉滅。</p>
</div>
<div class='div-commentary'><p style="margin-left:1em">所見無自性生。而見亦無見。故云。</p>
</div>
<div class='div-orig'><p>知如幻等諸法自性<span class='note-inline'>(乃至)</span>得離心意意識五法自性二無我相。</p>
</div>
<div class='div-commentary'><p style="margin-left:1em"><span class='corr'>已</span>上八地。一切悉離。若其餘地。未足語此。</p>
</div>
<div class='div-orig'><p>聖種類身一時俱生。</p>
</div>
<div class='div-commentary'><p style="margin-left:1em">聖種類身。謂後文一切佛法緣自得樂相。是也。</p>
</div>
<div class='div-orig'><p>猶如意生無有障礙。<span class='note-inline'>(乃至)</span>成就四法。得修行者大方便。當如是學。</p>
</div>
<div class='div-commentary'><p style="margin-left:1em">為離心意意識五法自性二無我相<span class='corr'>已</span>。於寂滅中。現出妙相。無有障礙。猶如意生。此皆通達。如幻三昧。不滯於空。乃能如此。</p>
<p style="margin-left:1em">頌曰。</p>

<div class="lg regular"><div class='lg-row'>如來為愍眾沉淪　指出修行四種因</div>
<div class='lg-row'>令見妄心惟自現　了明外性悉非真</div>
<div class='lg-row'>境緣出沒皆如幻　聖智縱橫不是塵</div>
<div class='lg-row'>從此廓然無障礙　神通乃得意生身</div>
</div></div></div>
<div class='div-other'><a id='mulu27' />
<p class='h2'>離緣因俱漸分第二十一</p>
<div class='div-orig'><p>爾時大慧菩薩復請世尊。惟願為說一切諸法緣因之相。</p>
</div>
<div class='div-commentary'><p style="margin-left:1em">萬法本空。緣因而有。</p>
</div>
<div class='div-orig'><p>是名外緣前後轉生。</p>
</div>
<div class='div-commentary'><p style="margin-left:1em">緣外所作一切名相。緣者雖在內。所緣者實在外。故曰外緣。</p>
</div>
<div class='div-orig'><p>云何內緣。<span class='note-inline'>(乃至)</span>相現作現作。如燈照色等。</p>
</div>
<div class='div-commentary'><p style="margin-left:1em">作則有相。無有間斷。故曰無間。相現。謂妄想生<span class='corr'>已</span>。則一切相從心而現。昭然可見。</p>
</div>
<div class='div-orig'><p>待因者。滅時作相續斷。不妄想性生。</p>
</div>
<div class='div-commentary'><p style="margin-left:1em">滅時。謂妄想滅時。凡斷妄亦妄想也。待斷乃無。故曰待因。</p>
</div>
<div class='div-orig'><p>大慧。彼自妄想相<span class='note-inline'>(乃至)</span>不然但妄想耳。</p>
</div>
<div class='div-commentary'><p style="margin-left:1em">真理廓然。本無生滅及與相續。盖因設為相續方便。滅<span class='corr'>已</span>復生。乃有是說。此皆妄想。</p>
</div>
<div class='div-orig'><p>因攀緣次第增上緣等生所生故。漸次生不生。</p>
</div>
<div class='div-commentary'><p style="margin-left:1em">漸次生。非能生。乃妄心之所生也。</p>
</div>
<div class='div-orig'><p>妄想自性計著相故。漸次俱不生。</p>
</div>
<div class='div-commentary'><p style="margin-left:1em">漸次及俱。皆本不生。因妄自性。而計著之。</p>
</div>
<div class='div-orig'><p>自心現受用故。自相共相外性非性。</p>
</div>
<div class='div-commentary'><p style="margin-left:1em">妄想自性計著。皆自心現身財。而自共相。皆是外性。非本有性。</p>
</div>
<div class='div-orig'><p class="lg-abnormal"><div class='lg-row'>一切無所有　斯皆是言說</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>真相圓明絕芥塵　休從妄想起緣因</div>
<div class='lg-row'>悉離漸次俱生見　始作逍遙自在人</div>
</div></div></div>
<div class='div-other'><a id='mulu28' />
<p class='h2'>離言說妄想分第二十二</p>
<div class='div-orig'><p>爾時大慧菩薩復白佛言世尊。惟願為說言說妄想相心經。</p>
</div>
<div class='div-commentary'><p style="margin-left:1em">此經。上佛語心也。</p>
</div>
<div class='div-orig'><p>則能通達言說所說二種義。</p>
</div>
<div class='div-commentary'><p style="margin-left:1em">言說妄想。皆心所現。心本無名。以現得名。故曰言說妄想相心。</p>
</div>
<div class='div-orig'><p>疾得阿耨<span class='note-inline'>(乃至)</span>淨一切眾生。</p>
</div>
<div class='div-commentary'><p style="margin-left:1em">見於聲音曰言說。言說之事曰所說。菩薩以此能淨眾生。不著言說。</p>
</div>
<div class='div-orig'><p>先所經境界隨憶念生。從覺<span class='corr'>己</span>境界無性生。</p>
</div>
<div class='div-commentary'><p style="margin-left:1em">憶先所經與夫覺<span class='corr'>已</span>。而知無性。以是而有言說。彼悉如夢。故曰夢言說。</p>
</div>
<div class='div-orig'><p>過妄想計著<span class='note-inline'>(乃至)</span>隨憶念生。</p>
</div>
<div class='div-commentary'><p style="margin-left:1em">謂怨先所作業。而憶持之。以生過念。為是而說。</p>
</div>
<div class='div-orig'><p>無始妄想言說者<span class='note-inline'>(乃至)</span>自種習氣生。</p>
</div>
<div class='div-commentary'><p style="margin-left:1em">習氣積緣。如自下種。故曰自種。</p>
</div>
<div class='div-orig'><p>佛告大慧。言說妄想。<span class='note-inline'>(乃至)</span>謂彼因生相故。</p>
</div>
<div class='div-commentary'><p style="margin-left:1em">謂有生相。乃有言說。若無生相。言說亦亡。茲所以不可言同異也。</p>
</div>
<div class='div-orig'><p>大慧。若言說妄想異者。妄想不應是因。</p>
</div>
<div class='div-commentary'><p style="margin-left:1em">因有妄想。乃聲為言說。云何有異。</p>
</div>
<div class='div-orig'><p>若不異者。語不顯義而有顯示。</p>
</div>
<div class='div-commentary'><p style="margin-left:1em">不顯之義。說能顯之。云何無異。</p>
</div>
<div class='div-orig'><p>謂第一義聖樂言說所入是第一義。</p>
</div>
<div class='div-commentary'><p style="margin-left:1em">聖樂言說所入。雖由言說而入。而過於言說遠矣。</p>
</div>
<div class='div-orig'><p>言說相不顯示第一義。</p>
</div>
<div class='div-commentary'><p style="margin-left:1em">自相他相。本來無性。言說相者。不過分別自他。故不顯示第一義。</p>
</div>
<div class='div-orig'><p>復次大慧。隨入自心現量故。<span class='note-inline'>(乃至)</span>言說妄想不顯示第一義。</p>
</div>
<div class='div-commentary'><p style="margin-left:1em">一切言說。皆自心所現。本無性。故不示第一義。</p>
</div>
<div class='div-orig'><p class="lg-abnormal"><div class='lg-row'>自覺聖智子　實際我所說</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>言說皆因妄想情　齒齗喉舌眾緣成</div>
<div class='lg-row'>若從聖智求言說　打破鐘來覓響聲</div>
</div></div></div>
<div class='div-other'><a id='mulu29' />
<p class='h2'>淨離四句分第二十三<span class='note-inline'>(謂一異。俱不俱。有無非有非無。常無常。曰四句)</span></p>
<div class='div-orig'><p>爾時大慧菩薩復白佛言世尊。惟願為說離一異俱不俱。<span class='note-inline'>(乃至)</span>趣部分之相。</p>
</div>
<div class='div-commentary'><p style="margin-left:1em">相行所現一切。皆有部秩分數。相行雖現。各趣部分。以如眾色現摩尼故。</p>
</div>
<div class='div-orig'><p>隨建立誹謗以是惡見當隨地獄。</p>
</div>
<div class='div-commentary'><p style="margin-left:1em">言遠離者。當如是見。</p>
</div>
<div class='div-orig'><p>而彼水泡。非摩尼非非摩尼。取不取故。</p>
</div>
<div class='div-commentary'><p style="margin-left:1em">心所執取。乃有是相。</p>
</div>
<div class='div-orig'><p>如是外道惡見<span class='note-inline'>(乃至)</span>緣有者言滅。</p>
</div>
<div class='div-commentary'><p style="margin-left:1em">緣有著空。又墮斷見。</p>
</div>
<div class='div-orig'><p>復次大慧。有三種量五分論。<span class='note-inline'>(乃至)</span>而作性妄想計著。</p>
</div>
<div class='div-commentary'><p style="margin-left:1em">諸外道。建立三種量五分論。而自謂實得聖智。離二自性事。乃起有性妄想。而計著之。</p>
</div>
<div class='div-orig'><p>大慧。心意意識身心轉變。<span class='note-inline'>(乃至)</span>不於彼作性非性想。</p>
</div>
<div class='div-commentary'><p style="margin-left:1em">謂正修行者。不於彼境界而作生及非性生。</p>
</div>
<div class='div-orig'><p>若復修行者<span class='note-inline'>(乃至)</span>得聖智自覺三昧樂住者分別顯示。</p>
</div>
<div class='div-commentary'><p style="margin-left:1em">謂化佛說法。為隨順凡夫所見。令其修行。非為建立如實修行。及顯示聖智三昧樂境界。</p>
</div>
<div class='div-orig'><p>復次大慧。如來說法離如是四句。<span class='note-inline'>(乃至)</span>離於有無建立誹謗。</p>
</div>
<div class='div-commentary'><p style="margin-left:1em">離是四者。</p>
</div>
<div class='div-orig'><p>分別結集真諦<span class='note-inline'>(乃至)</span>非自性相續而為說法。</p>
</div>
<div class='div-commentary'><p style="margin-left:1em">如來說法。以結集真諦為首。非若外道性與自在。及無因等。而相續說。</p>
</div>
<div class='div-orig'><p>復次大慧。為淨煩惱爾炎障故。<span class='note-inline'>(乃至)</span>善分別諸乘及諸地相。</p>
</div>
<div class='div-commentary'><p style="margin-left:1em">為淨眾生故。建立百八句。凡以善分別諸乘。及地相爾。其本實無有也。</p>
<p style="margin-left:1em">頌曰。</p>

<div class="lg regular"><div class='lg-row'>眾生計著似狂酲　四句依他妄想情</div>
<div class='lg-row'>一異俱緣隨處暗　有無常見競頭爭</div>
<div class='lg-row'>摩尼垂髮元非性　樹影風聲假彼成</div>
<div class='lg-row'>一切須知心鏡裏　妍媸狀貌本無形</div>
</div></div></div>
<div class='div-other'><a id='mulu30' />
<p class='h2'>禪差別分第二十四</p>
<div class='div-orig'><p>復次大慧。有四種禪。<span class='note-inline'>(乃至)</span>前後轉進想不除滅。</p>
</div>
<div class='div-commentary'><p style="margin-left:1em">謂於無常苦空不淨等。相堅著不捨。漸次增進。至非想滅定。</p>
</div>
<div class='div-orig'><p>云何觀察義禪<span class='note-inline'>(乃至)</span>外道自他俱無性<span class='corr'>已</span>。</p>
</div>
<div class='div-commentary'><p style="margin-left:1em">於人無我相。及於外道自他俱見彼皆觀察知無性<span class='corr'>已</span>。</p>
</div>
<div class='div-orig'><p>云何攀緣如禪。謂妄想二無我妄想。</p>
</div>
<div class='div-commentary'><p style="margin-left:1em">妄想分別也。謂若分別無我有二。即是尚有分別也。</p>
</div>
<div class='div-orig'><p>如實處不生妄想。</p>
</div>
<div class='div-commentary'><p style="margin-left:1em">若如實知。則彼分別不復生矣。</p>
</div>
<div class='div-orig'><p class="lg-abnormal"><div class='lg-row'>如虗空火燼　修行者觀察</div>
</p></div>
<div class='div-commentary'><p style="margin-left:1em">言顯幽明暗之不同。</p>
</div>
<div class='div-orig'><p>如是種種相。</p>
</div>
<div class='div-commentary'><p style="margin-left:1em"><span class='corr'>已</span>下四句。言三種禪。</p>
</div>
<div class='div-orig'><p class="lg-abnormal"><div class='lg-row'>一時摩其頂　隨順入如相</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>堪笑堪嗟不免疑　禪那因此又支離</div>
<div class='lg-row'>愚夫作意袪除我　觀察留心相義推</div>
<div class='lg-row'>如實攀緣懲妄想　如來聖智絕思惟</div>
<div class='lg-row'>慈悲苦為眾生辨　問著元來總不知</div>
</div></div></div>
<div class='div-other'><a id='mulu31' />
<p class='h2'>涅槃差別分第二十五</p>
<div class='div-orig'><p>爾時大慧菩薩復白佛言世尊。般涅槃者。說何等法謂為涅槃。佛告大慧。<span class='note-inline'>(乃至)</span>見習轉變。名為涅槃。</p>
</div>
<div class='div-commentary'><p style="margin-left:1em"><span class='corr'>已</span>上七者。有所轉變而即寂。名為涅槃。</p>
</div>
<div class='div-orig'><p>諸佛及我涅槃。自性空事境界。</p>
</div>
<div class='div-commentary'><p style="margin-left:1em">謂如來涅槃。無所計著。亦無所轉變。無依無作。一切成現所作境界。悉空無事。故曰空事境界。言諸佛涅槃。以明前者非也。</p>
</div>
<div class='div-orig'><p>復次大慧。涅槃者。<span class='note-inline'>(乃至)</span>不顛倒見妄想不生。彼等於彼作涅槃覺。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>諸佛慈悲為指蹤　涅槃自性要通融</div>
<div class='lg-row'>斷常死壞皆無染　藏意因緣<span class='corr'>已</span>絕同</div>
<div class='lg-row'>堪笑二乘生覺想　及袪顛倒墮塵籠</div>
<div class='lg-row'>如來路上無消息　擾擾忩忩一鑑中</div>
</div></div></div>
<div class='div-other'><a id='mulu32' />
<p class='h2'>離言事自性分第二十六</p>
<div class='div-orig'><p>復次大慧。二種自性相。<span class='note-inline'>(乃至)</span>從不覺自心現分齊生。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>胷喉唇舌發音聲　萬事縱橫盡日營</div>
<div class='lg-row'>皆是妄緣空計著　自心覺了即無生</div>
</div></div></div>
<div class='div-other'><a id='mulu33' />
<p class='h2'>如來神力建立分第二十七</p>
<div class='div-orig'><p>復次大慧。如來以二種神力。<span class='note-inline'>(乃至)</span>及手灌頂神力。</p>
</div>
<div class='div-commentary'><p style="margin-left:1em">謂令入三昧。然後為現神力。</p>
</div>
<div class='div-orig'><p>大慧。菩薩摩訶薩。初菩薩地住佛神力。</p>
</div>
<div class='div-commentary'><p style="margin-left:1em">謂初入菩薩地。必依神力。方入照明三昧。如下云。</p>
</div>
<div class='div-orig'><p>大慧復白佛言世尊。以何因緣如來<span class='note-inline'>(乃至)</span>佛告大慧。為離魔業煩惱故。</p>
</div>
<div class='div-commentary'><p style="margin-left:1em">謂令其離魔業煩惱等。</p>
</div>
<div class='div-orig'><p>及不墮聲聞地禪故<span class='note-inline'>(乃至)</span>則墮外道惡見妄想。</p>
</div>
<div class='div-commentary'><p style="margin-left:1em">如來所加神力。非由外至。亦因無依無作法性而<span class='corr'>已</span>。故不墮外道見。</p>
</div>
<div class='div-orig'>
<div class="lg regular"><div class='lg-row'>神力人中尊　大願悉清淨　三摩提灌頂</div>
<div class='lg-row'>初地及十地</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>如來普照徧河沙　魔業皆離絕等差</div>
<div class='lg-row'>菩薩盡承神力攝　遂令端坐寶蓮華</div>
</div></div></div>
<div class='div-other'><a id='mulu34' />
<p class='h2'>因緣言說差別分第二十八</p>
<div class='div-orig'><p>爾時大慧菩薩復白佛言世尊。佛說緣起即是說因緣。<span class='note-inline'>(乃至)</span>然世尊所謂因緣生諸性言說。</p>
</div>
<div class='div-commentary'><p style="margin-left:1em">因緣生諸性言說。佛與外道。其異否。故云有間悉檀。</p>
</div>
<div class='div-orig'><p>有間悉檀無間悉檀。</p>
</div>
<div class='div-commentary'><p style="margin-left:1em">悉檀者。譯義。或言宗。或言成就或言理也。</p>
</div>
<div class='div-orig'><p>建立作如是說。此有故彼有。</p>
</div>
<div class='div-commentary'><p style="margin-left:1em">謂有無明乃有緣行。故曰此有故彼有。</p>
</div>
<div class='div-orig'><p>佛告大慧。我非無因說。<span class='note-inline'>(乃至)</span>不覺自心現量。外境界性非性。</p>
</div>
<div class='div-commentary'><p style="margin-left:1em">謂於外境。有性非性見。</p>
</div>
<div class='div-orig'><p>彼有如是過。<span class='note-inline'>(乃至)</span>佛告大慧。無性而作言說。謂兔角龜毛等。世間現言說。</p>
</div>
<div class='div-commentary'><p style="margin-left:1em">無而現有。乃世間言說。</p>
</div>
<div class='div-orig'><p>大慧。非性非非性。但言說耳。</p>
</div>
<div class='div-commentary'><p style="margin-left:1em">佛告以言說非有性。亦非有非性。</p>
</div>
<div class='div-orig'><p class="lg-abnormal"><div class='lg-row'>如汝所說言　不能如實知　輪迴三有宅</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>因緣勿為從他起　言說休論性有無</div>
<div class='lg-row'>若覺唯心或現境　鏡明鐘響自如如</div>
</div></div></div>
<div class='div-other'><a id='mulu35' />
<p class='h2'>離惑乱見分第二十九<span class='note-inline'>(妄想為惑。誰其不然。凡夫迷悟。昏不自知。二乘悟迷認為顛倒。昏不自知。病不服藥。認為顛倒。飲藥增痾。遂使真常無由旋復。故如來。為惑亂而說常。祖師云。迷生寂亂。悟無好惡)</span></p>
<div class='div-orig'><p>爾時大慧菩薩復白佛言世尊。常聲者何事說。</p>
</div>
<div class='div-commentary'><p style="margin-left:1em">謂聲言為常者。以何事而說。</p>
</div>
<div class='div-orig'><p>佛告大慧。為惑亂。</p>
</div>
<div class='div-commentary'><p style="margin-left:1em">執惑亂。以為顛倒。而生滅之心生。茲所以役於取捨而不得常。祖師曰。良由取捨。所以不如。故大慧問常。而佛答以為惑亂。</p>
</div>
<div class='div-orig'><p>以彼惑亂。諸聖亦現而非顛倒。</p>
</div>
<div class='div-commentary'><p style="margin-left:1em">諸聖亦現惑亂。與人同。無倒與不倒。覺想與人異。</p>
</div>
<div class='div-orig'><p>非明智也。然非不現。</p>
</div>
<div class='div-commentary'><p style="margin-left:1em">謂之明智。非如木石。安得不現。彼但如幻。雖現不現。</p>
</div>
<div class='div-orig'><p>所以者何。謂離性非性故。</p>
</div>
<div class='div-commentary'><p style="margin-left:1em">本來離性。因妄而生。一翳在目。空華亂墜。彼安能作無常哉。</p>
</div>
<div class='div-orig'><p>云何離性非性惑亂。謂一切愚夫種種境界故。</p>
</div>
<div class='div-commentary'><p style="margin-left:1em">種種境界。謂如不文恒河。</p>
</div>
<div class='div-orig'><p>如彼恒河。餓鬼見不見故。無惑亂性。</p>
</div>
<div class='div-commentary'><p style="margin-left:1em">餓鬼。於河不見有水。是無恒河之性。如彼愚夫。溺於惑亂。不自知也。</p>
</div>
<div class='div-orig'><p>於餘現故。非無性。</p>
</div>
<div class='div-commentary'><p style="margin-left:1em">餘具覺知。見為恒河。是有恒河之性。如彼聲聞。執為實有。於惑亂性欲壞滅之。</p>
</div>
<div class='div-orig'><p>如是惑亂。諸聖離顛倒不顛倒。是故惑亂常。謂相相不壞故。</p>
</div>
<div class='div-commentary'><p style="margin-left:1em">諸聖於惑亂。非愚夫之無惑亂性。而不自知。亦非如二乘之有惑亂性。而務欲壞滅。故離倒與不倒之覺。斯不期於常。而自常矣。所以常者。以未甞相相而務欲滅之故也。故下文云云。</p>
</div>
<div class='div-orig'><p>大慧。云何惑亂真實。<span class='note-inline'>(乃至)</span>於此惑亂有少分想。非聖智事相。</p>
</div>
<div class='div-commentary'><p style="margin-left:1em">聖於惑亂。<span class='corr'>已</span>得如幻。倒不倒見。皆悉無有。除此之外。有少分覺。即覺想也。故曰非聖智事相。</p>
</div>
<div class='div-orig'><p>大慧。凡有者愚夫妄說。非聖言說。</p>
</div>
<div class='div-commentary'><p style="margin-left:1em">有者。謂執惑亂性而有之。此愚妄爾。</p>
</div>
<div class='div-orig'><p>彼惑亂者倒不倒妄想。起二種種性。</p>
</div>
<div class='div-commentary'><p style="margin-left:1em"><span class='corr'>已</span>下雖聖種性。亦是不倒妄想也。</p>
</div>
<div class='div-orig'><p>大慧。即彼惑亂妄想起緣覺乘種性。謂即彼惑亂自共相不親計著。</p>
</div>
<div class='div-commentary'><p style="margin-left:1em">有緣而覺。非不計著。但有所覺。而不親之爾。</p>
</div>
<div class='div-orig'><p>云何智者即彼惑亂起佛乘種性。謂覺自心現量。外性非性不妄想相。</p>
</div>
<div class='div-commentary'><p style="margin-left:1em">謂不於外性而起非性之想。</p>
</div>
<div class='div-orig'><p>起佛乘種性。是名即彼惑亂起佛乘種性。</p>
</div>
<div class='div-commentary'><p style="margin-left:1em">雖曰佛乘。以有心量故。不免妄想。若知如幻。則佛乘亦妄爾。</p>
</div>
<div class='div-orig'><p>又種種事性凡夫惑想。起愚夫種性。</p>
</div>
<div class='div-commentary'><p style="margin-left:1em">愚夫分別種種事性。決定如是。決定不異。故曰惑想。</p>
</div>
<div class='div-orig'><p>彼非有事非無事。是名種性義。</p>
</div>
<div class='div-commentary'><p style="margin-left:1em">聲緣聖凡。皆即惑亂。而起種性。彼種性中。種種事物。非即是物。亦非非物。皆隨心而現。故曰是名種性義。</p>
</div>
<div class='div-orig'><p>大慧。即彼惑亂不妄想。<span class='note-inline'>(乃至)</span>是故說如離心。</p>
</div>
<div class='div-commentary'><p style="margin-left:1em">即惑亂之性。而不妄想故。諸聖能轉捨心意意識等習氣。而為真如也。說如離心者。謂離心意意識等。</p>
</div>
<div class='div-orig'><p>大慧白佛言世尊。若惑亂如幻者。復當與餘惑作因。</p>
</div>
<div class='div-commentary'><p style="margin-left:1em">謂一切如幻。前後轉生。諸餘惑亂。因此而起。又大慧之疑也。</p>
</div>
<div class='div-orig'><p>佛告大慧。非幻惑因。不起過故。幻不起過。無有妄想。</p>
</div>
<div class='div-commentary'><p style="margin-left:1em">一切如幻。諸過潛消。過之能消。以無諸妄。</p>
</div>
<div class='div-orig'><p>大慧。幻者從他明處生。非妄想過習氣處生。</p>
</div>
<div class='div-commentary'><p style="margin-left:1em">惟彼覺明。乃能如幻。</p>
</div>
<div class='div-orig'><p>是故不起過。大慧。此是愚夫心惑計著。非聖賢也。</p>
</div>
<div class='div-commentary'><p style="margin-left:1em">餘惑作因。以是生疑。是愚夫計。非聖賢也。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>聖不見惑亂　中間亦無實　中間若真實</div>
<div class='lg-row'>惑亂即真實　捨離一切惑　若有相生者</div>
<div class='lg-row'>是亦為惑亂　不淨猶如翳</div>
</div></div>
<div class='div-commentary'><p style="margin-left:1em">若有離相。亦惑亂也。故曰不淨。</p>
<p style="margin-left:1em">頌曰。</p>

<div class="lg regular"><div class='lg-row'>寂寂空凝絕較量　妄疑惑亂敗真常</div>
<div class='lg-row'>却將覺想袪顛倒　撓破無心佛道場</div>
<div class='lg-row'>影像不辭潭底現　妍媸終豈鑑中藏</div>
<div class='lg-row'>但知一切皆如幻　萬法紛紜掣電光</div>
</div></div></div>
<div class='div-other'><a id='mulu36' />
<p class='h2'>如幻差別分第三十</p>
<div class='div-orig'><p>復次大慧。非幻無有相似。見一切法如幻。大慧白佛言。<span class='note-inline'>(乃至)</span>言一切法如幻。為異相計著。</p>
</div>
<div class='div-commentary'><p style="margin-left:1em">種種謂一切相。異相謂顛倒相。變異不同。猶如幻化。此大慧之疑也。</p>
</div>
<div class='div-orig'><p>若種種幻相計著。<span class='note-inline'>(乃至)</span>世尊。有性不如幻者。</p>
</div>
<div class='div-commentary'><p style="margin-left:1em">大慧謂既有性相。即不遽滅。安可計著如幻。</p>
</div>
<div class='div-orig'><p>所以者何<span class='note-inline'>(乃至)</span>種種相現如幻。</p>
</div>
<div class='div-commentary'><p style="margin-left:1em">一切色相非因。而然既無所因。則種種相現。自如幻爾。</p>
</div>
<div class='div-orig'><p>大慧。然不實一切法速滅如電。是則如幻。</p>
</div>
<div class='div-commentary'><p style="margin-left:1em">以法不實。速滅如電。故言如幻。</p>
</div>
<div class='div-orig'><p>譬如電光<span class='note-inline'>(乃至)</span>非愚夫現。</p>
</div>
<div class='div-commentary'><p style="margin-left:1em">愚夫執著。不能速滅。故云。</p>
</div>
<div class='div-orig'><p>如是一切性<span class='note-inline'>(乃至)</span>非現色相計著。</p>
</div>
<div class='div-commentary'><p style="margin-left:1em">謂於一切性相。若能觀察無性乃如幻。非於色相有所計著。</p>
</div>
<div class='div-orig'><p>佛告大慧。非我說無生如幻。<span class='note-inline'>(乃至)</span>謂生無生。</p>
</div>
<div class='div-commentary'><p style="margin-left:1em">性體空寂。凡有所生。悉如幻夢。故雖有生。實未甞生。</p>
</div>
<div class='div-orig'><p>覺自心現量。有非有外性非性無生現。</p>
</div>
<div class='div-commentary'><p style="margin-left:1em">但覺自心有及非有外性非性。皆無生現。</p>
</div>
<div class='div-orig'><p>大慧。非我前後說相違過。<span class='note-inline'>(乃至)</span>非自妄想種種計著緣。</p>
</div>
<div class='div-commentary'><p style="margin-left:1em">外道。從有無生一切法。不說自心妄想執著因緣而生。</p>
</div>
<div class='div-orig'><p>大慧。我非有無有生。<span class='note-inline'>(乃至)</span>為攝受生死故。</p>
</div>
<div class='div-commentary'><p style="margin-left:1em">說言人之有性。為欲眾生知死生有去來。非如斷滅之見。</p>
</div>
<div class='div-orig'><p>壞無見斷見故<span class='note-inline'>(乃至)</span>種種業受生處故。</p>
</div>
<div class='div-commentary'><p style="margin-left:1em">謂有是業。有是受生。</p>
</div>
<div class='div-orig'><p>以性聲說攝受生死<span class='note-inline'>(乃至)</span>為離性自性相故。</p>
</div>
<div class='div-commentary'><p style="margin-left:1em">佛說如幻。非有所立。欲有所離故也。</p>
</div>
<div class='div-orig'><p>隨愚夫惡見相希望<span class='note-inline'>(乃至)</span>說幻夢自性相一切法。</p>
</div>
<div class='div-commentary'><p style="margin-left:1em">愚夫惡見。不知自心。如來。欲令破壞因緣計著之見。故說幻夢。為之對治。</p>
</div>
<div class='div-orig'><p>不令愚夫惡見希望<span class='note-inline'>(乃至)</span>如實處見作不正論。</p>
</div>
<div class='div-commentary'><p style="margin-left:1em">法法如幻。即無緣想。亦無滅見。遂令法相一切如實。愚夫執著。而以此說為不正論。</p>
</div>
<div class='div-orig'><p>大慧。如實處見一切法者。謂超自心現量。</p>
</div>
<div class='div-commentary'><p style="margin-left:1em">知心有現。則心為現轉。未能無心。心如實處。則心無自心。法惟自法。如鏡現像。不將不迎。心量之見。亦將除滅。</p>
</div>
<div class='div-orig'><p>爾時世尊欲重宣此義而說偈言。</p>

<div class="lg regular"><div class='lg-row'>無生作非性　有性攝生死　觀察如幻等</div>
<div class='lg-row'>於相不妄想</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>世間萬法自形彰　昧者依他盡日忙</div>
<div class='lg-row'>故說幻因明遽滅　要同掣電暫時光</div>
<div class='lg-row'>無生為破愚夫執　有性須知應病方</div>
<div class='lg-row'>儻若無心如實處　曾無一物可思量</div>
</div></div></div>
<div class='div-other'><a id='mulu37' />
<p class='h2'>離名句形身分第三十一</p>
<div class='div-orig'><p>復次大慧。當說名句形身相。<span class='note-inline'>(乃至)</span>隨入義句形身。</p>
</div>
<div class='div-commentary'><p style="margin-left:1em">假名顯道。故覺名句。即入義句。</p>
</div>
<div class='div-orig'><p>疾得阿耨多羅<span class='note-inline'>(乃至)</span>自性決定究竟。是名句身。</p>
</div>
<div class='div-commentary'><p style="margin-left:1em">事以名立。名以句定。句以顯義。義有自性。因自性故。決定究竟。</p>
</div>
<div class='div-orig'><p>形身者<span class='note-inline'>(乃至)</span>是名形身。</p>
</div>
<div class='div-commentary'><p style="margin-left:1em">形身者。即字也。</p>
</div>
<div class='div-orig'><p>又形身者。謂長短高下。<span class='note-inline'>(乃至)</span>自相現故說形。</p>
</div>
<div class='div-commentary'><p style="margin-left:1em">制字者。長短高下。像其本形。故曰自相現。</p>
</div>
<div class='div-orig'><p>是名名句形身<span class='note-inline'>(乃至)</span>應當修學。</p>
</div>
<div class='div-commentary'><p style="margin-left:1em">知名句形身。即知所以言者在於言外。而言者特筌蹄爾。</p>
</div>
<div class='div-orig'>
<div class="lg regular"><div class='lg-row'>名身與句身　及形身差別　凡夫愚計著</div>
<div class='lg-row'>如象溺深泥</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>形名章句亂紛然　不免鷄窻坐究研</div>
<div class='lg-row'>萬里江湖如到岸　行人何用守空舡</div>
</div></div></div>
<div class='div-other'><a id='mulu38' />
<p class='h2'>離相止惑分第三十二</p>
<div class='div-orig'><p>復次大慧。未來世智者<span class='note-inline'>(乃至)</span>而言說無記止論。</p>
</div>
<div class='div-commentary'><p style="margin-left:1em">無記。猶無所記錄。謂不立說也。止論。謂置而不答也。如來。為彼眾生怖其著有故。說言無記。所以通之。外道計著攝所攝性。不知自心現量故。止而不為說。昧者。不知佛之通義不在此。而直以此稱佛。盖失之矣。</p>
</div>
<div class='div-orig'><p>非彼痴人之所能知<span class='note-inline'>(乃至)</span>於因作無記論。</p>
</div>
<div class='div-commentary'><p style="margin-left:1em">若因於身命者是也。故曰於因。</p>
</div>
<div class='div-orig'><p>不知自心現量故止彼。</p>
</div>
<div class='div-commentary'><p style="margin-left:1em">佛之止論。為此而<span class='corr'>已</span>。</p>
</div>
<div class='div-orig'><p>如來應供等正覺。以四種記論。<span class='note-inline'>(乃至)</span>不為熟者。</p>
</div>
<div class='div-commentary'><p style="margin-left:1em">四種記論。謂直答。反質答。分別答。置答。置答即止論也。</p>
</div>
<div class='div-orig'><p>復次大慧。一切法離所作。<span class='note-inline'>(乃至)</span>一切法不生。</p>
</div>
<div class='div-commentary'><p style="margin-left:1em">以外道於因作無記論故。佛說因緣不生。及性相不可得。</p>
</div>
<div class='div-orig'><p>大慧。何故一切性離自性。<span class='note-inline'>(乃至)</span>說一切法不生。</p>
</div>
<div class='div-commentary'><p style="margin-left:1em">自覺。則一切性相。皆無所得。故一切法不生。</p>
</div>
<div class='div-orig'><p>何故一切法不可持來<span class='note-inline'>(乃至)</span>欲持去無所去。</p>
</div>
<div class='div-commentary'><p style="margin-left:1em">無所攝受。故無所來。既無所來。復何所去。</p>
</div>
<div class='div-orig'><p>是故一切法離持來去<span class='note-inline'>(乃至)</span>一切法不滅。</p>
</div>
<div class='div-commentary'><p style="margin-left:1em">性自性相。悉無所有。法不可得。又何所滅。</p>
</div>
<div class='div-orig'><p>何故一切法無常<span class='note-inline'>(乃至)</span>是故說一切法無常。</p>
</div>
<div class='div-commentary'><p style="margin-left:1em">本來寂滅。何有無常。無常性者。因於世間諸相起故。</p>
</div>
<div class='div-orig'><p>何故一切法常<span class='note-inline'>(乃至)</span>說一切法常。</p>
</div>
<div class='div-commentary'><p style="margin-left:1em">謂一切相起。本無生性。既本無生。無常常矣。</p>
</div>
<div class='div-orig'>
<div class="lg regular"><div class='lg-row'>正覺所分別　自性不可得　以離於言說</div>
<div class='lg-row'>故說離自性</div>
</div></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>外道愚痴義不通　妄為止記混真空</div>
<div class='lg-row'>若論聖智無蹤跡　性相皆離絕異同</div>
</div></div></div>
<div class='div-other'><a id='mulu39' />
<p class='h2'>離四果差別分第三十三</p>
<div class='div-orig'><p>爾時大慧菩薩復白佛言世尊<span class='note-inline'>(乃至)</span>以一切法境界無盡身財攝養一切。</p>
</div>
<div class='div-commentary'><p style="margin-left:1em">一切法無盡身財。即華嚴之行海。是也。</p>
</div>
<div class='div-orig'><p>佛告大慧。有三種須陀洹<span class='note-inline'>(乃至)</span>以彼非有非無非有無。無實妄想相故。</p>
</div>
<div class='div-commentary'><p style="margin-left:1em">須陀洹。無愚夫想。有無非有無。及一切法皆無實想。此之妄想。亦如愚夫。緣起自性。種種計著。而生妄想也。</p>
</div>
<div class='div-orig'><p>愚夫妄想<span class='note-inline'>(乃至)</span>是須陀洹妄想身見。</p>
</div>
<div class='div-commentary'><p style="margin-left:1em">謂欲去愚夫妄想。如此而不知反隨無實妄想。妄想身見者。以有人無我見。</p>
</div>
<div class='div-orig'><p>大慧俱生者須陀身見<span class='note-inline'>(乃至)</span>大種及色不集故。</p>
</div>
<div class='div-commentary'><p style="margin-left:1em">謂須陀洹。見自身它身。色相本空。雖曰遣色。適長生相。是乃俱生身見。俱生身見者。以有色不集等見。</p>
</div>
<div class='div-orig'><p>須陀洹觀有無品不現<span class='note-inline'>(乃至)</span>是名身見相。</p>
</div>
<div class='div-commentary'><p style="margin-left:1em">觀有無。一切不現。方斷身見。而不生貪。</p>
</div>
<div class='div-orig'><p>大慧疑相者<span class='note-inline'>(乃至)</span>是名疑相須陀洹斷。</p>
</div>
<div class='div-commentary'><p style="margin-left:1em">謂疑法不生。故曰疑相斷。</p>
</div>
<div class='div-orig'><p>大慧戒取者云何<span class='note-inline'>(乃至)</span>求受生彼則不取。</p>
</div>
<div class='div-commentary'><p style="margin-left:1em">謂諸愚夫。持戒精勤。種種苦行。求受生處。饗未來樂。彼須陀洹。不取是相。故曰不取戒。</p>
</div>
<div class='div-orig'><p>除回向自覺勝<span class='note-inline'>(乃至)</span>受持戒支。</p>
</div>
<div class='div-commentary'><p style="margin-left:1em">唯於回向等。受持戒支。則雖取而不取也。</p>
</div>
<div class='div-orig'><p>是名須陀洹戒相斷<span class='note-inline'>(乃至)</span>墮身見及諸結不斷。</p>
</div>
<div class='div-commentary'><p style="margin-left:1em">須陀洹。若作是念。此是三結。我離三結者。是名見二法。反墮身見。而所謂結斷者。復不斷矣。</p>
</div>
<div class='div-orig'><p>佛告大慧愛樂女人<span class='note-inline'>(乃至)</span>非趣涅槃貪斷。</p>
</div>
<div class='div-commentary'><p style="margin-left:1em">須陀洹果。得正受樂故。能斷世間貪。非能斷趣涅槃貪。</p>
</div>
<div class='div-orig'><p>大慧云何斯陀含相<span class='note-inline'>(乃至)</span>見相不生。</p>
</div>
<div class='div-commentary'><p style="margin-left:1em">照破色相。及妄想生想。於彼見相。又皆不生。</p>
</div>
<div class='div-orig'><p>善見禪趣相故<span class='note-inline'>(乃至)</span>使妄想不生故。</p>
</div>
<div class='div-commentary'><p style="margin-left:1em">於色相性以及非性。而自生過患之見。盖彼於妄想。使不生故。</p>
</div>
<div class='div-orig'><p>為菩薩摩訶薩方便示現阿羅漢為佛化化。</p>
</div>
<div class='div-commentary'><p style="margin-left:1em">以佛之化。化導眾生。曰化化。一乘道果。菩薩方便示現。為佛化化。此三種也。</p>
</div>
<div class='div-orig'><p>佛告大慧得寂靜一乘道聲聞非餘者。</p>
</div>
<div class='div-commentary'><p style="margin-left:1em">謂今所說阿羅漢。乃一乘道。非彼二種。故於下文述二種行。以明一乘其行不然。</p>
</div>
<div class='div-orig'><p>大慧於妄想處種種說法<span class='note-inline'>(乃至)</span>得果相說名得果。</p>
</div>
<div class='div-commentary'><p style="margin-left:1em">禪者。入禪一切遠離。是謂得禪。以見心現量。是謂得果。說名得果。非實得果。<span class='corr'>已</span>上二種。未超心量故非一乘。</p>
</div>
<div class='div-orig'><p>復次大慧。欲超禪無量無色界者。<span class='note-inline'>(乃至)</span>有心量故。</p>
</div>
<div class='div-commentary'><p style="margin-left:1em">以前二種未離。受想正受。唯超自心現量者。乃不復爾。故曰不然。凡以別二種有心量故。自欲超禪無量無色界。<span class='corr'>已</span>下皆述寂靜一乘道也。</p>
</div>
<div class='div-orig'><p class="lg-abnormal"><div class='lg-row'>此則妄想量　若覺得解脫</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>諸佛真機不易傳　過諸色量實難肩</div>
<div class='lg-row'>斷除三結高持戒　頓照無生果<span class='corr'>已</span>圓</div>
<div class='lg-row'>唯有那含能見過　堪任羅漢得諸禪</div>
<div class='lg-row'>一乘除是超心量　體合虗空不立玄</div>
</div></div></div>
<div class='div-other'><a id='mulu40' />
<p class='h2'>二種覺分第三十四</p>
<div class='div-orig'><p>復次大慧有二種覺<span class='note-inline'>(乃至)</span>是名觀察覺。</p>
</div>
<div class='div-commentary'><p style="margin-left:1em">覺性自性。亦無性見。即無四句之可離。故曰選擇離四句不可得。</p>
</div>
<div class='div-orig'><p>大慧此四句離<span class='note-inline'>(乃至)</span>觀察一切法應當修學。</p>
</div>
<div class='div-commentary'><p style="margin-left:1em">覺性自性。即離四句。法自法爾。於此始名為一切法。離此四句。觀察諸法。始超四句而即自在。故當修學。</p>
</div>
<div class='div-orig'><p>大慧云何妄想相攝受計著建立覺<span class='note-inline'>(乃至)</span>是名妄想相攝受計著建立覺。</p>
</div>
<div class='div-commentary'><p style="margin-left:1em">計著四大種之所宗。即自因相。而生譬喻。且曰彼皆不實之所建立。計著於此。是有建立。本無所有。有立皆妄。又當覺此。</p>
</div>
<div class='div-orig'><p>是名二種覺相<span class='note-inline'>(乃至)</span>成就此二覺相。</p>
</div>
<div class='div-commentary'><p style="margin-left:1em">善覺二種。故曰成就。</p>
</div>
<div class='div-orig'><p>人法無我相<span class='note-inline'>(乃至)</span>得初地入百三昧。</p>
</div>
<div class='div-commentary'><p style="margin-left:1em">無所有覺。即能觀察行地。方得初地。入百三昧。不旋踵間。而超法雲。言其速也。</p>
</div>
<div class='div-orig'><p>善繫心十無盡句。</p>
</div>
<div class='div-commentary'><p style="margin-left:1em">華嚴教中。十無盡句。</p>
</div>
<div class='div-orig'><p>成熟眾生<span class='note-inline'>(乃至)</span>得自覺樂三昧正受。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>觀察覺中離四句　計他不實亦非真</div>
<div class='lg-row'>到頭無覺方為覺　始作如來閫域人</div>
</div></div></div>
<div class='div-other'><a id='mulu41' />
<p class='h2'>離四大造色分第三十五</p>
<div class='div-orig'><p>復次大慧菩薩摩訶薩。當善四大造色。云何菩薩善四大造色。</p>
</div>
<div class='div-commentary'><p style="margin-left:1em">以有四大之性。造出四大之色相。</p>
</div>
<div class='div-orig'><p>彼真諦者四大不生。</p>
</div>
<div class='div-commentary'><p style="margin-left:1em">真諦寂靜。故云不生。盖無生想乃不生矣。</p>
</div>
<div class='div-orig'><p>彼四大不生。作如是觀察。<span class='note-inline'>(乃至)</span>是名心現妄想分齊。</p>
</div>
<div class='div-commentary'><p style="margin-left:1em">於彼四大。作不生觀。乃能覺知妄想分齊。悉由自心所現分齊。而知外性率皆非性。</p>
</div>
<div class='div-orig'><p>謂三界觀<span class='note-inline'>(乃至)</span>離四句通淨。</p>
</div>
<div class='div-commentary'><p style="margin-left:1em">菩薩於三界中。觀四大造色之性。本無所有。離於四句。通淨而無所染。</p>
</div>
<div class='div-orig'><p>離我我所。如實相自相分段。</p>
</div>
<div class='div-commentary'><p style="margin-left:1em">造色<span class='corr'>已</span>離四句。即於實相自相。一切如之初。無生滅之想。即相而言。故說分段。</p>
</div>
<div class='div-orig'><p>住無生自相成。</p>
</div>
<div class='div-commentary'><p style="margin-left:1em">若住實相。即住無生。如此自相乃成。</p>
</div>
<div class='div-orig'><p>大慧識者因樂種種跡境界故。餘趣相續。</p>
</div>
<div class='div-commentary'><p style="margin-left:1em">四大生色。以諸根識。樂於一切形跡境界。其餘諸趣。以是續生。</p>
</div>
<div class='div-orig'><p>大慧地等四大及造色等<span class='note-inline'>(乃至)</span>大種不生。</p>
</div>
<div class='div-commentary'><p style="margin-left:1em">若覺無性。四大種子。亦無有生。故云非彼四大緣。</p>
</div>
<div class='div-orig'><p>性形相處<span class='note-inline'>(乃至)</span>外道妄想非我。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>地水火風名四大　誰知和合眾緣成</div>
<div class='lg-row'>若知四大元無性　自相如如總不生</div>
</div></div></div>
<div class='div-other'><a id='mulu42' />
<p class='h2'>諸陰自性相分第三十六</p>
<div class='div-orig'><p>復次大慧當說諸陰自性相<span class='note-inline'>(乃至)</span>而妄想言一虗空。</p>
</div>
<div class='div-commentary'><p style="margin-left:1em">四大種性。周徧法界。然其色相。猶可指陳。若夫非色諸陰。逈離數相。如人妄言為一虗空也。</p>
</div>
<div class='div-orig'><p>大慧如是陰<span class='note-inline'>(乃至)</span>非聖賢也。</p>
</div>
<div class='div-commentary'><p style="margin-left:1em">諸陰。離相離性及離四句。因迷而有。覺後皆空。愚夫妄執。以為實有。故曰非聖賢也。</p>
</div>
<div class='div-orig'><p>大慧聖者<span class='note-inline'>(乃至)</span>離異不異故。</p>
</div>
<div class='div-commentary'><p style="margin-left:1em">聖者之於五陰。倐有忽無。如幻出種種色像。又如幻夢影像。未甞計其同異。故永嘉云。五陰浮雲空去來。</p>
</div>
<div class='div-orig'><p>大慧聖智趣<span class='note-inline'>(乃至)</span>汝當除滅。</p>
</div>
<div class='div-commentary'><p style="margin-left:1em">諸陰性相。本來空寂。皆因妄想而現。聖智旨趣。不墮有無。同其妄想所現。而無所著。故云是名諸陰自性相。汝當除滅。</p>
</div>
<div class='div-orig'><p>滅<span class='corr'>已</span>說寂靜法<span class='note-inline'>(乃至)</span>法無我見淨。</p>
</div>
<div class='div-commentary'><p style="margin-left:1em">法雖無我。其見猶存。見性兼忘。乃真寂靜。</p>
</div>
<div class='div-orig'><p>及入不動地<span class='note-inline'>(乃至)</span>普濟眾生亦復如是。</p>
</div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>五陰浮雲性本離　還如夢影勿生疑</div>
<div class='lg-row'>法無我見仍虗淨　空手廛中一幻師</div>
</div></div></div>
<div class='div-other'><a id='mulu43' />
<p class='h2'>離四種涅槃差別分第三十七</p>
<div class='div-orig'><p>復次大慧。諸外道有四種涅槃。云何為四。謂性自性非性涅槃。</p>
</div>
<div class='div-commentary'><p style="margin-left:1em">謂不覺性自性。而以為非性。即涅槃者。</p>
</div>
<div class='div-orig'><p>種種相性非性涅槃。</p>
</div>
<div class='div-commentary'><p style="margin-left:1em">謂以一切性相。皆為非性。即涅槃者。</p>
</div>
<div class='div-orig'><p>自相自性非性覺涅槃。</p>
</div>
<div class='div-commentary'><p style="margin-left:1em">謂初以性相為非性。今乃覺焉。而實覺想於此。即涅槃者。</p>
</div>
<div class='div-orig'><p>諸陰自共相相續流注斷涅槃。</p>
</div>
<div class='div-commentary'><p style="margin-left:1em">謂斷諸陰流注。而即涅槃者。</p>
</div>
<div class='div-orig'><p>是名諸外道四種涅槃<span class='note-inline'>(乃至)</span>妄想識滅名為涅槃。</p>
</div>
<div class='div-commentary'><p style="margin-left:1em">外道涅槃。不離妄想識陰種子。如來所言一切識滅。名為涅槃。非實有性。</p>
</div>
<div class='div-orig'><p>大慧白佛言世尊<span class='note-inline'>(乃至)</span>云何離意識非七識。</p>
</div>
<div class='div-commentary'><p style="margin-left:1em">大慧謂。既立八識。何故。於此<span class='corr'>但</span>說意識滅。而非七識滅也。</p>
</div>
<div class='div-orig'><p>佛告大慧彼因及彼攀緣故七識不生。</p>
</div>
<div class='div-commentary'><p style="margin-left:1em">因及攀緣。初由意識。若意識滅。則七識無由而生。</p>
</div>
<div class='div-orig'><p>意識者境界分段計著生<span class='note-inline'>(乃至)</span>是故意識滅七識亦滅。</p>
</div>
<div class='div-commentary'><p style="margin-left:1em">自境界分段計著。至因緣生。意識之所生也。自不壞身相。至亦如是。七識之所生也。習氣滋生。長養藏識。意與之俱。計著我所。而有思惟。相續因緣乃生。意識若夫不壞身相。藏識則如來藏也。藏識。為之因攀緣所現。而聚於心。乃生七識。七識。即前所謂現識。意識即前所謂分別事識。不壞身相。藏識。即前所謂真識。心之所現。意識分別。七識隨之。意識滅盡。無所攀緣。七識空名。故當自滅。</p>
</div>
<div class='div-orig'><p class="lg-abnormal"><div class='lg-row'>如是意識滅　種種識不生</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>妄想紛拏不自知　却於心鏡現形儀</div>
<div class='lg-row'>遂令七識攀緣起　留得諸塵意裏推</div>
<div class='lg-row'>境上根莖如不著　靈源澄湛更何疑</div>
<div class='lg-row'>超然寶藏無形像　對面知他是阿誰</div>
</div></div></div>
<div class='div-other'><a id='mulu44' />
<p class='h2'>離妄想自性差別分第三十八</p>
<div class='div-orig'><p>復次大慧。今當說妄想自性分別通相。<span class='note-inline'>(乃至)</span>謂有所說事自性聖智所知依彼而生言說妄想。是名所說事妄想。</p>
</div>
<div class='div-commentary'><p style="margin-left:1em">聖智所知了義妄說。若依彼而生言說。故名所說事妄想。</p>
</div>
<div class='div-orig'><p>是名自性妄想。</p>
</div>
<div class='div-commentary'><p style="margin-left:1em">本無所有。妄立自性。以為此法如是。如是不異。此意見也。</p>
</div>
<div class='div-orig'><p>謂縛不縛因緣計著如士夫方便若縛若解。</p>
</div>
<div class='div-commentary'><p style="margin-left:1em">謂執因能縛。而有所縛。如人以繩方便力故。縛<span class='corr'>已</span>復解。</p>
</div>
<div class='div-orig'><p>大慧計著緣起而計著者<span class='note-inline'>(乃至)</span>如幻示現種種之身。</p>
</div>
<div class='div-commentary'><p style="margin-left:1em">計著緣起。於妄自性。而生計著。如依於幻見種種物。</p>
</div>
<div class='div-orig'><p>凡夫妄想見種種異幻。</p>
</div>
<div class='div-commentary'><p style="margin-left:1em">凡夫以此。轉執幻相。</p>
</div>
<div class='div-orig'><p class="lg-abnormal"><div class='lg-row'>心縛於境界　覺想智隨轉</div>
</p></div>
<div class='div-commentary'><p style="margin-left:1em">隨境而覺。謂之覺想。</p>
</div>
<div class='div-orig'><p class="lg-abnormal"><div class='lg-row'>無所有及勝　平等智慧生　妄想自性有</div>
</p></div>
<div class='div-commentary'><p style="margin-left:1em"><span class='corr'>已</span>下。皆妄立緣起之性。</p>
</div>
<div class='div-orig'><p class="lg-abnormal"><div class='lg-row'>世諦第一義</div>
</p></div>
<div class='div-commentary'><p style="margin-left:1em">以世諦及第一義為二。</p>
</div>
<div class='div-orig'><p class="lg-abnormal"><div class='lg-row'>第三無因生</div>
</p></div>
<div class='div-commentary'><p style="margin-left:1em">又立無生之說為三。</p>
</div>
<div class='div-orig'><p class="lg-abnormal"><div class='lg-row'>妄想說世諦　斷於聖境界</div>
</p></div>
<div class='div-commentary'><p style="margin-left:1em"><span class='corr'>已</span>上諸妄。惟聖則斷。</p>
</div>
<div class='div-orig'><p class="lg-abnormal"><div class='lg-row'>譬如修行者　於一種種現</div>
</p></div>
<div class='div-commentary'><p style="margin-left:1em">於一理而現種種。</p>
</div>
<div class='div-orig'><p class="lg-abnormal"><div class='lg-row'>究竟不成就　則度諸妄想</div>
</p></div>
<div class='div-commentary'><p style="margin-left:1em">究竟而諸相不就。則度矣。</p>
</div>
<div class='div-orig'><p class="lg-abnormal"><div class='lg-row'>自覺知爾炎　彼無有差別</div>
</p></div>
<div class='div-commentary'><p style="margin-left:1em">唯自覺。則知差別者皆爾炎也。</p>
</div>
<div class='div-orig'><p class="lg-abnormal"><div class='lg-row'>成<span class='corr'>已</span>無有性</div>
</p></div>
<div class='div-commentary'><p style="margin-left:1em">謂成自性。</p>
</div>
<div class='div-orig'><p class="lg-abnormal"><div class='lg-row'>云何妄想覺</div>
</p></div>
<div class='div-commentary'><p style="margin-left:1em">至成自性。則一切無性。云何用覺。</p>
</div>
<div class='div-orig'><p class="lg-abnormal"><div class='lg-row'>妄想種種現　清淨聖境界</div>
</p></div>
<div class='div-commentary'><p style="margin-left:1em">唯聖。乃知雖現而非實。</p>
</div>
<div class='div-orig'><p class="lg-abnormal"><div class='lg-row'>離二妄想者　如是則為成</div>
</p></div>
<div class='div-commentary'><p style="margin-left:1em">頌曰。</p>

<div class="lg regular"><div class='lg-row'>妄想皆因緣即起　更論無有異兼同</div>
<div class='lg-row'>還如無裏重占夢　覺後方知一切空</div>
</div></div></div>
<div class='div-other'><a id='mulu45' />
<p class='h2'>自覺一乘相分第三十九</p>
<div class='div-orig'><p>大慧菩薩復白佛言世尊<span class='note-inline'>(乃至)</span>離見妄想。</p>
</div>
<div class='div-commentary'><p style="margin-left:1em">覺其不由於他因心。而見於此心見。又當遠離。</p>
</div>
<div class='div-orig'><p>上上昇進入如來地<span class='note-inline'>(乃至)</span>及覺法無我。</p>
</div>
<div class='div-commentary'><p style="margin-left:1em">煩惱習氣<span class='corr'>已</span>斷。又當覺法無我。若不覺法無我。則未能忘法。如味著三昧樂。及非性無漏界。是也。</p>
</div>
<div class='div-orig'><p>彼一切起煩惱<span class='note-inline'>(乃至)</span>非性無漏界覺。</p>
</div>
<div class='div-commentary'><p style="margin-left:1em">煩惱習氣雖斷。而未能覺法無我。方且味著三昧樂。及非性無漏境界。智者於此。又當覺也。觀察一切。皆本非性。而證無漏。性相未忘。故當覺也。</p>
</div>
<div class='div-orig'><p>諸乘非究竟。</p>
</div>
<div class='div-commentary'><p style="margin-left:1em">有心即墮三乘。</p>
<p style="margin-left:1em">頌曰。</p>

<div class="lg regular"><div class='lg-row'>聖智無乘名自覺　盖言自照不由人</div>
<div class='lg-row'>味貪三昧皆為障　無漏為心未免塵</div>
<div class='lg-row'>終被相風時皷轉　猶如浮木泛江津</div>
<div class='lg-row'>廓然覺性空中泯　始得如來自在身</div>
</div></div></div></div>
<p class='juan'>楞伽經纂卷第二</p>
</div><!-- end of div[@id='body'] -->
</body></html>