<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>蓮修起信錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu27' />蓮修起信錄卷第三</p><p class="byline">海陵　程兆鸞　錄存</p>
<div class='div-other'><a id='mulu28' />
<p class='h1'>往生徵信錄上</p><p>六通圓朗果方成。無去無來見本真。一念空明除痛苦。十方寒冷變陽春。金鐘敲破難醒彼。木鐸虗懸罕度人。待到機緣成熟後。芒鞋擲去出紅塵。吾永清蓮社悟和是也。宿雨初晴。新春漸換。娑婆光陰。如此迅速。白頭修道。不知就裏玄機。能不生畏懼心耶。能不生勇猛心耶。道場弟子。功深者<span class='corr'>已</span>往生。其未往生者。又少一歲了。少年易老。老更催殘。此時若不精進。更待何時。一朝命盡。閻君案下。對報無情。那時喚地呼天。悔之晚矣。阿彌陀佛在苦海接引眾生。但念佛名。即登聖境。最怕疑而不信。心願虗浮。行而不恒。始勤終怠。果然一念真誠。即得橫超三界。若悠悠忽忽。障重心輕。自願不堅。豈更有妙法度汝。偈曰。莊嚴妙體證如來。苦海茫茫實可哀。我欲法船皆度去。此身永不許東來。一點靈知障垢深。自家埋沒困紅塵。非關魔力聲威重。祇為諸修少利根。</p>
<p>黃金為地寶為樓。不識年來幾萬秋。仙鳥清幽常寂樂。法音嘹喨少人愁。蓮花託體皆青眼。荷葉為衣少白頭。饌供天廚隨意食。瓊林寶所任遨遊。吾楞嚴庵明舟和尚也。</p>
<p>漫說程途億萬賖。祇憑四字出塵沙。六時說法常依樹。三聖談經亂墜花。片片清流金玉注。層層寶閣翠雲遮。無寒無暑無煩惱。隨意安閒聽法華。吾蝗王廟僧松園也。今往生矣。</p>
<p>四土蓮花四土香。土中各各見慈王。觀音常喚癡人醒。大勢頻催蓮蕚芳。自在閒雲三昧得。清幽甘露一心涼。果然業障全消盡。必定香林姓字揚。吾財神廟僧達源是也。</p>
<p>動念我皆知。塵緣總是癡。千層登寶閣。五色踏蓮池。樂奏清音妙。功成寂滅遲。袈裟常挂體。春夏自然宜。吾承天寺住持文明和尚是也。</p>
<p>一朵金蓮出寂光。踏蓮彈指到壇場。裝成寶閣無邊景。燒透沈檀分外香。坐上有賓皆達士。龕中供佛是慈王。我來此地多瀟灑。髣髴蓮邦清泰鄉。吾三觀殿住持往生和尚也。</p>
<p>苦海茫茫。淨業能逃。凡僧證果。極樂逍遙。吾東斗壇和尚樹田是也。</p>
<p style="margin-left:1em">以上數僧。皆悟師弟子。在永清道場念佛。命終往生極樂。判語分明。豈妄說哉。</p>
<p>我<span class='corr'>已</span>得人身。我又人身出。我由地獄來。我將地獄入。出則事諸佛。入則度魂識。我度眾生靈。我即西方佛。吾高郵觀音庵尼緒修是也。吾隨悟師到此。與諸君一敘闊別。流光迅速。轉盼幾易春秋。吾前兩世受女身。又復週行六道三塗。甘受苦惱。度脫有緣。今歸上品。爾等既發心出世。當行菩薩道。精修六度萬行。忍受諸苦。盡度情緣。勿生退悔。苦海修持宜早。一切身外之事。棄之為要。何必以無益俗累。誤此有限之身。</p>
<p>法音不斷演恒沙。讀過楞嚴誦法華。百八牟尼常宛轉。六時鳥語自諠譁。寶林璀璨生池畔。荷氣芬芳出水涯。從此芒鞋拋海內。慣將雙足踏蓮花。吾往生極樂觀音庵比丘尼本蓮是也。</p>
<p style="margin-left:1em">師生時在佛前發願。弟子逝後。願幻軀不腐。留勸後學。師圓寂。循例荼毗。舉火一晝夜。龕頂未焦。尸但薰黑。絲毫未損。眾易龕供奉。水師軍門萬公。捨資裝金。金剛不壞身。乃常住娑婆矣。附記於此。</p>
<p>羣生沾福慧。極樂寶蓮中。功德今完足。全憑念佛功。吾兩世前為龍泉寺持戒僧。前一世為甘肅張姓子。官至<span class='corr'>陝</span>西道。引見入都。遇悟和長老於紅螺山剎。談經兩日。茅塞頓開。志願皈依。賜名淨廣。修持三年。棄官歸里。每天念佛三萬。諷阿彌陀經十卷。晚間將一日功課。迴向佛前。每月放生三千文。喫六日齋。食三淨肉。至六十一歲生西。歸凡聖同居土。吾淨廣也。</p>
<p>老老老。七寶池中苦空鳥。說英雄多少。都浮雲過了。離離白骨埋青草。呀。天荒地老。蓮邦境好。歸來宜早。吾韓惕夫。法派淨慧也。</p>
<p>倐忽端陽。處處榴花爭放。光陰似箭忙。</p>
<p>人生戲場。傀儡皮囊醜相。何處認家鄉。吾王敦仁。淨修。法名也。</p>
<p>悟到本來面目。方知了却浮生。隄邊楊柳最無情。吹落飛花滿徑。不是佛門廣大。安能墜絮登茵。堅持五戒識知音。自有同修相近。吾張金門。法號淨源是也。</p>
<p style="margin-left:1em">金門始業儒。後慕長生導引之術。毀家貲廣行善事。甞漆一大葫蘆。自製種種藥劑置壺中。夏間荷壺肩上。芒鞋草笠行鄉間。遇人家。便詢汝家得無有病人否。有則量病出一刀圭。輒效。鄉人見之。即喜曰。葫蘆先生來矣。悟和法師奇其人。因其善扶鸞。藉其鸞力。悟師請佛降壇。金門始知固形鍊氣。終墮空亡。改修淨業。悟無生之理。信解超羣。</p>
<p>呵呵我來了。遠見紅光一片。上接霄漢。謂是失慎。我却知是諸修念佛音光。與佛大悲光相續也。善哉善哉。吾高淨順也。悟和法師俗兄。</p>
<p>三間茅屋半欹斜。貧賤蕭條是我家。此日蓮邦瀟灑勝。他年宿寞度年華。吾往生陳淨鵡是也。</p>
<p>溷迹人間六十春。悲歡離合暗傷神。今朝修到蓮池地。方得逍遙撇世塵。吾往生王淨婆也。</p>
<p>非我亦非人。塵勞掩性真。一朝心鏡澈。蓮放一枝春。吾秦淨德也。</p>
<p>本是清真體。娑婆業障遮。花開心地淨。極樂即吾家。吾往生王淨主是也。</p>
<p>五陋身成障垢多。為兒為女苦奔波。今朝方識塵中幻。含笑蓮邦吐碧荷。吾往生張淨澄是也。</p>
<p>生西快樂說無邊。百法明門豈易言。棄却幻身歸自性。逍遙淨域享安全。吾往生胡淨陀也。</p>
<p>諸修心地總難堅。皆為浮生利欲牽。待到如如功行足。自然獨鯉得朝天。吾往生魏淨園是也。</p>
<p>滔滔苦海望無邊。眾苦沈淪歷有年。幸遇彌陀來指引。行心從此坐金蓮。吾乃智慧道場高淨志也。</p>
<p>一朵金蓮含一佛。羣生度脫踏蓮花。逍遙清福羣仙比。却較羣仙百倍加。吾朱淨空是也。</p>
<p>天花亂落如麻。極樂西方吾家。默坐心頭念佛。興來足踏蓮花。吾智慧道場錢淨願也。</p>
<p>西生極樂養天真。拋却前生與後身。死後渾如湯沃雪。猶聽諸侶說紅塵。吾智慧道場往生錢淨傳也。</p>
<p>松風吹。午夢回。睡眼模糊醒便歸。日落西山何處是。鐘聲一棒響如雷。吾智慧道場宋淨寂是也。</p>
<p>一蓮含一性。心淨蓮花淨。君等欲歸西。堅持一念定。吾智慧道場盧淨香也。</p>
<p>住世全憑陰隲文。出世全仗彌陀父。若能兩念成一念。步步金橋共玉路。吾趙淨恒也。</p>
<p>生平最喜念彌陀。處世無端受折磨。此日逍遙歸淨域。紫金臺上恨娑婆。吾朱淨實也。</p>
<p>一世辛勤到白頭。功名富貴等蜉蝣。茅廬今日新拋却。七寶樓臺任我遊。萬慮皆空遠俗塵。莊嚴極樂我先登。浮漚幻質君休戀。誓取蓮臺最上層。吾自皈依悟和大師。方悟過去皆幻。未來一空。既知出世之方。何敢偷閒自逸。從此精修淨業。懺悔前愆。全賴彌陀一聲。抱定真言四字。奉戒定心。決真實行。每日定課之外。行住坐臥。皆不離一句彌陀。雖疾病痛苦之時。猶勉力持念。如此三載。蒙佛慈悲。命終接引。年登花甲。果證蓮池。汝等道侶子孫。當以吾為榜樣。如此而修。如此而證。有厚望焉。西方極樂世界中品上生程淨體降書<span class='note-inline'>(此兆鸞父也)</span>。</p>
<p>眾生億類億心腸。苦海遷流遍四方。何不死心歸一念。霎時瀟灑證蓮邦。吾程淨戒也。吾生前皈依悟法師。對佛發真實信願行心。念佛持素。放生戒殺。每日定課外。助淨佛領眾念佛。二十年來。苦志修持。未嘗一刻鬆懈。故臨終正念分明。蒙三聖放光接引。壽盡歸西。蓮胎託質。四十九日。花開見佛。聞法授記。過去未來。洞明纖悉。然總不離彌陀。方得此大利益也。諸侶各宜勇猛。一人得道。億類蒙恩。爾等數珠一串。名播十方。諸佛讚歎。功行非淺。不可半途而止也。西方極樂世界上品生程淨戒降書<span class='note-inline'>(此兆鸞母也)</span>。</p>
<p>蒙佛慈悲攝授歸。淨緣初結俗緣非。後人莫懈持名念。本願彌陀誓不違。吾程應佐也。可歎娑婆世界。輪轉對報。終無了期。何如生極樂國。登不退地。彼岸修持。直至成佛。吾再前一世為貧人。喜拾字焚化。數十年未嘗少懈。今生得解元之報。死後功過兩平。汝母在世。守節清貞。又諷經茹素。死亦無罪。今吾孫淨佛。深信淨業。立社勸人。功德甚大。吾子淨體。不忘根本。<span class='corr'>刺</span>血具表。為吾兩人受幽冥戒。法師賜名淨聞。又代吾等行獄空大懺七日。度脫歷劫以來宛親魂識。媳淨戒代做定課一年。孫淨佛。孫媳淨珠。各念佛圖四十八萬。所行一一功德。均為吾等迴向西方。子孝孫賢。感通佛祖。慈恩垂㧞。得入蓮池。淨體問程氏宗祖。吾尚未得開花。不甚明了。今蒙菩薩攝授。方得到壇。淨佛速呈紙筆。吾略說數語。傳之子孫。謹守家規。遵重佛法。不忘先人修淨業之遺澤也。</p>
<p>余乾隆年間人也。幼讀詩書。壯遊邦國。身列儒林。名揚江左。榜花開兮。盻金門七次。筆露垂兮。步玉闕三年。福種心田。詎仰雙龍之望。仁求書鏡。敢邀五鳳之榮。半世悠悠。一生逐逐。雖存磊落之心。終滯飛騰之志。鵷班未點。日落西山。龍鱗將成。風悲北墓。昔日陰曹奔走。今居淨域幽間。茲降乩也。有厚望焉。為人以慈孝為先。教子以孝忠第一。尊親敬長。鄰里謙和。正本清源。安貧樂道。濟人先求免死。易危為安。愛物必須放生。臨難得救。度量天空海闊。性情日暖風和。作種種陰功。行時時方便。精修十善。清淨六根。念佛度生。放生戒殺四恩方可普被。三有自爾均資。世法尚可明言。出世難於筆罄。四生六道。逐妄迷真。十聖三賢。知修待證。與其參禪入悟。獨朗孤明。不如念佛往生。至高極穩。煩惱除時。清泰之鄉得入。濃情淡處。菩提之路能修。心意識兮全離。自成華嚴。信願行兮具足。定入蓮邦。念念彌陀。心心嚮往。直入華池之境。終成歸願之堂。專持一行。進道無魔。頓越三賢。妙圓莫諭。何地不通。何光不接。水鳥樹林。樓臺殿閣。具百寶色。含萬道光。諸剎難與比肩。極樂莊嚴第一。十方世界。無量佛土。一切人天。總皆願往。偈曰。萬事皆空。一本相同。修遲修早。極樂相逢。西方極樂世界下品生。程應佐降書<span class='note-inline'>(此兆鸞祖也)</span>。</p>
<p>扯破情關出愛河。一輪心鏡自家磨。無明障翳全消盡。頃刻光華湛碧波。吾程淨珠也。吾在世功課微末。所幸信願兼全。每逢智慧道場開社之期。吾主持齋供。操作勤苦。數十年來。從未煩惱。壽終時淨佛在吾耳邊念佛。因得不失正念。大士接引生西。惟功行淺薄。所證甚低。道場諸侶。切勿效吾在世。錯過光陰。今日方知在娑婆精進一日。抵西方修習千年。何以故。西方全善無惡。此五濁世界。不善者多。修淨業人。如火中栽蓮。難得成就。非有大信願心。不能堅固不退也。可將吾言傳知遠近諸同道。光陰是寸金。既修淨業。不可學吾虗度。今悔之晚矣。西方中品生。淨珠降書<span class='note-inline'>(兆鸞妻也)</span>。</p>
<p style="margin-left:1em">以上諸人。皆悟和法師弟子往生者。均以淨字為名。係悟師所傳淨宗法派也。</p>
</div>
<p class='juan'>蓮修起信錄卷第三</p>
</div><!-- end of div[@id='body'] -->
</body></html>