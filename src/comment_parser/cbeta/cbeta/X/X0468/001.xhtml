<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛經註解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 468-A</p><p>朕惟。佛道弘深精密。神妙感通。以慈悲利物。以智慧覺人。超萬有而獨尊。從曠劫而不壞。先天地而不見其始。後天地而不見其終。觀之金剛般若波羅蜜經蓋可見矣。是經也。發三乘之奧旨。啟萬法之元微。論不空之空。見無相之相。指明虗妄。即夢幻泡影而可知。推極根原。於我人眾壽而可見。誠諸佛傳心之秘大乘闡道之宗。而羣生明心見性之機括也。夫一心之源。本自清淨。心隨境轉。妄念即生。如太虗起雲。輒成障翳。如寶鏡蒙塵。隨韜光彩。由此逐緣而墮幻。安能返妄以歸真。惟如來以無上正等正覺。發慈悲至願。閔凡世之沉迷。念眾生之冥昧。為說此經。大開方便。俾解黏而釋縛。咸滌垢以離塵。出生死途。登菩提岸。轉癡迷為智慧。去昏暗即光明。是經之功德廣矣大矣。雖然。法由心得。非經無以寓夫法。經以人傳。非言無以著夫經。爰自唐宋以來。註釋是經者無慮數十百家。雖眾說悉加於剖析。而羣言莫克於折衷。朕夙欽大覺。仰慕真如。間閱諸編。選其至精至要經旨弗違者。重加纂輯。特命鋟梓。用廣流傳。俾真言洞徹祕義昭融。見之者。如仰日月於中天。悟之者。若探寶珠於滄海。豈不快哉。豈不偉哉。嗚呼。善人良士。果能勤誠修習。虔禮受持。緣經以求法。因法以悟覺。即得滅無量罪愆。即得獲最勝福田。證果人天。永臻快樂。功德所及。奚有涯涘哉。謹書為序。以俟將來。</p>
<p>明永樂癸卯四月八日序</p>
</div>
<div class='div-xu'><a id='mulu2' />
<p class='h1'>No. 468-B 金剛經集註原序</p><p>天中天之大覺。聖中聖之能仁。開菩提解脫之門。示般若真如之理。放白毫光。徧照微塵剎海。舒廣長舌。敷宣最上大乘。斯大乘經者。誠諸佛之靈襟。實群生之淵府。離名離相。非色非心。蓋天蓋地。亘古亘今。其實書不到頭。亦乃卷不到尾。迷之則永劫沉淪。悟之則登時解脫。迷悟雖有差殊。生佛曾無間隔。斯經在處。即為有佛。洪惟太宗皇帝。不忘靈山付囑之情。遂啟流通之念。故乃留神內典。簡閱諸編選其至精至要經旨弗違者。重加纂輯特命鋟梓。用廣流傳。而後親運睿思。煥發序文。有云。先天地而不見其始。後天地而不見其終。觀之金剛般若波羅蜜經。蓋可見矣。信哉至尊誠言萬古為龜鑑焉。奉佛弟子來福等。覩斯最上大乘。如暗遇明。如貧得寶。如久病得痊安。如遠客歸故里。踊躍歡然。信受奉行。由是會約同志。罄捨珍資。命工重刊印施。遐邇流傳。普願五濁眾生。快登般若慈航。速達菩提彼岸。仰冀時和歲稔。雨順風調。國泰民安。法輪常轉者矣。</p>
<p>正統三年六月上旬吉日大功德禪寺住持右覺義洪蓮敬書</p>
</div>
<div class='div-xu'><a id='mulu3' />
<p class='h1'>No. 468-C 金剛般若波羅蜜經舊序</p><p>金剛經者。乃諸佛傳授之心法。而天人光明無盡藏也。靈山會上。拈華微笑。迦葉<span class='note-inline'>(音攝)</span><span class='corr'>已</span>了此一大事。<span class='note-inline'>(世尊在靈山會上。拈起青蓮華。迦葉破顏微笑)</span>是時佛本無經。經亦無說。然法無頓漸。人有利鈍。性無加損。乘有上下。由是見聞覺知文字論說紛然自此而熾。至唐時。解註<span class='corr'>已</span>有八百餘家。心法隱於耳目之傳。殃及後代兒孫。莫此為甚矣。竊以諸佛說法。不離自性。須知一切萬法。皆從自性起用。吾心地無非。自性戒。心地無癡。自性慧。心地無亂。自性定。常見自心自性。自修自度。不從人得。即是自性釋迦。自心彌勒。先天地而不為始。後天地而不為終。所以一宿覺云。法身覺了無一物。本原自性天真佛。山谷道人亦云。公若知本原佛亦不相似。此又百丈竿頭。進步下注脚也。蓋性無生滅。氣有聚散。煉氣合性。則千聖同源。萬靈常在。經中所謂金剛不壞身者。此乃學佛之極功。初非有待於外。切忌從人脚跟<span class='note-inline'>(音根足踵)</span>走也。嘗謂諸佛無輪迴。聖賢無地獄。然未至於聖賢諸佛。隨人唱和。一切付之無有。此後世小人。敢於無所忌憚者。決裂於為惡。趦趄於趨善。流轉六塵。拘攣四相。愛河漂浪之深。慾海沉溺之苦。形骸未變。而行甚虎狼。幽陰未墮。而魄沉鬼魅。乃知造物之無造。而四生六道之自造也。<span class='note-inline'>(見第三分造化因心等偈)</span>我佛大慈氏橫說縱說。感應無邊。如一月水萬竅風。聽其目取悉皆充足。亦不過為眾生解黏釋縛。妄幻掃除真實現前。還汝本來面目。而無一眾生可度也。雖然。道本無言。言之則麤。禪本無說。說之則末。所以德山棒<span class='note-inline'>(德山入門便棒)</span>臨濟喝。<span class='note-inline'>(臨濟入門便喝)</span>大愚三拳。<span class='note-inline'>(臨濟三度問黃檗佛法的的大意。三度被打。後得大愚點破。忽然大悟。不覺失聲云。元來黃檗佛法無多子。愚云。你見箇甚麼便恁麼道。臨濟於大愚肋下[祝/土]三拳。愚遂托開云。汝師黃檗。非干吾事)</span>天龍一指。<span class='note-inline'>(俱胝和尚。欲往諸方參尋。天龍和尚竪一指而示之。俱胝當下在悟。每云。我得天龍一指頭禪。一生用不盡)</span>無二法門付之亡言。<span class='note-inline'>(維摩經。文殊師利問維摩詰。我等各自說<span class='corr'>已</span>。仁者當說。何等是菩薩入不二法門。時維摩詰默然無言)</span>纔舉話頭。且喫茶去。<span class='note-inline'>(趙州和尚)</span>恁麼也不得。不恁麼也不得。恁麼不恁麼總不得。<span class='note-inline'>(祖師言。後來尊宿。舉揚不一)</span>到這裏。懸崖撒手。口耳俱喪。纔有所重。便成窠臼。<span class='note-inline'>(巖頭示眾)</span>應無所住而生其心。<span class='note-inline'>(六祖因此句悟道)</span>蓋所重所住。皆為禪病。　諸佛祖所訶也。如上見成公案。會得時。活潑潑地。不會得時。只得弄精神。蓋好事不如無也。<span class='note-inline'>(文遠侍者禮拜。被趙州打一棒。遠云。禮拜也是好事。州云好事不如無)</span>或謂吾道自濂溪河洛諸公開其秘。朱張文宣二先生集其成。詔如日月。人病弗繇耳。子於是學。存養省察。亦有年矣。今乃遽然自叛其說。而於異學張本。以犯天下之不韙。何邪。僕曰此一卷經窮鄉委巷。匹夫匹婦。人人受持誦念。叩其理義懵<span class='note-inline'>(母總切)</span>然不知下落。今掇拾諸解之英華。因其所向而順導之。使人人知佛之行。此亦覺則同覺成不獨成之意。元城劉先生有言曰。芻蕘之言。聖人擇焉。且佛法豈不及於芻蕘之言乎。公因舉法華經云。或遭王難苦。臨刑欲壽終。念彼觀音力。刀尋段段壞。猶如割水吹光。水火之性不動搖。亦如[這-言+蜀]諸毒苦。吾性湛然。此乃得觀音無畏之力。僕謂若參到無畏境界。則生死涅槃。猶如空華。得馬亡羊。無非夢幻。三境九幽。皆為淨土。<span class='note-inline'>(三清之境九幽之獄)</span>玉食糲飯。均是一飽。山林朝市。到處隨緣。逆境順境。總是樂國。心與般若相應。則六根四大。何聚何散。身與真空相應。則刀割香塗。何苦何樂。<span class='note-inline'>(王荊公讀維摩經有感。詩云身如泡沫亦如風。刀割香塗共一空。宴坐世間觀此理。維摩雖病有神通。有黃龍臨刑頌云。將頭迎白刀。一似度春風。又華嚴經云。以白栴檀塗身。能除一切熱惱。得清涼也)</span>此儒家謂之無入不自得。佛氏謂之隨順覺性也。又況國初以佛學名家者。不可勝舉。如王文正公。晁文元公。楊文莊公。文公。近世陳忠肅公。李忠定公。扶皇極。開太平。持危扶顛。排姦斥邪。風節凜然。與日爭輝。然亦何貶於儒道。文元公法藏碎金諸書。無非開佛心見。文莊公平日五鼓盥漱。誦金剛經者。三十年而不輟。文公與璉禪師遊。出其所得。撰景德傳燈錄。以淑後人。由是而觀。區區之迹。未可論人也。或曰。德山携金剛經鈔。南遊見龍潭。至夜入室。揭簾而出。潭乃點紙燭付之。方接吹滅。山當下大悟。盡焚其鈔。<span class='note-inline'>(德山長搆金剛經。後聞南方禪宗大興。遂携疏鈔南遊。先到龍潭。至夜入室。侍立更深。潭曰。子何不下去。山遂揭簾而出。潭乃點紙燭度與。山方接次。潭便吹滅。山於此忽然大悟。來日山遂取疏鈔於法堂前將一炬火提起云。窮諸元辯若一毫致於太虗。竭世樞機似一滴投於巨壑。將疏鈔便燒)</span>今子捃摭筌蹄。正所謂百年鑽故紙。無有出頭時。答曰。要熟須從這裏打過。如未造德山地位。便欲焚鈔。切恐子未夢見金剛經在。一日舉似潘舜卿。龔德莊。大噱<span class='note-inline'>(極虐切笑也)</span>曰。唯舜卿載初清修之士。不茹葷酒。深於此經。同共編集去取之功尤多。圭捐金鋟梓。以廣法施云。</p>
<p>宋紹定辛卯長至日大中大夫浦城縣開國男食邑三百戶賜紫金魚袋攻仕楊圭謹識</p>
</div>
<div class='div-other'><a id='mulu4' />
<p class='h1'>金剛經道場前儀<span class='note-inline'>(平時誦經不用亦可)</span></p>
<div class='div-other'><a id='mulu5' />
<p class='h2'>金剛經啟請</p><p>若有人。受持金剛經者。先須至心。念淨口業真言。然後啟請八金剛。四菩薩名號。所在之處。常當擁護。</p>
</div>
<div class='div-other'><a id='mulu6' />
<p class='h2'>淨口業真言</p><p class="dharani">修唎<span class='note-inline'>(音利)</span>修唎<span class='note-inline'>(一)</span>摩訶修唎<span class='note-inline'>(二)</span>修修唎<span class='note-inline'>(三)</span>薩婆訶<span class='note-inline'>(四)</span></p>
</div>
<div class='div-other'><a id='mulu7' />
<p class='h2'>淨三業真言</p><p class="dharani">唵<span class='note-inline'>(一)</span>娑[口*縳]<span class='note-inline'>(音縛)</span>婆<span class='note-inline'>(二)</span>[口*縳]秫<span class='note-inline'>(音術)</span>䭾<span class='note-inline'>(三)</span>娑[口*縳]達摩娑[口*縳]婆<span class='note-inline'>(四)</span>[口*縳]秫度憾<span class='note-inline'>(五)</span></p>
</div>
<div class='div-other'><a id='mulu8' />
<p class='h2'>安土地真言</p><p class="dharani">南<span class='note-inline'>(音那)</span>無<span class='note-inline'>(音謨)</span>三滿哆<span class='note-inline'>(多上聲一)</span>母䭾喃<span class='note-inline'>(二)</span>唵<span class='note-inline'>(三)</span>度嚕<span class='note-inline'>(音魯)</span>度嚕<span class='note-inline'>(四)</span>地尾薩婆訶<span class='note-inline'>(五)</span></p>
</div>
<div class='div-other'><a id='mulu9' />
<p class='h2'>虗空藏菩薩普供養真言</p><p class="dharani">唵<span class='note-inline'>(一)</span>誐<span class='note-inline'>(音鵝)</span>誐曩<span class='note-inline'>(二)</span>三婆[口*縳]<span class='note-inline'>(三)</span>韈<span class='note-inline'>(無發切)</span><span class='note-inline'>(呼至呼倈呼烘)</span>日羅斛<span class='note-inline'>(四)</span></p>
</div>
<div class='div-other'><a id='mulu10' />
<p class='h2'>奉請八金剛<span class='note-inline'>(真諦記云。六種金剛。對持經人。行獲無漏功德。今云八者。以對行人。轉八識成四智)</span></p>
<ul class="">
<li>奉請青除災金剛<span class="note-inline">(除一切眾生宿世災殃主大海)</span></li>

<li>奉請辟<span class="note-inline">(音闢)</span>毒金剛<span class="note-inline">(除一切眾生瘟毒病患主災毒)</span></li>

<li>奉請黃隨求金剛<span class="note-inline">(令一切眾生所求如願主功德)</span></li>

<li>奉請白淨水金剛<span class="note-inline">(除一切眾生熱惱苦主一切寶)</span></li>

<li>奉請赤聲火金剛<span class="note-inline">(令一切眾生九明見佛主生風)</span></li>

<li>奉請定持災金剛<span class="note-inline">(除一切眾生災難苦主琉璃)</span></li>

<li>奉請紫賢金剛<span class="note-inline">(能令一切眾生心開悟解主堅牢藏)</span></li>

<li>奉請大神金剛<span class="note-inline">(能令一切眾生智芽成就主龍王)</span></li>
</ul></div>
<div class='div-other'><a id='mulu11' />
<p class='h2'>奉請四菩薩<span class='note-inline'>(乃四無量心)</span></p>
<ul class="">
<li>奉請金剛眷菩薩<span class="note-inline">(慈也)</span></li>

<li>奉請金剛索菩薩<span class="note-inline">(悲也)</span></li>

<li>奉請金剛愛菩薩<span class="note-inline">(喜也)</span></li>

<li>奉請金剛語菩薩<span class="note-inline">(捨也)</span></li>
</ul></div>
<div class='div-other'><a id='mulu12' />
<p class='h2'>發願文<span class='note-inline'>(行願相符)</span></p>
<div class="lg regular"><div class='lg-row'>稽首三界尊　皈命十方佛　我今發宏願</div>
<div class='lg-row'>持此金剛經　上報四重恩　下濟三塗苦</div>
<div class='lg-row'>若有見聞者　悉發菩提心　盡此一報身</div>
<div class='lg-row'>同生極樂國</div>
</div></div>
<div class='div-other'><a id='mulu13' />
<p class='h2'>云何梵<span class='note-inline'>(雙開秘密)</span></p>
<div class="lg regular"><div class='lg-row'>云何得長壽　金剛不壞身　復以何因緣</div>
<div class='lg-row'>得大堅固力　云何於此經　究竟到彼岸</div>
<div class='lg-row'>願佛開微密　廣為眾生說</div>
</div></div>
<div class='div-other'><a id='mulu14' />
<p class='h2'>開經偈</p>
<div class="lg regular"><div class='lg-row'>無上甚深微妙法　百千萬劫難遭遇</div>
<div class='lg-row'>我今見聞得受持　願解如來真實義</div>
</div></div>
<div class='div-other'><a id='mulu15' />
<p class='h2'>拈香讚</p><p>爐香乍爇。<span class='note-inline'>(音泄)</span>法界蒙熏。祇園海會悉遙聞。隨處結祥雲。誠意方殷。諸佛現全身。</p>
</div>
<div class='div-other'><a id='mulu16' />
<p class='h2'>聖號</p><p>南無本師釋迦牟尼佛<span class='note-inline'>(三稱)</span>。</p>
</div><p>金剛經道場前儀<span class='note-inline'>(終)</span></p>
</div>
<div class='div-other'><a id='mulu17' />
<p class='h1'>金剛般若波羅蜜經目錄</p>
<ul class="">
<li>法會因由分第一</li>

<li>善現起請分第二</li>

<li>大乘正宗分第三</li>

<li>妙行無住分第四</li>

<li>如理實見分第五</li>

<li>正信希有分第六</li>

<li>無得無說分第七</li>

<li>依法出生分第八</li>

<li>一相無相分第九</li>

<li>莊嚴淨土分第十</li>

<li>無為福勝分第十一</li>

<li>尊重正教分第十二</li>

<li>如法受持分第十三</li>

<li>離相寂滅分第十四</li>

<li>持經功德分第十五</li>

<li>能淨業障分第十六</li>

<li>究竟無我分第十七</li>

<li>一體同觀分第十八</li>

<li>法界通化分第十九</li>

<li>離色離相分第二十</li>

<li>非說所說分第二十一</li>

<li>無法可得分第二十二</li>

<li>淨心行善分第二十三</li>

<li>福智無比分第二十四</li>

<li>化無所化分第二十五</li>

<li>法身非相分第二十六</li>

<li>無斷無滅分第二十七</li>

<li>不受不貪分第二十八</li>

<li>威儀寂靜分第二十九</li>

<li>一合理相分第三十</li>

<li>知見不生分第三十一</li>

<li>應化非真分第三十二</li>
</ul><p>金剛般若波羅蜜經目錄<span class='note-inline'>(終)</span></p>
</div>
<div class='div-other'><a id='mulu18' />
<p class='h1'>金剛經五十三家註解姓號目錄</p>
<ul class="">
<li>寶積如來</li>

<li>自在力王如來</li>

<li>日月珠光如來</li>

<li>金海光如來</li>

<li>通王如來</li>

<li>法常滿如來</li>

<li>文殊師利菩薩</li>

<li>後秦僧肇法師</li>

<li>天台智顯大師</li>

<li>梁傅大士</li>

<li>達磨大師</li>

<li>四祖忍大師</li>

<li>五祖大師</li>

<li>六祖大師</li>

<li>永嘉大師</li>

<li>宗密禪師</li>

<li>馬祖大師</li>

<li>百丈海禪師</li>

<li>南泉願禪師</li>

<li>歸宗禪師</li>

<li>黃檗運禪師</li>

<li>臨濟大師</li>

<li>太陽玄禪師</li>

<li>同觀察禪師</li>

<li>圭峯禪師</li>

<li>慈受深禪師</li>

<li>祖印明禪師</li>

<li>海覺元禪師</li>

<li>琪禪師</li>

<li>圓悟禪師</li>

<li>徑山杲禪師</li>

<li>保甯勇禪師</li>

<li>真淨文禪師</li>

<li>古德禪師</li>

<li>雲菴了性禪師</li>

<li>茨菴僧微禪師</li>

<li>若訥禪師</li>

<li>富沙子榮禪師</li>

<li>冶父道川禪師</li>

<li>唐玄宗皇帝</li>

<li>逍遙翁</li>

<li>仙游翁集英</li>

<li>周史卿真人</li>

<li>晉謝靈運</li>

<li>王日休居士</li>

<li>龐蘊居士</li>

<li>顏如如居士</li>

<li>張無盡居士</li>

<li>李文會居士</li>

<li>晁文元居士</li>

<li>劉<span class="corr">虯</span>居士</li>

<li>陳雄居士</li>

<li>無名氏</li>
</ul></div>No. 468
<p class='juan'><a id='mulu19' />金剛經注解卷之一</p>
<div class='div-other'><a id='mulu20' />
<div class='div-orig'><p>金剛般若波羅蜜經</p>
</div>
<div class='div-commentary'><p style="margin-left:1em">僊遊翁集英曰。金剛者。金中精堅者也。剛生金中。百煉不銷。取此堅利。能斷壞萬物。五金皆謂之金。凡止言金者。謂鐵也。此言金剛。乃若刀劒之有鋼鐵耳。譬如智慧。能斷絕貪嗔癡一切顛倒之見。般若者梵語。<span class='note-inline'>(梵語者西方之語也)</span>唐言智慧。<span class='note-inline'>(唐言者中國之言也)</span>性體虗融。照用自在。故云般若。梵語波羅蜜。唐言到彼岸。欲到彼岸。須憑般若。此岸者。乃眾<span class='note-inline'>(平聲)</span>生作業受苦。生死輪迴之地。彼岸者。謂諸佛菩薩。究竟超脫。清淨安樂之地。凡夫即此岸。佛道即彼岸。一念惡。即此岸。一念善。即彼岸。六道如苦海。<span class='note-inline'>(六道者天人阿脩羅地獄餓鬼畜生)</span>無舟而不渡。以般若六度為舟航。<span class='note-inline'>(度。與渡同。六度見此後陳解)</span>渡六道之苦海。又西土俗語。凡作事了辦。皆言到彼岸。經者。徑也。此經乃學佛之徑路。以金剛智慧。徑到彼岸。</p>
<p style="margin-left:1em">冲應真人周史卿作揚亞夫真讚解云。鐵之為物。其生在鑛。其成為鐵。性剛而體不變。火王<span class='note-inline'>(去聲)</span>而器乃成。佛之所以喻金剛也。又因其兄看圓覺經以書示之曰。古人有云。青青翠竹。總是真如。鬱鬱黃華。無非般若。真如與翠竹一體。蓋無色聲香味觸法也。<span class='note-inline'>(六塵)</span>般若與黃華一類。蓋無見聞覺知也陳雄曰。波羅蜜有六。或布施。<span class='note-inline'>(度慳貪)</span>或持戒。<span class='note-inline'>(度婬邪)</span>或忍辱。<span class='note-inline'>(度嗔恚)</span>或精進。<span class='note-inline'>(度懈退)</span>或禪定。<span class='note-inline'>(度散亂)</span>各占六度之一。唯一般若。能生八萬四千智慧。則六度兼該。萬行俱備。是故如來。以智慧力。鑿人我山。以智慧因。取煩惱鑛。以智慧火。鍊成佛性精金。夫植善根者。始而誦經。終而悟理。得堅固力。金剛是也。具大智慧。般若是也。度生死海。登菩提岸。波羅蜜是也。五祖大師。常勸僧俗。但持金剛經。即自見性成佛。六祖大師。一夜聽五祖說法。恰至應無所住。而生其心。言下便悟。茲其所以為上乘頓教也歟。</p>
<p style="margin-left:1em">顏柄曰。只這一卷經。六道含靈。一切性中。皆悉具足。蓋為受身之後。妄為六根。<span class='note-inline'>(眼耳鼻舌身意)</span>六塵。<span class='note-inline'>(色聲香味觸法)</span>理沒此一段靈光。終日冥冥。不知不覺。故我佛生慈悲心。願救一切眾生。齊超苦海。共證菩提。所以在舍衛國中。為說是經。大意只是為人解黏去縛。直下明了自性。自性堅固。萬劫不壞。如金性堅剛也。</p>
</div></div>
<div class='div-other'><a id='mulu21' />
<div class='div-orig'><p>姚秦三藏鳩摩羅什奉詔譯</p>
</div>
<div class='div-commentary'><p style="margin-left:1em">譯者。用中國之言。翻改西土之語也。</p>
<p style="margin-left:1em">按晉書。鳩摩羅什。天竺人也。父鳩摩羅炎。龜茲<span class='note-inline'>(西漢書。龜茲音邱茲)</span>王聞其名。請為國師。王有妹。遂乃逼以妻<span class='note-inline'>(云聲)</span>焉。既而羅什在胎。其母慧解<span class='note-inline'>(<span class='corr'>佳</span>買切)</span>倍常。母遂與俱出家。年十二。其母携到沙勒。姚興<span class='note-inline'>(後秦)</span>迎羅什入逍遙園譯出眾經。羅什死於長安。薪滅形碎。惟舌不爛。</p>
</div></div>
<div class='div-other'><a id='mulu22' />
<div class='div-orig'><p>○法會因由分第一</p>
</div>
<div class='div-commentary'><p style="margin-left:1em">說法聚會。由此起因。</p>
</div>
<div class='div-orig'><p>如是我聞。</p>
</div>
<div class='div-commentary'><p style="margin-left:1em">王日休曰。是。此也。指此一經之所言也。我者。乃編集經者自謂。是阿難迦葉<span class='note-inline'>(阿入聲。迦音家。葉音攝)</span>也。如是我聞者。如此經之所言。乃我親聞之於佛也。弟子嘗問佛云。他時編集經教。當如何起首。佛言從如是我聞起。</p>
<p style="margin-left:1em">李文會曰。如是我聞者。如來臨涅槃日。阿難問曰。佛滅度後。一切經首。初安何字。佛言初安如是我聞。次顯處所。是故傅大士云。如來涅槃日。娑羅雙樹間。阿難沒憂海。悲慟不能前。優波初請問。經首立何言。佛教如是著。萬代古今傳。若以諸大宗師言之。如者。眾生之性。萬別千差。動靜不一。無可比類。無可等倫。是者。只是眾生性之別名。離性之外。更無別法。又云。法非有無謂之如。皆是佛法謂之是。</p>
<p style="margin-left:1em">川禪師云。如是。古人道。喚作如如。早是變了也。且道變向什麼處去。咄。不得亂走。畢竟作麼生。道火不曾燒却口。如如。明鏡當臺萬象居。是是。水不離波波是水。鏡水塵風不到時。應現無瑕照天地。我者。為性自在。強名之也。又云。身非有我。亦非無我。不二自在。名為真我。又云。淨躶躶赤灑灑。沒可把。頌曰。我我。認著分明成兩箇。不動纖毫合本然。知音自有松風和。聞者聽聞也。經云。聽非有聞。亦非無聞。了無取捨。名為真聞。又云。切忌隨他去。頌曰。猿啼嶺上。鶴唳林間。斷雲風卷。水激長湍。最愛晚秋霜牛夜。一聲新雁覺天寒。</p>
</div>
<div class='div-orig'><p>一時佛在舍衛國祇<span class='note-inline'>(音祈)</span>樹給孤獨園。</p>
</div>
<div class='div-commentary'><p style="margin-left:1em">肇法師曰。一時者。說此般若時也。</p>
<p style="margin-left:1em">李文會曰。一時者。謂說理契機感應道交之時也。</p>
<p style="margin-left:1em">川禪師曰。一。相隨來也。頌曰。一一。破二成三從此出。乾坤混沌未分前。<span class='corr'>已</span>是一生參學畢。時。如人飲水。冷煖自知。頌曰。時時。清風明月鎮相隨。桃紅李白薔薇紫。間著東君總不知。</p>
<p style="margin-left:1em">疏鈔云。佛者。梵語也。具云佛陀。唐言覺者。謂自覺覺他。覺圓滿故。一切有情咸具此道。悟者即名佛。迷者曰眾生。</p>
<p style="margin-left:1em">李文會曰。佛者梵音。唐言覺也。內覺無諸妄念。外覺不染六塵。又云佛者。是教主也。非相而相。應身佛也。相而非相。報身佛也。非相非非相。法身佛也。</p>
<p style="margin-left:1em">川禪師云。佛。無面目。說是非漢。頌曰。小名悉達。長號釋迦。度人無數。攝伏羣邪。若言他是佛。自<span class='corr'>己</span>却成魔。秖把一枝無孔笛。為君吹起太平歌。</p>
<p style="margin-left:1em">六祖曰。舍衛國者。波斯匿王所居之國。祇者。匿王太子祇陀。樹是祇陀所施。故言祇樹。</p>
<p style="margin-left:1em">疏鈔云。經云。舍衛國有一長者名須達拏。常施孤獨貧。故曰給孤獨長者。因往王舍城中護彌長者家為男求婚。見其家備設香華。云來旦請佛說法。須達聞之。心生驚怖。何也。須達本事外道。乍聞佛名。所以怕怖。至來日。聞佛說法。心開意解。欲請佛歸。佛許之。令須達先歸家卜勝地。惟有祇陀太子有園。方廣嚴潔。往白太子。太子戲曰。若布金滿園。我當賣之。須達便歸家運金。側布八十頃園竝滿。是以太子更不復愛其金。同建精舍。請佛說法。曰祇樹給孤獨園。</p>
</div>
<div class='div-orig'><p>與大比<span class='note-inline'>(音鼻)</span>邱眾千二百五十人俱。</p>
</div>
<div class='div-commentary'><p style="margin-left:1em">僧子榮。引智度論三卷云。如來臨入涅<span class='note-inline'>(奴結切)</span>槃時。告阿<span class='note-inline'>(入聲)</span>難言。十二部經。汝當流通。復告優波離言。一切律戒汝當受持。阿難聞佛付囑。心沒憂海。時優波離尊者。語阿難言。汝是守護佛法藏者。當問佛未來要事。於是優波離尊者。同阿難往問世尊四條事。第一問一切經首。當置何言。答曰。一切經首。當置如是。第二問以何為師。答曰。以波羅提木叉。是汝大師。此云戒。第三問依何而住。答曰。皆依四念處而住。四念者。一觀身不淨。二觀受是苦。三觀心不住。四觀法無我。第四問惡性比邱。如何共住。答曰。惡性比邱。以梵檀治之。此云默擯。<span class='note-inline'>(梵語梵檀者。猶中國言默擯。默擯者。正如黃魯直云。萬言萬當不如一默。百戰百勝不如一忍。擯者。敬而遠之之意。此處惡性比邱之道也)</span>如來於是付囑言訖。在俱尸羅大城。娑羅雙樹間。示般涅槃。阿難聞佛入涅槃。悶絕憂惱。不能前問四事。</p>
<p style="margin-left:1em">王日休曰。梵語比邱。此云乞士。謂上乞法於諸佛。以明<span class='corr'>己</span>之真性。下乞食於世人。以為世人種福。此所以名乞士也。大比邱。則得道之深者。乃菩薩阿羅漢之類也。俱。謂同處也。謂佛與此千二百五十人。同處於給孤獨園中。</p>
<p style="margin-left:1em">陳雄曰。比邱。今之僧是也。</p>
<p style="margin-left:1em">李文會曰。比邱者。去惡取善。名小比邱。善惡俱遣。名大比邱也。若人悟達此理。即證阿羅漢位。能破六賊。小乘四果人也。</p>
<p style="margin-left:1em">川禪師頌曰。巍巍堂堂。萬法中王。三十二相。百千種光。聖凡瞻仰。外道歸降。莫謂慈容難得見。不離祇園大道場。</p>
</div>
<div class='div-orig'><p>爾時世尊。食時著<span class='note-inline'>(音酌)</span>衣持鉢。</p>
</div>
<div class='div-commentary'><p style="margin-left:1em">王日休曰。爾時者。彼時也。佛為三界之尊。故稱世尊。三界者謂欲界。色界。無色界也。</p>
<p style="margin-left:1em">僧若訥。引毗羅三昧經云。早起諸天。日中諸佛。日西異類。日暮鬼神。今言食時。正當午前。將行乞食之時也。</p>
<p style="margin-left:1em">李文會曰。爾時者。佛現世時也。世尊者。三界四生中。智慧福德無有等量。一切世間之所尊也。食時者。正當午食將辦之時也。著衣者。著柔和忍辱之衣也。</p>
<p style="margin-left:1em">疏鈔云。著衣者。著僧伽之衣。即二十五條大衣也。持鉢者。持四天王所獻之鉢也。</p>
<p style="margin-left:1em">遺教經云。漸恥之服。於諸莊嚴。最為第一。</p>
</div>
<div class='div-orig'><p>入舍衛大城乞食。</p>
</div>
<div class='div-commentary'><p style="margin-left:1em">僧若訥曰。寺在城外。故云入也。乞食者。佛是金輪王子。而自持鉢乞食。為欲教化眾生捨離憍慢也。</p>
<p style="margin-left:1em">李文會曰。乞食者。欲使後世比邱不積聚財寶也。</p>
</div>
<div class='div-orig'><p>於其城中次第乞<span class='corr'>已</span>。</p>
</div>
<div class='div-commentary'><p style="margin-left:1em">僧若訥曰。不越貧從富。不捨賤從貴。大慈平等。無有選擇。故曰次第。</p>
<p style="margin-left:1em">李文會曰。次第者。如來慈悲。不擇貧富。平等普化也。</p>
</div>
<div class='div-orig'><p>還至本處飯食訖收衣鉢洗足<span class='corr'>已</span>。</p>
</div>
<div class='div-commentary'><p style="margin-left:1em">王日休曰。乞食而歸。故曰還至本處飯食<span class='corr'>已</span>畢。收衣鉢洗足者。謂收起袈裟與鉢盂。然後洗足。以佛行則跣足故也。</p>
<p style="margin-left:1em">李文會曰。洗足<span class='corr'>已</span>者。淨身業也。</p>
</div>
<div class='div-orig'><p>敷座而坐。</p>
</div>
<div class='div-commentary'><p style="margin-left:1em">顏丙曰。敷。乃排布也。排布高座而坐。</p>
<p style="margin-left:1em">智者禪師頌曰。法身本非食。應化亦如然。為長人天福。慈悲作福田。收衣息勞慮。洗足離塵緣。欲證三空理。跏趺示入禪。<span class='note-inline'>(疏鈔云。三空者。三輪體空也。施者。受者。并財等。名三輪也。施者。反觀體空。本無一物。故云理空。受者。觀身無相。觀法無名。身尚不有。物從何受。故曰受空。施受既空。彼此無妄。其物自空。故云三輪體空)</span>。</p>
<p style="margin-left:1em">川禪師頌曰。飯食訖兮洗足<span class='corr'>已</span>。敷座坐來誰共委。向下文長知不知。看看平地波濤起。</p>
</div></div>
<div class='div-other'><a id='mulu23' />
<div class='div-orig'><p>○善現起請分第二</p>
</div>
<div class='div-commentary'><p style="margin-left:1em">善現。即須菩提也。起來請佛說法。</p>
</div>
<div class='div-orig'><p>時長老須菩提。</p>
</div>
<div class='div-commentary'><p style="margin-left:1em">王日休曰。長老。謂在大眾中。乃年長而老者也。</p>
<p style="margin-left:1em">李文會曰。時者。空生起間之時也。長老者。德尊年高也。須菩提者。梵語也。唐言解空是也。</p>
<p style="margin-left:1em">僧若訥曰。梵語須菩提。此翻善吉善現空生。尊者初生時。其家一空。相師占之唯善唯吉。後解空法。以顯前相。</p>
<p style="margin-left:1em">僧了性曰。須菩提。人人有之。若人頓悟空寂之性。故名解空。全空之性。真是菩提。故名須菩提。空性出生萬法。故名空生尊者。空性隨緣。應現利人利物。亦名善現。萬行吉祥。亦名善吉尊者。隨德應現。強名五種。</p>
</div>
<div class='div-orig'><p>在大眾中即從座起偏袒右肩。右膝著地合掌恭敬而白佛言。希有世尊。</p>
</div>
<div class='div-commentary'><p style="margin-left:1em">李文會曰。須菩提解空第一。故先起問。右膝著地者。先淨三業。摧伏身心。整儀贊佛也。合掌者。心合於道。道合於心也。希有者。我佛性能含融萬法。無可比類也。</p>
<p style="margin-left:1em">僧若訥曰。言偏袒者。此土謝過請罪。故肉袒。西土興敬禮儀。故偏袒。兩土風俗。有所不同。言右肩者。弟子侍師。示執捉之儀。作用之便。言右膝著。地者。文殊問般若經云。右是正道。左是邪道。用正去邪。將請以無。相之正行。</p>
<p style="margin-left:1em">王日休曰。白。謂啟白。希。少也。世尊。佛號也。先歎其少有。次又呼佛也。</p>
</div>
<div class='div-orig'><p>如來善護念諸菩薩。善付囑諸菩薩。</p>
</div>
<div class='div-commentary'><p style="margin-left:1em">王日休曰。如來者。佛號也。佛所以謂之如來者。以真性謂之真如。然則如者。真性之謂也。真性所以謂之如者。以其明則照無量世界而無所蔽。慧則通無量劫事而無所礙。能變現為一切眾生而無所不可。是誠能自如者也。其謂之來者。以真性能隨所而來現。故謂之如來。真如本無去來。而謂之來者。蓋謂應現於此。而謂之來也。若人至誠禱告。則有感應。若欲為一切眾生設化。則現色身。皆其來者也。此佛所以謂之如來。然則言如如者。乃真性之本體也。言來者。乃真性之應用也。是則如來二字。兼佛之體用而言之矣。此經所以常言如來也。梵語菩薩。本云菩提薩埵。<span class='note-inline'>(音朵)</span>欲略其文而便於稱呼。故云菩薩。梵語菩提。此云覺。梵語薩埵。此云有情。有情則眾生也。一切眾生有佛性者。皆有生而有情。唯菩薩在有情之中。乃覺語者。故謂之覺有情也。大略言之。情則妄想也。菩薩未能絕盡其情想。唯修至佛地。則情想絕矣。故佛獨謂之覺。而不謂之有情。佛言一切諸佛。解脫諸想。盡無餘故是也。佛又云。十一地菩薩。皆有三種愚癡。豈非所謂愚癡者。亦情想之類乎。此菩薩所以謂之有情。而不得獨謂之覺也。</p>
<p style="margin-left:1em">陳雄曰。菩薩受如來教法者也。諸菩薩。指大眾言之也。大眾聽如來說法。固當信受奉行。儻如來不起慈悲心。衛護眷念俾信受是法。則惡魔或得以惱亂。不付委囑託。俾奉行是法。則勝法有時而斷絕。故須菩提於大眾聽法之初。未遑他恤。惟願如來起慈悲心。為之護念付囑也。</p>
<p style="margin-left:1em">李文會曰。如者不生。來者不滅。非來非去。非坐非臥。心常空寂湛然清淨也。善護念者。善教諸人不起妄念也。諸菩薩者。諸者不一之義。菩之言照。薩之言見。照見五蘊皆空。謂色受想行識也。菩薩者。梵語也。唐言道心眾生。常行恭敬。乃至鱗甲羽毛。蛆蟲螻蟻。悉起敬愛之心。不生輕慢。此佛所謂蠢動含靈。皆有佛性也。善付曯者。念念精進。勿令染著。前念纔著。後念即覺。勿令接續也。</p>
</div>
<div class='div-orig'><p>世尊。善男子。善女人。發阿耨<span class='note-inline'>(奴沃切)</span>多羅三藐<span class='note-inline'>(彌略切又亡沼切)</span>三菩提心。</p>
</div>
<div class='div-commentary'><p style="margin-left:1em">王日休曰。梵語阿。此云無。梵語耨多羅。此云上。梵語三。此云正。梵語藐此云等。梵語菩提。此云覺。然則阿耨多羅三藐三菩提者。乃無上正等正覺也。謂真性也。真性即佛也。梵語佛。此云覺。故略言之則謂之覺。詳言之則謂之無上正等正覺也。以真性無得而上之。故云無上。然上自諸佛。下至蠢動。此性正相平等。故云正等。其覺圓明普照。無偏無虧。故云正覺。得此性者。所以為佛。所以超脫三界。不復輪迴。</p>
<p style="margin-left:1em">僧若訥曰。菩薩初修行。皆發此廣大心也。</p>
</div>
<div class='div-orig'><p>云何應<span class='note-inline'>(於陵切)</span>住。云何降<span class='note-inline'>(胡江切)</span>伏其心。</p>
</div>
<div class='div-commentary'><p style="margin-left:1em">王日休曰。應。當也。云。言也。云何者。言如何也。須菩提於此問佛云。為善之男子。或女人。發阿耨多羅三藐三菩提心。謂求真性成佛之心也。發求真性成佛之心。云何應住。謂當住於何處也。云何降伏其心。謂當如何降伏此妄想心也。</p>
<p style="margin-left:1em">僧若訥曰。須菩提正發此二問。一問眾生發無土心。欲求般若。云何可以安住諦理。二問降伏惑心。云何可以折攝散亂。一經所說。不出此降住而<span class='corr'>已</span>。</p>
<p style="margin-left:1em">李文會曰。云何降伏其心者。須菩提謂凡夫妄念。煩惱無邊。當依何法。即得調伏。</p>
</div>
<div class='div-orig'><p>佛言善哉善哉。須菩提。如汝所說。如來善護念諸菩薩。善付囑諸菩薩。汝今諦聽。當為汝說。</p>
</div>
<div class='div-commentary'><p style="margin-left:1em">李文會曰。如汝所說者。是佛贊歎須菩提能知我意。善教諸人。不起妄念。心常精進。勿令染著諸法相也。諦聽者。諦者名了。汝當了達聲塵。本來不生。勿逐語言。詳審而聽也。</p>
<p style="margin-left:1em">王日休曰。諦。審也。謂仔細聽也。</p>
</div>
<div class='div-orig'><p>善男子。善女人。發阿耨多羅三藐三菩提心。應如是住。如是降伏其心。唯<span class='note-inline'>(以水切)</span>然。世尊。願樂<span class='note-inline'>(五教切)</span>欲聞。</p>
</div>
<div class='div-commentary'><p style="margin-left:1em">李文會曰。應如是住者。如來欲令眾生之心。不生不滅。湛然清淨。即能見性也。</p>
<p style="margin-left:1em">龐居士曰。世人重珍寶。我愛剎那靜。金多亂人心。靜見真如性。</p>
<p style="margin-left:1em">逍遙翁曰。凡夫之心動而昏。聖人之心靜而明。又云。凡人心境清淨。是佛國淨土。心境濁亂。是魔王穢土也。</p>
<p style="margin-left:1em">黃<span class='corr'>蘗</span>禪師曰。凡夫多被境礙心。事礙理。常欲逃境以安心。屏事以有理。不知乃是心礙境。理礙事。但令心空境自空。理寂事自寂。勿倒用心也。又云。凡夫取境。智者取心。心境雙亡。乃是真法。亡境猶易。亡心至難。人不敢亡心。恐落於空。無撈摸處。不知空本無空。唯一真法界耳。凡夫皆逐境生心。遂生欣厭。若欲無境。當亡其心。心亡則境空。境空則心滅。若不亡心而但除境。境不可除。秪益紛擾。故萬法惟心。心亦不可得。既無所得。便是究竟。何必區區更求解脫也。如是降伏其心者。若見自性。即無妄念。既無妄念。即是降伏其心矣。唯者應諾之辭。然者恊望之謂。願樂欲聞者。欣樂欲聞其法也。</p>
<p style="margin-left:1em">陳雄曰。唯者。諾其言也。然者。是其言也。</p>
<p style="margin-left:1em">顏丙曰。發阿耨多羅三藐三菩提心。唐言謂無上正等正覺心也。應者當也。住者。乃常住不滅也。須菩提問有向善男女。發菩提心者。應當如何得常住不滅。如何能降伏其心。佛稱善哉善哉。乃讚歎之辭。發菩提心者。應如是住。如是降伏其心。如是者。只這是也。唯然者。乃須菩提領諾之辭。與曾子曰唯無異。樂者愛也。願愛欲聞說法也。</p>
<p style="margin-left:1em">智者禪師頌曰。希有希有佛。妙理極泥洹。<span class='note-inline'>(此云寂滅一覽集入滅品云能事既畢人泥洹。舍利以留為佛事)</span>云何降伏住。降伏住為難。二儀法中妙。<span class='note-inline'>(孚上座曰。法身之理。猶若太虗。竪窮三際。橫亘十方。彌綸八極。包括二儀。所謂包括二儀者。與此二儀法中妙之意同)</span>三乘教喻寬。<span class='note-inline'>(法華經三卷。佛言乘是三乘。便得快樂。自求涅槃。是名聲聞乘。樂獨善寂。是名辟支佛乘。度脫一切。是名大乘)</span>善哉今諦聽。六賊免遮攔。</p>
</div></div>
<div class='div-other'><a id='mulu24' />
<div class='div-orig'><p>○大乘正宗分第三</p>
</div>
<div class='div-commentary'><p style="margin-left:1em">大乘非小乘。正宗非邪宗<span class='note-inline'>(六祖壇經曰。乘是行義。王日休曰。乘乃車乘之乘)</span>。</p>
</div>
<div class='div-orig'><p>佛告須菩提。諸菩薩摩訶薩。應如是降伏其心。</p>
</div>
<div class='div-commentary'><p style="margin-left:1em">李文會曰。摩訶薩者。摩訶言大。心量廣大。不可測量。乃是大悟人也。</p>
<p style="margin-left:1em">王解詳見第二分。</p>
</div>
<div class='div-orig'><p>所有一切眾生之類<span class='note-inline'>(眾。法華經讀作平聲)</span>。</p>
</div>
<div class='div-commentary'><p style="margin-left:1em">六祖曰。一切者。總標也。次下別列九種。</p>
<p style="margin-left:1em">王日休曰。凡有生者。皆謂之眾生。上自諸天。下至蠢動。不免乎有生。故云一切眾生也。眾生雖無數無窮。不過九種。下文所言是。</p>
<p style="margin-left:1em">李文會曰。眾生者。謂於一切善惡凡聖等見。有取捨心。起無量無邊煩惱妄想。輪迴六道是也。</p>
<p style="margin-left:1em">僧若訥曰。言眾生者。應去聲呼。今皆平聲呼之。自古相承。稱呼之便。</p>
</div>
<div class='div-orig'><p>若卵生。若胎生。若濕生。若化生。若有色。若無色。若有想。若無想。若非有想。非若無想。</p>
</div>
<div class='div-commentary'><p style="margin-left:1em">六祖曰。卵生者。迷性也。胎生者。習性也。濕生者。隨邪性也。化生者。見趣性也。迷。故造諸業。習。故常流轉。隨邪。心不定。見趣。墮阿鼻。<span class='note-inline'>(平聲)</span>起心修心。妄見是非。內不契無相之理。名為有色。內心守直。不行恭敬供養。但言直心是佛。不修福慧。名為無色。不了中道。眼見耳聞。心想思惟。愛著法相。口說佛行。心不依行。名為有想。迷人坐禪。一向除妄。不學慈悲喜捨智慧方便。猶如木石。無有作用。名為無想。不著二法想。故名若非有想。求理心在。故名若非無想。</p>
<p style="margin-left:1em">王日休曰。若卵生者。如大而金翅鳥。細而蟣虱是也。若胎生者。如大而獅象。中而人。小而猫鼠是也。若濕生者。如魚鼈黿鼉。以至水中極細蟲是也。若化生者。如上而天人。下而地獄。中而人間。米麥果實等所生之蟲皆是也。上四種。謂欲界眾生。若有色者。色謂色身。謂初禪天至四禪天諸天人。但有色身而無男女之形。<span class='corr'>已</span>絕情欲也。此之謂色界。若無色界者。謂無色界諸天人也。此在四禪天之上。唯有靈識而無色身。故名無色界。若有想者。此謂有想天諸天人也。此天人唯有想念。故自此<span class='corr'>已</span>上。皆謂之無色界。不復有色身故也。若無想者。此謂無想天諸天人也。在有想天之上。此天人一念寂然不動。故名無想天。若非有想非無想者。此謂非想非非想天諸天人也。此天又在無想天之上。其天人一念寂然不動。故云非有想。然不似木石而不能有想。故云非無想。此天於三界諸天為極高。其壽為極長。不止於八萬劫而<span class='corr'>已</span>。</p>
<p style="margin-left:1em">李文會曰。若卵生者。貪著無明。迷暗包覆也。若胎生者。因境來觸。遂起邪心也。若濕生者。纔起惡念。即墮三塗。謂貪嗔癡因此而得也。若化生者。一切煩惱。本自無根。起妄想心。忽然而有也。又教中經云。一切眾生。本自具足。隨業受報。故無明為卵生。煩惱包裹為胎生。愛水浸淫為濕生。欻起煩惱為化生也。又云。眼耳鼻舌不能廻光內燭。有所貪漏。即墮四生。謂胎卵濕化是也。色聲香味。迴光內燭。無所貪漏。即證四果。謂須陀洹等是也。</p>
<p style="margin-left:1em">傅大士曰。空生初請問。善逝應機酬。先答云何住。次教如是修。胎生卵濕化。咸令悲智收。若起眾生見。還同著相求。若有色者。謂凡夫執有之心。妄見是非。不契無相之理。若無色者。執著空相。不修福慧。若有想者。眼見耳聞。遂生妄想。口說佛行。心不依行。若無想者。坐禪除妄。猶如木石。不習慈悲智慧方便。若非有想者。教中經云。有無俱遣。語默雙忘。有取捨憎愛之心。不了中道也。臨濟禪師曰。入凡入聖。入染入淨。處處現諸國土。盡是諸法空相。是名真正見解。你若愛聖憎凡。生死海裏浮沉也。非無想者。謂有求理心也。</p>
</div>
<div class='div-orig'><p>我皆令入無餘涅槃而滅度之。</p>
</div>
<div class='div-commentary'><p style="margin-left:1em">李文會曰。我者。佛自謂也。皆者。總也。令者。俾也。入者。悟入也。無餘者。真常湛寂也。法華經云。佛當為除斷令盡無有餘。涅槃者。菩薩心無取捨。如大月輪。圓滿寂靜。眾生迷於涅槃無相之法。而為生死有相之身也。滅者。除滅。度者。化度也。</p>
<p style="margin-left:1em">六祖曰。如來指示三界九地。各有涅槃妙心。令自悟入。無餘者。無餘習氣煩惱也。涅槃者。圓滿清淨義。令滅盡一切習氣不生。方契此也。度者。渡生死大海也。佛心平等。普願與一切眾生。同入圓滿清淨無想涅槃。同渡生死大海。同諸佛所證也。煩惱萬差。皆是垢心。身形無數。總名眾生。如來大悲普化。皆令得入無餘涅槃。證道歌曰達者同遊涅槃路。註云。涅槃者。即不生不滅也。涅而不生。槃而不滅。即無生路也。冲應真人周史卿對喫不拓和尚指香煙云。要觀學人有餘涅槃。爐中灰即是。要觀學人無餘涅槃。爐中灰飛盡即是。</p>
<p style="margin-left:1em">王日休曰。梵語涅槃。此云無為。楞伽經云。涅槃乃清淨不死不生之地。一切修行者之所依歸。然則涅槃者。乃超脫輪迴。出離生死之地。誠為大勝妙之所。非謂死也。世人不知此理。乃誤認以為死。大非也。此無餘涅槃。即大涅槃也。謂此涅槃之外。更無其餘。故名無餘涅槃。此謂上文盡諸世界所有九類眾生。皆化之成佛。而得佛涅槃也。</p>
</div>
<div class='div-orig'><p>如是滅度無量無數無邊眾生。實無眾生得滅度者。</p>
</div>
<div class='div-commentary'><p style="margin-left:1em">王日休曰。一切眾生。皆自業緣中現。故為人之業緣。則生而為人。修天上之業緣。則生於天上。作畜生之業緣。則生為畜生。造地獄之因緣。則生於地獄。如上文九類眾生。無非自業緣而生者。是本無此眾生也。故菩薩發心化之。皆成佛而得涅槃。實無一眾生被涅槃者。以本無眾生故也。</p>
<p style="margin-left:1em">僧若訥曰。第一義中無生可度。即是常心也。若見可度。即是生滅。良由一切眾生。本來是佛。何生可度。所謂平等真法界。佛不度眾生。</p>
<p style="margin-left:1em">陳雄曰。大乘智慧。性固有之。然眾生不能自悟。佛實開悟。無量無數無邊眾生。令自心中愚癡邪見煩惱眾生舉皆滅度矣。滅度如是其多。且曰實無眾生得滅度者。蓋歸之眾生。自性自度。我何功哉。六祖壇經云。自性自度。名為真度。淨名經云。一切眾生。本性常滅。不復更滅。文殊菩薩問世尊。實無眾生得滅度者如何。世尊曰。性本清淨。無生無滅。故無眾生得滅度。無涅槃可到。此皆歸之眾生自性耳。華嚴經云。若人欲了知。三世一切佛。應觀法界性。一切唯心造。造化因心偈云。賦象各由心。影響無欺詐。元無造化工。羣生自造化。</p>
</div>
<div class='div-orig'><p>何以故。須菩提。若菩薩有我相。人相。眾生相。壽者相。即非菩薩<span class='note-inline'>(高麗祖名稷。避諱改即為則)</span>。</p>
</div>
<div class='div-commentary'><p style="margin-left:1em">六祖曰。修行人亦有四相。心有能所。輕慢眾生。名我相。自恃持戒。輕破戒者。名人相。厭三塗苦。願生諸天。是眾生相。心愛長年。而勤修福業。法執不忘。是壽者相。有四相。即是眾生。無四相。即是佛。</p>
<p style="margin-left:1em">僧若訥曰。言我相者。以自<span class='corr'>己</span>六識心。相續不斷。於中執我此見。乃計內也。人相者。六道外境。通稱為人。於此諸境。一一計著。分別優劣。有彼有此。此見從外而立。故云人相。如眾生相者。因前識心。最初投託父母。續有色受想行四陰。計其和合。名眾生相。如壽者相者。計我一期。命根不斷。故云壽者相。</p>
<p style="margin-left:1em">陳雄曰。貪嗔癡愛。為四惡業。貪則為<span class='corr'>己</span>私計。是有我相。嗔則分別爾汝。是有人相。癡則頑傲不遜。是眾生相。愛則希覬長年。是壽者相。如來不以度眾生為功。而了無所得。以其四種相盡除也。圓覺經云。未除四種相。不得成菩提。菩薩發菩提無上道心。受如來無相教法。豈應有四種相哉。設若有一於此。則必起能度眾生之心。是眾生之見。非菩薩也。菩薩與眾生。本無異性。悟則眾生是菩薩。迷則菩薩是眾生。有是四種相。在夫迷悟如何耳。何以故者。辯論之辭也。佛恐諸菩薩。不知真空無相之說。故為之辯論。而有及於四種相。十七分二十五分皆云。</p>
<p style="margin-left:1em">顏丙曰。一切眾生者。涅槃經云。見佛性者。不名眾生。不見佛性者。是名眾生。摩訶者。大也。佛告須菩提及大覺性之人。若卵胎濕化。乃蠢動含靈也。有形色。無形色。有情想。無情想。乃至不屬有無二境。眾生體雖不同。性各無二。此十類眾生。我皆令入無餘涅槃而滅度之。涅槃者。不生謂涅。不死謂槃。經云。如來證涅槃。永斷於生死。滅度者。滅盡一切煩惱。度脫生死苦海。令者。使也。我皆使入無餘涅槃。無餘者。羅漢雖證涅槃。尚有身智之餘。經中謂之有餘涅槃。唯無身智餘剩者。方謂無餘涅槃。又曰。實無眾生得滅度者。眾生既悟本性空寂。更滅度箇甚麼。若四相未能直下頓空。即非菩薩覺性也。</p>
<p style="margin-left:1em">李文會曰。有我相者。倚恃名位權勢。財寶藝學。攀高接貴。輕慢貧賤愚迷之流。人相者。有能所心。有知解心。未得謂得。未證謂證。自恃持戒。輕破戒者。眾生相者。謂有苟求希望之心。言正行邪。口善心惡。壽者相者。覺時似悟。見境生情。執著諸相。希求福利。有此四相。即同眾生。非菩薩也。</p>
<p style="margin-left:1em">臨濟禪師曰。五蘊身田。內有無位真人。堂堂顯露。何不識取。但於一切時中。切莫間斷。觸目皆是。只為情生智隔想變體殊。所以輪迴三界。受種種苦。敢問諸人觸目皆是。是箇甚麼。一一山河無隔礙。重重樓閣應時開。</p>
<p style="margin-left:1em">川禪師曰。頂天立地。鼻直眼橫。頌曰。堂堂大道。赫赫分明。人人具足。箇箇圓成。秪因差一念。現出萬般形。</p>
</div></div>
<div class='div-other'><a id='mulu25' />
<div class='div-orig'><p>○妙行無住分第四</p>
</div>
<div class='div-commentary'><p style="margin-left:1em">奧妙之行。本無住著。</p>
</div>
<div class='div-orig'><p>復次須菩提。</p>
</div>
<div class='div-commentary'><p style="margin-left:1em">王日休曰。謂再編次佛與須菩提答問之言也。此乃敘經者自謂。</p>
<p style="margin-left:1em">顏丙曰。復次。乃再說也。</p>
</div>
<div class='div-orig'><p>菩薩於法應無所住。行於布施<span class='note-inline'>(佛言布施。猶儒家所謂應用也)</span>。</p>
</div>
<div class='div-commentary'><p style="margin-left:1em">疏鈔云。言應無所住者。應者。當也。無所住者。心不執著。</p>
<p style="margin-left:1em">李文會曰。菩薩於法者。總標一切空有之法也。應無所住者。一切諸法。應當無所住著也。法華經云。十方國土中。惟有一乘法。謂一心也。心即是法。法即是心。二乘之人。不能解悟。謂言心外即別有法。逆生執著。住於法相。此同眾生之見解也。逍遙翁曰。凡夫不識自佛。一向外求。住相迷真。分別他境。不為助道。但求福門。似箭射空。如人入暗。俱胝和尚凡見僧來問話。唯竪起一指頭。佛鑑禪師頌云。不用將心向外求。箇中消息有來由。報言達磨西來意。秪在俱胝一指頭。菩薩了悟人法二空。心無取捨。能知凡聖一等。空色一般。善惡一體。</p>
<p style="margin-left:1em">臨濟和尚頌曰。心境頓消融。方明色與空。欲識本來體。碧水白雲中。是菩薩心無所住著也行於布施者。布者。普也。施者。散也。謂除我人眾生壽者四相。煩惱妄想取捨憎愛之心。世尊即以教法布施。內破一切執著。外即利益一切眾生。菩薩布施。皆應無住。不見有我為能施人。不見有他為受施者。不見中間有物可施。三體皆空。住無所住。清淨行施不愛<span class='corr'>已</span>乏。不望報恩。不求果報也。凡夫布施。希求福利。此是住相布施也。</p>
<p style="margin-left:1em">永嘉大師云。住相布施生天福。猶如仰箭射虗空。力盡還墜也。</p>
<p style="margin-left:1em">逍遙翁曰。誦金剛經者。若人了知住無所住心。得無所得法者。此名慧業。若人日積課誦之功。希求福利。此名福業。二者相去絕遠。如霄壤也。法華經云。若於後世讀誦是經典者。是人不復貪著衣服臥具飲食資生之物。所願不虗。</p>
<p style="margin-left:1em">張無盡云。夫學道者。不可以溫飽為志。本求無上菩提出世間法。若以事不如意為怨。而圖衣飯為心者。又何益於事。</p>
</div>
<div class='div-orig'><p>所謂不住色布施。不住聲香味觸法布施。</p>
</div>
<div class='div-commentary'><p style="margin-left:1em">王日休曰。色。謂形色。聲。謂音樂。香。謂鼻之所聞。味。謂食物之味。觸。謂男女之慾。法。謂心之所校量思惟者。乃教化眾生。不使著於六塵也。</p>
<p style="margin-left:1em">陳雄曰。摩訶般若經云。眼色識。耳聲識。鼻香識。舌味識。身細滑識。意法識。又懺法云。眼著色。耳著聲。鼻著香。舌著味。身著觸細滑。意著法塵。起種種業。此言住。亦識著之謂。凡夫六根不淨。貪是六者以快其欲。是名六塵。一不如其所欲。則必布施以求滿其欲。其所住而布施者然也。菩薩受如來無相教法無諸欲之求。無能施之心。但以法施利益一切眾生。如水行地中。無有罣礙。無所住行布施者然也。華嚴經云。不求色聲香與味。亦不希求諸妙觸。但為救度諸羣生。常求無上最勝智。正此之所謂行布施也。又華嚴二十四卷云。眼識所知種種諸色。耳識所知種種諸聲。鼻識所知種種諸香。舌識所知種種諸味。身識所知種種諸觸。意識所知種種諸法。又天地八陽經云。眼常見種種無盡色。耳常聞種種無盡聲。鼻常嗅種種無盡香。舌常了種種無盡味。身常覺種種無盡觸。意常思想分別種種無盡法。詳此二經。既言種種諸聲。種種無盡聲。則王氏所言聲謂音樂者。恐失之拘於音樂矣。既言種種諸觸。種種無盡觸。則王氏所言觸謂男女之慾者。恐失之執於男女之慾矣。</p>
<p style="margin-left:1em">張無盡曰。不住色布施者。謂智慧性照見一切皆空也。梵語檀那。此云施。菩薩無色可捨。名為布施。如藥對病似空含有。有病既除。空藥俱遣。色空泯絕。中道皆亡。了無一法可得。二乘之人。捨色取空。為不住色而行布施。玄奘法師所譯經云。不住於色。不住非色。香味觸法。一例皆然。是故空有悉皆無住。無空可取。無有可捨。空有同如。一體平等。平等行施。即知法界不住有施。不住無施。不得有無二邊障礙。施心廣大。猶若虗空。所獲功德。亦復如是。故經中舉十方虗空較量施福。即斯意耳。傅大士檀波羅蜜布施頌曰。施門通六行。六行束三檀。資生無畏法。聲色勿相干。二邊純莫立。中道不須安。<span class='note-inline'>(子榮曰。二邊即有無。二邊不立。有無俱遣。中道何安。晁文元公曰。凡夫著有。不見有中之空。二乘著空。不見空中妙有。不著見於二邊。不取相於中道。惟佛知見)</span>欲識無生處。背境向心觀。</p>
<p style="margin-left:1em">○不住聲者。清淨無罣礙也。梵語尸羅。此云戒。二乘之人。意謂從聲色起。遂向聲塵中分別。聞樂則喜。悲則哀。欲捨此聲。而取無聲。名之為戒。菩薩。無聲可捨。色若是有。聲從是生。色既本空。聲從何起。若能如是悟者。雖在生。死中。生死不能拘。雖在六塵中。六塵不能染。在在處處。心常清淨。傅大士尸羅波羅蜜持戒頌曰。尸羅得清淨。無量劫來因。妄想如怨賊。貪愛若參辰。<span class='note-inline'>(參辰即參商二星。〔二〕出一沒。常相遠離)</span>在欲而無欲。居塵不染塵。權依離垢地。當證法王身<span class='note-inline'>(圓覺經注云。佛為萬法之〔十六〕)</span>。</p>
<p style="margin-left:1em">○不住香者。謂見色清淨也。梵語羼<span class='note-inline'>(音懺)</span>提。此云忍辱。二乘之人。妄生忍辱。惟恐貪著。欲行遠離。故名忍辱。正是捨色取空。不了中道也。殊不知香性本空。菩薩忍亦無忍。辱亦無辱。須是自性清淨。不生起滅之心。方始悟明心地。故古德曰。明心之士。其心猶如明鏡。能攝眾像。盡入其中。無有罣礙。清淨含容。無有邊際。傅大士羼提波羅蜜忍辱頌曰。忍心如幻夢。辱境若龜毛<span class='note-inline'>(華嚴經云。無則同於龜毛兔角)</span>常能脩此觀。逢難轉堅牢。無非亦無是。無下亦無高。欲滅貪嗔賊。須行智慧刀。</p>
<p style="margin-left:1em">○不住味者。謂眾生性。與如來性。無所分別也。梵語毗離耶。此云精進。了知舌根本空。為不住味。故云受諸飲食。當如服藥。或好或弱。不可生憎愛也。黃蘗禪師曰。有識食。有智食。四大之身。飢瘡為患。隨順給養。不生貪著。謂之智食。恣情取味。妄生分別。唯圖適口。不生厭離。謂之識食也。二乘之人。雖不住飲食之味。尚猶貪著諸法之味。以貪著故名為精進。菩薩之心。於諸法相。悉如夢幻。遇緣即施。緣散即寂。傅大士毗離耶波羅蜜精進頌曰。進脩名燄地。良為慧光舒。二智心中遣。<span class='note-inline'>(真俗二智)</span>三空境上袪。無明念念滅。<span class='note-inline'>(十二因緣法。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱)</span>高下執情除。觀心如不間。何啻至無餘。</p>
<p style="margin-left:1em">○不住觸者。謂心無取捨也。內無菩提可取。外無煩惱可捨。梵語禪那。此云靜慮。二乘之人。認觸為色身。色身若是有。即言離諸觸。色身既本無。諸觸何曾有。又云。了觸即無生。不住虗分別。一切諸萬法。本來無所動。六祖曰。一切萬法。皆從心生。心無所生。法無所住。又大陽禪師曰。大陽一禪。竟日如然。滔滔不間。觸目遇緣。若能如是。法法現前。傅大士禪波羅蜜禪定頌曰。禪河隨浪靜。定水遂波清。澄神生覺性。息慮滅迷情。遍計虗分別。由來假立名。若了依他起。無別有圓成<span class='note-inline'>(華嚴合論第四卷云。遍計所執性。依他起性。圓成實性)</span>。</p>
<p style="margin-left:1em">○不住法者。謂照見身心法相空也。梵語般若。此云智慧。諸法屬意。意屬識。此識是妄。金剛三昧經云。所見境界。非我本識。二乘之人。分別諸相。皆是妄識。本識又何可得也。菩薩了知本識究竟。故無分別。傅大士般若波羅蜜智慧頌曰。慧燈如朗日。蘊界若乾城。<span class='note-inline'>(華嚴四。十二卷云。龍依宮住。而能興云。有人仰視。所見宮殿。當知是乾闥婆城。子榮曰。乾城者。即乾闥婆城。海上龍蜃化現餘氣。人見樓閣。忽爾還無。此破眾生妄執五蘊色身為實有也)</span>明來暗便謝。無暇蹔時停。妄心猶未滅。乃見我人形。妙智圓光照。惟得一空名。又智者禪師六波羅蜜萬行齊修總頌云。三大僧祇劫。<span class='note-inline'>(阿僧祇。數名。阿者。無也。僧祇者。數也。乃無數劫)</span>萬行具齊脩。既悟無人我。長依聖道流。二空方漸證。<span class='note-inline'>(人法二空)</span>三昧任遨遊。<span class='note-inline'>(三昧。是梵語。中國言正定。亦云正見)</span>創居歡喜地。長樂遂無憂臨濟禪師曰。佛有六通者。謂入色界。不被色惑。入聲界。不被聲惑。入香界。不被香惑。入味界。不被味惑。入身界。不被觸惑。入意界。不被法惑。所以達此六種。皆是空相。不能繫縛。此乃無依道人。雖是五蘊穢陋之身。便是地行菩薩。</p>
<p style="margin-left:1em">黃蘗禪師曰。本是一精明。分為六和合。精明者。一心也。六和合者。六根也。各與塵合。眼與色合。耳與聲合。鼻與香合。舌與味合。身與觸合。意與法合。中間生六識為十八界。若了十八界無所有。一切皆空。束六和合為一精明。此乃了悟之人。唯有真心蕩然清淨。</p>
</div>
<div class='div-orig'><p>須菩提。菩薩應如是布施。不住於相。</p>
</div>
<div class='div-commentary'><p style="margin-left:1em">六祖曰。應如無相心布施者。為無能施之心。不見有施之物。不分別受施之人。故云無相布施。</p>
<p style="margin-left:1em">僧若訥曰。應如是布施者。指出色香等六塵也。不住於相者。乃不住六塵之相。若住相布施者。但是人天果報而<span class='corr'>已</span>。</p>
<p style="margin-left:1em">李文會曰。菩薩應如是布施者。謂捨除一切煩惱憎愛之心也。然煩惱本性。皆是妄見。有何可捨。經云。一切諸有。如夢如幻。一切煩惱。是魔是賊。</p>
<p style="margin-left:1em">逍遙翁曰。天煩惱性。是佛境界。觀煩惱性空。是正脩行學人。若止依此觀練精至。不須求別法也。夫見性之人。十二時中。凡遇逆順境界。心即安然。不隨萬境所轉。一任毀謗於我。我既不受。惡言謗黷。返自歸<span class='corr'>己</span>。所謂自作自受者也。譬如有人。手執火炬。擬欲燒天。徒自疲困。終不可得。故古德曰。心隨萬境轉。轉處實能幽。隨流認得性。無喜復無憂。</p>
</div>
<div class='div-orig'><p>何以故。若菩薩不住相布施。其福德不可思量。</p>
</div>
<div class='div-commentary'><p style="margin-left:1em">疏鈔云。何以故者。此證問意。施本求福。今令不住於相。其意云何。佛答。若菩薩不住相布施。其福德不可思量。若達三輪體空。方名不住相布施。不住者。心不住有為之福也。三輪者。施者。受者。并財等。是三輪也。施者返觀體空。本無一物。故云理空。受者觀身無相。觀法無名。身尚不有。物從何受。故曰受空。施受既空。彼此無妄。其物自空。故曰三輪體空。</p>
<p style="margin-left:1em">陳雄曰。世尊答文殊曰。財施為凡。法施為聖。蓋凡夫布施。必以滿三千世界七寶。為求福之具。財施也。此住相布施也。且以人天大福報自期。數未盡免輪迴。菩薩布施。但一心清淨。利益一切眾生。為大施主。法施也。此不住相布施也。雖不徼福。自然離生死苦。受大快樂。歷千劫而不古。超三界以長今。是所謂無限福德。實不可思惟而量度也。佛憫末世眾生。被六塵染。未可遽化。姑誘以福德無限之說。使之頓悟法施之會。維摩經云。當為法施之會。何用是財施會為。</p>
<p style="margin-left:1em">顏丙曰。住者。著也。菩薩於佛法中。應當無所著布施。布施者。捨施也。所謂不住於色聲香味觸法布施。六者謂之六塵。眼貪色。耳貪聲。鼻貪香。舌貪味。情塵相對謂觸。貪著有為謂法。人性清淨。本無六根可得。六塵又向什麼處安頓。所以佛云應當如是布施不住於相。若不著相捨施。其福德量等虗空。非思量可及。</p>
<p style="margin-left:1em">李文會曰。不住於相者。非但見色是相。一切種種分別。皆名為相。如是之相。皆從因緣而生。應知一切分別。皆如夢幻。遇緣即施。緣散即寂。是故佛言凡所有相。皆是虗妄。又西明和尚云。法相若是有。可言住諸相。法相既本無。故言不住相。既不住相布施。其福德更有何思量也。</p>
<p style="margin-left:1em">逍遙翁曰。須知諸法。如夢如幻。如影如響。如水中月。如鏡中像。又云了達一切法。不住一切相。心如虗空。自然無礙。心住於相。即屬有法。故知一切法。不住一切相。即能見佛性也。</p>
<p style="margin-left:1em">川禪師曰。若要天下行。無過一藝精。頌曰。西川十樣錦。添華色轉鮮。欲知端的意。北斗面南看。虗空不閡<span class='note-inline'>(礙同)</span>絲毫念。所以彰名大覺仙。</p>
</div>
<div class='div-orig'><p>須菩提。於意云何。東方虗空可思量不。<span class='note-inline'>(音否)</span>不<span class='note-inline'>(音弗)</span>也。世尊。須菩提。南西北方四維上下虗空可思量不。不也世尊。須菩提。菩薩無住相布施。福德亦復如是不可思量。須菩提。菩薩但應如所教住。</p>
</div>
<div class='div-commentary'><p style="margin-left:1em">李文會曰。不也世尊者。須菩提謂虗空。我思量之。實無可思量也。不可思量者。既<span class='corr'>已</span>覺悟。心無能所。即無我人眾生壽者四相。豈更有可思量。但應如所教住者。謂諸學人。當依佛教。住無所住。必得悟入也。</p>
<p style="margin-left:1em">謝靈運曰。聖言無謬。理不可越。但當如佛所教而安心耳。</p>
<p style="margin-left:1em">陳雄曰。佛謂所教之住。與華嚴經住無所住同。如來教菩薩法。不過住無所住之法。菩薩受如來教。非敢變異。但當如其所教者。以無住為住處。楞嚴經云。得住般若波羅蜜。文殊般若經云。佛告文殊師利。當云何住般若波羅蜜。文殊言。以不住法。為住般若波羅蜜。復問云何不住法。名住般若波羅蜜。文殊言。以無住相。即住般若波羅蜜。此住之法詳矣。無非住無所住之意。三昧經云。如來所說法。悉從於無住。我從無住處。是處禮如來。</p>
<p style="margin-left:1em">顏丙曰。四維者。四隅也。如東方。東南方。西方。西北方之類。東西南北。及四維上下方。總謂十方。佛問。如十方虗空可思量不。須菩提答。不可思量。蓋大莫大於十方虗空。佛所以借此喻福德也。</p>
<p style="margin-left:1em">傅大士曰。佛言菩薩無住相布施。福德亦復如是。虗空不可思量測度。菩薩當如佛所指教處住。佛教所謂住者。湛若十方空。無所住而住。頌云。若論無相施。功德極難量。行悲濟貧乏。果報不須望。凡夫情行劣。初且略稱揚。欲知檀狀貌。如空遍十方。</p>
</div></div>
<div class='div-other'><a id='mulu26' />
<div class='div-orig'><p>○如理實見分第五</p>
</div>
<div class='div-commentary'><p style="margin-left:1em">此如如之理為真實見解。</p>
</div>
<div class='div-orig'><p>須菩提。於意云何。可以身相見如來不。</p>
</div>
<div class='div-commentary'><p style="margin-left:1em">寶積如來解曰。如來真身。本無生滅。湛然常住。託陰受形。同凡演化。入神母胎。擐<span class='note-inline'>(胡貫切)</span>此凡相各別。故云若見諸相非相。即見如來。頌曰。凡相滅時性不滅。真如覺體離塵埃。了悟斷常根果別。此名佛眼見如來。</p>
<p style="margin-left:1em">王日休曰。此如來。乃謂真性之佛也。佛呼須菩提而問之云。可以用三十二相見真性之佛否。</p>
</div>
<div class='div-orig'><p>不也世尊。不可以身相得見如來。</p>
</div>
<div class='div-commentary'><p style="margin-left:1em">王日休曰。此須菩提言不也。而又白世尊云。不可以身相得見如來。是其言不也者。乃大略言之。下乃詳言之也。</p>
</div>
<div class='div-orig'><p>何以故。如來所說身相。即非身相。</p>
</div>
<div class='div-commentary'><p style="margin-left:1em">王日休曰。此如來謂色身佛也。須菩提又自問。何故不可以身相見如來。乃自答云。如來所說身相。非是真實。故云即非身相。謂無有真實身相也。</p>
<p style="margin-left:1em">川禪師頌曰。身在海中休覓水。日行嶺上莫尋山。鶯啼燕語皆相似。莫問前三與後三。</p>
</div>
<div class='div-orig'><p>佛告須菩提。凡所有相皆是虗妄。若見諸相非相。即見如來。</p>
</div>
<div class='div-commentary'><p style="margin-left:1em">陳雄曰。須菩提欲人人見自性佛。所以有即非身相之說。色身是相。中無真實之體。故云皆是虗妄。法身非相。却有真如本體寓乎其中。若見諸相非相。是見色身中有法身。見自性中有如來。而如來豈可外求。即吾性見矣。壇經云。佛即是性。離性無別佛。</p>
<p style="margin-left:1em">顏丙曰。佛問可以身相見如來不。須菩提答不可。如來者。乃自性。不屬去來也。四大色身。本由妄念而生。若執虗妄身相。而欲見如來之性。譬如認賊為子。終無是處。所以佛告須菩提云。凡所有相。皆是虗妄。若見諸相非相。即見如來。若能迴光返照。得見身相。無形可得。即是見自性如來。</p>
<p style="margin-left:1em">傅大士頌曰。如來舉身相。為順世間情。恐人生斷見。權且立虗名。假言三十二。八十也空聲。<span class='note-inline'>(大藏一覧集。示生品曰。菩薩以四月八日因母晝寢以示其夢。從右脇入。夫人夢覺。自知身重。菩薩住胎十月滿足。四月八日。菩薩化從右脇而生。自行七步舉其右手。作師子吼。天上天下。唯我獨尊。九龍空中。吐清淨水。灌太子身。三十二相八十種好。放大光明。普照三千大千世界。即名太子為悉達多。漢言頓吉)</span>有身非覺體。無相乃真形。</p>
<p style="margin-left:1em">川禪師曰。山是山。水是水。佛在甚麼處。頌曰。有相有求俱是妄。無形無相墮偏枯。堂堂密密何曾間。一道寒光爍太虗。</p>
</div></div>
<div class='div-other'><a id='mulu27' />
<div class='div-orig'><p>○正信希有分第六</p>
</div>
<div class='div-commentary'><p style="margin-left:1em">生真正信向心。此人最為希有。</p>
</div>
<div class='div-orig'><p>須菩提白佛言。世尊。頗有眾生。得聞如是言說章句。生實信不。佛告須菩提。莫作是說。如來滅後。後五百歲。有持戒修福者。於此章句能生信心。以此為實。</p>
</div>
<div class='div-commentary'><p style="margin-left:1em">陳雄。引華嚴經云。信為道源功德母。長養一切諸善法。智度論云。佛法大海。信為能入。蓋實信者。實諦之階也。須菩提疑眾生不能生實信。故作此問。而佛恐沮眾生實信之心。且告之以莫作是說。</p>
<p style="margin-left:1em">僧若訥曰。持戒者。諸惡莫作。脩福者。眾善奉行。夫持戒脩福者。即種善根者也。</p>
<p style="margin-left:1em">傅大士頌曰。因深果亦深。理密奧難尋。當來末法世。唯恐法將沉。空生情未達。聞義恐難任。如能信此法。定是覺人心。</p>
<p style="margin-left:1em">川禪師曰。金佛不度爐。木佛不度火。泥佛不度水。頌曰。三佛儀形總不真。眼中童子面前人。若能信得家中寶。啼鳥山華一樣春。</p>
</div>
<div class='div-orig'><p>當知是人。不於一佛二佛。三四五佛。而種善根。<span class='corr'>已</span>於無量千萬佛所。種諸善根。</p>
</div>
<div class='div-commentary'><p style="margin-left:1em">六祖曰。何謂種諸善根。所謂於諸佛所。一心供養。隨順教法。於諸菩薩善知識師僧父母耆年宿德尊長之處。常行恭敬供養。承順教命。不違其意。是名種諸善根。於一切貧苦眾生。起慈愍心。不生輕厭。有所須求。隨力惠施。是名種諸善根。於一切惡類。自行柔和忍辱。歡喜逢迎。不逆其意。令彼發歡喜心。息剛戾心。是名種諸善根。於六道眾生。不加殺害。不欺不賤。不毀不辱。不騎不箠。不食其肉。常行饒益。是名種諸善根。</p>
<p style="margin-left:1em">王日休曰。何謂種善根乎。至誠稱其佛號。或拈香一炷。或為一拜。或以一物供養。皆謂之種善根。</p>
<p style="margin-left:1em">僧若訥曰。顯其<span class='corr'>已</span>多種善根者。見佛多。聞法多。修行多也。</p>
</div>
<div class='div-orig'><p>聞是章句。乃至一念生淨信者。須菩提。如來悉知悉見。是諸眾生得如是無量福德。</p>
</div>
<div class='div-commentary'><p style="margin-left:1em">六祖曰。信心者。信般若波羅蜜。能除一切煩惱。信般若波羅蜜。能成就一切出世功德。信般若波羅蜜。能出生一切諸佛。信自身佛性。本來清淨。無有染污。與諸佛性平等無二。信六道眾生。本來無相。信一切眾生。盡得成佛。是名淨信心也。</p>
<p style="margin-left:1em">傅大士頌曰。信根生一念。諸佛盡能知。脩因於此日。證果未來時。三大經多劫。六度欠安施。<span class='note-inline'>(證道歌曰。六度萬行體中圓。註云。六度者。布施度慳貪。持戒度毀犯。忍辱度嗔恚。精進度懈怠。禪定度昏散。智慧度愚癡)</span>熏成無漏種。<span class='note-inline'>(阿毗達磨論云。漏者令心連注。流散不絕。故名為漏。僧問清平和尚曰。如何是有漏。平曰。笊籬。僧曰如何是無漏。平曰。木杓)</span>方號不思議李文會曰。得如是無量福德者。此謂如來知見眾生。無諸妄念。心常清淨。敬信其法。所得智慧勝妙功德。不可測量。</p>
<p style="margin-left:1em">川禪師曰。種甘草甜。種黃連苦。作如是因。獲如是果。頌曰。一佛二佛千萬佛。各各眼橫兼鼻直。昔年曾種善根來。今日依前得渠力。須菩提。須菩提。著衣喫飯尋常事。何須特地却生疑。</p>
</div>
<div class='div-orig'><p>何以故。是諸眾生無復我相。人相。眾生相。壽者相。無法相。亦無非法相。</p>
</div>
<div class='div-commentary'><p style="margin-left:1em">肇法師曰。無法相者。明法非有。遣著有心也。亦無非法相者。明法非無。遣著無心也。</p>
<p style="margin-left:1em">僧若訥曰。法相者。有見也。非法相者。無見也。捨二邊之著。故云無也。</p>
<p style="margin-left:1em">川禪師曰。圓同太虗。無欠無餘。頌曰。法相非法相。開拳復成掌。浮雲散碧空。萬里天一樣。</p>
</div>
<div class='div-orig'><p>何以故。是諸眾生。若心取相。即為著我人眾生壽者。若取法相。即著我人眾生壽者。何以故。若取非法相。則著我人眾生壽者。</p>
</div>
<div class='div-commentary'><p style="margin-left:1em">李文會曰。心若取相。即起妄念。故著我人眾生壽者相也。</p>
<p style="margin-left:1em">逍遙翁曰。有念無覺。凡人境界。有念有覺。賢人境界。無念有覺聖人境界。智者可了知。說則難為說。又云。欲外安和。但內寧靜。心虗境寂。念起法生。水濁波昏。潭清月朗。脩行之要。靡出於斯。</p>
<p style="margin-left:1em">黃蘗禪師。謂裴丞相曰。佛與眾生。唯止一心。更無差別。此心無始以來。無形無相。不曾生。不曾滅。當下便是。動念即乖。猶如虗空。無有邊際。唯此一心。即便是佛。佛與眾生。更無別異。但是眾生著相外求。求之轉失。使佛覓佛。將心捉心。窮劫盡形。終無所得。不知息念忘慮。佛自現前。此心即是佛。佛即是眾生。為眾生時。此心不減。為諸佛時。此心不添。遇緣即施。緣散即寂。不假脩證。本自具足。若不決定信此是佛。縱使累劫脩行。終不成道。取法相者。謂言心外有法。故著諸相也。又曰。造惡造善。皆是著相。著相造惡。枉受輪迴。著相造善。枉受勞苦。都總不如便自認取本心。心外無法。此心即法。法外無心。將心無心。心却成有。一切在我默契而<span class='corr'>已</span>。若取非法相者。謂有取捨善惡凡聖等相也。</p>
<p style="margin-left:1em">慈受禪師曰。順天門外古招提。爛熳春光照錦溪。物物更無心外法。箇中能有幾人知。</p>
<p style="margin-left:1em">傅大士曰。人空法亦空。二相本來同。遍計虗分別。依他礙不通。圓成沉識海。流轉若飄蓬。<span class='note-inline'>(圓成之理墮在識海。流轉生死有若飃蓬)</span>欲識無生理。心外斷行蹤。</p>
</div>
<div class='div-orig'><p>是故不應取法。不應取非法。</p>
</div>
<div class='div-commentary'><p style="margin-left:1em">李文會曰。不應取法。不應取非法者。此謂有無俱遣。語默雙亡。若取法相。即有法執。若取非法相。即有空執。有執則煩惱熾然。無執則信心清淨。</p>
<p style="margin-left:1em">傅大士頌曰。有因名無號。無相有馳名。有無無別體。<span class='note-inline'>(有之與無。本無各別之體)</span>無有有無形。<span class='note-inline'>(有無之形本來無有)</span>有無無自性。<span class='note-inline'>(有無之間。無此自性)</span>妄起有無情。<span class='note-inline'>(有無之情人自妄起)</span>有無如谷響。勿著有無聲。</p>
<p style="margin-left:1em">川禪師曰。金不博金。水不洗水。頌曰。得樹攀枝未足奇。懸崖撒手丈夫兒。水寒夜冷魚難覓。留得空船載月歸。</p>
</div>
<div class='div-orig'><p>以是義故。如來常說汝等比邱。知我說法。如筏喻者。法尚應捨。何況非法<span class='note-inline'>(筏音伐)</span>。</p>
</div>
<div class='div-commentary'><p style="margin-left:1em">王日休曰。筏。謂編竹木成牌。以渡人。乃過水之具。亦船之類也。以是義理之故。乃指土文所言之意也。佛嘗謂汝等比邱。當知我之說法。如船筏之譬喻。是未渡之時不可無船筏。喻若未了悟真性之時。不可無佛法也。既渡之後。則不須船筏。喻既了悟真性之後。即不須佛法也。如此則既悟之後。佛法尚當捨去。則非佛法而為外道法者。尤當捨去。故云法尚應捨。何況非法。傅大士頌曰。渡河須用筏。到岸不須船。此言盡之矣。</p>
</div></div>
<p class='juan'>金剛經註解卷之一</p>
</div><!-- end of div[@id='body'] -->
</body></html>