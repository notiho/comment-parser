<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>觀自在菩薩如意心陀羅尼經略疏</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'>
<p class='juan'><a id='mulu5' />觀自在菩薩如意心陀羅尼呪經略疏卷下</p><p class="byline">清上天竺講寺住持沙門　續法　述</p>
<div class='div-commentary'><p style="margin-left:1em">△別陳四瑞四。初大地六震瑞。</p>
</div>
<div class='div-orig'><p>爾時觀自在菩薩摩訶薩說是大輪陀羅尼呪王<span class='corr'>已</span>即時大地六種震動。</p>
</div>
<div class='div-commentary'><p style="margin-left:1em">大輪具二義。一轉開聖境。二輾去凡塵。為諸呪之所歸往。名為呪王。地震。表消災入理相。搖揚不安名動。自下升高名起。忽然騰舉名踊。隱隱出聲名震。振聲覺悟名吼。砰磕發響名擊。前三約形。後三約聲。今於聲形各標一也。於六種中。又各有三。直動名動一也。四天下動名徧動二也。三千界動名等徧動三也。餘五亦如是。合成十八種。約法。表信住行向地等六位破無明也。</p>
<p style="margin-left:1em">△二天宮驚動瑞。</p>
</div>
<div class='div-orig'><p>諸有天宮龍宮及藥叉宮徤達婆阿蘇羅緊奈羅等宮殿亦皆旋轉迷惑所依一切惡魔為障礙者見自宮殿皆悉燄起無不驚怖惡心眾生惡龍惡鬼藥义羅剎皆悉顛墜。</p>
</div>
<div class='div-commentary'><p style="margin-left:1em">此表伏魔成行相也。諸有。總舉所依處也。略則三有。謂欲色空。廣則二十五有。謂四洲四惡趣六欲并梵天四禪四空處無想及那含。梵語提婆。此云天。樂勝身勝故。即欲色等天也。梵語那伽。此云龍。有四。一天龍。守天宮殿。二飛龍。興雲致雨。三地龍。決江開凟。四藏龍。守輪王福人庫藏。藥叉此云勇地行。健達婆。此云香陰。不飡酒肉。唯香資陰故。在須彌山南金剛窟住。乃天主俗樂之神也。具緣幢倒擲之技。阿蘇羅此云非天。有天福無天德故。亦云無端正。男醜女美故。又云無酒。採華醞海。其味不變。瞋妬誓斷故。亦有天<span class='note-inline'>(化生)</span>人<span class='note-inline'>(胎生)</span>畜<span class='note-inline'>(濕生)</span>四趣不同。如楞嚴明。緊奈羅。此云疑神。似人而頭有一角故。是天王法樂之神也。具絃管歌詠之技。居十寶山。身有異香。即上奏樂。等者指迦樓羅摩睺羅伽二部。迦樓羅。此云金翅。兩翅相去三百三十六萬里。金色光耀。頸有如意珠。以龍為食。常來居在瞻蔔華樹之上。摩睺羅伽。此云大腹行。什曰。地龍。肇曰。蟒神。宮殿所居舍宅也。旋轉迷惑者。如意明呪現。前虗空尚殞。況國土宮殿耶。經云。微塵國土皆是迷頑妄想安立。一人發真歸元。此十方空皆悉鎖殞。云何國土而不振裂。梵語魔羅。秦言能奪命。奪慧命故。又云殺者。殺法身故。或言惡者。多諸貪瞋嫉妬故。又翻為障。能為行人作障礙故。燄起驚者。寶輪王呪到處。波旬宮殿自燬。楞嚴云。汝輩修禪菩薩羅漢心精通㳷當處湛然。魔王鬼神。見其宮殿無故崩裂。無不驚慴。惡心眾生。指九十五種外道及諸闡提斷善根人。羅剎云速疾。又云可畏。噉人精氣鬼也。悉顛墜者。蓮華心呪演時。魍魎妖精戀此塵勞者。於妙覺中自然摧滅矣。經云。奢摩他中覺明分析。大力鬼神褫魄逃逝。依正合共十二者。表十二處中調伏十二類生顛倒妄想也。</p>
<p style="margin-left:1em">△三三途離苦瑞。</p>
</div>
<div class='div-orig'><p>於地獄中受苦眾生皆悉離苦得生天上。</p>
</div>
<div class='div-commentary'><p style="margin-left:1em">此表愛敬教法相也。地下之獄名為地獄。婆沙論。其獄輕名有間。重名無間。上品惡逆所招感者。大輪呪王宣揚。三途業報盡滅。如阿鼻獄蒙遮那如來之光。上升兜率。十千魚聞流水長者之呪。脫生忉利。故云離苦生天。約法。表依三種般若轉眾生三種惡業。而成如來三種善業也。</p>
<p style="margin-left:1em">△四會前雨供瑞。</p>
</div>
<div class='div-orig'><p>于時會中於世尊前天雨寶華寶莊嚴具於虗空中奏天妓樂出種種聲廣陳供養。</p>
</div>
<div class='div-commentary'><p style="margin-left:1em">此表增福得果相也。寶華。即曼陀羅。<span class='note-inline'>(此云適意。又云白華)</span>曼殊沙<span class='note-inline'>(此云柔輭。又云赤華)</span>等。呪乃定身結成故感華供。寶具。指衣服傘葢幢旛鬘網等。呪乃戒身結成故感具供。種種聲者。謂諦緣度十力四無畏等。呪乃慧身結成故感樂供。說者持者。增法化報三身之福樂。得真性方便實智三種菩提之果。藉此為先兆矣。廣陳供者。一財供。亦名事供。又二。一內供。三果食等。二法供。亦名理供。行願品云。諸供養中。法供養最。所謂如說修行供養。利益眾生供養。不捨菩薩業供養。不離菩提心供養。約法。表破二種執障而證諸佛二轉依也。</p>
<p style="margin-left:1em">△三讚示持法以成行三。初讚印令會眾起行滿願。</p>
</div>
<div class='div-orig'><p>爾時世尊以美妙音讚觀自在菩薩摩訶薩言善哉善哉觀自在汝所宣說是大呪王實難逢遇能令眾生求願滿足獲大果報。</p>
</div>
<div class='div-commentary'><p style="margin-left:1em">眾音悉具曰美。如善口天女。不出眾外曰妙。如梵王語音。又順如曰美。隨機曰妙。上善哉讚所說呪如一切意也。下善哉讚所利生滿一切果願也。苟能行持功不唐捐。</p>
<p style="margin-left:1em">△二廣示令一切依教奉行二。初示誦呪法式二。一總標。</p>
</div>
<div class='div-orig'><p>若誦此呪所有法式我今當說。</p>
</div>
<div class='div-commentary'><p style="margin-left:1em">呪雖如優曇華如牟尼珠如天甘露如珍寶藏。若不如法。亦不成益。故假佛說以顯無謬。</p>
<p style="margin-left:1em">△二別釋二。先直教一心持呪。</p>
</div>
<div class='div-orig'><p>若有善男子善女人苾芻苾芻尼鄔波索迦鄔波斯迦發心希求此生現報者。應當一心受持此呪。</p>
</div>
<div class='div-commentary'><p style="margin-left:1em">善男女指一切淨信人。八部六道中見聞隨喜皆攝。苾芻梵語。西土草名。具含五德。故取為喻。一體性柔輭。僧能折伏身語不致麤獷。二引蔓旁布。喻僧能傳法度人連延不絕。三馨香遠聞。喻僧戒德芬芳為眾所聞。四能療疼痛。喻僧能斷煩惱毒害不起。五不背日光。喻僧常向佛日智慧光明。此舉出家比丘。尼指出家比丘尼。鄔波索迦。唐言近事男。在家五戒男也。鄔波斯迦。唐言近事女。在家五戒女也。發心希求。願也。此生現報。總該世出間善妙因果。揀非酬過去恩圖當來報也。意識想念曰受。身口誦習曰持。一心有二。一事一心。謂專心注意毫無間斷。二理一心。謂覺此念心能所取絕利智理。受愚鈍事持。中根通於二種。</p>
<p style="margin-left:1em">△次轉明持誦法式。</p>
</div>
<div class='div-orig'><p>欲受持時不問日月星辰吉凶并別修齋戒亦不假洗浴及以淨衣但止攝心口誦不懈百千種事所願。</p>
</div>
<div class='div-commentary'><p style="margin-left:1em">此呪王即是黃道日紫薇星至時。化凶為吉。遇難成祥。故不須問日星凶吉。此呪心即是菩薩心地戒。到處自成齋戒。故不藉修月齋日戒。此密呪即法性水浣滌身田。故不假浴悉同清淨。此明呪即解脫服足遮慚愧。故不待洗自然鮮潔。但止者因也。外儀固可出入內德不可踰閑。故須三業。一切惡毒鬼神惡龍惡獸損害人民磣心毒人謗三寶毀真言行不忠孝作障礙事。世出世因果法中。速滿福德智慧。頓圓諦緣度行。超三祇。登十地。五乘勝位二轉依果。以上種種。不盡願求。莫不遂意。故云百千事皆成也。唯恐口誦而不攝心暫勤而不久敬。勿獲靈應。或未可知。</p>
<p style="margin-left:1em">△二詳持呪功能二。先顯尊勝。</p>
</div>
<div class='div-orig'><p>更無明呪能得與此如意呪王勢力齊者。</p>
</div>
<div class='div-commentary'><p style="margin-left:1em">如意呪王。是諸佛之母。菩薩之父。天地之根。神靈之本。如輪王印。如梵天勅。如帝釋幢。如國君詔。如金剛劍。如白牛車。如海藏象藏香。如華藏淨藏丸。勢力最勝無可比並。然六道眾生。窮無福慧。離大勢佛及斷苦法。是故菩薩起大悲心。說此微妙最第一呪。得能受持。其人勢力。亦無齊者。</p>
<p style="margin-left:1em">△次明神力三。初令世間心願如意二。先明所願二。初總。</p>
</div>
<div class='div-orig'><p>是故先當除諸罪障次能成就一切事業。</p>
</div>
<div class='div-commentary'><p style="margin-left:1em">惡逆曰罪。妨害曰障。罪報如霜雪。明呪如日湯。災障如灰沙。輪呪如猛風。故云除也。未就曰事。<span class='corr'>已</span>成曰業。喜事如焦炷。神呪如香油。吉業如舟航。密呪如順水。故云成也。</p>
<p style="margin-left:1em">△二別二。先滅過去罪報。</p>
</div>
<div class='div-orig'><p>亦能銷除受無間獄五逆重罪亦能殄滅一切病苦皆得除差。</p>
</div>
<div class='div-commentary'><p style="margin-left:1em">梵語阿鼻。比云無間。成論。明趣果受苦時命及形五皆無間。地獄中極重者果也。五逆。謂殺父。殺母。殺阿羅漢。出佛身血。破羯磨轉法輪僧。上品罪惡因也。呪作地獄赦書。故云銷除。種種病橫牽纏亦由宿殃陳債。呪為良醫妙藥。故云差滅。問。獄逆罪也。病苦障也。此等雖除祥事業何無成就。答。地獄纔銷。人天事就。病苦方除。福樂業成。文乃影顯。故不言耳。下倣此。</p>
<p style="margin-left:1em">△次滅現在罪報二。初除罪業。</p>
</div>
<div class='div-orig'><p>一切重業悉能破壞。</p>
</div>
<div class='div-commentary'><p style="margin-left:1em">上品惡逆是地獄因。中品惡逆是餓鬼因。下品惡逆是畜生因。重罪尚破。況輕小耶。業如枯草。呪如烈火。遇之灰燼無餘。</p>
<p style="margin-left:1em">△二轉果報九。初瘧癊。</p>
</div>
<div class='div-orig'><p>諸有熱病或晝或夜或一日瘧乃至四日瘧風黃痰癊焦嬰纏如是病等誦呪便差。</p>
</div>
<div class='div-commentary'><p style="margin-left:1em">呪能差愈熱瘧風黃痰癊三焦七種病者長生符故。經云。欲得不死地。當佩長生之符。長生符者三乘法是。</p>
<p style="margin-left:1em">△二蠱毒。</p>
</div>
<div class='div-orig'><p>若有他人[示*厭]魅蠱毒悉皆消滅無復遺餘。</p>
</div>
<div class='div-commentary'><p style="margin-left:1em">[示*厭]禱呪詛也。梵語彌栗頭韋陀羅。此云妙善主。[示*厭]禱者。楞嚴云。遇幽為形名為魘鬼。精魅迷惑也。經云。上品精靈。中品妖魅。下品邪人諸魅所著。蠱腹中蟲也。毒金銀草木毒也。謂於根身衣食之中下諸蠱毒。梵語彌栗頭虔伽他。此云善品主。蠱毒者。經云。遇蟲。成形名蠱毒鬼。呪能滅者。甘露漿故。經云。譬如有人飲甘露漿。一切人物不能為害。若常持者。其身畢竟不變不壞。</p>
<p style="margin-left:1em">△三癰痛。</p>
</div>
<div class='div-orig'><p>假使一切癰癭惡瘡疥癩疽癬周遍其身并及眼耳鼻舌唇口牙齒咽喉頂腦胸脇心腹腰背脚手頭面等痛支節煩疼半身不隨腹脹塊滿飲食不銷從頭至足但是疾苦無不痊除。</p>
</div>
<div class='div-commentary'><p style="margin-left:1em">六腑不和生癰。五藏不調生疽。癭瘤也。一十一種恙。二十三種疼。無不痊者。呪是不死之藥延齡丹故。經云。譬如有人持善見藥能持一切所有諸病。又如有人服延齡丹。長得充健不老不瘦。</p>
<p style="margin-left:1em">△四鬼神。</p>
</div>
<div class='div-orig'><p>若有藥义羅剎毗那夜迦惡魔鬼神諸行惡者皆不得便。</p>
</div>
<div class='div-commentary'><p style="margin-left:1em">毗那此云猪頭。夜迦此云象鼻。二鬼神名。不得便者。呪是天帝杵故。華嚴云。如釋天王執金剛杵。摧伏一切修羅鬼神。楞嚴云。持此呪心。頻那夜迦諸惡鬼王。皆領深恩。常加守護。</p>
<p style="margin-left:1em">△五災難。</p>
</div>
<div class='div-orig'><p>亦無刀杖兵箭水火惡毒惡風雨雹怨賊劫盜能及其身。</p>
</div>
<div class='div-commentary'><p style="margin-left:1em">水火風為三災。餘即八難。無能及者。此呪如摩尼冠。如無畏丸。經云。帝釋著摩尼冠。暎蔽諸餘天眾。龍王戴摩尼冠。遠離一切怨敵怖畏。人得無畏丸藥。離五恐怖。所謂火不能燒。水不能漂。刀不能傷。毒不能中。烟不能熏。</p>
<p style="margin-left:1em">△六賊橫。</p>
</div>
<div class='div-orig'><p>亦無王賊無有橫死來相侵害。</p>
</div>
<div class='div-commentary'><p style="margin-left:1em">王賊九橫中二。大小諸橫無侵害者。呪是翳形法解脫方故。經云。譬如有人得翳形法。人與非人悉不能見又人得安繕那。以塗其目。雖行人間。人所不見。又人得解脫藥方。終無橫難。又得阿藍婆汁。以用塗身。身之與心咸有堪能。</p>
<p style="margin-left:1em">△七蟲獸。</p>
</div>
<div class='div-orig'><p>諸惡夢想蚖蛇蝮蠍守宮百足及以蜘蛛諸惡毒獸虎狼師子悉不能害。</p>
</div>
<div class='div-commentary'><p style="margin-left:1em">蚖蛇黑蛇也。毒盛不觸而吸。蝮蚖蛇。蠍蠍虎。此二若觸則螫。守宮蜓也。百足蜈蚣也。呪令不能害者。龍寶珠故。大應伽故。經云。有人得龍寶珠。一切龍蛇不能為害。人持大應伽藥。蛇蟲聞氣即皆遠去。</p>
<p style="margin-left:1em">△八軍陣。</p>
</div>
<div class='div-orig'><p>兵戈戰陣皆得勝利。</p>
</div>
<div class='div-commentary'><p style="margin-left:1em">呪如天力士將軍寶故。於戰陣中得勝利也。</p>
<p style="margin-left:1em">△九官訟。</p>
</div>
<div class='div-orig'><p>若有諍訟亦得和解。</p>
</div>
<div class='div-commentary'><p style="margin-left:1em">呪如帝王旨長樂印故。能私諍和官訟解也。</p>
<p style="margin-left:1em">△次明能持。</p>
</div>
<div class='div-orig'><p>若誦一遍如上諸願悉皆遂意。</p>
</div>
<div class='div-commentary'><p style="margin-left:1em">如上者。初一消滅現在一切輕重罪障。次九成就現在一切轉苦成樂事業。合為十種。呪如如意珠。周給一切貧乏。呪如功德瓶。滿足諸眾生心。呪如如意樹。能雨眾莊嚴具。呪如伏藏。出財無匱。呪如明鏡。普現形像。故一遍皆遂。況二七至七七耶。</p>
<p style="margin-left:1em">△二令出世心願如意二。先明能持。</p>
</div>
<div class='div-orig'><p>若日日誦一百八遍。</p>
</div>
<div class='div-commentary'><p style="margin-left:1em">日日顯精進不退非一暴十寒者。此華嚴云。如鑽燧求火未出而數息。火勢隨止滅。懈怠者亦然。故當日念相繼。切莫間斷。百八表破百八見惱成百八法門也。</p>
<p style="margin-left:1em">△次明所願七。一遂諸求。</p>
</div>
<div class='div-orig'><p>即見觀自在菩薩告言善男子汝等勿怖欲求何願一切施汝。</p>
</div>
<div class='div-commentary'><p style="margin-left:1em">一切施者。聲聞四果。菩薩五位。三明六通二空十力菩提涅槃。一切願求盡皆施與。</p>
<p style="margin-left:1em">△二現佛身。</p>
</div>
<div class='div-orig'><p>阿彌陀佛自現其身。</p>
</div>
<div class='div-commentary'><p style="margin-left:1em">梵語阿彌陀。此云無量壽。亦云無量光。呪即如來覺心。誦之成佛覺胤。上屬因。此屬果。合為因果該徹門也。</p>
<p style="margin-left:1em">△二見樂土。</p>
</div>
<div class='div-orig'><p>亦見極樂世界種種莊嚴如經廣說。</p>
</div>
<div class='div-commentary'><p style="margin-left:1em">無有眾苦故名極樂。觀音彌陀所住處也。種種嚴者。見極樂國。七寶莊嚴。寶地寶池寶樹行列。諸天寶幔彌覆其上。眾寶羅網滿虛空中。水流光明鳧雁鴛鴦。皆說沙法。經指彌陀觀經而言。呪即法性樂境持之自成受用。對前後之正。此稱為依。合名依正互容門也。</p>
<p style="margin-left:1em">△四瞻菩薩。</p>
</div>
<div class='div-orig'><p>并見極樂世界諸菩薩眾。</p>
</div>
<div class='div-commentary'><p style="margin-left:1em">無量壽經云。彼國補處菩薩。一名觀世音。二名大勢至。又餘菩薩聲聞其數難量。佛告彌勒。於此世界六十七億不退菩薩。往生彼國。小行菩薩不可稱計。他方十四佛國中大菩薩往生者。甚多無數。今能見者。以此陀羅尼中菩薩萬行盡總持故。</p>
<p style="margin-left:1em">△五覲諸佛。</p>
</div>
<div class='div-orig'><p>亦見十方一切諸佛。</p>
</div>
<div class='div-commentary'><p style="margin-left:1em">以此呪心出生諸佛。十方諸佛因此呪心。正覺降魔轉法授記。故於百八遍內。念念能見一切佛也。望上是伴。此是主。合名主伴圓明門。</p>
<p style="margin-left:1em">△六觀聖居。</p>
</div>
<div class='div-orig'><p>亦見觀自在菩薩所居之處補怛羅山。</p>
</div>
<div class='div-commentary'><p style="margin-left:1em">所居處者。菩薩應化所居處也。補怛羅此云海島。又云小白華樹。山多此樹。香氣遠聞故。西域記云。有呾落迦山南海有石天宮。是觀自在菩薩游舍。華嚴云。海上有山多聖賢。眾寶所成極清淨。華果樹林皆徧滿。泉流池沼悉具足。勇猛丈夫觀自在。為利眾生住此山。長行文云。見其西面。巖谷之中。泉流縈暎。樹林蓊鬱。香草柔輭。右旋匝地。觀自在菩薩。於金剛寶石上。結加趺坐。無量菩薩皆坐寶石。恭敬圍繞。而為宣說大慈悲法。令其攝受一切眾生。今亦見者。呪即菩薩功德山故大悲海故。</p>
<p style="margin-left:1em">△七得淨身。</p>
</div>
<div class='div-orig'><p>即得自身清淨。</p>
</div>
<div class='div-commentary'><p style="margin-left:1em">自身淨者。即法華中六根清淨也。位當十信。因六根都攝淨念相繼。成此果耳。呪從真如心出法性身流。誦之無不身淨。對上菩薩處為他。此為自。合名自他攝入門也。</p>
<p style="margin-left:1em">△三令世出世間心願如意。</p>
</div>
<div class='div-orig'><p>常為諸王公卿宰輔恭敬供養眾人愛敬所生之處不入母胎蓮華化生眾相具足在所生處常得宿命始從今日乃至成佛不墮惡道常生佛前。</p>
</div>
<div class='div-commentary'><p style="margin-left:1em">一現生王臣禮供。士夫敬愛。世間心願如意也。二他生化相具足。得宿命通。出世心願如意也。三從今至正覺時。常生十方佛前。總顯世出世願盡如意也。呪如摩尼聚寶藏瓶故。能隨願隨心若此。</p>
<p style="margin-left:1em">△三結誡令行者誠信勿疑。</p>
</div>
<div class='div-orig'><p>爾時觀自在菩薩白佛言世尊此栴檀心輪陀羅尼如我所說若苾芻苾芻尼鄔波索迦鄔波斯迦若有至誠心所憶念能受持者必得成就惟須深信不得生疑<span class='note-inline'>(更有藥法在本藏中此隱不出)</span>。</p>
</div>
<div class='div-commentary'><p style="margin-left:1em">栴檀心輪省文也。具名栴檀摩尼心寶輪王。至誠內不欺心外不欺人。真實無妄之謂。心念意誠也。身受身誠也。舌持口誠也。三業虔恭。百求必遂。信者善之首功之魁。華嚴云。信為道元功德母。長養一切諸善根。信能必到如來地。信為功德不壞種。信能增益最勝智。信能示現一切佛。唯識云。云何為信。於實德能。深忍樂欲。心淨為性。對治不信。樂善為業。然信差別。略有三種。一信實有。謂於諸法實事理中。深信忍故。二信有德。謂於三寶真淨德中。深信忍故。三信有能。謂於一切世出世善。深信有力能得能成起希望故。由斯對治。不信彼心。愛樂證修世出世善。今此信亦有三。一信呪有大神力求必如意。二信佛所語不虛依之稱心。三信觀自在菩薩具大悲願常加護持。又起信中三寶前加。一信根本。所謂樂念真如法故。今此信得自心是佛自心作佛。呪從心生。果從心得。離我真如心外。別無一法施設。梵網所謂汝是當成佛。我是<span class='corr'>已</span>成佛。當作如是信。戒品<span class='corr'>已</span>具足。此即信真如根本法也。四信一起所願皆得。此為受持之要務。故勸云。惟須疑者惡之本罪之根。孔子曰。人而無信不知其可也。然有三相。一疑自非器。二疑師悞我。三疑法非理。約當教明。一疑呪無靈驗。二疑佛菩薩未必加護。三疑自<span class='corr'>己</span>罪障深重非是法器。三疑在懷。進求不猛。世間因果尚難。況出世耶。故誡云。不得生此之勸誡為菩薩最後垂範。<span class='note-inline'>(文下註云更有藥法者。指實叉難陀與寶思惟二譯本中皆詳課誦法及和愛樂〔樂〕法也。須者檢之)</span>。</p>
<p style="margin-left:1em">△四結勸親驗以證果二。先囑令證驗二。初讚顯靈驗。</p>
</div>
<div class='div-orig'><p>爾時世尊讚觀自在菩薩言善哉善哉汝大慈無量乃能說此微妙如意心輪陀羅尼法于贍部洲有諸眾生發心口誦即得親驗。</p>
</div>
<div class='div-commentary'><p style="margin-left:1em">初讚善哉。持則成。不持則不成。如栴檀近則香遠則不香。其語不誑也。次讚善哉。信則就。不信則不就。如水清珠投水則淨不投則不淨。其言是真也。與無量樂名曰大慈。靈感叵測曰微。神應難思曰妙。贍部此云勝金。樹名。林中有河。樹果汁落河底。染沙為金。其色赤黃。兼帶紫燄。唯南洲有此樹。故取為名。親驗親得誦呪之靈驗也。問。菩薩雖無剎不現。而與娑婆更有緣。此中何獨指贍部耶。答一者百億四大部洲中舉一以該餘也。二者三千洲中唯南洲為勝。一如來降生。二諸天願來。三有般若典。四能斷婬欲。五識善惡念。六勇猛精進。前三緣勝。後三因勝。三洲不及。故獨舉贍部眾生以勸發也。</p>
<p style="margin-left:1em">△二勅教現證。</p>
</div>
<div class='div-orig'><p>汝依我教於諸有情數數勤加策勵示誨令得證驗為現其身莫違我勅我當隨喜。</p>
</div>
<div class='div-commentary'><p style="margin-left:1em">數數者。不分年日。不論利鈍。不揀教之小大。不別理之分圓也。勤加者。增進之謂。未種善根者令種。<span class='corr'>已</span>種者令長。未成熟者令成熟。<span class='corr'>已</span>成熟者令解脫。誡策以行。警勵以果。開示以理。勸誨以教。為其現身語而加持之。令得證理果驗教行也。天子制書曰勅。法王教詔同於君命。故云莫違我勅。隨者順也。喜者慶也。隨順事理無二。慶喜自他無別。順事有權功。順理有實德。慶自有智慧。慶他有慈悲。權實礙。智悲平等。故云隨喜。約當經釋依教勤加策誨所以隨順也。奉勅現身令證所以慶喜也。佛尚隨喜。況餘乘乎。</p>
<p style="margin-left:1em">△二受命不違二。初出本誓。</p>
</div>
<div class='div-orig'><p>時觀自在菩薩白佛言世尊我於無量劫來以慈悲心於受苦眾生常作擁護唯願證知。</p>
</div>
<div class='div-commentary'><p style="margin-left:1em">苦有二苦三苦八苦十苦等。圍抱曰擁。約身言。包含曰護。約心口言。劫來慈悲為內本因。眾生作護為外機緣。佛之三智五眼早<span class='corr'>已</span>知見。未承佛勅如此。況奉教以後耶。故云願證。法華釋尊讚曰。弘誓深如海。歷劫不思議。聞名及見身。能滅諸有苦。楞嚴文殊讚曰。離苦得解脫。良哉觀世音。於恒沙劫中。入微塵佛國。得大自在力。無畏施眾生。</p>
<p style="margin-left:1em">△二明今心。</p>
</div>
<div class='div-orig'><p>為眾生故說此如意輪陀羅尼若有受持常自作業專心誦者所願成辦我今承佛威力如是救苦。</p>
</div>
<div class='div-commentary'><p style="margin-left:1em">業有善惡淨染。此指淨善業也。作受持業身也。專心意也。誦念口也。如是救苦者。即現三十二應身。在於火宅內外。救度分段變易諸生死苦。策誨五乘教行理也。文含三力。一陀羅尼呪有威神力也。二持誦成辦稱念淨業力也。三承威救誓願攝取力也。初後他力。如舟遇順風。中是自力如帆楫。護念亦有三。一為眾生說自現身護也。二誦者專心下能感護也。三承威救苦。上承加護也。此明今心擁護所以令成道果。不待言矣。</p>
<p style="margin-left:1em">△三流通分。</p>
</div>
<div class='div-orig'><p>爾時觀自在菩薩說此如意輪陀羅尼經<span class='corr'>已</span>一切大眾皆悉歡喜信受奉行。</p>
</div>
<div class='div-commentary'><p style="margin-left:1em">自在菩薩能說人清淨也。陀羅尼經所說法清淨也。大眾法喜所得果清淨也。一切眾。指四眾八部。歡喜者。聞其教則喜。信受者思其理則受。奉行者修其行則行。三慧圓發。二利均成。呪之流傳於歷劫。經之弘通於法界。理必然也。此亦是經家結集之辭。</p>
</div>
<p class='juan'>觀自在菩薩如意心陀羅尼呪經略疏卷下<span class='note-inline'>(終)</span></p>
<div class='div-w'>
<p class='h2'>音釋</p>
<div class='div-note'>砰<p style="margin-left:1em"><span class='note-inline'>(普庚切音烹)</span>。</p>
磕<p style="margin-left:1em"><span class='note-inline'>(邱蓋切音慨)</span>。</p>
慴<p style="margin-left:1em"><span class='note-inline'>(與懾同)</span>。</p>
蝘<p style="margin-left:1em"><span class='note-inline'>(煙上聲蝘蜓守宮也)</span>。</p>
</div></div></div>
</div><!-- end of div[@id='body'] -->
</body></html>