<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>十不二門義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 925
<p class='juan'><a id='mulu1' />十不二門義</p>
<div class='div-other'><a id='mulu2' /><p>然此迹門談其因果及以自他。使一代教門融通入妙。故凡諸義釋皆約四教及以五味。意在開教悉入醍醐。觀心乃是教行樞機。仍且略點寄在諸說。或存或沒非部正意。故縱有施設詫事附法。或辨十觀列名而<span class='corr'>已</span>。所明理境智行位法能化所化。意有能詮。詮中咸妙。為辨詮內始末自他。故具演十妙搜括一化出世大意。罄無不盡。故不可不了十妙大經。故撮十妙為觀法大體。若解迹妙本妙非遙。應知但是離合異耳。因果義一自他何殊。故下文云。本迹雖殊不思議一。況體宗用只是自他因果法故。況復教相只是分別前之四章。使前四章與諸文永異。若曉斯旨則教有歸。一期縱橫不出一念三千世間即空假中理境。乃至利益咸爾。則止觀十乘成今自行因果。起教一章成今化他能所。則彼此照著法華行成。使功不唐捐所詮可識。故更以十門收攝十妙。何者。為實施權則不二而二。開權顯實則二而不二。法既教部咸開成妙。故此十門不二為目一々門下以六即檢之本文<span class='corr'>已</span>廣引誠證。此下<span class='corr'>但</span>直申一理。使一部經旨晈在目前。一者色心不二門。二者內外不二門。三者修性不二門。四者因果不二門。五者染淨不二門。六者依正不二門。七者自他不二門。八者三業不二門。九者權實不二門。十者受潤不二門。</p>
<p>是中第一從境妙立名。第二第三從智行立名。第四從位法立名。第五第六第七從感應神通立名。第八第九從說法立名。第十從眷屬利益立名。</p>
<p>一色心不二門者。且十如境乃至無諦一々皆有總別二意。總在一念。別分色心。何者。初十如中相唯在色。性唯在心。體．力．作．緣義兼心色。因果唯心。報唯約色。十二因緣苦業兩兼。惑唯在心。四諦則三兼色心。滅唯在心。二諦三諦皆俗具色心。真中唯心。一實及無准此可見。既知別<span class='corr'>已</span>攝別入總。一切諸法無非心性。一性無性三千宛然。當知心之色心即心名變。々名為造。々謂體同。是則非色非心而色而心唯色唯心。良由於此。故知但識一念遍見<span class='corr'>己</span>他。々生他佛尚與心同。況<span class='corr'>己</span>心生佛寧乖一念。故彼彼境法差而不差。</p>
<p>二者內外不二門者。凡所觀境不出內外々。謂託彼依正色心即空即中。空中妙故心色體絕。唯一實性無空假中。色心宛然豁同真淨。無復眾生七方便異。不見國土淨穢差品。而帝網依正終<span class='corr'>日</span>炳然。所言內者。先了外色心一念無念。唯內體三千即空假中。是則外法全為心性。心性無外攝無不周。十方諸佛法界有情。性體無殊一切咸遍。誰云內外色心<span class='corr'>己</span>他。此即用向色心不二門成。</p>
<p>三修性不二門者。性德只是界如一念。此內界如三法具足。性雖本爾藉智曰修。由修照性由性發修。在性則全修成性。起修則全性成修。性無所移。修常宛爾。修又二種。順修逆修。順謂了性為行。逆謂背性成迷。々了二心々雖不二。逆順二性々事恒殊。可由事不移心則令迷修成了。故須一期迷了。照性成修見性修心二修俱泯。又曉順修對性有離有合。離謂修性各三。合謂修二性一。修二各三共發性三。是則修雖具九九只是三。為對性明修故合修為二。々與一性如水為波。二亦無二亦如波水。應知性指三鄣是故具三。修從性成々三法爾。達無修性唯一妙乘。無所分別法界洞朗。此由內外不二門成。</p>
<p>四因果不二門者。眾生心因既具三軌。此因成果名三涅槃。因果無殊始終理一。若爾因德<span class='corr'>已</span>具何不住因。但由迷因各自謂實。若了迷性實唯住因。故久研此因因顯名果。只緣因果理一。用此一理為因。理顯無復果名。豈可仍存因號。因果既泯理性自亡。只由亡智親疎。致使迷成厚薄。迷厚薄故。強分三惑義開六即。名智淺深。故知夢勤加功空名惑絕。幻因既滿鏡像果圓。空像雖即義同而空虗像々。實々故稱理本有。空虗故迷轉性成。是則不二而二立因果殊。二而不二始終體一。若謂因異果。因亦非因。曉果從因々方尅果。所以三千在理同名無明。三千果成咸稱常樂。三千無改無明即明。三身並常俱體俱用。此以修性不二門成。</p>
<p>五染淨不二門者。若識無始即法性為無明。故可了今即無明為性法。法性之無明遍造諸法名之為染。無明之法性遍應眾緣號之為淨。濁水清水波濕無殊。清濁雖由緣而濁成本有。濁雖本有而全體是清。以二波理通舉體是用。故三千因果俱名緣起。迷悟緣起不離剎々那々。性常緣起理一々理之內而分淨穢別則六穢四淨。通則十通淨穢。故知剎那染體悉淨。三千未顯驗體仍迷。故相似位成六根遍照。々分十界各具灼然。豈六根淨人謂十定十。分真垂迹十界亦然。乃由果成等彼百界。故須初心而遮而照。々故三千恒具。遮故法爾空中。終<span class='corr'>日</span>雙亡終<span class='corr'>日</span>雙照。不動此念遍應無方。隨感而施淨穢斯泯忘淨穢故。以空以中仍由空中轉染為淨。由了染淨空中自亡。此以因果不二門成。</p>
<p>六依正不二門者。<span class='corr'>已</span>證遮那一體不二。良由無始一念三千。以三千中生．陰二千為正。國土一千屬依。依正既居一々心々豈分能所。雖無能所依正宛然。是則理性．名字．觀行<span class='corr'>已</span>有不二正依之相。故使自他因果相攝。但眾生在理果雖未弁。一切莫非遮那妙境。然應復了諸佛法體非遍而遍。眾生理性非局而[尸@句]。始終不改大小無妨。因果理同依正何別。故淨穢之土勝劣之身。塵身與法身量同。塵國與寂光無異。是則一々塵剎一切剎。一々塵身一切身。廣狹勝劣難思議。淨穢方所無窮盡。若非三千空假中。安能成茲自在用。如是方知生佛等。彼此事理㸦相收。此以染淨不二門成。</p>
<p>七自他不二門者。隨機利他事乃憑本。々謂一性具足自他方至果位。自即益他。如理性三德三諦三千。自行唯在空中。利他三千赴物。々機無量不出三千。能應雖多不出十界。々界轉現不出一念。土々互生不出寂光。眾生由理具三千故能感諸佛。由三千理滿故能應々遍。機遍欣赴不差。不然豈能如鏡現像。鏡有現像之理。形有生像之性。若一形對不能現像。則鏡理有窮形事未通。若與鏡隔則容有是理。無有形對而不像者。若鏡未現像由塵所遮。去塵由人磨。像非關磨者。以喻觀法大旨可知。應知理雖自他具足。必藉緣了為利他功。復由緣了與性一合。方能稱性施設萬端。則不起自性化無方所。此由依正不二門成。</p>
<p>八三業不二門者。於化他門事分三密。隨順物理得名不同。心輪鑒機二輪設化。現身說法未曾毫差。在身分於真應。在法分於權實。二身若異何故乃云即是法身。二說若乖何故乃云皆成佛道。若唯法身應無垂世。若唯佛道誰施三乘。身尚無身說必非說。身口平等等彼意輪。心色一如不謀而化。常冥至極稱物施為。豈非百界一心。界々無非三業。界尚一念三業豈殊。果用無虧因必稱果。若信方知三密本有。百界三業俱空假中。故使稱宜遍赴為果。一々應色一々言音。無不百界三業具足。化復作化斯之謂歟。故一念凡心<span class='corr'>已</span>有理性三密相海。一塵報色同在本理毗盧遮那。方乃名為三無差別。此以自他不二門成。</p>
<p>九權實不二門者。平等大慧常鑒法界。亦由理性九權一實。々復九界權亦復然。權實相冥百界一念。不可分別任運常然。至果乃由契本一理。非權非實而權而實。此即如前心輪自在。致令身口赴權實機。三業一念無乖權實。不動而施豈應隔異。對說即以權實立稱。在身則以真應為名。三業理同權實冥合。此以三業不二門成。</p>
<p>十受潤不二門者。物理本來性具權實。無始薰習或實或權。々實由薰理恒平等。遇時成習行願所資。若無本因薰亦徒設。遇薰自異非由性殊。性雖無殊必藉幻發。幻機幻感幻應幻赴。能應所化並非權實。然由生具非權非實成權實機。佛亦果具非權非實為權實應。物機契應身土無偏。同常寂光無非法界。故知三千同在心地。與佛心地三千不殊。四微體同故權實益等。此以權實不二門成。</p>
<p>是故十門々門通入色心。乃至受潤咸然。故使十妙始終理一。如境本具三依理生解。故名為智々解導行。々解契理。三法相符不異而異。而假立淺深設位簡濫三法。只是證彼理三。下之五章三法起用。三法既是一念三千既空假中成故有用。若了一念十方三世諸佛之法本迹非遙。故重述十門令觀行可識。首題既爾。覧別為總符文可知。</p>

<p class='juan'>十不二門義<span class='note-inline'>(終)</span></p></div>
<div class='div-w'><p>點本云。元久元年六月二十八日依朱點本移點畢　沙門心性<span class='note-inline'>(云云)</span></p>

<ul class="">
<li>傳教大師將來台州錄云。十不二門義一卷</li>

<li>同越州錄云。十不二科文一卷</li>

<li>智證大師將來目錄云。十不二門義一卷<span class="note-inline">(妙樂)</span></li>

<li>諸師製作書目錄云。十不二門義一卷<span class="note-inline">(妙樂大師)</span></li>

<li>諸宗書籍目錄<span class="note-inline">(延喜十四年玄日大法師奉勅撰)</span>云。十不二門義。止觀和尚述</li>

<li>大師撰述目錄<span class="note-inline">(修禪和尚所記)</span>云。十不二義集<span class="note-inline">(一卷十二紙)</span></li>
</ul></div>
<div class='div-w'><a id='mulu3' />
<p class='h1'>考異</p>
<div class='div-note'>十不二門義<p style="margin-left:1em">示珠指作法華十妙不二門。註十不二門作法華本迹十不二門。指要鈔．文心解及明藏本並作十不二門。顯妙解作法華玄記十不二門○今謂義同四種四諦義。七種二諦義。三諦義。四悉檀義。十法界義等之義。義字不可無也。</p>
然此<p style="margin-left:1em">近刻本點然字讀シカルニ或シカモ古本不讀然字。然此二合訓コノ者。與今本同○今案然此合訓。例猶論語如示諸斯<span class='note-inline'>(文)</span>。其斯之謂<span class='note-inline'>(文)</span>。廣韻．龍龕手鑑並云。然。語助也。又如也。是也<span class='note-inline'>(文)</span>。又案禮記云。穆公召縣子而問然曰<span class='note-inline'>(文)</span>。注云。然。之言焉也<span class='note-inline'>(文)</span>。嘉應元年清原氏點本禮記。問字讀トフテ。而於然字傍細注不讀。</p>
皎<p style="margin-left:1em">註十．文心．顯妙．明本．永正書寫本並作皎。寬喜書寫本．示珠弘安板釋籤．貞治書寫釋籤．元和活板科本釋籤．惠心僧都點板本科籤．寬永書寫科籤並與今本同。</p>
心色<p style="margin-left:1em">註十．顯妙．明本並作色心。寬喜本．示珠．宋藏．釋籤．弘籤．貞籤．科籤諸本並與今同。</p>
及無<p style="margin-left:1em">顯妙無字下加諦字。</p>
體同<p style="margin-left:1em">註十．指要．文心．顯妙．明本．日遠記．宋籤並作體用。寬喜本．永正本．示珠猪熊鈔．惠海談．日朝記．弘籤．貞籤．科籤諸本並與今同○今謂下。有尚與心同因果理同四微體同之語。文義一轍也。作用之訛可知。</p>
<span class='corr'>己</span>他<p style="margin-left:1em">註十．指要．文心．顯妙．明本．宋籤並他字下加生佛二字。寬喜本．示珠．日朝．弘籤．貞籤．科籤諸本並與今同○今謂<span class='corr'>己</span>即心法三千。他者生佛三千。於遍見字其義自見。何煩添字為。</p>
即空即中妙故心色<p style="margin-left:1em">註十．指要．文心．明本．宋籤並作即空假中即空假中妙故色心。寬喜本．永本．示珠．猪熊．日朝．弘籤．貞籤．科籤諸本並與今同○今謂下有法爾空中以空以中乃至唯在空中之語。皆以空中對假而說。妄加假字者。義不穩也。</p>
終曰炳焉<div style="margin-left:1em">註十．指要．文心．顯妙．明本．宋籤並日作自。寬喜本．示珠．猪熊．弘籤．貞籤．科籤諸本並與今同○今謂以下終日雙亡終日雙照對見。此文不見差品即雙亡也。終日炳焉義當雙照。日字之允可見○近刻本日形長作。古本曰形方作。與今同○今案陀羅尼對譯嚩曰哩字作方形。但明藏經曰作長形耳。凡唐<span class='corr'>已</span>上書曰<img src='../images/X56p0306_01.gif' alt='X56p0306_01.gif' />二字俱作方形。是故古書遇二字或相疑之。尚書云。即命曰記功<span class='note-inline'>(文)</span>。毛詩云。豈不曰戒<span class='note-inline'>(文)</span>。並陸氏釋文云<img src='../images/X56p0306_02.gif' alt='X56p0306_02.gif' />音越。一音人實反<span class='note-inline'>(文)</span>。又案。說文云。<img src='../images/X56p0306_03.gif' alt='X56p0306_03.gif' />以口一象形<img src='../images/X56p0306_04.gif' alt='X56p0306_04.gif' />。古文象形<span class='note-inline'>(文)</span>。篇韻貫珠集云。六書之法一<img src='../images/X56p0306_05.gif' alt='X56p0306_05.gif' />。象形象物之形作字。日月之字是也<img src='../images/X56p0306_06.gif' alt='X56p0306_06.gif' /><img src='../images/X56p0306_07.gif' alt='X56p0306_07.gif' /><span class='note-inline'>(文)</span>。口作方形則曰形須然者。又說文云<img src='../images/X56p0306_08.gif' alt='X56p0306_08.gif' />从口乙聲。亦象口氣出也。凡<img src='../images/X56p0306_09.gif' alt='X56p0306_09.gif' />之屬皆以<img src='../images/X56p0306_10.gif' alt='X56p0306_10.gif' /><span class='note-inline'>(文)</span>。書家者流說云。曰者口左隅相連。<img src='../images/X56p0306_11.gif' alt='X56p0306_11.gif' />者缺隅不連。以分兩字云云。毛晉校刊說文揩字曰<img src='../images/X56p0306_12.gif' alt='X56p0306_12.gif' />。如書家說。</div>
智<img src='../images/X56p0306_13.gif' alt='X56p0306_13.gif' />修<p style="margin-left:1em">註十．指要．文心．顯妙．明本．宋籤並作智起修。寬喜本智作知。而傍書智。示珠智作知。猪熊．惠海．日朝．弘籤．貞籤．科籤諸本並與今同○今謂修性即為理智。故云由修照性。若作起修。則下發修語煩重也。</p>
一期<p style="margin-left:1em">示珠期作其。寬喜本作其。而傍書期。自餘諸本與今同。</p>
二修<p style="margin-left:1em">註十．指要並作二心。</p>
曉<p style="margin-left:1em">註十作了。</p>
波水<p style="margin-left:1em">寬喜本．註十並作波為水。</p>
知夢<p style="margin-left:1em">示珠．註十．指要．顯妙．明本．宋籤並作如夢。寬喜本．弘籤．貞籤．科籤諸本並與今同。</p>
空名<p style="margin-left:1em">註十作空冥。</p>
像々實々<p style="margin-left:1em">一本作像實々々。其餘諸本作像實像實○今案。古卷本毛詩作嗟々嘆々之不足故。詠々歌々之不足故<span class='note-inline'>(文)</span>。振々君子歸々哉々<span class='note-inline'>(文)</span>。十三經本作嗟歎之嗟歎之<span class='note-inline'>(乃至)</span>永歌之永歌之<span class='note-inline'>(文)</span>。歸哉歸哉<span class='note-inline'>(文)</span>。善相公奉菅家書政事要略作努々力々。本朝文粹作努力努力。敺陽侚書幸々甚々。弘法大師書所々望々莫々責々。古書存者皆一例也。</p>
性成<p style="margin-left:1em">註十．指要．文心．顯妙．明本並作成性。宋籤作應成性。寬喜本．示珠．猪熊．弘籤．貞籤．科籤諸本並與今同。</p>
因異果<p style="margin-left:1em">寬喜本作因果異。而傍書異果。</p>
三身並<p style="margin-left:1em">註十．指要．文心．顯妙．明本並身作千。寬喜本．示珠．宋籤．弘籤．貞籤．科籤諸本並與今同○今謂此門初舉三軌三涅槃至此結之。若結三軌。以陰生土則不親也。守護章云。實教三身俱體俱用。可見不許三身俱體俱用者。同麤食者執見矣。</p>
法性之<span class='note-inline'>(乃至)</span>明之<p style="margin-left:1em">註十．指要．文心．顯妙．明本．宋籤並二之字下有與字○今謂。古文之法詳曰之與。略曰與。曰之。其義是同。例如七之與八。或為七與八。或為七之八也。</p>
號<p style="margin-left:1em">註十作名。</p>
雖由<p style="margin-left:1em">註十．顯妙並作雖即由。</p>
正依<p style="margin-left:1em">寬喜本．示珠．註十．文心．顯妙並作依正。宋籤．弘籤．貞籤．科籤諸本與今同。</p>
能應<p style="margin-left:1em">註十作能化。</p>
與鏡<p style="margin-left:1em">文心．元和科籤並作形與鏡。</p>
像非<p style="margin-left:1em">示珠．宋籤並作像現非。註十．文心．顯妙．明本並作現像非。寬喜本作像現非。而現字墨抹。弘籤．貞籤．科籤諸本並與今同。</p>
化無<p style="margin-left:1em">示珠．宋籤並作應無。</p>
界一心<p style="margin-left:1em">示珠心作念。</p>
若信<p style="margin-left:1em">註十．指要．文心．顯妙．科籤諸本並信字下加因果二字。寬喜本．示珠．弘籤．貞籤並與今同。</p>
本有<p style="margin-left:1em">示珠．註十．指要．顯妙．明本．宋籤並作有本。寬喜本．文心．弘籤．貞籤．科籤諸本並與今同。</p>
斯之<p style="margin-left:1em">寬永科籤之作以。</p>
亦由<p style="margin-left:1em">一古本由字無。寬喜本有由而墨抹。</p>
念不<p style="margin-left:1em">註十作念亦不。</p>
則以<p style="margin-left:1em">一古本則字無。示珠．文心．顯妙．明本．宋籤並則作即。</p>
或實或權<p style="margin-left:1em">註十．文心．明本並作或權或實。寬喜本．示珠．顯妙．宋籤．弘籤．貞籤．科籤諸本並與今<span class='corr'>同</span>○今謂上文心色正依此之實權。例之諸經。人天天人互用。孝經感應曰應感。其他如呂律陰陽。西東小大等。或依言便。或約義便。上下互用之類不尠。</p>
理恒<p style="margin-left:1em">明本恒作常。</p>
幻赴<p style="margin-left:1em">註十脫。</p>
生具<p style="margin-left:1em">文心作性具。</p>
契應<p style="margin-left:1em">註十．文心．顯妙．明本並作應契。</p>
故權<p style="margin-left:1em">示珠．註十．文心．顯妙並脫故字。</p>
本具<p style="margin-left:1em">註十．文心．顯妙．明本．宋籤並作本來具。</p>
三法既<p style="margin-left:1em">註十脫三法。</p>
既空<p style="margin-left:1em">示珠．註十．文心．明本並作即空。寬喜本．顯妙．弘籤．貞籤．科籤諸本並與今同。</p>
覽<p style="margin-left:1em">文心．顯妙．會本指要並作攬。寬喜本．示珠．註十．明藏指要．明本．永正本．弘籤．貞籤．科籤諸本並與今同○上曰攝別入總。今謂攝覽二字俱訓為取。文選文賦云。覽營魂以探賾。濵連珠云。覽影偶質不能解獨<span class='note-inline'>(文)</span>。攬又訓觀。羲之蘭亭帖云。後之攬者亦將有感斯文<span class='note-inline'>(文)</span>。覽攬音同義通。猶成城解懈頻嚬章慞諸字音義俱通也。陸氏經典釋文云。音堪互用。義可並行<span class='note-inline'>(文)</span>。蓋謂此類也。</p>
</div></div>
<div class='div-xu'><a id='mulu4' />
<p class='h1'>No. 925-A</p><p style="margin-left:1em">右十不二門義。以大原如來藏中古板本所翻刻也。此本傳為以根本大師手書所鏤板者。字樣之古雅。筆勢之飛動。與山家本法華經及開結二經無差毫末。則真大師手迹而存今千歲之後者。可謂無價寶珠也哉。如其訓點及元久等數字。葢後人以朱所加也。又有一本尾記云。以慈覺大師之點點之。訓點亦出於祖師。可尚也。猪熊抄云。本朝古本者。山家將來本也。對䆳滿<span class='note-inline'>(二師)</span>而稟承之本。故雖一字不可有謬也。良大師航海之行。意在求善本教乘。故瑯瑘道䆳座主勾當書寫。台州陸淳<span class='corr'>刺</span>史印記目錄。此書儼然載其目錄。又延喜年間勅撰目錄亦載此書也。可見山家本者本朝初傳之古本而為第一善本也。若宋僧知禮於指要鈔叨議本朝教乘者。葢依不知本朝有此善本矣。況示珠指之作在宋雍熈三年丙<span class='corr'>戌</span>。則後於延曆將來者百八十年。後於延喜目錄者七十餘年也。既有先傳之善本。何據後人之杜撰。指要所云不亦妄乎。今刻此善本。更對挍諸本。彼此照著使是非皎。凡宋本竄改不止。此書別作古本．宋本．明本優劣辨詳之。庶幾學者開擇法之眼。正得道之針云爾。</p>
</div>
</div><!-- end of div[@id='body'] -->
</body></html>