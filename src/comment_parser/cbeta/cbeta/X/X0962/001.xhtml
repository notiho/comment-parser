<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>不可剎那無此君</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 962
<p class='juan'><a id='mulu1' />不可剎那無此君</p><p class="byline">宋達磨山沙門　義銛　述</p>
<div class='div-other'><a id='mulu2' />
<div class="lg regular"><div class='lg-row'>空蕩仮立中絕對　此乃天然體上名</div>
<div class='lg-row'>俱破俱立俱法界　此乃天然名下體</div>
<div class='lg-row'>體不二故體常融　名非濫故名常定</div>
<div class='lg-row'>空彰蕩德三俱破　三千三諦是相如</div>
<div class='lg-row'>假彰建德三俱立　三千三諦如是相</div>
<div class='lg-row'>中彰妙德俱法界　三千三諦相如是</div>
<div class='lg-row'>界蹄十如三世界　事理因果依正盡</div>
<div class='lg-row'>三周正體不出此　只在平常一念中</div>
<div class='lg-row'>終窮究畢光極談　甚深境界不思議</div>
<div class='lg-row'>以此為境曰妙境　三千三諦非他物</div>
<div class='lg-row'>以此為觀曰妙觀　三千三諦皆本無</div>
<div class='lg-row'>境即觀故能所忘　是故初乘不名觀</div>
<div class='lg-row'>境觀難思何所用　只要剎那虗妄融</div>
<div class='lg-row'>妄心融處真亦亡　一牧了事隨緣漢</div>
<div class='lg-row'>善惡都不思量著　任運惡滅而成善</div>
<div class='lg-row'>無用心處願行增　一超直入如來地</div>
<div class='lg-row'>揑不成團劈不開　看來看去只成獃</div>
<div class='lg-row'>若能親到獃田地　三觀元來是禍胎</div>
</div></div>
<div class='div-xu'><a id='mulu3' />
<p class='h1'>No. 962-A</p>
<div class='div-other'><a id='mulu4' /><p style="margin-left:1em">元享釋書<span class='note-inline'>(十三年戒)</span>泉涌寺俊芿傳曰山陰義銛述不可剎那無此君贈芿銛號朴翁內外兼明禪教并通可謂會稽名士葛天民字無懷者也。</p>
</div></div><p style="margin-left:1em">叡山沙門秀雲不可剎那無此君纂註曰華嚴疏曰般若能成萬行何法而不用之寂照盡於理極不得一行無此君耳所以開即萬行森然泯則一不為一得意即無所不通耳鈔曰言一得一行無此君者借外典語晉書中說王獻之好竹到處即皆樹之人問其故答曰人生不得一日無此君耳意在虗心貞節歲寒不移今明萬行不得暫時而無般若雲按清涼云王獻之誤也蓋徽之之事也徽之義之子而獻之兄也晉書列傳第五十曰王徽之字子猷嘗寄居空居中便令種竹或問其故徽之但嘯詠指竹曰何可一日無此君耶本按瀛奎律髓夏日載葛無懷詩曰僧義銛字朴翁以事還俗葛其姓無懷號也今錄律髓所載朴翁詩<span class='note-inline'>(七首)</span>于此。</p>

<div class='div-other'><a id='mulu5' />
<div class='div-other'><a id='mulu6' />
<p class='h2'>郊原避暑曰</p>
<div class="lg regular"><div class='lg-row'>有暑猶當避　無憂可得忘　竹疎身共瘦</div>
<div class='lg-row'>湖近意先涼　靜勝寧須奕　幽朗不待觴</div>
<div class='lg-row'>還同殘夢樂　炙背負朝陽</div>
</div></div>
<div class='div-other'><a id='mulu7' />
<p class='h2'>夏日曰</p>
<div class="lg regular"><div class='lg-row'>曉荷承墜露　晚岫障斜陽　樹下地常蔭</div>
<div class='lg-row'>水邊風景凉　蟬移驚鵲近　鷺超得魚忙</div>
<div class='lg-row'>獨坐觀群動　閑消夏日長</div>
</div></div>
<div class='div-other'><a id='mulu8' />
<p class='h2'>湖提晚步曰</p>
<div class="lg regular"><div class='lg-row'>照影怜寒水　關情奈夕陽　雪慳天欠冷</div>
<div class='lg-row'>年近曰添長　好句誰相寄　浮生各自忙</div>
<div class='lg-row'>有身聊頓放　無事可思量</div>
</div></div>
<div class='div-other'><a id='mulu9' />
<p class='h2'>訪端叔提幹曰</p>
<div class="lg regular"><div class='lg-row'>水趁潮頭行　山隨柁尾行　大江中夜滿</div>
<div class='lg-row'>雙櫓半空鳴　雁冷來無幾　鷗清睡不成</div>
<div class='lg-row'>平生師友地　此夕最關情</div>
</div></div>
<div class='div-other'><a id='mulu10' />
<p class='h2'>雪夜曰</p>
<div class="lg regular"><div class='lg-row'>冷蘃通幽信　孤山欠幾遭　杯因寒更滿</div>
<div class='lg-row'>句到淡方高　雪滴晴檐雨　松翻夜壑濤</div>
<div class='lg-row'>布衾雖仍鐵　猶念早趨朝</div>
</div></div>
<div class='div-other'><a id='mulu11' />
<p class='h2'>宿裴菴曰</p>
<div class="lg regular"><div class='lg-row'>一徑松杉迴　成陰見日稀　山晴僧盡出</div>
<div class='lg-row'>風暖燕交飛　結子華拋樹　欄人犬護扉</div>
<div class='lg-row'>閑看山月上　清坐更添衣</div>
</div></div>
<div class='div-other'><a id='mulu12' />
<p class='h2'>小亭曰</p>
<div class="lg regular"><div class='lg-row'>小亭終日對幽叢　兀坐無言似定中</div>
<div class='lg-row'>蒼鮮靜連湘竹紫　綠陰深映蜀葵紅</div>
<div class='lg-row'>猫來戲捉穿華蝶　雀下偷銜卷葉蟲</div>
<div class='lg-row'>斜照尚多高柳少　明年更欲種梧桐</div>
</div></div></div>
</div><!-- end of div[@id='body'] -->
</body></html>