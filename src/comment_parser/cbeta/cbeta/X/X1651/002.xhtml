<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>玄奘三藏師資傳叢書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu22' />玄奘三藏師資傳叢書卷下</p><p class="byline">日本　<span class='note-inline'>(佐伯定胤　中野達慧)</span>　共編</p>
<div class='div-other'><a id='mulu23' />
<p class='h1'>No. 1651-4 大慈恩寺大法師基公塔銘<span class='note-inline'>(并序)</span></p><p class="byline">朝散大夫撿挍太子左庶子使持節金州諸軍事守金州㓨史兼御史中丞輕車都尉賜紫金魚袋　　李宏慶　撰</p><p class="byline">安國寺內供奉講論大德　建初　書</p><p>按吏部李侍郎又碣文法師。以　皇唐永淳元年仲冬壬寅日。卒於慈恩寺翻譯院。有生五十一歲也。後十日。陪葬於樊川元奘法師塔。亦起塔焉。塔有院。大和二年二月五日。異時門人安國寺三教大德賜紫法師美林。見先師舊塔摧<span class='corr'>圮</span>。遂唱其首。率東西街僧之右者。奏發舊塔。起新塔。功未半而疾作。會其徒千人。盡出常所服玩。洎向來箕<span class='corr'>斂</span>金帛。命高足僧令撿。俾卒其事。明年七月十三日。令撿奉行師言。啟其故塔。得全軀。依西國法。焚而瘞之。其上起塔焉。又明年十月。賷行狀。請宏慶撰其銘。予熟聞師之本末。不能牢讓。師姓尉遲。諱基。字[序-予+(朝/諱)]道。其先朔州人。累世以功名。致爵祿。先考宗松都督。伯父鄂國公。　國初有大勳力。[序-予+(朝/諱)]道身長六尺五寸。性敏悟。能屬文。尤善於句讀。凡經史皆一覧無遺。三藏法師[序-予+(朝/諱)]奘者。多聞第一。見[序-予+(朝/諱)]道。頗加竦敬曰。若得斯人。傳授釋教。則流行不竭矣。因請於鄂公。鄂公感其言奏報。　天子許之。時年一十七。既脫儒服。披緇衣。伏膺奘公。未幾而冰寒於水矣。以師先有儒學詞藻。　詔講譯佛經論卅餘部。草疏義一百本。大行於時。謂之慈恩疏。其餘崇飾佛像。日持經戒。瑞光感應者。不可勝數。嗟乎[序-予+(朝/諱)]道。其家世在朔漠。宜以茹毛。飲血鬪爭。煞戮背義。妄信為事。今慕浮屠教。苦節希聖。深入其奧。與夫鄂公。佐聖立國。公成身退。出于其類。為一代賢人。實稟閒氣習俗。不能染也明矣。退為銘曰。</p>

<div class="lg regular"><div class='lg-row'>佳城之南兮面南山　[序-予+(朝/諱)]奘法師兮葬其閒</div>
<div class='lg-row'>基公既歿兮陪其後　甲子一百兮四十九</div>
<div class='lg-row'>碣文移入兮本寺中　曇景取信兮田舍翁</div>
<div class='lg-row'>義林高足兮曰令撿　親承師言兮精誠感</div>
<div class='lg-row'>試具畚鍤兮發[序-予+(朝/諱)]堂　全身不朽兮滿異香</div>
<div class='lg-row'>銘誌分明兮是[序-予+(朝/諱)]道　齒白骨鮮兮無銷耗</div>
<div class='lg-row'>瑞雲甘雨兮晝濛濛　神祇悉窣兮羅壽宮</div>
<div class='lg-row'>依教茶毗兮得舍利　金瓶盛之兮埋厚地</div>
<div class='lg-row'>建塔其上兮高巍巍　銘勒貞石兮無媿辭</div>
<div class='lg-row'>深谷為岸兮田為瀛　此道寂然兮感則靈</div>
</div></div>
<div class='div-other'><a id='mulu24' />
<p class='h1'>No. 1651-5 大唐大慈恩寺法師基公碑</p><p class="byline">朝請大夫撿校史部侍郎　李又　撰</p><p class="byline">東郡荷渾寺主　沙門　正演　書</p><p>法師諱基。字洪道。姓尉遲氏。代郡人也。其先魏之別部。家代以將師為雄。大父懿常寧公。伯父敬德鄂國公王。考宗松洲都督。咸有勳烈。書之國史。法師植微妙之玄根。蘊靈祇之秀液。胎而神應。有金杵之祥。誕則殊表。得殊輪之相。岐嶷見於能言。精微徵於始學。爰在家壟。首習儒經。目一覧而心傳。耳蹔聞而口諷。性與道合。思若有神。其時　玄弉法師。哀像教侵微佛滅之久。先遊天竺。大俘真記。訓譯屬授。必待其人。以師天假至聰。幼入深慧。鍾鼓[手-于+ㄎ]宮而聞外。桃李不言而自蹊。乃請於鄂國。求以為弟子。方託以金牒之言。傳其玉箱之莪。遂特降恩旨。捨家從釋。又別奉明制。操筆賦詞。豈支郎之在俗。信安隻之得聖。真乘因以化城。妙簡增其潤色。飜授<span class='corr'>已</span>畢。聲花遂尊。乃化代朦。備修法義。所造二諦唯識等章。法華瑜伽等疏。總一百餘部。中自原夏。外薄瀛壖。聿來周受。取為准的。師有善說之妙。必造於微。其明也日月掛於心臺。其迅也風霜落於談柄。將鴦掘魔不能為智。鵬耆舍無所施辨。豈唯直比山濤能摧庾高而<span class='corr'>已</span>。加以又持五行之禁。握利釰而無傷。修六法之檀。得意珠而不守。嚴戒真施。勇進力行。常月造彌勒像一軀。日誦菩薩戒一遍。願生兜率。求其志也。又有通神之應。淖然可觀。曾於代郡五臺山。造玉石文殊像。寫金字般若經。竟有神光瑞雲。嬰拂臺宇。燭燿函笥。我無至靈。則何臻此。能事<span class='corr'>已</span>畢。示化於几。以永淳二年歲次壬午十一月庚寅朔十三日壬寅。終於京兆大慈恩寺飜經院之小房。以其年十二日四日。葬於此地。葢所以蜜弉公也。弉公釋門宗匠。皇代名德。應天神龍皇帝曾入緇徒。為弉公弟子。與師同學。神龍啟運。離躍飛天。去湹洛還舊京。歷樊壯而悲陳迹。[序-予+(保/禾)]弉公而加廟侍。惟法師而詣門人。有利貞上人者。師之神足。宿植賢果。保遊秘藏。勝理盡該。精行無缼。傳我師之學。膺闕[這-言+(序-予+手)]之問。入談舟扆。述風範而如存。出奉翠華。郊壟而增惻。將歲月之淪貿意[幸*寸]樹之遷訛。乃纂其休音。用銘茲石。其辭曰。</p>

<div class="lg regular"><div class='lg-row'>淳源散　澆風楊　有大力　拔迷方　破煩惱</div>
<div class='lg-row'>庇清凉　唯我師　受佛記　譯仁典　增法事</div>
<div class='lg-row'>為妙藥　解狂醉　得四淨　遁六難　一切法</div>
<div class='lg-row'>無想觀　示有死　入泥洹　聖人作　萬物觀</div>
<div class='lg-row'>乘天言　臨下土　信蘭菊　榮終古</div>
</div><p style="margin-left:2em"><span class='note-inline'>(案。唐年代曆并和曆錄壬午當永淳元年。此文云。永淳二年歲次壬午者。是可誤也。又唐永淳元年。當倭天武天皇即位十一年壬午也。言天武天皇者。淨原天皇也。自基滅度永淳元年歲次壬午。至延曆七年歲次。戊辰合一百七年也。釋善殊記)</span>。</p>
</div>
<div class='div-other'><a id='mulu25' />
<p class='h1'>No. 1651-6</p><p style="margin-left:1em">京大慈恩寺大乘沙門　疏主大師。姓蔚遲。諱基。字洪道。鄂公敬德之姪。衛公敬宗之子。幼年慕道。投三藏大師出家。疏造百本。五天梵語皆通。俗年五十有三。至永淳二年歲次壬午十一月庚寅朔十三日壬寅。終于京兆大慈思寺翻經院矣。</p>
<p>唐朝太宗皇帝御製讚曰。</p>

<div class="lg regular"><div class='lg-row'>巨哉哲仁　逈然出群　疏造百本　才過萬人</div>
<div class='lg-row'>妙閑性相　理契天親　口飜四辯　詞發大雲</div>
<div class='lg-row'>昂昂藏藏　法中之王　面舒滿月　雙眸電光</div>
<div class='lg-row'>昏衢麗日　若海津梁　聊申讚謨　孰能寅揚</div>
</div><p style="margin-left:1em">時太宗太平興國九年八月十七日。於東京梁苑城左衛大相國寺釋迦文院寫得。扶桑巡禮五臺山沙門清算題記。</p>
</div>
<div class='div-other'><a id='mulu26' />
<p class='h1'>No. 1651-7 大唐大慈恩寺大師畫讚</p><p class="byline">特進行門下侍郎兼鎮西員外都督江滿昌文</p>
<div class="lg regular"><div class='lg-row'>慈恩大師尉遲氏　諱大乘基長安人</div>
<div class='lg-row'>族貴五陵光三輔　鄂公敬德是其親</div>
<div class='lg-row'>智勇冠世超衛霍　李唐之初大功臣</div>
<div class='lg-row'>文皇崇師稱大聖　生立碑文垂絲綸</div>
<div class='lg-row'>羯羅藍位多正夢　漠月入口母方娠</div>
<div class='lg-row'>金人持神珠寶杵　託干胎中吉兆頻</div>
<div class='lg-row'>身相圓滿載誕育　肜雲成盖覆菓脣</div>
<div class='lg-row'>眼浮紫電夏天影　面駐素娥秋夜輪</div>
<div class='lg-row'>少少之時早拔萃　齠齔之間含慈惇</div>
<div class='lg-row'>依止三藏學性相　三千徒裏絕等倫</div>
<div class='lg-row'>七十達者四賢聖　就中大師深入神</div>
<div class='lg-row'>亞聖具體比顏子　窮源盡性同大鉤</div>
<div class='lg-row'>三性五重唯識義　愽涉學海到要津</div>
<div class='lg-row'>百部䟽主五明祖　著述以來誰得均</div>
<div class='lg-row'>字字句句不空置　皆有證據永因循</div>
<div class='lg-row'>伯牙響琴徒秘典　卞和泣玉獨霑巾</div>
<div class='lg-row'>論鼓一振疑關破　他宗望風自委塵</div>
<div class='lg-row'>對龍象眾能降伏　昇師子座檀嚬伸</div>
<div class='lg-row'>每月必造慈氏像　一生偏慕兜率身</div>
<div class='lg-row'>每日必誦菩薩戒　唯杖木叉制波旬</div>
<div class='lg-row'>一時高樓秋燈下　有人窺見偷逡巡</div>
<div class='lg-row'>大光普照觀自在　金手染翰顯其真</div>
<div class='lg-row'>不圖漢土化等覺　開甘露門利兆民</div>
<div class='lg-row'>自書般若何所至　清凉山曉五臺春</div>
<div class='lg-row'>瑞光赫赫慶雲起　文殊正現示宿因</div>
<div class='lg-row'>遊愽陵原製玄贊　法華賾旨傳遠賓</div>
<div class='lg-row'>當寶塔品人有夢　諸佛證明遍照隣</div>
<div class='lg-row'>二十八字一挑句　文章微婉柢獲麟</div>
<div class='lg-row'>傳導大師以此偈　千佛滅度讚大仁</div>
<div class='lg-row'>不嫌暗漏作章疏　齒牙煥炳光曜新</div>
<div class='lg-row'>咫尺龍顏奉鳳詔　出入金殿陪紫震</div>
<div class='lg-row'>天不與善化緣盡　歲五十三俄<span class='corr'>已</span>泯</div>
<div class='lg-row'>永淳二年十一月　仲旬三日為忌辰</div>
<div class='lg-row'>先師慕側行祔禮　風悲雲愁慘松筠</div>
<div class='lg-row'>本願不回奉彌勒　生第四天步華茵</div>
<div class='lg-row'>名垂萬古涉五竺　玄蹤雖多盡難陳</div>
</div></div>
<div class='div-xu'><a id='mulu27' />
<p class='h1'>No. 1651-8 心經幽贊序</p><p class="byline"><span class='note-inline'>(苗神容製)</span></p><p>云。有大乘基法師。即三藏法師之入室也。俗姓遲氏。地開隻服。家藏祝光之勳。庭列歌鍾。門啟[這-言+(厂@若)]犀之貴。法師始自參玄之歲。即厭持梁。纔踰志學之年。俄隨法侶。辭[((└*且)/(句-口+匕))*(白-日+片)]。門而趍宴坐。解禪袍而習經行。含梵干之前風。冠禪門之首席。雪峯踈夏。霜節澄秋。澹乎無繫。悠然獨往。智涵定水。業峻[山*耆]山。經耳無遺登心記。海激雷奔之迅。遠挹驚談。崩雲屑雨之奇。高推逸辨。架澄什而多裕。越生肇而餘閑。囑累之義攸歸。授記之期斯得。既而聲雄朝野。道被參墟。禪枝暎高柳之都。智釰含寶符之氣。下無伏鬼。競同懷璽之勤。斜距飛狐。爭類欵聞之學。代郡清凉之[阜-(白-日)+大]。道契於文殊。樓煩賈氏之廛。神交於惠遠。下官謬因驅馹。爰踐六飛之地。勸預人倫。欣聽一音之說。寫瓶非喻。傾河莫擬。金聲遠絕。浮學海而無涯。玉吻徐開。注詞江而不竭。法師見[弟*令]心戰。用拯迷途。悲其常寐之昏。錫以司方之授。遂因慈誘。下示高文。所釋般若心經。名為幽贊。其道備其詞遠。為趣也深。為文也約。片言必善。出三界高驤。一字無刊。踰六塵而秀。上窮神盡性。山鳴鷲嶽巔。藏往知來。氷釋獲池之際欲詮其事。見推為序春言多幸。雖承四句之恩。瞻我勞生。何茲一塵之墨。然則柔音可述懷。信授而斯行。幽偈方宣。瞻大雄而演頌。敢因如是。爰磬我聞。俾夫庶類開曚。悟玄門而適道。群生鑿竅。覩正法而歸真。以看千篇。刊之如左。</p>
</div>
<div class='div-other'><a id='mulu28' />
<p class='h1'>No. 1651-9 唐故白馬寺主翻譯惠沼神塔碑<span class='note-inline'>(并序)</span></p><p class="byline">㓨史　李邕　撰</p><p>觀夫譯悲智者。匪了義不證。演真實者。匪悟見不傳。是故法雨一句。潤心田之沃土。覺□□□照身林之大根。所以感攝雲來。迴白麋至。方丈之至。若天若人。微妙之音。至矣備矣。允茲在茲。和上諱玄。字惠沼。俗姓劉氏。彭城人也。曾祖秦隨音州北海縣宰。因家住淄川。誕育不辰。慈愛云□□□黃衣。挹鞠于外家歲餘。又以黃被覆。而歸本宅。及能言乃曰。往來法。有黃者何也。父驚異之。五歲執繼親喪。悲慟過禮。識者以為至性所致。秊十有二。即求出俗。十有五。屬睿宗降誕。有制度□□入道。甞讀金光明經。雙見王子救虎。尸毗代鴿。悅然有捨身之志。遂赴山巖。交親權途僶俛旋[竺-二+索]秊秊廿。下問要言。愽通經藏。尋講法花般若涅槃等經。皆智發宿報。緣通前佛。廿□□圖華。草繫之時。人我俱去。浮囊之際。□□兩忘。夢吐地身。便登山頂。智者謂云。去五欲之毒。處萬法之高。咸亨三年。服膺長安基光二師。福智七德。其解其空也。既證我聞。其問□□也。更即汝說。慈雲觸石。自少陰而滿空德□□瓶。乃一瓦而容海。因號山東一遍照。又瑳切法花無垢稱金剛般若上下等瑜伽雜集唯識因明俱舍。大小幽旨。因見道義。交激累曰。述作萬言。因見道章。二師歎曰。法門後進。此一人也。何□□而云惠照耶。後行化諸郡。敷演群經。氷釋而蟄戶啟明。雷作而為芽花出。栴檀<span class='corr'>圍</span>遶。咨稟萌奔者。不可勝計。諺曰。河南照天下。少自此傳授。廿餘年。又撰能斷般若金光明□盂蘭盆溫室等經疏惠日論了義燈等凡六十卷。所翻經律論等三百餘軸。盛行於代。至若上作漸門。所以持內外律。定慧復得。所以超修捨[金*車]思猶笙簧法音。沐浴智海。地遷於九。義念於三。花□□駢闐。讚揚翕習。始自下國。終聞上京。首上四朝。綿曠一紀。且驛徵者三。謁詔講者兩。開恩補綱。維大德者六員。勅翻積經論者四。至結壇降雨者。一日入內。坐夏也。如霧□□然飛。依人而表。弟子惠沖微惠勝說耶含朏惠日福琳無著法山惠融龍興寺上座惠祥彼微寺惠光大雲寺惠燈法通徒藏惠明正等寺惠嵩法濟寺惠仙等。住持五部。至圓曾性。□習群經。至明曒日。每荷生之心滅不滅之因。是用追恩遶贊述庶乎。生前之右。匪獨衡山。歿後之。豈伊廬岳。其詞曰。</p>
<p class="lg-abnormal"><div class='lg-row'>安住上首　和合真僧　高步十力　是入一乘</div>
<div class='lg-row'>法界若海　碩行如陵　灯傳自覺　夢叶明微<span class='note-inline'>(其一)</span></div>
<div class='lg-row'>堅守律儀　愽聞經藏　照宣貝葉　啟明金杖</div>
<div class='lg-row'>雖有情業　義道無量　八部往還　四生回向<span class='note-inline'>(其二)</span></div>
<div class='lg-row'>累朝情遇　一時敷演　誘進州邑　弘翻宣輦</div>
<div class='lg-row'>大德恩深　三綱詔選　齊纏感夜　留流□□<span class='note-inline'>(其三)</span></div>
<div class='lg-row'>興言弟子　落妖有因　天聞聖德　物荷陽春</div>
<div class='lg-row'>卿中七輩　殿上三人　鑽智慧火　熱煩惱薪<span class='note-inline'>(其四)</span></div>
<div class='lg-row'>垂蓮表祥　特花告玄　訓導十方　四句職比</div>
<div class='lg-row'>即緣生勝　定水不流　覺燈長曙<span class='note-inline'>(其五)</span></div>
<div class='lg-row'>靈櫬反葬　佛子祖行　幡花撲地　齊祭傾城</div>
<div class='lg-row'>晴景雪下　虗空鐘鳴　黃霰慘送　素鶴歡迎</div>
<div class='lg-row'>信諸天之　有感尊宣　三世之無情<span class='note-inline'>(其五)</span></div>
</p><p style="margin-left:1em"><span class='note-inline'>(沼法師。開元二年歲次甲寅十二月十七日滅度。從其甲寅。至于延曆七年歲次戊辰。合七十五年。開元二年甲寅當日。本世之元明天皇即位和銅七年甲寅也。追得碑文　　　釋善珠之)</span>。</p>
<p style="margin-left:1em"><span class='note-inline'>(奈良某珍襲秋篠上經之真蹟今夏幸得借之。當溜州會之法筵。更寫之了)</span>。</p>
<p style="margin-left:1em"><span class='note-inline'>(明治三十八年十二月十一日　　末學定胤)</span></p>
</div>
<div class='div-other'><a id='mulu29' />
<p class='h1'>No. 1651-10 大周西明寺故大德圓測法師佛舍利塔銘<span class='note-inline'>(并序)</span></p><p class="byline">貢士　宋復　撰并書</p><p>法師諱文雅。字圓測。親羅國王之孫也。三歲出家。十五請業。初於常辯二法師聽論。天聦警越。雖數千萬言。一歷其耳。不忘於心。正觀中　　　大宗文皇帝。度為僧。住京元法寺。乃覧毗曇成實俱舍婆娑等論。暨古今章疏。無不閑曉。名聲藹著　三藏法師奘公。自天竺將還　法師預夢。婆羅門授果滿懷。其所證應勝因夙會。及　奘公一見。契合莫造。即命付瑜伽成唯識等論。兼所翻大小乘經論。皎若生知。後被召為西明寺大德。撰成唯識論疏十卷。解深蜜經疏十卷。仁王經疏三卷。金剛般若。觀所緣論。般若心經。無量義經等疏。羽翼祕典。耳目時人。所以贊佐　奘公。使佛法東流。大興無窮之教者也　法師性樂山水。往依終南山雲際寺。又去寺三十餘里。閴居一所。靜志八年。西明寺僧徒邀屈還寺。講成唯識論。時有中天竺三藏地婆訶羅。至京奉勅。簡召大德五人。令與譯蜜嚴等經　法師即居其首。後又召入東都講。譯新華嚴經。卷軸未終。遷化於佛授記寺。實萬歲通天元年七月二十二日也。春秋八十有四。以其月二十五日。燔於龍門香山寺北谷。便立白塔。在京學徒。西明寺主慈善法師。大薦福寺大德勝莊法師等。當時<span class='corr'>已</span>患禮奉無依。遂於香山葬所。分骸一節。盛以寶函石槨。別葬於終南山豐德寺東嶺上　法師甞昔往游之地。墓上起塔。塔基內安舍利四十九粒。今其路幾不通矣。峭壁嶄絕。茂林鬱閉。險僻藏疾。人跡罕到。埋光蔽德。徒有歲年。孰知歸仰。由是同州龍興寺仁王院廣越法師。勤成志願。以　　　大宋政和五年四月八日。乃就豐德分供養。并諸佛舍利。又葬於興教寺　奘公塔之左。創起新塔。規範基公之塔。一體無異。并基公之塔。即舊而新之。金輪寶鐸。層構雙聳。矗如幻成。其下各環以廣廡。神像崇邃。左右以祔　奘公焉。俾至者景慕起信。不知何時而<span class='corr'>已</span>也。及於塔之前。創修獻殿六楹落成。慶贊之日。不暇求能成文者。丐余直序其事繫之以銘。銘曰。</p>

<div class="lg regular"><div class='lg-row'>貝葉西來兮其功大　教流中區兮斯永賴</div>
<div class='lg-row'>法匠有憑兮誠際會　香山迢遙兮悶幽宮</div>
<div class='lg-row'>豐德峻阻兮藏靈蹤　後人依歸兮何適從</div>
<div class='lg-row'>有越作緣兮神助力　雙塔屹立兮基是式</div>
<div class='lg-row'>以祔奘公兮豈窮極　終南相高兮峻倚天</div>
<div class='lg-row'>盛德巍然兮銘石鐫　來者瞻仰兮千萬年</div>
</div></div>
<p class='juan'>玄奘三藏師資傳叢書卷下<span class='note-inline'>(終)</span></p>
</div><!-- end of div[@id='body'] -->
</body></html>