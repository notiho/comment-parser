<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增集續傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu458' />增集續傳燈錄卷第六</p><p class="byline">徑山興聖萬壽禪寺前住持比丘吳郡文琇集</p>
<div class='div-other'><a id='mulu459' />
<p class='h1'>大鑒下第二十三世</p>
<div class='div-other'><a id='mulu460' />
<p class='h2'>紫籜竺原道禪師法嗣</p>
<div class='div-other'><a id='mulu461' />
<p class='h3'>○四明天童了堂唯一禪師</p><p>別號芥室。台之寧海人。宋丞相葉夢鼎之的裔。從四明萬壽雪崖莊公學出世法。初住延慶。遷台之紫籜四明天寧。僧問金剛眼中著得什麼。師云。著得什麼則且置。喚什麼作金剛眼睛。僧云學人不會。師云問取燈籠。僧云十二時中如何用力。師云無汝用力處。僧禮拜。僧問如何是佛。師云八角磨盤空裏走。僧云如何是法。師云赤脚踏氷稜。僧云如何是僧。師云井底種林檎。僧云如何是一體三寶。師云驊騮將捕鼠不及跛猫兒。僧問萬法歸真真歸何所。師云三脚蝦蟆著錦襠。上堂。我此間也無禪也無道。也無玄也無妙。只有一口劒。佛來也斬魔來也斬。眾中忽有人出來道借和尚劒看。只向他道。三年一閏五年再閏。上堂。舉盤山積禪師示眾云。心月孤圓光吞萬象。光非照境境亦非存。光境俱亡復是何物。師云。天台則有。南岳則無。趙州東壁掛葫廬。上堂。飲光論劫坐禪。布袋終年落魄。質庫何曾典牛。蟻子不食生鐵。占波國人語言難辨。一二三四五。虗空缺處補。五四三二一。黃昏候日出。拍禪床下座。上堂。佛祖向上巴鼻。諸人本地風光。覷得破者銀山鐵壁。覷不破者銀山鐵壁。且道一大藏教是箇切脚。畢竟喚什麼作正文。拈拄杖。興化棒頭知落處。笑看千嶂起風雷。退院上堂。百尺竿頭拋鐵網。千峰頂上棹金船。行來此日難行事。了得前生未了緣。終時壽八十四。</p>
</div>
<div class='div-other'><a id='mulu462' />
<p class='h3'>○台州瑞巖恕中無慍禪師</p><p>台之臨海人。別號空室。族姓陳。七歲入鄉校。所讀書不煩再授。往徑山依寂照薙落。辭遊方。見淨慈靈石芝資福一源靈源。造詣深遠。師扣問細大事至詳切。既而歸徑山寂照令居擇木寮。東還見太白平石典藏教。久之又偕聦木庵興大宗參竺原於紫籜。以看狗子話未破為問。纔開口被一喝即大悟。因進一頌曰。狗子佛性無。春色滿皇都。趙州東院裏。壁上掛葫蘆。原乃笑曰恁麼會又爭得。師拂袖便出。開法明之靈巖台之瑞巖。室中示眾曰。穩坐家堂。因甚主人翁不識。掀飜大海摑碎須彌。平地上因甚擡脚不起。眼光爍破四天下。自家眉毛落盡。因甚不見。僧問如何是瑞巖境。師云風吹不入。僧云如何是境中人。師云水灑不著。僧問如何是函盖乾坤句。師云猛虎口裏活雀兒。僧云如何是截斷眾流句。師云金剛手裏八稜棒。僧云如何是隨波逐浪句。師云李白捉月張騫乘槎。上堂。竪起拂子云。世尊拈花達磨面壁。乃至後來或行棒行喝。或擎叉舞笏。神頭鬼面百種施呈。總向這裏出。擲下云。好事不如無。上堂。辭親割愛剃髮染衣。入此門中合為何事。若也知慚識愧是真出家。一出俗塵恩愛家。二出三界火宅家。三出粗感煩惱家。四出細惑無明家。出得四家始稱衲僧家。且如何是衲僧家。撞著冤家惡口小家。上堂。情塵易遣。理障難除。十二時中放教虗豁豁地。不取一法不捨一法。情塵不遣而自遣。理障不除而自除。飢則喫飯寒則添衣。又不可違時失候。上堂。若以語言名狀心。終不得心。不以語言名狀心。亦不得心。去此二途如何湊泊。驢唇先生開口笑。阿脩羅王打[跳-兆+孛]跳。海神失却夜明珠。擘破毗盧穿七竅。學者景從。俄謝事居松巖。洪武七年夏日本國主遣使入貢就奏請師化其國。以水晶數珠峩山石硯為贄。　上召師至闕。師以老病辭。　上憫而不遣留處天界。時金華宋公濂在翰林。休沐日則訪師劇談道妙。是年冬奉　詔東還。宋公為製語錄序。晚年因弟子居頂住翠山迎師奉養。四方參扣者無虗日。忽遘微疾。索筆書偈曰。七十八年無法可說。末後一句露柱饒舌。端坐而逝。實洪武十九年丙寅七月十日也。闍維奉骨窆翠山之唐嶴。</p>
</div>
<div class='div-other'><a id='mulu463' />
<p class='h3'>○寧波天童木菴司聦禪師</p><p>台州臨海謝氏。宋宰相方叔之後。父嶽。母黃氏。年十五從鄞之靈峰汶公學出家法。既祝髮受具。謁天童平石砥公。居侍司。登徑山依原叟端禪師。升典藏之職。師自察所得不離見聞覺知豈為究竟。有老宿言紫籜道公本色鉗鎚。時道公春秋高棧絕人事。師至却之。如是者三方納之。一日舉圓照以庭前柏樹子答僧問古帆未掛機緣。師豁然開悟。徹見從上諸祖用處。至正辛卯來太白蒙堂閉一室禪誦。日有常規。久之行宣政院檄師出世里之洪祐。遷國清。　皇朝洪武二年陞天童。法席出諸方。上堂。從緣有者終成敗壞。不從緣有者歷劫常存。舉起拂子。穿却德山鼻孔。換却臨濟眼睛。上堂。百丈卷席。秘魔擎叉。南泉斬猫。大隨燒虵。犀因翫月紋生角。象被雷驚花入牙。上堂。一切法即諸佛法。一切道即諸佛道。一切語即諸佛語。一切事即諸佛事。南瞻部洲。北鬱單越。西瞿耶尼。東拂于逮。家家門底透長安。卓拄杖一下下座。五年　朝廷即鍾山設無遮大會。詔兩浙高行僧校讎藏經儀袁法事。師預焉。屢獲賜坐從容論道。詔師說法開示幽顯。及東還尋退居東堂。因自號東院。十四年四月朔入滅。壽七十。</p>
</div>
<div class='div-other'><a id='mulu464' />
<p class='h3'>○杭州徑山大宗法興禪師</p><p>別號松石。台之黃巖陣氏。幼岐巍。在齠齓中重默如成人。年十五投同邑瑞嚴寺明公出家。依平石砥于天童。命侍香。逾浙見古鼎于徑山。延入藏司。時歸源藏老于仙居紫籜。師與木庵聦等折節輪誠咨决法要有省。出世永嘉太平。遷樂清壽昌鷹山能仁。上堂。青海崖頭雙溪那畔。烟波萬頃漁市千家。突出衲僧巴鼻。顯示第一義諦。當頭坐斷百匝千重。一句全提十方通暢。所以道佛佛授手祖祖相傳。德山入門便棒。臨濟入門便喝。秘魔擎叉俱胝竪指。檢點將來總是三家村裏賣草鞋底相識。驀拈拄杖。須彌山上走馬。大洋海底橫身。天無私臨日無私照。山嶽穹崇江河浩渺。是故金輪御萬國咸寧。玉燭調四時式敘。狸奴白牯齊歌至化。露柱燈籠共樂昇平。卓拄杖。洪鈞妙力先天地。五葉花開徧界春。上堂。舉楊岐拈拄杖示眾云。一即一切。一切即一。以拄杖畫一畫云。山河大地天下老和尚百雜碎。作麼生是諸人鼻孔。良久。劒為不平離寶匣。藥因救病出金瓶。喝一喝。卓拄杖一下。師拈云。大小楊岐巧盡拙出。驀拈拄杖云。諸人鼻孔即且置。作麼生是山河大地天下老和尚百雜碎。靠拄杖。不因紫陌花開早。爭得黃鸕下柳條。洪武丁卯僧錄司選師補處徑山。衲子嚮風雲合。齋厨不給。乃吳江望族葛德潤樂為之賑。與師若有宿契然。明年遘微疾。前住侍復原報禪師居寂照庵一日來問疾。師危坐欵茶話而別。忽顧待僧云吾行矣。侍僧曰臨行一句作麼生道。師云。空手揑雙拳。開口落第二。僧曰恁麼則與和尚流通去也。師云也不消得。侍僧擬再進語。師竪一拳示之。即索筆書偈云。生也如是。死也如是。如是如是。咄咄。擲筆而逝。乃三月十一日也。茶毗舌根牙齒不壞。其徒塔于支隴東崦。其營立之費則出義士山左者姓姚彥仁氏。</p>
</div>
<div class='div-other'><a id='mulu465' />
<p class='h3'>○四明保福一菴如禪師</p><p>溫州人。上堂。昨日說凡夫法聖人不會。今日說聖人法凡夫不知。拈拄杖卓一下。蝦蟆跳上梵天。蚯蚓驀過東海。上堂。三德六味供佛供僧。有情無情均沾利樂。還有知恩報恩者麼。有水皆含月。無山不帶雲。上堂。粥罷喫茶。茶罷陞座。摩訶衍法。離四句絕百非。便下座。</p>
</div>
<div class='div-other'><a id='mulu466' />
<p class='h3'>○黃巖靈石古帆新禪師</p><p>初見東州永於虎丘。俾典藏鑰。次見竺原於鴻福。一夕上方丈請益云。某甲看狗子無佛性話無入頭處。望和尚垂示。原厲聲云夜深下去。師歸堂中詬罵云。不為我說則休。何得見嗔。有人說向竺原。竺原云他向後自會去在。師聞之當下廓然。</p>
</div></div>
<div class='div-other'><a id='mulu467' />
<p class='h2'>保寧古林茂禪師法嗣</p>
<div class='div-other'><a id='mulu468' />
<p class='h3'>○蘇州靈巖了庵清欲禪師</p><p>別號南堂遺老。台之臨海大雄山朱氏。母黃。九歲而孤。仲父茂上人引登徑山為童子。依虎巖試經得度受具。希白明藏主亦師之叔父。自育王橫川會中來。一見以法器期之。提誘辨詰無所不至。謂曰。子氣銳甚。非佛性不足為師。今在蘇之開原。往見不可後。師即謁佛性。性問云近離何處。師云徑山。性云船來陸來。師云二俱不涉。性云汝安得到此。師便喝。性云雖是後生却堪雕琢。他日性又問汝豈不是徑山來。師云是。性云山上有鯉魚井底有蓬塵作麼生。師云和尚甚處得這消息來。性云欽師因甚猶被馬師惑。師云也少和尚一分不得。性云參禪須是些子始得。師乃掩耳而出。皇慶初佛性被旨復住開原。師為入院侍者。繼掌藏教。還徑山虗谷陵選為後堂首座。佛性遷建業保寧。分第一座說法。天曆乙巳出世漂水開福。元統癸酉遷嘉禾本覺。帝師大寶法王有旨賜金襴衣并慈雲普濟禪師號。居十年。退居南堂。至正乙酉應中吳靈巖請。衲子聞風而萃。室中垂語云。文殊普賢起佛見法見。貶向二鐵圍山則固是。且道釋迦老子還有過也無。良久云。休。上堂。一大藏教束之高閣。長期短期無繩自縛。莫更紛紛紜紜。直須洒洒落落。楊岐一頭驢。只有三隻脚。潘閬倒騎歸。攧殺黃幡綽。五味拈來饡枰鎚。別有香風滿寥廓。喝一喝。上堂。前無釋迦後無彌勒。中無自<span class='corr'>己</span>。鐘樓上念讚。床脚下種菜。甜瓜徹蔕甜。苦瓠連根苦。閱五載。復歸南堂。時江浙行省丞相遣使延請。師堅臥不起。作三偈答之。有綠蘿窻下垂垂老。軒盖林中不得來之句。癸卯秋八月十三日感微疾。默而不言。至二十五日索筆書偈云。七十六年無後無先。聖凡情盡明月中天。適通守陳公元禮來候疾。謂師曰和尚東南大法幢也。時既至矣可無一言啟迪我輩乎。師瞪目大笑遂泊然而逝。闍維火未盛有紅白二圓光盤旋龕頂。良久浮空而滅。頂骨舌齒俱不壞。舍利無筭。姪僧祖灊等收而藏之南堂。即千佛塔院。</p>
</div>
<div class='div-other'><a id='mulu469' />
<p class='h3'>○台州龍華會翁清海禪師</p><p>臨海人。年三十始入道投徑山虎巖披剃。至旃檀林巡按有見其舉止山野竊譏誚之。即發憤。翼日往天目求中峰誨示。晝夜彈力參究。睡重難遣摘數珠撒暗地摸足數乃<span class='corr'>已</span>。久之無所入。時東州住虎丘古林住開原東岐住楓橋寒山。師如蘇州出入三大老之門。漸臻閫奧。出世龍華。師室中垂語云。舉足下足無非道場。因甚却踏不著。父母未生面目開眼便見。因甚不識。一日問僧云甚處來。僧云天台。師云還聞長觜鳥說禪麼。僧云聞。師云摩斯吒因甚心掛樹枝身沉海底。僧擬議。師即打出。僧問如何是三乘教外別傳底事。師云汝若不問我即忘却。僧云恁麼則學人有賴也。師云切忌錯承當。上堂。木落四山空。水肅潭石見。霜氣曉蕭蕭。又是十月半。堪笑衲僧家。漏逗渾不筭。若也筭。兩箇五伯原是壹貫。喝一喝下座。上堂。諸佛時時降生。諸佛時時成道。諸佛時時滅度。若言有過去未來現在。大似無事生事。畢竟如何。飰籮裏還著得屎麼。喝一喝下座。上堂。一釋迦。二原和。三佛陀。分明道了也。獻佛不在香多。師謝事西游。寓雲間南禪。是時蒙尚為驅烏受經。師正宗興山。主迎師來雙江紹隆。有一居士行業極謹。年七十餘欲禮師剃度。故也居士後名覺顯號無外。終時多靈異。由是蒙得侍左右僅一歲。師每舉古德語示蒙。蒙不能曉。寒夜愛擁爐坐。甞引聲吟曰。臘月寒深道者孤。一堂禪侶守寒爐。衲衣穿處氷侵骨。坐到更深炭也無。蒙遂扣問云古人畢竟意在於何。師曰你他後自會去在。年九十三抵育王守橫川祖塔。俄跌損左足不能良行。每牀坐當清夜。朗吟古人偈語。其徒文渙問曰。一生參禪。到此不能受用。却託吟咏自遣。師曰不見大慧和尚因疾呻吟。左右云平生呵佛罵祖今乃爾。大慧云。癡子。呻吟便不是耶。渙禮拜。既寂。火化異香襲人。</p>
</div>
<div class='div-other'><a id='mulu470' />
<p class='h3'>○溫州仙巖仲謀猷禪師</p><p>本郡人。上堂。明頭來明頭打著甚屎急。暗頭來暗頭打著甚屎急。四方八面來連架打著甚屎急。總不與麼來時。明日大悲院裏有齋。又且如何。踏破草鞋赤脚走。好山猶在最高峰。上堂。舉松源和尚示眾云。石鞏張弓。魯祖面壁。正令不行。抝曲作直。師云。廣教則不然。石鞏張弓。魯祖面壁。綿褁秤鎚。錦包特石。上堂。碧天杳杳。紅日團團。空裏無花。眼中無翳。成佛作祖正是這箇時節。拖犂拽杷正是這箇時節。謝藏主侍者至上堂。一默酬僧雷轟電激。三喚領旨玉轉珠回。七十三八十四。築著磕著礙塞殺人。拈拄杖。昨夜西風枕簟秋。無限蟬聲噪高樹。讀正法眼藏偈曰。竹榻夜長燈燄短。蘿窻晝永日光浮。二千餘載真消息。五十平頭病比丘。</p>
</div>
<div class='div-other'><a id='mulu471' />
<p class='h3'>○日東建長竺仙梵仙禪師</p><p>自號來來禪子。見休居於保寧。得心要泰定間。日東遣使來聘。既至其國。道契其王臣。度人不可勝紀。熈怡和尚甞敘其語錄有云。惟古林諸子多賢。而嶄然絕出者二人。其一南堂欲公道鳴中國。其一竺仙化徹異邦。可謂二甘露門矣。是錄稱性而談妙得家法。縱橫迅揵雲興泉注。示用應機如矢中的。宜乎東人感化得度者夥也。南堂甞以三偈悼之。其一曰。五住招提盡大方。座中冠盖擁朝行。雷音遠震扶桑國。繕寫歸來作寶藏。</p>
</div>
<div class='div-other'><a id='mulu472' />
<p class='h3'>○蘇州定慧大方因禪師</p><p>既謝事。居靈巖老宿華公房。至正壬戌九月八日郡守周義卿以事入山。師忻然出迎謂云。某此月十四日即此日大化。侯其為我證明。周戲諾之別去。至十三日師以偈寄侯曰。昨日巖前拾得薪。今朝幻質化為塵。殷勤寄語賢佳道。碧落雲収月一痕。是夜請於華以燥薪為高棚。十四日晨起與眾僧訣遂。自秉火行陞柴。棚薪得火烈焰熾然。於火聚中祝香云。靈苗不屬陰陽種。根本原從劫外來。不是休居親說破。如何移向火中栽。度數珠與華云。聊當遺囑。火焰到處多得舍利。侯聞之驚異。為詩二章以挽之。南堂欲公悼以四偈。其首章云。佛日西傾不柰何。奮身揮起魯陽戈。向來入室操戈者。火後爭収設利羅。</p>
</div>
<div class='div-other'><a id='mulu473' />
<p class='h3'>○四明清涼實庵茂禪師</p><p>僧問。石頭和尚道。言語動用沒交涉。意旨如何。師云打鐵不離火星。僧云。只如藥山道。非言語動用。亦沒交涉。又且如何。師云一對無孔鐵鎚。僧問德山棒臨濟喝是同是別。師云懸羊頭賣狗肉。僧問朕兆未分人盡望及乎天曉意如何。師云。紅日上山頭。清風吹木杪。僧云恁麼則盡大地是解脫門。師云把手拽不入。上堂。直下便是。大似眼裏撒沙。向上承當。還如空中釘橛。直饒上無攀仰。下絕<span class='corr'>己</span>躬。常光現前壁立萬仞。正是扶籬摸壁漢。到這裏縱有懸河之辯嚙鏃之機。一點也用不著。拈拄杖卓一下。八十翁翁輥繡毬。</p>
</div></div>
<div class='div-other'><a id='mulu474' />
<p class='h2'>淨慈東嶼海禪師法嗣</p>
<div class='div-other'><a id='mulu475' />
<p class='h3'>○杭州徑山悅堂希顏禪師</p><p>四明人。初住蘇州崑山東禪。升萬壽虎林之淨慈。行中書省左丞相達失公舉主徑山。結制上堂。今朝四月十五。天下叢林結制。東禪懶散過時光。未免依時衛舊例。普請同道高流切莫開眼瞌睡。上堂。舉僧問投子春雨淋淋因甚百草不抽芽。子云芭蕉只恁麼長。師云。今日忽有人問萬壽。春雨淋淋百草因甚不抽芽。只向他道。春色無高下。花枝自短長。上堂。十五日<span class='corr'>已</span>前。水漲船高。泥多佛大。十五日<span class='corr'>已</span>後。烏栖無影樹。花綻不萠枝。正當十五日又作麼生。薰風自南來。殿閣生微涼。上堂。山鳴谷響。虎嘯龍吟。是汝諸人向什麼處安身立命。流止亭前新號令。鉢盂峰下舊家風。上堂。一不做二不休。打爺須是鐵拳頭。拈拄杖卓一下云。有意氣時添意氣。不風流處也風流。</p>
</div>
<div class='div-other'><a id='mulu476' />
<p class='h3'>○四明育王雪窻悟光禪師</p><p>姓楊氏。成都新都人。投天王寺了冲薙染。出峽徧歷禪林。至杭謁東嶼于淨慈。嶼問。三乘十二分教即不問。如何是行脚句子。師擬答。嶼亟以拄杖逐去。師堅坐堂中。夜半見飛蟻撲燈忽有省。因歎曰。若不遇善知識。不幾空過一生。<span class='corr'>已</span>而開法蘇之白馬。陞開原。宣政院使納麟高公舉住育王。師室中垂語云。盡大地是沙門一隻眼。因甚不見自<span class='corr'>己</span>。透過荊棘林是好手。因甚平地上死人無數。手擡利刃劒。因甚胡孫子不死。僧問年窮歲盡時如何。師云家家門首釘桃符。問如何是金剛正體。師云飜簷帽子禿袖布衫。上堂。大眾。道不用修但莫染汙。禪不用學只貴明心。心明則無菩提可求。絕學則無煩惱可斷。自然虗而靈寂而妙。頭頭顯露法法全彰。然雖如是。要稱本色衲僧。且待三十年後。上堂。山僧這裏不似諸方說影子裏話。分明向你道。日東昇。月西沒。飰是米做。炭是柴燒。汝若自生分別。也恠老僧不得。下座。一日有僧來參。師云何處來。僧云天台。師云將得鉢來麼。僧云將得來。師云何不呈似老僧。僧云且過中有。師云我不問這箇鉢我問無底鉢。僧罔措。師云。俊快衲僧能有幾箇。去。</p>
</div>
<div class='div-other'><a id='mulu477' />
<p class='h3'>○四明育王大千照禪師</p><p>別號元虗。初住溫州明慶。遷明之寶陀。至育王。師室中手握木虵問學者云。喚作木蛇則觸。不喚作木蛇則背。速道速道。僧擬議。師便打。上堂。世尊三昧迦葉不知。迦葉三昧阿難不知。阿難三昧商那和脩不知。棒打石人頭。剝剝論實事。上堂。舉法燈云。無根兮得活。離地兮不倒。日用尚不會。更於何處討。師云。切忌喚鐘作甕。有物先天地。無形本寂寥。喚作無根得麼。能為萬象主。不逐四時彫。喚作離地得麼。日用尚不會。會又會箇什麼。喝。西風吹渭水。落葉滿長安。上堂。古德道結夏<span class='corr'>已</span>五日了也。水牯牛作麼生。又有道結夏<span class='corr'>已</span>十日了也。寒山子作麼生。聊成一偈舉似大家。一頭水牯一寒山。困則眠兮飢則飡。終日拈香并擇火。不知身在畫圖間。下座。</p>
</div>
<div class='div-other'><a id='mulu478' />
<p class='h3'>○蘇州穹窿子原自厚禪師</p><p>本郡人。佛誕上堂。有見則為垢。此則未為見。遠離於諸見。如是乃見。佛毗藍園裏示現受生。九龍吐水灌沐金軀。汝等諸人眼裏還著得屑麼。喝一喝下座。請藏主上堂。諸佛出世說箇甚麼。祖師西來傳箇甚麼。有眼如盲。有口如啞。一默酬僧柴瓣颺下。五千四十八卷飜成黃葉止啼。咄咄咄。力圍希。禪子訝中眉垂。</p>
</div>
<div class='div-other'><a id='mulu479' />
<p class='h3'>○蘇州虎丘中行本復禪師</p><p>本郡人。上堂。心生種種法生。森羅萬象亂縱橫。心滅種種法滅。如淨琉璃含寶月。也無生也無滅。雨後千山呈秀色。正法眼藏破沙盆。無位真人乾屎橛。驀拈拄杖云。大丈夫須猛烈。賊來須打客來看。五臺問取三菩薩。</p>
</div>
<div class='div-other'><a id='mulu480' />
<p class='h3'>○蘇州芝塘明因天淵湛禪師</p><p>天曆改原。師在鳳山資福一源靈會中居前堂。秉拂云。翔鳳山前行。看白雲乍舒乍卷。禺泉亭上坐。聽流水或抑或揚。眼處作耳處佛事。耳處作眼處佛事。便見非唯觀世音。我亦從中證。<span class='corr'>已</span>而一源云。有便見二字是與別人說話。無此二字方是自家說話。師不覺退席謂人曰。還丹一粒點鐵成金。堂頭之謂也。</p>
</div>
<div class='div-other'><a id='mulu481' />
<p class='h3'>○台州萬年橫江浩禪師</p><p>郡之仙邑東溪鄭氏。出世紫巖。上堂。曹溪路上水泄不通。紫巖山前千郊兩足。所以道今年雨水非常足。管取秋來田稻熟。牧童齊唱太平歌。笑倒東村王大叔。好大眾。楊廣山前草。憑君待價燉。異苗飜茂處。深密固靈根。擊拂子。將謂白雲老祖。却是大陽和尚。上堂。佛無眾生不成佛。良久。一雨普施。三草二木。頌趙州柏樹子話曰。趙州禪在口皮邊。方便垂慈為指南。可笑死於言下者。競從庭柏樹頭參。師室中甞垂語云。抝折無星秤。將什麼稱斤定兩。猛虎當路坐。鷂子過新羅。</p>
</div>
<div class='div-other'><a id='mulu482' />
<p class='h3'>○天台明巖太古熈禪師</p><p>久依雙清得心法。慍恕中早歲甞參。師問云。藏主久參竺原和尚。世尊初生下時做出許多神頭鬼面。還知落處麼。慍對云美食不中飽人喫。師忽離位分手指上下。乃至步武厲聲云。天上天下唯我獨尊。</p>
</div>
<div class='div-other'><a id='mulu483' />
<p class='h3'>○蘇州吳縣寶華枯林澤禪師</p><p>本邑人。餘慶院受業。早依雙清于淨慈掌記室。出世郡之楓橋普門。遷太平。升寶華。上堂。拈拄杖示眾云。喚作拄杖子則觸。不喚作拄杖子則背。卓拈杖云。如我按指海印發光。汝暫舉心塵勞先起。解制上堂。卓拄杖云。布袋頭解了也。又卓云。鐵彈子百雜碎了也。衲僧家一任東去西去。喝一喝。逢人切忌錯舉。歲旦上堂。舉僧問黃龍云。舊歲<span class='corr'>已</span>去新歲未臨。不涉二途請師速道。黃龍云東方甲乙木。師頌云。東方甲乙木。言端語亦端。曉來風色緊。依舊孟春寒。</p>
</div></div>
<div class='div-other'><a id='mulu484' />
<p class='h2'>萬壽南州珍禪師法嗣</p>
<div class='div-other'><a id='mulu485' />
<p class='h3'>○蘇州萬壽中峰宗海禪師</p><p>上堂。即心即佛舌頭無骨。非心非佛此地無金。還識馬大師用處麼。聽雨寒更盡。開門發華深。</p>
</div></div>
<div class='div-other'><a id='mulu486' />
<p class='h2'>慈淨靈石芝禪師法嗣</p>
<div class='div-other'><a id='mulu487' />
<p class='h3'>○嘉興法喜嶽雲一嵩禪師</p><p>上堂。靈機絕待妙應無差。南泉斬猫歸宗斬虵。星河秋一鷹。砧杵夜千家。上堂。靈光獨輝逈脫根塵。左眼八兩右眼半斤。卓拄杖。石牛䦨古路。一馬生三寅。上堂。大海乾枯虗空突兀。南嶽磨甎作鏡。馬祖坐禪成佛。靈山會上無許多事。少室峰前無許多事。一日三人新到相看。師問云識得一萬事喚什麼作一。僧竪起一指。師云你既不會。第二近前。僧云也知和尚慣用此機。師云過那邊著。指第三僧云。者箇僧却較些子。僧罔措。師云同坑無異土。</p>
</div></div>
<div class='div-other'><a id='mulu488' />
<p class='h2'>徑山虎巖伏禪師法嗣</p>
<div class='div-other'><a id='mulu489' />
<p class='h3'>○四明育王月江正印禪師</p><p>自號松月翁。福之連江劉氏。參虎巖於靈隱。巖授以狗子話俾參究。久之以偈呈露。巖頷之。令侍香。復掌藏教。自是聲譽隆著。育王橫川慎許可與師語喜愕曰。此後學甘露門。元貞乙未開法常之碧雲。遷松江澱山南禪湖之何山道場。至育王。所至弘道樹業厥功茂焉。師室中垂示云。鐘樓上念讚。床脚下種菜。荊棘林中是什麼人行履。兩箇泥牛鬪入海。無位真人因甚額頭汗出。達磨不來東土。二祖不往西天。祖師鼻孔長多少。上堂。古德道。菩提涅槃真如佛性。名異體同。真心妄心佛智世智。名同體異。鎔瓶盤釵釧為一金。攪酥酪醍醐為一味。春色無高下。花枝自短長。上堂。舉僧問廣德周和尚云。阿逸多不斷煩惱不修禪道。佛說此人成佛無疑。此理如何。德云鹽又盡炭又無。僧云鹽盡炭無時如何。德云愁人莫向愁人說。說向愁人愁殺人。師頌曰。行看山兮坐看山。春風花鳥自關關。善財別後無人到。樓閣門開盡日閑。師居育王時。帝師聞其道。賜以金襴法衣。號曰佛心普鑒。將終索浴更衣。書偈而逝。闍維舍利不可勝數。其徒塔于松江真淨。</p>
</div>
<div class='div-other'><a id='mulu490' />
<p class='h3'>○蘇州萬壽別岸若舟禪師</p><p>嘉興人。姓朱氏。禮華亭海慧寺覺源祝髮。參虎巖於徑山即投以偈。遂蒙印可。住後上堂。一葉落。天下秋。凉風暗度。酷暑潛収。一種可人描不得。夜明簾外月如鈎。上堂。道遠乎哉觸事而真。如井覷驢如驢覷井。聖遠乎哉體之則神。南山起雲北山下雨。一夏九十日過了也。且道之與聖在什麼處。金風兮浙浙。玉露兮瀼瀼。耶舍塔中敲鐵磬。天台鴈宕絕人行。上堂。一切法是佛法。一切心是佛心。青蘿夤緣直上寒松之頂。白雲淡泞出沒大虗之中。下座。上堂。十二時中無纖毫繫念猶是陰界。那裏是汝放身命處。栴檀叢林栴檀圍遶。荊棘叢林荊棘圍繞。贈延上人書華嚴偈曰。雜華林裏展戈矛。筆陣堂堂巧運籌。五十三人俱納欵。百城烟水一毫収。</p>
</div>
<div class='div-other'><a id='mulu491' />
<p class='h3'>○杭州徑山南楚師說禪師</p><p>南昌鄧氏。初見一山萬于開先。侍次。山顧謂曰馬祖陞堂百丈卷席意作麼生。師抗聲曰二俱不了。山器之。辭去謁虎巖於靈隱。巖問從甚處來。師曰廬山開先。巖曰。青玉峽吞却華藏世界。五老峰走入藕絲竅裏。汝還知麼。師曰賴有和尚證明。巖駭異。未幾巖移徑山。師與俱侍香。久之去掌天童東巖書記。巖化去竺西繼之。復命分座。出世番易妙果。先有旨遭義學僧三十六人開講席于諸郡名剎。在饒州妙果。師至以禪講混雜別作一寺處之。曰天壽。萬安教寺主。廬山開先復一新之。中吳承天既燬。強師來居。既至施者麏集。大致堅良之林。所徵眾工必極天下之選。故樓殿巨麗像設嚴好。東南無與儷踵。曇芳居徑山。法席亦鼎盛。僧問。說法者當如法說。作麼生是如法而說。師曰。綿褁蒺藜。錦包特石。僧云專為流通去也。師曰且莫詐明頭。上堂。洪機在掌。巨靈神擘開泰華之峰。明鏡當臺。演若多爍破迷妄之域。諸禪人會不會。蝦蟆跳上梵天。蚯蚓驀過東海。上堂。舉僧問趙州如何是毗盧圓相。趙州云自小出家不曾眼花。忽有問徑山如何是毗盧圓相。只向道桃花帶日舒紅錦。草色連天屐展茵。終于蘇城法喜庵。其徒奉全身歸葬徑山之東崦。</p>
</div>
<div class='div-other'><a id='mulu492' />
<p class='h3'>○婺州寶林明極楚俊禪師</p><p>四明昌國黃氏。依虎巖於冷泉。一日巖見問曰是什麼。師拱而前曰和尚莫瞞某甲好。巖曰未在更道。師曰某甲無侍者祇對和尚。巖休去。住後上堂。好諸禪德。一切智通無障礙。五須彌山障礙你不得。百億剎土障礙你不得。四大海水障礙你不得。拈燈籠向佛殿裏。將山門來燈籠上。上堂。有時教伊揚眉瞬目。白雲萬里。有時不教伊揚眉瞬目。白雲萬里。有時教伊揚眉瞬目者是白雲萬里。有時教伊揚眉瞬目者不是白雲萬里。定林如此批判。還契得馬大師麼。白雲萬里。日本國王具書以國師禮聘至彼。對<span class='corr'>揚</span>稱旨。命住鉅福山建長寺。示寂時年七十五歲。</p>
</div>
<div class='div-other'><a id='mulu493' />
<p class='h3'>○杭州靈隱獨孤淳朋禪師</p><p>俗姓楊氏。臨海人。上堂。晃晃焉於色塵之內而相不可覩。昭昭然於心目之間而理不可分。古人垂示處不妨明白。後人領解處多是顢頇。天寧今日矢上加尖去也。一夜落花雨。滿城流水香。上堂。因妄說真真無自相。從真起妄妄體本空。妄既歸空空亦不立。良久云。蕩蕩一條官驛路。晨昏曾不禁人行。上堂。會即事同一家。不會萬別千差。不會則且置。如何是事同一家。雞寒上樹鴨寒下水。上堂。畢鉢巖前風清月白。曹溪路上浪靜波平。靈鷲山中從苗辨地。三段不同収歸上科。上堂。春風吹春。雨滴落。花滿地。春狼藉。雲外青山青又青。獨立寥寥[筐-匚]何極。諸人要識朱頂王。者漢從來頭腦赤。延祐甲寅住靈隱。至元丙子秋入寂。壽七十八。全身葬普光庵後。</p>
</div>
<div class='div-other'><a id='mulu494' />
<p class='h3'>○溫州江心無際本禪師</p><p>入院山門佛事云。江心門戶逈與諸方不同。不設樞機晝夜開豁。示徒偈曰。大地撮來如粟粒。九旬禁足誑嬰孩。楊岐種子無碑記。時把龜毛眼裏栽。有岐上座者。乃明巖太古熈公弟子。一日持郁山主跨驢圖請題。師援筆疾書曰。䇿蹇溪橋蹉脚時。悞將豌豆作真珠。兒曹不解藏家醜。笑倒楊岐老古錐。置筆乃問云。你且道楊岐這一笑落在什麼處。岐云無風荷葉動。必定有魚行。師掌云。歸去師前分明舉似。岐即仲邠也。</p>
</div></div>
<div class='div-other'><a id='mulu495' />
<p class='h2'>天童竺西坦禪師法嗣</p>
<div class='div-other'><a id='mulu496' />
<p class='h3'>○金陵龍翔孚中懷信禪師</p><p>明之奉化姜氏。母劉。禮里之鹿頂山法華院子思薙<span class='corr'>䰂</span>。徧扣浙西諸德之門。平昔胸中凝滯淘汰殆盡。會華藏竺西遷天童。遂隨以來。於其言下悟旨。領綱維職。迨雲外岫繼席。留掌藏教。泰定三年出世四明觀音。遷寶陀。元統二年朝廷降香營修功德莊嚴大士妙相。使冋特旨賜廣慧妙悟智寶弘教禪師號及金襴紫伽黎。至正乙酉赴天童。眾廢具舉。且營壽塔於中峰祖庭為終焉計。未幾應龍翔之辟不得<span class='corr'>已</span>也。師不倦提唱。隨機示用出於自然。德性真率和氣靄然。未甞以聲色忤人。至正丁酉八月二十四日晨起更衣趺坐而瞑。如入禪定。良久氣盡。停龕七日顏貌如生。闍維設利不可筭。貯以寶瓶光發於外。塔牛首山東麓。壽七十八。﨟六十九。</p>
</div>
<div class='div-other'><a id='mulu497' />
<p class='h3'>○四明雪竇華國子文禪師</p><p>慈覺圓通者。帝師大寶法王所賜之號也。俗姓趙氏。宋清獻公之裔孫。父諱燁。愽學號純儒。故師於經史詩書皆自幼習。出家里剎淨慧從畢。萬一經公薙染。公天台性具少林心要悉能淹貫。師親杖屨既久。所獲非常流可比。辭遊兩浙參扣諸碩德求是正之耳。時竺西在毗陵華藏。一見契合。及遷天童起師為記室。雪豆橫山錫又以第一座招之。尋開法奉慈。遷萬壽。陞雪豆。至正辛卯二月六日示微疾而卒。龕留七七日顏無異於存日。流汗被面。闍維頂骨牙齒不壞。壽八十三。臘七十。</p>
</div>
<div class='div-other'><a id='mulu498' />
<p class='h3'>○四明天童正宗法匡禪師</p><p>定海人。俗姓趙。依竺西於太白。入室次竺問曰。取不得。捨不得。不可得中只麼得。師隨答云寐語作麼。竺揮竹篦。師拂袖退。竺頷之。命為侍者。尋掌藏鑰。初住明之開壽。遷龍興上藍。陞蔣山。江浙丞相赤憐真班入山作禮寶公問曰大士生鷹巢中是否。師曰要且謾丞相不得。又問大士十二面那箇是正面。師以手打圓相云。巍巍堂堂。煒煒煌煌。僧繇<span class='corr'>斂</span>手有分。梁皇窺覷無門。相遂有省。施[卄/毦]段玉琖。至正十三年行院請住天童。上堂。一雨火雲盡。千峰午吹凉。幽栖無箇事。高枕臥長床。諸禪德。知幻即離不作方便。離幻即覺亦無漸次。彈指圓成八萬門。一超直入如來地。上堂。舉五祖云。一抽三。二添四。黃牛角指天。八脚垂過鼻。乃云急急。以手拍禪床云。趂得老鼠打破油甕。</p>
</div>
<div class='div-other'><a id='mulu499' />
<p class='h3'>○四明佛隴行可直禪師</p><p>佛涅槃上堂。今朝二月十五。天色半晴半雨。桃花李花競開。柳條桑條正吐。如何天下癡人却謂如來滅度不滅度。拍禪床云。曉來兀坐蘿窻下。聽得竹雞三兩聲。上堂。世尊拈花迦葉微笑。一對鐵槌全無孔竅。謂之正法眼藏涅槃妙心有甚交涉。拈拄杖云。諸人不得妄生節目。下座。頌玄沙三種病話。潦倒玄沙巧用功。病源三種示宗風。巨靈擡手無多子。分破華山千萬重。聽雨偈曰。簷前滴滴甚分明。迷<span class='corr'>己</span>眾生喚作聲。我亦年來多逐物。春宵一枕夢難成。</p>
</div></div>
<div class='div-other'><a id='mulu500' />
<p class='h2'>靈隱玉山珍禪師法嗣</p>
<div class='div-other'><a id='mulu501' />
<p class='h3'>○金陵龍翔曇芳守忠禪師</p><p>南康都昌黃氏。依雲居玉山祝髮。游方至佛陀里官講聽法華。入吳見蒙山於休休菴。問鄉里何方。師曰江西都昌。蒙山曰船來陸來。師曰二途不涉。蒙山展兩手。師瞠目視之。往徑山見虎巖伏。巖命掌綱維。又往育王見東巖日留典藏教。及玉山居靈隱師往省。山一日室中舉僧問趙州。如何是祖師西來意。州云庭前柏樹子。師聞舉豁然。久之開法金陵保寧。移蔣山。泰定己丑太子梁王至金陵。是夕寺灾。明日王詣山問師興復若何。師曰賴有大檀越在。王頷之。王囑師建寺於寶珠峰曰崇禧。自是每至必留連問辨。一日問曰如何謂之衲僧門下事。師曰不離殿下所問。王有契大悅。致和元年王入登寶位改元天曆。遣使函香至蔣山謝寶公兼勞師。賜金襴袈裟。經一藏。白銀器五伯兩。黃金五十兩。納失失幡一對。明年遣使特授廣慈圓悟大禪師。住持大崇禧寺兼領蔣山。至順元年召師與大龍翔訴公乘驛入京。既至禮部尚書王士弘引見於奎章閣。賜坐溫問禮賜優渥。勑學士虞集撰重興蔣山寺記。至正二年行院使納麟高公起師主徑山。五年正月特旨陞住龍翔。雖經鬱攸而舊觀悉復。上堂拈拄杖云。拄杖子有時象王回旋。有時獅子嚬呻。卓拄杖。且道是象王回旋是獅子嚬呻。靠拄杖云。龍虵易辨衲子難瞞。上堂。坐深井者不知大虗之寬廣。忘偏見者方明至理之圓融。臨濟掌黃蘗。黃蘗掌百丈。國清才子貴。家富小兒驕。上堂。舉南泉道我十八上便解作活計。趙州道我十八上便解破家散宅。師云。諸禪德解作活計底便解破家散宅。解破家散宅底便解做活計。若到徑山門下。總與明窻下安排。三十年後却不得道曾見徑山來。上堂。舉雲門問僧甚處來。僧云江西。門云江西一隊老漢寐語住也未。僧無語。師云。者僧無語且置。雲門老漢面皮厚多少。八年十月二十八日召諸弟子誡曰。汝等宜勇猛精進。紹隆先聖之道。庶無負國家崇重吾教之心。言訖翛然而逝。世壽九十四。僧臘五十六。</p>
</div></div>
<div class='div-other'><a id='mulu502' />
<p class='h2'>天目高峰妙禪師法嗣</p>
<div class='div-other'><a id='mulu503' />
<p class='h3'>○杭州天目山中峰明本禪師</p><p>錢唐孫氏。母娠時夢無門開道者持燈籠至其家而生。師稍長即愛閱經教。然指誓持尸羅。困則首觸柱以自警。一日閱傳燈錄。至庵提遮女問文殊明知生是不生之理為甚被生死流轉有疑。往參高峰叩心要。誦金剛經至荷擔如來阿耨菩提處恍然有省。師自謂識量依通非悟也。高峰為薙染於獅子院。尋受具戒。因觀流泉乃大悟。師亦閟而不聞於人。自是說法縱橫。該貫辯愽無礙。高峰將戢化。權書真讚遺師曰。我相不思議。佛祖莫能視。獨許不肖兒。見得半邊鼻。延祐戊午仁宗特召不起。賜金紋伽梨。號曰佛慈圓照廣慧禪師。英宗御極亦封衣香即所居攸敬。附馬瀋王請於朝親詣山中禮謁。構亭巖前曰真際。表得法也。翰林學士丞旨趙公孟頫每與師書必稱弟子。行宣政院使張閭諸達官尤加敬服。屢以徑山靈隱奉師。固不受。轉運使瞿霆發以大覺寺請。亦不受。逾越渡淮至浮舟以居而隱避之。所至結庵皆名幻住。學徒從之者如雲。朔漢三韓西域南詔至於日本之僧靡不來參。多望風信慕尊之曰大和尚。繪像事焉。南詔僧普福奉師像南歸。至重慶忽神光燭天。其土感悅遂篤信禪宗。師凡見學者輙問曰汝喚什麼作生死。或者茫然無所答。或者謂生不知來處死不知去處。師曰便饒知得去來。所知亦是生死。又或指一念忽起是生一念忽滅是死。師曰離一念起滅亦生死也。師之提唱辯愽機峻。實由乘願力而來為法檀度。觀時適宜隨機應物多諸方便。師曰。真造實履以先之。而不事空言。故信之者眾也。示眾。雲門話墮。趙州勘婆。唯之與阿。相去幾何。焦尾錦鱗躍開地網。摩空俊鶻透過天羅。不動一塵知落處。二十年事不爭多。還會麼。如或不然。更為你重下注脚。記得雪竇和尚頌為道日損曰。三分光陰二早過。靈臺一點不揩磨。貪生逐日區區去。喚不回頭爭柰何。折東籬。補西障。回地軸。轉天關。在雪竇則不無。爭柰四句遭人撿點。三分光陰二早過。向甚處去也。靈臺一點不揩磨。無你下手處。貪生逐日區區去。何處不稱尊。喚不回頭爭奈何。直得分踈不下。高高峰頂行。擡脚不起。深深海底坐。打衣不濕。雪竇平地上把人埋沒。撚指二百餘年。今古之下乏人點撿。幻住也有一喝。還有撿點者麼須早出來。不然則就與拈出去也。三尺黑[虫*尢]眠暗室。一雙白鼠嚙枯藤。家山咫尺無行路。有底間情逐愛憎。至治癸亥八月十四日寫偈辭眾曰。我有一句。分付大眾。更問如何。無本可據。置筆安坐而逝。全身塔于寺西。壽六十一。臘三十七。天曆乙巳文宗<span class='corr'>諡</span>曰智覺禪師。塔曰法雲。語錄及楞嚴或問等總三十卷。元統二年大慶壽住持善達密的理奏聞。賜入大藏。仍賜號普應國師。</p>
</div>
<div class='div-other'><a id='mulu504' />
<p class='h3'>○天目山斷崖了義禪師</p><p>湖州德清楊氏。父大宥。母張氏。師始能言便從其母誦法華經。於人事懵無所知。年十七有禪者過門誦高峰上堂語。忽有感。遂往見于天目山之左關。為童子。峰令提萬法歸一話。他日峰為僧舉牛過窻櫺話。師聞遂大疑。參究益精進。一日告峰云。上極天宮。下窮水際。盡大地一瑠璃瓶。峰曰莫作聖解。偶過鉢盂塘見松上雪墜有悟。即詣呈頌云。不分南北與西東。大地山河一片雪。聲未絕峰棒之。不覺隕身崖下。人意其必絕。同學救之。則<span class='corr'>已</span>出崖半無所苦也。謂同學曰我往江西見雪巖去也。同學曰汝孤負老和尚痛棒矣。力挽之還。師乃自誓曰我七日不證則決去矣。遂直堅壁。忘廢寢食。夜則攀樹露立達旦。未及所期豁然大悟。馳至死關呼曰。大地山河一片雪。太陽一照並無蹤。自此不疑諸佛祖。更無南北與西東。明日峰上堂云。我布漫天大網打鳳羅龍。不曾遇得一蝦一蟹。今日蟭螟虫撞入。三十年後向孤峰絕頂揚聲大呌。且道呌箇甚麼。舉拂子曰。大地山河一片雪。自是與母入武康上栢山結茅以居。越五年還山。峰為剃落。名了義。元貞乙未峰示寂。師亦韜晦。然所至四眾歸重。未甞受請立。僧咸稱之曰義首座。泰定三年勉循眾請。歸坐祖庭一載。即師子正宗禪寺。師室中垂語云。除却語默動靜道將一句來。又曰一息不來向何處安身立命。元統元年歲除日。忽謂徒眾曰。有一件事大來大。你還委悉麼。良久云。明日是年朝。正月六日至夜分乃曰。老僧明日天台去也。禪者曰某甲隨和尚去。師曰你走馬也趕不著。翌早跏趺而逝。世壽七十二。僧﨟四十九。全身葬獅子巖之後雲深庵。</p>
</div>
<div class='div-other'><a id='mulu505' />
<p class='h3'>○杭州中天竺布衲祖雍禪師</p><p>明州定海人。題李源訪圓澤圖曰。天竺山前相會時。源公認得澤闍梨。果然頭角能奇特。十二年前也似伊。師甞賡永明壽禪師山居詩。其意趣不相上下。句法圓熟間有過之者。臨終書偈坐逝。火餘設利頗多。</p>
</div>
<div class='div-other'><a id='mulu506' />
<p class='h3'>○處州白雲山。福林室中以假禪師</p><p>衢州括蒼人。姓葉氏。宋咸淳生。早<span class='corr'>失</span>恃怙。年十七入郡之岑峰出家。禮榮枯木為師。越二年薙染受具。首謁高峰於天目。峰問汝名什麼。師曰以假。峰曰汝性假否。師曰性尚無真豈有假耶。峰令參堂。師然指自誓云不明此事不下此山。因入室聞舉狗子無佛性話有省。呈頌曰。趙州一箇無。春暖花齊發。直饒與麼會。眼裏重添屑。峰云未在。師云這回不疑天下老和尚舌頭。峰便喝。師拂袖而出。峰深肯之。服勤十載。住後法化大行。得其開發者頗眾。晚年退居一室淵默自怡。一日喚弟子智光智度謂曰我將行矣。書偈<span class='corr'>已</span>擲筆泊然而逝。壽六十九。﨟五十。全身塔福林中麓。</p>
</div></div>
<div class='div-other'><a id='mulu507' />
<p class='h2'>徑山虗谷陵禪師法嗣</p>
<div class='div-other'><a id='mulu508' />
<p class='h3'>○杭州徑山竺遠正源禪師</p><p>族出盧陵歐陽氏。從舅氏梅溪清公於里之甘竹寺。清之徒師濟為薙髮。一日善相者過之曰。師五短人也。異時必主大方為人天師。延祐初上徑山。值佛鑒入室次舉德山見龍潭因甚向吹滅紙燭處悟去。師云焦塼打著連底凍。鑒云打著後如何。師云。萬古碧潭空界月。再三撈漉始應知。鑒云知箇甚麼。師擬對。鑒便打。師豁然有省。遂俾執侍左右。鑒示滅。原叟繼其席。命師掌記。泰定四年出世上海觀音。遷嘉禾興聖。帝師頒旨賜佛慧慈照普應之號。至正二年主湖之道場。十四年遷靈隱。居三年。徑山以兵燬。丞相達失公起師主之。拂歲畚礫經營佛殿龍王堂未就緒而疾作將寂。書偈別眾。復致書丞相畢而逝。壽七十一。﨟五十五。</p>
</div>
<div class='div-other'><a id='mulu509' />
<p class='h3'>○袁州仰山了堂圓照禪師</p><p>南昌徐氏。禮大雲寺臞庵越公九世孫海公出家。凡內外典籍無不該習。至元庚辰試經得度。初參翠巖訥公。巖累䇿發之然未有證入。謁佛鑒于仰山。鑒舉僧問趙州狗子還有佛性也無。趙州云無。古人意旨作麼生。師云某甲近離翠巖。鑒云畢竟古人意作麼生。師云夜來宿山前接待。鑒喜。以藏鑰留之。未幾去遊兩浙。天童東巖命分座說法。及佛鑒遷徑山。師再參。又命分座。出世旌忠。還仰山。法化大振。示寂日䇿學者務勤修。即怡然而逝。龕奉七日顏貌如生時。闍維烟成五色。俄火光粲若白蓮花。既燼舍利如菽者無筭。頂骨牙齒亦不壞。建塔梅洲藏之。</p>
</div>
<div class='div-other'><a id='mulu510' />
<p class='h3'>○嘉禾興聖覺隱本誠禪師</p><p>崇德人。號道原。師甞著性學指要十卷。宛陵注叔志古汴段天祐吉甫皆序之于前。段序有云。是編發明心性至為詳密。又曰吾儒欲為極本窮源之學此書不可以不觀也。中有真性篇曰。心性本一故曰真如。真如者一真心源也<span class='note-inline'>(一真即性心性一源心性皆如如者不變也)</span>故曰真如性。又曰真如心。性無形。心有質。心以性為體。性以心為主。是故體則俱體。故曰性體又云心體。用則俱用。心為能用性為所用。能用者智。所用者理<span class='note-inline'>(謂之理智圓融)</span>。能用非所用則真智無以顯。所用非能用則實體無以彰。所以心非性不立性無心不行。故云理智交徹體用一源也。<span class='note-inline'>(言真如則心與性不可相離○真是真實。如是如常。以實故不變不異。無毫髮私妄。以常故自然而然。無錻微作為)</span>又謂之真如法界<span class='note-inline'>(此言體用一源)</span>。法界者一真之體萬化之本。真如凝然本之一也。真如隨緣化之萬也。一即萬無不從此法界流。萬即一無不還歸此法界。理事交徹皆一心之妙用。<span class='note-inline'>(理事相即。物物一法界。法界即性。妙用即心之用。心之用即是情。亦言心之全體)</span>然心之與性。其靜則一其用則殊。所以或一或異者。以心之有生滅也。故云心生則種種法生。心滅則種種法滅。心有真妄。性體惟一<span class='note-inline'>(心有真心妄心之名。性則無私妄之目)</span>。妄心者。心違性而動也。故謂之無明心。無明妄心倐起倐滅。如天忽雲如鏡忽塵。然雲昏塵翳黯蔽其外。天鏡之體本無增損<span class='note-inline'>(雲塵聚散妄心之生滅。天鏡常如性真不動)</span>。盖心能隨物而轉。性則無有變遷。心則可善可惡。性則純一無雜<span class='note-inline'>(主一身萬事皆是心。性體常靜。心隨性是循理上來故善。心隨情是附氣上去有不善。心主發用。情有善惡。性體常靜)</span>。又謂之法性。法以軌持為義。至正無私方堪軌範。略有偏頗則非法矣。所以此真性體從無始來湛湛真如。淨無纖翳。故云實際理地不受一塵。是所謂大覺之真體。生靈之大本也。</p>
</div>
<div class='div-other'><a id='mulu511' />
<p class='h3'>○杭州中竺空海良念禪師</p><p>賀淨慈起千佛閣兩牌門畫五十三參壁改路偈曰。千佛束之高閣了。百城煙水一毛吞。縱饒別有通天路。也落南山第二門。</p>
</div>
<div class='div-other'><a id='mulu512' />
<p class='h3'>○寧州兩峰千福木巖本植禪師</p><p>中秋上堂。靈山指月。曹溪話月。寒山比月。馬師翫月。這一隊漢總是弄光影底。要見真月未得在。且如何是真月。以拂子打圓相云。會麼。無物堪比倫。教我如何說。上堂。若論此事。如隔墻看馬騎。<span class='corr'>眨</span>得眼來千里萬里。高亭見德山隔江招手便乃橫趍。早遲八刻更待<span class='corr'>揚</span>眉瞬目。竪拂拈槌堪作何用。靈利漢向這裏拂袖便行。西峰有棒也未到你喫在。上堂。雞鳴丑。愁見起來還漏逗。裙子褊衫箇也無。袈裟形相些些有。裩無襠。袴無口。頭上青灰三五斗。指望修行利濟人。誰知變成不唧[口*留]。趙州老人大似積世故家。富貴固是薰人。只是不合風流太過。西峰今日不是眼皮熱他。也只要後代兒孫太家知有。</p>
</div></div>
<div class='div-other'><a id='mulu513' />
<p class='h2'>道場及菴信禪師法嗣</p>
<div class='div-other'><a id='mulu514' />
<p class='h3'>○嘉興福源石屋清琪禪師</p><p>蘇州常熟溫氏。依崇福永惟祝髮。一日有僧過門曰將登天目見高峰和尚。師忻然偕行見峰。峰授以萬法歸一話令參究。三年無所入。辭參諸方。峰曰。溫有瞎驢。淮有及菴。宜參謁不可後。師遂往見及庵於達陽西峰。庵問何處來。師答曰天目。庵曰天目有何指示。師曰萬法歸一。庵曰此是死句什麼害熱病底教汝與麼。師懇求啟發。庵曰有佛處不得住無佛處急走過意旨如何。師屢答不契。庵曰這箇亦是死句。師不覺汗下。後因入室庵理前話徵詰。師曰上馬見路。庵呵曰在此六年猶作這箇見解。師發憤棄去。途中忽舉首見風亭。豁然有省。即回語庵曰。有佛處不得住也是死句。無佛處急走過也是死句。某甲今日會得活句了也。庵曰汝作麼生。師曰。清明時節雨初晴。黃鸝枝上分明語。庵頷之。未幾庵遷道場命師典藏教。庵謂眾曰此子乃透網金鱗也。<span class='corr'>已</span>而見悅堂誾於靈隱。延居第二座。尋卓庵湖之霞霧山天湖樵蘇之役皆躬為之。有古宿遺風。禪暇喜作山居詩。叢林盛傳。廣教府請居當湖福源。師堅不應。或曰弘法為要何乃獨善。遂番然而起。居七年。法席大振。名聞朝廷。降香幣以旌異。皇后又錫以金襴衣。上堂。四月十五日<span class='corr'>已</span>前夜短睡不足。四月十五日<span class='corr'>已</span>後日長飢有餘。正當四月十五日。福源寺裏禪和子飯亦足睡亦足。遊戲圓覺伽藍。安居平等性智。敢問諸人因甚得到這般田地。薰風入戶自生凉。湖水到門非有意。臨終書偈而逝。闍維其徒收骨石塔于天湖。弟子愚太古高麗人。其王尊為國師。遣使分舍利歸國建塔。</p>
</div>
<div class='div-other'><a id='mulu515' />
<p class='h3'>○杭州淨慈平山處林禪師</p><p>仁和王氏子。母黃氏。師既生。比旦有僧過其家。持木刻梵僧像僅尺許遺其父母曰。此即汝所生兒也。語訖不知僧所往。父母異之曰此必佛種也。因不茹葷肉以保護之。年十二俾禮邑之廣嚴院廣修薙髮。既具戒告母曰兒欲參學四方。母曰此汝分內事也。為治衣履使行。不數日復還見母。母曰學佛當持不退心何趑趄若是。師因痛自警省。即往金華謁及庵于西峰。庵一見器之命處侍室。一夕侍次。庵撚紙清膏以代燭。因舉示師曰龍潭吹滅汝作麼生會。師擬答。庵遽以手掩其口。忽有省。未幾庵遷湖之道場。師從之典藏。冬至師秉拂。學者發百餘問。隨問隨答如矢中的。眾皆讋服。庵還化。師往見虛谷於仰山。偶因禪者乞作茶瓢頌。谷見驚喜命居第二座。出世大慈嘉禾。當湖張某建寺曰福源。請師開山。遷中天竺。行院選師居淨慈。學者坌集至萬。指施者亦向風而來。殿堂像設皆一新之。勘辨學者隨機䇿勵。且營淨居塔院為終老計。一日師語左右曰吾世緣殆盡矣。肩輿入城與丞相別。還至淨居索浴。浴罷書偈<span class='corr'>已</span>泊然而化。乃至正辛丑五月一日也。世壽八十二。僧﨟六十六。</p>
</div></div>
<div class='div-other'><a id='mulu516' />
<p class='h2'>靈雲鐵牛定禪師法嗣</p>
<div class='div-other'><a id='mulu517' />
<p class='h3'>○豫章般若絕學世誠禪師</p><p>吉水鎦氏。年十七諸父迫使從商。行寓興國大冶三泉山有異僧無相者通宿命。見師呼曰昔黃梅同參能記識乎。師惘然。無相勉學佛以還舊習。師即棄貨殖從修禪定。又教以出神。師曰神往形存。被人舁致水火。神返將何所寄。知不足學棄去。禮真顛肉身薙落。久之入吳見蒙山異公及庵信公。復歸里見徙崖戒公。戒卒見鐵牛于湘南。徵詰數返始嚗然如釋所滯。鐵牛遂留分座洪之凌景。仁即靈鷲峰築庵曰般若生。<span class='corr'>采</span>市鄧實齊亦捨所居為庵。師往來居之。學者坌集。西域高麗雲南日本諸師嚮風趍慕。若公卿儒士黎庶老稚接踵于道。家繪其像祀之。每剪爪髮或墮齒牙則爭取持去皆獲舍利。至順壬午十月二十三日化。壽七十三。臘四十二。全身沙瘞三<span class='corr'>年</span>。出視之貌如生。爪髮俱長眉須亦皆長寸餘。飾以香泥迎置于堂。礱密石為塔以奉之。</p>
</div></div>
<div class='div-other'><a id='mulu518' />
<p class='h2'>淨慈方山寶禪師法嗣</p>
<div class='div-other'><a id='mulu519' />
<p class='h3'>○天台華頂無見先覩禪師</p><p>台州仙居葉氏子。世業儒。從郡之天寧古田垕公薙染。既具戒遂參方山於瑞巖。盡得其要領。乃翩然上華頂尋高庵所居故址結茅而居。久之道化大行。咸謂高庵再來也。四方學者爭集。人以為無田不可蓄眾。往往持田<span class='corr'>券</span>來施。師皆却之。冬夏一衲。食惟充飢不分粗細。示眾曰。風冷冷。日杲杲。薝蔔花開滿路香。池塘一夜生春草。堪悲堪笑老瞿曇。四十九年譚不到。阿呵呵。拍禪床下座。山居偈云。一樹青松一抹煙。一輪明月一泓泉。丹青若寫歸圖畫。添箇頭陀坐石邊。又。偶挑野菜過坑西。嬾草齊腰路欲迷。春雨弄晴春日淡。杜鵑啼住竹雞啼。遷化火浴。忽胸堂清水迸出如瓶之注。得舍利大如菽。光耀人目。</p>
</div>
<div class='div-other'><a id='mulu520' />
<p class='h3'>○嘉興天寧鏡堂古禪師</p><p>上堂。舉僧問雲門和尚。如何是諸佛出身處。門云東山水上行。師頌云。東山水上行。直截為敷揚。靜裏乾坤大。閑中日月長。上堂。佛說一切法為度一切心。我無一切心何用一切法。六根門頭空索索。十方世界空索索。山河大地日月星辰甚麼得來。喝一喝。上堂。一不成二不是。閃電未成霹靂隨至。耳裏著得須彌山。眼裏著得大海水。擊拂子。萬論千經只這是。</p>
</div>
<div class='div-other'><a id='mulu521' />
<p class='h3'>○湖州資福一源靈禪師</p><p>寧海人。徑山雲峰手度弟子。參方山于台州瑞巖。充維那。以趙州勘臺山婆子話扣問。山云靈維那你下一轉語看。師隨口便道。盡大地人無奈這婆子何。山云。我則不然。盡大地人無柰趙州何。師當下如飢得食如病得汗。住後上堂。舉世尊陞座文殊白槌公案。師云。世尊以是錯說。文殊以是錯傳。鳳山今日以是錯舉。會麼。字經三寫烏焉成馬。時竺原隱居六和塔。聞之歆艶曰宣政院舉許多長老。惟鳳山較些子。慍恕中參師。一日飰後遣困偶與朋友擲選佛圖。師聞之令淨頭送至一偈云。百千諸佛及眾生。休向圖中錯較量。心印堂陽輕擲出。堂堂高坐寂光場。<span class='corr'>恕</span>中次日清朝問訊。師乃數云。古人無剪爪之工。汝後生輩忍得唐喪光陰。且擲選佛圖到極合殺時。擲得一箇印出便歡喜云我成佛了。一切時一切處皆是汝成佛處。汝却不知。</p>
</div>
<div class='div-other'><a id='mulu522' />
<p class='h3'>○針工丁生</p><p>天台人。參方山於瑞巖。曾蒙印可。詠瑠璃偈云。放下放下。提起提起。一點光明。照破天地。</p>
</div></div>
<div class='div-other'><a id='mulu523' />
<p class='h2'>淨慈古田垕禪師法嗣</p>
<div class='div-other'><a id='mulu524' />
<p class='h3'>○溫州江心東㵎洵禪師</p><p>台之仙居人。出世三學。上堂。山僧生緣仙居。如今把人杓柄又是仙居。可謂熟處難忘。況現前一眾盡是舊時相識。各各心眼相照。且不用說佛法長短家太有無。入院之初但只敘寒溫而<span class='corr'>已</span>。喝一喝云。賓主歷然。上堂。今朝解夏了也。放得脚頭闊。無往而不可。會麼。紫栗一尋。青山萬朵。上堂。山僧平生不曾將一法擊綴人。亦不曾將語言賺悞人。只據平等真實處說與諸人。今朝冬至節。魯史驗書雲。諸人也要知得分曉。良久。惟有黃色是豐年。上堂。雙峰高聳東西塔。一日平分早晚潮。燈揭半空璇斗出。日昇東海玉龍搖。箇是我家一片天然境界。千百億生受用不盡。既是千聖不傳之妙。任是真歇老人亦乃未曾踏著。何故。靈蹤更在猿啼處。月照須彌第一峰。頌大通智勝佛話曰。直節虗心不受污。<span class='corr'>采</span>蔽甘隱首陽居。警言不食姬周粟。千古夷齊只餓夫。</p>
</div></div>
<div class='div-other'><a id='mulu525' />
<p class='h2'>天童東巖日禪師法嗣</p>
<div class='div-other'><a id='mulu526' />
<p class='h3'>○四明天童平石如砥禪師</p><p>出世保福。升定水。至天童。上堂。舉三角和尚因僧問如何是三寶。角云禾麥豆。師云。三角與麼道。大似將常住物作自<span class='corr'>己</span>受用。其奈傍觀者哂。忽有人問保福如何是三寶。只向他道佛法僧。何故。千虗不如一實。上堂。僧問三聖道逢人則出出則不為人時如何。師云有甚巴鼻。僧云興化道逢人則不出出則便為人又且如何。師云却較些子。僧云古今無異路達者自同途。師便喝。僧禮拜。師云不快漆桶。上堂。魯祖面壁。雪峰輥毬。動絃別曲。葉落知秋。便與麼會時如何。銅沙鑼裏滿盛油。上堂。雲門一曲﨟月二十五。直下會得未敢相許。何故。射虎不真徒勞沒羽。上堂。山僧夜來得一夢甚是奇特。天明起來擬欲舉似諸人。子細尋思又成忘却。便下座。</p>
</div>
<div class='div-other'><a id='mulu527' />
<p class='h3'>○靈巖虗中滿禪師</p><p>台之黃巖人。上堂。千山競秀。萬壑爭流。色不到耳。聲何觸眼。眼色耳聲萬法成辨。衲僧家。語默動靜不知落處。將何以報佛祖垂蔭之恩。拈拄杖卓一下。金剛腦後鐵三斤。示眾。十方三世一一周徧。不屬古今豈離聞見。運水般柴著衣喫飰。毫髮無差種種成現。擊拂子。急須著眼看仙人。莫看仙人手中扇。</p>
</div></div>
<div class='div-other'><a id='mulu528' />
<p class='h2'>慧日曇石禧禪師法嗣</p>
<div class='div-other'><a id='mulu529' />
<p class='h3'>○守拙上座</p><p>姓夏。蘇之嘉定人。中年捨緣入道。曇石在淨慧時師往從之究心要。石以狗子無佛性話授之。寅夜參究至忘寢食。尋得祝髮披緇。自是各寺院坐期必預。預名雙江紹隆庵坐期。一夜五更聞鷄鳴豁然大悟。素不識一丁乃說偈曰。幾年壁角坐堆堆。陰極陽生走出來。一夜五更雞報曉。天明紅日上高臺。終後火化舌根不壞。</p>
</div></div>
<div class='div-other'><a id='mulu530' />
<p class='h2'>烏石傑峰愚和尚法嗣</p>
<div class='div-other'><a id='mulu531' />
<p class='h3'>○衢州福慧克庵和尚</p><p>施主設齋上堂。舉臨濟與普化赴施主齋。濟云毛吞巨海芥納須彌。為復神通妙用。為復法爾如然。化踢倒飰床。濟云太麤生。化云者裏說什麼麤細。濟休去。明日又同赴一家齋。濟云今日供養何似昨日。化又踢倒飯狀。濟云得即得。只是太觕生。化云瞎漢佛法說什麼觕細。師云。一人深深海底行。一人高高山頂立。我當時見化踢倒飯床。便與震威一喝。教他俱倒退三舍。眾中還有為二老出一口氣底麼。千山勢向嶽邊止。萬派聲歸海上消。</p>
</div></div>
<div class='div-other'><a id='mulu532' />
<p class='h2'>鐵關樞禪師法嗣</p>
<div class='div-other'><a id='mulu533' />
<p class='h3'>○杭州淨慈逆川順禪師</p><p>上堂。竪拄杖云。拄杖竪。山河大地一時竪。橫拄杖云。拄杖橫。山河大地一時橫。卓拄杖云。山河大地粉碎了也。諸人向甚麼處安身立命。靠拄杖。喝一喝。下座。上堂。舉僧問雲門如何是雲門曲。雲門云臘月二十五。師云。雲門曲調和者應稀。雅山冬病起來疎闊。尊眾未免効顰一曲少伸供養。病來病去皮粘骨。抖擻起來無一物。行不成步語聲低。鼻孔依然高突兀。將謂雅山曲又是東山頌。擊拂子下座。上堂。六橋楊柳。十里荷花。常在諸人眼睛裏轉大法輪。拈拄杖。一二三四五。五四三二一。渡水不穿雲。般若波羅蜜。</p>
</div></div>
<div class='div-other'><a id='mulu534' />
<p class='h2'>薦福月㵎明禪師法嗣</p>
<div class='div-other'><a id='mulu535' />
<p class='h3'>○饒州東山崇禪師</p><p>上堂。趙州無。雲門普。雪峰毬。禾山皷。東山聻。黑漆拄杖七尺五。上堂。泥牛吞却南山虎。萬象森羅齊起舞。木人笑兮石女歌。露柱燈籠齊唱和。是何曲調萬年歡。上堂。春風習習。春日遲遲。是處桃花破萼。發明向上真機。堪悲堪笑靈雲老。打失眼睛鼻孔。剛道不疑。</p>
</div></div></div>
<div class='div-other'><a id='mulu536' />
<p class='h1'>大鑒下第二十四世</p>
<div class='div-other'><a id='mulu537' />
<p class='h2'>天童了堂一禪師法嗣</p>
<div class='div-other'><a id='mulu538' />
<p class='h3'>○杭州徑山敬中普莊禪師</p><p>自號呆庵。台州仙居袁氏。初住撫州北禪。選雲居。洪武甲戌奉　旨居徑山。師一日問新到云。我這裏虎狼塞路。荊棘參天。上人到來有何忙事。僧云特來禮拜和尚。師云。入門一句則不問。且道你脚下草鞋甚處得來。僧擬議。師便喝。又問一僧云昨日離何處。僧云廬山。師云不勞再勘。上堂。或喜或嗔。或動或靜。總是一相三昧。切忌妄生分別。驀拈拄杖卓一下云。雲自帝鄉去。水從江漢流。法華會上堂。久默斯要。不務速說。今當說之。各宜善聽。良久云。我不敢輕於汝等。皆當作佛。因雪上堂。大地雪漫漫。山深分外寒。斷肱人不到。面壁也無端。大眾且道。是祖師無端山僧無端。拈拄杖擲下云。無端無端。上堂。鳥窠吹布毛。通侍者便解悟去。如虫禦木偶爾成文。雲門颺下柴片。一大藏教只這是。為虵畫足取笑傍觀。徑山與麼批判。譬如獅子王哮吼。獅子兒聞之悉增勇猛。若是野干之流自壞狂怖。又爭恠得。喝一喝。下座。</p>
</div></div>
<div class='div-other'><a id='mulu539' />
<p class='h2'>瑞巖恕中慍禪師法嗣</p>
<div class='div-other'><a id='mulu540' />
<p class='h3'>○應天府靈谷圓極居頂禪師</p><p>別號圓庵生。台之黃巖陳氏。父頥道。母葉氏。師產時得吉夢。因願捨之出家。年十五能詩文。入鄉之淨安寺為沙彌。依迪元瑀公講授楞嚴圓覺。會空室主瑞巖遂從得度。繼為侍者。盡得心要。空室退寓慈溪永樂。師隨侍之。因得從庸庵宋先生妙盡作文之法。<span class='corr'>已</span>而金華宋潛溪天台朱雲巢見師著作皆共稱賞。　蜀王殿下亦甞賜詩歎美。有僧中班馬是何人之句。洪武十六年出世鄞之翠山。延空室奉養至於送終塔葬克盡其禮。江湖稱孝焉。二十五年　蜀王召師主成都大慈。力辭弗就。適金華雙林虗席。僧錄司檄請補處。二十八年　太祖高皇帝召至京師。明年正月　勑補僧錄司左講經。繼住靈谷　寵錫便蕃。又升左闡教。師有送遠侍者偈云。香林曾把紙衣書。潦倒圓庵一字無。有口惟能吞飯顆。遠來參侍恐相孤。又送勇藏主還徑山偈云。一大藏教破故紙。達磨西來無直指。道人更欲問何如。井底蓬塵山上鯉。永樂二年二月初二日入寂。闍維異香襲人。門人收骨石葬翠山空寄塔右。</p>
</div></div>
<div class='div-other'><a id='mulu541' />
<p class='h2'>靈巖南堂欲禪師法嗣</p>
<div class='div-other'><a id='mulu542' />
<p class='h3'>○鎮江金山穆庵文康禪師</p><p>慈溪人。僧問牛頭未見四祖時如何。師云頭上著枷脚下著杻。僧云見後如何。師云要坐即坐要行即行。師室中垂語云。威音王<span class='corr'>已</span>前與你日用現行相去多少。又云打破髑髏向什麼處見釋迦老子。又云來時因甚無口。上堂。身心清淨諸境清淨。諸境清淨身心清淨。僧問雲門。如何是雲門一曲。門云﨟月二十五。摩訶般若波羅蜜。甚深般若波羅蜜。卓拄杖下座。上堂。舉僧問趙州。狗子還有佛性也無。州云無。師云。狗子無佛性。頭正尾亦正。跳出向上關。急急如律令。</p>
</div>
<div class='div-other'><a id='mulu543' />
<p class='h3'>○蘇州靈巖天彰文煥禪師</p><p>別號本光。溫之林民。依南堂於靈巖頗久。智證日深。甞分座說法。精究楞嚴要旨。極愛環師所注。尋常不釋手。師貌與蘇城東禪酒仙賢禪師相類。或謂酒仙再來也。師因禮其像有偈云。人言我貌似仙翁。況與仙翁姓又同。是汝是吾俱莫論。笊籬撈取西北風。又甞燒線香有偈云。雜華香散一絲烟。寶網雲臺悉現前。但把寸心灰得盡。熏聞不在鼻頭邊。</p>
</div></div>
<div class='div-other'><a id='mulu544' />
<p class='h2'>徑山南楚悅禪師法嗣</p>
<div class='div-other'><a id='mulu545' />
<p class='h3'>○杭州靈隱見心來復禪師</p><p>豫章人。別號蒲庵。上堂。馬頷驢腮一真妙相。鴉鳴鵲噪一佛妙聲。竪拂子云。且道這箇是甚麼相。擊拂子云。且道這箇是甚麼聲。汝諸人若以有相有聲即是常見。若以無相無聲即是斷見。直饒有無俱遣猶在半途。更須透出向上一關始得。且道向上一關作麼生透。良久。自是不歸歸便得。五潮風月有誰爭。上堂。上不在天。下不在地。中不在人。竪拂子。且道這箇因甚在山僧手裏。以拂子擊禪床一下。百雜碎了也。向這裏莫有轉得身吐得氣底麼。夜短路長休把火。大家吹滅暗中行。上堂。古人道一口吞三世諸佛。一氣轉一大藏教。點撿將來大似無事生事。槎峰則不然。有口且嚥唾。有氣且養神。那得間肚腸吞三世諸佛。那有閑工夫轉一大藏教。只圖省事過時。免見動勞心力。何故。了了了時無可了。玄玄玄處亦須呵。</p>
</div></div>
<div class='div-other'><a id='mulu546' />
<p class='h2'>天童正宗匡禪師法嗣</p>
<div class='div-other'><a id='mulu547' />
<p class='h3'>○湖州道場竺芳慕聯禪師</p><p>別號朽庵。四明定海人。父錢。幼依大白山彿龍寺行宣為沙彌。逾年往五臺寺受具。游浙西首謁靈隱竹泉和尚。泉問云汝何處人。師云明州。泉云我聞明州有三佛是否。師答云一尚不見何況有三。泉云汝不是明州人。師顧旁僧云這老漢又醉也。泉云且坐喫茶。繼往蔣山見正宗。一日宗問汝本師有聽雨頌還記得麼。師云記得。宗云試舉看。師舉云。簷前滴滴甚分明。迷<span class='corr'>己</span>眾生認作聲。宗以手約住云既不喚作聲喚作什麼。師云終不喚作碗脫丘。宗云見面不如聞名。師云圓悟關踏倒了也和尚還知麼。宗便作掌勢。師退步云和尚<span class='corr'>已</span>後錯打人去也。久之行宣政院命出世石門。遷寶陀普慈。洪武十年　朝命陞道場。建佛殿眾屋俱倍勝舊規。十一年奉　旨校讎新註三經。十五年　朝廷新開僧道衙門。眾推師為僧綱司都綱。管內僧徒無不聽命為善。吳興清規為之魯變。上堂。一大藏教不是黃面老子說底。直指人心不是達磨大師傳底。拈拄杖。牛角長三寸。兔角長八尺。牧羊海畔女貞花拒馬河邊望夫石。上堂。古德道釋迦不出世。達磨不西來。佛法徧天下。譚玄口不開。古德恁麼道。只見錐頭利不見鑿頭方。龍峰則不然。釋迦不出世。達磨不西來。落花二五片。點破階前苔。上堂。舉保寧勇和尚示眾云。智不到處切忌道著。道著則頭角生。大眾頭角生也。是牛是馬。師云。大小保寧牛馬也不識。既是頭角生也。有甚難辨。雖然。汝諸人也不得草草勿勿。七十年六月一日示微疾。十二日早發諸山書訖。移頃而逝。</p>
</div></div>
<div class='div-other'><a id='mulu548' />
<p class='h2'>龍翔曇芳忠禪師法嗣</p>
<div class='div-other'><a id='mulu549' />
<p class='h3'>○崑山薦嚴蘭江清濋禪師</p><p>天台人。姓鎦。初從集福遠公習天台教。去依岳林水南湘公。久之走謁金陵保寧。仲方倫公以太隨話詰之。半載間猶不契。一旦行護龍河上脫然有省。遂自慶曰大隨鼻孔令入我手矣。仲方曰此固善矣未可以自足也。師既辭去眼膺此言剎那不敢忘。偶過湖州菁山市中。俯仰之間頓忘移步。始知無佛可成。無眾生可度。呵呵大笑。既而見廣慈於蔣山。俾居侍司。復掌藏鑰。尋游吳興靈巖欲公。分座說法。出世常之翠微。遷湖之顯慈。天界淨覺延居第一座。復俾居崑山薦嚴。僧問世尊拈華迦葉微笑意旨如何。師云。世尊手裏一花紅。迦葉面門雙眼碧。僧云鼻祖面壁神光斷臂又且如何。師云。當年用毒流支有。今日安心慧可無。僧云只如分皮分髓又作麼生。師云。機先領旨猶成滯。言下知歸亦是迷。僧擬議。師遂喝。上堂。即心即佛。非心非佛。不是心。不是佛。不是物。石女肝腸錦繡纏。波斯鼻孔黃金突。突出虗空。驀拶相逢。上堂。舉百丈野狐話畢。作野狐呌。云號狐。下座。上堂。感之所召越山河而非遙。緣之所乖附耳目而有間。當求於己莫讓於人。用黑豆法吞栗棘蓬。上堂。清淨行者不入涅槃。破戒比丘不入地獄。十二闌干倚遍時。海門一點遠山綠。師偶成偈曰。略無世事可思量。只恨人間夜不長。一覺起來天大亮。西風滿院桂花香。化渡船偈曰。岸南岸北聲相接。活路不通千里賖。全藉箇中人著力。船頭撥轉便歸家。不求人偈曰。尋常柄杷在吾手。二六時中受用多。癢處驀然抓得著。通身無奈喜懽何。終于松江。松隱唯庵禪師為竭力其後事。</p>
</div></div>
<div class='div-other'><a id='mulu550' />
<p class='h2'>天目中峰本禪師法嗣</p>
<div class='div-other'><a id='mulu551' />
<p class='h3'>○婺州伏龍山聖壽千巖元長禪師</p><p>號無明。越之蕭山人。姓董氏。隨諸父曰曇芳者學佛於富陽法門院。諸書經目輙成誦。十九薙染。走武林習律於靈芝寺。律師問曰八法往來片無乖角何謂也。師曰何不問第九法乎。律師曰。問律而答以禪。真大乘器也。會丞相府飯僧。師隨眾入。中峰亦在座。遙見師即呼謂汝日用如何。師曰唯念佛耳。峰曰佛今何在。師擬議。峰叱之。師遂作禮求指示。峰以狗子無佛性話授之。繼往習禪於靈隱。山中雪庭傳公召師掌內記。俄歸法門將十載。一旦忽喟然嘆曰。生平氣志充塞乾坤。乃今作甕裏醯雞耶。復造靈隱。脇不沾席者三載。因聞雞聲有省。亟見中峰。峰復叱之。師憤然來歸。夜將寂忽鼠飜猫食。器墮地有聲。恍然開悟。覺身躍起數丈。且復往質於峰。峰曰趙州何故云無。師曰老鼠食猫飰。峰曰未在。師曰。椀子撲落地。打破常住塼。峰乃微笑祝曰善自護持。既而師隱居天龍東菴。有一虵日來座下。師為說歸戒。蛇即矯首低昂作拜勢而去。自是聲光日顯。行省丞相脫歡公遣使逼師出世。諸山亦爭相歡請。師皆謝絕。乃踰江之伏龍山。卓錫巖際。警曰山若有泉吾將止焉。俄山泉溢出作白乳色。遂依大樹而止。邑大姓樓君如浚等為構屋以居。尋因舊寺基號曰聖壽。緇白嚮慕輻湊。鎮南王親書寺額以賜并僧伽梨及普應弘辯妙智之號。資政院又為咨于東朝。命臣製佛慧圓明廣照無邊普利大禪師之號并金襴衣以賜。僧問釋迦彌勒猶是他奴未審他是阿誰。師云糞掃堆頭生苕菷。僧云學人不會。師云問取淨頭。僧問云大悲千手眼那箇是正眼。師云點。宋公景濂甞訪師。師問曰聞汝閱盡大藏教有諸。濂曰然。師云汝用耳閱乎抑眼觀也。濂曰亦眼觀耳。師云眼之能觀者汝謂誰耶。濂<span class='corr'>揚</span>眉向之。於是相視一笑。示眾云。轉山河國土歸自己則易。轉自己歸山河國土則難。拈了也。父母未生前道將一句來。上堂。指香爐云。大眾。香爐與諸人說法了也。便下座。上堂。秋風凉。秋夜長。未歸客思故鄉。大眾。如何是你故鄉。喝。幸然家裏在。不用苦思量。至正丁酉六月十四日書偈曰。半生饒舌。今日敗闕。一句轟天。正法眼滅。投筆而逝。全身瘞青松菴。</p>
</div>
<div class='div-other'><a id='mulu552' />
<p class='h3'>○蘇州獅子林天如維則禪師</p><p>廬陵人。師在幻住室中。偶一新到問。大事未明如喪考妣。大事<span class='corr'>已</span>明亦如喪考妣。問聲未絕。幻便打。師於侍傍疑情頓發。既而屢呈己解皆不契。一日忽自笑曰。今日瞞我不可得了也。幻勘之曰。明與未明即不問。且喚什麼作大事。師隨口應曰。露柱吞却獅子巖。燈籠笑破半邊口。幻肯之且囑曰。汝須向孤絕處一坐坐斷。三十年後不相負也。尋命師居板首。師力辭。幻遽下床一拜。師急閃身曰和尚這一拜却拜在虗空裏。幻曰你且不在虗空外。遂鳴鐘送師歸寮。自是幻每曰。堂中有首座。老幻可偷閑矣。幻既寂。師於蘇城中結庵名曰師子林。示眾云。如何是佛麻三斤。如何是佛殿裏底。如何是佛乾屎橛。三文大光錢。買得箇油糍。喫向肚皮裏。當下便不飢。示眾。山中何所有。嶺上多白雲。阿呵呵。箇是眾寮之物。誰敢私而有之。雖然如是。只可自怡悅。不堪持贈君。師甞集楞嚴經諸家註釋要語合為一書。名曰會解。板行于世。</p>
</div></div>
<div class='div-other'><a id='mulu553' />
<p class='h2'>淨慈平山林禪師法嗣</p>
<div class='div-other'><a id='mulu554' />
<p class='h3'>○應天府天界止菴德祥禪師</p><p>杭州人。出世郡之龍華。遷蘇之天平。移杭之報國。升淨慈徑山。至天界。徑山新方文成上堂。闊一丈斬新日月。深十尺別是乾坤。東來西來底。南來北來底。總在這裏相見。且道不來不去底向甚麼處相見。拈拄杖卓一下。鶴飛千尺雪。龍臥一潭氷。</p>
</div></div></div>
<div class='div-other'><a id='mulu555' />
<p class='h1'>大鑒下第二十五世</p>
<div class='div-other'><a id='mulu556' />
<p class='h2'>聖壽千巖長禪師法嗣</p>
<div class='div-other'><a id='mulu557' />
<p class='h3'>○蘇州鄧尉山聖恩萬峰和尚</p><p>諱時蔚。溫州樂清金氏。母鄭。夢儒釋二人入其寢室。逮旦產二子。次即師也。有光燭室。眾恠欲棄去。姑育之。在襁褓見僧輙微笑合掌。年十一得度於越永慶。禮昇講主為師。昇授法華。誦至諸法從本來忽有省。遂遊方。既受具即參止巖於虎跑。巖示南泉三不是話俾參究。尋往達蓬山佛迹寺故基卓庵而居。晝夜究竟所參話。殆忘寢食。久之往華頂禮無見不契。聞千巖道化亟往見。一日入室次。巖問汝莫要受戒麼。師即掩耳而出。明日普請斫松次。師拈一圓石作獻珠狀云請和尚酬價。巖云不直半分錢。師云瞎。巖云我也瞎你也瞎。師云瞎瞎。巖休去。佛降誕日巖上堂云。今日有種種好事。一者世尊降誕。二者天道晴明。三者有大施主設齋。諸<span class='corr'>人</span>若向此識得老僧舌頭落處。日消萬兩黃金。師從西過東。一手指天一手指地云。天中天。天中天。釋迦彌勒誰後先。巖喝云這溫州子也胡做。<span class='corr'>已</span>而請居後板。自是蔚首座之名播于四方。未幾復還佛跡。後巖寄以偈仍囑云。汝緣在浙西。當往彼化導。師至姑蘇緇白蟻慕。建四道場。從受歸戒者不可以數計。聞名覩影靡不以手加額。繪其像奉祀者甚眾。豈非與蘇人宿有因緣。將終沐浴更衣索筆書偈而逝。全身塔于聖恩之右涅盤山。壽七十九。﨟五十九。</p>
</div>
<div class='div-other'><a id='mulu558' />
<p class='h3'>○松江松隱唯庵德然禪師</p><p>郡之張氏。參千巖聞其提唱有悟。繼而踵其席。示眾。德山棒。臨濟喝。拈放一邊。諸人脚跟下。道將一句來。以拄杖畫一畫云。毗婆尸佛早留心。直至如今不得妙。上堂。江月照。松風吹。永夜清宵何所為。永嘉大師滿口道了也。大眾還知落處麼。卓拄杖。劫石有銷日。黃金無壞時。暮年養間於松隱。人因稱為松隱和尚。遐方異域宰官士庶緇流如水赴壑。宋翰林景濂題其語錄有曰。語言峭㧞。銅關鐵壁。利劒長矛。豈惟不可湊泊。亦無縫罅之可乘。吁可畏哉。翰林之言可不信夫。</p>
</div></div></div>
<p class='juan'>增集續傳燈錄卷第六</p>
<div class='div-w'><a id='mulu559' />
<p class='h1'>五燈會元補遺</p><p class="byline">徑山興聖萬壽禪寺前住持比丘吳郡文琇集</p>
<div class='div-w'><a id='mulu560' />
<p class='h2'>大鑒下第十七世</p>
<div class='div-w'><a id='mulu561' />
<p class='h3'>華藏明極祚禪師法嗣</p>
<div class='div-w'><a id='mulu562' />
<p class='h4'>○杭州靈隱東谷光禪師</p><p>常之無錫人。與侍讀尤焴<span class='note-inline'>(余六切。盛也)</span>厚善。初住嘉禾本覺。遷蘇之靈巖常州華藏。而中吳萬壽居之最久。眾盈七百。法道為之一振。勑授明之育王。特旨移靈隱。僧問借功明位時如何。師云未問<span class='corr'>已</span>前。僧云借位明功時如何。師云遍地日頭黑似漆。僧云即今為復是借功明位借位明功。師云大似不曾齋。僧云學人到這裏進之無路退之無門。師云你是一枚草賊。僧云今日親遭捉敗。師云三十棒付在別時。上堂。性覺妙明本覺明妙。霜林玉鳳生雛。月戶金雞唱曉。從來只箇家風。端的與誰同到。到不到。仰面不揚眉。低頭拍手笑。上堂。萬籟吼松風。千林飛敗葉。缺齒老躁胡。一去無消息。拈拄杖竪起云。即今來也還見麼。復安舊處云。諸人既是不領。又入少林去也。歲夜小參。否極泰來。梅萼香傳。春谷暖力窮位轉。松風聲度夜堂寒。時節分明去來有準。可謂當涂息耗叶路通宗。正恁麼時如何。金鋤不動土。靈苗在處生。寶祐元年臘月初五日示寂。書偈辭眾云。東谷片雲收。月圓當古渡。寒驚白鳥飛。夜宿無影樹。</p>
</div></div>
<div class='div-w'><a id='mulu563' />
<p class='h3'>雪竇足庵鑒禪師法嗣</p>
<div class='div-w'><a id='mulu564' />
<p class='h4'>○四明天童長翁如淨禪師</p><p>上堂。舉達磨見梁武帝因緣頌曰。金烏飛上玉欄干。黑漆崑崙對面看。畢竟這些傳不得。落花流水太無端。</p>
</div></div>
<div class='div-w'><a id='mulu565' />
<p class='h3'>黃龍牧庵忠禪師法嗣</p>
<div class='div-w'><a id='mulu566' />
<p class='h4'>○袁州慈化普菴印肅禪師</p><p>亘春縣余氏子。六歲夢一僧點其心曰汝他日當自省。既覺以意白。母視之當心一點紅瑩。大似世之櫻珠。父母因此許從壽隆院賢和尚出家。年二十七落髮。師容貌魁奇智性巧慧。賢器之。勉令誦經。師曰甞聞諸佛原旨必貴了悟。于心數墨脩行無益於事。遠遊湖湘謁大溈牧庵。因問萬法歸一一歸何處。忠竪起拂子。師遂有省。後歸受業。有鄰寺慈化者。眾請住持。寺無常住。師布衾楮衣粥食禪定。偶閱華嚴論乃大悟。徧體汙流。喜曰我今親到華嚴境界。說偈曰。揑不成團撥不開。何須南岳又天台。六根門首無人會。惹得胡僧特地來。平居有偈曰。靈妙如如。不異大虗。造化萬物。不礙方隅。慕道向風者日眾。師隨宜而為說法。有病患　草為藥。與之即愈。或有疫毒人迹不相往來者。書頌與之咸得十全。或問師修何行得此。師乃當空畫一畫云。會麼。其人云不會。師云止止不須說。一日忽告眾曰。諸佛不出世。亦無有涅槃。入吾室者必能玄契。善自護持無令退失。索浴更衣跏趺而寂。乾道五年七月二十一日也。壽五十五。﨟二十八。</p>
</div></div>
<div class='div-w'><a id='mulu567' />
<p class='h3'>華藏民禪師法嗣</p>
<div class='div-w'><a id='mulu568' />
<p class='h4'>○杭州徑山石橋可宣禪師</p><p>蜀嘉定許氏子。別峰印公橘洲曇公之師弟曇又其同氣。時人謂師禪與印詩與曇相頡頑。嘉定丁亥獲知。<span class='corr'>丞</span>相魯國俾居徑山。上堂。三九二十七。籬頭吹觱篥。可憐明眼人。對面不相識。俱胝竪起指頭。魯祖見人面壁。會麼。今朝臘月一。師念四方雲衲重趼而來。窮其日力食息無所。於雙溪之上築室。濟其所不及。寧宗錫化城二大字以寵之。因創重閣以揭于上。又賜師佛日之號。眉山楊汝明撰化城寺記頗詳及。師終塔于寺之後。</p>
</div></div>
<div class='div-w'><a id='mulu569' />
<p class='h3'>徑山大慧杲禪師法嗣</p>
<div class='div-w'><a id='mulu570' />
<p class='h4'>○杭州徑山大禪了明禪師</p><p>秀州陸氏。形頎腹大。道貌豐碩。紹興辛酉隨妙喜謫衡陽。州縣防送甚嚴。師為荷枷間關。辛苦未甞少怠。既至貶所。衲子追隨問道者率不下二三百人。喜以齋粥不給且慮禍。屢勉令去。師輙不然。每自肩栲栳行乞。至晚即數十人為之荷米麵薪蔬。食用成列而歸。食指雖多無不具足。如是十七年如一日。喜法嗣之盛。在貶所接者居其半。師之力也。癸亥辭往浙西持鉢。期明年上元回。喜以偈送之曰。藞苴明大禪。孟浪絕方比。識得玄中玄。作得主中主。赤脚走長街。一日數百里。色力既勇猛。殊不畏寒暑。如是二三年。日日只如此。人皆謂渠狂。渠只笑而<span class='corr'>已</span>。秋陽方熾然。忽來辭妙喜。持銖入閙市。普化乃知<span class='corr'>己</span>。肩橫楖栗杖。其興不可止。臨行贈汝言。汝今須記取。甲子上元前。却要到這裏。仍求得妙喜像讚曰。直饒畫得十分。猶是真常流注。普化倒飜筯斗。爬著了明痒處。有箇末後句。當機難禁制。咄。且不要絮師志氣豪邁機鋒敏捷。應酬施設必以法喜為樂。故得叢林大禪之譽。久之出世舒州投子。適投子諸莊牛遭疫。死斃幾盡。師化二百<span class='corr'>牛</span>以實之。連歲大稔倍常。遷住長蘆。衲子輻湊。叢林改觀。隆興元年奉詔住徑山。道經廣德軍開法院。僧首宗儼求頌發揮其修造。師援筆書曰。這箇儼僧首。靈機常在手。[祝/土]著磕著處。塞却娘生口。言外領略得。三三不成九。僧首如是傳。大作獅子吼。諸佛亦如是。喝下須彌走。做起參天大梵剎。千年萬歲摩星斗。頌趙州勘婆話云。干戈中有太平基。不用干戈始得之。若無舉鼎㧞山力。千里烏騅不易騎。先是揚和王夢一僧長大。奇倚緩行。言欲化蘇州一莊。覺而異之。翌旦師忽杖屨徒步而至。王見與夢中無異。遽呼眷屬出炷香作禮茶罷。師首言。大王莊田至多。可施蘇州一莊以為徑山供佛齋僧無窮之利。王未有可否。師飯罷便出。更無他語。時內外鬨然。傳言王以蘇州莊施徑山。遂達孝宗聖聽。會王入朝。上言聞卿以蘇州一莊施徑山。朕當為蠲免稅賦。王謝恩。歸次日以書抵徑山。而師以二日前<span class='corr'>已</span>遷化矣。自是寤寐間見師在前語曰。六度之中施度為先。善始善終斯為美矣。王即以莊隷徑山。此莊歲入二萬斛。師於緇素有大因緣。所至施供雲委。江浙湖湘號之為布袋和尚再世。</p>
</div>
<div class='div-w'><a id='mulu571' />
<p class='h4'>○杭州徑山無等有才禪師</p><p>富陽楊氏。幼喪父。依僧可評出家。評善醫欲授其業。師曰出家為求出世間法。豈可流於方術以自鬻耶。於是一意禪學不惑他岐矣。時道場慧東禪杲為叢林師範。師由浙入閩。於二師處服勤頗久。雖有發明而非究竟。棄去之江西百丈。解后宗鑒侍者師之畏友也。因夜話論諸方優劣。鑒曰不探虎穴安得虎子。子誓了大事。不見妙喜將安之乎。時喜謫衡陽。居花藥寺山堂往從之。一日因入室喜問庵內人為什麼不見庵外事。師曰鮎魚上竹竿。喜以竹篦迅擊一下。師平生疑情渙然氷釋。喜每呼師為杭州子。堂窄眾多。師乃結廬林中以居。喜往見一榻蕭然。因索筆大書無庵二字於壁。師取以為號。喜徙梅陽。師回浙右。久之出世儀真北山。遷資福紹興。辛巳繼應庵居中吳萬壽。乾道元年秋徑山明大禪謝世。參政錢公雅聞師名。遂取旨以師住持。明年春太上皇高宗車駕幸山。命師陞座說法。大悅賜度牒金帛。師尋建御寢龍游二閣。帝聞大書龍游閣三字賜之。四年夏孝宗召師赴闕入對選德殿。師首奏先師宗杲蒙陛下寵遇施及臣僧。上曰素聞汝師名恨不及見也。師劇談其道。上嘉歎不<span class='corr'>已</span>。五年六月感疾。二十六日呼眾告別。書偈而逝。壽五十四。臘三十九。其徒葬師於南塔之後。上聞嗟啅久之。賜<span class='corr'>諡</span>無等禪師。塔曰寂光。</p>
</div>
<div class='div-w'><a id='mulu572' />
<p class='h4'>○杭州徑山雲庵祖慶禪師</p><p>上堂。舉楊岐和尚因僧問如何是佛。楊岐云三脚驢子弄蹄行。僧云莫只這便是麼。岐云湖南長老。師頌云。楊岐一頭驢。眼光如電爍。踏殺天下人。說甚三隻脚。</p>
</div>
<div class='div-w'><a id='mulu573' />
<p class='h4'>○袁州仰山圓禪師</p><p>盰江人。稟戒後為道勇決。聞妙喜居梅陽往依之。服勤炊㸑精苦自勵。妙喜見其器識精敏。異之。因小參聞舉修山主具足凡夫法凡夫不知。具足聖人法聖人不會。聖人若會即是凡夫。凡夫若知即是聖人。忽然有契。後主衢之祥符。遷袁之仰山。視事閱七日。講雲門告香之禮。首座領眾羅拜。咨以生死事大無常迅速伏望慈悲開示因緣。師徐曰。若欲究明生死。直須於行住坐臥處覷看生從何來死從何去。畢竟生死作何面目。良久。不起于座。泊然蟬蛻。</p>
</div>
<div class='div-w'><a id='mulu574' />
<p class='h4'>○感山雲臥曉瑩禪師</p><p>生緣洪州。學愽而贍。善為文章。久親妙喜所得叵量。因聞同參遯菴分座徑山。以祇夜寄之曰。徑山突兀。上雲烟高。遯山顛。絕世緣。握以竹篦分半座。却將毒氣噴人天。師有雲臥紀譚蘿湖野錄二書行世。</p>
</div>
<div class='div-w'><a id='mulu575' />
<p class='h4'>○桐江大悲間禪師</p><p>閒居福州閩縣般若精舍。紹興甲寅時年八十有四。大慧居洋嶼與般若一水之隔。師雖老而尤篤參究。日來隨眾入室。大慧因問曰不與萬法為侶者是什麼人。師曰扶不起。慧曰扶不起底是什麼人速道速道。師擬對。大慧以竹篦便打。師忽契悟。大慧說偈印之曰。一棒打破生死窟。當時凡聖絕行蹤。反笑趙州心不歇。老來猶自走西東。</p>
</div>
<div class='div-w'><a id='mulu576' />
<p class='h4'>○湘西鹿苑無言信禪師</p><p>早以詩名於叢林。徐公師川洪公玉父第其詩韻致高古。出瘦權癩可一頭地。及參大慧於泉南小溪。俱康南二道者事蔬供眾。因钁地次。南曰钁頭邊道將一句來。康以土塊擲中柄上。師忽有省。甞有詩曰。新庵小溪上。英俊頗浩浩。從渠作佛祖。任渠會禪道。荷鋤向東園。事蔬誓畢老。乘月始抱甕。破午正殺草。芥藍被虫食。秋茄亦旱槁。齋盂從此去。但願蔓菁好。士大夫遊小溪。好言詩者。大慧必曰此間有箇園頭能詩。隨侍之徑山過衡陽。放浪於衡嶽。栖遲道吾最久。削木以蔽風雨。於院之西偏牓以版菴。禪燕自牧。于湖居士張公師潭聞其高風。力致之。出世鹿苑。贈之以詩曰。詩卷隨身四十年。忹中參得竹篦禪。而今投老湘西去。臥看湘江水拍天。句中有眼悟方知悟處。還應痛著錐。一箇身心無兩用。鳥窠拈起布毛吹。師和一首曰。竹篦子話選當年。直下無私不是禪。院遇狀元真眼目。敢拈沉水向人天。</p>
</div>
<div class='div-w'><a id='mulu577' />
<p class='h4'>○泉州舟峰庵主</p><p>諱慶老。字龜年。泉州北山之頂有橫石如舟。世人以舟峰名。師既結茅山麓。遂號舟峰庵主。蚤以道德文章為泉南緇素歆艶。李參政漢老甞訪之不值。有詩略曰。慧遠過溪應送陸。玉川入寺不逢羲。于時大慧庵小溪之上。百衲所栖。師亦預焉。因謂慧曰。和尚竹篦話如民家被科胥。產業<span class='corr'>已</span>籍沒。猶要其納。慧曰你只道得一半在。若無得納。何不投河自縊。放身捨命去也。師自是於道日臻其奧。慧遷徑山遂與俱行。為掌記室。詞章華贍殊增叢林光潤。甞自題其像曰。撿點眉毛大逼真。伏犀插腦見精神。霜髭漸茁何妨老。褸褐長披却耐貧。一壑平生專畏影。十方從此倦分身。君看逐塊紛無數。孰與青原獨角麟。紹興癸亥孟秋委順。</p>
</div>
<div class='div-w'><a id='mulu578' />
<p class='h4'>○懷玉山宣首座</p><p>初於筠陽黃蘗聞祥和尚小參。舉一葉飄空大地秋。法身須透鬧啾啾。忽有省。尋造徑山。或有謂大慧曰明州宣來探宗旨。大慧曰。我禪如蚌蛤開則五臟皆露。何用探焉。師聞而駭異。洎隨侍過衡陽。服勤久之有省。甞頌竹篦話曰。背觸大乖張。癡禪眼似羊。貪他一粒米。失却半年粮。雪峰慧日聞公受懷玉。命師與偕行。相與建保社。汪聖錫半<span class='corr'>刺</span>宜春時。以疏幣致師住南源。師曰我長作粥飯僧。誓不願出人間世矣。王舍人泮登山謁之。贈以詩曰。納帔騰騰粥飰師。無人曾見下山時。相逢只道無能解。肯作紅樓應制詩。</p>
</div>
<div class='div-w'><a id='mulu579' />
<p class='h4'>○南閩修仰書記</p><p>紹興間掌記室於泐潭。參大慧於衡陽。言下契旨。未幾隨侍遷梅陽。郡守謝朝議語僚屬曰。朝廷編置所謂長老者但一僧耳。兵馬司東偏隙地從其居止。既而僧行。日至幾數百指。施鍬钁而平基址。運竹木而縛屋廬。聽其指呼無敢怠者。守雖聞其服勤如此。亦未知果何人也。於是延見一二觀其能為。師適承命乃與從容。彌日語論英發。搉古<span class='corr'>商</span>今。逢原左右守復徵等伍。更有蘊異能者否。師遂告以負大經論者有之。愽極書史者有之。詩文高妙者有之。翰墨飄逸者有之。其所以未能明徹者。則佛祖大事因緣而<span class='corr'>已</span>。是以不憚艱險隨侍而來。得依仁政幸莫大焉。守且駭異。知其徒皆為法忘軀之士。自是於大慧日益加敬。遣其子純粹求入道捷徑。大慧示以法語八篇。師學富才優。入道穩實。故罹瘴毒。卒於潮陽光孝寺。</p>
</div>
<div class='div-w'><a id='mulu580' />
<p class='h4'>○關西尼真如</p><p>早選入宮。以才能為內夫人。隷喬貴妃閤。喬氏崇佛。容其剪<span class='corr'>䰂</span>參道四方。入閩與大慧小溪法會。一日作偈曰。平地偶然著。攧起來都無可說。若人更問如何。笑指清風明月。慧為小參說偈曰。今日如師姑。昔時王師父。身居羅綺叢。只著麤麻布。開口便高談。嫌佛不肯做。趒出是非坑。截斷生死路。入虎穴魔宮。心中無怕怖。杜撰八陽經。自有三千部。愛吟落韻詩。偏不勒字數。行脚走天下。參禪無所悟。近日到雲門。一時都敗露。錯認碓觜頭。喚作冬瓜瓠。如是作師姑。勸君少喫醋。更有一處乖。且道那一處。嘉州大像喫炙麩。<span class='corr'>陝</span>府鐵牛撑破肚。師之所得於此槩可見矣。</p>
</div>
<div class='div-w'><a id='mulu581' />
<p class='h4'>○祖麟道者</p><p>甞為太學上舍生。名楊麟。紹興丁丑夏詣育王。冠帶拜大慧於無異堂。垂泣云。願從和尚出家。語子竟。擲下巾帽。袖中出剪刀自落其髮。慧亟呼左右問其故。乃以實對。因攝受之。慧次日陞堂示眾云。<span class='corr'>已</span>著槽廠。將錯就錯。騎却聖僧。不妨快樂。龍象蹴踏非驢所作。堪笑諸方妄生穿鑿。休穿鑿。祥麟只有一隻角。麟便膜拜曰。謝師安名。即名祖麟。慧復以六祖示明上座不思善惡乃至密意在汝邊之語使其於日用提撕。自是除慧有問則答。其士太夫衲子並不與交一詞。慧遷徑山麟亦隨侍。於道既有徹證。忽爾違和。慧遣了德侍者往問之。麟以片紙書偈曰。衣冠不御髮齊眉。一室翛然自不知。薄相等<span class='corr'>閒</span>聊示疾。起他菩薩幾多疑。尋市香三瓣隨爇而誓曰。後世身為男子。遇明眼宗師。童真入道。既爇罷泊然而化。麟家世建陽。乃文公裔。</p>
</div>
<div class='div-w'><a id='mulu582' />
<p class='h4'>○無際道人</p><p>乃張侍郎淵道之女。初居家日。有相者過之曰。此寶座說法之人也。後果為尼名慧照。繼其落髮師資壽無著之席。甞以漁家傲讚圓悟禪師曰。七坐道場三奉詔。空花水月何時了。小玉聲中曾悟道。真堪笑從來。謾得兒孫好辯湧。海潮聲浩浩。明如皓月當空照。飛錫西歸雲杳渺。巴猿嘯。大家唱起還鄉調。坐逝後及剃髮。舍利無數。時當伏暑。留數日容貌儼然。</p>
</div>
<div class='div-w'><a id='mulu583' />
<p class='h4'>○超宗道人</p><p>乃劉侍郎季高猶子之母。與無際道人於大慧之門俱受記莂者。無際甞詣徑山掃塔。有頌曰。衣濕靈山淚。爐焚少室香。雲山空滿目。不見法中王。時宗不至。無際遣人督之。宗以偈答曰。塔本無塵。何用去掃。掃即塵生。所以不到。</p>
</div></div>
<div class='div-w'><a id='mulu584' />
<p class='h3'>靈隱瞎堂遠禪師法嗣</p>
<div class='div-w'><a id='mulu585' />
<p class='h4'>○湖隱濟顛晝記</p><p>頌達磨見梁武帝話曰。不契梁皇暗渡江。一身無地避慚惶。九年面壁成何事。賺却平人入鑊湯。頌五祖生緣曰。元是黃梅舊日僧。事師年老氣彌增。飜身颺下栽松钁。轉步來分照世燈。皮袋假於溪畔女。衣盂付與嶺南能。佳聲籍籍能長久。雨過淮山碧層層。</p>
</div></div>
<div class='div-w'><a id='mulu586' />
<p class='h3'>慈照純禪師法嗣</p>
<div class='div-w'><a id='mulu587' />
<p class='h4'>○鄭州洞林寶禪師</p><p>僧問。人天交接。凡聖齊臻。師資相見。合談何事。師云。飲光微笑處。摩竭今行時。僧云。檀生檀枝時人知有。青出於藍請師速道。師云鴉不亂啼鵲不亂噪。僧云恁麼則宗分臨濟燈傳慈照也。師云自到孤峰頂羣山勢自高。僧云可謂羣芳雖有異春力本無私。師云適來話頭道什麼。僧云斬新日月特地風光。師云更嫌何處不分明。上堂。男兒當自強。先捉六賊王。掀飜黑山窟。竪起光明幢。入事見人心。入理覺非常。且道覺非常時如何。鑊湯爐炭真如地。劒樹刀山古道場。橫拄杖於膝上作按劒勢。便下座。上堂。大用現前本非情解。覿體全真應緣自在。逈然孤顯峭巍巍。包括虗空非內外。融通萬有不隔絲頭。普照十方徧周沙界。可謂離名離相絕毫絕釐。妙出離微心光晃耀。不居聞見處處閒居。如斯話會<span class='corr'>已</span>涉閒辭。纔有形聲便成句義。名不相涉如何舉唱。以拂子畫一圓相云。三世諸如來。本光瑞如此。便下座。</p>
<p>五燈會元補遺<span class='note-inline'>(終)</span></p>
</div></div></div></div>
<div class='div-w'><a id='mulu588' />
<p class='h1'>未詳承嗣附</p>
<div class='div-w'><a id='mulu589' />
<p class='h2'>○佛光道悟禪師</p><p><span class='corr'>陝</span>右蘭州人。姓冠氏。生而有齒。年十六祝髮。後二年遊方。自臨洮歸夜宿彎子店。夢梵僧喚覺。適聞馬嘶豁然開悟。自吟唱云。好也羅。好也羅。遍虗空界只一箇。告其母云。我夜來拾得一物。母云你拾得何物。答云自無始<span class='corr'>已</span>來打失底物。一日欲參訪知識。里人覔偈於師。師偈有水流須到海鶴出白雲頭之句。及至熊耳謁白雲海公契合。先是有問公何不擇法嗣者。海不答。徐云。芝蘭秀發獨出西秦。比師至。公聞空中人語曰。來日接郭相公。盖海所住寺乃郭子儀建。而師其後身也。海公沒。師出世住鄭州普照寺。嗣其法。既而退居竹閣庵。浮沉洛川人莫之測。甞謂人曰。道我是凡。我向聖位裏去。道我是聖。我向凡位裏去。道我不是聖不是凡。我向你眼睛鼻孔裏七顛八倒去。泰和五年五月十三日無疾而逝。適所居。屋上有五色如盖。中有紅光。圓如日者三。壽五十五。</p>
</div>
<div class='div-w'><a id='mulu590' />
<p class='h2'>○慶壽開山第一代玄冥顗禪師</p><p>上堂。先照後用勘過了打。先用後照打了來勘。照用同時不消一揑。照用不同時諸人立老僧坐。只如總不與麼。又且如何。喝一喝云。浩浩紅塵裏。幾人有腦門。上堂。今時參禪衲子欲得成佛成祖底如麻似粟。要作驢作馬底遍大金國中把火也覔箇不得。賴得無設有。慶壽門下豈有許多閒草閑料餵來茄去。珍重。下座。上堂。十字街頭戲。猢猻上剎竿。雖然閒伎倆。莫作等閒看。舉雲門云。乾坤之內。宇宙之間。中有一寶。秘在形山。拈燈籠向佛殿裏。將山門來燈籠上。頌曰。平地怒濤千百尺。旱天霹靂兩三聲。可憐月下守株客。涼免不逢春草生。</p>
</div>
<div class='div-w'><a id='mulu591' />
<p class='h2'>○溫州靈雲省庵思禪師</p><p>台之寧海人。不知其氏。兄弟四人師最長。一時同發心出家。將祖父遺業悉散與宗親。惟留所居屋一所。族人互爭不<span class='corr'>已</span>。師與諸弟各執炬燎之而去。師後參訪。具向上知見。出世溫之靈雲。結夏上堂。以大圓覺牛角馬角。為我伽藍瓜籃菜籃。上堂。舉趙州狗子無佛性話頌曰。狗子佛性無。狗子佛性有。猴愁樓搜頭。狗走抖擻口。晚退止靈雲寺前草舍中。至正甲申慍恕中偕達此原明性原往謁時。師年逾九十。龐眉皓首。頎然清聳曳履而出。且行且問曰何處來。恕中曰江心。曰深幾百丈。曰謾老和尚不得。師揖云坐喫茶。師性方介。作詩頗類寒山子。題罵僧詩於壁云。五瘟不打頭自髠。黃布圍身便是僧。佛法世法都不會。噇猪噇狗十分能。恕中等請別。不敢再犯其鋒。是夕宿靈雲。聞老宿舉師言行數端皆可傳。</p>
</div>
<div class='div-w'><a id='mulu592' />
<p class='h2'>○溫州壽昌絕照輝禪師</p><p>坐夏淨慈。其東淨寮蜃壁中有水墨觀音像。師每夜禮之。祈懇至切。忽見淨瓶水從壁湧出。通身懽悅。從此造詣益深。智鑒益明。甞有偈云。工夫未到方圓地。幾度憑欄獨自愁。今日是三明日四。雪霜容易上人頭。</p>
</div>
<div class='div-w'><a id='mulu593' />
<p class='h2'>○江州廬山圓通思菴睿禪師</p><p>辯才無礙。凡禪者求偈。師云道一句來。一日有僧故欲難師。遂道云西山走入滕王閣。師乃書而續之曰。盡大地人尋不著。忽然突出拄杖頭。頭峭五嶽眼三角。湖海盛傳。</p>
</div>
<div class='div-w'><a id='mulu594' />
<p class='h2'>○王文獻公</p><p>為一代儒宗。而於佛理造詣深邃。形諸翰墨雖不經意。與古德提唱相脗合。為僧題懸崖蘭云。嫋嫋春風一樣吹。託身高處擬何為。從渠自作顛倒想。要見懸崖撒手時。題東坡像云。五祖禪師世外人。娑婆久矣斷生因。誰將描貌虗空手。去覔他年身外身。題山谷像云。笑殺當年老晦堂。相逢剛道桂花香。披圖面目渾依舊。鼻孔何曾有短長。</p>
</div>
<div class='div-w'><a id='mulu595' />
<p class='h2'>○丁安人</p><p>諱覺真。號竺心。黃巖濠頭人。初參田絕耕于委羽山有省。遂棄家屬結庵自居。見古愚於湧泉。愚云良家女子東走西走作麼。對云特來見和尚。愚云我這裏容你不得。丁拍手一下云三十年用底今朝捉敗。愚休去。見無際于鷹山春雨庵。入門云春雨如膏行人惡其泥濘。際云不是不是。擬進語被喝出。晚年就明因寺前開接待。有僧提包直入臥內。問曰你是什麼僧。云行脚僧。問云你脚下草鞋[糸*爽]斷為甚不知。僧無語。即擲出其包。云者裏無你措足處。又有僧纔入門。丁云達磨大師來也。僧云我不是。丁云是固是。只是鼻孔不同。一日與明因尼奎長老相見。問云聞長老夜來生得兒子是否。答曰且道是男是女。丁云雞㘅燈盞走。鱉咬釣魚竿。</p>
<p>增集續傳燈錄<span class='note-inline'>(終)</span></p>
</div></div>
</div><!-- end of div[@id='body'] -->
</body></html>