<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增集續傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1574-A 增集續傳燈錄序</p><p>間讀司馬遷孔子世家。贊謂讀孔子書想見其為人。適魯觀仲尼廟堂車服禮器諸生以時習禮。其家祇回留之不能去。至謂天下王侯賢人甚眾。當時則榮。沒則<span class='corr'>已</span>焉。孔子布衣傳十餘世。學者宗之。余己丑住吳之靈嵒山。永樂間為南石和尚道場。讀和尚語錄想見其人。庚子虞山錢宗伯惠我二書。一曰增集續傳燈錄。出南石和尚。一曰山菴雜錄。出恕中和尚。讀二書又想見許古人。恕中前住瑞嵒。南石前住靈嵒。余在吳在越實主二嵒。於二老俱為前後住持。以余想見二老想見許古人。則知後人則想見今人感慨略同也。書止四世。雖文獻未備。典則可徵。後學宗之足起支離泛濫之習。今世禪殻子其有瘳哉。後三年以增集續傳燈錄先付諸梓而序之。</p>
<p>前住天台瑞嵒寶林淨土寺後學靈嵒弘儲書</p>
</div>
<div class='div-xu'><a id='mulu2' />
<p class='h1'>No. 1574-B 增集續傳燈錄序</p><p>余於少壯時甞閱秀紫芝人天寶鑒。其序有云。先德有善不能昭昭於世者。後學之過也。及觀五燈會元。若妙峰北磵松源破庵諸老宿皆未登此書。乃有撰述之志。於是凡見禪宗典籍及塔銘行狀。自宋季及元以來諸碩德言行超卓者遂筆之。迨今越三十餘年矣。但不能遍歷江湖訪而求之。於心未慊。故於永樂乙未移書諸大方尊宿。幸籍靈谷幻居和尚天童即庵和尚展轉搜討。繼而又得郡人吳道玄亦為愽尋遺籍。僅有所成遂用銓次。竊觀續傳燈錄於五燈會元後。若大鑒第十八世至二十世曾収三世。柰収之未盡。<span class='corr'>已</span>收者亦言行太略。今於所收外又增入之。故云增集續傳燈錄。噫。凡著述者言必尚文。余媿乏於文。然吾宗直指單傳之道。所貴直書以顯其旨趣耳。亦何假乎文哉。惟吾門通宗者鑒諸。</p>
<p>永樂十五年<span class='note-inline'>(丁酉)</span>三月徑山禪寺前住持比丘文琇書</p>
</div>
<div class='div-other'><a id='mulu3' />
<p class='h1'>增集續傳燈錄凡例</p>
<ul class="">
<li><p><span class="corr"/>宋景德中沙門道原所集景德傳燈錄者。其立名甚當。況有所據。後來諸師所集或名續燈或名聯燈普燈廣燈。雖各有意趣。然終欠純一。</p>
<p>大報恩寺重刊大藏經新収續傳燈錄。其立名亦甚定當。但此書成於倉卒。所収太略。自大鑒第十八世至二十世三世止。収得四十一人有機緣語句。其他皆空名而<span class="corr">已</span>。況四十一人中差悞又多。今於續傳燈錄所収外又增集之。故名增集續傳燈錄。</p>
</li>

<li><span class="corr"/>採集規矩並依傳燈錄例。以宗旨為要。若行業超卓堪為世範及傳宗宗師。略載出處以為後人矜式。他不具錄。</li>

<li><span class="corr"/>傳受世代但據大鑒。不言南岳青原者其有意也。盖吾宗本一祖所出。何須分作五派。徒涉支離曾無意謂。今之所收故不分也。</li>

<li><span class="corr"/>增集始自大鑒第十八世。其不能齊於一世而止者。盖大慧虎丘二師而下。傳受世代延促不同故。</li>

<li><span class="corr"/>大鑒第十八世內有二十一人<span class="corr">已</span>見五燈會元。今復列於傳次者。貴便於披閱也。各於目錄名下註云舊傳。</li>

<li><span class="corr"/>續傳燈錄中有傳者。於目錄名下註云續傳。</li>

<li><span class="corr"/>續傳中差悞者。今考而正之。目錄名下註云增正。</li>

<li><span class="corr"/>續傳中太略者今復補入。目錄名下註云增備。</li>

<li><span class="corr"/>據各處祖圖及與前輩講明。止得其名不見機緣語句及塔銘行狀者。今<span class="corr">但</span>列名於目錄中。庶見傳流有自。後之好事者能搜訪補入為幸。</li>

<li><span class="corr"/>大鑒第十七世雖<span class="corr">已</span>具収於五燈會元。其間亦有収不盡者。今別集作一編目曰會元補遺。以俟後之重刊五燈會元者增入。庶不泯滅。</li>

<li><span class="corr"/>未詳法嗣者効傳燈錄例。別附于卷末。</li>
</ul></div>
<div class='div-other'><a id='mulu4' />
<p class='h1'>增集續傳燈錄目錄<span class='note-inline'>(原在每卷初。今合集于茲)</span></p><p class="pre">卷第一<br/>大鑒下第十八世<br/>　天童應菴華禪師法嗣<span class='note-inline'>(嗣虎丘)</span><br/>　　天童密庵咸傑禪師　南書記<br/>　　侍郎李浩居士<span class='note-inline'>(<span class='corr'>已</span>上三人舊傳)</span>　光孝善登禪師<br/>　　嚴康朝教授　鳳山守詮禪師<span class='note-inline'>(此後無傳)</span><br/>　　禾山心鑒禪師　智者滿禪師<br/>　育王佛照光禪師法嗣<span class='note-inline'>(嗣大慧)</span><br/>　　靈隱妙峰之善禪師<span class='note-inline'>(續傳)</span>　淨慈北磵居簡禪師<span class='note-inline'>(增備)</span><br/>　　徑山浙翁如琰禪師<span class='note-inline'>(增備)</span>　天童無際了派禪師<span class='note-inline'>(增正)</span><br/>　　東禪性空智觀禪師<span class='note-inline'>(續傳)</span>　上方朴翁義銛禪師<span class='note-inline'>(增備)</span><br/>　　育王退谷義雲禪師　育王秀嵓師瑞禪師<br/>　　育王孤雲權禪師　雲居率庵梵琮禪師<br/>　　育王空叟宗印禪師　靈隱鐵牛印禪師<br/>　　石庵正玸禪師　天童海門師齊禪師<br/>　　徑山少林妙崧禪師<span class='note-inline'>(此後無傳)</span><br/>　　虎丘鏡中大禪師<br/>　東林卍庵顏禪師法嗣<span class='note-inline'>(嗣大慧)</span><br/>　　公安遯庵祖珠禪師　汀州報恩法演禪師<br/>　　淨慈肯堂彥充禪師　智者元庵真慈禪師<br/>　　<span class='note-inline'>(<span class='corr'>已</span>上四人舊傳)</span>　昭覺紹淵禪師<span class='note-inline'>(續傳)</span><br/>　　徽州簡上座　萬年荷屋常禪師<span class='note-inline'>(此後無傳)</span><br/>　　積善道昌禪師　保福清皎禪師<br/>　　護聖麟菴開禪師　棲賢辯禪師<br/>　西禪懶庵需禪師法嗣<span class='note-inline'>(同)</span><br/>　　鼓山木庵安永禪師　龍翔栢堂南雅禪師<br/>　　天王志清禪師　劒南安分庵主<span class='note-inline'>(<span class='corr'>已</span>上舊傳)</span><br/>　教忠晦庵光禪師法嗣<span class='note-inline'>(同)</span><br/>　　法石中庵慧空禪師　淨慈混源曇密禪師<br/>　　<span class='note-inline'>(<span class='corr'>已</span>上舊傳)</span>　青原信庵唯禋禪師<br/>　　道一維那<span class='note-inline'>(無傳)</span><br/>　東禪蒙庵岳禪師法嗣<br/>　　皷山宗逮禪師<span class='note-inline'>(舊傳)</span>　徑山寓庵德潛禪師<br/>　　鼓山石庵知玿禪師　白雲師沼禪師<span class='note-inline'>(無傳)</span><br/>　西禪此庵淨禪師法嗣<span class='note-inline'>(同)</span><br/>　　乾元鈍庵宗頴禪師<span class='note-inline'>(舊傳)</span>　中濟無禪立才禪師<br/>　　華嚴別峰雲禪師<br/>　華藏遯菴演禪師法嗣<br/>　　何山月窟慧清禪師　育王法明禪師<span class='note-inline'>(此後無傳)</span><br/>　　南禪大用禪師　移忠得一禪師<br/>　開善謙禪師法嗣<span class='note-inline'>(同)</span><br/>　　吳十三道人<span class='note-inline'>(舊傳)</span><br/>　天童無用全禪師法嗣<span class='note-inline'>(同)</span><br/>　　育王笑翁妙堪禪師<span class='note-inline'>(增備)</span>　靈隱石鼓希夷禪師<br/>　　雪竇野雲處雲禪師　雪峰滅堂了宗禪師<br/>　　盤山思卓和尚　止庵居士錢象祖<br/>　可庵然禪師法嗣<span class='note-inline'>(同)</span><br/>　　如如居士顏公<br/>　隱靜圓極岑禪師法嗣<span class='note-inline'>(嗣雲居如)</span><br/>　　福嚴禮禪師<span class='note-inline'>(無傳)</span><br/>　道場無庵全禪師法嗣<span class='note-inline'>(嗣育王裕)</span><br/>　　華藏伊庵有權禪師<span class='note-inline'>(舊傳)</span><br/>　雙林用禪師法嗣<span class='note-inline'>(嗣雲居悟)</span><br/>　　三峰印禪師<span class='note-inline'>(舊傳)</span><br/>　大溈行禪師法嗣<span class='note-inline'>(嗣大溈果)</span><br/>　　德山子涓禪師<span class='note-inline'>(舊傳)</span>　德山師本禪師<span class='note-inline'>(此後無傳)</span><br/>　　無為悟禪師　永福衡禪師<br/>　淨慈水庵一禪師法嗣<span class='note-inline'>(嗣育王裕)</span><br/>　　天童息庵達觀禪師　仰山簡庵嗣清禪師<br/>　　瑞巖順和尚<span class='note-inline'>(此後無傳)</span>　承天湛和尚<br/>　徑山別峰印禪師法嗣<span class='note-inline'>(嗣華藏民)</span><br/>　　金山退庵道奇禪師　金山蓬庵永聰禪師<br/>　玉泉窮谷璉禪師法嗣<span class='note-inline'>(嗣大溈果)</span><br/>　　玉泉希[泳-永+嚴]禪師<span class='note-inline'>(無傳)</span><br/>　萬年心聞賁禪師法嗣<span class='note-inline'>(嗣育王諶)</span><br/>　　龍鳴在庵賢禪師　大溈[日*夷]庵鑒禪師<br/>　　<span class='note-inline'>(<span class='corr'>已</span>上二人舊傳)</span>　天童雪庵從瑾禪師<br/>　　投子淳禪師<span class='note-inline'>(無傳)</span><br/>　大洪老衲證禪師法嗣<span class='note-inline'>(嗣大溈果)</span><br/>　　萬壽月林師觀禪師　玉泉恩禪師<span class='note-inline'>(此後無傳)</span><br/>　　丞相益國周公　監丞成乘周公<br/>　雪庭裕禪師法嗣<span class='note-inline'>(裕嗣萬松秀　秀嗣雪岩滿　滿嗣玉山體　體嗣大明寶　寶嗣青劦<span class='corr'>辯</span><br/>　　<span class='corr'></span>　辯嗣鹿門覺　覺嗣芙蓉楷)</span><br/>　　靈隱泰禪師<span class='note-inline'>(無傳)</span><br/>　楚安方禪師法嗣<span class='note-inline'>(嗣文殊道)</span><br/>　　和菴若禪師<span class='note-inline'>(此後無傳)</span><br/>　慈化普庵肅禪師法嗣<span class='note-inline'>(嗣黃龍忠)</span><br/>　　佛慧清禪師<span class='note-inline'>(此後無傳)</span>　鐵牛禮禪師<br/>　　盤龍和光世禪師　訥僧俊禪師<br/>　靈隱東谷光禪師法嗣<span class='note-inline'>(嗣明極祚)</span><br/>　　天寧直翁一舉禪師<br/>　天童長翁淨禪師法嗣<span class='note-inline'>(嗣足庵鑒)</span><br/>　　承天孤蟾瑩禪師<span class='note-inline'>(此後無傳)</span>　石林秀禪師<br/>　焦山或庵體禪師法嗣<span class='note-inline'>(嗣護國元)</span><br/>　　天童癡鈍智頴禪師　天童茨庵堯禪師<br/>　　萬壽無證了修禪師<span class='note-inline'>(此後無傳)</span><br/>　　雪峰雲禪師<br/>　龜峰晦菴光禪師法嗣<span class='note-inline'>(嗣烏巨行)</span><br/>　　徑山蒙庵元聦禪師　雪峰累庵元肇禪師<br/>　　<span class='note-inline'>(此後無傳)</span>　報恩智因禪師<br/>　　樵隱居士陳安節<br/>　靈瑞肱禪師法嗣<span class='note-inline'>(嗣雲居悟)</span><br/>　　福嚴傑禪師<span class='note-inline'>(無傳)</span><br/>　雲居蓬庵會禪師法嗣<span class='note-inline'>(嗣石頭回)</span><br/>　　萬松壞衲大璉禪師<br/>　天童慈航朴禪師法嗣<span class='note-inline'>(嗣育王諶)</span><br/>　　雪竇僧彥禪師<span class='note-inline'>(此後無傳)</span>　太平韶和尚<br/>　徑山石橋宣禪師法嗣<span class='note-inline'>(嗣華藏民)</span><br/>　　古樵侃禪師<span class='note-inline'>(無傳)</span><br/>　竹林寶禪師法嗣<span class='note-inline'>(嗣懶牛和和嗣天目齊)</span><br/>　　竹林安禪師<span class='note-inline'>(無傳)</span><br/>卷第二<br/>大鑒下第十九世<br/>　天童密菴傑禪師法嗣<br/>　　靈隱松源崇岳禪師<span class='note-inline'>(續傳)</span>　臥龍破庵祖先禪師<span class='note-inline'>(增備)</span><br/>　　龜峰曹源道生禪師<span class='note-inline'>(增備)</span>　天童枯禪自鏡禪師<span class='note-inline'>(同)</span><br/>　　淨慈潛庵慧光禪師<span class='note-inline'>(增正)</span>　隱靜萬庵致柔禪師<span class='note-inline'>(同)</span><br/>　　靈隱笑庵了悟禪師　蔣山一翁慶如禪師<br/>　　承天鐵鞭允韶禪師　約齋居士侍郎張公鎡<br/>　　業海茂禪師<span class='note-inline'>(此後無傳)</span>　栢庭文禪師<br/>　靈隱妙峰善禪師法嗣<br/>　　徑山藏叟善珍禪師<span class='note-inline'>(續傳)</span>　淨慈東叟仲頴禪師<br/>　　龍濟友雲宗鍪禪師　雪峰霜林果禪師<span class='note-inline'>(此後無傳)</span><br/>　　無方安禪師　雪翁立禪師<br/>　淨慈北磵簡禪師法嗣<br/>　　育王物初大觀禪師<span class='note-inline'>(續傳)</span>　萬壽石樓明禪師<span class='note-inline'>(無傳)</span><br/>　徑山浙翁琰禪師法嗣<br/>　　徑山偃溪廣聞禪師<span class='note-inline'>(增備)</span>　虎丘枯樁曇禪師<br/>　　徑山淮海元肇禪師<span class='note-inline'>(增備)</span>　靈隱大川普濟禪師<span class='note-inline'>(增備)</span><br/>　　淨慈介石朋禪師<span class='note-inline'>(增備)</span>　天童辨山仟禪師<br/>　　虎丘東山道源禪師　大慈芝嵓慧洪禪師<br/>　　壽國夢窻嗣清禪師　龍溪文禪師<br/>　　孤巖啟禪師<span class='note-inline'>(此後無傳)</span>　囦叟源禪師<br/>　　法藏聞禪師　草堂隆禪師<br/>　　承天璉禪師<br/>　天童無際派禪師法嗣<br/>　　天寧無境徹禪師　鰲峰定禪師<br/>　　雪窻日禪師<span class='note-inline'>(無傳)</span><br/>　育王秀巖瑞禪師法嗣<br/>　　瑞巖無量壽禪師<span class='note-inline'>(增備)</span><br/>　育王空叟印禪師法嗣<br/>　　道場別浦法舟禪師　無極觀禪師<br/>　徑山少林崧禪師法嗣<br/>　　無塵淨禪師<span class='note-inline'>(無傳)</span><br/>　鼓山木庵永禪師法嗣<br/>　　淨慈晦翁悟明禪師<span class='note-inline'>(續傳)</span>　承天一庵法堅禪師<span class='note-inline'>(無傳)</span><br/>　青原信庵禋禪師法嗣<br/>　　青原正庵宗廣禪師<br/>　乾元鈍庵頴禪師法嗣<br/>　　鼓山宗鑒禪師<span class='note-inline'>(此後無傳)</span>　白雲訥庵仁禪師<br/>　何山月窟清禪師法嗣<br/>　　雪峰北山信禪師<br/>　育王笑翁堪禪師法嗣<br/>　　黃龍東湖祥禪師<span class='note-inline'>(無傳)</span><br/>　天童息庵觀禪師法嗣<br/>　　虎丘[仁-二+幻]堂善濟禪師<span class='note-inline'>(續傳)</span>　華藏純庵善淨禪師<br/>　　天衣嘯巖文蔚禪師　柏嵒凝和尚<br/>　　斷崖躬禪師<span class='note-inline'>(此後無傳)</span>　萬壽獨山禮禪師<br/>　　復川源禪師　無芳覺禪師<br/>　金山退庵奇禪師法嗣<br/>　　靈隱高原祖泉禪師<br/>　萬壽月林觀禪師法嗣<br/>　　黃龍無門惠開禪師<span class='note-inline'>(增備)</span>　石霜竹巖妙印禪師<span class='note-inline'>(增備)</span><br/>　　囊山孤峰德秀禪師　鴻福嵩嚴師洸禪師<span class='note-inline'>(無傳)</span><br/>　靈隱秦禪師法嗣<br/>　　還源遇禪師<span class='note-inline'>(無傳)</span><br/>　天寧直翁舉禪師法嗣<br/>　　天童雲外雲岫禪師<span class='note-inline'>(續傳)</span><br/>　天童癡鈍頴禪師法嗣<br/>　　徑山荊叟如珏禪師<span class='note-inline'>(增備)</span>　雪峰大夢德因禪師<br/>　　虎丘不傳務本禪師<span class='note-inline'>(此後無傳)</span><br/>　　光孝伊庵玉禪師　南翁明禪師<br/>　竹林安禪師法嗣<br/>　　海西容庵海禪師<span class='note-inline'>(無傳)</span><br/>　福嚴禮禪師法嗣<br/>　　半山嵩山晁禪師<span class='note-inline'>(無傳)</span><br/>卷第三<br/>大鑒下第二十世<br/>　靈隱松源嶽禪師法嗣<br/>　　天童天目文禮禪師<span class='note-inline'>(增備)</span>　道場運庵普巖禪師<span class='note-inline'>(增備)</span><br/>　　江心石巖希璉禪師<span class='note-inline'>(同)</span>　金山掩室善開禪師<span class='note-inline'>(續傳)</span><br/>　　華藏無得覺通禪師<span class='note-inline'>(續傳)</span>　瑞巖少室光睦禪師<span class='note-inline'>(同)</span><br/>　　道場北海悟心禪師　雪竇無相範禪師<br/>　　瑞巖雲巢巖禪師　雪竇大歇謙禪師<br/>　　淨慈谷源道禪師　虎丘蒺藜曇禪師<br/>　　諾庵肇和尚<br/>　臥龍破庵先禪師法嗣<br/>　　徑山無準師範禪師<span class='note-inline'>(增備)</span>　靈隱石田法薰禪師<span class='note-inline'>(同)</span><br/>　　雲居即菴慈覺禪師　大慈獨庵道儔禪師<br/>　龜峰曹源生禪師法嗣<br/>　　徑山癡絕道冲禪師<span class='note-inline'>(增備)</span><br/>　天童枯禪鏡禪師法嗣<br/>　　育王寂窻有照禪師　淨慈清溪沅禪師<br/>　　法石愚谷智禪師　西禪月潭圓禪師<br/>　　報恩太古先禪師　公安虗谿錫禪師<br/>　　岊翁淳禪師　高峰崇禪師<br/>　　無巳謙禪師<span class='note-inline'>(無傳)</span><br/>　隱靜萬庵柔禪師法嗣<br/>　　虎丘雙杉元禪師<br/>　育王物初觀禪師法嗣<br/>　　徑山晦機原熈禪師<span class='note-inline'>(增備)</span>　用潛明禪師<span class='note-inline'>(無傳)</span><br/>　徑山藏叟珍禪師法嗣<br/>　　徑山原叟行端禪師<span class='note-inline'>(增備)</span>　曹溪覺禪師<span class='note-inline'>(無傳)</span><br/>　淨慈東叟頴禪師法嗣<br/>　　江山一山了萬禪師<span class='note-inline'>(增備)</span>　嶽林栯堂益禪師<span class='note-inline'>(同)</span><br/>　　智者雲屋自間禪師<br/>　龍濟友雲鍪禪師法嗣<br/>　　贛州徹庵見禪師<span class='note-inline'>(無傳)</span><br/>　無方安禪師法嗣<br/>　　枯木榮禪師<br/>　靈隱大川濟禪師法嗣<br/>　　天童石門來禪師　雪竇野翁炳同禪師<br/>　　蔣山東叟愷禪師<span class='note-inline'>(無傳)</span><br/>　徑山偃溪聞禪師法嗣<br/>　　徑山雲峰妙高禪師<span class='note-inline'>(增備)</span>　何山鐵鏡至明禪師<br/>　　天童止泓鑒禪師　雪峰平楚聳禪師<span class='note-inline'>(此下無傳)</span><br/>　　北禪毒果因禪師　南山壽禪師<br/>　徑山淮海肇禪師法嗣<br/>　　虎丘孤嵒啟禪師<span class='note-inline'>(無傳)</span><br/>　淨慈介石朋禪師法嗣<br/>　　靈隱悅堂祖誾禪師<span class='note-inline'>(傳續)</span><br/>　天童辨山仟禪師法嗣<br/>　　圓通雪溪逸禪師<br/>　天寧無境徹禪師法嗣<br/>　　灌溪昌禪師　南浦遵禪師<span class='note-inline'>(無傳)</span><br/>　無塵淨禪師法嗣<br/>　　光孝玉㵎瑩禪師<span class='note-inline'>(無傳)</span><br/>　雪峰北山信禪師法嗣<br/>　　大慶尼了庵智悟禪師<br/>　薦福無文璨禪師法嗣<br/>　　圓通玉崖振禪師<span class='note-inline'>(此下無傳)</span><br/>　　薦禪定山一禪師　別翁總禪師<br/>　華藏純庵淨禪師法嗣<br/>　　雪峰石翁玉禪師　天童西江諶禪師<span class='note-inline'>(此下無傳)</span><br/>　　月溪清禪師　天寧勤禪師<br/>　　薦福祥禪師<br/>　靈隱高原泉禪師法嗣<br/>　　寶林無機禪師<br/>　黃龍無門開禪師法嗣<br/>　　護國臭庵宗禪師　慧雲無傳祖禪師<br/>　　華藏瞎驢見禪師　無疑定禪師<span class='note-inline'>(此下無傳)</span><br/>　　趙信庵居士<br/>　石霜竹巖印禪師法嗣<br/>　　直翁圓藏主<span class='note-inline'>(無傳)</span><br/>　囊山孤峰秀禪師法嗣<br/>　　鼓山皖山止凝禪師　雙林一衲戒禪師<br/>　還源遇禪師法嗣<br/>　　淳拙才禪師<span class='note-inline'>(無傳)</span><br/>　天童雲外岫禪師法嗣<br/>　　雪竇無印大證禪師<span class='note-inline'>(續傳)</span>　獨木昇禪師<span class='note-inline'>(此下無傳)</span><br/>　　愚庵省禪師　大方聘禪師<br/>　徑山荊叟珏禪師法嗣<br/>　　中竺空巖有禪師<br/>　雪峰大夢因禪師法嗣<br/>　　風旛空山中禪師<span class='note-inline'>(此下無傳)</span>　愚叟智禪師<br/>　　古泉錫禪師<br/>　海西容庵海禪師法嗣<br/>　　慶壽中和璋禪師<br/>卷第四<br/>大鑒下二十一世<br/>　天童天目禮禪師法嗣<br/>　　育王橫川如珙禪師　淨慈石林行鞏禪師<br/>　　天寧氷谷衍禪師　虎丘雲畊靖禪師<br/>　　翠巖守真禪師<span class='note-inline'>(此後無傳)</span>　月庭華禪師<br/>　道場運菴巖禪師法嗣<br/>　　徑山虗堂智愚禪師　天童石帆衍禪師<br/>　金山掩室開禪師法嗣<br/>　　徑山石溪心月禪師<br/>　華藏無得通禪師法嗣<br/>　　徑山虗舟普度禪師<br/>　雪竇大歇謙禪師法嗣<br/>　　承天覺菴夢真禪師　惠嚴象潭泳禪師<br/>　　一關溥禪師　國清溪西澤禪師<br/>　　雪竇霍山昭禪師<span class='note-inline'>(無傳)</span><br/>　瑞巖雲巢巖禪師法嗣<br/>　　萬壽訥堂辯禪師　虎丘清溪義禪師<br/>　淨慈谷源道禪慧法嗣<br/>　　萬壽高峰嶽禪師　仰山無禪信禪師<span class='note-inline'>(無傳)</span><br/>　徑山無準範禪師法嗣<span class='note-inline'>(二十人)</span><br/>　　仰山雪巖祖欽禪師　淨慈斷橋妙倫禪師<br/>　　天童西巖了慧禪師　靈隱退耕寧禪師<br/>　　天童別山智禪師　天童瓌溪一禪師<br/>　　天童月坡明禪師　雪竇希叟紹曇禪師<br/>　　雪峰絕岸可湘禪師　光孝石室輝禪師<br/>　　國清靈叟源禪師　天童簡翁敬禪師<br/>　　東林指南宜禪師　薦福無文璨禪師<br/>　　雪竇方巖垠禪師<span class='note-inline'>(此後無傳)</span>　江心兀庵寧禪師<br/>　　東山日禪師　石梁忠禪師<br/>　　頑石玉禪師　劒關益禪師<br/>　靈隱石田薰禪師法嗣<br/>　　淨慈愚極慧禪師　中竺雪屋珂禪師<br/>　　國清清虗心禪師<span class='note-inline'>(此後無傳)</span>　靈隱一如因禪師<br/>　徑山癡絕冲禪師法嗣<br/>　　神光北山隆禪師　高臺此山應禪師<br/>　　石霜西溪心禪師<span class='note-inline'>(此後無傳)</span>　育王頑極彌禪師<br/>　　蔣山正叟心禪師　淨慈無文傳禪師<br/>　　開先別翁甄禪師　良山沂禪師<br/>　育王寂窻照禪師法嗣<br/>　　道場龍源介清禪師<br/>　公安虎溪錫禪師法嗣<br/>　　雲山興禪師<span class='note-inline'>(此後無傳)</span>　東溪亭禪師<br/>　徑山晦機熈禪師法嗣<br/>　　龍翔笑隱大訢禪師　保寧仲方天倫禪師<br/>　　育王石室祖瑛禪師　中竺一關正逵禪師<br/>　　天衣業海子清禪師　東林東陽德輝禪師<br/>　　<span class='note-inline'>(此後無傳)</span>　虎丘雪窻普明禪師<br/>　　南禪寶洲覺岸禪師　祥符梅屋念常禪師<br/>　　平川濟禪師<br/>　徑山原叟端禪師法嗣<br/>　　靈隱竹泉法林禪師　徑山古鼎祖銘禪師<br/>　　國清夢堂曇噩禪師　天寧楚石梵琦禪師<br/>　　徑山愚庵智及禪師　萬壽行中至仁禪師<br/>　　徑山復原福報禪師　靈隱性原慧明禪師<br/>　　上竺我庵本無法師　開原愚仲善如禪師<br/>　　靈隱天鏡原瀞禪師　護聖迪原啟禪師<br/>　　萬壽佛初智淳禪師　天寧仲猷祖闡禪師<br/>　　天寧太古曇徽禪師<span class='note-inline'>(此後無傳)</span><br/>　　開原方崖成大禪師　五峰亢恕普慈禪師<br/>　　清涼用堂子楩禪師　開化一庵道如禪師<br/>　江心一山萬禪師法嗣<br/>　　報恩無方智普禪師　雲居小隱師大禪師<br/>　贛州徹庵見禪師法嗣<br/>　　黃龍空庵了一禪師<span class='note-inline'>(無傳)</span><br/>　雪竇野翁同禪師法嗣<br/>　　岳林水南湘禪師<span class='note-inline'>(無傳)</span><br/>　徑山雲峰高禪師法嗣<br/>　　東林古智哲禪師　中竺一溪自如禪師<br/>　　徑山本源善達禪師　天童怪石奇禪師<br/>　　龍巖真首座　國清無我親禪師<span class='note-inline'>(無傳)</span><br/>　天童止泓鑒禪師法嗣<br/>　　道場玉溪思珉禪師　萬壽竺田汝霖禪師<br/>　何山鐵鏡明禪師法嗣<br/>　　恭都寺<br/>　靈隱悅堂誾禪師法嗣<br/>　　東林無外宗廓禪師　雪岑立禪師<span class='note-inline'>(無傳)</span><br/>　灌溪昌禪師法嗣<br/>　　無積聚禪師<span class='note-inline'>(無傳)</span><br/>　天童西江謀禪師法嗣<br/>　　天寧恠翁祥禪師<span class='note-inline'>(此後無傳)</span>　旌忠東溪仙禪師<br/>　華藏瞎驢見禪師法嗣<br/>　　金芝鐵觜念菴主<br/>　直翁圓藏主法嗣<br/>　　天寧無能教禪師<br/>　鼓山皖山凝禪師法嗣<br/>　　澱山蒙山德異禪師　冶父金牛真禪師<span class='note-inline'>(無傳)</span><br/>　淳拙才禪師法嗣<br/>　　少林竹庵子忍禪師　歷巖稔禪師<span class='note-inline'>(無傳)</span><br/>　中竺空巖有禪師法嗣<br/>　　真覺原翁信禪師　信翁朝禪師<span class='note-inline'>(此後無傳)</span><br/>　　癡牛愚禪師　明叟宗禪師<br/>　風旛空山中禪師法嗣<br/>　　呂鐵船居士　南華古衲遵禪師<span class='note-inline'>(無傳)</span><br/>　慶壽中和璋禪師法嗣<br/>　　慶壽海雲印簡禪師<br/>卷第五<br/>大鑒下第二十二世<br/>　育王橫川珙禪師法嗣<br/>　　紫籜竺原妙道禪師　保寧古林清茂禪師<br/>　　保福斷江覺恩禪師　開壽商隱予禪師<br/>　　學士文清公袁桶<br/>　淨慈石林鞏禪師法嗣<br/>　　虎丘東州壽永禪師　淨慈東嶼德海禪師<br/>　　穹窿獨木林禪師　淨光東石契禪師<br/>　　天寧竺雲曇禪師<br/>　徑山石溪月禪師法嗣<br/>　　西禪栢堂祖森禪師　東林明巖徹禪師<br/>　　虎丘無機慧禪師　皷山鼎翁鼐禪師<br/>　　萬壽南州珍禪師　清涼南叟茂禪師<br/>　　虎丘雲谷慶禪師　慧力圓中規禪師<br/>　　蓮峰玉禪師<span class='note-inline'>(無傳)</span><br/>　徑山虗堂愚禪師法嗣<br/>　　虎丘閑極法雲禪師　定水寶業道源禪師<br/>　　淨慈靈石如芝禪師　靈巖竹窻喜禪師<br/>　　雪竇禹溪了禪師　葛廬覃禪師<br/>　徑山虗舟度禪師法嗣<br/>　　徑山虎巖淨伏禪師　承天庸叟時中禪師<br/>　　天童竺西妙坦禪師　靈隱玉山德珍禪師<span class='note-inline'>(無傳)</span><br/>　　疎山楚山端禪師<span class='note-inline'>(無傳)</span>　德巖祐禪師<span class='note-inline'>(無傳)</span><br/>　　一巖唯禪師<span class='note-inline'>(無傳)</span><br/>　承天覺菴真禪師法嗣<br/>　　東林澤山戌咸禪師　可庭宗禪師<span class='note-inline'>(無傳)</span><br/>　國清溪西澤禪師法嗣<br/>　　易無象首座<br/>　仰山雪巖欽禪師法嗣<br/>　　天目高峰原妙禪師　徑山虗谷希陵禪師<br/>　　道場及庵信禪師　靈雲鐵牛持定禪師<br/>　　高麗鐵山瓊禪師　藥山天隱圓至禪師<span class='note-inline'>(無傳)</span><br/>　　慧力海印昭如禪師<span class='note-inline'>(無傳)</span>　達本陡崖戒禪師<span class='note-inline'>(無傳)</span><br/>　　華藏無涯浩禪師<span class='note-inline'>(無傳)</span>　萬壽默翁一禪師<span class='note-inline'>(無傳)</span><br/>　　茶陵無學習禪師<span class='note-inline'>(無傳)</span>　石溪無一全禪師<span class='note-inline'>(無傳)</span><br/>　淨慈斷橋倫禪師法嗣<br/>　　淨慈方山文寶禪師　淨慈古田垕禪師<br/>　　能仁藏室珍禪師　西禪末宗本禪師<br/>　　江心嘯雲莊禪師　光孝雪磯綱禪師<br/>　　新安雪山曇禪師　隆教絕象鑒禪師<br/>　　歸宗竹屋簡禪師　別翁傳禪師<span class='note-inline'>(此後無傳)</span><br/>　　雪山澤禪師<br/>　天童西巖慧禪師法嗣<br/>　　天童東巖淨日禪師　薦福月磵文明禪師<br/>　　翠巖木菴訥禪師　天寧月舟乘禪師<br/>　　絕壑淳禪師<span class='note-inline'>(無傳)</span><br/>　靈隱退耕寧禪師法嗣<br/>　　蔣山月庭忠禪師　中竺旨堂宗禪師<br/>　天童別山智禪師法嗣<br/>　　西余竹洲修禪師　西林松巖秀禪師<br/>　　應叟言禪師<span class='note-inline'>(無傳)</span><br/>　天童環溪一禪師法嗣<br/>　　承天雪鏡明禪師<span class='note-inline'>(此後無傳)</span>　石梁忠禪師<br/>　　可堂悅禪師　破衲修禪師<br/>　　南峰吉禪師<br/>　雪竇希叟曇禪師法嗣<br/>　　中吳承天克翁紹禪師<span class='note-inline'>(此後無傳)</span><br/>　　方外圓禪師　絕流慧洇禪師<br/>　　[仁-二+幻]牛和庵主<br/>　雪峰絕岸湘禪師法嗣<br/>　　雲叟從禪師<span class='note-inline'>(此後無傳)</span>　斷崖恩禪師<br/>　淨慈愚極慧禪師法嗣<br/>　　雪峰樵隱悟逸禪師　靈隱竺田悟心禪師<br/>　　靈隱千瀨慶禪師　舜田滿禪師<br/>　　日休一禪師<span class='note-inline'>(此後無傳)</span>　清拙澄禪師<br/>　育王頑極彌禪師法嗣<br/>　　育王東生德明禪師<br/>　淨慈無文傳禪師法嗣<br/>　　淨慈石湖美禪師<span class='note-inline'>(無傳)</span><br/>　蔣山正叟心禪師法嗣<br/>　　石霜玉磵璁禪師<span class='note-inline'>(此後無傳)</span>　雲叟慶禪師<br/>　龍翔笑隱訢禪師法嗣<br/>　　萬壽別傳起宗禪師<span class='note-inline'>(無傳)</span>　天界覺原慧曇禪師<br/>　　淨慈用章廷俊禪師　育王約之崇裕禪師<br/>　　淨慈仲邠克岐禪師　靈隱用貞原良禪師<br/>　　天界全室宗泐禪師　天界芳林宗鬯禪師<br/>　　九巖道純雅禪師　淨慈清遠懷渭禪師<br/>　　<span class='note-inline'>(此後無傳)</span>　承天仲銘克新禪師<br/>　保寧仲方倫禪師法嗣<br/>　　奉聖笑庵善愈禪師　靈谷物先仲義禪師<span class='note-inline'>(無傳)</span><br/>　靈隱竹泉林禪師法嗣<br/>　　鴻福牧隱文謙禪師　虎丘滅宗宗起禪師<br/>　　慧日曇石德祺禪師　靈隱白雲自悅禪師<span class='note-inline'>(無傳)</span><br/>　　虎丘石田隱畊禪師<span class='note-inline'>(無傳)</span><br/>　徑山古鼎銘禪師法嗣<br/>　　徑山象原仁濟禪師　靈谷天淵清濬禪師<br/>　　天界白菴萬金禪師　萬壽本空曇相禪師<br/>　　萬壽澤源慧禪師　靈隱竺曇敷禪師<span class='note-inline'>(此後無傳)</span><br/>　　靈隱性中仁禪師　江心極原智禪師<br/>　　江心印宗智蜜禪師　虎丘覺原明心禪師<br/>　國清夢堂噩禪師法嗣<br/>　　徑山岱宗心泰禪師<br/>　天寧楚石琦禪師法嗣<br/>　　萬壽瑩中景瓛禪師<br/>　徑山愚菴及禪師法嗣<br/>　　靈隱空叟忻悟禪師　天童用愚希顏禪師<br/>　　慶壽獨庵道衍禪師　瑞光希遠觀通禪師<span class='note-inline'>(無傳)</span><br/>　　虎丘南琛智寶禪師<span class='note-inline'>(無傳)</span>　巽中寶盈藏主<span class='note-inline'>(無傳)</span><br/>　萬壽行中仁禪師法嗣<br/>　　徑山南石文琇禪師　永懷無我普觀禪師<br/>　　虎丘性海善法禪師　天寧雪心明顯禪師<br/>　　示光止庵普震禪師　光孝仲虗廣益禪師<br/>　徑山復原報禪師法嗣<br/>　　疎山天霖弘澤禪師<br/>　靈隱性原明禪師法嗣<br/>　　碧峰無作慎行禪師<br/>　萬壽佛初淳禪師法嗣<br/>　　天寧滄海智寶禪師<br/>　報恩無方普禪師法嗣<br/>　　懶牛勤禪師<br/>　天童恠石奇禪師法嗣<br/>　　廣化宗聖覺禪師　延祥絕海法舟禪師<br/>　　古心仁藏主<br/>　萬壽竺田霖禪師法嗣<br/>　　淨慈孤峰德禪師<span class='note-inline'>(此後無傳)</span>　華藏習禪師<br/>　道場玉溪珉禪師法嗣<br/>　　天童壽巖智昌禪師　淨慈愚溪弘智禪師<br/>　天寧無能教禪師法嗣<br/>　　妙果竺源盛禪師<br/>　冶父金牛真禪師法嗣<br/>　　太湖無用賢寬禪師<br/>　澱山蒙山異禪師法嗣<br/>　　袁州孤舟濟禪師<span class='note-inline'>(無傳)</span><br/>　歷巖稔禪師法嗣<br/>　　秋江潔禪師<span class='note-inline'>(無傳)</span><br/>　真覺原翁信禪師法嗣<br/>　　虎跑止巖普成禪師　廣德東海德湧禪師<br/>　　天池空海本源禪師　烏石傑峰愚和尚<br/>　　鐵關樞禪師<span class='note-inline'>(此後無傳)</span>　宇中泰禪師<br/>　慶壽海雲簡禪師法嗣<br/>　　海雲可庵智朗禪師<span class='note-inline'>(此後無傳)</span><br/>　　賾庵儇禪師<br/>卷第六<br/>大鑒下第二十三世<br/>　紫籜竺原道禪師法嗣<br/>　　天童了堂唯一禪師　瑞巖恕中無慍禪師<br/>　　天童木庵司聰禪師　徑山大宗法興禪師<br/>　　保福一庵如禪師　靈石古帆新禪師<br/>　　壽昌別源法源禪師<span class='note-inline'>(無傳)</span><br/>　保寧古林茂禪師法嗣<br/>　　靈巖南堂清欲禪師　龍華會翁清海禪師<br/>　　仙巖仲謀猷禪師　建長竺仙梵仙禪師<br/>　　定慧大方因禪師　清涼實庵茂禪師<br/>　　永福靈江浩禪師<span class='note-inline'>(無傳)</span><br/>　淨慈東嶼海禪師法嗣<br/>　　徑山悅堂希顏禪師　育王雪窻悟光禪師<br/>　　育王大千照禪師　穹窿子原自厚禪師<br/>　　虎丘中行本復禪師　明因天淵湛禪師<br/>　　萬年橫江浩禪師　明巖大古熈禪師<br/>　　寶華枯林澤禪師　翠峰仲謙敏禪師<span class='note-inline'>(無傳)</span><br/>　萬壽南州珍禪師法嗣<br/>　　萬壽中峰宗海禪師　無異常禪師<span class='note-inline'>(無傳)</span><br/>　淨慈靈石芝禪師法嗣<br/>　　法喜嶽雲一嵩禪師<br/>　徑山虎巖伏禪師法嗣<br/>　　育王月江正印禪師　萬壽別岸若舟禪師<br/>　　徑山南楚師悅禪師　寶林明極楚俊禪師<br/>　　靈隱獨孤淳朋禪師　江心無際本禪師<br/>　　金山即休契了禪師<span class='note-inline'>(此後無傳)</span><br/>　　能仁定門習禪師　無染淨禪師<br/>　　空遠義禪師　滄海立禪師<br/>　承天庸叟中禪師法嗣<br/>　　萬壽荊石琦禪師<span class='note-inline'>(無傳)</span><br/>　天童竺西坦禪師法嗣<br/>　　龍翔孚中懷信禪師　雪竇華國子文禪師<br/>　　天童正宗法匡禪師　佛隴行可宜禪師<br/>　　大慈天宇定禪師<span class='note-inline'>(無傳)</span><br/>　靈隱玉山珍禪師法嗣<br/>　　龍翔曇芳守忠禪師<br/>　天目高峰妙禪師法嗣<br/>　　天目中峰明本禪師　天目斷崖了義禪師<br/>　　中竺布衲祖雍禪師　白雲空中以假禪師<br/>　　辨山千江珂月禪師<span class='note-inline'>(無傳)</span><br/>　徑山虗谷陵禪師法嗣<br/>　　徑山竺遠正源禪師　仰山了堂圓照禪師<br/>　　興聖覺隱本誠禪師　中竺空海念禪師<br/>　　千福木巖本植禪師　桐江大禪師<span class='note-inline'>(此後無傳)</span><br/>　　唯堂一禪師<br/>　道場及庵信禪師法嗣<br/>　　福源石屋清珙禪師　淨慈平山處林禪師<br/>　靈雲鐵牛定禪師法嗣<br/>　　般若絕學世誠禪師　南華玄極規禪師<span class='note-inline'>(此後無傳)</span><br/>　　皇慶絕翁紹禪師　江陵古庭越庵主<br/>　高麗鐵山瓊禪師法嗣<br/>　　江陵無聞聰禪師<span class='note-inline'>(無傳)</span><br/>　淨慈方山寶禪師法嗣<br/>　　華頂無見先覩禪師　天寧鏡堂古禪師<br/>　　資福一源靈禪師　廣孝秋江湛禪師<span class='note-inline'>(無傳)</span><br/>　　丁生<br/>　淨慈古田垕禪師法嗣<br/>　　江心東㵎洵禪師　古愚存禪師<span class='note-inline'>(此後無傳)</span><br/>　　天有昭禪師<br/>　歸宗竹屋簡禪師法嗣<br/>　　明教如翁申禪師<span class='note-inline'>(此後無傳)</span>　慧日無禪海禪師<br/>　天童東巖日禪師法嗣<br/>　　天童平石如砥禪師　靈巖虗中滿禪師<br/>　　江心無言宣禪師<span class='note-inline'>(此後無傳)</span>　四祖止堂定禪師<br/>　　雲盖此堂證禪師<br/>　薦福月㵎明禪師法嗣<br/>　　饒州東山崇禪師<br/>　蔣山月庭忠禪師法嗣<br/>　　萬壽雲西亮禪師<span class='note-inline'>(無傳)</span><br/>　承天克翁紹禪師法嗣<br/>　　虎丘居中壽寧禪師<span class='note-inline'>(無傳)</span><br/>　天界覺源曇禪師法嗣<br/>　　天界樸庵行椿禪師<span class='note-inline'>(無傳)</span>　育王別峰常在禪師<span class='note-inline'>(同)</span><br/>　　靈谷幻居淨戒禪師<span class='note-inline'>(同)</span><br/>　天界全室泐禪師法嗣<br/>　　天童佛朗性禪師<span class='note-inline'>(無傳)</span><br/>　靈谷物先義禪師法嗣<br/>　　淨慈祖芳聯禪師<span class='note-inline'>(無傳)</span><br/>　慧日曇石祺禪師法嗣<br/>　　守拙上座<br/>　天界白庵金禪師法嗣<br/>　　雞鳴白石瑄禪師<span class='note-inline'>(無傳)</span><br/>　淨慈孤峰德禪師法嗣<br/>　　靈隱無文本褧禪師<span class='note-inline'>(無傳)</span>　天寧象初道乾禪師<span class='note-inline'>(同)</span><br/>　烏石傑峰愚和尚法嗣<br/>　　福慧克庵和尚<br/>　鐵關樞禪師法嗣<br/>　　淨慈逆川順禪師<br/>　海雲可庵朗禪師法嗣<br/>　　華庵滿禪師<span class='note-inline'>(無傳)</span><br/>　頤庵儇禪師法嗣<br/>　　雲西安禪師<span class='note-inline'>(無傳)</span><br/>大鑒下第二十四世<br/>　天童了堂一禪師法嗣<br/>　　徑山敬中普莊禪師<br/>　瑞巖恕中慍禪師法嗣<br/>　　靈谷圓極居頂禪師<br/>　壽昌別源源禪師法嗣<br/>　　天童左菴原良禪師<span class='note-inline'>(無傳)</span><br/>　靈巖南堂欲禪師法嗣<br/>　　金山穆庵文康禪師　靈巖天彰文煥禪師<br/>　虎丘中行復禪師法嗣<br/>　　虎丘松庵真禪師<span class='note-inline'>(無傳)</span><br/>　徑山南楚悅禪師法嗣<br/>　　靈隱見心來復禪師　承天野舟道間禪師<span class='note-inline'>(無傳)</span><br/>　龍翔孚中信禪師法嗣<br/>　　萬壽天敘宗秩禪師<span class='note-inline'>(無傳)</span><br/>　天童正宗匡禪師法嗣<br/>　　道場竺芳慕聯禪師<br/>　龍翔曇芳忠禪師法嗣<br/>　　薦嚴蘭江清濋禪師<br/>　天目中峰本禪師法嗣<br/>　　聖壽千巖元長禪師　師林天如維則禪師<br/>　淨慈平山林禪師法嗣<br/>　　天界易道夷簡禪師<span class='note-inline'>(無傳)</span>　天界止菴德祥禪師<br/>　虎丘居中寧禪師法嗣<br/>　　虎丘道立中禪師<span class='note-inline'>(無傳)</span><br/>大鑒下第二十五世<br/>　聖壽千巖長禪師法嗣<br/>　　聖恩萬峰和尚　松隱唯菴德然禪師<br/>　　無相居士學士宗濂<span class='note-inline'>(無傳)</span><br/>五燈會元補遺<br/>大鑒下第十七世<br/>　華藏明極祚禪師法嗣<span class='note-inline'>(祚嗣自得暉)</span><br/>　　靈隱東谷光禪師<br/>　雪竇足庵鑒禪師法嗣<span class='note-inline'>(鑒嗣大體玶)</span><br/>　　天童長翁如淨禪師<br/>　黃龍牧庵忠禪師法嗣<span class='note-inline'>(忠嗣佛眼遠)</span><br/>　　慈化普庵印肅禪師<br/>　華藏民禪師法嗣<span class='note-inline'>(民嗣圓悟勤)</span><br/>　　徑山石橋可宣禪師<br/>　大慧杲禪師法嗣<span class='note-inline'>(杲嗣圓悟勤)</span><br/>　　徑山大禪了明禪師　徑山無等有才禪師<br/>　　徑山雲庵祖慶禪師　仰山圓禪師<br/>　　感山雲臥曉瑩禪師　桐江大悲間禪師<br/>　　廉苑無言信禪師　舟峰庵主<br/>　　懷玉山宣首座　修仰書記<br/>　　關西尼真如　祖麟道者<br/>　　無際道人　超宗道人<br/>　靈隱瞎堂遠禪師法嗣<span class='note-inline'>(遠嗣圓悟勤)</span><br/>　　湖隱濟顛書記<br/>　慈照純禪師法嗣<span class='note-inline'>(純嗣天寧黨　黨嗣白水白　白嗣毗陵真　真嗣泐潭月　月嗣<span class='corr'></span><br/>　　<span class='corr'>琅琊</span>覺)</span><br/>　　洞林寶禪師<br/>未詳承嗣附<br/>　　佛光道悟禪師　玄冥顗禪師<br/>　　靈雲省庵思禪師　壽昌絕照輝禪師<br/>　　圓通思庵睿禪師　王文獻公<br/>　　丁安人</p>
<p>增集續傳燈錄目錄<span class='note-inline'>(終)</span></p>
</div>No. 1574
<p class='juan'><a id='mulu5' />增集續傳燈錄卷第一</p><p class="byline">徑山興聖萬壽禪寺前住持比丘吳郡文琇集</p>
<div class='div-other'><a id='mulu6' />
<p class='h1'>大鑒下第十<span class='corr'>八</span>世</p>
<div class='div-other'><a id='mulu7' />
<p class='h2'>天童應庵華禪師法嗣</p>
<div class='div-other'><a id='mulu8' />
<p class='h3'>○四明天童密菴咸傑禪師</p><p>福州鄭氏子。母夢廬山老僧入舍而生。自幼頴悟。出家為僧不憚遊行。徧參知識。後謁應庵於衡之明果。庵孤硬難入。屢遭呵。一日庵問如何是正法眼。師遽答曰破沙盆。庵頷。之未幾辭回省親。庵送以偈曰。大徹投機句。當陽廓頂門。相從今四載。徵詰洞無痕。雖未付鉢袋。氣宇吞乾坤。却把正法眼。喚作破沙盆。此行將省覲。切忌便垛根。吾有末後句。待歸要汝遵。出世衡之烏巨。次遷祥符蔣山華藏。未幾詔住徑山靈隱。晚居太白。僧問虗空消殞時如何。師曰罪不重科。上堂。牛頭橫說竪說。不知有向上關棙子。有般漆桶輩東西不辨南北不分。便問如何是向上關棙子。何異開眼尿床。華藏有一轉語不在向上向下。千手大悲摸索不著。雨寒無處晒㫰<span class='note-inline'>(力黨反。明也)</span>。今日普請布施大眾。良久曰。達磨大師無當門齒。上堂。世尊不說說。拗曲作直。迦葉不聞聞。望空啟告。馬祖即心即佛。懸羊頭賣狗肉。趙州勘庵主。貴買賤賣。分文不直。祇如文殊是七佛之師。因甚出女子定不得。河天月暈魚生子。槲葉風微鹿養茸。上堂。卓拄杖曰。迷時只迷這箇。復卓一下曰。悟時祇悟這箇。迷悟雙忘。[絫-糸+(大/土)]<span class='note-inline'>(音糞)</span>掃堆頭重添搕[打-丁+(天/韭)]。莫有向東涌西沒全機獨脫處道得一向底麼。若道不得。華藏自道去也。擲拄杖曰。三十年後。上堂。舉金峰和尚示眾云。老僧二十年前有老婆心。二十年後無老婆心。時有僧問。如何是和尚二十年前有老婆心。峰云問凡答凡問聖答聖。曰如何是二十年後無老婆心。峰云問凡不答凡問聖不答聖。師曰。烏巨當時若見。但冷笑兩聲。這老漢忽若瞥地。自然不墮聖凡窠臼。上堂。舉婆子燒庵話。師曰。這箇公案叢林中少有拈提者。傑上座裂破面皮不免納敗一上。也要諸方檢點。乃召大眾曰。這婆子洞房深穩水泄不通。偏向枯木上糝花。寒巖中發焰。箇僧孤身逈逈慣入洪波。等<span class='corr'>閒</span>坐斷潑天潮。到底身無涓滴水。子細撿點將來。敲枷打鎻則不無二人。若是佛法未夢見在。烏巨與麼提持畢竟意歸何處。良久曰。一把柳絲収不得。和烟搭在玉欄干。上堂。動絃別曲。葉落知秋。舉一明三。目機銖兩。如王秉劒殺活臨時。猶是無風匝匝之波。向上一路千聖把手。共行合入泥犁地獄。正當與麼時合作麼生。江南兩浙。春寒秋熱。上堂。盡乾坤大地喚作一句子。擔枷帶鎻不喚作一句子。業識茫茫兩頭俱透脫。淨裸裸赤灑灑沒可把。達磨一宗掃土而盡。所以雲門大師道。盡乾坤大地無纖毫過患猶是轉句。不見一法始是半提。更須知有全提底時節。大小雲門劒去久矣方乃刻舟。後示寂。塔于寺之中峰。</p>
</div>
<div class='div-other'><a id='mulu9' />
<p class='h3'>○南書記</p><p>福州人。久依應庵。於趙州狗子無佛性話豁然契悟。有偈曰。狗子無佛性。羅睺星入命。不是打殺人。被人打殺定。庵見喜其脫略。紹興末終於歸宗。</p>
</div>
<div class='div-other'><a id='mulu10' />
<p class='h3'>○侍郎李浩居士</p><p>字德遠。號正信。幼閱首楞嚴經如游舊國。志而不忘。造明果投誠入室。應庵揕<span class='note-inline'>(知鴆反。擊也)</span>其胸曰。侍郎死後向甚麼處去。公駭然汗下。庵喝出。公退參。不旬日竟躋堂奧。以偈寄同參嚴康朝曰。門有孫臏鋪。家存甘贄妻。夜眠還早起。誰悟復誰迷。庵見稱喜。有鬻胭脂者亦久參應庵。頗自負。公贈之偈曰。不塗紅粉自風流。往往禪徒到此休。透過古今圈䙡後。却來這裏喫拳頭。</p>
</div>
<div class='div-other'><a id='mulu11' />
<p class='h3'>○衢州光孝百拙善登禪師</p><p>和州烏江閔氏子。住後僧問。世尊生下一手指天一手指地。云天上天下唯吾獨尊。意旨如何。師云。一人傳虗萬人傳實。僧云。有意氣時添意氣。不風流處也風流。師云讚歎也讚歎不及。僧云。只如雲門大師道。我當時若見一棒打殺與狗子喫。貴圖天下太平。畢竟具什麼眼目。師云腦後薦取。上堂。白日閙浩浩。夜後靜悄悄。長廊走波波。步步無欠少。不識主人翁。全身入荒草。撞著傅大士。問訊維摩老。臥疾毗耶城。幾箇知天曉。若是過量人。不向那邊討。為什麼如此。喝一喝云。下坡不走。快便難逢。頌香林因僧問如何是衲衣下事曰。香林臘月火燒山。冷淡家風退步看。鬧裏忽然輕踏著。方知日午打三更。</p>
</div>
<div class='div-other'><a id='mulu12' />
<p class='h3'>○饒州教授嚴康朝</p><p>湖州長興人。甞問道於薦福雪堂。及見應庵於報恩得旨。甞有頌曰。趙州狗子無佛性。我道狗子佛性有。驀然言下自知歸。從茲不信趙州口。著精神。自抖擻。隨人背後無好手。騎牛覓牛笑殺人。如今始覺從前謬。時大慧在梅陽。嚴以此頌寄呈。大慧答以書。略曰。隨人背後無好手。此八萬四千皆公活路。</p>
</div></div>
<div class='div-other'><a id='mulu13' />
<p class='h2'>育王佛照光禪師法嗣</p>
<div class='div-other'><a id='mulu14' />
<p class='h3'>○杭州靈隱妙峰之善禪師</p><p>劉氏子。世居彭城。後徙吳興。高曾大父父皆登膴仕。師生紈綺中。姿性高潔。年十三即辭家祝髮。受業德清齊政院。其師教以經論。一覧輙了大意。乃徧參諸大老。時佛照唱道鄮山。師往參禮。以風幡話悟旨。蒙印可。贈以偈曰。今日與君通一線。斬釘截鐵起吾宗。自是辯慧泉涌。然不以此自足。入康廬妙高峰下面壁坐十年。身隱而名彌彰。學者尊之曰妙峰禪師。出世於台之慧因鴻福萬年諸剎。退皋<span class='note-inline'>(與臯同)</span>亭劉寺者又十餘年。大略如在妙峰時。其徒推迫不<span class='corr'>已</span>。復領明之瑞巖蘇之萬壽常之華藏。晚至靈隱亦非所樂。露隱密邇于闕。輪蹄湊集。師掩戶若不聞一無所將迎。公卿貴人或見之寒溫而<span class='corr'>已</span>。會天童虗席。時鄭清之秉鈞軸謂非師莫宜居。因勉師行。師答曰。老僧年踰耄矣。尚夜行不休乎。鄭公高之。僧問如何是不入眾流句。師曰烏龜鑽破壁。僧云如何是妙體無私句。師曰百疋馬中一頭驢。僧云如何是瞬目<span class='corr'>揚</span>眉句。師曰花雨巖前石點頭。僧問如何是奇特事。師云紫薇花下紫薇郎。僧云學人不會。師云三十年後。上堂。以拂子擊禪床左邊云。這裏是鑊湯爐炭。擊右邊云。這裏是劒樹刀山。前面是觀音勢至。後面是文殊普賢。中間一著還知落處麼。又擊云。毗婆尸佛早留心。直至如今不得妙。上堂。久參高士。眼空四海。鼻孔遼天。見也見得親。說也說得親。行也行得親。用也用得親。只是未識老僧拄杖子在。何故。將成九仞之山。不進一簣之土。上堂。談玄說妙事如麻。添得時人眼裏花。赤骨律窮挨得人。潑浪潑賴是生涯。懸羊頭。賣狗肉。喫私酒。臥官街。笑倒籬根破草鞋。上堂。舉雲門普請般柴次。乃拋下柴<span class='corr'>片</span>云。一大藏教只說者箇。師拈云。雲門只見錐頭利。不見鑿頭方。師喜誘其徒未甞厲聲色。然一經指授輙心融神化。充然皆有得。將示寂。澡身趺坐書偈云。來也如是。去也如是。來去一如。清風萬里。遂逝。實端平二年九月二十八日。壽八十四。臘七十一。塔靈隱之西岡。鄭公銘其塔。</p>
</div>
<div class='div-other'><a id='mulu15' />
<p class='h3'>○杭州淨慈北磵居簡禪師</p><p>字敬叟。潼川龍氏。世業儒。資質頴異。幼見佛書必端坐。默觀如宿習。依邑之廣福院圓澄得度。參別峰塗毒於徑山。沉默自究。一日[門@免]卍庵語有省。遽往育王見佛照機契。自是往來其門十五年。一時社中耆碩忘年與交。走江西訪諸祖遺蹟。瑩仲溫甞掌大慧之記庵于羅湖。纂所聞成書。發揮祖道。與師議論大奇之。以大慧居洋嶼庵竹篦付之。師巽<span class='note-inline'>(順也)</span>焉。久之出世台之般若。遷報恩。英衲爭附。儒碩竹巖錢公水心葉公莫不推重大參。真西山時為江東部使者。虗東林命之。以疾辭。乃於飛來峰北磵掃一室居十年。人不敢以字稱。因以北磵稱之。起應霅之鐵佛西余常之顯慶碧雲蘇之慧日湖之道場。奉旨遷淨慈。所至道化大行。垂老不倦槌拂。結夏上堂。以大圓覺為我伽藍。身心安居平等性智。喫官酒臥官街。當處死當處埋。本來無位次。何用強安排。上堂。雲巖二十年在藥山只明此事。澄潭不許蒼龍蟠。趙州除二時粥飯外不雜用心。兔子何曾離得窟。鑄成鐵硯欲磨穿。還他萬里功名骨。上堂。先佛照道。棒頭撥著活衲僧。正法眼藏增高價。北磵則不然。棒頭撥著活衲僧。正法眼藏瓦解氷銷。且道與先佛照是同是別。甞頌楞嚴經六解一亡云。六用無功信不通。一時分付與春風。篆烟一縷閑清晝。百鳥不來花自紅。闢一室以居。名曰薤室。作賦以自見。趙節齋奏師補處靈隱。師笑曰吾日迫矣。乃舉天童癡絕冲。淳祐丙午春示疾。三月二十八日索紙筆偈於紙尾。復書四月一日珍重六字。呼諸徒誡之曰。時不待人以道自勵。吾世緣餘兩日耳。至期昧爽索浴。浴罷若假寐然。視之<span class='corr'>已</span>逝矣。壽八十三。臈六十二。葬全身於月堂昌禪師塔側。遵治命也。</p>
</div>
<div class='div-other'><a id='mulu16' />
<p class='h3'>○杭州徑山浙翁如琰禪師</p><p>台州周氏子。幼岐嶷頴悟邁倫。上堂。舉乾峰因僧問十方薄伽梵一路涅槃門未審路頭在什麼處。峰以拄杖畫云在這裏。後僧請益雲門。門拈起扇子云。扇子[跳-兆+孛]跳上三十三天。築著帝釋鼻孔。東海鯉魚打一棒。雨似盆傾。會麼。師云。唱愈高。和愈峻。還他二老。若是十方薄伽梵一路涅槃門。總未踏著在。上堂。拈拄杖云。蔣山喚這箇作拄杖子。諸人亦喚這箇作拄杖子。還有緇素也無。闌干雖共倚。山色不同觀。</p>
</div>
<div class='div-other'><a id='mulu17' />
<p class='h3'>○四明天童無際了<span class='corr'>派</span>禪師</p><p>上堂。三五十五。月圓當戶。然雖匝地普天。要且秋毫不露。對景憑誰話此心。令人飜憶寒山子。上堂。諸人十二時中。上來下去。折旋俯仰。起居問訊。謾崇恩一點不得。只今坐立儼然。賓主交參。面面相覩。崇恩亦謾諸人一點不得。既然彼此不相謾。為什麼自作障礙。喝一喝。因風吹火用力不多。上堂。昨夜安排一段禪。天明起來都忘却。而今打鼓眾雲臻。對面臨時旋揑合。遂回頭喚侍者云。記取者一著。上堂。釋迦老子昔向今辰入大寂。定堪笑天下衲僧刻舟求劒。二千餘年區區不<span class='corr'>已</span>。崇恩今日不動神機。捩轉瞿曇鼻孔。不圖打草虵驚。只要大家相見。汝等諸人各宜子細觀瞻莫教蹉過。遂合掌云。不審不審。上堂。佛法在你日用處。在你著衣喫飯處。在你語言酧酢處。在你行住坐臥處。在你屙屎送尿處。擬心思量便不是也。咄。啼得血流無用處。不如緘口過殘春。</p>
</div>
<div class='div-other'><a id='mulu18' />
<p class='h3'>○福州東禪智觀禪師</p><p>號性空。上堂。舉鹽官國師因僧問如何是本身盧舍那。官云與老僧過淨瓶來。僧將淨瓶至。官云却安舊處著。僧復來問。官云古佛過去久矣。師云。盲者難以與乎文彩。聵者難以與乎音聲。者僧既不薦來機。國師祇成虗設。雲門道無朕迹扶國師不起。雪竇云一手指天一手指地爭得無。也扶國師不起。以拂子畫一畫云。前來葛藤一時畫斷。且道畢竟如何是本身盧舍那。擲拂子下座。上堂。舉保壽和尚開堂日三聖推出一僧公案。師云。眾中商量道。三聖奔流度刃之作。向平地上涌波瀾。保壽疾焰過風之機。向虗空裏轟霹靂。二大老各出一隻手扶竪臨濟正法眼藏。與麼說話要作臨濟兒孫。且緩緩。東禪道。蚊子如何擎大拄。藕絲焉可拄須彌。若是臨濟正法眼藏。端的向二人邊滅却。</p>
</div>
<div class='div-other'><a id='mulu19' />
<p class='h3'>○湖州上方朴翁義銛禪師</p><p>天資奇逸。辯愽通宗。上堂。舉趙州和尚因僧問狗子還有佛性也無。州云無。師頌云。狗子佛性無。還他大丈夫。是非雖入耳。東壁掛葫蘆。讚達磨像云。一言<span class='corr'>已</span>出駟難追。賴得君王放過伊。揚子江心航折葦。浪頭何似問頭危。</p>
</div>
<div class='div-other'><a id='mulu20' />
<p class='h3'>○四明育王退谷義雲禪師</p><p>僧問。三聖道我逢人則出。出則不為人。意旨如何。師云東斗西移。云。興化道我逢人則不出。出則便為人。又作麼生。師云南斗北轉。上堂。奔流度刃。疾燄過風。啐啄同時。崖州萬里。有底道如人學射久習則巧。殊不知未彀<span class='corr'>已</span>前中的。早涉遷回了也。趙州到茱萸靠却拄杖即且置。只如孚上座道聖箭折也。意作麼生。喝一喝云。若不同床睡。焉知被裏穿。上堂。舉首山拈竹篦示眾云。喚作竹篦則觸。不喚作竹篦則。背汝等諸人喚作什麼。葉縣近前掣竹篦拗作兩橛拋向階下。却云是什麼。山云瞎。縣便禮拜。師云臨濟一宗掃土而盡。</p>
</div>
<div class='div-other'><a id='mulu21' />
<p class='h3'>○四明育王秀巖師瑞禪師</p><p>上堂。舉道吾和尚云。高不在絕頂。富不在福嚴。樂不在天堂。苦不在地獄。相識滿天下。知心能幾人。大慧和尚云。高在絕頂。富在福嚴。樂在天堂。苦在地獄。誰知蓆帽下。元是舊時人。大眾。二大老隨機應用即不無。若是衲僧門下未夢見在。且道衲僧門下作麼生。良久。不是知音者。徒勞話歲寒。上堂。舉灌溪參臨濟。濟搊住灌溪。溪云領領。濟乃托開。師頌曰。雨散雲收後。崔嵬數十峰。倚䦨頻顧望。回首與誰同。</p>
</div>
<div class='div-other'><a id='mulu22' />
<p class='h3'>○四明育王孤雲權禪師</p><p>上堂。舉僧問雪峰古磵寒泉時如何。峰云瞪目不見底。僧云飲者如何。峰云不從口入。又問趙州古磵寒泉時如何。州云苦。僧云飲者如何。州云死。師云。一人隨波逐浪。一人截斷眾流。檢點將來總欠會在。今日有問育王古磵寒泉時如何。只對他道須是親見雪峰。飲者如何問取趙州。送僧歸鳳山偈云。鳳凰山下鳳凰兒。文<span class='corr'>采</span>纔彰羽翼齊。鐵網漫天攔不得。歸心<span class='corr'>已</span>在碧梧枝。</p>
</div>
<div class='div-other'><a id='mulu23' />
<p class='h3'>○江州雲居率菴梵琮禪師</p><p>上堂。舉百丈野狐話頌曰。百丈野狐。石女無夫。一回淚出。滄海乾枯。頌佛降生曰。且喜今朝降獨尊。率庵無物慶生辰。只將一霎薔薇露。洗出湖山淨法身。</p>
</div>
<div class='div-other'><a id='mulu24' />
<p class='h3'>○四明育王空叟宗印禪師</p><p>西蜀人。初住湖山崇光保壽。僧問如何是本來身。師云風吹日炙。僧云意旨如何。師云釘釘膠粘。僧問如何是佛向上事。師云非佛。僧云意旨如何。師云慢二急三。僧云名狀不得所以云非又作麼生。師云切忌錯承當。僧問如何是育王為人底句。師云棒下絕商量。僧云豁開戶牖剗斷玄微去也。師云莫謗他好。上堂。據虎頭収虎尾。第一句下明宗旨。直饒句下宗旨明。拈來猶較十萬里。何故。大慧師祖於此懸羊頭賣狗肉。佛照老人於此冐姓名佃官田。小比丘來繼芳塵。畢竟如何施設。拈拄杖云。平生無所有。只此一枝藤。上堂。大道坦然離名離相。剗除則失旨。建立則乖宗。從上佛祖古往今來。善知識顯大機彰大用。盡是關空鎻夢過犯彌天。印上座打破面皮還免得麼。良久拍禪床云。不入驚人浪。難逢稱意魚。上堂。二由一有。一亦莫守。平地上死人無數。一心不生萬法無咎。屎窖裏頭出頭沒。孤逈逈峭巍巍。花須連夜發。莫待曉風吹。上堂。鐵崑崙兒喫一攧。南海波斯舞不徹。夜半失却攔腰帛。笑倒東村王大伯。拍禪床一下。下座。</p>
</div>
<div class='div-other'><a id='mulu25' />
<p class='h3'>○杭州靈隱鐵牛印禪師</p><p>上堂。舉南泉示眾云。王老師自小養一頭水牯牛。擬向溪東放。不免食他國王水草。向溪西放。亦不免食他國王水草。如今不免隨分納些些。總不見得。頌曰。不如隨分納些些。喚作平常事<span class='corr'>已</span>差。綠草溪邊頭角露。一簑烟雨屬誰家。</p>
</div>
<div class='div-other'><a id='mulu26' />
<p class='h3'>○石庵正玸禪師</p><p>歸湖上偈曰。鳥不驚飛水不流。碧潤空濶冷淡秋。一絲頭上無香餌。風輥蘆花落釣舟。</p>
</div>
<div class='div-other'><a id='mulu27' />
<p class='h3'>○四明天童海門師齊禪師</p><p>由台州瑞巖奉旨陞天童。有童行日捧香合隨師各殿堂行香及畢回方丈。佛前師白佛云。晨朝誦大方廣佛華嚴經一部。回向真如云云。盖師出方丈門時。誦世主妙嚴品起。及回方丈<span class='corr'>已</span>誦畢。其童行對眾僧說如上事。眾皆不信。師云。汝等八十一人各執經一卷。老僧於法座上誦。眾僧依命。師誦一卷畢。其八十一人各聞自手執經誦畢。眾疑方釋。知師是華嚴大菩薩再世者也。</p>
</div></div>
<div class='div-other'><a id='mulu28' />
<p class='h2'>東林卍庵顏禪師法嗣</p>
<div class='div-other'><a id='mulu29' />
<p class='h3'>○荊南府公安遯庵祖珠禪師</p><p>南平人。上堂。不是心不是佛不是物。瀝盡野狐涎。趯翻山鬼窟。平田淺草裏。露出焦尾大虫。太虗寥廓中。放出遼天俊鶻。阿呵呵。露風骨。等閑拈出眾人前。畢竟分明是何物。咄咄。上堂。玉露垂青草。金風動白蘋。一聲寒鴈呌。喚起未惺人。</p>
</div>
<div class='div-other'><a id='mulu30' />
<p class='h3'>○汀州報恩法演禪師</p><p>果州人。上堂。舉俱胝竪指因緣。師曰。佳人睡起懶梳頭。把得金釵插便休。大抵還他肌骨好。不塗紅粉也風流。</p>
</div>
<div class='div-other'><a id='mulu31' />
<p class='h3'>○杭州府淨慈肯堂彥充禪師</p><p>於潛盛氏子。幼依明空院義堪為師。首參大愚宏智正堂大圓。後聞東林謂眾曰。我此間別無玄妙。祇有木札羹。鐵釘飯。任汝齩嚼。神竊喜之。直造謁陳所見解。林曰據汝見處正坐在覧覺中。師疑不<span class='corr'>已</span>。將從前所得底一時颺下。一日聞僧舉南泉道。時人見此一株花。如夢相似。默有所覺曰。打草祇要虵驚。次日入室。林問那裏是巖頭密啟其意處。師曰今日捉敗這老賊。林曰達磨大師性命在汝手裏。師擬開口。驀被攔胸一拳。忽大悟。直得汗流浹背。點首自謂曰。林際道黃蘗佛法無多子。豈虗語哉。遂呈頌曰。為人須為徹。殺人須見血。德山與巖頭。萬里一條鐵。林然之。住後上堂。世尊不說說。迦葉不聞聞。卓拄杖曰。水流黃葉來何處。牛帶寒鴉過遠村。上堂。舉雪峰示眾云。盡大地是箇解脫門。因甚把手拽不入。師曰。大小雪峰話作兩橛。既盡大地是箇解脫門。用拽作麼。上堂。一向與麼去。法堂前草深一丈。一向與麼來。脚下泥深三尺。且道如何即是。三年逢一閏。雞向五更啼。上堂。舉卍菴先師道。坐佛床。斫佛脚。不敬東家孔夫子。却向他鄉尋禮樂。師曰。入泥入水即不無。先師爭奈寒蟬抱枯木。泣盡不回頭。卓拄杖曰。灼然有不回頭底。淨慈向舛子裏禮汝三拜。上堂。三世諸佛無中說有。䕞<span class='note-inline'>(來宕切。毒藥也)</span>[卄/碭]<span class='note-inline'>(徒浪切)</span>拾花針。六代祖師有裏尋無。猿猴探水月。去此二途如何話會。儂家不管興亡事。盡日和雲占洞庭。元庵受智者請引座曰。南山有箇老魔王。烱烱雙眸放電光。口似血盆呵佛祖。牙如劒樹罵諸方。幾度業風吹不動。吹得動雲黃山畔與嵩頭陀傅大士。一火破落戶。依舊孟八郎。賺他無限癡男女。開眼堂堂入鑊湯。忽有箇衲僧出來道。既是善知識。為甚賺人入鑊湯。只向他道。非公境界。後示寂。塔于寺之南庵。</p>
</div>
<div class='div-other'><a id='mulu32' />
<p class='h3'>○婺州智者元庵真慈禪師</p><p>潼川人。姓李氏。初依成都正法出家具戒。後游講肆。聽講圓覺。至四大各離今者妄身當在何處。畢竟無體實同幻化。因而有省。作頌曰。一顆明珠在我這裏。撥著動著放光動地。以呈諸講師。無能曉之者。歸以呈其師。遂舉狗子無佛性話詰之。師云雖百千萬億公案不出此頌也。其師以為不遜乃叱出。師因南遊至廬山圓通掛搭。時卍庵為西堂。為眾入室。舉僧問雲門撥塵見佛時如何。門云佛亦是塵。師隨聲便喝。以手指胸曰。佛亦是塵。師復頌曰。撥塵見佛。佛亦是塵。問了答了。直下飜身。勸君更盡一杯酒。西出陽關無故人。又頌塵塵三昧曰。鉢裏飰。桶裏水。別寶崑崙坐潭底。一塵塵上走須彌。明眼波斯笑彈指。珊瑚枝上清風起。卍庵深肯之。</p>
</div>
<div class='div-other'><a id='mulu33' />
<p class='h3'>○成都府昭覺紹淵禪師</p><p>上堂。舉僧問雲門樹凋葉落時如何。云體露金風。師云。要明陷虎之機。須是<span class='corr'>本</span>色衲子始得。雲門大師具逸羣三昧擊節扣關。於閃電光中出一隻手與人解粘去縛㧞楔抽釘。不妨好手子細點撿將來。大似與賊過梯。昭覺即不然。忽有僧問樹凋葉落時如何。只答他道落霞與孤鶩齊飛。秋水共長天一色。且道與雲門是同是別。復曰。止止不須說。我法妙難思。上堂。鎔瓶盤釵釧作一金。攪酥酪醍醐成一味。如是賓主道合內外安和。五位君臣齊透。四種料揀一串。放行則細雨濛濛秋風颯颯。把住則空空如也。誰敢正眼覰著。且道放行為人好。把住為人好。復曰。等閑一似秋風至。無意凉人人自涼。上堂。舉趙州初見南泉問如何是道。南泉云平常心是道。趙州云還假趣向也無。泉云擬向即乖。州云不擬爭知是道。泉云道不屬知不屬不知。知是妄覺。不知是無記。若真達不疑之道。廓然如太虗空。無有障礙。師曰。奇怪諸禪德。雖是沙彌初入道。一撥便轉豈不是靈利人。南泉如善射者發箭。發箭中紅心。若不是趙州也大難承當。便向平常是道處動著關棙子。去却胸中物。喪却目前機。頭頭上明。物物上顯。便能信脚行。信口道。等<span class='corr'>閒</span>拈出。著著有出身之路。以何為驗。豈不見僧問如何是祖師西來意。答曰庭前柏樹子。問萬法歸一一歸何處。答曰我在青州作一領布衫重七斤。問如何是趙州。答曰東門西門南門北門。與人解粘去縛抽釘㧞楔。坐斷天下人舌頭。穿過天下人鼻孔。豈不是平常心是道底關棙子。且不是飣鬪底言語。排疊底章句。推人在死水裏。者箇便是沙彌底樣子。應當學作麼生承當。乃曰。欲行千里。一步為初。白日青天。快著精彩。</p>
</div>
<div class='div-other'><a id='mulu34' />
<p class='h3'>○徽州簡上座</p><p>卍菴居徑山首座時。因問之曰。一二三四五六七。明眼衲僧數不出。你試數看。簡便喝。庵復曰。七六五四三二一。你又作麼生。簡擬對。庵便打出曰你且莫亂道。簡於言下有省。遽說偈曰。你且莫亂道。皮毛卓竪寒。只知梅子熟。不覺鼻頭酸。又甞頌狗子無佛性話曰。趙州老漢。渾無面目。言下乖宗。神號鬼哭。年僅三十而卒。交朋靡不傷悼。</p>
</div></div>
<div class='div-other'><a id='mulu35' />
<p class='h2'>西禪懶庵需禪師法嗣</p>
<div class='div-other'><a id='mulu36' />
<p class='h3'>○福州鼓山木庵安永禪師</p><p>閩縣吳氏子。弱冠為僧。未幾謁懶庵於雲門。一日入室。庵曰。不問有言不問無言。世尊良久。不得向世尊良久處會。隨後便喝。師焂然契悟。作禮曰。不因今日問。爭喪目前機。庵許之。住後上堂。要明箇事。須是具擊石火閃電光底手段。方能嶮峻巖頭全身放捨。白雲深處得大安居。如其覷地覓金針。直下腦門須迸裂。到這裏假饒見機而變。不犯鋒鋩全身獨脫。猶涉流水。祇如本分全提一句又作麼生道。擊拂子曰。淬出七星光燦爛。解粘天下任橫行。上堂舉睦州示眾云。諸人未得箇入處須得箇入處。既得箇入處不得忘却老僧。師曰。恁麼說話面皮厚多少。木庵則不然。諸人未得箇入處須得箇入處。既得箇入處直須颺下入處始得。上堂拈拄杖曰。臨濟小廝兒。未曾當頭道著。今日全身放憨。也要諸人知有。擲拄杖下座。僧問須彌頂上飜身倒卓時如何。師曰未曾見毛頭星現。曰恁麼則傾湫倒嶽去也。師曰莫亂做。僧便喝。師曰雷聲浩大雨點全無。</p>
</div>
<div class='div-other'><a id='mulu37' />
<p class='h3'>○溫州龍翔栢堂南雅禪師</p><p>上堂。瑞峰頂上。棲鳳亭邊。一杯淡粥相依。百納蒙頭打坐。二祖禮三拜依位而立。<span class='corr'>已</span>是周遮達磨老臊胡分。盡髓皮一場狼藉。其餘之輩何足道哉。柏堂恁麼道還免諸方檢責也無。拍禪床云。洎合停囚長智。上堂。大機貴直截。大用貴頓發。縱有囓鏃機。一槌須打殺。何故。我王庫內無如是刀。上堂。紫蕨伸拳笋破梢。楊花飛盡綠陰交。分明西祖單傳句。黃栗留鳴燕語巢。這裏見得諦信得及。若約諸方決定明窻下安排。龍翔門下直是一槌槌殺。何故。不是與人難共住。大都緇素要分明。</p>
</div>
<div class='div-other'><a id='mulu38' />
<p class='h3'>○福州天王志清禪師</p><p>上堂。竪起拂子云。只這箇天不能盖地不能載。徧界徧空成圓成塊。到這裏三世諸佛向甚麼處摸索。六代祖師向甚麼處提持。天下衲僧向甚麼處名邈。除非自得自證。便乃敲唱雙行。雖然如是。未是衲僧行履處。作麼生是衲僧行履處。是非海裏橫身入。豺虎叢中縱步行。</p>
</div>
<div class='div-other'><a id='mulu39' />
<p class='h3'>○南劒州劒門安分庵主</p><p>少與木庵同隷業安國。後依懶庵未有深證。辭謁徑山大慧。行次江干。仰瞻宮闕。聞衙司唱侍郎來。釋然大悟。作偈曰。幾年箇事掛胸懷。問盡諸方眼不開。肝膽此時俱裂破。一聲江上侍郎來。遂徑回西禪。懶庵迎之。付以伽梨。自爾不規所寓。後庵居劒門化被嶺表。學者從之。所作偈頌走手而成。凡千餘首盛行于世。示眾云。這一片田地。汝等諸人。且道天地未分<span class='corr'>已</span>前在甚麼處。直下徹去<span class='corr'>已</span>是鈍置分。上座不少了也。更若擬議思量。何啻白雲萬里。驀拈拄杖打散大眾。示眾。上至諸佛下及眾生。性命總在山僧手裏。撿點將來有沒量罪過。還有撿點得出者麼。卓拄杖一下曰。冤有頭債有主。遂左右顏視曰。自出洞來無敵手。得饒人處且饒人。示眾。十五日<span class='corr'>已</span>前天上有星皆拱北。十五日<span class='corr'>已</span>後人間無水不朝東。<span class='corr'>已</span>前<span class='corr'>已</span>後總拈却。到處鄉談各不同。乃屈指曰。一二三四五六七。八九十十一十二十三十四。諸兄弟今日是幾。良久曰。本店買賣分文不賒。</p>
</div></div>
<div class='div-other'><a id='mulu40' />
<p class='h2'>教忠光禪師法嗣</p>
<div class='div-other'><a id='mulu41' />
<p class='h3'>○泉州法石中庵慧空禪師</p><p>贛州蔡氏子。春日上堂。拈拄杖卓一下曰。先打春牛頭。又卓一下曰。後打春牛尾。驚起虗空入藕絲裏。釋迦無路潛蹤。彌勒急走千里。文殊却知落處。拊掌大笑歡喜。且道歡喜箇甚麼。春風昨夜入門來。便見千花生碓觜。上堂。千家樓閣一霎秋風。祇知襟袖凉生。不覺園林落葉。於斯薦得觸處全真。其或未然。且作寒溫相見。上堂。舉金剛經云。佛告須菩提。爾所國土中所有眾生若干種心如來悉知。何以故。如來說諸心皆為非心是名為心。要會麼。春風得意馬蹄疾。一日看盡長安花。僧問先佛垂範禁足安居未審是何宗旨。曰瑠璃鉢內拓須彌。僧便喝。師便打。</p>
</div>
<div class='div-other'><a id='mulu42' />
<p class='h3'>○杭州淨慈混源曇密禪師</p><p>天台盧氏子。依資福道榮出家。十六圓具習台教。棄參大慧於徑山。謁雪巢一此菴元。入閩留東西禪無省發。之泉南教忠。俾悅眾解職歸前資。偶觸香嚴擊竹因緣。豁然契悟。述偈呈忠。忠舉玄沙未徹語詰之無滯。忠曰子方可見妙喜。即辭往梅陽服勤四載。住後上堂。諸佛出世打却殺人。祖師西來吹風放火。古今善知識佛口虵心。天下衲僧自投籠檻。莫有天然氣槩特達丈夫。為宗門出一隻手主張佛法者麼。良久曰。設有也須斬為三段。上堂。德山小參不答話。千古叢林成話杷。問話者三十棒。慣能說訶說夯。時有僧出的能破的。德山便打。風流儒雅。某甲話也未問。頭上著枷脚下著匣。你是那裏人。一回相見一傷神。新羅人把手笑欣欣。未跨船舷好與三十棒。依前相廝誑。混源今日恁麼批判責情好與三十棒。且道是賞是罸。具參學眼者試辨看。上堂。舉雲門問僧光明寂照徧河沙因緣。師曰。平地摭魚鰕。遼天射飛鶚。跛脚老雲門。千錯與萬錯。後示寂。塔于本山。</p>
</div>
<div class='div-other'><a id='mulu43' />
<p class='h3'>○吉州青原信庵唯禋禪師</p><p>福之長樂李氏子。年十有一而出閩。依盰江禪悅蘭若廣公為童子。[門@免]五白而獲僧服。因廣以佛國白公五十三知識頌授諸摩那。師侍其傍。聞止住有林僧。要見十方佛。無事間觀一片心之句。便得要領。廣異其根性。俾還閩謁鼓山佛心才公東禪月菴杲公西禪懶庵需公。皆蒙其賞第聞禪狀元之譽未及一見。以光之禪高於天下故有是稱。時晦庵住龜山。至彼纔朞月。於夜榻摸索淨巾次。恍然大徹。黎明趨方丈通其所證。呈偈曰。業識茫茫無本可據。昨夜三更回頭一覷。一殿靈光本來獨露。庵不覺解顏。出嶺見顏。萬庵於番陽薦福入室次。相與酬酢甚捷。顏厲聲曰這福州子被人教壞了也。一眾駭愕。時大慧居梅陽。師往見。慧問曰如何是佛。師曰覿面相呈更無別法。又曰如何保任。對曰飢來喫飰困來打眠。既而隨大慧北還。住育王。遷徑山。慧一日問師曰。許多人入室。幾人道得著。幾人道不著。師曰唯禋只管看。慧忽展手曰我手何似佛手。師曰天寒且請和尚通袖。慧遽打一竹篦曰且道是賞你是罸你。師遂以頌發揮佛祖機緣十數則呈大慧。其世尊初生曰。撞出頭來早自錯。那堪開口更稱尊。當時若解深藏舌。安得間愁到子孫。慧為之擊節。開法天台真如。遷報恩豫章上藍轉青原。所至山川改觀法席增盛。僧問。三聖道我逢人則出。出則不為人。意旨如何。師曰移花兼蝶至。僧云。興化道我逢人則不出。出則便為人。又作麼生。師云買石得雲饒。上堂。舉僧問雲門樹凋葉落時如何。門云體露金風。師云雲門袖頭打領腋下剜襟。不妨好手。子細看來。未免牽絲帶線。或問報恩樹凋葉落時如何。只向他道。來年更有新條在。惱亂春風卒未休。上堂。拈拄杖示眾云。十方佛土中。唯有一乘法。這箇是橫泉拄杖子。那箇是一乘法。卓一下云。千峰勢到岳邊止。萬派聲歸海上消。紹熈三年壬子六月示疾。十九日書偈云。末後一句覿面分付。擬議思量世諦流布。遂跏趺而逝。羅湖瑩仲溫狀其行。</p>
</div></div>
<div class='div-other'><a id='mulu44' />
<p class='h2'>東禪蒙庵岳禪師法嗣</p>
<div class='div-other'><a id='mulu45' />
<p class='h3'>○福州鼓山宗連禪師</p><p>上堂。世尊道應如是知。如是見。如是信解。不生法相。遂喝曰。玉本無瑕却有瑕。</p>
</div>
<div class='div-other'><a id='mulu46' />
<p class='h3'>○杭州徑山寓庵德潛禪師</p><p>興化人。機緣語句皆失錄。獨有入徑山山門。佛事彈指一下便入。話行叢林。</p>
</div>
<div class='div-other'><a id='mulu47' />
<p class='h3'>○福州鼓山石庵知玿<span class='note-inline'>(市昭切)</span>禪師</p><p>僧問。坐斷雲山事<span class='corr'>已</span>彰。可憐雲水自茫茫。今日石門通一線。端然衣錦便還鄉。還鄉一曲作麼生唱。師云罕遇知音。僧云爭奈鼻頭繩子猶屬他人在。師云且道他是阿誰。僧云他也不識。師云依俙越國彷彿揚州。僧云祇如未跨石門一句作麼生道。師云百雜碎。僧云<span class='corr'>已</span>跨石門一句又作麼生。師云依舊却渾崙。僧云。直得大頂峰點頭。鼓山屴<span class='note-inline'>(林直切)</span>崱<span class='note-inline'>(任力切)</span>震動。師云未為分外。僧云祇今晏國師撫掌呵呵大笑云幸得與老師相見去也。師云不是冤家不聚頭。僧禮拜。師云放汝三十棒。上堂。謝李深卿陳仲齡。昔在東溪日。花開葉落時。幾擬以黃金鑄作鍾子期。師云。古人恁麼道。大似焦桐掛壁。罕遇知音。白雲今日幸遇二居士到來。正值六合風清萬籟俱息。不免再理朱絃試彈一曲。橫按拄杖云。諸人還聞麼。聞即不無且道是何曲調。卓拄杖云。太古希聲無限意。知音知後更誰知。上堂。語是謗。寂是誰。不語不寂轉增虗妄。喝一喝云。春風吹落桃李花。淡烟疎雨籠青嶂。頌趙州和尚鎮州蘿蔔話曰。些兒活計口皮邊。點著風馳與電旋。謾說鎮州蘿蔔大。何曾親見老南泉。</p>
</div></div>
<div class='div-other'><a id='mulu48' />
<p class='h2'>西禪此庵淨禪師法嗣</p>
<div class='div-other'><a id='mulu49' />
<p class='h3'>○福州乾元鈍庵宗頴禪師</p><p>上堂。卓拄杖曰。性燥漢祇在一槌。靠拄杖曰。靈利人不勞再舉。而今莫有靈利底麼。良久曰。比擬張麟。兔亦不遇。</p>
</div>
<div class='div-other'><a id='mulu50' />
<p class='h3'>○福州中濟無禪立才禪師</p><p>上堂。舉雪竇和尚頌云。三分光陰二早過。靈臺一點不揩磨。貪生逐日區區去。喚不回頭爭柰何。師云。雪竇老漢顢顢頇頇[怡-台+龍][怡-台+龍]侗侗。更參三十年也未會禪在。然雖如是。土曠人稀。試聽下箇註脚。瞎却摩醯三隻眼。南北東西路不分。千秋葉落無人掃。獨自松門展脚眠。上堂。舉趙州和尚喫茶去話頌云。趙州逢人喫茶。誰知事出急家。反手作雲作雨。順風撒土撒沙。引得洞山無意智。問佛也道三斤麻。讀此庵語錄偈曰。南海波斯持密呪。千言萬語少人知。春風一陣來何處。吹落桃花三四枝。</p>
</div>
<div class='div-other'><a id='mulu51' />
<p class='h3'>○興化華嚴別峰雲禪師</p><p>初住福州支提。遷福泉。至華嚴上堂。千種言。萬般解。只要教君長不昧。且道不昧箇什麼。喚作竹篦則觸不喚作竹篦則背。上堂。彌勒大士朝入伽藍暮成正覺。總似這般鈍漢有甚用處。直饒隔山望見支提雙童峰便回去。脚跟下好與三十。上堂。舉真淨和尚道。也無禪也無道。也無玄也無妙。快活須明這一竅。師云。既無禪道又無玄妙。甚處得這一竅。若有一竅可明。如何得快活去。諸人即今要得快活麼。便下座。上堂。過去諸如來斯門<span class='corr'>已</span>成就。是甚語話。見在諸菩薩今各入圓明。誣人之罪。未來修學人當依如是法。莫鈍置他好。其柰茫茫宇宙人無數。幾箇男兒是丈夫。</p>
</div></div>
<div class='div-other'><a id='mulu52' />
<p class='h2'>華藏遯庵演禪師法嗣</p>
<div class='div-other'><a id='mulu53' />
<p class='h3'>○湖州何山月窟慧清禪師</p><p>上堂。舉天台韶國師初參法眼。因僧問法眼如何是曹源一滴水。法眼云是曹源一滴水。韶聞豁然開悟。師頌曰。曹源一滴水。相罵饒接觜。鷃雀空啾啾驊。騮<span class='corr'>已</span>千里。</p>
</div></div>
<div class='div-other'><a id='mulu54' />
<p class='h2'>開善謙禪師法嗣</p>
<div class='div-other'><a id='mulu55' />
<p class='h3'>○建寧府仙州山吳十三道人</p><p>每以己事扣諸禪。及開善歸。結茆於其左。遂往給侍。紹興庚申三月八日夜適然啟悟。占偈呈善曰。元來無縫罅。觸著便光輝。既是千金寶。何須彈雀兒。善答曰。啐地折時真慶快。死生凡聖盡平沉。仙州山下呵呵笑。不負相期宿昔心。</p>
</div></div>
<div class='div-other'><a id='mulu56' />
<p class='h2'>天童無用全禪師法嗣</p>
<div class='div-other'><a id='mulu57' />
<p class='h3'>○四明育王笑翁妙堪禪師</p><p>俗隸慈溪毛氏。廣顙平頂骨清氣豪。從野庵道欽受釋學。依息庵觀于金山。參松源岳於靈隱。皆不契。時無用居天童。徑造其室。用問曰行脚僧遊山僧。師曰行脚僧。用曰如何是行脚事。師以坐具便摵。用曰此僧敢來者裏捋虎須。俾參堂室中常示狗子無佛性話。一日擬開口。用以竹篦劈口打。師應聲呈偈曰。大塗毒鼓。轟天震地。轉腦回頭。橫屍萬里。用頷之。即俾侍香。<span class='corr'>已</span>而報恩約公致師分座。太守程公請出世妙勝。遷金文。移光孝忠獻。史衛王以堂牒除台之報恩。天台舊無律宗師。與大卿齊公議合十寺為大剎。築壇場命負毗尼學者倡開遮持犯之法。夙勵新學。閩帥王公請居雪峰。未幾詔住靈隱。師厭逼近屠沽。撤其廬揭關飛來峰外以限喧寂。衛王以大慈完美請開山。及王薨師庵居上柏。台州使君陳公以瑞巖邀師無何。江心牒至監丞史公強之乃起淨慈。詔下丐辭不允。大參全公書來謂不可重違君命。明年荊湖總臣奏令僧道買紫衣師號俾以師號住持。師謂如是則千金之子皆可主法。吾道殆矣。奏疏殿陛上書廟堂其議遂寢。詔徙天童。力辭。東歸翠巖築室。奉先世香火。育王虗席有旨起師。再辭不許。乃奉詔。表章大覺。祖述妙喜。秩然有序。上堂。膏雨及時。江山如洗。幽烏語喬林。殘紅隨遠水。可憐盲聾瘖瘂人。不識此方真教體。上堂。舉興化開堂三聖推出僧話。頌曰。一人客路知天遠。一箇歸心似箭輕。彼此征途雖有異。須知同日到天廷。上堂。舉汾陽示眾云。識得拄杖子行脚事畢。頌曰。平地無端立話頭。揭天聲撼怒濤寒。直饒識得拄杖子。也是封皮作信看。天童除書至。大參趙公請住淨慈。悉謝之。示疾。書遺表。作寺丞張公書。請主後事。通守永嘉曹公來問疾。從容敘世契。移頃書偈曰。業鏡高懸七十二年。一槌擊碎大道坦然。置筆泊然而逝。</p>
</div>
<div class='div-other'><a id='mulu58' />
<p class='h3'>○杭州靈隱石鼓希夷禪師</p><p>上堂。舉瑯瑘覺禪師因法華舉和尚相見話。頌曰。聞名不如見面。見面不如聞名。此地無金二兩。俗人沽酒三舛。上堂。舉南泉和尚云文殊普賢昨夜三更每人與二十棒趂出院也。趙州曰和尚棒教誰喫。南泉曰且道王老師過在什麼處。趙州禮拜而出。師頌曰。春風吹落碧桃花。一片流經十萬家。誰在畫樓沽酒處。相邀來喫趙州茶。和梁山遠禪師十牛圖頌。句法與梁山相埒。理趣超卓反有過焉。一尋牛。只管區區向外尋。不知脚底<span class='corr'>已</span>泥深。幾回芳草斜陽裏。一曲新豐空自吟。二見跡。枯木巖前差路多。草窠裏輥覺非麼。脚跟若也隨他去。未免當頭蹉過他。三見牛。識得形容認得聲。載嵩從此妙丹青。徹頭徹尾渾相似。子細看來未十成。四得牛。牢把繩頭莫放渠。幾多毛病未曾除。徐徐驀鼻牽將去。且要回頭識舊居。五牧牛。甘分山林寄此身。有時亦蹈馬蹄塵。不曾犯著人苗稼。來往空勞背上人。六騎牛還家。指點前坡即是家。旋吹桐角出煙霞。忽然變作還鄉曲。未必知音旨伯牙。七忘牛存人。闌內無牛趂出山。煙簑雨笠亦空閑。行歌行樂無拘繫。羸得一身天地間。八人牛俱忘。慚愧眾生界<span class='corr'>已</span>空。箇中消息若為通。後無來者前無去。未審憑誰繼此宗。九返本還源。靂機不墮有無功。見色聞聲不用聾。昨夜金烏飛入海。曉來依舊一輪紅。十入鄽垂手。者漢親從異類來。分明馬頷與驢腮。一揮鐵棒如風疾。萬戶千門盡豁開。</p>
</div>
<div class='div-other'><a id='mulu59' />
<p class='h3'>○四明雪竇野雲處南禪師</p><p>上堂。百計推尋。永不見面。一時休去。在處逢渠。長連床上喫粥喫飯。取飽為期。我且問你。常住一粒米是幾番過手。上堂。斬釘截鐵。特地乖張。就下平高。衲僧笑。具皇覺。到此有理難伸。未審諸公如何理論。上堂。摩醯正眼熙然赫然。一處該通萬機頓赴。縛虎擒龍之手自此而伸。驚天動地之名從茲而起。且平常一句又作麼生。莫把是非來辨我。浮生穿鑿不相關。</p>
</div>
<div class='div-other'><a id='mulu60' />
<p class='h3'>○福州雪峰滅堂了宗禪師</p><p>上堂。空索索。冷氷氷。清虗之理畢竟無身。為什麼却有許多烟雨。曉得麼。若曉得。七種供養諸人。若曉不得。滴水難消。</p>
</div>
<div class='div-other'><a id='mulu61' />
<p class='h3'>○盤山思卓和尚</p><p>上堂。拈拄杖云。登山渡水全藉者人。擲下拄杖云。相見易得好。共住難為人。上堂。寂寂惺惺有氣死人。惺惺寂寂無用頑石。嘻。下載清風付與誰。</p>
</div>
<div class='div-other'><a id='mulu62' />
<p class='h3'>○止庵居士錢象祖</p><p>嘉定二年閏二月薨於天台里茅。象祖初守金陵。甞在保寧問道。於無用有所得。後於鄉州建接待十所。皆以淨土極樂名之。創止庵高僧寮為譚道之所。自左相辭歸。兼修淨業。得微疾。有問起居者則曰。不貪生不怖死。不生天上不生人中。惟當往生淨土耳。言訖趺坐而化。時天鼓震響異香芬郁。未終之前。郡人有同聞空中聲云。錢丞相當生西方蓮宮為慈濟菩薩。</p>
</div></div>
<div class='div-other'><a id='mulu63' />
<p class='h2'>可菴然禪師法嗣</p>
<div class='div-other'><a id='mulu64' />
<p class='h3'>○如如居士顏公</p><p>有舉趙州見南泉話問居士。因以頌答之云。解把一莖野草。喚作丈六金身。會得頭頭皆是道。眼中瞳子面前人。又頌子湖狗話曰。盆家無所有。只養一隻狗。便是佛出來。也須遭一口。</p>
</div></div>
<div class='div-other'><a id='mulu65' />
<p class='h2'>道場無庵全禪師法嗣</p>
<div class='div-other'><a id='mulu66' />
<p class='h3'>○常州華藏伊庵有權禪師</p><p>臨安昌化祁氏子。年十四得度。十八歲禮佛智裕禪師于靈隱。時無庵為第一座。室中以從無住本建一切法問之。師久而有省答曰。暗裏穿針。耳中出氣。庵可之。遂密付心印。甞夜坐達旦。行粥者至忘展鉢。鄰僧以手觸之。師感悟為偈曰。黑漆崑崙把釣竿。古帆高掛下驚湍。蘆花影裏弄明月。引得盲龜上釣船。佛智甞問心包太虗量周沙界時如何。師曰大海不宿死屍。智撫其座曰此子他日當據此座呵佛罵祖去在。師自是埋藏頭角益自韜晦。游歷湖湘江浙幾十年。依應庵於歸宗。參大慧於徑山。無庵住道場招師分座說法。於是聲名隱然。住後上堂。今朝結却布袋口。明眼衲僧莫亂走。心行滅處解飜身。噴嚏也成師子吼。栴檀林。任馳驟。剔起眉毛頂上生。剜肉成瘡露家醜。上堂。禪禪無黨無偏。迷時千里隔。悟在口皮邊。所以僧問石霜如何是禪。霜云㼾甎。又僧問睦州如何是禪。州云猛火著油煎。又僧問首山如何是禪。山云猢猻上樹尾連顛。大眾道無橫徑立處孤危。此三大老行聲前活路。用劫外靈機。若以衲僧正眼檢點將來不無優劣。一人如張良入陣。一人如項羽用兵。一人如孔明料敵。若人辨白得。可與佛祖齊肩。雖然如是。忽有箇衲僧出來道長老話作兩橛也。適來道道無橫徑無黨無偏。而今又却分許多優劣。且作麼生祗對。還委悉麼。把手上山齊著力。咽喉出氣自家知。淳熈庚子秋示微疾。留偈趺坐而逝。茶毗齒舌不壞。獲五色舍利無數。<span class='corr'>瘞</span>于橫山之塔。分骨歸葬萬年山寺。</p>
</div></div>
<div class='div-other'><a id='mulu67' />
<p class='h2'>雙林用禪師法嗣</p>
<div class='div-other'><a id='mulu68' />
<p class='h3'>○婺州三峰印禪師</p><p>上堂舉野狐話曰。不落不昧誣人之罪。不昧不落無繩自縛。可憐柳絮隨春風。有時自西還自東。</p>
</div></div>
<div class='div-other'><a id='mulu69' />
<p class='h2'>大溈行禪師法嗣</p>
<div class='div-other'><a id='mulu70' />
<p class='h3'>○常德府德山子涓禪師</p><p>潼川人也。上堂。見見之時見非是見。見猶離見見不能及。遂喝曰。鯨吞海水盡。露出珊瑚枝。眾中忽有箇衲僧出來道。長老休寐語。却許伊具一隻眼。上堂。橫案拄杖曰。一二三四五六七。七六五四三二一。循環逆順數將來。數到未來無盡日。因七見一。因一亡七。踏破太虗空。鐵牛也汁出。絕氣息無蹤迹。擲拄杖曰。更須放下這箇。始是參學事畢。上堂拈拄杖曰。有時奪人不奪境。拄杖子七縱八橫。有時奪境不奪人。山僧七顛八倒。有時人境兩俱奪。拄杖子與山僧削迹吞聲。有時人境俱不奪。卓拄杖曰。伴我行千里。攜君過萬山。忽然撞著臨濟大師時如何。喝曰。未明心地印。難透祖師關。</p>
</div></div>
<div class='div-other'><a id='mulu71' />
<p class='h2'>淨慈水庵一禪師法嗣</p>
<div class='div-other'><a id='mulu72' />
<p class='h3'>○四明天童息庵達觀禪師</p><p>務之義烏趙氏。年十二受業於縣之法慧寺正覺。初參應菴於天童。次見無庵於道場。後於天封水庵室中明得二老垂手處。木庵在閩機用峻峭為衲子一關。徑往扣之。一語破的而返。至龍翔柏堂遽分第一座。識者偉栢堂知人開法嚴州靈巖。閱四五剎。自金山被旨居靈隱。上堂舉二祖見達磨話。頌曰。長安深夜雪漫漫。欲覔心安轉不安。縱使言前開活眼。那知<span class='corr'>已</span>被老鬍謾。</p>
</div>
<div class='div-other'><a id='mulu73' />
<p class='h3'>○袁州仰山簡庵嗣清禪師</p><p>上堂舉達磨大師一日謂門人曰時將至矣汝等盍各言所得乎。最後慧可出禮三拜依位而立。磨云汝得吾髓。師頌曰。揑目生花立問端。得他皮髓被他謾。這般瞎漢能多事。六月無霜也道寒。</p>
</div></div>
<div class='div-other'><a id='mulu74' />
<p class='h2'>徑山別峰印禪師法嗣</p>
<div class='div-other'><a id='mulu75' />
<p class='h3'>○鎮江金山退庵道奇禪師</p><p>僧問雪峰云望州亭與汝相見了也意旨如何。師云左眼半斤。云烏石嶺與汝相見了也作麼生。師云右眼八兩。云僧堂前與汝相見了也又且如何。師云鼻孔大頭向下。云。只如鵝湖驟步歸方丈。保福入僧堂。此意又作麼生。師云。水自竹邊流出冷。風從花裏過來香。僧禮拜。上堂。此段大事無處不周。新焦山未離東霞時<span class='corr'>已</span>與諸人相見了也。且道相見底事作麼生。幾多頭角成龍去。蝦蟹依前怒眼睛。上堂。至道本乎無心。心法本乎無住。無住心體靈知不昧性相寂然。所以道吾打鼓四大部洲同參。拄杖橫也挑幹乾坤大地。鉢盂轉也覆却恒河沙界。到這裏象王行處狐兔絕蹤。水月現時風雲自異。古今収不得歷劫不知名。千聖立下風。誰敢當頭道。咄。我王庫內無如是刀。</p>
</div>
<div class='div-other'><a id='mulu76' />
<p class='h3'>○鎮江金山蓬庵自聞永聰禪師</p><p>杭之於潛徐氏。八歲依縣東資福寺行居服僧伽梨。後還家塾授五經。十五從父游徑山。慕別峰機辨警拔。白父曰人天龍象也願學焉。別峰器焉。至育王天童。當拙庵密庵全盛時。往來兩翁間十餘年。後游閩越江東西湖南北。凡遇名流反復愽約雍容婉辭。盡底蘊乃<span class='corr'>已</span>。出世台之淨慧。徙金陵保寧蔣山。轉金山。終時壽六十五。臘五十七。</p>
</div></div>
<div class='div-other'><a id='mulu77' />
<p class='h2'>萬年心聞賁禪師法嗣</p>
<div class='div-other'><a id='mulu78' />
<p class='h3'>○溫州龍鳴在庵賢禪師</p><p>上堂舉崇壽示眾曰。識得凳子周匝有餘。雲門道識得凳子天地懸殊。師曰。崇壽老漢坐殺天下人。雲門大師走殺天下人。龍鳴則不然。識得凳子四脚著地。要坐便坐要起便起。上堂。舉趙州勘婆話。頌曰。氷雪佳人貌最奇。常將玉笛向人吹。曲中無限花心動。獨許東君第一枝。</p>
</div>
<div class='div-other'><a id='mulu79' />
<p class='h3'>○潭州大溈咦庵鑑禪師</p><p>會稽人也。上堂。木落霜空。天寒水冷。釋迦老子無處藏身。折東籬補西壁。撞著不空。見菩薩請示念佛三昧。也甚奇怪。却向道金色光明雲。參退喫茶去。上堂。老胡開一條路甚生往直。祇云歇即菩提。性淨明心不從人得。從人不得其門。一向奔馳南北往復東西。極歲窮年無箇歇處。諸人還歇得麼。休休。上堂。舉晦堂和尚一日問僧甚處來。曰南雄州。堂曰出來作甚麼。曰尋訪尊宿。堂曰不如歸鄉好。曰未審和尚令某歸鄉意旨如何。堂曰鄉里三錢置一片魚鮓如手掌大。師曰。寧可碎身如微塵。終不瞎箇師僧眼。晦堂較些子。有般漢便道熟處難忘。有甚共語處。上堂。舉罽賓國王問師子尊者蘊空公案。師頌曰。尊者何曾得蘊空。罽賓徒自斬春風。桃花雨後<span class='corr'>已</span>零落。染得一溪流水紅。</p>
</div>
<div class='div-other'><a id='mulu80' />
<p class='h3'>○四明天童雪庵從瑾禪師</p><p>永嘉楠溪人。俗姓鄭。禮普安院子回為師落髮。謁心聞於瑞巖。一日入室聞舉紅爐片雪問。師擬答。忽領旨。留待三年。入福州見佛智于西禪。問甚處來。師曰四明來。智曰曾見憨布袋麼。師便喝。智便打。師接住拳云和尚不得草草。智云瞎漢這邊立。時心聞主江心。師歸謁命充維那。一日問師。一喝分賓主照用一時行。如何是一喝分賓主。師便喝。聞云此喝是賓是主。師云。賓則始終賓。主則始終主。聞笑曰汝又眼花了。師即呈偈云。一喝分賓主。依然又眼花。倒飜筋斗去。蹈殺死蝦蟆。初住儀真靈巖。僧問如何是靈巖境。師云鹿跑泉冷浸明月。龍鬪港深藏白雲。僧問如何是祖師西來意。師云夜半須彌安鼻孔。僧云如何是禪。師云仰面不見天。僧云如何是道。師云全身入荒草。僧云如何是法。師云千重百匝。僧云作家。師云収。上堂。金槌影動。三世諸佛不敢當頭。法令施行。外道天魔悉皆拱手。峭巍巍木無板仰。淨躶躶不用安排。行住坐臥不用猜疑。好惡是非一時放下。然後和泥合水拽把牽犁。任運縱橫總無妨礙。正恁麼時。且道太平一曲作麼生唱。良久。鐵船橫古渡。重整舊家風。上堂。金剛圈裏飜身。築著帝釋鼻孔。懸崖頭上撒手。突出達磨眼睛。往復三回興猶未盡。機輪一轉勢不可停。倒拈蝎尾婢使聲聞。順捋虎須奴呼菩薩。釋迦<span class='corr'>已</span>滅彌勒未生。佛法祖令總屬天童。把住放行如何施設。良久。無孔鐵槌當面擲。普天匝地起清風。慶元六年七月二十三日索浴更衣書偈。投筆而寂。壽八十四。臈七十。全身葬心聞塔之左。</p>
</div></div>
<div class='div-other'><a id='mulu81' />
<p class='h2'>大洪老衲證禪師法嗣</p>
<div class='div-other'><a id='mulu82' />
<p class='h3'>○蘇州萬壽月林師觀禪師</p><p>俗姓黃。福州候官人。僧問。三聖道逢人則出。出則不為人。意作麼生。師云錯。僧云。興化道逢人則不出。出則便為人。又作麼生。師云錯。僧云。興化鎗旗倒卓。三聖肝膽齊傾。師云引不著。僧云只如今日和尚作麼生為人。師云一棒一條痕。上堂。諸佛於此轉大法輪。諸佛於此而般涅槃。正恁麼時。甚處見釋迦老子。良久云。三門頭合掌。佛殿裏燒香。上堂。此世不移動。彼世不改變。當處發生。隨處滅盡。阿呵呵。見不見。秋風一陣來。落葉兩三片。上堂。舉楊岐禪師示眾云。身心清淨。諸境清淨。清淨清淨。身心清淨。還知楊岐老人落處麼。就船買得魚偏美。踏雪酤來酒倍香。</p>
</div></div>
<div class='div-other'><a id='mulu83' />
<p class='h2'>靈隱東谷光禪師法嗣</p>
<div class='div-other'><a id='mulu84' />
<p class='h3'>○四明天寧直翁一舉禪師</p><p>上堂。機先一句萬別千差。三日一風五日一雨。田疇水足萬物發生。且道<span class='corr'>陝</span>府鐵牛髭鬚長多少。卓拄杖下座。</p>
</div></div>
<div class='div-other'><a id='mulu85' />
<p class='h2'>焦山或庵體禪師法嗣</p>
<div class='div-other'><a id='mulu86' />
<p class='h3'>○四明天童癡鈍智頴禪師</p><p>出世茶陵軍嚴福。遷金陵保寧蔣山紹興報恩蘇州靈巖。再住蔣山。遷四明雪竇至天童。上堂。德山棒。臨濟喝。龍躍雲津。雷驚蟄戶。開得眼者頓彰意氣。無轉動者死在其中。諸人要見德山臨濟麼。卓拄杖喝一喝下座。上堂。日面月面。機前轉變。千人萬人是誰親見。西風一陣來。落葉兩三片。上堂。馬祖陞堂百丈卷席。象王回旋獅子返擲。擬議青天轟霹靂。頌初祖見梁武帝話曰。提起須彌第一槌。玉門金鏁擊難開。重施背踏空勞力。應悔迢迢萬里來。贈術士偈曰。無位真人赤骨律。面門出入有誰知。太虗元與渠同壽。庾甲憑君子細推。示張大夫獄吏偈曰。活捉生擒百種囚。敲枷打鎻問來由。箇中一字能通變。活却從前死路頭。</p>
</div>
<div class='div-other'><a id='mulu87' />
<p class='h3'>○四明天童茨庵堯禪師</p><p>讚二祖偈云。青雲未遂讀書心。白首窮途困少林。三拜起來連底錯。承虗接響至于今。</p>
</div></div>
<div class='div-other'><a id='mulu88' />
<p class='h2'>龜峰晦庵光禪師法嗣</p>
<div class='div-other'><a id='mulu89' />
<p class='h3'>○杭州徑山蒙庵元聰禪師</p><p>福州人。晦庵會中得心要。眾推為高第弟子。上堂。舉玄沙見僧禮拜。沙云因我得禮你。師頌曰。因我得禮你。莫放屁撒屎。帶累天下人。錯認自家底。上堂。舉趙州和尚在東司上見文遠。侍者過驀召文遠。遠應諾。趙州曰東司上不可與汝說佛法。師頌曰。明明道不說。此理憑誰識。春風一陣來。滿地花狼藉。送行者求僧偈云。山前麥熟雨初晴桑。柘青連柳色新。毫髮不存風骨露。頭頭總是比丘身。</p>
</div></div>
<div class='div-other'><a id='mulu90' />
<p class='h2'>雲居蓬庵會禪師法嗣</p>
<div class='div-other'><a id='mulu91' />
<p class='h3'>○萬松壞衲大璉禪師</p><p>讚出山相佛偈曰。行滿功圓徹骨窮。不勝羸瘦髮髼鬆。彌天罪過今無數。毗舍耶中一欵供。</p>
</div></div></div>
<p class='juan'>增集續傳燈錄卷第一</p>
</div><!-- end of div[@id='body'] -->
</body></html>