<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>增集續傳燈錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu326' />增集續傳燈錄卷第五</p><p class="byline">徑山興聖萬壽禪寺前住持比丘吳郡文琇集</p>
<div class='div-other'><a id='mulu327' />
<p class='h1'>大鑒下第二十二世</p>
<div class='div-other'><a id='mulu328' />
<p class='h2'>育王橫川珙禪師法嗣</p>
<div class='div-other'><a id='mulu329' />
<p class='h3'>○台州紫籜竺原妙道禪師</p><p>台之寧海人。俗姓陳。父曰原卿。母何氏。幼嗜學。偶患右目。母攜以禱觀音像前。仰見像之右目有蛛窠。為揭去之。患隨愈。父以為於佛有緣合俾出家。依杭之六和寺正嚴得度。嚴令學百法論。師乃曰一法不學學百法乎。乃徧參禪門知識。至育王謁橫川。與語契合遂居侍司。川一日問曰。僧問雲門如何是佛。門云乾屎橛。汝作麼生會。師累日快快不能答。遂再詣質問。川云汝不會耶。展開兩手云那那。師豁然大悟。即呈偈曰。雲門乾屎橛。光明照十方。鄮峰纔發足。五日到錢塘。川頷之。謂左右曰道侍者再來人也。由是名動叢林。至元己丑釋教都統起師出世邑之慈源。遷仙居紫籜。有以師名聞于仁宗。特旨住黃巖鴻福。號定慧圓明禪師。繼而蘇之諸山諷大府請住崑山薦嚴。法席鼎盛。僧問。陸亘大夫問南泉云。弟子家中有一片石。也曾坐也曾臥。欲鐫作佛得麼。泉云得。亘云莫不得麼。泉云不得。意作麼生。師云。如人向十字街頭開箇飯店。只是不許人喫。僧問和尚教看柏樹子話並無入路。師云河裏失錢河裏摭。一僧夜上方丈請益狗子無佛性話。師云試舉看。僧擬開口。師厲聲云夜深下去。僧不會。歸堂中怨詈不<span class='corr'>已</span>。或者以告。師云他向後會去在。僧聞之釋然。台之監郡也都公問如何是佛。師云牛背上老鴉。問如何是法。師云蘸雪喫冬瓜。公欣然領旨。僧問如何是祖師西來意。師云石馬不生毛。僧云莫只這便是麼。師云一字無兩畫。僧問祖意教意是同是別。師云乾三連坤六斷。僧問前三三後三三意作麼生。師云猢猻倒上樹。上堂。胡盧得雨方浮甲。匾豆新栽未上笆。日日後園行一轉。住山何事不干懷。上堂。靈臺不磨而自瑩<span class='note-inline'>(縈定切。玉色。又潔也)</span>。靈源不決而自流。妙花不植而自生。妙輪不撥而自轉。碧兔水中懸寶鏡。烏龜火裏輥金毬。上堂。今時禪和子不肯參自<span class='corr'>己</span>。要解會古人言句。古人言句不從解會來。從自己流出。你若踏著正脉。言句即是自己。自<span class='corr'>己</span>即是言句。別有纖毫。並同流浪。上堂。虗空無變動之相。日月自上自下。寶鏡無鑒照之心。物象自去自來。須菩提宴坐巖中。帝釋雨花讚嘆。喝一喝。不覺日又夜。爭教人少年。上堂。鵠不日浴而白。烏不日黔而黑。六塵為自己之讎。稊稗乃嘉禾之賊。莊周夢蝶。庖丁解牛。虗空放紙鷂。線斷一時休。師晚年歸休于紫籜。不出山十有四年。乃自號東海暮翁。正至甲申師年八十又八。門人散處他山者期以九十會慶。師聞之曰我不過明年正月半。明年正月十二日忽誡參徒曰。從朝至暮。行住坐臥。起心動念。但能與道相應。自然無媿佛祖。吾明日行矣。宜各努力。十三日趺坐敘平生始末以別眾。眾乞留偈。師曰。諸方到此作盡伎倆。我只如常。乃書偈曰。佛壽八十我多九年。世間情盡寂滅現前。闍維目睛不壞。門人収遺骨藏山中。</p>
</div>
<div class='div-other'><a id='mulu330' />
<p class='h3'>○金陵保寧古林清茂禪師</p><p>別號休居叟。溫州林氏。十歲聞人誦法華經妙莊嚴王品感而出家。事天台國清孤巖啟公。試經得度。從律師溫容受具。啟公甞勵眾曰。爾等持父母所生之身。從師入佛。無飢寒無徭役。不於此時究竟。出家果何為乎。師聞之流涕憤悱。遂往參石林于淨慈。林問甚處人。師曰溫州。林云永嘉到曹溪因甚打失鼻孔。師良久呈偈云。永嘉到曹溪。鼻孔何曾失。振錫遶禪床。九九八十一。林云善則善只恐汝錯會。師擬進語。林喝云果然錯會。參堂去。繼而室中聞舉南山筀笋東海烏蠈有省。俄林化去。往依橫川於鴈山能仁放牧寮。即呈所作一編。川火之曰。佛法不如此。作此見解非吾種草。他日何足出而為人。師不覺通身流汗。一日侍次。川顧師云僧問雲門不起一念還有過也無。門云須彌山。聲未絕師豁然大徹。勵聲曰和尚教壞人家男女了也。川下床擒住云你向甚處見雲門。師托開云張公喫酒李公醉。川喜於得人。每示眾必曰惟茂侍者知我語落處。出世蘇之天平。遷開原饒之永福。晚居保寧。在處緇白蟻慕。甞垂三關語曰。舌是斬身之本。須菩提巖中宴坐。因甚天雨四華。明知四大五陰是生死根本。因甚入者皮袋。喫粥了也洗鉢盂去。衲僧家因甚口掛壁上。師問僧國師三喚侍者你作麼生會。僧擬議。師便打出。僧不甘再至。師云。你適來既道不得。如今更是道不得也。僧擬議。師又打出。僧問一言道盡時如何。師云駟不及舌。僧云學人不會。師云頭長三尺。僧云便與麼去時如何。師云猢猻繫露柱。師一日坐次。僧纔入。師云。適來上座亂統打出了也。你因甚麼也亂統。僧擬議。即喝出。次有僧入。師云。適來那僧不曾開口。因甚麼道他亂統。僧云某甲是某州某縣人民。師云却是你亂統。便打出。上堂。一大藏教只說者箇有底道。不說坐深井者不知太虗之寬廣。忘偏見者方明至理之圓融。豈不見僧問五祖云。一大藏教是箇切脚。未審切箇甚麼。祖云鉢羅狼。卓拄杖云。野色更無山隔斷。天光直與水相連。上堂。舉雪竇云。春力不到處。枯樹亦開花。九年人不識。幾度過流沙。師云。日不待火而熱。月不待風而凉。雖然。志士苦日短。愁人知夜長。其退開原居隆祖塔所時。有旨特賜佛性號。侍者承宣以雪竇拈古請益。師云出據欵結案耳。今諸方以密庵傳授。豈祖師意。得吾海印三昧又何疑。者宣記所聞別為一編。附語錄宗門統要之書止於楊岐會禪師。師在永福時續之。凡十二卷。其居保寧。文宗亦潛邸金陵常延師譚玄要。深契旨意。造佛頂心經刻本。特命敘其首。入踐大位遣使賷白金致褒問。居開原時侍講袁公伯長亦甞作偈以寄。其為聖君賢臣所知如此。將入滅眾請留偈。師云猶少這一解在。乃援筆書云。來亦不遲。去亦不早。打破虗空。紅日杲杲。擲筆問云甚時。眾云戌時。遂逝。</p>
</div>
<div class='div-other'><a id='mulu331' />
<p class='h3'>○四明保福斷江覺恩禪師</p><p>慈溪顧氏。形模脩瘠。操履清峻。依雲門廣孝寺落髮。從明之延慶聞法師受四教儀。七日通之。莫不驚訝。時橫川住育王。師往入室。機契命典內記。德業日彰名振遐邇。所製詩頌典雅高古。甞有偈寄紫籜道公云。茶塘茶與水井水。此味由來屬老饕。鐵鷂春風吹不起。兒童爭放紙鳶。高若袁文清公趙文敏公鄧康莊公皆相友善。出世蘇之太平。遷開原明之保福。而至越之天衣。一日坐次扶杖而言曰。老僧嵌空倚杖藜。分明畫出須菩提。顧侍者曰會麼。曰不會。即擲杖倚蒲團而逝。</p>
</div>
<div class='div-other'><a id='mulu332' />
<p class='h3'>○四明開壽商隱予禪師</p><p>上堂。見聞覺知。路絕一切。諸法現前。僧堂佛殿。穿過汝髑髏。四大海水灌注汝心田。汝等諸人還覺麼。若也覺去。頭上火起脚下煙生。上堂。諸兄弟且歇却狂心與你。若能履踐得純熟。心花發明照十方剎。</p>
</div>
<div class='div-other'><a id='mulu333' />
<p class='h3'>○侍講學士袁文清公</p><p>伯長甞作數偈寄吳中諸山。其寄開原古林茂公偈曰。玉几峰頭第一枝。老禪吃吃我心知。曾將鐵杵敲氷骨。自恠鉛刀割蜜脾。法外無心猶涉解。句中有眼即成疑。袈裟不展蒲團穩。此是開原妙總持。在朝與內翰虞文靖公伯生為同僚。伯生每見其辯愽奇奧。浩然莫窮其津涯。意其所得非一學能名。因詢其所以。伯長乃謂曰。橫川在吾郡說法時往咨決。得其激發之益。古林乃吾同參也。伯生自是愈信佛學。</p>
</div></div>
<div class='div-other'><a id='mulu334' />
<p class='h2'>淨慈石林鞏禪師法嗣</p>
<div class='div-other'><a id='mulu335' />
<p class='h3'>○蘇州虎丘東州壽永禪師</p><p>上堂。青蘿夤緣直上寒松之頂。白雲淡泞出沒太虗之中。須菩提無說而顯道。天帝釋絕聽而雨花。拍禪床一下云。善財去後無消息。樓閣門開竟日閑。上堂。昨日朔風生八極。昨日籬頭吹觱篥。今朝起來看曆日。又是十一月初一。天色嚴寒。無事不須久立。上堂。頻頻喚汝不歸家。何處是家。貧向門前弄土沙。爭怪得他。每看年年二三月。不寒不熱。滿城開盡牡丹花。佛手難遮。拈拄杖畫一畫。上堂。經臺劒石的的全彰。古木寒泉重重顯露。南歌北唱時時聞解脫之音。漢阮秦箏一一奏無生之曲。聲來耳邊。色到眼中。不落見聞。歸家穩坐。所以古德道。君若隨緣。得似風飛沙走石不乖空。但於事上通無事。見色聞聲不用聾。上堂。一二三四五六七。無角鐵牛眠少室。七六五四三二一。波斯鼻孔黑如漆。空中木馬舞三臺。眼裏瞳人吹觱篥。千重關鎻一齊開。萬兩黃金亦銷得。</p>
</div>
<div class='div-other'><a id='mulu336' />
<p class='h3'>○杭州靈隱東嶼德海禪師</p><p>台州臨海陳氏子。其母舅智益為蘇州寒山寺僧。挈與俱從蜀僧安石山落髮。及受大戒即謁石林於承天。林問如何是汝自己。師擬議。林即推出。師自是疑情莫決。如仇同處。一日為病僧市藥。路忘所向。及歸值林開室問曰。盡大地是金剛正體。何處著上座這皮袋。擬對。林便打。師當下豁然。即呈頌自通。林遷淨慈。命師為侍者。一日林問云國師三喚侍者意作麼生。師云不是失却猫兒即是失却狗子。林云是孤負不是孤負。師云瞞人自瞞。林休去。橫川主育王。師往見之。川室中垂語云南山筀笋東海烏鰂。師遽掩其口曰請師更道。川托開云朝看東南暮看西北。師拂袖便出。川遂以藏鑰留之。開法天台寒巖。遷姑蘇寒山。升崑山薦嚴。武宗賜璽書金襴衣。歷居杭之中天竺淨慈靈隱。室中垂語曰手握利刃劒因甚猢猻子不死。曰咬破鐵酸豏因甚路上有飢人。曰波斯去帽蔗咬甜頭。又曰魚以水為命因甚死在水中。僧問如何是佛。師云牯牛背上立烏鴉。僧云如何是祖師西來意。師云真州望長蘆。僧云如何是法身。師云德山卓牌。僧云如何是法身向上事。師云劈來也好做柴燒。僧問如何是衣線下事。師云仙人禮枯骨。僧云作麼生是仙人禮枯骨。師云六脚蜘蛛上板床。僧問描貌不得處如何是無位真人。師云不厭笋斜出岸懸花倒生。僧云提掇不起處如何是吹毛劒。師云早地千尋浪青天一陣雷。僧問如何是宗門極則事。師云眼裏瞳人踢繡毬。僧云學人不會。師云人心似鐵官法如爐。上堂。白玉階前舞癩牛。虗空背上看<span class='corr'>揚</span>州。眼中瞳子吹長笛。紙畫仙姑<span class='corr'>踢</span>氣毬。上堂。古今佛法盡知。古今機用盡會。按下雲頭不如無事好。釋迦掩室不是無事。淨名杜口不是無事。達磨面壁不是無事。黃檗掩耳不是無事。佛與祖師皆非無事底人。覓箇無事底也是臘月蓮花。延祐四年九月初三日示滅。壽七十二。﨟五十七。賜號明宗慧忍。</p>
</div>
<div class='div-other'><a id='mulu337' />
<p class='h3'>○蘇州穹窿獨木林禪師</p><p>初參石林於黃龍。林問你曾參見什麼人來。師從實吐露。林取坐具於師面前一拜云你作得我師。便歸方丈閉却門。師便歸堂坐。不覺通身是汗。自後每見便云還我一拜來。師心熱悶如是三年。一日室中林舉德山托鉢話。師復請問。林將公案舉一遍。師便問訊而出。林云末後句是有是無却來道。次日師聞僧堂前鐘聲豁然省得密啟處意。便上方丈。林一見便問如何是末後句。卓上有一兩瓜師便捧起云只這便是末後句。林曰你四五日思量得這一句子。師應聲云莫相瞞好。林曰密啟正是何意。師曰賊見賊。林曰賊在什麼處。師即指云即這是。尋呈一偈曰。不識巖頭密啟時。有無之句幾多疑。風吹柳絮毛毬走。雨打梨花蛺蝶飛。林方許可。後到鴈山能仁參橫川和尚。一見便問近來甚處。師曰和尚試道看。川曰道不得。師曰道不得最親。川曰此是我語。師曰切忌分別。至明州報恩。值覺庵入室提起竹篦云。喚作竹篦則觸。不喚作竹篦則背。師把住竹篦云和尚離却這箇別道。庵竪起拳頭。師曰話作兩橛。庵打一下云。諸方即得。報恩門下喫棒有分。師曰逢人但與麼舉。庵有頌曰。蒺䔧徧地火漫空。峭壁懸崖路不通。不是四明林侍者。誰[拚-ㄙ+ㄊ]性命到其中。先主蘇城覺報。次主穹窿。上堂。恁麼則五龍池畔全彰古佛家風。不恁麼則花板臺中突出衲僧巴鼻。恁麼不恁麼。闔廬城動地雨花。然雖如是。於少室門風一點也使不著。何也。風定堯天濶。雲開舜日明。上堂。舉佛眼和尚示眾云。一日日一時時。龍門老心自知。山僧則不然。一日日一時時。要與空王為弟子。莫教心病最難醫。上堂。若了目前法。便會西祖意。目前法即且置。如何是西祖意。擊拂子云。晷運推移日南長至。上堂。二由一有。一亦莫守。竇八布衫穿。風吹石臼走。</p>
</div>
<div class='div-other'><a id='mulu338' />
<p class='h3'>○溫州淨光東石契禪師</p><p>上堂。脚絆草鞋。肩橫拄杖。不歷所司徑登方丈。你有伎倆我無伎倆。侍者燒香行者點茶。你無伎倆我有伎倆。上堂。一切靜處有湛然凝止之相。一切閙處有視聽言動之勞。蚯蚓斬為兩段。兩頭俱動。上堂。燈籠拜露柱。露柱拜燈籠。與你發明過去塵沙劫邊事。蛇吞鱉鼻。虎咬大虫。與你顯示現行三昧。冬瓜直儱侗。瓠子曲彎彎。無你咬嚼處。無你近傍處。上堂。歇得念念馳求心。著衣喫飯屙屎送尿是脫生死法。不歇得念念馳求心。著衣喫飰屙屎送尿是生死無際輪轉不息。上堂。自從胡亂後。三十年不少鹽醬。舌是斬身之本。</p>
</div>
<div class='div-other'><a id='mulu339' />
<p class='h3'>○嘉興天寧竺雲曇禪師</p><p>初出世婺州治平。遷松江北禪金山昭慶。至天寧。上堂。俱胝竪指。秘魔擎叉。雪峰輥毬。三平駕箭。總喚作西來祖意三生六十劫。卓拄杖下座。上堂。惟一堅密身。一切塵中現。塼頭瓦礫孤逈逈地。墻壁露柱硬紏紏地。青山綠水淨躶躶地。草木叢林赤洒洒地。覰著則瞎。動著即錯。切忌認驢鞍橋作阿爺下頷。上堂。五五由來二十五。余山不打禾山鼓。等閑拈起金剛圈。當陽坐斷主中主。明眼人。莫莽鹵。發機須是千鈞弩。卓拄杖下座。</p>
</div></div>
<div class='div-other'><a id='mulu340' />
<p class='h2'>徑山石溪月禪師法嗣</p>
<div class='div-other'><a id='mulu341' />
<p class='h3'>○福州西禪柏堂祖森禪師</p><p>蜀重慶巴縣人。俗姓楊。年十九其父見師種性絕俗俾事鄉之崇因寺紹先。越三年得度。束包出峽。如浙一時宗匠若癡絕無準石田北㵎參謁殆徧。皆以法中龍象許之。石溪由虎丘升靈徑師皆依侍。一日室中問云如何是父母未生前面目。師答云棊盤石元在凌霄峰頂。溪喝云更須下這一著始得。師密領其旨遂司藏鑰。溪歸寂從靈叟源公於焦山國清皆為第一座。出世口之般若。遷杭慶遠閩西禪雪峰神光。晚復居西禪。上堂。客從遠方來。遺我徑寸璧。中有一箇字。舉世無人識。大藏五千四十八卷是上頭一點。傳燈千七百則是下面一人。般若不敢私藏。也要下箇音釋。卓拄杖云。會麼。類格切。上堂。古人道即心即佛。又道非心非佛。又道不是心不是佛。庭前種萵苣。萵苣生火筯。火筯生蓮花。蓮花生木瓜。木瓜攧落地。撒出大油麻。上堂。舉玄沙參次。聞燕子聲遂云深譚實相善說法要。便下座。尋有僧出云某甲不會。沙云。去。誰信你。師頌曰。嬌娥羞倚玉樓粧。密把金針繡錦囊。輕薄少年樓下過。風前遙認綺羅香。上堂。佛佛禪禪。一犁春雨。萬頃良田。遠近青秧。漠漠往來。白烏翩翩。畫也畫不成。舉也舉不全。佛佛禪禪。新婦騎驢阿家牽。上堂。蠱毒鄉。水莫甞。皺眉喫橄欖。吐唾嚼檳榔。待得甘回齒頰。更須著意隄防。且隄防箇什麼。飯中沙石。蜜裏砒霜。臨終書偈<span class='corr'>已</span>跏趺而逝。壽七十二。﨟五十三。</p>
</div>
<div class='div-other'><a id='mulu342' />
<p class='h3'>○江州東林明巖徹禪師</p><p>上堂。三日雨。兩日晴。子規苦苦勸歸人。王孫醉眠芳草。遊子爛走江塵。是汝諸人還猛省麼。畫角聲前孚上座。野桃花下老靈雲。</p>
</div>
<div class='div-other'><a id='mulu343' />
<p class='h3'>○蘇州虎丘無機慧禪師</p><p>上堂。舉同安察禪師因僧問。新歲方來殘年<span class='corr'>已</span>去。莫有不受歲者麼。安曰有。曰如何是不受歲者。安曰作麼生。曰恁麼則不受歲也。安曰城上<span class='corr'>已</span>吹新歲角。窻前猶點舊年燈。師頌曰。樓上鳴咿角<span class='corr'>已</span>吹。燈前蝴蝶夢猶迷。如今要識不遷義。日出東方夜落西。</p>
</div>
<div class='div-other'><a id='mulu344' />
<p class='h3'>○福州皷山鼎翁鼐禪師</p><p>上堂。鼓聲未動。古佛顯露堂堂。及乎纔動皷聲。便見釋迦走入諸人鼻孔中。彌勒跳入諸人眼睛裏。還覺頂門重麼。</p>
</div>
<div class='div-other'><a id='mulu345' />
<p class='h3'>○蘇州萬壽南州珍禪師</p><p>初住常熟甘草能仁。遷廬山開先。升萬壽。上堂。大道只在目前。要且目前難覩。欲識大道真體。不離聲色言語。踏著底土埋塼頭。撞著底燈籠露柱。畢竟大道真體在什麼處。良久。下座。上堂。眼若不睡諸夢自除。心若不異萬法一如。大眾。喚什麼作不睡底眼。喚什麼作不異底心。良久。繰成白雪桑重綠。割盡黃雲稻正青。上堂。耕而食。蠶而衣。天地造化。萬物生於四時。說甚無修無證。無念無為。山僧來年七十三歲。誰知道乙酉生人不屬雞。</p>
</div>
<div class='div-other'><a id='mulu346' />
<p class='h3'>○清凉南叟茂禪師</p><p>上堂舉趙州諗禪師因僧問道人相見時如何。州云呈漆器。師頌曰。漱石冷冷石㵎陰。喬松千尺帶寒青。多應只看昂霄操。誰信根頭有茯苓。</p>
</div>
<div class='div-other'><a id='mulu347' />
<p class='h3'>○蘇州虎丘雲谷慶禪師</p><p>題血書法華經偈曰。眼裏有筋皮有血。自家針劄自家知。一毫頭上能通變。紅菡萏花三四枝。</p>
</div>
<div class='div-other'><a id='mulu348' />
<p class='h3'>○九江慧力圓中規禪師</p><p>上堂。一夜春風浩浩。掃盡千花百草。因憶臨濟向黃蘗喫六十拄杖。遂拍膝云。知機良不早。</p>
</div></div>
<div class='div-other'><a id='mulu349' />
<p class='h2'>徑山虗堂愚禪師法嗣</p>
<div class='div-other'><a id='mulu350' />
<p class='h3'>○蘇州虎丘閑極雲禪師</p><p>上堂。一莖草上明宗。面壁老鬍多虗。少實三轉語中定旨。鷲峰聵祖暗展明收。全身奉重底無一點佛法。身心撥無因果底具無量殊勝妙義。者裏轉得一步。便見皇都城裏人物駢闐管絃雜遝。落星石畔山明水秀漁唱樵歌。可謂羲皇上人成佛子住。然雖如是。猶墮功勛。量外一機如何舉唱。擊拂子。徹底潮收青海尾。好看月上長珊瑚。上豈多岐亡羊多言喪道。驀劄相逢何曾欠少。豈不見天台桐柏宮盧道士年一百二十歲。攝召行法極好。若也不信。問取洞庭山水仙太保。上堂。南薰凉薝。蔔香日長。無事靠胡床。乾坤稊稗身世糟糠。蒼苔滿地無人到。付與蟬聲送夕陽。上堂。舉藥山久不上堂。院主白云大眾久思和尚示誨公案。師云。當時若道得箇起動和尚。管取藥山歸方丈不得。</p>
</div>
<div class='div-other'><a id='mulu351' />
<p class='h3'>○四明定水寶業源禪師</p><p>本郡人。參虗堂於徑山。凡宗門話頭未能透脫者必咨決老成。一日問虗堂云。德山末後句若謂有。德山焉得不會。若謂無。巖頭又道德山未會。望和尚慈悲指示。堂云我不會汝去問雲首座。師去問雲。適雲遊山歸。索水濯足。師丞進水委身出手為摩捋之。却仰首問云。德山末後句某甲未識有無。望首座開示。雲以兩手掇濯足水澆潑云。有什麼末後句。師不明其指。明日見堂。具道問雲事。堂云他無別語。師云他道有什麼末後句。堂云那那我向你道他會得。師當下釋然。住後僧問。記得僧問洞山如何是佛。洞山云麻三斤。意旨如何。師云欵出囚口。僧云。又僧問趙州如何是佛。趙州云殿裏底。又作麼生。師云貴買賤賣。上堂。見見之時見非是見。見猶離見。見不能及。師拈云。釋迦老子四稜蹋地去也。還有人救得麼。喝一喝。上堂。蒲團収足。未有長住而不行。拄杖橫肩。未有長行而不住。舍彼就此。從西過東。了無佛法干懷。亦無世諦留念。粗飯淡羹隨緣度日。薰爐茗椀任意適時。一句酧恩如何敲唱。風定堯天濶。雲開舜日明。上堂。舉趙州和尚因僧問如何是祖師西來意。州云庭前柏樹子。僧云和尚莫將境示人。州云我不將境示人。僧云如何是祖師西來意。州云庭前栢樹子。師拈云。這僧未發問時<span class='corr'>已</span>自黛色參天二千尺。趙州再答一遍。豈止霜皮淄雨四十圍。上堂。諸方談禪浩浩。崇福並無分曉。土面灰頭過時。住持職事不子。手臂長衫袖小。直裰袈裟布觕皂。將無作有接。禪和笑倒。保真泉大道上堂。舉古德道三世諸佛不知有。狸奴白牯却知有。師拈云。知有是。不知有是。擊拂子。名利盡隨騎馬客。是非不到釣魚人。</p>
</div>
<div class='div-other'><a id='mulu352' />
<p class='h3'>○杭州淨慈靈石如芝禪師</p><p>初住嘉禾興聖。遷台之湧泉嘉興本覺。上堂。奔蜂不能化藿蠋。魯雞不能伏鵠卵。衲僧九十日中剛要蒸沙作飰。者一半那一半。劈腹剜心窮坑易滿。上堂。六月不熱。五穀不結。波斯頂上罩曉鏡。金剛腦後添生鐵。豈不見雲門大師道盡大地無纖毫過患。猶是轉句。不見一色。始是半提。更須知有全提時節。卓拄杖下座。上堂。結夏<span class='corr'>已</span>一月。光陰迅如注。水牯牛水草傷甘。寒山子飯飽弄筯。針膏肓。起沉痼。山僧有易簡私方。普施諸人去也。擊拂子。若飯食時量彼來處。</p>
</div>
<div class='div-other'><a id='mulu353' />
<p class='h3'>○靈巖竹窻喜禪師</p><p>上堂。諸人每日行住坐臥聞見覺知。俯仰折旋攀附應接。頭頭妙用圓融。處處神光具足。為甚聞鐘聲披衣。聞鼓聲上堂。向這裏見得明白。許你七穿八穴。不然。萬紫千紅零落盡。一年春事又成休。</p>
</div>
<div class='div-other'><a id='mulu354' />
<p class='h3'>○四明雪竇禹溪予禪師</p><p>上堂。如何是佛。即心是佛。與麼會便不是。如何是佛。即心是佛。與麼會方始是。金不愽金。水不洗水。兩三行鷹冷雲邊。七八葉蘆秋色裏。</p>
</div>
<div class='div-other'><a id='mulu355' />
<p class='h3'>○葛廬覃禪師</p><p>頌傅大士講經公案。雙林大士太無端。又向梁朝露一斑。經旨未分玄路絕。一揮案上動龍顏。</p>
</div></div>
<div class='div-other'><a id='mulu356' />
<p class='h2'>徑山虗舟度禪師法嗣</p>
<div class='div-other'><a id='mulu357' />
<p class='h3'>○杭州徑山虎巖淨伏禪師</p><p>淮安人。初由中天竺首座出世潭州石霜。上堂。廓落無依是何境界。風不鳴條。雨不破塊。以拂子擊禪床云。堯舜之君猶有化在。上堂。是句非句。全提半提。虗空剜孔竅。節目上生枝。似這般病。朝打三千暮打八百。有什麼過。上堂。機先領旨。句下明宗。雲門拶得脚折。百丈喝得耳聾。落花三月雨。殘夢五更鐘。上堂。拈香擇火運水搬柴不是神通妙用。著衣喫飯屙屎送尿不是神通妙用。畢竟如何。放曠長如癡兀人。他家自有通人愛。上堂。點著便行脚跟下。好與三十棒。不撥自轉頂門上。猶欠一錐。總不恁麼。幾般雲色出峰頂。一樣泉聲落檻前。上堂。高山墜石至平地而勢自休。大海生波遇無風而波自息。兩頭坐斷一法不存。那裏有明暗色空。那裏有山河大地。雖然。不是僧繇手。徒說會丹青。上堂。凌霄峰頂有一片碁盤石。方不方圓不圓。平不平仄不仄。提掇不動穿鑿不開。莓苔薜茘褁之不交。風雨烟雲洒之不濕。以滿天星斗萬象森羅為一局棊子。白月則現。黑月則隱。自古自今無人下得一著。衲子旁觀有分。山僧試為下者一著。驀拈拄杖卓一下云。路從平處嶮。人向靜中忙。</p>
</div>
<div class='div-other'><a id='mulu358' />
<p class='h3'>○蘇州承天庸叟時中禪師</p><p>初參徑山無準。次於冷泉見虗舟。其出世四明萬壽。開堂拈香有云。此香於淳化年間凌霄峰頂瓦礫場中拾得。便知道地。次於乳竇峰前寒花亭畔皮膚脫盡。惟在真實。末後逗到飛來峰下直指堂前撞著箇不分不曉指南作北底老和尚。被渠一嗅嗅著。直得氣息全無。熏天灸地云云。上堂。無心則差。用意則錯。良醫之門如何發藥。撫膝一下云。睦州擔板。普化搖鐸。上堂。舉僧問雲門殺父殺母佛前懺悔。殺佛殺祖向甚處懺悔。雲門云露。師頌云。一般春色未甞偏。白白紅紅各自妍。路轉溪回風景好。五須彌頂浪滔天。上堂。釋迦老子四十九年說要且說不到。達磨大師九年冷坐要且覰不破。說不到覷不破。海神知貴不知價。留與人間光照夜。上堂。舉古德道。君若無心得似風。飛沙走石不乖空。<span class='corr'>但</span>於事上通無事。見色聞聲不用聾。大眾。古德與麼說話早是壓良為賤了也。雙峩則不然。君若無心得似風。東西南北路頭通。箇中聲色非聲色。雲自高飛水自東。上堂。舉三分光陰二早過。何曾動著。靈臺一點不揩磨。爭恠得他貪生逐日區區去。也是尋常行履處。喚不回頭爭奈何。前無達者後無人。承天與麼批判諸人。不得隨語生解。卓拄杖一下。</p>
</div>
<div class='div-other'><a id='mulu359' />
<p class='h3'>○四明天童竺西妙坦禪師</p><p>族金氏。婺之浦江人。母張。夢蓮花產于庭而生。依同里慧香淨月為師。既得度。下濤江登天竺從晦巖照公妍究三觀一心之旨。會虗舟唱道靈隱委身事焉。一日室中。舟問如何是良遂知處。諸人不知。師答曰。冬瓜直儱侗。瓠子曲彎彎。舟咄曰如斯見解不離教乘。師擬答。舟以拳劈面便打。師有省遽作禮。趍出。舟即命為侍者。舟涖徑山召掌書記。西游見覺庵真於承天。尋主無錫保寧。遷慧山移華藏。退處承天。久之乃赴靈巖。居數月復遯於虎丘祖塔。大德戊戌被旨仍主華藏逾十年。至大戊申遷天童。上堂。靜處閙浩浩。閙處靜悄悄。謹白參玄人。莫向兩頭討。出門總是長安道。上堂。霜露既降木葉盡脫。古者道有寒暑兮促君壽。有鬼神兮妬君福。是你諸人還覺寒毛卓竪麼。忽若死灰裏火發燎却面門。便是參學事畢。喝一喝。示眾。五日風。十日雨。野老不知堯舜力。今日三。明日四。悠悠空度少年時。大眾還知天童苦心處麼。昨夜三更月到窻。杜䳌啼在深深樹。</p>
</div></div>
<div class='div-other'><a id='mulu360' />
<p class='h2'>承天覺庵真禪師法嗣</p>
<div class='div-other'><a id='mulu361' />
<p class='h3'>○江州廬山東林澤山一咸禪師</p><p>病起上堂。寒一上熱一上。左之右之七顛八倒。明頭暗頭千思萬想。大地長時動搖。四至罔知所向。待令冷汗通身。頓覺神清氣爽。便解信口呼五作六。信手拋三放兩。諸仁者。要論衣單下工夫。總不出這箇模樣。喝一喝。上堂。祖意教意全提半提。翻風蝴蝶舞。呼雨鵓鳩啼。海上明公秀。趙州東院西。上堂。行脚參尋等是不著。便一切事聞如不聞。一切事見如不見。拍禪床。西風一陣來。落葉兩三片。上堂。日遲遲。風細細。解脫門開不可思議。土宿騎黃牛。那吒伸八臂。吽吽。上堂。少減多添。將無作有。此是通人分上事。虎丘直下兒孫偏用省數。須一是一二是二始得。</p>
</div></div>
<div class='div-other'><a id='mulu362' />
<p class='h2'>國清溪西澤禪師法嗣</p>
<div class='div-other'><a id='mulu363' />
<p class='h3'>○易首座</p><p>字無象。宋將家子。夏氏。膂力過人武技最精。曾襲父職不樂棄官。隷上虞奉國寺出家落髮。其師俾誦心經。三日不記一字。因大惡。俄有僧曰妙峰者。過其寺謂其師曰。此人好危坐。恐是禪定中來。可以與我。其師忻然命與俱。首抵雪竇掛搭。孜孜參究脇不至席。忽一日定去屹如枯株。經七日徐徐出定。似有慶快。清夜徐步廊廡間。有正首座者云。且喜大事了畢。師不答。指所見鐘樓肆口說偈云云。即抵華頂見溪西。往復勘辨悟旨。踢倒香倚即行。又往見天目高峰。機語尤契合。俾為首座。至正初來明之海會。機絕諸緣影不出戶道具不離側。人咸仰之。甲午正月忽謂侍僧曰。吾俟來月二十四日暫游戲江東。至期沐浴更衣趺坐。告眾曰。吾前日豈不向汝道今日游戲乎。言訖乃泊然而逝。</p>
</div></div>
<div class='div-other'><a id='mulu364' />
<p class='h2'>仰山雪巖欽禪師法嗣</p>
<div class='div-other'><a id='mulu365' />
<p class='h3'>○杭州天目高峰原妙禪師</p><p>十五歲出家。十六歲為僧。十八習教。二十更衣入淨慈參斷橋和尚習禪。遂立三年死限。用工雖切未有入處。時雪巖閒居北㵎塔。遂往請益。方問訊即被打出。次日復去始得相見。巖問<span class='corr'>已</span>前參究處。師一一答了。巖令看無字話。從頭開發。做工夫一遍。日前所積之疑當下便得豁然。巖又令日日上來一轉。要見用工處。自後一入門巖便問阿誰為你拖者死屍來。聲未絕便打。日日如此。正被逼拶方有些涯際。值巖赴南明請。師遂上徑山度夏。忽一夜夢中憶著斷橋和尚所舉萬法歸一話。自此工夫打成一片。又一日至三塔閣上諷經。忽覩五祖和尚真讚末後云。百年三萬六千朝。返覆看來只這漢。日前被巖問拖死屍句子驀然打破。雖然如此。日用中尚不得自由。如欠人債相似。後侍巖赴天寧。途中巖詰問曰日用浩浩時還作得主麼。師答曰作得主。曰睡夢時作得主麼。曰作得主。曰正睡著時無夢無想無見無聞主在甚麼處。師無語。巖却囑云。從今日去。也不要你學佛學法。也不要你窮古窮今。但只飢來喫飯困來打眠。纔眠覺來却抖擻精神。我者一覺主人公畢竟在甚處。師遵守此語及五年。偶寓一庵宿睡覺。正疑此事。忽同宿道友枕子墮地作聲。打破疑團。如在網羅中跳出。日前所疑佛祖誵訛公案。古今差別因緣。恰如泗州見大聖。遠客還故鄉。元是舊時人。不改舊時行履處。至元丁亥冬眾請開堂。師室中垂語曰。大徹底人本脫生死。因甚命根不斷。佛祖公案只是一箇道理。因甚有明與不明。　大修行人當遵佛行。因甚不守毗尼。　杲日當空無所不照。因甚被片雲遮却。　人人有箇影子寸步不離。因甚踏不著。　盡大地是箇火坑。得何三昧不被燒却。示眾。有一物。明歷歷。佛祖覰不破。大地無人識。常在舌頭尖。盡力吐不出。吐得出也是胡餅裏呷汁。示眾。海底泥牛㗸月走。巖前石虎抱兒眠。鐵虵鑽入金剛眼。崑崙騎象鷺鷥牽。此四句內有一句能殺能活能縱能奪。若撿點得出。許汝一生參學事畢。上堂。日正暄。春<span class='corr'>已</span>暮。花片片。隨流去。拈拄杖云。拄枝杖頭一點紅。馨香徧界無人顧。大眾。顧不顧即且止。畢竟一歸何處。擲拄杖下座。上堂。舉僧問長慶。眾手淘金誰是得者。慶云有伎倆者得。僧云學人還得也無。慶云大遠在。師拈云。西峰不然。今日忽有人問眾手淘金誰是得者。只向他道阿誰無分。又云學人還得也無。猶嫌少在。將終書偈云。來不入死關。去不出死關。鐵蛇鑽入海。擡倒須彌山。</p>
</div>
<div class='div-other'><a id='mulu366' />
<p class='h3'>○杭州徑山虗谷希陵禪師</p><p>婺州人。上堂。直指人心。曲垂方便。石鞏張弓。三平架箭。上堂。見處平常。用處平常。截鶴而短。續鳧而長。有見恁麼道。便道我會了也。西天鬍子因甚沒髭鬚。</p>
</div>
<div class='div-other'><a id='mulu367' />
<p class='h3'>○湖州道場及菴宗信禪師</p><p>婺之方氏。僧問一念未興時如何。師云名不得。僧云名不得後如何。師云初八二十上三堂。千說萬說不如親見一面。東去西去無過只要到家。竪拂召大眾云。見麼。見了擊拂云。到也。到了且其中事作麼生。以拂子畫一畫云。不是與人難共住。大教緇素要分明。上堂。舉巖頭訪仰山。纔跨門便提起坐具云和尚。仰山擬取拂子。巖頭云不妨好手。師云。仲尼溫伯雪。目擊而道存。千古之下誰是知音。顧視大眾云。不可謂秦無人。上堂。舉杉堂長老問仰山和尚云。學道人還假悟也無。山云悟則不無爭奈落在第二。師頌云。油煎石磉盤。一口吞一箇。不是不與人。只緣劈不破。上堂。舉僧問趙州萬法歸一一歸何處。州云我在青州作一頷布衫重七斤。師頌曰。萬法歸一一何歸。南海波斯舞柘枝。青山只解磨今古。流水何曾洗是非。</p>
</div>
<div class='div-other'><a id='mulu368' />
<p class='h3'>○酃縣靈雲鐵牛持定禪師</p><p>吉安大和王氏。宋尚書贄九世孫也。依雪巖於仰山服杜多行。巖示眾有云。兄弟家做工夫。若也七日夜一念無間。眼不交睫。無箇入處。斫取老僧頭作舀屎杓。師聞遂勵精奮發。因為眾持茅。眾患痢師委身事之。未幾亦有疾。醫謂不可治。乃取一觸桶於屏處。危坐其上。單持正念。七日不動。忽覺山河大地徧界如雪霽月明。堂堂一身獨露乾坤之外。久之似聞擊木聲。徧體汗流。其疾亦頓愈。遂請陳於巖。巖詰之。酧對無滯。復示以偈曰。昭昭靈靈是什麼。眨得眼來<span class='corr'>已</span>蹉過。廁邊籌子放光明。直下元來只是我。尋為大僧。一日巖上堂舉亡僧死了燒了向什麼處去。自代云。山河及大地。全露法王身。師於言下疑情蕩然。身如湧高丈許。即造方丈曰。適來和尚舉揚般若。驚得法堂前石獅子笑舞不<span class='corr'>已</span>。巖云你試道看。師云劫外春回萬物枯。山河大地一塵無。法身超出如何舉。笑倒西天碧眼胡。巖敲面前卓子云。山河大地一塵無。者箇是什麼。師作掀倒勢。巖笑曰一彩兩賽。巖巡堂次。師以楮被褁身睡。巖召至方丈勵聲云。我巡堂汝打睡。若道得即放過汝。師答云。鐵牛無力懶耕田。帶索和犂就雪眠。大地白銀都盖覆。德山無處下金鞭。巖曰好箇鐵牛也。因以為號。遊方至衡陽酃縣。愛其桃源山幽深。結屋而居。酃人翕然從化。寺成榜曰靈雲。大德七年癸卯正月十五日示寂。函全身於陶具。三年啟視。坐如生。爪髮俱長。乃建塔于其上。</p>
</div>
<div class='div-other'><a id='mulu369' />
<p class='h3'>○高麗鐵山瓊禪師</p><p>湘潭人。年十三。因一僧教導方知有佛法。<span class='corr'>但</span>以誦經禮佛為事。見經云種種供養非報佛恩。惟發菩提心能報佛恩。然不知菩提心作麼生發。又見法華經云新發意菩薩常於間處修攝其心。自此乃學坐禪。二十二為僧。二十四受具。往參雪巖於仰山。值歲歉不納。逕到石霜討住。眾中有庚首座。他是有發明者。師遂親炙學坐禪。偶見雪巖坐禪箴。思量做處不曾從這裏過。乃復上仰山。久之方得歸堂。一日巖上堂有云。兄弟家終日在蒲團上瞌睡。也須是下地後架頭走一遭。冷水灌漱洗開兩眼。却上蒲團上竪起脊梁。壁立萬仞。單單提一箇無字。如關雲長百萬軍中斬顏良頭相似。斬得頭來。百萬軍眾總不知。誠能如是用工七日七夜。若不悟去。斬取老僧頭去作舀屎杓。此是老僧四十年前<span class='corr'>已</span>用之工。師聞如是說。便咬定牙關依彼所說而坐。至第四日夜。忽覺如劈破髑髏相似。又如萬丈井底掇出在虗空中相似。突出這一段光明露裸裸地在面前。直是無著懽喜處。次日見巖。纔入門巖便問什麼人。師云某甲。巖云有什麼事。師云門前好五鳳樓。巖以拄杖連打二三十下却坐定問數轉語。師一一答了。巖云未在更去做工夫。師尋以紙求語。巖示以偈曰。一拶虗空粉碎時。花開鐵樹散瓊。枝紹隆佛種向上事。腦後依前欠一槌。<span class='corr'>已</span>而至廬山東巖作夏。一日東巖開堂次。舉心不是佛。智不是道。師云抱贓呌屈。又云不是心不是佛。師云眉間放出遼天鶻。巖命師掌藏教。未幾巖遷育王。師送入院。又請充後堂。後到蘇之休休。見蒙山機契。蒙山甚喜。請居第一座。冬節秉拂云。冬在月頭。賣被買牛。冬在月尾。賣牛買被。卓拄杖云。者裏無頭無尾。中道齊休。行也休休。坐也休休。住也休休。臥也休休。睡眼豁開五雲現瑞。光風霽月無處不周。梅綻枯枝古渡頭。風前時復暗香浮。雖然到此。向上一路萬里崖州。何以見得。靠拄杖云。休休。蒙山謂人曰說禪還是鐵山始得。高麗國王欽師道德。具禮幣遣使專請。師至彼國。玄風大行。得度者甚夥。因洪宰相請普說。有云。蒙山和尚宗門旨要最親最切。前輩到處不到處悉撿點得出。細大法門莫不精通。從前承師友教導者。多獨蒙山勝他前輩。所謂縱擒殺活掣電之機而得自在。雪巖道。如人入海輕入輕深。蒙山道。猶如剝珠愈剝愈光。二老之言若合符節。師終時甚多靈異。</p>
</div></div>
<div class='div-other'><a id='mulu370' />
<p class='h2'>淨慈斷橋倫禪師法嗣</p>
<div class='div-other'><a id='mulu371' />
<p class='h3'>○杭州淨慈方山文寶禪師</p><p>上堂。三世諸佛六代祖師在你諸人脚跟下。還有踏得著者麼。良久云。若踏不著。三世諸佛六代祖師在你諸人頂[寧*頁]上屙。上堂。山僧一夏與諸人說底總是世諦之談。與那事略無干涉。若要與那事相應。直須向世諦中明取。儻不如斯。向後逢人切不得道在祇園過夏。上堂。一雞二犬三豕四羊。新年佛法<span class='corr'>已</span>為舉揚。儻或觀聽尚留。便見五馬六牛七人八穀去也。上堂。百骸俱潰散。一物鎮長靈。拈拄杖。者箇是拄杖子。那箇是長靈一物。擲下拄杖。何似南山<span class='corr'>鱉</span>鼻蛇。上堂。一夏以來東敲西擊費盡手脚。為汝諸人得徹困。賴是恬然不顧。設若一箇半箇眼睛定動。老僧定入無間地獄。臈八上堂。北斗七南斗八。夜夜光生人人眼活。老瞿曇突然道箇奇哉。是甚。樹栽竹栽魚栽菜栽。上堂。禪和家氣宇如王。幾肯放頭低人半箬葉地。為甚逗到今日各各不敢做一動子。良久。山中九十日。雲外一千年。</p>
</div>
<div class='div-other'><a id='mulu372' />
<p class='h3'>○杭州淨慈古田垕禪師</p><p>初住揚州雍熈。遷廣德靈山安吉鳳山吉州東山吳中虎丘台州慧因天寧杭州中天竺。上堂。舉傅大士頌曰。空手把鋤頭步行騎水牛人從橋上過橋流水不流。師拈云。鄉談滿口也怪他大士不得。靈山亦有一頌。赤脚過乾溪。草鞋絆樹生。仰身喫一攧。肚下污黃泥。解夏上堂。舉古德一夏不與兄弟說話大開東閤。有僧自歎云。只麼空過。不望說佛法得聞正因二字。亦得把飰呌飢。德聞云闍梨莫[斯/言]速。若論正因二字也無這多口漢。德復扣齒云。適來不合與麼道。也是倒抽書。鄰壁老宿聞云。好釜羹被兩顆鼠糞污却。拈却卦盤復云。古人三寸咽喉。被靈山一掐<span class='corr'>掐</span>定了也。顧視左右云。莫有與伊出氣底麼。便下座。上堂。此土清規畫圈禁蟻。西天古制縛囤關羊。今日盡情革去別立條章。擊拂子云。依舊薰風殿閣凉。上堂。舉世尊陞座大眾集定。迦葉白搥云。世尊說法竟。世尊便下座。師拈云。元首明哉。股肱良哉。雖然如是。還知太平無象麼。上堂。舉古德道乾坤之內宇宙之間。中有一寶秘在形山。又古德云掛在壁上。師拈云。好一寶。無端被二大老韞櫝而藏之。鳳山今日與諸人打開去也。乾坤之內宇宙之間。中有一寶。便下座。上堂。趙州傾鴆毒於茶甌。不能爛院主腸肚。嬾安露霜刀於笑面。未即斷疎山命根。若是吾鄉我里之人決不敢輕易動著。何故。台州性一觸便發。上堂。江南兩浙。春寒秋熱。一雨便凉。莫言不說。上堂。拈拄杖卓一下云。白大眾。眾舉首。遂靠拄杖云。且待別時。開爐上堂。南山自罹回祿之後。不敢道著火字。亦不敢動著死柴頭。今日開爐。且撥冷灰看。以拄杖撥云。照顧燎却眉毛。至元壬辰四月十四日終于淨慈丈室。</p>
</div>
<div class='div-other'><a id='mulu373' />
<p class='h3'>○溫州能仁藏室珍禪師</p><p>台州人。初住大同。上堂。吾法二千年後不移毫髮。達磨大師預將後人田園界至高低。作一白契籍沒了也。至若窮山深谷猿狖晝啼草木塵毛形影相雜處。各住本位各演本法。咸彰未兆之前。共助無為之化。新大同出來亦只作得箇證明而<span class='corr'>已</span>。爭敢妄通消息。雖然如是。台州管內近有七處開堂。復舉僧問大同濟。如何是祖師西來意。濟云庭前一叢竹經霜不自寒。僧云畢竟如何。濟云只聞風擊響知是幾千竿。師云。如人善舞節拍相成。只是罕逢別者。忽有問新大同如何是祖師西來意。只向道。拄杖開封畢竟如何。卸下衲衣痛與一頓。上堂。大道通衢曾無傍徑。青天白日何用指迷。新能仁懲時不軌。努力出頭來。將從上古德間家潑具。德山棒臨濟喝石鞏弓秘魔叉一時籍沒。普請大地人歸家穩坐。乃拍手笑云。且喜天下太平。溪亭晚坐偈曰。雨飽山田稻正香。溪亭貧坐晚風凉。今無監院鳴參鼓。得聽寒螿送夕陽。</p>
</div>
<div class='div-other'><a id='mulu374' />
<p class='h3'>○西禪末宗本禪師</p><p>聽蛙偈曰。頭戴青苔咄咄鳴。千山虗寂月初明。一機頓發空諸有。太雅松風無此聲。</p>
</div>
<div class='div-other'><a id='mulu375' />
<p class='h3'>○溫州江心嘯雲莊禪師</p><p>上堂。世尊不居靈鷲。老鬍不涉流沙。智者不來金地。宿覺不在永嘉。黃梅時節家家雨。青草池塘處處蛙。</p>
</div>
<div class='div-other'><a id='mulu376' />
<p class='h3'>○光孝雪磯綱禪師</p><p>上堂。我宗無語句。亦無一法與人。徧地刀鎗通身泥水。光孝只知檢點。德山老漢自己不覺開眼尿床。上堂。眉毛眨上電影難留。絲毫念起萬里崖州。休去歇去古廟香爐去。冷湫湫地去。債有主冤有頭。三世如來盌脫丘。喝一喝。上堂。放開線。路重重。鐵壁銀山不動纖塵。處處七花八裂。恁麼則釋迦虗費口業。淨名徒然杜詞。有人會得。錢唐江潮一日兩度。不是差異底事。不然。拄杖子用得恰好。以拄杖卓一下。上堂。十方無影像。三界絕行蹤。葉落千巖雨。松號萬壑風。多有人到這裏只麼打住。三十年後寧免換手搥胸。</p>
</div>
<div class='div-other'><a id='mulu377' />
<p class='h3'>○象山新安雪山曇禪師</p><p>閩中人。蚤從斷橋得旨相。依方山於瑞巖甚久。甞著禪門宗要。鳳山一源靈稱羨此書。其中提掇古人不到處餘不能及。其首萹云。我宗無語句。亦無一法與人。<span class='corr'>已</span>是枝蔓了也。後代而降。口耳授受。何左途哉。或理於玄妙。則曰風動塵起雲行鳥飛。動作施為無非是道。去道遠矣。或墮於空寂。則曰身如槁木心如死灰。絕慮忘緣靜觀默照。謂道在是。去道遠矣。愚常考諸古。如神光三拜依位而立。有所傳耶無所傳耶。魯祖面壁。有所說耶無所說耶。起模畫樣百醜千拙。若謂之不立文字教外別傳。吾宗掃土而盡。</p>
</div>
<div class='div-other'><a id='mulu378' />
<p class='h3'>○四明隆教絕象鑒禪師</p><p>頌孚公勘鼓山赴大王請話。洞天無壁月無遮。朝斗先生叩齒牙。風撼古壇松子脫。打反頭上帽簷斜。</p>
</div>
<div class='div-other'><a id='mulu379' />
<p class='h3'>○歸宗竹屋簡禪師</p><p>上堂。舉鼓山晏國師參雪峰。峰搊住云是什麼。山釋然了悟而忘其了。唯舉手搖曳而<span class='corr'>已</span>。峰云子作道理耶。山云何道理之有。峰撫而印之。師頌曰。驀被曾郎搊著胸。平生途路忽然窮。無端擡手輕搖曳。笑倒南方大頂峰。</p>
</div></div>
<div class='div-other'><a id='mulu380' />
<p class='h2'>天童西巖惠禪師法嗣</p>
<div class='div-other'><a id='mulu381' />
<p class='h3'>○四明天童東巖淨日禪師</p><p>僧問。三聖道我逢人則出。出則不為人。意旨如何。師云車不橫推理無曲斷。云。興化道我逢人即不出。出則便為人。又作麼生。師云梵音亭下月臨泉。上堂。釋迦掩室於摩竭。淨名杜口於毗耶。白晝訛言妖語。不知閧動幾家。直得楊岐三脚驢。走徧天涯海涯。夜來依舊宿蘆花。上堂。一日日一時時。口如鼻眼如眉。飜覆看渠渠是誰。良久。未明三八九。難辨力圍希。上堂。萬法本閑唯人自閙。喝一喝。苦瓠連根苦。甜瓜徹蔕甜。臨終垂誡云。吾滅後但依常僧例。三日後茶毗。一切喪禮並免。歷觀前輩遺囑。或令露骸松下。或化骨藏之眾塔。或投于江去。後往往為諸徒藉此白占常住山地。造塔建庵為溫飽計。豈為師弟子之道哉。故述一偈以示二三子。以天為盖地為函。底用重營墖與庵。煅骨焚軀言<span class='corr'>已</span>出。勿違吾志重吾慙。</p>
</div>
<div class='div-other'><a id='mulu382' />
<p class='h3'>○饒州薦福月㵎明禪師</p><p>上堂。五千四十八卷破故紙。一千七百爛葛藤。其間說長說短說玄說妙。至於疏解箋注胡批亂判。總是杜撰僻說。帶累後代兒孫。<span class='corr'>刺</span>頭入爛泥中。何有了日。驀拈拄杖畫一畫云。山僧為諸人一時掃絕去也。卓拄杖。野色更無山隔斷。天光直與水相通。</p>
</div>
<div class='div-other'><a id='mulu383' />
<p class='h3'>○洪州翠巖水庵訥禪師</p><p>上堂。日可冷。月可熱。眾魔不能壞真說。三乘十二分教盡是妄談。且如何是真說。拍禪床云。山上鯉魚吞石螺。海底泥牛嚼生鐵。</p>
</div>
<div class='div-other'><a id='mulu384' />
<p class='h3'>○天寧月舟乘禪師</p><p>作無參偈曰。得罷休時便罷休。南詢著什麼來由。情知五十三知識。門掩西風一樣秋。</p>
</div></div>
<div class='div-other'><a id='mulu385' />
<p class='h2'>靈隱退耕寧禪師法嗣</p>
<div class='div-other'><a id='mulu386' />
<p class='h3'>○金陵蔣山月庭忠禪師</p><p>潭州人。上堂。入門便棒。入門便喝。臨濟德山現錢足陌。諸人還知落處麼。六月不熱五穀不結。上堂。離四句絕百非。西來祖意覿面提持。擬心湊泊隔雲泥。上堂。松風涼秋夜長。虫鳴古砌。葉墮銀床。何事五湖雲水客。甘心流落在他鄉。</p>
</div>
<div class='div-other'><a id='mulu387' />
<p class='h3'>○杭州中竺旨堂宗禪師</p><p>上堂。隔山見烟便知是火。隔墻見角便知是牛。咄哉不快漆桶。我更問你參學眼在什麼處。上堂。諸德行亦禪坐亦禪。未到曹溪時語。到了曹溪時語。若與麼。永嘉大師正好行脚。上堂。舉僧問百丈如何是奇特事。丈云獨坐大雄峰。師云。老百丈與麼道未為奇特。或有問山僧如何是奇特事。只向道。中峰今日開堂。上堂。諸兄弟南來北往京三汴四。行脚事未問。你還知諸方老宿向上提持麼。良久。路遙知馬力歲久見人心。上堂。千了百當孤峰獨宿。七間僧堂甘心閑却。中峰與麼道也是按牛頭喫草。</p>
</div></div>
<div class='div-other'><a id='mulu388' />
<p class='h2'>天童別山智禪師法嗣</p>
<div class='div-other'><a id='mulu389' />
<p class='h3'>○湖州西余大覺竹洲修禪師</p><p>上堂。有來由。沒<span class='corr'>己</span>鼻。一種春風萬般花卉。年年費盡巧精神。見徹根源能有幾。直饒見得親切。也是玄沙道底。上堂。一葉墜林端。山河珠走盤。隨流能轉物。世上獨稱尊。離微不犯切忌垛根。不見古人曾有言。猶是王老師兒孫。</p>
</div>
<div class='div-other'><a id='mulu390' />
<p class='h3'>○西林松巖秀禪師</p><p>上堂。舉玄沙參次聞燕子聲。沙云深談實相善說法要便下座。時有僧請益<span class='corr'>云</span>某甲不會。沙云去。無人信汝。師云。深談實相善說法要。鉢盂著柄虗空掘窖。者僧請益利刃有蜜。玄沙道去無人信汝。甜瓜徹蔕甜苦瓠連根苦。</p>
</div></div>
<div class='div-other'><a id='mulu391' />
<p class='h2'>淨慈愚極慧禪師法嗣</p>
<div class='div-other'><a id='mulu392' />
<p class='h3'>○福州雪峰樵隱悟逸禪師</p><p>俗姓聶。絕岸湘手度弟子。上堂。開口道著不在口皮邊。舉足踏著不在脚跟底。萬物一馬天地一指。臨濟德山討甚巴鼻。上堂。舉僧問投子。春雨霖霖百草為什麼不抽芽。投子云巴蕉只麼長。僧問法眼。法眼云却是本色百草。師云。二大老與麼答話。如慈雲密布甘雨普沾。爭奈不能活這僧焦芽敗種。山僧若見他與麼問。拈拄杖劈脊梁便打也。教他知道。近水柳先綠向陽花易紅。上堂。巧梓順輪桶之用。枉直無廢材。良御適險易之宜。駑驥無失性。喝下知歸。棒頭取證。臨濟德山未能盡令。上堂。子湖立牌於門下。千金嫁蠱毒。德山卓牌於閙市。五綵縵毒缸。鍾山這裏終不學他這些伎倆。寒暄語話一切如常。早是龜毛數丈長。上堂。舉白雲和尚云。開口時末上一句正道著。舉足時末上一步正踏著。為甚到底鼻孔不正。只為尋常見他頑了。所以不肯發心。白雲今日勸諸人發心去乃云一。師云。白雲師翁與麼說話。大似自家心裏急他人未肯忙。鍾山這裏一箇箇總是發心底。要且不用勸他。何故。青山碾為塵白日無閑人。上堂。拈拄杖。一徑直。二周遮。道吾舞笏。秘魔擎义。擲下拄杖云。何似南山鱉鼻蛇。</p>
</div>
<div class='div-other'><a id='mulu393' />
<p class='h3'>○杭州靈隱竺田悟心禪師</p><p>初住南康天寧。遷廬山羅漢。轉栖賢至圓通。後升靈隱。僧問。諸佛出世接物利生。和尚出世有何方便。師云一舉四十九。僧云還許學人領會也無。師云三十年後。僧云和尚眼空佛祖為什麼不識某甲問頭。師云放汝三十棒。上堂。若約祖師門下。直爾無你開口處。無你措足處。你若問佛。佛是名句。你若問法。法無相狀。二六時中但回光返照。不用別求。窮劫至今。一道神光初無間歇。諸禪德。祇如是見不用疑惑。便是報佛祖之恩。報國王之恩。古者道歇即菩提。各自努力。上堂。舉夾山示眾云。百草頭上薦取老僧。閙市門頭識取天子。師云。草鞋跟底認取達磨大師。上堂。不著佛求。不著法求。不著僧求。蒲團上端坐。針眼裏穿線。西風一陣來。落葉兩三片。</p>
</div>
<div class='div-other'><a id='mulu394' />
<p class='h3'>○杭州靈隱千瀨慶禪師</p><p>上堂。舉玄沙因僧問盡大地是一顆明珠因甚學人不會。沙云用會作麼。師頌曰。白髮漁翁理釣舟。烟波萬里思悠悠。蘋花冷照江天雪。醉臥不知明月秋。</p>
</div>
<div class='div-other'><a id='mulu395' />
<p class='h3'>○舜田滿禪師</p><p>送僧偈曰。昔年曾入長蛇陣。重整風前舊戰袍。春醉馬蹄花影亂。一鞭暗日上凌霄。</p>
</div></div>
<div class='div-other'><a id='mulu396' />
<p class='h2'>育王頑極彌禪師法嗣</p>
<div class='div-other'><a id='mulu397' />
<p class='h3'>○四明育王東生德明禪師</p><p>上堂。今日初一明日初二。凍解寒巖春回大地。江路野梅香。漏泄西來意。上堂。目前無法。六鰲頭戴遠峰青。意在目前。大海波澄春水綠。不得作境話會。切忌佛法商量。只如高提祖印丕贊皇猷。又且如何舉唱。海國乾坤闊。蓬萊日月長。頌臨濟參黃蘗話曰。梅邊春盡<span class='corr'>已</span>三分。戲蝶遊蜂總未聞。恠底清香輕漏泄。一枝斜亞竹籬根。送僧見薦福澤山偈曰。上人參禮何方去。玉几難為指路頭。有箇長汀憨布袋。如今出現在饒州。</p>
</div></div>
<div class='div-other'><a id='mulu398' />
<p class='h2'>龍翔笑隱訢禪師法嗣</p>
<div class='div-other'><a id='mulu399' />
<p class='h3'>○應天府天界覺原慧曇禪師</p><p>天台楊氏。母賈。夢吞明珠而有娠。及生廣顙豐頤平頂大耳。相甚異焉。長依越之法果大均學出世法。迨冠薙染具戒。習華嚴於高麗教公。聽止觀於上竺澄公。<span class='corr'>已</span>而皆棄去。時廣智在中天竺。師造焉。智問曰何處來。師曰游山來。智曰笠子下拶破洛浦徧參底作麼生。師曰未入門時呈似和尚了也。智曰即今因甚不拈出。師擬議。智便喝。師當下脫然有省。一日智展兩手示師曰。八字打開了也。因甚不肯承當。師曰休來鈍置。智曰近前來為汝說。師即掩耳而出。智頷之。及廣智奉勑為龍翔開山住持。師隨至掌藏鑰。繼分座。至順辛未行臺檄師出世牛頭山祖堂。至正癸未升清涼。道行聞于帝師。授以淨覺妙行之號。乙未遷保寧丙甲。　太祖高皇帝定建鄴。師謁於轅門。見師魁偉傑特。歎曰真福慧僧也。命主蔣山。丁酉賜龍翔為大天界寺　詔師住持。　御書天界第一禪林六大字揭於門以旌宗極。師室中示僧曰。二六時中無你㗖啄分。無你趣向分。會麼。僧罔措。師曰。未明三八九。難免自沉吟。示眾曰。春風浩浩春日遲遲。黃鶯啼在百花枝。箇中無限意。畢竟許誰知。語未既遽有僧問曰。心意識遏捺不住時如何。師厲聲曰是誰不住。上堂。六月一日前。萬象森羅替說禪。六月一日後。八角磨盤空裏走。今朝正當六月一。無位真人赤骨律。金毛獅子解翻身。無角鐵牛眠少室。十聖三賢總不知。笑倒寒山并拾得。上堂。朝到西天暮歸唐土。鑒在機先未敢相許。保寧八字打開了也。莫有控勒不住者麼。下座。上堂。擁之不聚。撥之不散。類之不齊。混之不濫。絕照忘緣。十方坐斷。隔江招手。見誵訛盡力承當。得一半蔣山。與麼提持。驢年也未夢見。上堂。只箇現成公案。眾中領解者極多。錯會者不少。所以金鍮不辨玉石不分。龍河者裏直要分辨去也。張上座李上座。一箇手臂長一箇眼睛大。總似今日達磨一宗。教甚麼人擔荷。噓一聲下座。上堂。經有經師。論有論師。龍河放一線道分科列段去也。拈拄杖卓一下云。且道是何章句。上堂。威音王<span class='corr'>已</span>前。彌勒佛<span class='corr'>已</span>後。有箇現成公案未敢與汝說破。何故。心不負人。面無慚色。上堂。恢楊岐宗風。坐南泉鉢位。佛祖命根衲僧巴鼻。卓拄杖云。東頭買賤西頭賣貴。示眾。文遠當年侍趙州。東司說法未輕酧。回光一念分明處。午夜霜清月滿樓。至大元年　大內新成。　上將登寶位。　詔師引千二百僧披閱藏經用嚴清淨覺地。師陞座說法。　上親帥羣臣座前瞻聽。大悅出內帑帛以賜。洪武元年戊申春開善世院　詔師領院事。脫紫衣及金襴方袍。　御製誥章其略曰。自予肇業。命汝匡宗。德風振起於法門。景運贊襄於家國。特授演梵善世利國崇教大禪師。時章縫之士以釋子為世螙。奏請除之。上以疏章示師。師對曰。孔子以佛為大聖人。以此知真儒必不非佛。非佛必非真儒矣。　上亦以佛之教陰翊王度。却不聽。庚戌夏六月廷議西域末臣伏。　上以彼域敦尚佛乘特命師往。　詔尚書趙某為之副。師承　命即日登途。衣盂之資一無顧惜。辛亥秋道憩僧伽羅國。其王奉師於佛山精舍。執弟子禮。九月示微恙。二十六日沐浴更衣。亟命尚書至。謂曰某幻緣終此不能復命矣。仍誡諭左右。屹然端坐。夜過半問曰天明也未。對曰未也。少頃復問。對曰日出矣。遂恬然而逝。世壽六十八。僧臈五十三。其王奉棺茶毗。收舍利齒牙舌根祔葬彼國辟支佛塔。甲寅冬尚書趙某還朝陳其事。　上聞而嗟啅。勑天界住持宗泐以師遺衣藏於雨華臺之左。</p>
</div>
<div class='div-other'><a id='mulu400' />
<p class='h3'>○杭州靈隱用貞原良禪師</p><p>別號介庵。蘇之吳縣人。范文正公第三子。尚書右丞恭獻公諱純禮之九世孫。父伯和。母鄭氏。生二子。長叔敔。次師也。年十五從里之迎福院受彌薙髮。依北禪澤法師學天台教觀。因天平住山士瞻[打-丁+((興-(一/口)+(巨-匚))/火)]。公勸其從禪。於是往見廣智於龍翔。智問汝自何來。師曰蘇州北禪來。智曰。三乘十二分教即不問。如何是行脚事。師擬議。智便喝。師禮拜而退。次日又見擬伸問。智又喝。師俛首。智曰思而得之落在第二頭去。師遂有省。乃執侍左右。久之盡得其要旨。復往謁石室瑛公于育王。室俾掌藏教。至正壬午行宣政院檄師出世嘉興資聖。遷越之天章。移杭之中天竺。陞靈隱。示眾曰。夏末秋初。衲僧家東去西去。拄杖頭撥著一箇會佛法底便是禍事。三世諸佛搆不著。歷代祖師搆不著。天下老和尚搆不著。喝。又曰。百千法門無量妙義。一毫頭上識得根源。萬兩黃金亦消得。因甚雲門道還我九十日飯錢來。蓋謂爐鞴之所多鈍鐵。良醫之門足病人。向上更有事在。其間別有商量。達磨一宗掃土而盡。洪武四年正月十六日化去。先一日謂左右曰明日巳時行矣。至時澡浴端坐。侍僧請偈乃書曰。今年五十五。打破虗空鼓。不涉死生關。討甚佛與祖。須臾寂然而逝。</p>
</div>
<div class='div-other'><a id='mulu401' />
<p class='h3'>○杭州淨慈懶庵廷俊禪師</p><p>用彰其字也。世居饒之樂平。姓董氏。從里之大雲輯公出家。年二十薙髮受具。二十又五遊方。歷廬山諸剎。久之往浙中見月江印於吳興何山。印曰未入門來相見了也。師曰鳳栖不在梧桐樹。印曰不是不是。師疑之。執侍朞歲終不契。時廣智闡道杭之中天竺。師往謁。智展兩手示之。師即禮拜。智曰見什麼。師曰驊騮墮地志在千里。智歎曰。子黃龍佛印流也。善自護持。靈隱東嶼尋命掌記室。天曆初文宗即金陵。潛邸建大龍翔集慶寺。廣智為開山住持。延師居第一座。講行清規號令廣眾。遂致法席全盛。至正二年行宣政院選師住蘇之白馬。繼遷吳興資福。作大殿山門僧堂厨庫方丈。僅五載而大完。再遷紹興能仁杭之中天竺淨慈。　國朝洪武元年浙西僧道以賦役集金陵。師在行。寓鍾山。五月二十三日端坐如常。寂然久之。侍僧意師欲去。膜拜請偈。師瞠目曰。緣未盡則住。緣盡則去。何偈為。頃之則逝。天界覺源曇公法門昆仲為力治喪事。世壽七十。僧臘五十。</p>
</div>
<div class='div-other'><a id='mulu402' />
<p class='h3'>○四明育王約之崇裕禪師</p><p>毗陵陳氏子。事壽昌院東林曉公為師。參徑山寂照天目斷崖俱不契。見廣智於中天竺。及至龍翔始機湊。俾充綱維掌藏教。自是益勵精于道。三十年脇不沾席。出世太平南禪。遷九江圓通。至育王。上堂。鴻濛未剖<span class='corr'>已</span>前。天地未位之際。有一句子。三世諸佛不知。六代祖師不會。老僧不惜眉毛今日當陽顯示。展兩手云。嗄。上堂。昔日簡堂和尚拈出一箇死猫頭。向山中開張鋪席。遼天索價賣弄不行。直至如今風吹日炙臭氣熏天。山僧不惜腕頭之力重為上行去也。莫有定價者麼。見義不為何勇之有。上堂。教中道。清淨本然云何忽生山河大地。山僧道清淨本然喚什麼作山河大地。若向教中語下悟去。壓沙取油。若向山僧語下悟去。畫波求縫。畢竟如何。地傾東南。天傾西北。上堂。諸禪德。也無玄也無妙。也無佛也無祖。從朝至暮。東廊上西廊下。還曾有物絆你脚跟麼。</p>
</div>
<div class='div-other'><a id='mulu403' />
<p class='h3'>○杭州淨慈仲邠克岐禪師</p><p>別號尚素。台之臨海人。姓徐。年十三依天台明巖太古熈得度。聞無際本唱道江心遂往謁。際問何處來。師曰天台來。際曰。石橋昨夜作兩截。汝還知麼。師曰近離華頂。際曰我問汝石橋。師曰十日到此。際乃喜。久之往謁廣智於龍翔。掌內記。禮寂照於徑山。典藏教。自是叢林易觀。出世四明五峰。遷大梅。升淨慈。上堂。問話且止。未入門來<span class='corr'>已</span>為諸人相見了也。皇恩佛恩一時報畢。若也尚存觀聽。未免重下註脚。達磨云。吾本來茲土。傳法救迷情。一華開五葉。結果自然成。年來事久多變。後代兒孫門風無限。攪得身心一團麻線。五峰今朝都為截斷。還會麼。一百五日近清明。上元定是正月半。上堂。長天無極。白日如飛。人心不定。白髮催歸。物理昭然古今不易。三條椽下七尺單前。宜加省察。上堂。貪嗔癡。戒定慧。泥團土塊作麼生得十成去。河裏失錢河裏摭。上堂。鷺池鷲嶺海甸菴園。曹溪路上少室峰前。其平如掌其直如絃。總在這裏。有耳者聞有眼者見。聞見歷然。直下是箇什麼。良久。依稀越國。彷彿楊州。洪武二十四年八月十七日示寂。壽八十三。臈六十九。</p>
</div>
<div class='div-other'><a id='mulu404' />
<p class='h3'>○應天府天界李潭全室宗泐禪師</p><p>台之臨海人。周姓。父吉甫。母葛氏。師生始能坐即跏趺。父母親族咸異之。八歲命從杭之中天竺廣智學佛。經書過目成誦。十四薙髮。二十受具。智開山金陵龍翔集慶寺。師與俱。一日智問國師三喚侍者三應意旨如何。師云何得剜<span class='corr'>肉</span>作瘡。智云將謂汝奇特原來只與麼。師喝。智擬棒。師拂袖而。出自是日臻玄奧。久之謁原叟於徑山。語合。命掌記室。未幾出世宣之水西餘二十禩。眾廢畢舉。洪武戊申升杭之中天竺。遷徑山。　太祖高皇帝問鬼神事。　詔兩浙有學行僧。師居其首。館於天界。對揚稱　旨。既而建普度大會于鍾山。師奉命作讚佛樂章。復對鬼神說法。　太祖臨筵瞻聽歎美。命住天界。寵榮之。一時緇白嚮化。法席鼎盛。上堂。苦樂逆順道在其中。無苦無樂無逆無順道在什麼處。卓拄杖云。滿堂無限白蘋風。明明不在秋江起。上堂。一年十二月。九箇月遊州獵縣翫水觀山。看來有甚了期。安居三箇月正好休去歇去。山僧恁麼告報也是泥裏洗土塊。遂擊拂子。薰風自南來。殿閣生微凉。冬至上堂。一陽來復萬彚昭蘇。魯公臺上書雲。漢女宮中添線。若作世諦流布塞壑填溝。更作佛法商量墮坑落壍。何故。車不橫推。理無曲斷。上堂。仲冬嚴寒。天寒人寒。地爐頻著火。収足上蒲團。現成有一句。大雪滿長安。拍禪床下座。上堂。說心說性說妙說玄。總是野狐涎唾。行棒行喝擎叉舞筍。亦是鬼家活計。卓拄杖云。毗婆尸佛早留心。直至如今不得妙。上堂。今朝三月旦。過去<span class='corr'>已</span>滅。未來未至。現在無住。從無住本立一切法。擊拂子云。大虫舌上打鞦韆。蟭螟眼中放夜市。　駕每臨幸或　召對內廷。賜茶與饍。復和師所作詩一帙。以賜西天善世禪師板的達來　朝。見師歎曰真苦海慈航也。甞患疾。　駕幸慰問。使醫診視。丁巳春奉　詔。同杭州普福如<span class='corr'>玘</span>註心經楞伽金剛般若三經行世。　太祖以佛書有遺逸。　命師領徒三十人往西域求之。得莊嚴寶王文殊等經。洪武十五年三月還朝。十六年開僧錄司。以右街善世授師。或有教門事。同官不敢言。惟師力言之。後因長官奏事獲譴。同往鳳陽槎峰建寺。三年訖工。　勑賜圓通之額。十九年秋趣歸天界。引見賜詩有泐翁去此問誰禪。朝夕常思在目前之句。後二年舊寺災。師以興復為<span class='corr'>己</span>任。率住山春公奏重建于聚寶門外。　上曰可。師於是力為無倦色。落成師闢一室于三塔庵。額曰松下居。為佚老之所。二十三年夏　詔再住天界。　上曰一百二十歲永鎮綱宗。二十四年復領右街。善世居無何以年老賜歸槎峰。詣　闕拜辭。　上曰寂寞觀明月逍遙對白雲。汝其往哉。絕江至江浦石佛寺。俄示疾。召門人誡諭<span class='corr'>已</span>。遂泊然而寂。闍維設利無筭。乃九月十日也。世壽七十四。夏六十。餘骼附葬于天界廣智塔右。</p>
</div>
<div class='div-other'><a id='mulu405' />
<p class='h3'>○應天府天界芳林宗鬯禪師</p><p>別號幻夢。台之臨海毛氏子。示眾曰。古德云是身壽命如駒過隙。何暇間情妄為雜事。大眾。汝十二時中著衣喫飯豈不是雜事。燒香禮佛豈不是雜事。看經坐禪豈不是雜事。且道那箇是本分底事。良久云。我不敢輕於汝等。汝等皆當作佛。</p>
</div>
<div class='div-other'><a id='mulu406' />
<p class='h3'>○台州九巖道純雅禪師</p><p>頌佛成道曰。堂堂獨露劫空前。萬里青天赫日懸。夜覩明星方瞥地。頂門合喫棒三千。</p>
</div></div>
<div class='div-other'><a id='mulu407' />
<p class='h2'>保寧仲方倫禪師法嗣</p>
<div class='div-other'><a id='mulu408' />
<p class='h3'>○勾容奉聖笑巖喜念禪師</p><p>上堂。非不非。是不是。差之毫釐失之千里。趙州茶。廬陵米。玉筯撑開虎眼睛。金鞭敲出鳳凰髓。阿呵呵。誰識閻羅王是鬼。上堂。一口針。三尺線。金州布。揚州絹。趙州道我在青州做一領布衫重七斤。閉門造車出門合轍。寄同參偈曰。<span class='corr'>忝</span>為住山人。甘自忍饑餓。三條篾束腰。四壁寒凝霧。袈裟無一截。紙被都碎破。床上笑飜身。門外車聲過。仰面看屋梁。知心無一箇。新開一片畬。雨餘蘿蔔大。</p>
</div></div>
<div class='div-other'><a id='mulu409' />
<p class='h2'>靈隱竹泉林禪師法嗣</p>
<div class='div-other'><a id='mulu410' />
<p class='h3'>○台州鴻福牧隱文謙禪師</p><p>福州長樂方氏。幼頴悟。書過目能誦。年十一從邵武安國寺自建得度。游方抵蔣山。時曇芳法席盛甚。有首座所鐵山者亦閩人。號為宿德。師咨以禪要。所令參狗子無佛性話。久之有省。乃造所曰趙州被我捉敗了也。所曰無字聻。師遂拳之。所曰離此一拳落在甚麼處。師提起坐具摵之曰更少箇什麼。所曰放汝三十棒去。謁金山即休了公。休命掌記。聞靈隱了幻道化。往謁曰自遠趍風乞師一接。幻曰未入門來接心了也。師曰因風吹火用力不多。幻曰書記近離甚處。師曰金山。幻曰金山與焦山鬪額是第幾機。師曰不辭向和尚道只恐不信。幻頷之。復令掌記。行宣政院檄住台之覺慈。遷鴻福。洪武五年春　太祖高皇帝有旨。召高德僧十人於鍾山法會。演法師與其選。召對武樓下。賜饍。次日駕幸鍾山御崇禧寺。對揚稱旨。　天顏大悅。<span class='corr'>已</span>而感微疾。謂其徒曰吾今日去矣。有問者曰和尚如何。師曰謂吾昏耶。問者曰昏得這箇昏不得那箇。師厲聲曰有甚這箇那箇。眾請留偈。乃援筆大署曰。有世可辭是眾生見。無世可辭是如來見。踏倒須彌盧。虗空無背面。遂端坐而化。天界金禪師因　召入內。具奏師告寂之故并誦其遺偈。　太祖為手書之。嘉歎良久。闍維舍利無筭。壽五十七。夏四十六。</p>
</div>
<div class='div-other'><a id='mulu411' />
<p class='h3'>○蘇州虎丘滅宗宗起禪師</p><p>族出天台。謝事萬年。隱居石橋庵。長年禪坐不知有人世事。暮年僧錄司舉住雲巖。僅一載。師為人簡淡。拙於應世。士庶待之尋常。及化去光明偉異。皆嗟嘆不<span class='corr'>已</span>。乃洪武廿三年也。師終時以平昔法語藁自焚之。惟記其甞送衡公住穹窿偈曰。穹窿山頂鐵船浮。直接南湖萬頃秋。謾說國師遺舊業。今逢開士繼徽猷。髻螺山好排簷擁。法雨泉甘遶舍流。莫謂西來無祖意。未曾開口<span class='corr'>已</span>先酬。</p>
</div>
<div class='div-other'><a id='mulu412' />
<p class='h3'>○蘇州常熟慧日曇石德祺禪師</p><p>嵬山太倉胡氏子。興福院出家。初見湖州天池元翁信。至杭中天竺。了幻愛其篤志在道。俾居侍司。復升掌藏教。及幻遷靈隱又往參謁。遂分第二座。從游既久盡得其末後一著。久之歸大倉構庵而居曰淨慧。與數禪者同住。朝鐘暮鼓禪誦有常規。邑之黎庶翕然歸敬。士大夫過門但與譚禪不及世故。不能契機輙旁引圓覺楞嚴開喻。凡聆其指教無不油然生信。晚年四眾勸勉開法慧日。雖不遇其時。能以法道自任。凡叢林清規真舉。上堂。從來大道出平常。那用將心謾度量。渴則飲泉飢則飯。寒時向火熱乘涼。慧日寺裏一眾。清晨上殿諷經。粥了打板坐禪。飯罷廊下東行西行。且道是平常不是平常。若是金毛獅子。三千里外見誵訛。上堂。舉真淨和尚云。二月仲春漸暄。時來萬物爭妍。莫待桃花悟道。出門芳草芊芊。師云。恁麼說話猶帶廉纖在。惠日則不然。二月仲春漸暄。日長正好打眠。長連床上一覺。團團月出山顛。良久。子期去後知音少。往往徒勞奏七絃。終于嘉定檀越顧長達所建圓覺庵。師將終。謂庵主賝石隱云。有一頂袈裟無人堪受領。不幸得罪于師門。言畢淚下。良久。泊然而逝。茶毗異香襲人。莫不異之。</p>
</div></div>
<div class='div-other'><a id='mulu413' />
<p class='h2'>徑山古鼎銘禪師法嗣</p>
<div class='div-other'><a id='mulu414' />
<p class='h3'>○杭州徑山象原仁淑禪師</p><p>台之臨海陳氏。年二十聞徑山寂照道望。往依之。獲薙染。曇芳繼席俾掌內記。東還之鄞至育王。雪窓命職書記。妙明主杭中天竺。師造焉。明曰書記帶得育王舍利來麼。師展兩手云是什麼。明曰儱侗真如。師曰當面蹉過。明以竹篦抶之曰不是不是。師汗下如雨乃云這回識破這老子了也。會明遷徑山。師再往參之。命居第二座。行院劄符開法天目山。大覺兄視妙明而師承之。洪武元年善世院檄住嘉禾。天寧五年　詔天下高僧建法會於鍾山。師預其列。入覲　奉天殿。賜坐與饍。尋住徑山。上堂。心不是佛。智不是道。恁麼會者慶快平生。不恁麼會者慶快平生。上乘菩薩信無疑。中下聞之必相笑。卓拄杖云。莫相笑。木馬夜嘶風。天明失却曉。上堂。舉乾峰示眾云。舉一不得舉二。放過一著落在第二。雲門出眾云。昨日有人從天台來。却往徑山去。峰顧侍者云明日不得普請。師拈云。乾峰如項羽持兵四十萬。會漢高於鴻門。若不是雲門嗅土知機。爭見前徒倒戈卸甲。顧侍者云明日不得普請。敗闕多少。上堂。有一句到你肉上抉瘡。無一句到你日中逃影。總不恁麼時如何。良久。橫身當宇宙。誰是出頭人。因縣令梁公復庵勉師建佛殿。材木<span class='corr'>已</span>具而工未就。忽謂門人曰。吾初住此山。夢寂照授筯九雙。今越九載。緣止是矣。書偈而逝。洪武庚申六月四日也。闍維脊梁骨寸餘成佛像。眉目分明。觀者驚異。歎未曾有。設利如珠粘綴遺骨。塔于凌霄峰下曰歸雲。其住徑山。翰林學士宋公濂贈以十偈。其末章云。寂照傳燈到妙明。如今正印屬師兄。好將東海為油點。續焰聯芳到化城。</p>
</div>
<div class='div-other'><a id='mulu415' />
<p class='h3'>○應天府靈谷天淵清濬禪師</p><p>別號隨庵。俗黃巖李氏。父益母應。師幼學鄉校。頴悟特異。然不甘處俗。年十三依妙明於明之寶陀。逾年薙髮受具。明遷中竺延師居侍司。及升雙徑又處以記室。師益奮勵坐究行參弗忘向上事。一日閱大慧語錄。至喚作竹篦則觸不喚作竹篦則背。忽有悟。即白明。明曰我手何似佛手作麼生。師曰合取臭口。明呵呵大笑。師復日閱楞嚴圓覺楞伽維摩等經。皆深究義趣。既而還四明留育王佛照祖庵五載。愛東湖青山境致清絕。往掛錫焉。洪武改元。始應郡守請出世萬壽。甫三載又卜二靈和庵主故山縛茅而居。扁曰隨庵。四年　太祖高皇帝有旨於鍾山設普度大會。驛召有道沙門十人。師居一也。事竣還山。賜賚甚優。十五年肇開僧錄司。　召師職覺義。十九年被　旨即靈谷大齋會說法。祥光發現照曜林谷。萬目咸覩歎未曾有。適靈谷住持羲物。先以疾辭退。　太祖命師補處。親製詩十二章以寵其行。仍勑僧錄司。官弘道夷簡守。仁宗泐翰林學士劉三吾董倫咸屬和以贈師。尋和進　太祖覽之稱善。時天大雪　太祖御几筵。復為冐雪來朝詩以褒嘉之。有佛日增輝萬象開全身又入夢中來之句。自是　太祖侍遇益隆。屢奉　制賡和。一日欽和思親懷故詩進。　太祖嘉歎賜寶鈔二千五百。師不<span class='corr'>己</span>有。就奏為萬工池費。而尤為諸　親王禮待賜予手書詩偈及珍異物。道風遠播。四方參學之士雲屯水匯。師皆隨其根器以加䇿勵。多所成就。佛誕上堂。舉世尊初生下一手指天一手指地。周行七步目顧四方云。天上天下唯我獨尊。雲門云我當時若見一棒打殺與狗子喫。貴圖天下太平。師頌云。指天指地稱第一。萬禍千殃從此出。雲門棒短沒奈何。殃及兒孫無了日。結制并謝首座上堂。舉雲門和尚有時云。平地上死人無數。過得荊棘林是好手。時有僧出云與麼則堂中第一座有長處也。師云喚什麼作荊棘林。又何用要過。殊不知荊棘林即是菩提座。從曠大劫來未甞暫離。行也在裏許。住也在裏許。坐也在裏許。臥也在裏許。卷舒出沒縱橫變化無不自在。所以道隨緣赴感靡不周。而恒處此菩提座。雖然。只如世尊入因沙室。與此時是同是別。畢竟水須朝海去。到頭雲定覓山歸。示全侍者偈曰。破顏微笑顯全機。二十烏藤未放伊。前路逢人休錯舉。得便宜是落便宜。洪武壬申五月三十日入滅。其先五日斥服玩。散交游。誡諸徒。別同僚。書偈而化。春秋六十五。夏五十一。闍維其徒収遺骨陪葬雙徑妙明塔左。</p>
</div>
<div class='div-other'><a id='mulu416' />
<p class='h3'>○應天府天界白庵萬金禪師</p><p>吳郡姚氏子。母蘇。生師時奇香馥郁滿庭。年臨五六方顙圓顏白晢如玉。琢郡大夫愛之。時抱載車上。歸與妻妾瓌玩之。欲索為子。父母靳弗與。逮七歲頴悟異常。几書一覽即記憶。一日請于母。兒患世相不常。願求出世間法。母曰出家甚苦。爾來幼弗堪。曰兒心自樂之。想無苦也。自後請之不<span class='corr'>已</span>。父母知志不可奪。俾依吳縣寶積寺道原衍公為弟子。祝髮及受具。衍主嘉禾德藏。師為綱維。俄棄去。謁妙明于雙徑。明一見以法器期之。留侍左右。一日謂曰德山見龍潭因甚向吹滅紙燭處方始瞥地。師曰莫瞞某甲好。又一日舉如來有密語迦葉不覆藏。聲未絕師即抗聲曰和尚惜取眉毛。一日聞厓石墮地。胸中廓然頓忘知解。明俾掌記。由後堂復升前堂。自是聲稱籍甚。至正乙未出世蘇之瑞光。遷嘉禾天寧。帝師大寶法王聞師之道。授以圓通普濟禪師之號。師自幼喪父惟有母存。乃於城東築孤雲庵以奉養焉。洪武改元。肇開善世院以統釋教院。以疏幣聘師補處杭之淨慈不受。<span class='corr'>已</span>而有　旨起師住持天界。師應　詔至闕見　太祖高皇帝於外朝。慰勞優渥。即令內宮送入院。賜天厨之饍。自後屢　奏對多稱旨。上堂。天地與我同根。萬物與我一體。燈籠自燈籠。露柱自露柱。何曾得一體來。南泉道時人見此一株花如夢相似。又且如何。休將支遁鶴喚作右軍鵝。上堂。舉黃蘗示眾云。汝等諸人盡是噇酒糟漢。恁麼行脚何處有今日。還知大唐國裏無禪師麼。時有僧出云只如諸方匡徒領眾又作麼生。蘗云不是無禪只是無師。師云。潭州紙遺一狀領過。五年春詔三宗名僧十人及其徒二千建廣薦法金於鍾山。命師總持齋事。師能靈承　上旨。凡儀制規式皆堪傳永。久尋以母年耄。舉徑山泐公自代。復還喜禾侍母。是年冬　詔復建會鍾山如初。　大駕臨幸　詔師說法。公侯庶僚靡不悅服。　上以師才智踔絕　諭令罷道輔政。師固辭而止。一日示門弟子曰吾有宿因必酧之。去飲食七日。委順而化。實六年十二月二十四日也。停龕六旬。啟而視之容貌如生爪髮皆長。闍維數珠頂骨齒牙不壞。壽四十七。臘三十六。其徒奉靈骨及諸不壞墖于天寧。</p>
</div>
<div class='div-other'><a id='mulu417' />
<p class='h3'>○蘇州萬壽本空曇相禪師</p><p>謝檀越施法被上堂。見則易。識則難。花根本艶。虎體元斑。識不難。見不易。干木隨身。逢場作戲。鍾山道林大士拈起杖頭剪刀把虗空剪得七零八落。有箇摩耶佛母忍俊不禁。向金針鋒上玉線蹊中恰好揍得還成一片。青者自青。白者自白。紅者自紅。綠者自綠。莫不自然。鬪角捉方。攢花簇錦以。致過現未來三世諸佛向雜華世界各坐一方。同聲讚歎奇哉奇哉希有希有。因見諸人懡㦬不釆。走入山僧拄杖裏去也。舉起拄杖云。若喚作三世諸佛又是拄杖子。若喚作拄杖子又是三世諸佛。三世諸佛穿過拄杖子。拄杖子穿過三世諸佛。正與麼時。若有具擇法眼緇素得出。許你一生參學事畢。其或未然。拄杖子為你說破。卓拄杖云。菩提妙華徧莊嚴。隨所住處常安樂。<span class='note-inline'>(敘謝畢。復說偈云)</span>錦繡叢中輥出來。須彌頂上大張開。看他妙用神通處。鶻眼龍睛妙莫猜。上堂。舉雲門因僧問如何是學人自<span class='corr'>己</span>。門云遊山翫水。師云。原來跛脚阿師。說得行不得。帶累多多少少人向山水中著到。若有問北山如何是學人自己。便與一喝豈不直截分明。良久。箇中若了元無事。體用何妨分不分。上堂。遇八念誦。遇五陞堂。雖然舊事。舉起何妨。雲門乾屎橛。切忌錯承當。佛誕日上堂。纔出胞胎便會行。多生習氣不能忘。西天五印都瞞盡。最苦難瞞是大唐。上堂。三期果滿在今朝。大野風生暑氣銷。脚下草鞋生兩翼。吳雲楚水任遊遨。大眾。切忌踢破脚指頭。</p>
</div>
<div class='div-other'><a id='mulu418' />
<p class='h3'>○蘇州萬壽澤原慧禪師</p><p>上堂。舉東印土國王請般若多羅尊者齋次。王問諸人盡轉經唯師為甚不轉經。者云。貧道出息不隨眾緣。入息不居陰界。常轉如是經百千萬億卷。非但一卷兩卷。師云。山僧道東印土國王只有供養心。全無問難意。見與麼答。便言請尊者經看。若下得這一轉語。非惟檀波羅蜜具足圓滿。亦乃財法二施等無差別。上堂。舉晏國師示眾云皷山門下不得咳嗽。時有僧咳嗽一聲。國師云作什麼。僧云傷風。國師云傷風即得。師云。大小國師龍頭蛇尾。當時若見他道傷風。便云傷風敗教之徒。偏門擯出。非惟有放有收。抑亦玄風獨振。上堂。馬祖陞堂百丈卷席。劒出匣畫人之頭嬰鋒而摧。矢離弦石虎之額沒羽而裂。正所謂毗嵐倒山霹靂破柱時也。未舉先知尚為鈍根。佇思停機豈是靈利。卓拄杖。在途空爾念歸家。多勇何如多智慧。上堂。得之於心。伊蘭作栴檀之樹。去之於旨。甘露乃蒺藜之園。古德與麼道。品之教苑堪逞座主。長材班之禪叢。未見宗師手段。慧上座不惜眉毛為他去也。拍禪床下座。上堂。臨濟云佛者心清淨是。法者心光明是。道者處處無礙淨光是。良久云。三段不同。打歸一處。</p>
</div></div>
<div class='div-other'><a id='mulu419' />
<p class='h2'>國清夢堂噩禪師法嗣</p>
<div class='div-other'><a id='mulu420' />
<p class='h3'>○杭州徑山岱宗心泰禪師</p><p>別號佛幻。越之上虞人。姓孫。父子實。母何氏。產師時外向而出。識者謂離俗之兆。未髫即聰頴。羣兒莫與敵。甞書于闥曰。一行白鷺非上天。不識飛作非。父母異之。七歲入鄉校讀書。過<span class='corr'>目</span>能誦不煩捶責。校師奇之。然不樂處俗。惟僧是樂。年十五依等慈沃洲達公。後禮其徒聞叟愛公薙染。繼往郡城開原受具。志欲遊方遂入杭。初夏于西天竺。尋上徑山見古鼎銘。鼎留為侍者弗就。逾十載聞夢堂說法天台國清。遂往見之。堂曰汝從何來。師曰上虞來。曰來作甚麼。曰特來禮拜和尚。曰禮拜我作麼。曰學佛法耳。曰若是佛法我這裏一毫也無。曰和尚說底。堂器之。即令入室。久之見用貞于靈隱。命掌書記。　國朝洪武初天界白庵。疏命董姚江龍泉。繼主上虞東山國慶。十三年僧錄司舉住中天竺。時浙江布政使司布政王公鈍重師林而能文。力為外護。永樂元年陞住徑山。開爐上堂。舉此庵和尚云。開爐今歲無柴炭。潦倒情懷實不安。寒氣四山來得重。大家收足上蒲團。徑山亦成一偈舉似大眾。諸方無炭又無薪。寒氣如何不著人。徑塢有薪還有炭。自然暖處好安身。浴佛上堂。母胎纔出<span class='corr'>已</span>稱尊。不是興家便滅門。莫謂雲門無毒手。棒頭別有一乾坤。四年丙戌　國家纂修永樂大典。師承　召赴京。僧錄司以師年耄舘于天界閑居以俟。葛利麻上師至而迎接之。丁亥得歸山中。戊子謝事居寂照庵。辛卯受業諸孫請歸永樂侍奉。乙未冬十一月示微疾。十四日作偈別眾曰。八十九年為僧。到老末後一句。不道不道。擲筆而逝。茶毗徒孫收遺骨塔于等慈。</p>
</div></div>
<div class='div-other'><a id='mulu421' />
<p class='h2'>天寧楚石琦禪師法嗣</p>
<div class='div-other'><a id='mulu422' />
<p class='h3'>○蘇州萬壽瑩中景瓛禪師</p><p>別號笑軒。族出[櫓-魚+(?*圭)]李姚氏。父桂卿。母茆氏。幼岐嶷。與羣兒戲輙作唄匿聲。或調之曰明日有船來取你作壻去也。師怒曰便是鐵船來也打碎他底。父母識其志。送同郡興福寺禮法雲祝髮。猶壹鬱不懌。既具戒即更禮天寧西齋為師。始愜素抱。一日叩問曰父母未生<span class='corr'>已</span>前。西齋遽曰那箇是你本來面目。師遂有省。徑山竺遠愛其英偉招為侍者。升記室。尋往宣之水西依法叔澹居於西堂。日增智證。　國朝洪武元年肇開善世院。總統曇公雅知師。首舉出世海鹽。天寧四年澹居出主虎丘。師躬輔翼。迨遷萬壽猶從之。若普化之於臨濟也。偶與僧山塘行次。僧舉妙喜遣僧與張公紫巖書話。至拖箇死屍路上走。乃大笑曰先師用處我識得了也。及澹居謝事。郡守王公興宗請師嗣居之。時丁潦饑眾多而食不給。師分衛以贍。上堂。世尊無說說。迦葉不聞聞。一段奇特事。分明舉向君。便下座。上堂。溪光山色全彰清淨法身。柳巷花街廓爾涅槃正路。良久。竹杖化龍去。癡人戽夜塘。上堂。夏日長。薰風凉。雨過滿庭薝蔔香。莫作境物會却。休為佛法商量。良久。達磨大師牙齒缺。釋迦老子面皮黃。上堂。妙明心印觸處全彰。在天是天在地是地。在僧是僧在俗是俗。即今坐立儼然。何處是妙明心印。喝一喝下座。上堂。如來禪。祖師禪。如水合水似空藏空。有般漢聞恁麼道便云我會也我會也。且問你。阿難因甚合掌。迦葉因甚擎拳。擊拂子下座。上堂。百千法門同歸方寸。河沙妙德總在心源。玄沙和尚云。達磨不來東土。二祖不往西天。何處得恁麼說話。嗄口因踢破脚指頭。十一年詔天下僧徒習心經金剛般若楞伽三經。晝則講演夜則坐禪。師為眾講說。言簡理<span class='corr'>豐</span>靡不厭服。十五年僧錄司選住青州華嚴而終。茶毗。其嗣法弟子崑山薦嚴素蘊等奉遺骨。塔于蘇之西山佛日庵。</p>
</div></div>
<div class='div-other'><a id='mulu423' />
<p class='h2'>徑山愚菴及禪師法嗣</p>
<div class='div-other'><a id='mulu424' />
<p class='h3'>○杭州靈隱空叟忻悟禪師</p><p>蘇之吳縣人。俗姓鈕。父本華。母吳氏。兒時簡重寡默。父母知其非處俗質。甫九歲命入郡城龍興依白雲間公出家。暨受具即欲參方。時愚菴居淨慈。師往見。庵詰之曰如何是永明旨。師曰某甲新到只見一湖水不識永明旨。庵可之。遂容入室為侍者。繼命典藏教。復居第二座。既而中天竺懶庵請居第一座。表率其眾。久之還鄉里。吳郡諸山以天平請弗徙。時帝師聞師道譽。錫以圓慈正濟之號。　皇明洪武元年戊申善世院命居感慈亦不赴。三年庚戌京都宗剎疏住浙江萬壽。起廢之餘待雲錫不懈。遷住中天竺募施建天香閣。既完陞住靈隱。學者鱗萃。上堂。絕思惟。斷疑惑。三際十方明歷歷。放過德山。掃除臨濟。熱則乘涼。困則打睡。山悠悠。水悠悠。更嫌何處不風流。上堂。諸佛不出世。亦無有涅槃。釋迦世尊因甚向雙林樹下摩胸告眾云。汝等善觀吾紫磨金色之身。瞻仰取足毋令後悔。今日則有。明日則無。世尊畢竟是涅槃耶。不涅槃耶。還委悉麼。䦨干雖共倚。山色不同觀。新正上堂。今朝正月一。一歲從新起。徧界動香風。普天施法雨。<span class='note-inline'>(拈拄杖畫一畫云)</span>一生二。<span class='note-inline'>(又一畫云)</span>二生三。<span class='note-inline'>(又一畫云)</span>三生萬物。<span class='note-inline'>(卓拄杖)</span>管取今年禾麥熟。大家安坐樂昇平。開爐上堂兼謝龍華和尚。今朝十月旦。天寒宜向火。深山古寺獸炭少。大家疊足團圝坐。堪笑丹霞燒木佛。却教院主眉須墮。<span class='note-inline'>(扣禪床云)</span>相識滿天下。知心能幾人。終時壽五十五。臈四十。</p>
</div>
<div class='div-other'><a id='mulu425' />
<p class='h3'>○四明天童用愚希顏禪師</p><p>蘇之長洲余氏。覺林出家。住後上堂。登山須到頂。入海須到底。登山不到頂不知大虗之寬廣。入海不到底不知滄溟之淺深。喝。纔有是非紛然失心。上堂。舉東山演祖示眾云。祖師說不著。佛眼看不見。四面老婆心。為君通一線。便下座。師云。若教頻下淚。滄海也須乾。終于浙江萬壽東堂。</p>
</div>
<div class='div-other'><a id='mulu426' />
<p class='h3'>○北京順天府慶壽獨庵道衍禪師</p><p>蘇之長洲姚氏。幼依里之妙智庵出家。入鄉校讀書。不煩師諭義理自通。尋禮宗傳為師披削。未及冠即能詩文。為時所稱。從北禪虗白亮公習天台。教閱四教儀圖解。剔其謬處問虗白。白不能答。遂棄之。往杭之徑山參愚庵機契。命司記室。自是往來十餘年盡得旨要。聲譽洋洋聿起江海間。初出世臨安普慶。遷住杭之天龍嘉定之留光。洪武壬戌僧錄司選舉。欽除慶壽住持。　皇上當潛龍時。重師道學。每召入內府必茗饍問辯。屢錫楮鏹黃白之物無虗月。眾集如雲。法席一振。上堂。舉修山主云。二破不成一。一法鎮長存。若作一二會。永劫受沉淪。修山主盡力只道得八成。普慶為他畫虎添斑去也。二破不成一。黃昏候日出。一法鎮長存。面南看北辰。若作一二會。隔壁猜啞謎。永劫受沉淪。圓通解脫門。喝。禾黍不陽艶。競栽桃李春。飜令力耕者。半作賣花人。上堂。霜華撲戶北風凉。荒院蕭蕭夜愈長。莫只擁衾間瞌睡。火爐頭話合商量。上堂。今朝三月十五慶壽。陞堂打鼓。山門厨庫交參。露柱燈籠起舞。直得開山和尚向山僧拂子頭上。將木劒綿虵橫拈倒弄。踊躍懽喜而脫呪曰。室利室利蘇嚕蘇嚕。報禪流。休莽鹵。蟭螟虫吞却虎。大地山河無寸土。永樂二年　皇上命師罷道輔政。特授資善大夫太子少師。賜名廣孝。與府第。享厚祿。屢錫金帛。雖脹冠帶當富貴。清修自如而淡薄。禪誦比舊益加。十六年三月二十五日往朝　皇上于北京。二十八日遂<span class='corr'>斂</span>衽趺坐而逝。　皇上哀悼。輟視朝三日。命有司為治喪葬。追封榮國公。<span class='corr'>諡</span>恭清。遣官賜祭。以四月六日火化。惟舌不壞堅如金石。得舍利皆五色光彩煜然。仍為卜地于西山礱石建塔。壽八十四。</p>
</div></div>
<div class='div-other'><a id='mulu427' />
<p class='h2'>萬壽行中仁禪師法嗣</p>
<div class='div-other'><a id='mulu428' />
<p class='h3'>○杭州徑山南石文琇禪師</p><p>蘇之崑山李氏。父福成。母沉氏善清。幼從邑之雙江紹隆院智興祝髮。初參蘭江濋公於薦嚴。一見器許。然師意終未滿。洪武四年熈怡翁說法虎丘。師謂聞其名既久必一見乃<span class='corr'>已</span>。纔覿面果契合。遂俾居侍司。升記室。自是聲譽靄然。未幾出世郡之普門。遷靈嚴。陞住萬壽。法席大振。永樂四年奉　召纂修永樂大典。留　京三年。及書完僧錄司公舉師住杭之徑山。參徒雲集。上堂。十方無異路。為什麼南尋天台北尋五臺。目前無異草。為什麼桃花紅李花白。良久。打破祖師關。總是自家底。上堂。情塵易遣。理障難除。盡十方世界空索索地。有什麼情塵可遣。有什麼理障可除。雖然。山門頭。佛殿裏。切忌撞著露柱。上堂。望州亭。烏石嶺。相見了也。發明空劫<span class='corr'>已</span>前事。燈籠與露柱交參。厨庫對僧堂發笑。顯示現行三昧。嘉州牛喫禾。益州馬腹脹。天下覔醫人。炙猪左膊上。三世諸佛搆不著。歷代祖師搆不著。上堂。但參活句莫參死句。頭頭上顯物物上明是死句。舉步踏著南辰轉身觸翻北斗是死句。且作麼生是活句。蘇州街雨過著繡鞋。眾擬議。擲拂子下座。上堂。森羅及萬象。一法之所印。前面是鉢盂峰。後面是凌霄峰。中間是佛殿。喚什麼作一法。良久。國一祖師原是崑山人。上堂。目前無法。意在目前。不是目前。不是目前法。非耳目之所到。洗硯池頭雲冉冉。埋雞塚上草離離。師室中垂語云。道源不遠在什麼處。祖師西來為什麼事。菩提無樹誰為立名。僧問。昔有僧問巴陵祖意教意是同是別。巴陵云雞寒上樹鴨寒下水此意如何。師云你問我。僧云祖意教意是同是別。師云[(?*犬)/?]瓦鉢破蒲扇。僧云某甲不會望和尚慈悲指示。師云鉢好盛飰扇好取風。師問侍者南陽三度喚侍者你還會麼。者云也只為老婆心切。師云你恁麼會國師汗臭氣也未夢見在。者云望和尚點破。師云待鉢盂峰點頭向汝道。師暮年還萬壽松院纂成此錄。及脫藁次。於永樂十六年九月二十四日入寂。茶毗舍利纍然。其徒孫奉遺骨塔于永懷門。弟子分墖于寂照塔之右。世壽七十四。僧臘六十七。嗣法吳郡翠峰宗謐。校對壽榟。依世次而書入之。</p>
</div>
<div class='div-other'><a id='mulu429' />
<p class='h3'>○崑山永懷無我普觀禪師</p><p>族出嘉定。於邑之留光寺出家。初參曇石於常熟慧日。咨以出世之法。石屢啟之。知有而不能發。遂見熈怡於北山。俾居座首。一日熙怡問曰仰山夢昇兜率其意若何。師曰白日青天休要說夢。熈怡頷之。師甞頌趙州無字話曰。狗子無佛性。一刀便斷命。若是懵懂流。擬議即成病。</p>
</div>
<div class='div-other'><a id='mulu430' />
<p class='h3'>○蘇州虎丘性海善法禪師</p><p>別號無說。吳縣徐墅顧氏。幼依寶壽信庵謹公學出世法。禮其徒祖顯為師。見熈怡於萬壽。俾職綱維。一日熈怡問曰興化打克賓你還會麼。師曰太平不用將軍令。怡休去。既而之杭徧遊湖山。時空叟悟主中夫竺挽居藏司。師雖孜孜以向上事存心。然終有疑礙。偶訪舊於江陰獨行道中。田家小兒喚耕夫喫飯來。師聞不覺手舞足踏。私自慶曰今日始知眉毛元在眼上。洪武庚申出世秀峰。壬申遷虎丘。佛誕上堂。舉世尊初生話頌曰。分手指上下。顛狂似少神。茫茫天地內。將謂更無人。靈巖南石至上堂。拈拄杖竪起云。靈巖拄杖子。若不是雲巖師兄到來。决不肯容易拈出。且拈出後如何。遂以拄杖放舊處云。明眼人前不敢妄通消息。居四年退歸受經。闢一室日宴坐其中。永樂七年正月旦示微疾。初十日呼徒孫誡之曰。吾世緣止於此矣。汝輩當勤道業。莫負出家之志。言訖端坐泊然而逝。茶毗收骨石附葬其祖信庵塔右。</p>
</div>
<div class='div-other'><a id='mulu431' />
<p class='h3'>○常州天寧雪心明顯禪師</p><p>檇李陳氏。母顏。俱茹素事佛。故師自幼即絕葷血。稍長父母命禮海鹽德藏荊翁珏法師為師。年十有六始得度為大僧。尋詣杭之昭慶受具戒。忽自嘆曰。出家以明佛心宗為要。若尋常碌碌者名字沙門耳。何足取哉。乃更衣往姑蘇萬壽參熈怡和尚。怡問曰汝是驅烏沙彌應法沙彌。師曰和尚年尊惜取眉毛好。怡見師年少英偉。異之。遂俾為侍者。親炙既久遂臻<span class='corr'>壼</span>奧。去登徑山見泉原。原聞自熈怡室中來。即延居記室。一時龍象皆敬而友之。常之僧綱司稔師道譽。以永慶久廢特命師起之。甫三載。堂殿一新。升主天寧。法席尤盛。室中垂語曰。三世諸佛不知有。狸奴白牯却知有。且道知有什麼。又曰。山門佛殿日夜為諸人說法。還聞麼。上堂。歷代祖師天下善知識互相出興。各開方便。盖得其本而然也。所以道從無住本立一切法。你諸人若得其本。便能開大口說大話。不得其本。莫道著衣喫飯量家道。便是土也消不得。天寧恁麼說話。且道還有本麼。自云有。歸堂喫茶去。上堂。如來說一切法即非佛法。喚什麼作佛法。昨日栽茄子。今日種冬瓜。<span class='corr'>已</span>而退居長洲莊溪福濟菴。日以禪誦自怡。士庶歸依者益眾。永樂十三年四月示微疾。十五日澡浴更衣端坐而逝。闍維設利無筭。迨旬餘有以灰土淘洗。又悉滿所欲。其徒復初等收遺骨建塔福濟之後。</p>
</div>
<div class='div-other'><a id='mulu432' />
<p class='h3'>○蘇州示光止庵普震禪師</p><p>嘉定瞿氏。參熈怡于萬壽。由內記而掌外記。出住示光經一十年。克苦精勤得住持之體。募建大雄氏殿甫成。　詔修永樂大典。至長于因疾而逝。師學贍內外。湖海咸期其起熈怡之家。俄爾傾逝。莫不痛惜。多聲偈以悼師。甞題魚籃觀音云。丰婆窈窕鬂髼鬆。籃內魚兒活似龍。路轉金沙晴日暖。令人無處避腥風。</p>
</div>
<div class='div-other'><a id='mulu433' />
<p class='h3'>○江陰光孝仲虗廣益禪師</p><p>號萍菴。蘇之吳縣徐氏。從古庭學公於光福究華嚴之宗趣。侍熈怡于虎丘了少林之別傳。一日侍次。熈怡舉南陽三喚侍者話未竟。師遽說偈曰。南陽三喚太無端。六月無風徹骨寒。一把柳絲收不得。和烟搭在玉欄干。住後上堂。非不非。是不是。辯如懸河說不出。力能扛鼎提不起。阿呵呵。囉囉哩。三級浪高魚化龍。癡人猶戽夜塘水。終時寓江陰廣福。</p>
</div></div>
<div class='div-other'><a id='mulu434' />
<p class='h2'>徑山復原報禪師法嗣</p>
<div class='div-other'><a id='mulu435' />
<p class='h3'>○撫州踈山天霖澤禪師</p><p>初住智門。後居天界第一座。升踈山。解夏上堂。九旬禁足以大圓覺為我伽藍。身心安居平等性智。釋迦老子舌頭拖地。趙州云。有佛處不得住。無佛處急走過。三千里外逢人不得錯好。猶較些子。如今截斷二途。剖破藩籬去也。須彌頂上走馬。大洋海底蹴毬。人人鼻孔遼天。一任隨緣去留。頌僧問巴陵話。珊瑚枝枝撑著月。三世如來同一舌。共工觸到不周山。女媧鍊石補天缺。終于踈山。</p>
</div></div>
<div class='div-other'><a id='mulu436' />
<p class='h2'>靈隱性原明禪師法嗣</p>
<div class='div-other'><a id='mulu437' />
<p class='h3'>○應天府碧峰無作慎行禪師</p><p>別號卍庵。族出台之臨海毛氏。幼聰敏。稍長從四明雪竇壽松懷祝髮。及受具才思泉涌。偈句操觚而成。人因稱為小高僧。洪武戊午如杭冷泉參幻隱。隱問何處來。師曰四明。隱曰如何是三佛出處。師曰一尚不可得何況有三。隱曰未在。師曰和尚因甚自生退窟。隱乃厲聲云參堂去。師當下豁然。隱喜即俾侍香。凡幻隱上堂小參贈送偈語。諸徒爭執筆記錄。師一經耳目絕無忘失。丁卯杭之僧綱司以大報國命出世。丙子僧錄司選舉。欽除青州府郡綱兼住持彌陀禪寺。　皇上登極。召授僧錄司左覺義兼碧峰住持。　恩賜隆厚。師室中垂語曰。鄭州梨。青州棗。萬物無過出處好。你諸人還知出處麼。又云。雲門乾屎橛。洞山麻三斤。不用舉著。父母未生前道將一句來。永樂甲午正月十日示微疾。十一日呼諸徒訓誡訖。端坐而逝。茶毗其弟子虎丘宗南奉遺骨附葬杭之靈隱幻隱塔之右。</p>
</div></div>
<div class='div-other'><a id='mulu438' />
<p class='h2'>萬壽佛初淳禪師法嗣</p>
<div class='div-other'><a id='mulu439' />
<p class='h3'>○常州天寧滄海智寶禪師</p><p>紹興人。蘇之嘉定普照出家。禮鐵壁通公為剃度師。初住長洲月輪。遷常之天寧。上堂。奔流度刃未是作家。疾焰過風猶為鈍漢。德山見僧入門便棒。笑殺旁觀。臨濟見僧入門便喝。飜成劇戲。指南一路智者知踈。末後一機通人解會。若是舉一明三目機銖兩底。撥著便動撩起便行。猶是外邊打之遶離此之餘。不堪種草。總不恁麼。又且如何。良久。將此深心奉塵剎。是則名為報佛恩。退歸普照而終。火後門人收骨附葬鐵壁塔側。</p>
</div></div>
<div class='div-other'><a id='mulu440' />
<p class='h2'>報恩無方普禪師法嗣</p>
<div class='div-other'><a id='mulu441' />
<p class='h3'>○懶牛勤禪師</p><p>頌世尊成道。夜半毛頭星子現。老鬍纔見便荒忙。玉溪一覺雞鳴丑。誰管三更月到窻。</p>
</div></div>
<div class='div-other'><a id='mulu442' />
<p class='h2'>天童恠石奇禪師法嗣</p>
<div class='div-other'><a id='mulu443' />
<p class='h3'>○錢唐廣化宗聖覺禪師</p><p>黃巖蔡氏。徑山本源達手度弟子。厲志講學。恠石在大慈時招居侍司。未幾往從育王石室攻詩。詩日臻其奧。若趙公子昂虞公伯生張公仲舉皆稱之。中歲知非。取平日著作火之。力空絕學之旨。參仲謀猷無所入。遂扣南堂于本覺。堂曰你自是了事人。但聞見太多隘塞胸次。以致本地風光不能發現。師隨問如何是佛。堂曰晨時有粥午時有飰。擬進語。堂以手揶揄曰不是不是。師恨其不為明白說破。次日又謁云。和尚開大爐鞴鎔鍛聖凡。我正如一塊頑銅鈍鐵。投<span class='corr'>入</span>其中求鍛鍊成就美器。若不能者。是和尚爐鞴欠熱耳。堂曰。我此法門只貴直截承當。不在世智辯聦。若能一刀兩段。有甚麼頑銅可鍛。有甚麼美器可成。去此二途。向父母未生前道將一句來。師無語。後効古人頂彌勒像徹夜行道所生內院。久之豁然徹見恠石用處。年六十二得微疾。與眾訣別泊然而逝。</p>
</div>
<div class='div-other'><a id='mulu444' />
<p class='h3'>○金陵湯水延祥絕海法舟禪師</p><p>昌國人。依恠石了達宗旨。住延祥二十年。得住持之體。垂終將衣鉢盡行遺囑。獨留拄杖棕帽請方丈東堂至。拈拄杖與方丈云。與和尚撑天拄地去。提起棕帽與東堂曰。與和尚盖覆天下人去。言訖端坐而化。壽八十七。</p>
</div>
<div class='div-other'><a id='mulu445' />
<p class='h3'>○古心仁藏主</p><p>台州人。參恠石得旨。遂司是職。居天童蒙堂。足不出山門。甞作二偈悼斷江恩公。其一曰。知識一年無一年。烹金爐冷火無煙。布單從此不須賣。留取三冬盖脚眠。其二曰。笑到斷江膓欲裂。數珠牙齒不關情。破沙盆話無人舉。秋雨秋風撼祖庭。</p>
</div></div>
<div class='div-other'><a id='mulu446' />
<p class='h2'>道場玉溪珉禪師法嗣</p>
<div class='div-other'><a id='mulu447' />
<p class='h3'>○四明天童壽巖智昌禪師</p><p>台之黃巖陳氏。謁枯木秀于大慈。木激以究明<span class='corr'>己</span>事。師因謝絕諸緣。危坐蒲團足不越閫。一日暑雨初霽。綠陰凝寂蟬聲乍歇。忽然有省。遂往霅之道場參玉溪。溪與語契合。留居擇木寮。一日舉送僧偈云。東觀白霧濛濛。西望青山岌岌。喚作渾崙句子。胡餅正好覓汁。侍者會麼。師云。鷄作鷄啼。犬作犬吠。溪咄云未在更道。師擬開口。溪便打。師便禮拜。孚中信唱道天童。往見之。乃為司藏。久之出主四明大梅。升昌國吉祥。遷天童。師室中問僧云生從何來死從何去。僧云渠無生死。師云渠是阿誰。僧無對。師便打云不快漆桶。師又問僧云。太白峰開口即不<span class='corr'>問</span>。玲瓏巖點頭一句道得麼。僧無語。師云伎死漢。上堂。似地擎山不知山之孤峻。如石含玉不知玉之無瑕。知之者不如好之者。好之者不如樂之者。且道樂箇甚麼。喝一喝。上堂。釋迦老子在你脚底。三世諸佛在你脚底。六代祖師在你脚底。擬議不來。白雲萬里。上堂。舉僧問投子。一大藏教還有奇特事也無。投子云演出一大藏教。又有僧問黃龍。一大藏教還有奇<span class='corr'>特</span>事也。無黃龍云演入一大藏教。妙喜云。演出演入則不無。二大老若是奇特事。三生六十劫也未夢見在。師云。妙喜恁麼說話也是壓良為賤。喚作奇特事早是錯下名言。拍禪床下座。頌趙州庭前柏樹子話曰。庭前柏樹子。直截為君舉。東土與西乾。迢迢十萬里。</p>
</div>
<div class='div-other'><a id='mulu448' />
<p class='h3'>○杭州淨慈愚溪弘智禪師</p><p>別號藁室。蘇之吳江人。初住廣德聖感。移廣信興福湖之法寶道場。洪武初陞居淨慈。上堂。舉東山和尚示眾云。結夏無可供養。大眾作一家宴。管顧諸人。遂展兩手云。囉囉招。囉囉搖。囉囉送。莫恠空踈。伏惟珍重。師云。東山和尚與麼設施。也是黃葉止兒啼。興福則不然。拈拄杖靠左邊下座。上堂。舉碧雲和尚云。跳出胞胎也只寧。指天指地強惺惺。碧雲不用韶陽棒。水拍銀盤弄化生。老碧雲使福州肚膓。用白拈手段。言中蠱毒。句裏砒霜。撿點將來。只是腕頭力弱。不能用韶陽棒子。法寶則不然。有條扳條。無條攀例。輙成一偈舉似諸人。母胎出得便粗豪。南北東西轉一遭。孝順子孫心似鐵。年年惡水驀頭澆。上堂。舉迦葉世尊偈云。一切眾生性清淨。從本無生無可滅。即此身心是幻生。幻化之中無罪福。師云。迦葉如來乃十號具足之尊。位居七佛之內。既出頭來。只合提持向上一段極則大事。與大地眾生解粘去縛拔楔抽釘。便一箇箇不為罪福所惑。一箇箇不為生死所抅。一箇箇不為身心所役。一箇箇不為淨穢所礙。無端說身說心說淨說穢。說生說死說罪說福。帶累後代兒孫箇箇拖泥帶水。頭出頭沒無有出離。且道作麼生是向上極則大事。驟步下座云。切忌認驢鞍橋作阿爺下頷。二十年任湖州府僧綱司都綱。二十四年秋九月一日上僧錄司書求解印。尋辭合郡官僚與諸道舊。期以九日茶毗。遂歸法寶之東軒。以衣服遺囑諸山及分諸徒。是日與客早飯且戲曰。我上路人宜倍飡。令人舁龕。師乘輿語笑如平居。至化所有以師像請讚。師援筆疾題云。西州大呆子。東土啞羊僧。靜奏無絃曲。間看沒字經。百般無出豁。一味得人憎。末後轉身句。渾崙付丙丁。遂索火自焚。苕溪驛丞三山陳德銘甞問道於師。後至哀泣獨甚。師於火聚中擲數珠與之云勤修勿怠。儼然不動。龕之四維一舍許。天華彌空。好事者搏取置香合中。信次乃消。有九鶴盤旋空中。火燼方去。舍利無筭。送者數千人於草木瓦礫中得之者甚眾。嗣法弟子法寶住持道慧等奉舍利骨石塔于道場山之歸源庵。</p>
</div></div>
<div class='div-other'><a id='mulu449' />
<p class='h2'>天寧無能教禪師法嗣</p>
<div class='div-other'><a id='mulu450' />
<p class='h3'>○鐃州妙果竺源永盛禪師</p><p>饒之樂平人。姓茫氏。號無住。年十七從沙門常公於蘿山寺。常使受學鄉校而每躭禪寂。一日<span class='corr'>刺</span>血書金剛經。常見之呵曰不讀書早事此耶。師徐對曰。讀書能免生死固不敢懈。第不免爾。常雖奇之。終欲使卒其學。既剃落謁月庭忠於蔣山。時孤舟濟為首座。濟以皖山凝示蒙山異公語示之。師撫几曰於此<span class='corr'>已</span>見二公矣。至東林悅堂誾命掌藏教。過袁州見[仁-二+幻]牛和於治平。尋抵無為見無能。舉前參請話徵詰。渙然氷釋。能俾<span class='corr'>頌</span>趙州無字話。師衝口曰。趙州道無。猛虎當路。狐兔潛蹤。佛祖罔措。又令頌有字話。師曰。狗子佛性有。面南看北斗。更擬問如何。虗空開笑口。能肯之。海印如居饒州。薦福延。師居座首。延祐四年南巢居民柳氏捨山成菴曰竺源。請師居之。天曆己巳主西湖妙果。垂三關語示學者。一。父母未生<span class='corr'>已</span>前。向甚處安身立命。二。三千里外定誵訛。因甚對面不相識。三。展手云此是第二句。還我<span class='corr'>第</span>一句來。學者多不契其幾。上堂。大眾。天地未分陰陽未判。此心<span class='corr'>已</span>逼塞虗空。天地既分三才既立。此心亦逼塞虗空。即今坐立儼然。此心亦逼塞虗空。所以道。心同虗空故。示等虗空法。證得虗空時。無是無非法。上堂。般若如大火聚。擬之則燎却面門。豈不見僧問五祖演和尚云。一大藏教是箇切脚。未審切箇甚麼。祖云鉢囉娘。師拈拄杖卓一下云。野色更無山隔斷。天光直與水相連。至正七年丁亥四月二十四日入寂。弟子奉全身塔于珠峰。世壽七十三。僧夏五十三。</p>
</div></div>
<div class='div-other'><a id='mulu451' />
<p class='h2'>冶父金牛真禪師法嗣</p>
<div class='div-other'><a id='mulu452' />
<p class='h3'>○廬州大湖普明無用賢寬禪師</p><p>廬之和州含山縣周氏。參金牛於冶父。初入門金牛便喝。師亦喝。金牛曰那裏學得這虗頭來。師曰大有人疑著。金牛便打。次日又見金牛。引師入閤中坐。忽爐內湯瓶瀉爐灰上衝。師豁然大悟。汗流浹背。即呈偈。有水底泥牛吼一聲。大千沙界一齊傾之句。金牛頷之。至正甲午於太湖創禪居曰普明。又於西梁山及當塗各處建庵。師往來說法四方禪衲蟻慕。夜則有天燈下照。人皆驚嘆。師若無有。<span class='corr'>帝</span>師特賜佛照圓悟之號。佛成道示眾曰。六年雪山錯。忽見明星錯。走下山來錯錯錯。假使九州之鐵。也難鑄這一錯。卓拄杖一下。大地含生成等正覺。泰定三年九月十五日召門弟子勉進德業<span class='corr'>已</span>。書偈而逝。龕留一月顏貌如生。全身葬太湖之原。</p>
</div></div>
<div class='div-other'><a id='mulu453' />
<p class='h2'>真覺原翁信禪師法嗣</p>
<div class='div-other'><a id='mulu454' />
<p class='h3'>○杭州虎跑止巖普成禪師</p><p>室中垂語云。大鵬金翅鳥。因甚在蟭螟眼裏作窠。又云。南高峰因甚與北高峰鬪額。</p>
</div>
<div class='div-other'><a id='mulu455' />
<p class='h3'>○嘉興廣德東海德湧禪師</p><p>族出廣東馮氏。生十三歲便知有出世大事因緣。十九歲僧于曹溪南華。决志參方。首謁贛州馬祖巖徹庵見即器異之。次見智者無涯際華頂無見覩皆有所啟發。然猶以為未了。聞原翁喝道吳興之天池。不憚數千里之遠直造其門。適機緣相契。向之所未明者一旦而廓然矣。時虗谷主徑山。師為掌內記。及元叟繼席。又掌外記。悉有聲稱。第孳孳以道為務。世俗文筆隨時應酬非其好也。自是道風遠揚。四方參請之士隨處麕至。却之不能去。廼結廬嘉禾之曹奧。即廣德也。大開法席陶冶後昆。逾五十年。登其門者多獲趣證。上堂。一向不恁麼孤峰獨宿目視雲漢不順人情。一向恁麼十字街頭灰頭土面世諦流布。恁麼中不恁麼。不恁麼中却恁麼。懸崖撒手從空放下隨處自在。是處安間本無生滅。豈有去來放大光明高低普應。到這裏始知居一切時不起妄念。於諸妄心亦不息滅。住妄想境不加了知。於無了知不辨真實。與諸佛同一受用。其或未然。有寒暑兮促汝壽。有鬼神兮妬汝福。上堂。寂光圓照周沙界。體用如如絕古今。直下不生凡聖解。鵓鳩啼在綠楊陰。上堂。動則影現。覺則氷生。不動不覺死水平沉。既動既覺未免傷鋒犯手。正恁麼時如何舉唱。驀拈拄杖卓一下云。依稀苕菷柄。彷彿赤斑虵。洪武元年十二月初一日入寂。</p>
</div>
<div class='div-other'><a id='mulu456' />
<p class='h3'>○湖州天池空海本源和尚</p><p>蘇之崇明人。山居不出。有高尚之節。道俗歸之著甚眾。甞讚達磨偈云。竺國東風欠密藏。十分春色媚晴粧。一聲雷過落花雨。狼藉滿城流水香。</p>
</div>
<div class='div-other'><a id='mulu457' />
<p class='h3'>○烏石山傑峰愚和尚</p><p>室中垂語云。三世諸佛因甚麼披毛戴角在異類中行。　白日青天因甚開眼作夢。　一塵不立因甚麼法法全彰。</p>
</div></div></div>
<p class='juan'>增集續傳燈錄卷第五</p>
</div><!-- end of div[@id='body'] -->
</body></html>