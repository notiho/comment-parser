<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>南山祖師禮讚文</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1504-A 集南山禮讚序</p><p class="byline">餘杭沙門釋　元照　述</p><p>吾祖聖師。盛績懿業備載于李邕行狀．嚴原本碑．大宋高僧傳。後賢多採為讚頌。每至齋忌廣列供養。歌而詠之以申哀慕之素。其來久矣。昔孤山法師首事秉筆。葢酬兜率擇梧律師之請。其次霅谿法師患其事儀尚闕音韻。有所未便。繼有作焉。天台真悟律師兼而用之。以謂歌之不足。乃復操染。用擬三日。次第間行。於是三本傳世。可謂金璧爭輝蘭菊擅美。後世雖有作者。而才識辭翰不足以亞焉。故所不錄矣。然據諸傳錄考校是非。或辭理未安。或軌儀有闕。竝為加改。且使後學無惑於兩岐焉。甞試思之。佛化東傳。四依弘闡者頗眾。雖行業著聞。或一文一讚足以稱之。獨吾祖雖讚詠者殆至數家。卒未能盡其美。有以見道高德遠。功深行密。非常情思議所及矣。同宗學者尚不能稟訓脩身。想德追遠耶。</p>
<p>元符三年祖忌日序</p>
</div>No. 1504
<p class='juan'><a id='mulu2' />南山祖師禮讚文</p><p class="byline">孤山沙門釋　智圓　述</p>
<div class='div-other'><a id='mulu3' /><p>竊以子產遺愛。尼父攸稱。召伯耳棠。詩人發詠。況乎南山教主澄照大師立事立言。大闡毗尼之學。無偏無黨恭行法密之宗。□夫離犯成持。從凡入聖。生我慧命。育我法身。有茲罔極之恩。寧捨爾思之道。今則俯臨諱日。緬想慈風。立身揚名。愧乏古賢之美。慎終追遠。庶同孝子之心。由是略展香華。聊陳蘋藻。受福匪齊於禴祭。薦神實類於潢汙。而乃輙吐蕪辭。用歌遺烈。百獸率舞雖喻微躬。盛德形容安能盡詠。庶幾慈眼。密照他心。來降道場。受茲供養。</p>

<ul class="">
<li>一心奉請南山教主澄照大師。</li>
</ul><p style="margin-left:1em">惟願降臨道場受我供養<span class='note-inline'>(三徧請<span class='corr'>已</span>。同聲稱讚。下同)</span>。</p>
<p>代有覺人。為如來使。龍魔歸降。岳神奉事。聲飛五天。辭驚萬古。金烏西沉。佛日東舉。稽首歸依。肇律宗主。</p>
<p style="margin-left:3em"><span class='note-inline'>(至此。或陳敘。或讀疏。稱祖師名。下同)</span>。</p>

<ul class="">
<li>一心頂禮應機示跡誕靈京輦時身南山尊者。<span class="note-inline">(下皆倣此)</span></li>
</ul>
<div class="lg regular"><div class='lg-row'>明月貫懷彰吉夢　支那誕質異常童</div>
<div class='lg-row'>岐嶷雖居積善家　融明潛悟無生理</div>
<div class='lg-row'>六經洞曉微音遠　三藏淹通內證深</div>
<div class='lg-row'>美哉應以律師身　即現律師而演律</div>
<div class='lg-row'>故我一心歸命頂禮<span class='note-inline'>(下皆倣之)</span></div>
</div>
<ul class="">
<li>一心頂禮弘慈乖範隱居撰鈔時身。</li>
</ul>
<div class="lg regular"><div class='lg-row'>肥遁終南揚律藏　刪繁補闕異羣宗</div>
<div class='lg-row'>雄詞粲粲鬬朝霞　奧義明明敵秋月</div>
<div class='lg-row'>五乘軌導躋夷徑　三寶舟航偶迅風</div>
<div class='lg-row'>執文行事匪憑虗　歷代重之為大訓</div>
</div>
<ul class="">
<li>一心頂禮聲飛中表王臣欽奉時身。</li>
</ul>
<div class="lg regular"><div class='lg-row'>秉持聲譽傳天竺　德業清高動紫震</div>
<div class='lg-row'>弉師西至詔翻經　無畏東來願依止</div>
<div class='lg-row'>圖容顯慶光遺烈　贈號咸通振後塵</div>
<div class='lg-row'>帝王崇仰異方師　天下歸仁實希有</div>
</div>
<ul class="">
<li>一心頂禮維持像教重編僧史時身。</li>
</ul>
<div class="lg regular"><div class='lg-row'>操觚染翰編聯眾　紀錄高僧功最深</div>
<div class='lg-row'>屬辭比事敘羣賢　懲惡勸善垂來世</div>
<div class='lg-row'>緇侶咸欽史遷筆　鴻儒悉仰董狐才</div>
<div class='lg-row'>後昆披閱盡思齊　能使真風無墜地</div>
</div>
<ul class="">
<li>一心頂禮克期進業常行在定時身。</li>
</ul>
<div class="lg regular"><div class='lg-row'>般舟三昧勤修習　戾止清官古寺深</div>
<div class='lg-row'>九旬精進息諸緣　萬境銷融歸一念</div>
<div class='lg-row'>聲傳遠谷晴時磬　燼落秋堂雨夜燈</div>
<div class='lg-row'>羣龍禮謁變人形　改惡悛心咸攝毒</div>
</div>
<ul class="">
<li>一心頂禮人天歸仰幽靈顯瑞時身。</li>
</ul>
<div class="lg regular"><div class='lg-row'>隱居沁部天童侍　行道西明太子隨</div>
<div class='lg-row'>律相冥同聖者談　佛牙潛自那吒授</div>
<div class='lg-row'>白泉㶑灔神人指　倣掌幽閑猛獸馴</div>
<div class='lg-row'>如斯奇瑞世希聞　盛德巍巍懸日月</div>
</div>
<ul class="">
<li>一心頂禮開基選勝築壇重受時身。</li>
</ul>
<div class="lg regular"><div class='lg-row'>發揮像教超前古　爰向神州築寶壇</div>
<div class='lg-row'>巍巍五級鎮金園　肅肅四隅列天主</div>
<div class='lg-row'>規模應法那含禮　締構成功賓度來</div>
<div class='lg-row'>躋陞納戒法身全　二眾于今咸受賜</div>
</div>
<ul class="">
<li>一心頂禮報終化滿遷神內院時身。</li>
</ul>
<div class="lg regular"><div class='lg-row'>閻浮提國緣將謝　覩支陀宮果欲圓</div>
<div class='lg-row'>天人先獻棘林香　安坐尋終京輦寺</div>
<div class='lg-row'>空華不實從生滅　水月無心任去來</div>
<div class='lg-row'>對揚慈氏繼波離　願見下生談律藏</div>
</div><p>至心懺悔<span class='note-inline'>(執爐同聲思過乞懺。下同)</span></p>

<div class="lg regular"><div class='lg-row'>我輩自從無始劫　一迷真淨作塵勞</div>
<div class='lg-row'>循環諸有受微形　經歷多生嬰眾苦</div>
<div class='lg-row'>愛河浩浩都忘返　朽宅炎炎不畏焚</div>
<div class='lg-row'>偶生人道具諸根　獲廁玄門參五眾</div>
<div class='lg-row'>祝髮壞衣殊外俗　登壇稟戒等塵沙</div>
<div class='lg-row'>內無高志慕超昇　外逐塵緣甘下劣</div>
<div class='lg-row'>善根微薄隨時失　惡習纏綿觸境生</div>
<div class='lg-row'>浮囊全與阻長川　車軸俱摧當險道</div>
<div class='lg-row'>腐爛若為堪信施　麤疎殊未合真規</div>
<div class='lg-row'>何啻癡猿得樹枝　更逾渴鹿奔陽焰</div>
<div class='lg-row'>業性如空雖叵得　苦緣相會必無差</div>
<div class='lg-row'>一失人身不可追　永沉異趣何由出</div>
<div class='lg-row'>每念死生懷恐懼　敢傾肝膽盡披陳</div>
<div class='lg-row'>曩劫今生一切時　六根三業無邊罪</div>
<div class='lg-row'>仰對聖慈俱懺悔　即同霜雪頓消鎔</div>
<div class='lg-row'>重性輕遮誓秉持　深禪玅慧期開悟</div>
<div class='lg-row'>三行雄文因習學　一乘實道始知歸</div>
<div class='lg-row'>半偈遺身事可聞　千生粉骨恩難報</div>
<div class='lg-row'>力荷真乘光佛化　重扶彛範整僧宗</div>
<div class='lg-row'>三聚圓修趣涅槃　四生盡導歸安養</div>
<div class='lg-row'>大虗尚可窮邊際　我誓終當不動移</div>
<div class='lg-row'>更希護念賜冥加　庶乎願行皆成就</div>
</div><p style="margin-left:1em">懺悔<span class='corr'>已</span>。至心歸命頂禮。</p>
<p style="margin-left:1em">右孤山法師讚。元作羅漢禮請之聲。前無歎德。後懺悔止有四句。今將唐穆宗真讚并自作懺願偈補之。頗有倫序。第六章按李邕行狀。佛牙乃天神捷疾所獻。那吒但隨侍而<span class='corr'>已</span>。亦有它文指那吒者。故且存焉。後霅溪讚亦循舊說。失考行狀故也。</p>

<p class='juan'>南山祖師禮讚文</p></div>
</div><!-- end of div[@id='body'] -->
</body></html>