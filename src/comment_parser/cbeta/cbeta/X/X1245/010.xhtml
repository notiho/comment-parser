<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重雕補註)禪苑清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu86' />重雕補註禪苑清規第十卷</p>
<div class='div-other'><a id='mulu87' />
<p class='h1'>勸檀信</p><p>在家菩薩先當事佛。務極嚴謹。永斷葷酒。堅守齋法。於諸慾染誓不擬犯。親近知識發明<span class='corr'>己</span>見。隨其悟入如理修行。若初心之士。未能頓除葷酒。且食早素。一月之間<span class='corr'>已</span>能減半。久習淳熟自能永斷長齋。及欲障厚者。先且奉行五戒。然後進登菩薩清淨大戒。若未能親近知識者。但應讀誦大乘助發正見。若未悟摩訶般若者。但依佛語修行。時中亦不虗棄。學般若菩薩。應當勤發願云。南無佛。南無法。南無僧。願身心安樂。進道無魔。般若光中念念之間。常以般若發悟一切眾生。普願一切眾生頓悟摩訶般若波羅密多。同成無上正遍知覺。</p>
</div>
<div class='div-other'><a id='mulu88' />
<p class='h1'>齋僧儀</p><p>齋僧之法以敬為宗。但依僧次延迎。不得妄生輕重。凡夫肉眼誰辨聖賢。誤起輕心定招薄福。或有親臨梵剎就設齋筵。此人來世之中必感自然之報。然而清淨福田理應專一。不宜多招賓客雜亂正因。設携親友隨喜勝緣。但可飲食均平請各隨眾。不可容居高位倍享精豐。僧在下流隨緣澹薄。設齋之日亦應慎護三業。不得飲酒食肉。若能如此。福德無量。</p>
</div>
<div class='div-other'><a id='mulu89' />
<p class='h1'>百丈規繩頌</p><p>按百丈大智禪師以禪宗肇自少室。至曹溪<span class='corr'>已</span>來多居律寺。雖則別院。然於說法住持未合軌度。故常爾介懷。乃曰。祖宗之道欲誕布化。冀其將來永不泯者。豈當與諸部阿笈摩教為隨行耶<span class='note-inline'>(舊梵語阿含。新云阿笈摩。即小乘教也)</span>。或曰瑜伽論．瓔珞經．大乘戒律何不依隨耶。師曰。吾所宗非局大小乘。非異大小乘。當愽約折中。設於制範。務其宜也。於是創意。別立禪居。</p>

<div class="lg regular"><div class='lg-row'>昔時居律寺　別院啟禪門　大智禪師後</div>
<div class='lg-row'>方知祖道尊</div>
</div><p>凡具道眼有可遵之德者。號曰長老。如西域道高臘長。呼須菩提等之謂也。既為化主。即處于方丈。同淨名之室。非私寢之室也。</p>

<div class="lg regular"><div class='lg-row'>道德兼隆者　方能嗣祖宗　須菩提雅號</div>
<div class='lg-row'>無垢稱家風</div>
</div><p>不立佛殿。唯搆法堂者。表佛祖親受。當代為尊也。</p>

<div class="lg regular"><div class='lg-row'>入門無佛殿　陞座有虗堂　即此傳心印</div>
<div class='lg-row'>當知是法王</div>
</div><p>所裒學眾無多少。二無高下。盡入僧堂中。依夏次安排。設長連牀椸架掛搭道具。</p>

<div class="lg regular"><div class='lg-row'>學徒無眾寡　高下入僧堂　道具安椸架</div>
<div class='lg-row'>周圍設廣牀</div>
</div><p>臥必斜枕牀脣。右脇吉祥睡者。以其坐禪既久。略偃息而<span class='corr'>已</span>。具四威儀也。</p>

<div class="lg regular"><div class='lg-row'>斜枕牀脣臥　安祥右脇眠　暫時調四大</div>
<div class='lg-row'>敷坐復安禪</div>
</div><p>除入室請益。任學者勤怠。或上或下。不拘常準。</p>

<div class="lg regular"><div class='lg-row'>入室參玄理　摳衣請益時　任他勤與怠</div>
<div class='lg-row'>上下勿常儀</div>
</div><p>其闔院大眾朝參夕聚。長老上堂陞座。主事徒眾鴈立側聆。賓主問酬激揚宗要者。示依法而住也。</p>

<div class="lg regular"><div class='lg-row'>夕聚晨參處　師徒集會時　陞堂須鴈立</div>
<div class='lg-row'>側耳聽玄微</div>
</div><p>齋粥隨宜。二時均平。其節儉者表法食雙運也。行普請法者上下均力也。置十務謂之寮舍。每用首領一人管。多人營事。令各司其局也<span class='note-inline'>(主飰者自為飯頭。主菜者自為菜領。餘皆倣此)</span>。</p>

<div class="lg regular"><div class='lg-row'>法食宜雙運　精麤且過時　諸頭分局務</div>
<div class='lg-row'>普請貴勻齊</div>
</div><p>或有假號竊形。混于清眾。竝別致喧撓之事。即堂司維那撿舉。抽下本位掛搭。擯令出院<span class='corr'>者</span>。貴安清眾也。</p>

<div class="lg regular"><div class='lg-row'>不信天真佛　來為假比丘　即時抽掛搭</div>
<div class='lg-row'>去矣莫迴頭</div>
</div><p>或有所犯。即須集眾以拄杖杖之。焚燒道具。逐從偏門而出者。示耻辱也。</p>

<div class="lg regular"><div class='lg-row'>犯重焚衣鉢　應當集眾人　山藤聊示耻</div>
<div class='lg-row'>驅擯出偏門</div>
</div><p>詳此條制有四種益。一不污清眾生恭信心故。三業不善不可共住。準律合用梵壇治之。當驅出院。清眾既安。恭信生矣。二不毀僧形徇佛制故。隨宜懲罰得留法服。後必悔之。三不擾公門省獄訟故。四不洩于外護綱宗故。四來同居凡聖孰辨。且如來應世尚有六群之黨。況今像末豈得全無。向見有輩但見一僧有過便雷同譏誚。殊不知以輕眾慢法。其損甚大。今禪門若無妨害者。宜依百丈叢林格式量事區分。雖立法防姦未為賢士。然寧可有法而無犯。不可有犯而無教。推百丈禪師護法之益。其為大矣。</p>

<div class="lg regular"><div class='lg-row'>擯逐成何益　安禪不毀僧　公門無獄訟</div>
<div class='lg-row'>祖蓆播嘉聲</div>
</div><p>今禪門別行。由百丈之始。略敘大要。徧示後來。學者貴不忘其本也。諸方自古共遵。所濟眾務急。救弊之要者。凡三十件。用示方來。切在詳稟。確志維衛。永成軌範。俾醜迹穢聲無流外聽。不唯叔世禪林之光茂。亦乃護法之一端耳。其事件名數條牒如左。</p>

<div class="lg regular"><div class='lg-row'>百丈存綱領　諸方酌古今　始終三十事</div>
<div class='lg-row'>一一護叢林</div>
</div><p>一堂司凡掛搭僧人。須依六念上戒臘資次安掛。或寺門主執及化導迴。只可移上三五位。如經坐次<span class='corr'>已</span>高不可更移。或監收及小頭首不用移改。或諸方僧或輔弼叢席道德名望者。先掛搭畢。後白住持人。高低移上切在臨時。</p>

<div class="lg regular"><div class='lg-row'>安僧排戒臘　執事略推移　小小諸頭首</div>
<div class='lg-row'>還應似舊時　輔弼叢林者　名高道德高</div>
<div class='lg-row'>到時先掛搭　方稟住持人</div>
</div><p>一參時巡堂。須依掛搭次第入堂。及晚參巡堂罷。各歸寮舍問訊後却來展單。</p>

<div class="lg regular"><div class='lg-row'>晚參逢念誦　寮舍暫須還　問訊竝湯罷</div>
<div class='lg-row'>迴來却展單</div>
</div><p>一新到三日內且於堂中候赴茶湯未。可便歸寮舍。及粥後偃息。須當早起。免見堂中尋請借問。喧動清眾。</p>

<div class="lg regular"><div class='lg-row'>初來三日內　祇候赴茶湯　粥後宜先起</div>
<div class='lg-row'>時中且在堂</div>
</div><p>一新到山門時特為點茶。其禮至重。凡接送盞槖切在恭謹。祇揖上下不可慢易有失禮儀。</p>

<div class="lg regular"><div class='lg-row'>山門如特為　禮意重於山　趂赴依時節</div>
<div class='lg-row'>身心莫等閑</div>
</div><p>一請假遊山只可半月。或過限者須呈祠部再守堂儀。如違。則準院施行。</p>

<div class="lg regular"><div class='lg-row'>請假遊山者　還將半月期　過時重掛搭</div>
<div class='lg-row'>依舊守堂儀</div>
</div><p>一新到掛搭後或起他遊。須候十五日堂儀滿。仍白堂司方可前去。貴消落牀曆。</p>

<div class="lg regular"><div class='lg-row'>堂儀經半月　起必報堂司　所貴消牀曆</div>
<div class='lg-row'>如今去不辭</div>
</div><p>一遇開啟聖節道場。或欲起離雲遊。須□一□上殿看經方可前去。無自輕易。</p>

<div class="lg regular"><div class='lg-row'>福田衣下客　自古免征徭　不是因祈禱</div>
<div class='lg-row'>何緣等聖朝　叢林逢聖節　輪次預看經</div>
<div class='lg-row'>事訖方前去　酬恩勿自輕</div>
</div><p>二時齋粥須依掛搭資次坐。不得過越高位。仍須候長版鳴方可下鉢。食時不得匙筯刮鉢作聲。動其無福鬼神生飢渴想。罪不可量。切宜低細。</p>

<div class="lg regular"><div class='lg-row'>巡堂依掛搭　粥飯亦如之　鵽鵰獼猴象</div>
<div class='lg-row'>猶能識禮儀　下鉢依時節　安排應上肩</div>
<div class='lg-row'>寅時長版後　三下午齋前　粥飯宜低細</div>
<div class='lg-row'>無令鉢有聲　鬼神生熱惱　自損亦非輕</div>
</div><p>一掛搭後臥具衣服常須齊整。非<span class='corr'>己</span>單蓆不得擅意自移几開單。切須低細。亦不得於床上立地拽揲被服。及不得背面上床。</p>

<div class="lg regular"><div class='lg-row'>自<span class='corr'>己</span>衣單下　尋常要整齊　他人安被處</div>
<div class='lg-row'>不得擅遷移　欲上長連榻　常應面聖僧</div>
<div class='lg-row'>展單心欲細　開被手宜輕　後夜聞開靜</div>
<div class='lg-row'>方容疊寢衣　莫於床上立　禮度太乖違</div>
</div><p>一臥袈裟不得推搭版頭及聖僧龕所。只得揲以淨巾襯蓋。安於枕前。次安上衫等衣。</p>

<div class="lg regular"><div class='lg-row'>佛制離衣宿　安排向枕前　版頭竝[木*案]上</div>
<div class='lg-row'>疑悞涉瓜田　莫卸裙衫睡　堂中免衩衣</div>
<div class='lg-row'>先賢令解帶　權且為初機</div>
</div><p>一粥前竝放參後不得開函櫃。及堂中不得聚頭說話。不得坐靠版頭。如出三門外遊處及爐中向火。不得高聲語笑及撥火等。或遇下帳簾。須當候鐘鳴。須至整齊。</p>

<div class="lg regular"><div class='lg-row'>放參同下帳　鐘動各垂簾　及早開函櫃</div>
<div class='lg-row'>當知避眾嫌　堂下勤宴坐　廓下少閑遊</div>
<div class='lg-row'>第一宜深戒　全身靠版頭　經行由靜默</div>
<div class='lg-row'>況復在圍爐　撥火竝閑話　知君行業麤</div>
</div><p>一後夜及版鐘未鳴。或先起。切須低聲。揭簾出入不得拖拽鞋靸。及洗面處不得高聲涕唾敲礚桶杓。驚動清眾。</p>

<div class="lg regular"><div class='lg-row'>涕唾拖鞋履　清宵必共嫌　輕輕拈桶杓</div>
<div class='lg-row'>欵欵放門簾</div>
</div><p>一掛牌接官須至齊赴。貴令整肅。生外護心。</p>

<div class="lg regular"><div class='lg-row'>尊官臨梵剎　迎送動禪林　去就應齊整</div>
<div class='lg-row'>令生外護心</div>
</div><p>一凡普請處。著五條衣。闔寮齊赴。除寮主外。及至普請處。不得聚頭說話。</p>

<div class="lg regular"><div class='lg-row'>普請除寮主　應當掛五條　作時須靜默</div>
<div class='lg-row'>不得閙嘈嘈</div>
</div><p>一諸寮舍命寮主者。須掛搭前後輪次主執一月日。貴上下均齊。彼此承奉。不得雜亂。免有橫譏。</p>

<div class="lg regular"><div class='lg-row'>若命寮中主　須依掛搭推　不唯消謗議</div>
<div class='lg-row'>所貴在均齊</div>
</div><p>一尊殿上只可焚香瞻禮。不可倚靠欄楯聚頭語笑。或披作衣時不得上殿而過。免有輕觸聖像。</p>

<div class="lg regular"><div class='lg-row'>殿塔焚修地　龍神暗護持　凭欄竝語笑</div>
<div class='lg-row'>損福定無疑　梵語安他會　經言作務衣</div>
<div class='lg-row'>若從尊殿過　崇奉禮還虧</div>
</div><p>一諸寮舍只得寮主及寮中上座一人寮內睡臥。如堂司請人睡。不在此限。</p>

<div class="lg regular"><div class='lg-row'>伴寮唯首座　此外聽堂司　大眾衣盂地</div>
<div class='lg-row'>閑人總不宜</div>
</div><p>一堂中及寮內去失衣物等。須具衣物色數時節處所聞白主首。驗認有無虗實。如情理重者白堂司集眾搜堂及寮。犯者公行。妄者弃眾。</p>

<div class="lg regular"><div class='lg-row'>眾中如去失　色件要分明　物重須搜撿</div>
<div class='lg-row'>情輕事可評</div>
</div><p>一浴時聞皷聲須得早赴。遲則有妨。行者澡洗。第一通皷第二通皷眾僧入浴。第三通皷山門主執者浴。煞皷行者浴。無令混雜。浴室內須用浴巾蓋體。各避眾眼。</p>

<div class="lg regular"><div class='lg-row'>兩會堂僧浴　三通執事來　淨人聞煞皷</div>
<div class='lg-row'>次第勿相乖　浴久妨清眾　來遲礙淨人</div>
<div class='lg-row'>裙衫須蓋體　語笑莫紛紛</div>
</div><p>一諸寮舍不得高聲讀誦經典竝閑雜文字。自<span class='corr'>己</span>案分禪䇿文字常蓋齊整。或把針剃頭剪紙合藥或曬鞋靸。觸衣浴具皆於屋後僻處。仍逐時打疊。免有狼藉眾人處所。</p>

<div class="lg regular"><div class='lg-row'>几案宜瀟洒　看常貴悄然　慎言如不語</div>
<div class='lg-row'>處眾似居山　把針竝合藥　剪紙剃頭時</div>
<div class='lg-row'>作務喧清眾　寮中總不宜　㬠鞋安浴具</div>
<div class='lg-row'>乃至觸衣裳　僻處竝寮後　收時要審詳</div>
</div><p>一聖眾內或有盜竊酒色及鬪諍污眾喧亂不律等事。皆集眾弃逐出院。不從即聞公。</p>

<div class="lg regular"><div class='lg-row'>盜財竝鬪諍　酒色污僧倫　速遣離清眾</div>
<div class='lg-row'>容留即敗群</div>
</div><p>一頭首等不安。輕可只於寮中將息三日。如病重者當白維那。移入延壽寮。</p>

<div class="lg regular"><div class='lg-row'>疾病經三日　須歸延壽堂　叢林知事者</div>
<div class='lg-row'>到此勿彷徨</div>
</div><p>一堂內清眾如不充主首掌握山門。但隨眾作務。齋粥參請外。當自省己。各守分業。積德隆道。用光叢席。不可<span class='corr'>已</span>外干管院務。擅自更張生事。走扇是非。有撓清眾無令安靜。違者即准院令。</p>

<div class="lg regular"><div class='lg-row'>三條椽下客　自了一身休　幸有僧知事</div>
<div class='lg-row'>何須強出頭</div>
</div><p>一堂中凡坐時不得臨床前。須<span class='corr'>斂</span>衣服近後穩坐。離牀脣五寸。貴無參差。發瞻敬意。</p>

<div class="lg regular"><div class='lg-row'>莫據牀脣坐　衣裳直下垂　應留展鉢地</div>
<div class='lg-row'>前後勿參差</div>
</div><p>一送亡僧不可語笑作樂。宜懷追慘。恐他道業未明虗生浪死。各自省究。或估唱衣物之時。本與清眾結緣共破慳貪。切不可輕唱貴賣剝削餘直。非為十方義聚。收唱衣錢除支使外。均俵清眾看經。或暫到見送及唱衣。三分得一分。或施主看經錢亦准此。</p>

<div class="lg regular"><div class='lg-row'>送死宜追慘　防伊道未成　遺財津送外</div>
<div class='lg-row'>分俵為看經　為破慳貪業　僧亡必唱衣</div>
<div class='lg-row'>標心圖世利　不是出家兒　見估亡僧物</div>
<div class='lg-row'>三分得一分　看經如後到　折利亦同論</div>
</div><p>一首座凡早晚坐堂竝早參及二時齋粥須至。先赴堂。或聖眾參差不合宜事。粥前大眾集當。須告白勸勉。貴得整齊。</p>

<div class="lg regular"><div class='lg-row'>首座為標準　朝晡合坐堂　早參竝粥飯</div>
<div class='lg-row'>先到是尋常　欲白堂中事　寅朝眾集時</div>
<div class='lg-row'>一言如當理　何必在繁辭</div>
</div><p>一知事職局臨事須以至公。各守法度。力荷叢席。至於內外事迹或未深通曉。須當上下通議。早晚參及動眾所如急幹竝須齊赴。貴率於眾。凡行者人工有過。但晚參庫堂內指約戒勵。或遇官客齋粥。二時不得行遣。慮動眾念。</p>

<div class="lg regular"><div class='lg-row'>職事宜通曉　公清務保任　赤心弘大眾</div>
<div class='lg-row'>竭力荷叢林　事有疑難處　商量勿異心</div>
<div class='lg-row'>相和如水乳　握土變黃金　庫堂懲有罪</div>
<div class='lg-row'>須是晚參時　粥飯竝官客　聞之必皺眉</div>
</div><p>一主首分司列局。主執山門大小事務。各有自來規式條目。當修本局務成事業。不可局外生事。貴當安靜。無至亂倫。</p>

<div class="lg regular"><div class='lg-row'>叢林分主首　各自有司存　守己都無事</div>
<div class='lg-row'>侵權即亂倫</div>
</div><p>一五日一參。三八日晚參。奉為四恩三有念誦。每月六為准。</p>

<div class="lg regular"><div class='lg-row'>念誦逢三八　陞堂五日期　昔賢垂懿範</div>
<div class='lg-row'>後代莫相違</div>
</div><p>一住持人每遇月旦須巡寮舍。安存清眾。詢及寮中或有欠闕動用等。及時應副。凡二時齋粥。住持人赴堂。兩通皷聲堂前鍾鳴入堂。如聲絕入堂。即當首座撿舉。或動眾普請及送亡僧估唱衣物等。竝須躬赴。如違盡當撿舉。仍無宦客乃無疾病。須當赴堂。不得別置粥食。山門知事亦皆准此。</p>

<div class="lg regular"><div class='lg-row'>自古巡寮法　安存眾比丘　有無應借問</div>
<div class='lg-row'>應副莫遲留　兩會厨前皷　來時莫太遲</div>
<div class='lg-row'>堂前鐘響處　便是入堂時　唱衣竝普請</div>
<div class='lg-row'>粥飯送亡僧　第一宜親赴　叢林事不輕</div>
<div class='lg-row'>住持竝執事　粥飯勿乖常　無病無官客</div>
<div class='lg-row'>應須總赴堂</div>
</div><p>前件規矩。先德垂範。十方清眾。宜各遵行。</p>
<p style="margin-left:8em">越州比丘　善祥　同集</p>
<p style="margin-left:8em">溫州比丘　法貴　校勘</p>
<p style="margin-left:8em">真定比丘　法深　管勾</p>
<p style="margin-left:1em">文林郎寧國軍節度推官　吳時　校勘</p>
<p style="margin-left:2em;text-indent:-1em">朝奉大夫權知邵武軍管勸農公事　周玭　再校正</p>
<p style="margin-left:2em;text-indent:-1em">朝請大夫新知郴州軍州主管學事兼管內勸農營田事借紫金魚袋　虞翔　刊行</p>
</div>
<p class='juan'>重雕補註禪苑清規第十卷<span class='note-inline'>(終)</span></p>
<div class='div-w'><a id='mulu90' />
<p class='h1'>No. 1245-B 新添濾水法<span class='note-inline'>(並頌)</span></p><p>菩薩戒經十八種物中濾水囊第九。常隨其身。如鳥二翼。　頌曰。</p>

<div class="lg regular"><div class='lg-row'>頭陀結夏遊方日　濾水囊皆不可離</div>
<div class='lg-row'>恰似飛禽生兩翼　東西南北自相隨</div>
</div><p>大集經云。畜生身細。猶如微塵十分之一。大者百萬由延。故知濾水是大慈悲乃成佛之因也。　頌曰。</p>

<div class="lg regular"><div class='lg-row'>十分去微蟲取一　教中將喻水蟲身</div>
<div class='lg-row'>慇懃濾水存悲濟　便是將來成佛因</div>
</div><p>菩薩多論云。舍利弗以淨天眼見水中空中蟲。如水邊沙器中粟無處不有。遂斷食。佛言。肉眼所見。濾羅所得。義淨三藏放生儀云。濾食水之人。來世當生淨土。　頌曰。</p>

<div class="lg regular"><div class='lg-row'>器中粟米水邊沙　空水微塵量不差</div>
<div class='lg-row'>濾水若能依聖制　寶蓮金地樂無涯</div>
</div><p>鼻柰耶律說二比丘欲向佛所。一人不飲蟲水。渴死生天。見佛得道。　頌曰。</p>

<div class="lg regular"><div class='lg-row'>比丘來見法中王　忘却將行濾水囊</div>
<div class='lg-row'>寧死不虧蟲水戒　剎那成道澄真常</div>
</div><p>一比丘飲水後至佛所。佛問其故。<span class='corr'>已</span>脫憂多羅。僧示黃金身。云。汝癡人。用觀是四大身為幼成臭處。其見法者。即見我身。　頌曰。</p>

<div class="lg regular"><div class='lg-row'>飲水傷蟲行業疎　可怜同伴不同塗</div>
<div class='lg-row'>雖然得到祇園會　只見黃金丈六軀</div>
</div><p>宣律師云。濾水袋物雖輕小。所為極大。出家慈濟厥意在此。今上品高行尚飲用蟲水。況諸不肖。為可言哉。　頌曰。</p>

<div class="lg regular"><div class='lg-row'>濾羅雖小事非輕　的的真慈護有情</div>
<div class='lg-row'>大覺世尊明有敕　上流何故不遵行</div>
</div><p>義淨三藏寄歸傳云。西方用上白氎。冬夏宜將密絹或以米搡或可微煑。又六月七月其蟲更細不同餘時。生絹十重。蟲亦直過。樂護生者。理應念取緻練作袋。濾之方盡。　頌曰。</p>

<div class="lg regular"><div class='lg-row'>細氎作囊長一肘　西天濾水舊家風</div>
<div class='lg-row'>此方緻練方如法　薄絹生疎盡不中</div>
</div><p>寄歸傳云。可取熟絹笏尺四尺。挽襵兩頭<span class='corr'>刺</span>使相著。兩角施帶兩畔橫杖。張開尺六兩邊繫柱。下以盆承。傾時鑵底須入羅內。水既足<span class='corr'>已</span>即可翻羅。兩人各捉一頭。令入放生器內。上以水洗三遍。外邊更以水淋。度無蟲方罷。　頌曰。</p>

<div class="lg regular"><div class='lg-row'>兩邊羅樣要寬容　攙攝縫來繫柱中</div>
<div class='lg-row'>汲器竝須連底瀉　翻時洗蕩要全功</div>
</div><p>四分律云。作濾水囊如杓形。若三角。若作宏槨。若作漉瓶。寄歸傳云。河池之處或可安棬。用陰陽瓶。權時濟事。或作瓦盆子羅亦是省要。西方寺家多月銅作。　頌曰。</p>

<div class="lg regular"><div class='lg-row'>羅樣安棬或作瓶　任從三角杓頭形</div>
<div class='lg-row'>銅盆瓦缶竝宏槨　得用隨緣到處精</div>
</div><p>寄歸傳云。傾水之時罐底須入羅內。如其不爾。隨水落墜地墮盆。還不免殺。　頌曰。</p>

<div class="lg regular"><div class='lg-row'>濾水僧童欵欵傾　細蟲迷悶可傷情</div>
<div class='lg-row'>若教羅外遺涓滴　不免依前是殺生</div>
</div><p>薩婆多論云。今持戒審悉者。漉水竟著淨器中。向日群視。故有者如前更濾。　頌曰。</p>

<div class="lg regular"><div class='lg-row'>濾<span class='corr'>已</span>應須子細觀　有蟲重濾更重看</div>
<div class='lg-row'>直須盡淨方隨意　使用如今信者難</div>
</div><p>寄歸傳云。亦既天明先觀缾水。可於白淨銅盞或螺盃漆器中頎取掬許。安竪甎上。或可別作觀水之水。以手掩口。良久視之。或於盆中看之。亦得蟲若毛端。必須存念。若見蟲者。倒瀉瓶中。更於餘水再三滌器。無蟲方罷。　頌曰。</p>

<div class="lg regular"><div class='lg-row'>銅盞螺盃漆器通　日中觀水驗微蟲</div>
<div class='lg-row'>應須洗滌存方便　始盡毗尼救物功</div>
</div><p>義淨三藏述護命放生儀。說放生器甚詳。器以銅鐵瓦木為之。底下安細。以雙繩放之。放下至水。㧞繩令覆。再三下濯方牽出。竝乞食時以小銅瓶子穿在左臂。以衣蓋之。宣律師云。損生妨道者。由不畜漉水袋。縱畜而不用。雖用而不漉蟲。雖瀉而損蟲命。寄歸云。在缾口之上翻羅。未曉放生之器。設令到水。蟲死何疑。　頌曰。</p>

<div class="lg regular"><div class='lg-row'>放生器下安雙細　到水牽繩勢自翻</div>
<div class='lg-row'>渴死羅中真可罪　翻羅井上亦無端</div>
</div><p>僧祇律云。濾<span class='corr'>已</span>蟲水著器中。還送來處瀉。中若來處遠者。近有池七日不消者。以蟲著中。義淨三藏云。若井深處。或可別為盆貯。或可送往河池。瀉水竟時還濾滌器。奧法師菩薩戒鈔。既濾得<span class='corr'>已</span>別置一放生盆。而令安詳置之於水。以護生命。　頌曰。</p>

<div class="lg regular"><div class='lg-row'>井遠泉深若厭煩　護生宜用放生盆</div>
<div class='lg-row'>安詳瀉向常流水　俟入池中粗可論</div>
</div><p>薩娑多論云。如法濾水。置一器中。足一日用。寄歸傳云。凡是經宿之水且不看者。有蟲無蟲。用皆招罪。</p>
<p>頌曰。</p>

<div class="lg regular"><div class='lg-row'>濾水要期終日用　來朝重濾恐重生</div>
<div class='lg-row'>因思九夏多螻蟻　舉足常應觀地行</div>
</div><p>寄歸傳云。時有作小圓羅。纔受一升兩合。生疎薄絹元不觀蟲。懸著鉢邊。令他知見。無心護命日日招愆。師弟相承用為傳法。誠哉可歎。　頌曰。</p>

<div class="lg regular"><div class='lg-row'>去聖時遙律行衰　小羅疎絹事堪悲</div>
<div class='lg-row'>鉢邊掛去從人見　堂上懸來備禮儀</div>
</div><p>奧法師菩薩戒經鈔云。今見寺中常以麤布為之。乖角極甚。　頌曰。</p>

<div class="lg regular"><div class='lg-row'>麤布縫羅釜上安　細蟲微命剎那間</div>
<div class='lg-row'>鑊湯不是天然熱　因果門中事好還</div>
</div><p>義淨三藏云。神州之地四百餘城。出家之人動有萬計。於濾水事存心者寡。　頌曰。</p>

<div class="lg regular"><div class='lg-row'>神州四百有餘城　多少名圓德行僧</div>
<div class='lg-row'>赴火墮崖人易得　濾蟲觀水却難能</div>
</div><p>義淨三藏云。設使學通三藏。坐證四禪。鎮想無生。證心空理。若不護命依教奉持。終亦未免佛所呵責。十惡初罪誰代受之。　頌曰。</p>

<div class="lg regular"><div class='lg-row'>妙入三空談般若　功圓八定證禪那</div>
<div class='lg-row'>不於濾水存悲願　未免如來一例呵</div>
</div><p>寄歸傳云。若知寺不濾水。不合餐食。渴死長塗足為龜鏡。僧祇律云。若施主請比丘食。應問濾水未。若未濾者。自著濾之。　頌曰。</p>

<div class="lg regular"><div class='lg-row'>寺家不濾厨中水　僧飯由來不合飡</div>
<div class='lg-row'>俗舍有齋應借問　濾時還復自家看</div>
</div><p>菩薩戒經十重戒中殺戒最居第一。言菩薩以慈為本。眾生以命為貴也。又四分律云。九十波逸提用蟲水戒第九十。飲蟲水戒第六十二也。五分律云。墮用蟲。一一隨。宣律師云。性戒無懺。終須酬報。義淨三藏云。斯之罪咎欲如之何。直知束手泉門。任佗處分。經云。殺生之人當墮地獄餓鬼畜生。設得為人。短命仍多病故也。　頌曰。</p>

<div class="lg regular"><div class='lg-row'>殺戒偏居十重前　一蟲一墮理照然</div>
<div class='lg-row'>麤心飲用無慚愧　束手泉門被業牽</div>
</div><p>義淨三藏云。且如有屠牽羊入寺不過數口。放作長生。眾共聚看。彈指稱善。寧知房內用水。日殺千生。</p>
<p>頌曰。</p>

<div class="lg regular"><div class='lg-row'>盡歎屠兒有道情　施羊僧寺作長生</div>
<div class='lg-row'>不知房內日用水　殺業無過罪不輕</div>
</div><p>元豐中衛州壇山六度寺濟律師增戒會不曾濾水。太閑和尚云。雖云增戒。却是增罪。慈悲之言。誰不警悟也。　頌曰。</p>

<div class="lg regular"><div class='lg-row'>記得壇山增戒會　濟師全闕濾蟲緣</div>
<div class='lg-row'>太閑和尚深呵責　聚集僧徒長罪愆</div>
</div><p>義淨三藏云。懷生者皆愛其生。上通賢智。有死者咸畏其死。下洎昆蟲。佛以大悲宣揚法化。於護生處極致慇懃。是佛弟子理應隨作。　頌曰。</p>

<div class="lg regular"><div class='lg-row'>任是昆蟲須惡死　假如賢聖亦全生</div>
<div class='lg-row'>若推此意觀蟲水　何慮慈悲行不成</div>
</div><p>古云。吾觀一滴水。八萬四千生。凡夫目不見。天眼自分明。　頌曰。</p>

<div class="lg regular"><div class='lg-row'>蠢動皆含佛性靈　再三撈漉是修行</div>
<div class='lg-row'>君看一掬尋常水　何啻千生與萬生</div>
</div><p>傳燈錄第五。智巖禪師未出家時。曾為郎將。雖在軍陣之中。弓上常懸濾水囊也。　頌曰。</p>

<div class="lg regular"><div class='lg-row'>昔時郎將在沙場　弓上猶懸濾水囊</div>
<div class='lg-row'>為報金田諸上士　出家悲濟是尋常</div>
</div><p>奧法師云。印度法則。僧徒出入乃至乞食。漉袋常須隨身。此物此方停來久矣。苦哉苦哉。故律云。寧可忍渴死。終死不飲蟲水。何以故。一飲水時損無量命。一日飲蟲水。罪過屠一生。特須誡之也。又賢愚經載尸毗國王割肉救鷹。金光明經說薩埵太子投身飼虎。　頌曰。</p>

<div class="lg regular"><div class='lg-row'>傷嗟濾水停來久　珍重吾曹勉力行</div>
<div class='lg-row'>飼虎餧鷹猶不[(厂@((既-旡)-日+口))*頁]　一羅何惜為眾生</div>
</div><p>涅槃經喻乘浮囊渡海。如持戒欲出生死。義淨三藏云。若能依教作者。現在得長命果報。是知沙彌救蟻不過數萬。尚感長命。況於濾水能護無數眾生也。殺生既墮三惡道。護生應得人天善趣。明矣。　頌曰。</p>

<div class="lg regular"><div class='lg-row'>欲趣菩提之道場　濾囊今日是浮囊</div>
<div class='lg-row'>人間天上莊嚴福　此世他生壽命長</div>
</div><p>宣律師云。水中細蟲無數。同水塵量。故涅槃經云。塵耶蟲耶。此言信矣。取緻[糸*表]作袋濾也萬盡。義淨三藏云。依教作者。來世當生淨土。又云。釋迦末法共結慈念之因。彌勒初成俱證無生之果。　頌曰。</p>

<div class="lg regular"><div class='lg-row'>擾擾塵蟲竟莫分　好修因果濟沈淪</div>
<div class='lg-row'>龍華會上無生記　淨土光中不死人</div>
</div><p>凡濾水者。應願諸蟲往生淨土。當來作佛。非<span class='corr'>但</span>一朝免死。　頌曰。</p>

<div class="lg regular"><div class='lg-row'>菩薩興悲寄遠懷　濾生當願託蓮臺</div>
<div class='lg-row'>他年淨土微塵佛　盡是羅中漉出來</div>
</div><p>古清涼傳下卷。有清信士不詳其氏諱。年可二十。衣服襤褸。自云從抱腹山來。識者相傳云。每在并州巡市乞丐。以所乞得造濾水囊。可七八寸。造訖隨處勸人令用。凡造數千餘。信士神容簡暢。語論入微。皆謂不測之人也。　頌曰。</p>

<div class="lg regular"><div class='lg-row'>清涼信士行悲憫　乞絹縫羅滿數千</div>
<div class='lg-row'>隨乞隨縫隨布施　勸人同結濾生緣</div>
</div><p>世云。濾羅難安。多眾宗賾。崇寧元年於洪濟院厨前井邊安大水檻。上近檻唇別安小檻。穿角傍出。下安濾羅。傾水之時全無迸溢。亦五大眾沾足。浴院後架倣此。僧行東司亦皆濾水。出家之本道也。後住長蘆諸井濾水二十餘處。常住若不濾水。罪歸主執之人。普冀勉而行之。</p>
<p>新添濾水法<span class='note-inline'>(竝頌終)</span></p>
</div>
</div><!-- end of div[@id='body'] -->
</body></html>