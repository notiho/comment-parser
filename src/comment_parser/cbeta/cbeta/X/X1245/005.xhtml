<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重雕補註)禪苑清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu45' />重雕補註禪苑清規第五卷</p>
<div class='div-other'><a id='mulu46' />
<p class='h1'>化主</p><p>或侍者寮具州縣名目出膀召請發心。或知事頭首和會。禮請之儀竝同頭首。入寮訖打疊書疏茶湯藥[飭-力+也]。施主所託收買之物竝宜子細用心。特為交代煎點。詢問去年事例。合係堂頭親書或書內簡尺及時勾副請領。如將帶係稅之物。自合分明印稅。人力行者須選慣熟及小心之人。所有常住供利須自收掌。不得全倚人力行者。防有異心。如有尊宿書信呈達訖。然後作禮。若見尊官門狀竝院門書信。一時通呈。看謁施主。預先點檢門狀關牒書信。恐有差悞。及備茶湯人事之物。低心耐煩善言化導。如問山門事體。竝須如實祇對。不得妄有誇託。及不得倚託官員威勢。亦不得所管事外妄生節目。恐滯歸期有妨交代。既係院門津遣代眾持鉢。當盡心竭力增益遞年目錄。除有病將息方可暫閑。不得遊山結夏。縱饒於事無妨。自是不成專注。候化緣事畢納疏歸眾。方可隨意。施主名衘不得鹵莽漏落。所抄錢物竝須收納分明<span class='note-inline'>(檀門信施本為福田。造業愚夫便同<span class='corr'>己</span>物。或蕩於酒色之費。或畜為衣鉢之資。或買度牒師名。或與小師披剃。殊不知一錢<span class='corr'>已</span>上並屬眾僧。千佛出世不通懺悔。天堂未就地獄先成。凡應主執之人。宜奉清亷之誠矣)</span>。堂頭乳藥及知事頭首人事之物。竝依常年及眾人事例。不宜分外曲取人情。若實出自施主願心即無所害。既離禪宇遍詣檀門。俗士侵尋漸成汩沒。常念早歸辨道。不宜在外因循。財色之間甚宜照顧。院門餞送化主之法。伺候化主起發有日。前一日常住特為茶湯置食。至日住持人陞座餞送。兼以偈頌激發道心。送至門首頭首相伴。茶湯相別。化主歸院略行人事<span class='note-inline'>(知事頭首勤舊相知兄弟詣客位陳謝相看。喜迴還安樂)</span>。款曲打疊施利竟乃封角小疏目錄脚頭簿<span class='note-inline'>(子細收付恐有漏落。交代借問竝須忠告)</span>。並具納施利狀一本<span class='note-inline'>(式云。當院化主比丘某昨奉堂頭和尚慈旨。往某處化緣僧供等具疏呈納如後。一化到僧供若干計錢若干。一化到羅漢若干位計錢若干。一化到粥若干會計錢若干。內折到某物若干計錢若干。內支湯茶人事工往來盤費錢若干。<span class='corr'>已</span>上□除支外通計錢若干。右件施利不多。伏乞堂頭和尚諸知事首座大眾慈悲容納。謹狀。某年月日。堂院化主比丘某狀。狀後批云。先借過常住錢若干。今隨狀還納見到)</span>。乳藥狀一本<span class='note-inline'>(式云。參學比丘某甲。某物若干。右謹獻堂頭和尚聊充乳藥。伏乞慈悲容納。謹狀。某年某月日。參學比丘某狀。如小師即云小師比丘某)</span>。安箱複內報知事納疏。先將施利陳法堂上。堂司報眾。當面安椅子傍安香臺打皷眾集。住持人於椅前立。侍者燒香。大眾只依位問訊<span class='note-inline'>(以施利在前也。然後知客陳儀)</span>。知客近前。當面問訊云。某路化主某人納疏。乃引化主至住持人前問訊立。知客於箱內取施利狀與化主。化主呈上住持人<span class='note-inline'>(化主問訊退身側立)</span>。住持人香上薰顯付侍者<span class='note-inline'>(侍者與書狀或維那知客。對眾宣表訖)</span>。化主近前當面問訊立。知客又於箱內取乳藥狀與化主。化主呈上住持人<span class='note-inline'>(化主問訊退身側立)</span>。住持人更不薰顯即付侍者<span class='note-inline'>(侍者與書狀宣讀罷)</span>。化主禮謝住持人兩展三拜<span class='note-inline'>(一展云。施利輕微上觸和尚。下情無任惶恐之至。又一展敘寒暄乃觸禮三拜)</span>。次知事禮賀住持人<span class='note-inline'>(次首座大眾禮賀住持人並兩展三拜。賀詞云。化主迴還得無難事。伏惟歡慶。下情無任喜躍之至。住持人與大眾作賀時小師從之)</span>。次首座大眾與知事相賀。各觸禮三拜<span class='note-inline'>(詞云。化主迴還。得無難事。伏惟歡慶)</span>。禮畢住持人歸方丈。首座大眾<span class='corr'>已</span>下歸堂位。知客引化主聖僧前大展三拜起。於首座前觸禮三拜<span class='note-inline'>(云。此者緣化得無難事。皆荷首座大眾法力廕庥)</span>。首座<span class='corr'>已</span>下答拜<span class='note-inline'>(首座云。大眾分衛且喜迴還。施利甚豐。不任感激)</span>。知客引巡堂出。次上堂頭大展九拜<span class='note-inline'>(三拜云。此者化緣得無難事。皆荷和尚道力庇庥。下情無任感激之至。又三拜敘寒暄。又三拜而起)</span>。照位喫湯竝請新舊化主或前資勤舊相伴。不過十數位而<span class='corr'>已</span>。知客次第巡寮<span class='note-inline'>(眾寮寮主首座待之三日茶湯特為置食)</span>。更不掛搭。維那送入寮<span class='note-inline'>(有處次日陞堂陳謝。有處納疏罷未人事先陞座。有處化主作開供齋續陞堂。如不請更不陞堂)</span>。</p>
</div>
<div class='div-other'><a id='mulu47' />
<p class='h1'>下頭首</p><p>應係堂頭所請諸頭首。一年外先方便求退。然後於粥前詣方丈咨聞。觸禮三拜而退。如堂司所請頭首等。即不拘時節於維那處解罷。藏下頭首即於藏主處解罷。六頭首告退。方丈茶湯同。維那知客等伴送入寮。兩展三拜送主人出。餘但問訊而<span class='corr'>已</span>。以次頭首合入前資寮抽解。只維那請喫茶湯相送入寮。三日茶湯特為置食<span class='note-inline'>(如係藏下所請諸頭首。常住置食。藏主更須管待也)</span>。唯寮主寮首座無茶湯特為。</p>
</div>
<div class='div-other'><a id='mulu48' />
<p class='h1'>堂頭煎點</p><p>侍者夜參或粥前稟覆堂頭。來日或齋後合為某人特為煎點。齋前提舉行者準備湯餅<span class='note-inline'>(換水燒湯)</span>盞橐茶盤<span class='note-inline'>(打洗光潔)</span>香花坐位茶藥照牌煞茶。諸事<span class='corr'>已</span>辨。子細請客。於所請客躬身問訊云。堂頭齋後特為某人點茶。聞皷聲請赴。問訊而退。禮須矜莊不得與人戲笑<span class='note-inline'>(或特為煎湯。亦於隔夜或齋前稟覆訖。齋後提舉行者隼備盞橐煎點並同前式。請辭云。今晚放叅後。堂頭特為某人煎湯)</span>。齋罷侍者先上方丈照管香爐位。次如湯缾袞盞橐辨。行者齊布茶訖<span class='note-inline'>(香臺只安香爐香合。藥楪茶盞各安一處)</span>。報覆住持人。然後打茶皷<span class='note-inline'>(若茶未辨而先打皷則眾人久坐生惱。若庫司打皷詣寮打版。並詳此意不宜太早)</span>。眾客集。侍者揖入<span class='note-inline'>(方可煞鼓)</span>。首座<span class='corr'>已</span>下次第進前依照位立<span class='note-inline'>(如〔見〕某人未到則令再請。貴免住持人動念。侍者亦不得倉遑)</span>。候一時齋足請住持人出<span class='note-inline'>(如客有不到。侍者得住持人指揮方退椅子。如住持人不指揮則不得專擅移退。如客有不到或諸事不在前。住持人不宜對眾作色令〔客〕不安)</span>。或住持人先出椅前立祇候大眾。侍者揖客而進。亦可賓主立定。侍者於筵外東南角立略近前問訊揖客坐<span class='note-inline'>(侍者請客燒香大小問訊並代住持人行禮受請者。並須逐一恭謹不宜慢易)</span>。良久燒香。燒香之法。於香臺東望住持人問訊。然後開合上香<span class='note-inline'>(兩手捧香合起。以右手拈合安左手內。以右手捉香合蓋放香臺上。右手上香向特為人焚之。却右手蓋香合。兩手捧安香臺上。並須款曲低細勿令敲磕或墜地)</span>。更不問訊但整坐具。叉手行詣特為人前問訊<span class='note-inline'>(有處眾坐定。侍者先在住持人邊立。請坐具及請香以表慇重之禮。今香臺邊向住持人問訊乃表請香之禮意者也)</span>。轉身叉手依位立。次請先喫茶。次問訊勸茶。次燒香再請。次藥遍請喫藥。次又請先喫茶。次又問訊勸茶。茶罷略近前問訊收盞橐。次問訊離位<span class='note-inline'>(侍者預令行者祗候。眾客纔起便移轉當面椅子。特為人略近前一兩步間問訊而退。以表謝茶之禮。住持人送客出。眾客回身同問訊而退。侍者即時指揮行者退椅子收坐物或扇子。摺疊複帕及香臺衣。收〔拾〕茶湯及好盞橐。交點洗元。然後侍者並供過行者喫茶罷方可隨意。免煩住持人尊重旨麾而<span class='corr'>已</span>)</span>。或本州大守本路監司本縣知縣<span class='note-inline'>(並係大眾迎送。堂頭並據主位。如在縣下。住持即接知縣。自餘不須)</span>。侍者燒香訖。住持人起云。欲獻麤茶<span class='note-inline'>(或麤湯)</span>取某官指揮。如其允許方可點茶。如蒙歎賞。住持人但云麤茶聊以表專。不合輕觸。諸官入院茶湯飲食竝當一等迎待。若非借問佛法。不得特地祇對<span class='note-inline'>(檀越施主)</span>。或官客相看只一次燒香。侍者唯問訊住持而<span class='corr'>已</span>。禮須一茶一湯。若住持人索喚別點茶湯。更不燒香<span class='note-inline'>(如檀越入寺亦一茶湯不須燒香)</span>。</p>
<p>○堂頭非泛請僧喫茶。臨時旋請。侍者仍令行者安排坐位香火茶藥訖仍請之。賓就坐。侍者正面問訊燒香<span class='note-inline'>(〔右〕手上香)</span>。退身普同問訊。如點好茶即不點湯也。如坐久索湯。侍者更不燒香也。或新到暫到。外寺僧相看。只一次燒香。普同問訊。竝合一茶一湯<span class='note-inline'>(侍者初見官客並當肅揖。不須迴避主人。平常僧俗於主人前不得相與祗揖問訊)</span>。</p>
</div>
<div class='div-other'><a id='mulu49' />
<p class='h1'>僧堂內煎點</p><p>堂內煎點之法。堂頭庫司用牓。首座用狀。令行者以箱複托之。侍者或監院或首座呈特為人。禮請訖貼僧堂門頰<span class='note-inline'>(堂頭牓在上間。若知事首座在下間)</span>。監院或首座於方丈禮請住持人。長版後眾僧集定。入堂燒香大展三拜巡堂請眾。齋後堂前鐘鳴就坐訖。行法事人先於前門南頰朝聖僧叉手側立徐問訊。離本位於聖僧前當面問訊罷。次到爐前問訊。開香合左手上香罷。略退身問訊訖。次至後門特為處問訊。面南轉身却到聖僧前當面問訊。面北轉身問訊住持人。以次巡堂至後門北頰版頭曲身問訊。至南頰版頭亦曲身問訊。如堂外依上下間問訊。却入堂內聖僧前問訊。退身依舊位問訊叉手而立。茶遍澆湯却來近前當面問訊。乃請先喫茶也。湯缾出。次巡堂勸茶。如第一飜。問訊巡堂俱不燒香而<span class='corr'>已</span>。喫茶罷。特為人收盞。大眾落盞在床叉手而坐。依前燒香問訊特為人罷。却來聖僧前大展三拜巡堂一匝。依位而立。行藥罷。近前當面問訊。仍請喫藥也。次乃行茶澆湯。又問訊請先喫茶。如煎湯缾出。依前問訊巡堂再勸茶。茶罷依位立。如侍者行法事。茶罷先問訊。一時收盞橐出。特為人先起於住持人前一展云。此者特蒙和尚煎點。下情無任感激之至。又一展敘寒暄云。伏惟和尚尊體起居萬福。乃觸禮三拜。送住持人出堂外。侍者於聖僧前上下間問訊訖。打下堂鐘。如庫司或首座煎點茶湯了。先收住持人盞。眾知事或首座於住持人前一展云。此日麤茶<span class='note-inline'>(或云此日麤湯)</span>伏蒙和尚慈悲降重。下情不任感激之至。又一展敘寒暄云。伏惟和尚尊體起居萬福。乃觸禮三拜。第三拜時住持人更不答拜。但問訊大眾以表珍重之禮。作禮竟。送住持人出堂。行法事人再入堂內聖僧前上下間問訊。收盞罷再問訊。打鐘出堂外。首座亦出堂外與眾知事觸禮三拜。如首座特為書記。書記亦先出堂外與首座觸禮三拜而散。堂頭結夏茶牓<span class='note-inline'>(堂頭和尚今晨齋退就雲堂煎點。特為首座大眾聊表結制之儀。兼請諸知事光伴。今月日。侍者某人敬白)</span>。堂頭解夏茶牓<span class='note-inline'>(首尾同前。但改云聊表解制之儀)</span>。庫司結夏茶牓<span class='note-inline'>(庫司今晨齋退就雲堂點茶。特為首座大眾聊表結制之儀。伏望眾慈同垂光降。今月日。庫司比丘某甲敬白)</span>。庫司解夏茶牓<span class='note-inline'>(首尾同前。但改云聊表解制之儀)</span>。首座結夏狀<span class='note-inline'>(首座比丘某右某。啟取今晨齋後就雲堂點茶。特為書記大眾聊表結制之儀。仍請諸知事。伏望眾慈同垂光降。謹狀。月日。首座比丘某狀。封皮云。狀請書記大眾。首座比丘某甲謹封)</span>。首座解夏狀<span class='note-inline'>(首尾同前。但改云聊表解制之儀)</span>。如堂頭特為新舊知事首座及知事首座點茶。牓狀如請知事頭首。篇中<span class='corr'>已</span>明。</p>
</div>
<div class='div-other'><a id='mulu50' />
<p class='h1'>知事頭首點茶</p><p>知事諸頭首特為。茶版鳴。主人依位立。揖眾就坐。主人亦就坐。但垂足而<span class='corr'>已</span>。良久揖請收足。須臾起身問訊離位燒香<span class='note-inline'>(右手上香)</span>。問訊特為人訖。歸本位。一邊普同問訊大眾<span class='note-inline'>(切不可主位椅子前問訊)</span>。然後就本位問訊而坐。澆茶三兩椀。擎茶盞揖當面特為人<span class='note-inline'>(只揖參頭)</span>及上下位。然後喫茶。茶罷<span class='note-inline'>(或收盞只收主人盞)</span>。起身問訊。離位燒香。歸位問訊同前。次藥遍<span class='corr'>請</span>喫藥。次請先喫茶。茶罷收盞訖。問訊起送客至門首。如寮主特為寮眾。即請本寮首座為主自行法事。若特為新到竝同知事之禮。非見任頭首不得請知事茶湯<span class='note-inline'>(恐妨公務〔及〕避嫌疑)</span>。</p>
<p>○庫司諸頭首迎待新到之禮。早晨齋後茶。放參湯。竝燒香一炷。如晚間不請喫湯。齋後茶了就座點喫。</p>
</div>
<div class='div-other'><a id='mulu51' />
<p class='h1'>入寮臘次煎點</p><p>煎點之法。燒香罷。從寮主為頭問訊。次從首座為頭問訊。問訊罷。澆茶遍巡寮勸茶。良久近前問訊云。茶麤恕不換盞。乃燒香再請。又巡寮問訊。次行藥。次行茶。次勸茶<span class='note-inline'>(兩次燒香問訊竝末後謝茶。須依頭首次第。第二番勸茶但從便。簡省問訊一匝。第一番勸茶但就上下間問訊。普同亦可也)</span>。次謝茶云<span class='note-inline'>(此日麤茶特蒙寮主首座大眾慈悲降重。觸禮三拜)</span>。次巡寮一匝收盞。問訊起。如請喫茶。寮內眾僧坐定時。先燒香一炷云<span class='note-inline'>(來日恭請寮主首座大眾特為點茶。伏望慈悲降重)</span>。觸禮三拜巡寮。問訊訖。然後當日點茶人行法事。</p>
</div>
<div class='div-other'><a id='mulu52' />
<p class='h1'>眾中特為煎點</p><p>早晨茶隔宿請。齋後茶早晨請。晚間湯齋後請。如請近上尊敬之人<span class='note-inline'>(如立僧首座。諸方宿德。法眷師伯師叔師兄之類)</span>。即大展三拜。如不容則觸禮三拜。如請以次尊敬之人<span class='note-inline'>(如同參同行戒臘道行尊高可仰。凡在<span class='corr'>已</span>上者之類)</span>。只觸禮三拜。如平交或戒臘相等<span class='note-inline'>(或是法眷弟姪之類)</span>。但問訊請之。安排坐位香花照牌了當。至時門首迎客就坐。問訊云請收足。燒香問訊特為人罷。問訊云請免坐具。又夏熱即云請使扇。冬寒即云請覆頂。行茶澆湯約三五椀。即問訊云請先喫茶。湯缾出即於特為人處問訊勸茶。收盞罷<span class='note-inline'>(如不收盞。即云茶麤恕不換盞。如點湯不換盞。即云湯麤恕不換盞)</span>。再燒香問訊特為人。次行藥遍即問訊云請喫藥。次行茶澆湯請先喫茶竝勸茶。同前。茶罷陳謝云。此日點茶<span class='note-inline'>(或云此日煎湯)</span>特為某人某人。茶麤。坐位不便。下情無任感激之至。如近上尊敬之人即大展三拜。晚間放參前後詣寮禮謝。如<span class='corr'>已</span>次尊敬及平交。陳謝云。此日點茶<span class='note-inline'>(或云煎湯)</span>特為某人某人。兼不合起動某人相伴。觸禮兩拜。又云恐煩尊重晚間更不敢詣寮禮謝。又禮一拜。然後從相伴人一例問訊。良久問訊收盞。次問訊離位。即先出門首送客。</p>
</div>
<div class='div-other'><a id='mulu53' />
<p class='h1'>眾中特為尊長煎點</p><p>如特為本師及的親師伯師叔師兄之類。如本寮坐位不便及妨礙眾人。即借寮煎點<span class='note-inline'>(請禮在前<span class='corr'>已</span>說)</span>。只特為一人。本寮主首在主位。特為人作席回正面。左手上香<span class='note-inline'>(近坐位前當面禮拜)</span>。如兩人<span class='corr'>已</span>上在照位。與寮主相對。左手上香<span class='note-inline'>(筵外禮拜)</span>。言句威儀諸事竝如持為堂頭煎點之法。但末後禮拜起近前問訊罷<span class='note-inline'>(不揖特為人。先起)</span>。却於筵外觸禮三拜陳謝。相伴人次第問訊起。出門相送。至晚詣尊長寮禮謝及問訊陳謝。寮主如自有寮舍。特為人皆居正位燒香禮拜竝悉當筵<span class='note-inline'>(若通方商量。既是借寮與人煎點。自合託故迴避。不可自居主位。令前人禮拜諸事不便)</span>。</p>
</div>
<p class='juan'>重雕補註禪苑清規第五卷</p>
</div><!-- end of div[@id='body'] -->
</body></html>