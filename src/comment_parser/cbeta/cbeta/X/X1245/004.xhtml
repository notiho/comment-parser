<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重雕補註)禪苑清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu34' />重雕補註禪苑清規第四卷</p>
<div class='div-other'><a id='mulu35' />
<p class='h1'>知客</p><p>官員檀越尊宿僧官及諸方名德之人入院相看。先令行者告報堂頭。然後知客引上竝照管人客安下去處。如尋常人客只就客位茶湯。欲往堂頭庫下及諸寮相看。只令行者相引。旦過寮內床帳動用常須齊整。師僧旦過且在溫存。檀越齋設相看行香竝係知客引領。賓客相看竝須恭謹。不得妄談無益之事。常須如實讚歎主人知事頭首竝大眾美事。令人生善。家醜不得外揚。</p>
</div>
<div class='div-other'><a id='mulu36' />
<p class='h1'>庫頭</p><p>庫頭之職。主執常住錢糓出入歲計之事。所得錢物即時上曆收管。支破分明。齋料米麥常知多少有無。及時舉覺收買。十日一次計曆。先同知事簽押。一月一次通計。住持人<span class='corr'>已</span>下同簽。金銀之物不宜謾藏。見錢常知數目。不得衷私借貸與人。如主人竝同事非理支用。即須堅執不得順情。常住之財一毫<span class='corr'>已</span>上竝是十方眾僧有分之物。豈可私心專輙自用。如非院門供給檀越及有力護法官員。竝不宜將常住之物自行人事。如有借貸米麥錢物。除主人及同事自辨衣鉢外。常住之物不可妄動。當庫行者須有心力。解計筭。守己清廉。言行真的。眾所推伏方可委付。如山野寺院。城市稍遠。眾僧所用及藥蜜茶紙之類亦宜準備僧行回買。常存道念不可憚煩。病僧合用供給之物不得闕少。如遇打給即時應副。如倉廩疎漏雀鼠侵耗。米麥蒸潤。常住物色頓放守護。若不如法。竝係庫頭照管。白同事人處置。</p>
</div>
<div class='div-other'><a id='mulu37' />
<p class='h1'>浴主</p><p><span class='note-inline'>(<span class='corr'>已</span>上竝為六箇頭首)</span></p>
<p>設浴前一日刷浴燒湯。至日齋前掛開浴或淋汗或淨髮牌。鋪設諸聖浴位及淨巾香花<span class='corr'>燈</span>燭等。竝眾僧風藥茶器。齋後打版。同施主入堂內燒香禮拜。請聖入浴。良久打疊鳴皷。請眾前兩會眾僧入浴。後一會行者入浴。末後住持知事人入浴。浴室內打版之法。一湯二水三滿。入浴之法。老宿上堂。後生下堂。各具淨巾浴具。不得裸露無慚。高聲語笑。敲磕桶杓。涕唾污穢。洗浣衣物。火焙烘風。及赤脚趨浴。觸污淨道。竝眾僧浴水常須回互尊長。不得唐突。如有違法。亦須浴主輭語開喻。不得作色忤眾。切宜依時設浴供給寮眾。不可闕事。遇開浴日。守待打併火燭了當。竝刷浴室令淨。方可隨意歇息。文曆只係堂頭簽押。</p>
</div>
<div class='div-other'><a id='mulu38' />
<p class='h1'>街坊水頭炭頭華嚴頭</p><p>粥街坊米麥街坊菜街坊醬街坊水頭炭頭燈頭華嚴頭般若頭經頭彌陀頭。竝是外勸檀越增長福田。內助禪林資持道果。若非契聖運心。何以普酬眾望。</p>
</div>
<div class='div-other'><a id='mulu39' />
<p class='h1'>磨頭園頭莊主廨院主</p><p>磨頭之職。漏篩欲細所以去瓦礫也。塵篩欲麤所以去塵坌也。漏篩須用扇車。塵篩須打三百。新麥不須淘洗。煞麥宜淘。二斗拌八斗。以陰之九月淘三斗。每月增一斗。至十二月淘六斗。正月淘五斗。每月減一斗。至四月淘二斗。淹拌一宿令不乾不濕。此其大法也。故諺云。麤塵細漏按四季淘麥。然更看麥之乾濕增減淘陰。麥乾或濕取麫稍難。第一第二若不細磨麫亦難得。第一第二是蒸作麫。第三是濕麫。第四第五是洗麫。羅須轉開不宜脚蹴。磨用布裙庶免塵污。磨邊不宜積糞。常令纏道乾平。兩次餵飼頭口水艸無令失時。夏月日長多渴。更增一次飲之。套項常令平正。拽細宜在整齊。照管綰絆隄防磨[揆-天+示]。病患者及早醫治。羸困者即容歇息。行者人工之類。懃懃䇿發道心。園頭之職。糞地築畦布種生芽。澆水耘草。竝須及時。應當審問諳練慣熟之人。相度天時地利。常令蔬菜相續。存留好者供眾。有餘方可出賣。逐時修換家事。常與典座圓融。大略言之。初春種萵苣蔓菁莙薘。寒食前茄子瓠子黃瓜決明葵菜蘭香。五月半種蘿蔔。六月半種秋黃瓜。七月半種薹子菠薐。</p>
<p>○莊主之職主官二稅耕種鋤耨收刈持梢㘽接窠木泥築垣墻收般糞土。須及時躬親部領。守護地邊明立界至。飲飼頭口省减鞭打。安停客戶選擇良家。針線婦人常居顯處。錢穀文曆收破分明。酒肉䓗薤無使入門。展散投託不須應副。行者人工方便駈策。南鄰北里善巧調和。閑雜之人慎無延納。師僧旦過恭謹承迎。無以常住錢物抄注諸方。僧供。忽若牛驢歿故。竝須掘地深埋。早持皮角輸官。無使公司恠問。如有踐踏田苗侵犯禾稼。但可叮嚀指約。不得捶罵申官。秋成場戶主客抽分計結。文曆分明。更與多方饒借。如有剏造飜修預白院門知事。</p>
<p>○廨院主之職。主院門收糴買賣僧行宿食探報郡縣官員。交替應報公家文字。或收蔟院門供施財利。或迎待遠方施主。</p>
</div>
<div class='div-other'><a id='mulu40' />
<p class='h1'>延壽堂主淨頭</p><p>堂主須請寬心耐事道念周旋安養病僧善知因果之人。堂中所用柴炭米麫油鹽醬菜茶湯藥餌薑棗烏梅什物家事。皆係堂主緣化。如其無力。唯米麫油炭。就常住打給。如病僧入堂將息。令行者打疊床位如法安排煎煑湯藥供過粥飰。逐時問訊。務令適意。如病人苦惱多生嗔怒。粥飰湯藥動不如意。及呻吟叫喚屎尿狼籍。竝須憫念看承。不得心生厭賤。如欲沽酒下藥及。以浸藥為名食啖魚肉葱薤貴圖補益。是時堂主當於禁戒因果善言開諭。令堅正念勿縱邪心。嚴戒供過。行者剪剃針線之人。不得潛隱藏帶酒肉入堂<span class='note-inline'>(合藥如須用酒。當令院外浸漬。及以酒糊為丸。煎藥用葱皮合藥。肝腎魚肉尚猶不可。何況恣心食啖也)</span>。病僧若可擔擎及稍進粥飰。勸令持齋不宜輕毀禁戒。堂中鍋釜不得令人練帛有妨病僧使用。非係堂中將息之人。不得延客粥飰<span class='note-inline'>(有處病僧在堂。竝上文曆。以憑庫司打給。竝請齋襯)</span>。病僧如稍困重。報堂司抄劄。遷重病閣。<span class='note-inline'>(若非道眼精明。竝勸令專念阿彌陀佛。祈生淨土。若勸率同袍打磬念之極妙)</span>。八福田中看病最為第一<span class='note-inline'>(佛法僧父母師長貧窮橋梁義意疾病乃八福田也)</span>。況出家之人雲遊萍寄。一有疾病誰為哀憐。唯藉同袍慈悲安養。誠為重任豈可輕心。</p>
<p>○淨頭之職。五更上燈。日出收茆。籌淨布浸之。次刷洗茆槽併疊掃地。添換茆籌淨巾竝灰土皂角。打當水廨。齋後洗濯籌布。晚後燒湯上油。常令湯水相續。無使大眾動念。淨頭者行人之所甚難當。人之所甚惡。可謂無罪不滅。無罪不愈。無福不生。同袍拱手上廁。寧無慚愧之心。</p>
</div>
<div class='div-other'><a id='mulu41' />
<p class='h1'>殿主鐘頭</p><p>殿主閣主塔主羅漢堂主水陸堂主真堂主鐘頭。拂拭塵埃列正供具。以時洒掃莊飾香燈。參後展蓆以待眾人瞻禮付法。傳說罽賓吒王死作千頭魚。常為劒輪斫首。痛不可言。每聞鐘聲則劒輪不下。晨昏扣鐘無非佛事<span class='note-inline'>(高僧傳。釋智興如法鳴鐘。聲震地府。受苦者皆解脫)</span>。</p>
</div>
<div class='div-other'><a id='mulu42' />
<p class='h1'>聖僧侍者爐頭直堂</p><p>聖僧侍者供過齋粥茶湯香火燈燭。及與堂司行者洒掃堂中。拂拭函櫃打疊几案。列正供具。齋時供養罷。收聖僧襯錢入筒<span class='note-inline'>(筒安首座版頭柱上。以襯錢略呈首座入之)</span>。二時打下堂槌<span class='note-inline'>(候住持人複鉢方可進槌。即退身於聖僧帳後立。以避住持人問訊大眾)</span>。如聖僧所得衣物施利。除袈裟襯錢同維那收掌支破外。自餘巾帕針線茶藥看經錢結緣等物。竝係聖僧侍者所得。</p>
<p>○爐頭雖維那所請。亦係炭頭和會選舉。十月一開爐。二月一閉爐。放參前裝爐。粥前添炭相度寒暖。臨時添减。如天暖炭多則枉用信施。如天寒炭少則大眾冷落。掃箒拂拭常令嚴淨。兄弟圍爐遞相迴避。不得畵灰撥火。敲火筯作聲。聚頭閑話。擅便取火熨焙等用。如直堂之法。從上間第二座被位為頭。次第輪轉終而復始。主看守堂中眾僧被位衣鉢。早晨長版時大眾集時。將直堂牌於當日上座前問訊云。上座今日直堂。交牌訖問訊歸位<span class='note-inline'>(如食位與被位相遠。即須記被位。不看之人於何知粥飰。所貴至時不煩尋討。如只在鄰位。亦當下床納牌。受牌人但問訊納之。並不下床)</span>直堂人常在堂中。於上下間照管。如有所幹須請熟分兄弟暫時看守。竝不得赴陞堂及延壽堂竝外請念誦諸處茶湯。如全眾出入。除維那指揮鏁堂。竝不得擅離所守。至放參後方可隨意。如堂中去失。係是放參<span class='corr'>已</span>前。方是直堂人任責<span class='note-inline'>(直堂以放參為限也)</span>。欲開函櫃或抽衣被。竝先白直堂人知。如不先報即當審問。開靜<span class='corr'>已</span>前放參<span class='corr'>已</span>後。眾中兄弟竝不得開函櫃及抽取衣被。如送入衣被則不妨。如有所犯。即鄰位及眾人呵止。不得規避直堂預遷被位。令堂眾動念。</p>
</div>
<div class='div-other'><a id='mulu43' />
<p class='h1'>寮主寮首座</p><p>寮主依入寮先後輪請。或當一月。或當半月。或十日。各逐所在。主看守眾僧衣鉢。本寮什物動用竝具文帳。上下交割。掛搭新到茶湯特為。竝新舊交代遞相煎點。裝爐打炭添湯貯水。洒掃併淨打疊拂拭。恭勤不倦奉事清眾。寮中如有不如法事。輭語陳白。不得指揮呵責令眾動念。寮中什物有闕。因住持人巡寮借問方便白知。亦不得妄有陳請。供眾湯缾。兄弟不得洗衣炮虱。買賣閑雜之人竝不得放入寮內。防有去失。寮中首座當請久住宿德諳練事體之人。同寮主於寮中止宿看守眾僧衣鉢。竝特為新到<span class='note-inline'>(如恐事煩。一香一藥一茶而<span class='corr'>已</span>)</span>。如兄弟喧噪。同寮主和勸。未開靜<span class='corr'>已</span>前不得容兄弟入寮。放參<span class='corr'>已</span>後不得入籠閤竝擅便開籠。如有急事或取湯藥或暴寒取衣。竝白首座或寮主知然後開籠。非維那所請不得令於寮中止宿。</p>
</div>
<div class='div-other'><a id='mulu44' />
<p class='h1'>堂頭侍者</p><p>如請侍者。須色力少壯辭令分明。梵行清修心機轉旋。自然堂頭諸事一切現成。煎點茶湯各依時節。往來賓客咸得觀心。由是尊宿安然傳道。雖係維那所請。亦須方丈選擇。外侍者如遇大座煎點。預先稟白然後出牓請客。排位燒香禮數威儀竝須如法。賓客相看須知緊慢。或即時報覆。或欵曲咨聞。或人下書引見主人。竝報書司回答。或新到相看茶湯特為。請話入室念誦放參及結夏臘次牌。竝外侍者主之。內侍者收掌堂頭衣鉢支收文曆竝方丈內公用物色。主管茶湯紙筆冬夏衣物。常令準備齊整不得闕事。如有闕少預先咨白。欲估倡堂頭衣物。即與維那同之。內外侍者雖分司列職。常須和同供給茶湯。勿分彼此。如夜間珍重粥前問訊。即當稟問。來日或今日有煎點茶湯及處置之事。職分之外竝不得言知事頭首及眾中長短之事。住持人語言亦不得眾中宣說。請客辨事當以奉師供眾為心。不得辭憚辛苦及見主人之過。退有後言亦不得學住持人可否諸方抑揚大眾。但念恭勤侍奉贊助叢林。百事小心無動主人之念。</p>
</div>
<p class='juan'>重雕補註禪苑清規第四卷</p>
</div><!-- end of div[@id='body'] -->
</body></html>