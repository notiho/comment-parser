<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重雕補註)禪苑清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu14' />重雕補註禪苑清規<span class='corr'></span>第二<span class='corr'>卷</span></p>
<div class='div-other'><a id='mulu15' />
<p class='h1'>上堂</p><p>如遇公界上堂。早參粥罷不放參。天明開靜。首座率大眾坐堂。聞一通鼓。首座大眾上法堂內次第鴈行側立。近法堂座為上首座。書記藏主知客浴主於大眾前自為一班次第而立。自餘頭首依眾而<span class='corr'>已</span>。如有退院長老。在首座上相去兩位微側身面南而立。第二通鼓。四知事赴參。次第而行於法堂門內拜蓆近南面法座而立。監院在東。童行聞第一通皷於庫堂前排定立候。第二通皷即隨知事赴參。問訊法堂大堂大眾。過東邊面西而立。以北為上<span class='note-inline'>(赴叅童行須具鞋韈)</span>。第三通皷。侍者報覆。住持人出。大眾普同問訊。住持人陞座於禪椅前立。先侍者問訊<span class='note-inline'>(燒香侍者即時上法座東邊不遠西面側立也)</span>。次首座大眾轉身正望法座問訊。然後歸位。次知事近前問訊。與首座等對立法座為上。然後沙彌童行轉身法座前問訊訖依位而立<span class='note-inline'>(廬山圓通童行單行入法堂問訊。於東間作三行。依位立。知事問訊立。三行童行從南相續行到法座前立定。問訊訖。東邊頭行者先次行。次第相續歸舊位問訊立也)</span>。知客引施主在知事上肩立。以上主事從眾並鴈行立側。聆住持人下座。大眾普同問訊。首座<span class='corr'>已</span>下巡堂大眾立定。住持人入堂次。知事巡堂。如山門有茶。就位而坐。知事在門外。茶罷。住持人起。打下堂鐘。如不點茶。知事巡堂出祇候住持人。問訊而退。或三下後陞堂。早晨依例放參。參後更不巡堂。凡遇陞堂。除寮主直堂外並赴。違者山門當有重罸。深宜迴避。如有他緣急切等事。本非怠慢。赴參稍遲。如住持人<span class='corr'>已</span>陞座。更不須入。亦當迴避住持人。勿令見之。大眾赴參不得戴帽子頭袖<span class='note-inline'>(住持人同)</span>。如問話人有可笑之事。不得喧堂大笑及破顏微哂。當生慇重肅聽玄音。</p>
</div>
<div class='div-other'><a id='mulu16' />
<p class='h1'>念誦</p><p>三八日。堂司行者齋後稟覆住持人訖。然後掛牌。至時堂中大殿土地堂打疊洒掃。安排香火。鳴鐘集眾。大眾知事集。住持人從土地堂大殿僧堂次第燒香。唯佛前三禮。住持知事以下上間立。首座以下下間立。維那<span class='corr'>斂</span>鐘念誦。初三十三二十三念皇風永扇帝道遐昌。佛日增輝法輪常轉。伽藍土地護法安人。十方施主增福增慧。為如上緣念清淨法身等云云。初八十八二十八念白。大眾。如來大師入般涅槃。至今皇宋元符二年<span class='corr'>已</span>得二千四十七年<span class='note-inline'>(以後隨年增之)</span>。是日<span class='corr'>已</span>過命亦隨減。如少水魚斯有何樂。眾等當勤精進如救頭燃。但念無常慎勿放逸。伽藍土地護法安人。十方施主增福增慧。為如上緣念清淨法身等云云。念誦罷。住持人先入依位立。首座以下巡堂立。侍者隨大眾後巡堂前門下間版頭空處立。知事末後別作一班次第巡堂。沙彌不巡堂在堂外面聖僧立。遇知事住持人出。躬身問訊。暫到隨大眾後門內立。退院長老如掛搭者。在首座下一位立。如不掛搭者。依客位立<span class='note-inline'>(後門北頰與住持人相對)</span>。巡堂罷。大眾歸寮問訊喫湯竟。却入堂展單下帳<span class='note-inline'>(如山林並擊大鐘。住持人下殿。維那<span class='corr'>斂</span>鐘。大眾問訊相繼念誦)</span>。</p>
</div>
<div class='div-other'><a id='mulu17' />
<p class='h1'>小參</p><p>五日陞堂激揚宗旨。三八念誦報答龍神。請益玄言發明今古。小參家訓綱紀叢林。夫小參之法。初夜鐘鳴。寢堂設位。集知事徒眾。賓主問酬並同早參。提唱之外。上自知事頭首。下至沙彌童行。凡是眾中不如法度。事無大小並合箴規。所謂山門主首各自分司。無致亂倫庶圖安靜。首座朝晚坐堂早參及二時先赴。知事如無急幹動眾自合齊來。各運己長共興叢席。一時暫為賓主。終身便是師資。無恃功勤潛生懈慢。乃至雲堂兄弟直須道業精勤。晝夜諮詢遞相彫琢。明識規矩諳練叢林。遊方行脚自合裝包。達信馳書方宜擔籠。作務應歸屏處。經宿不得浸衣。不得掉臂搖身跳行蹲坐扠腰偃蹇舞手猖狂。行時先下脚跟爾乃足趾布地。瞻視常宜尊重。目前不過一尋。往來者切忌穿堂。上下間不得行道。經呪唯宜默誦。數珠不可有聲。晨參暮請之時只得儼然叉手。偏衫下須著內衣不宜露體。鈐口履鞋禮須穿韈。艸履無妨低打。脚絣裙下無垂袴口。踞坐收足常須按手蹇裳。叉手當胷握右手在上。合掌問訊<span class='corr'>斂</span>指面相當。衩衣掛子不合看經。涕唾便旋豈宜向塔。睡則帶刀右脇。參時鴈立側聆。臥具衣服常須齊整。非己單蓆不得擅移。開單摺被低細用心。背面上床叢林齒笑。床上行立禮度乖違。袈裟臨臥淨巾疊襯。枕前無卸上衣。緩急提防賊盜。連床宴坐不得背靠版頭。廊廡經行切忌高聲語笑。堂中聚話夜後拖鞋揭簾不垂後手洗面桶杓喧轟涕唾有聲驚動清眾。褁作丸藥戲玩多言。尊殿上倚靠欄干。浴室內公然裸露。不依本分主管院門。走扇是非妄生節目。送亡僧無追慘之懷。遇唱衣有餘直之意。論修行不稟尸羅。爭坐位方排戒臘。粥飰不曾稱意。唯談他處供須。茶湯受請不來。只怪主人無禮。受人寄附併合衣盂。親近後住侮慢尊德。遠別師僧父母。本圖問道參禪。若無佛法身心。何以超凡入聖。設有一知半解。不須鼻孔撩天。縱饒廣學多聞。正好脚跟著地。有底偎刀避箭不肯荷負叢林。既非同死同生。可謂辜他先德。況是出家行脚入眾參禪。粥飰茶湯晨參暮請。語言事業動止威儀。應係眾中規矩。並當委曲提撕。若其緘口無言。迤邐玄綱墜地。後進如蒙法藥。應當刻骨銘肌。<span class='corr'>斂</span>片善以無遺。剔纖瑕而必去。小參之設意在斯焉。</p>
</div>
<div class='div-other'><a id='mulu18' />
<p class='h1'>結夏</p><p>行脚人欲就處所結夏。須於半日前掛搭。所貴茶湯人事不至倉卒。四月十四日齋後掛念誦牌。至晚知事豫備香花法事於土地前集眾念誦<span class='note-inline'>(詞云。竊以薰風扇野。炎帝司方。當法王禁足之辰。是釋子護生之日。躬裒大眾肅詣靈祠。誦持萬德洪名。回向合堂真宰。所祈加護得遂安居。仰憑尊眾長聲念云云。又云。念誦功德並用回向。護持正法土地龍神。伏願神光恊贊。發揮有利之勳。梵苑興隆。永錫無私之慶。再憑尊眾念十方等。略聲法事。打鼓赴堂也)</span>。知事預令行者祇候。纔聞略聲法事即使打鼓。堂司預設戒臘牌香花供養<span class='note-inline'>(在僧堂前設之)</span>。次第巡堂就位坐。知事一人行法事<span class='note-inline'>(本合監院行事。有故即維那代之)</span>。念誦<span class='corr'>已</span>前先寫牓。呈首座請之<span class='note-inline'>(牓云。庫司今晚就雲堂煎點。特為首座大眾聊表結制之儀。伏冀眾慈同垂光降。庫司比丘某等敬白)</span>。十五日粥前。知事頭首小師法眷先來方丈內人事。如住持人隔宿免人事。更不須上方丈也。陞堂罷。知事近前兩展三禮<span class='note-inline'>(一展云。此際安居禁足。獲奉巾瓶。惟仗和尚法力資持。願無難事。又一展敘寒暄。觸禮三拜。住持人云。此者多幸。得同安居。亦冀某人等法力相資。無諸難事。首座大眾皆同此式也)</span>。次首座大眾於住持人前兩展三禮。是時小師侍者卑行法眷沙彌在一邊立。未得與大眾雷同人事。大眾禮畢。知事先歸庫堂主位立。首座領大眾庫司人事觸禮三拜<span class='note-inline'>(是時小師侍者法眷等徃法堂上禮拜住持人)</span>。次首座到僧堂前面南向。大眾面北。各觸禮三拜。依戒臘巡堂立定。知事入堂。聖僧前大展禮三拜起。於首座前觸禮三拜。大眾答拜。巡堂出。住持人入堂燒香。大展三拜起<span class='note-inline'>(是時小師於聖僧後避立。法眷隨大眾)</span>。於首座觸禮答拜。巡堂同前<span class='note-inline'>(小師候大眾答拜起却依位立。〔祗〕候問訊)</span>。住持人出堂。首座<span class='corr'>已</span>下對禮三拜云。此際幸同安居。恐三業不善。且望慈悲。首座<span class='corr'>已</span>下歸寮如候眾寮寮主。首座<span class='corr'>已</span>下各觸禮三拜。致語同堂中之法。住持人從庫堂起巡寮。次第大眾相隨。送至方丈大眾乃退。然後眾僧各行隨意人事。堂頭庫司首座次第就堂煎點。然後堂頭特為知事頭首請首<span class='corr'>座</span>大眾相伴。次日庫司特為書記頭首<span class='corr'>已</span>下請首座大眾相伴。然後首座就寮。特為知事頭首請眾相伴。自餘維那<span class='corr'>已</span>下諸頭首退院長老立僧首座。特為知事頭首就本寮煎點。</p>
</div>
<div class='div-other'><a id='mulu19' />
<p class='h1'>解夏</p><p>七月十四日晚念誦煎湯。來日陞堂。人事巡寮煎點並同結夏之儀。唯牓狀詞語不同而<span class='corr'>已</span>。庫司湯牓<span class='note-inline'>(略云。聊表解制之儀)</span>。土地堂念誦<span class='note-inline'>(切以金風扇野。白帝司方。當覺皇解制之時。是法歲周圓之日。九旬無難。一眾咸安。誦持諸佛洪名。仰報合堂真宰。仰憑大眾。<span class='corr'>已</span>下與結夏念誦同)</span>。知事等謝詞<span class='note-inline'>(伏喜法歲周圓。無諸難事。此蓋和尚道力廕庇。下情無任感激之至)</span>。住持人謝詞<span class='note-inline'>(伏喜法歲周圓。皆謝某人等法力相資。不任感激之至)</span>。堂中首座<span class='corr'>已</span>下。寮中寮主<span class='corr'>已</span>下謝詞<span class='note-inline'>(九夏相依。三業不善。惱亂大眾。伏望慈悲)</span>。知事頭首告云。眾中兄弟行脚。須候茶湯罷。方可隨意<span class='note-inline'>(如有緊急緣事。不在此限)</span>。</p>
</div>
<div class='div-other'><a id='mulu20' />
<p class='h1'>冬年人事</p><p>節前一日。堂頭有免人事。預貼僧堂前。至晚堂內庫司點湯<span class='note-inline'>(冬牓云。聊表至節陳賀之儀。年牓云。聊表改歲陳賀之儀。首尾同前)</span>。堂頭就僧堂煎點<span class='note-inline'>(牓詞同前)</span>。次日方丈內特為知事頭首請大眾相伴。次日知事就庫司特為首座<span class='corr'>已</span>下煎點。首座維那以次煎點。各就本寮特為<span class='note-inline'>(如不免人事。即粥前小師等人事。上堂罷。大眾等人事巡堂)</span>。</p>
</div>
<div class='div-other'><a id='mulu21' />
<p class='h1'>巡寮</p><p>堂上掛巡寮牌。寮中寮主首座設坐位香華。或茶或湯祇候。住持人近。鳴版集眾於寮外。次第向寮門排立問訊。參隨住持人入寮。寮主燒香罷。大眾問訊。或茶或湯。住持人說事訖。臨起。寮主近前展坐具陳謝<span class='note-inline'>(詞云。伏蒙和尚法駕訪臨。下情不任感激之至。次敘時暄)</span>。如不受禮。大眾問訊。相送出寮<span class='note-inline'>(如非解結旦望巡寮。即不須相送巡寮)</span>。</p>
</div>
<div class='div-other'><a id='mulu22' />
<p class='h1'>迎接</p><p>近上尊宿入院。預先集眾門首相迎。大眾同上法堂。住持知事大眾次第人事訖。送歸客位。却上看住持人。如不入客位。即便看主人。主人相伴巡寮却迴方丈喫湯而散。然後主人就客位陳謝。如非法屬。賓主皆用門狀。當日晚參。次日陞堂。置食特為。如平交<span class='corr'>已</span>下即臨事看。詳接官之法<span class='note-inline'>(監司守令方動眾迎接)</span>。知事在二門外。首座<span class='corr'>已</span>下在三門內。從外為上。送官之法。首座大眾從內為上。並須齊整不得參差。如接送官員。住持人在法堂上。</p>
</div>
<div class='div-other'><a id='mulu23' />
<p class='h1'>請知事</p><p>知事諸監院<span class='note-inline'>(有處立副院也)</span>維那典座直歲。先請知事頭首前資勤舊喫茶。茶罷。住持人咨聞。某知事告退。煩大眾同議。不知何人可充某知事。顧問再三。大眾無語。和尚即云。欲請某人充某知事。眾意如何。眾允即令侍者請某人。及某人相知并以次當請之人。再點茶罷。住持人起立云。某知事告退。不可闕人。欲請某人首座充某知事。且望大眾同共禮請。幸希不阻。且以佛法為念。請訖。兩展三禮<span class='note-inline'>(一展云。新戒乍入叢林。諸事生疎。過蒙和尚差請。下情無任恐懼之至。又一展敘寒暄云。伏惟和尚尊體起居萬福。乃觸禮三拜)</span>。眾知事等賀住持人。兩展三禮<span class='note-inline'>(一展云。院門慶幸。且喜新請某知事<span class='corr'>已</span>領慈命。下情無任欣躍之至。又一展敘寒暄并觸禮如前)</span>。次與新知事遞相賀謝。各觸禮三拜<span class='note-inline'>(謝詞云。有荷推揚不勝慚悚。賀詞云。荷眾當才伏惟歡慶)</span>。轉椅子當面喫湯。告眾鳴鐘集眾入堂立定。維那聖僧前燒香。乃密稟住持人。巡堂一匝問訊罷。打槌一下云。白大眾。前某知事告退。此務不可闕人。適奉堂頭和尚慈旨。令請某上座充某知事。謹白。再打槌一下。乃知事頭首前資勤舊同共近前勸請受訖。兩展三禮<span class='note-inline'>(謝詞同前)</span>。時維那打槌一下云。今<span class='corr'>已</span>請得某人充某知事訖。謹白。又打槌一下。知客引於聖僧前大展三禮收坐具。於首座前觸禮三拜。大眾答拜。知客引巡堂出。維那白云。請大眾送知事入庫堂。如請維那即知客<span class='note-inline'>(或頭侍者)</span>白云。請大眾送維那入堂司。住持<span class='corr'>已</span>下送至庫堂或堂司。住持人依主位立。新知事於住持人前兩展三拜。送住持人出。次歸位與同事人觸禮三拜。次與首座大眾觸禮三拜。送大眾出庫司或堂司。行者以箱複收衣被。歸本處安排。知客引巡寮先到堂頭照位喫湯。勤舊相伴次第巡寮竟。住持知事頭首同共新舊知事交割錢帛所記文簿等。或當日或來<span class='corr'>日</span>點茶煎湯而退。次日庫司特為置食<span class='note-inline'>(新充知事且依舊來規矩。未得妄有更張及自誇詫。如有<span class='corr'>己</span>見候款曲。與住持人及同事商量。可行即行可止即止。不得違公徇私擾亂大眾)</span>。次日住持人堂中特為新舊知事煎點<span class='note-inline'>(茶牓云。堂頭和尚今晨齋退就雲堂點茶。特為新舊某知事即表賀謝之儀。兼請首座大眾同垂光伴。今月日。侍者某敬白)</span>。茶牓貼堂外上間。新監院候堂頭首座等茶湯罷。入堂與首座大眾煎點<span class='note-inline'>(茶牓云。庫司今晨齋退就雲堂煎點。特為首座大眾兼請諸知事相伴。伏望眾慈特垂光降。今月日。知事比丘某敬白)</span>。齋前具箱複托茶牓呈首座<span class='note-inline'>(詞云。上聞首座今晨齋退特為堂中煎點。伏望慈悲降赴)</span>。或觸禮三拜<span class='note-inline'>(此請會住院尊宿及立僧首座也)</span>。或只問訊而退。茶牓即令行者貼堂外下間。及令行者請諸寮頭首。乃就堂頭禮請住持人。兩展三拜<span class='note-inline'>(一展云。今晨齋退堂中特為首座煎點。敬請和尚與大眾相伴。伏望慈悲特賜開允。又一展敘寒暄乃觸三禮拜)</span>。自請同事入堂伴眾。次日庫堂內特為交代。知事頭首請首頭大眾相伴。然後知事首座頭首次第特為新舊知事煎點。如副院典座直歲即就庫堂。維那就堂司。特為同事交代煎點<span class='note-inline'>(唯堂頭監院首座入點煎點)</span>。</p>
<p style="margin-left:1em">文林郎寧國軍節度推官　吳時　挍勘。</p>
<p style="margin-left:1em">朝奉大夫權知邵武軍主管勸農公事　周玭　再挍正。</p>
<p style="margin-left:1em">朝請大夫新知郴州主管學事兼管內勸農營田　事借紫金魚袋　虞翔　刊行。</p>
</div>
<p class='juan'>重雕補註禪苑清規第二卷</p>
</div><!-- end of div[@id='body'] -->
</body></html>