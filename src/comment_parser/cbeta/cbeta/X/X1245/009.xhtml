<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重雕補註)禪苑清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu83' />重雕補註禪苑清規第九卷</p>
<div class='div-other'><a id='mulu84' />
<p class='h1'>沙彌受戒文</p><p>行者初請得度牒。以箱複托呈本師竝知事頭首。各禮謝三拜。選日剃度。維那司請受戒一人。引請闍梨一人。作梵闍梨一人。隔宿剃頭。但頂心留方寸許。至日僧堂或法堂上安排。設戒師高座。前鋪氈蓆。香案上用手爐淨瓶戒文竝界方二條。又相對戒師設作梵闍梨座竝磬一口。如在法堂上即別安聖像香花供養卓子二隻。箱複二面。一安袈裟。一安裙衫。在聖僧或聖像前列之。堂下安排拜蓆。一領事<span class='corr'>辦</span>集眾<span class='note-inline'>(若用法事迎引。從童行堂至土地堂。及大殿。然後入僧堂內剃頭。行者諸處各禮三拜)</span>。剃頭行者即從僧堂前祇候大眾集定。戒師二闍梨於聖像前大展三拜訖。戒師作梵。闍梨就座。乃入法事。</p>
<p style="margin-left:1em">引請闍梨<span class='note-inline'>(於戒師前大展坐具三拜。胡跪合掌)</span>。</p>
<p>戒師<span class='note-inline'>(問)</span>引請<span class='note-inline'>(答)</span>。</p>
<p>僧集否<span class='note-inline'>(<span class='corr'>已</span>集)</span>。和合否<span class='note-inline'>(和合)</span>。僧今和合何所作為<span class='note-inline'>(為當院行者某甲剃頭受戒)</span>。可爾。</p>
<p style="margin-left:1em">引請闍梨<span class='note-inline'>(收坐具起。引行者入堂)</span>。</p>
<p style="margin-left:1em">行者<span class='note-inline'>(於聖僧前禮三拜。聞磬聲禮。聞磬聲起。又禮戒師三拜。胡跪合掌)</span>。</p>
<p style="margin-left:1em">引請闍梨<span class='note-inline'>(亦展坐具。胡跪合掌)</span>。</p>
<p style="margin-left:1em">作梵闍梨<span class='note-inline'>(作優波離梵。如不能。即作云何梵)</span>。云何於此經。究竟到</p>
<p style="margin-left:1em">彼岸。願佛開微密<span class='note-inline'>(呪香)</span>。廣為眾生說。為剃頭受戒者說。</p>
<p>戒師<span class='note-inline'>(聞梵聲秉爐至微密處呪香。竝薰顯戒文云)</span>。戒香。定香。慧香。解脫香。解脫知見香。光明雲臺遍法界。供養十方無量佛。十方無量法。無量僧。見聞普薰證寂滅。一切眾生亦如是。戒師<span class='note-inline'>(梵終疊云)</span>為剃頭受戒者說。即將今晨開啟剃頭受戒功德。迴向皇帝萬歲。臣統千秋。天下太平。法輪常轉。龍天土地增益威光。護法護人無諸難事。十方施主福壽莊嚴。合道場人身心安樂。師長父母道業超隆。剃頭沙彌修行無障。三塗八難咸脫苦輪。九有四生俱登覺岸。仰憑尊眾念清淨法身<span class='note-inline'>(云云至)</span>摩訶般若波羅蜜。</p>
<p style="margin-left:1em">引請闍梨<span class='note-inline'>(秉爐云。請師言句。汝合自陳。汝若不能。隨我聲道。至某甲處稱名)</span>。大德一心念我。某甲今請大德為我作剃頭受戒阿闍梨。我依大德故得剃頭受戒。慈愍故<span class='note-inline'>(三說。第三疊慈愍故三遍)</span>。</p>
<p style="margin-left:1em">行者<span class='note-inline'>(第一第二第三各小禮三拜。又大禮三拜。胡跪合掌)</span>。</p>
<p>善男子<span class='note-inline'>(每呼善男子即當應喏)</span>。心源湛寂。法海淵深。迷之者永劫沈淪。悟之者當處解脫。欲專妙道無越出家放曠。喻如虗空清淨。同於皎月。修行緣具。道果非遙。始從尅念之功。畢證無為之地。所以大覺世尊捨金輪之寶位。子夜踰城。脫珍御之龍衣。青山斷髮。容鵲巢於頂上。掛蛛網於眉間。修寂滅而澄真常。斷塵勞而成正覺。三世諸佛不說在家成道。六代祖師阿誰行染度人。所以佛佛授手祖祖相傳。不染世緣方成法器。故得天魔拱手外道歸心。上酬四重之恩。上濟群生之苦。所以云。流轉三界中。恩愛不能捨。弃恩入無為。直是報恩者。出家之後。禮越常情。不拜君王。不拜父母。汝今可離此座想念國王水土之恩。父母生成之德。專精拜辭。後不拜也。</p>
<p style="margin-left:1em">引請闍梨<span class='note-inline'>(收坐具起。引行者同問訊出堂)</span>。</p>
<p style="margin-left:1em">行者<span class='note-inline'>(於堂下拜辭國王父母。捨俗服著裙衫訖。引請闍梨引於聖像前禮三拜。就戒師座下禮一拜。近前胡跪合掌)</span>。</p>
<p>戒師<span class='note-inline'>(誦偈。執瓶水灌頂。竝剃髮少計。傍僧同誦)</span>。</p>

<div class="lg regular"><div class='lg-row'>善哉大丈夫　能了世無常　棄俗趣泥沍</div>
<div class='lg-row'>希有難思議</div>
</div><p><span class='note-inline'>(三說。沙彌退身禮三拜)</span>。</p>
<p>引請闍梨<span class='note-inline'>(引行者於本師座前禮一拜。近前胡跪合掌)</span>。</p>
<p>本師執刀云。最後一結。謂之周羅。唯佛一人。乃能斷之。我今為汝。除去頂髮。汝今許否。答曰可爾。本師云。仰大眾同聲誦落髮偈。</p>

<div class="lg regular"><div class='lg-row'>毀形守志節　割愛辭所親　出家弘聖道</div>
<div class='lg-row'>誓度一切人</div>
</div><p><span class='note-inline'>(三說。退身禮一拜。復於師前胡跪合掌)</span>。</p>
<p>本師持袈裟誦偈云。</p>

<div class="lg regular"><div class='lg-row'>大哉解脫服　無相福田衣　披奉如來戒</div>
<div class='lg-row'>廣度諸眾生</div>
</div><p style="margin-left:1em">沙彌披袈裟訖<span class='note-inline'>(禮本師三拜。禮聖像三拜。禮戒師三拜。胡跪合掌)</span>。</p>
<p style="margin-left:1em">引請闍梨<span class='note-inline'>(亦展坐具。胡跪合掌)</span>。</p>
<p>善男子。法如大海。漸入漸深。汝既出家。當先受三歸五戒。方得事近大僧。次受沙彌十戒。乃可同僧利養。事在專誠。不宜慢易。我今為汝召請三寶證明佛事<span class='note-inline'>(〔兼以〕至十戒竟)</span>。</p>
<p style="margin-left:1em">奉請無邊佛寶海藏金文。十地三賢五果四向。同垂感降。共作證明<span class='note-inline'>(三說)</span>。</p>
<p>善男子欲求歸戒。先當懺滌愆瑕。如人浣衣然後加色。汝今至誠隨我懺悔。</p>

<div class="lg regular"><div class='lg-row'>我昔所造諸惡業　皆因無始貪嗔癡</div>
<div class='lg-row'>從身口意之所生　一切我今皆懺悔</div>
</div><p>善男子。汝既淨治身口意業。次應歸依佛法僧寶。</p>
<p class="lg-abnormal"><div class='lg-row'>歸依佛　歸依法　歸依僧　歸依佛兩足尊</div>
<div class='lg-row'>歸依法離欲尊　歸依僧眾中尊　歸依佛竟</div>
<div class='lg-row'>歸依法竟　歸依僧竟</div>
</p><p>如來至尊等正覺。是我道師。我今歸依。從今<span class='corr'>已</span>去稱佛為師。更不歸依邪魔外道。慈愍故<span class='note-inline'>(三說。第三疊慈愍故三遍)</span>。</p>
<p style="margin-left:1em">沙彌<span class='note-inline'>(第一第二第三各小禮一拜。一大禮三拜。胡跪合掌)</span>。</p>
<p>善男子。汝既捨邪歸正。戒<span class='corr'>已</span>周圓。若欲識相護持。應受五戒。</p>
<p>盡形受</p>

<ul class="">
<li>不殺生</li>

<li>不偷盜</li>

<li>不淫欲</li>

<li>不妄語</li>

<li>不飲酒</li>
</ul><p>是五戒相。汝能持否。<span class='note-inline'>(答云)</span>能持。</p>
<p>上來五支淨戒。一一不得犯。汝能持否。<span class='note-inline'>(答云)</span>能持。<span class='note-inline'>(三問三答)</span>是事如是持。</p>
<p style="margin-left:1em">沙彌<span class='note-inline'>(大禮三拜。胡跪合掌)</span>。</p>
<p>善男子。五戒為入法之初因。出三塗之元首。次受沙彌十戒。即形備法儀。此稱勤䇿。依師而住。受利同僧。是為應法沙彌應當頂受。</p>
<p>盡形受</p>

<ul class="">
<li>不殺生</li>

<li>不花髻瓔珞香油塗身</li>

<li>不偷盜</li>

<li>不歌舞作唱故往觀聽</li>

<li>不淫欲</li>

<li>不坐臥高廣大床</li>

<li>不妄語</li>

<li>不非時食</li>

<li>不飲酒</li>

<li>不捉金銀錢寶</li>
</ul><p><span class='corr'>已</span>上十事是沙彌戒。汝能持否。<span class='note-inline'>(答云)</span>能持。</p>
<p>上來十支淨戒。一一不得犯。汝能持否。<span class='note-inline'>(答云)</span>能持。<span class='note-inline'>(三問三答)</span>是事如是持。</p>
<p style="margin-left:1em">沙彌<span class='note-inline'>(大禮三拜。胡跪合掌)</span>。</p>
<p>善男子。汝今受戒之後。當須頂戴奉持。不得違犯所持戒律。供養三寶。勤種福田。於和尚阿闍梨一如法教。於上中下座心常恭敬。精進行道報父母恩。衣取布素不以文彩。食取支命不得嗜味。花香脂粉無以近身。好聲邪色一無視聽。徐言持正勿宣人短。儻有爭者兩說和合。男女有別。草木無傷。非賢不友非聖不宗。法服應器常與人俱。非時不食非法不言。精勤思義溫故知新。坐則禪思起則諷誦。閉三惡道開涅槃門。於比丘法中增長正業。菩提心而不退。般若智以長明。普度眾生祈成正覺。用心如此真佛弟子。</p>
<p style="margin-left:1em">作梵闍梨<span class='note-inline'>(作神仙梵云)</span>。神仙五通人。作者於呪術。為彼慚愧者。攝諸不慚愧。如來立禁戒。半月半月說。<span class='corr'>已</span>說戒利益。稽首禮諸佛。</p>
<p>戒師<span class='note-inline'>(聞梵聲秉爐至梵終回向云)</span>。上來剃頭受戒。先用回向堂頭和尚。常為苦海津梁。執事高人。永作法門梁棟。合堂清眾同乘般若之舟。剃頭沙彌速至菩提之岸。四恩總報。三有齊資。法界眾生同圓種智。為如上緣念十方三世一切諸佛諸尊菩薩摩訶般若波羅蜜。</p>
<p style="margin-left:1em">作梵闍梨鳴磬云。處世界。如虗空。如蓮花不著水。心清淨。超於彼。稽首禮無上尊。</p>
<p style="margin-left:3em">歸依佛得菩提道心常不退。</p>
<p style="margin-left:3em">歸依法薩般若得大總持門。</p>
<p style="margin-left:3em">歸依僧息諍論同入和合海。</p>
<p>上來剃頭受戒功德。無限殊勝良因。散周沙界。和南聖眾。</p>
<p style="margin-left:1em">引請闍梨<span class='note-inline'>(聞處世界收坐具起。令沙彌禮拜)</span>。</p>
<p style="margin-left:1em">沙彌<span class='note-inline'>(大禮戒師三拜。次禮聖僧三拜。問訊出堂門外立)</span>。</p>
<p>戒師二闍梨於聖僧前大展三拜出堂外立。僧堂前鳴小鐘子三下。大眾下堂。各具威儀於法堂上禮賀住持人<span class='note-inline'>(如法堂上剃頭。即於[穴/侵]堂內禮賀)</span>。</p>
<p>戒師二闍梨<span class='note-inline'>(一展云。人差受戒不敢告辭。人事荒疎久淹尊重。下情無任皇恐之至。又一展敘寒暄。伏惟和尚尊體起居萬福。仍又觸禮三拜)</span>。住持人<span class='note-inline'>(云沙彌披剃有煩道用。即容詣寮陳謝)</span>。知事禮賀<span class='note-inline'>(一展云。法門有幸。神足披緇。下<span class='corr'>情</span>無任喜躍之至。又一展敘時暄。又禮三拜)</span>。住持人<span class='note-inline'>(云沙彌披剃有煩荷覺。即容詣寮陳謝)</span>。大眾禮賀<span class='note-inline'>(資詞同知事)</span>。住持人<span class='note-inline'>(云此者沙彌受戒有煩證明。即容詣寮陳謝)</span>。侍者小師禮賀<span class='note-inline'>(大展三拜云。沙彌得度。舉眾同歡。仰對尊慈。倍深喜躍。又三禮。敘時暄又禮三禮也)</span>。知事大眾歸寮。各具香火排立祇候。是時大眾纔退。沙彌禮三禮<span class='note-inline'>(云叨圓頂相。幸掛田衣。遂脫塵牢。永拋愛網。下情無任感激之至。三禮。敘寒暄又禮三拜。住持人巡寮過乃。禮知事頭首戒師闍梨竝諸法眷)</span>。</p>
<p>○謝大戒詞<span class='note-inline'>(萬歲天寧之節。特啟霜臺。三飜羯磨既圓。<span class='corr'>已</span>登戒品。此蓋某人宿承佛記。誓度群迷。唯將繫艸之心。上答浮囊之賜。下想無任感激之至)</span>。</p>
</div>
<div class='div-other'><a id='mulu85' />
<p class='h1'>訓童行</p><p>童行初來投院。師主審問根源。若具正因方可容納。如其意圖衣食。規避徭役。因事遁竄。及父母不允者。竝不可留。</p>
<p>○投院狀式。投院童行姓某名某。年若干。本貫某州某縣某鄉某里人事<span class='note-inline'>(或是郭下人事)</span>。在身竝無彫青刑憲及諸般違礙。今為生死事大久慕空門。蒙父母情允。許捨入本院出家為童行<span class='note-inline'>(如無父母。即云今欲投院出家為童行)</span>。伏乞堂頭和尚慈悲容納。謹狀。年月日具。前位某押狀送。如有父母。即連狀書名。住持人押狀付知事。新到童行於庫司參禮訖。將行李入童行堂。參禮堂主訖。堂主掛搭竝指床位。至晚參。大眾行者巡堂立定。堂主將新到禮參頭<span class='corr'>已</span>下三禮或六禮。不答禮巡堂一匝下位立。今具規矩如後。</p>
<p>○夫道不孤運。引之由人。欲成清淨叢林。不可遺於細行。而況布金地上選佛場中既預出家。宜深慶幸。今茲教示略舉三章。若善依行方為佛子。</p>
<p>立身第一。近事大僧當持五戒。一不殺生<span class='note-inline'>(有命之屬不得而殺)</span>。二不偷盜<span class='note-inline'>(不與而取皆為盜也)</span>。三不淫慾<span class='note-inline'>(遠離淫慾如避火坑)</span>。四不妄語<span class='note-inline'>(出家之人誠信為本)</span>。五不飲酒食肉<span class='note-inline'>(寧捨身命無犯此戒)</span>。除齋粥外竝不得雜食<span class='note-inline'>(所謂果子竝菜粥飲餅飰竝不應食)</span>。非常住差使不得出門。非大緣事不得請假。又參禪問道者收攝身心。不得散亂。念經求度者溫習經業。不得懶墮。又常念修行報答王臣荷戴之恩。施主供給之恩。父母養育之恩。師長教導之恩。又常思惟父母亡歿者恐入惡道。應以修行濟㧞。父母見在者勸令歸依三寶發菩提心。又著衣喫飯常知來處。若不修行何門報答。又行者上衣直裰為正。自餘俗服非出家衣也。鞋須白色不得紫皂。須繫腰條不用勒巾答膊。又衣服常須淨潔整齊。直裰下不得露袴口。冬夏當打脚絣。又聽參行益及赴茶湯須具鞋韈。行須<span class='corr'>斂</span>手坐必端身。不得倚靠不得掉臂。及不得把臂同行。又諸處逢師僧當<span class='corr'>斂</span>身避路問訊令過。見官員施主同行。先當問訊僧家。次當祇揖官員施主。既出家持戒著真田衣直裰。竝不得跪拜俗家。雖見父母只得祇揖。又不淨之手不得捉經卷拈掇護淨之物<span class='note-inline'>(香爐花瓶眾僧受用飲食之器)</span>。又粥飰二時各念心經三卷。報答十方施主供給。僧行勞形喪命。人畜微蟲端心授食。不得說話。每日晚參於佛殿前禮佛。竝須專心唱禮。不得心緣他事口和音聲。如常住作務罷。參禪者屏處宴坐。念經者上案誦習。不得相聚戲笑。又說非義之言。若相罵相打種種違諍竝非出家之人切。宜禁戒。晚參後無事。不可過堂西竝堂頭庫下行者寮作務處所及於屏處閑話。有智之人遞相警察。凡為行者須是立身孤潔作事明白。不得事涉嫌疑點污清眾。</p>
<p>陪眾第二。既已出家參陪清眾。常念柔和善順。不得我慢貢高。大者為兄。小者為弟。徐言持正勿宣人短。儻有諍者兩相和合。但以慈心相向。不得惡語傷人。若也欺凌同列走扇是非。如此出家全無利益。他人財物不得擅使。別人衣被不得自移。不得床上立地著衣。不得背聖僧上床。若揭門簾常垂後手。不得敲磕作聲。堂中不得露頭衩衣。打靜<span class='corr'>已</span>後未開靜<span class='corr'>已</span>前。除常住事不得於堂內及近童行堂說話。堂中不得書寫毀畫破壞墻壁。不得懸掛書畫圖慎及牓貼閑雜文字。脚頭不得安經案。床頭不得置枕屏。舊衣鞋韈安置床下。衣單枕被常令整齊。堂中尋常不得高聲說話喧亂大眾。常須躡足輕行。非自<span class='corr'>己</span>衣單下不得坐臥閑話。參頭堂主常切提舉。亦仰鄰床呵責禁止。爐中不得撥火及敲火筯作聲。爐中不得久坐有妨眾人。打版茶湯竝須齊赴。看經寮舍令打疊淨潔。不得說話。浴室內不得躶形及不得高聲語笑。不得床上立地著衣及床上立地梳頭。堂主常管打靜閑靜。行者聞開靜便起。不得躭著睡眠。若授利養錢物。不得隱匿。當白入眾抽分一。</p>
<p>作務第三。聞普請版須管及早齊赴。上案處不得說話。恐唾墮落眾僧食內獲罪不小。普請處不得高聲說話何況喧閙呌笑。常須靜默。令俗人生善。欲行益時先挽起衣袖洗手令淨。僧堂前不得說話。不得倚靠斜立。不得撒手無禮輕放。家事不得作聲。入僧室不得急行大步。應當安詳。次第行益。須看眾僧各人所要多少。臨時斟酌。不得垂手提鹽醋桶子。行益處如嚏噴咳嗽。當須背身。若舁桶者<span class='corr'>斂</span>閑手當胸。不得垂臂。堂頭庫下諸寮舍供過行者。常切小心護惜常住財物家事猶如眼睛。及盡心扶持。不得令住持知事眾僧動念。如當次普請作務。畫時各歸供過處所厨中局次。行者各盡<span class='corr'>己</span>長。辨集僧事。常令飲食及鍋竈家事猶先和會。不得臨時爭競。各宜道心供眾。勿憚勤苦。今雖小勞。後獲大利。諸殿堂行者當管洒掃淨潔香花供養。切在整齊。或遇風起。諸殿堂不得點燈。每日下供養當禮拜發願。願四恩三有土地龍天法界眾生同圓種智。打鐘行者不得失時。常令洒掃竝齋時燒香禮拜。願聞鐘聲皆得解脫。門子行者撿寮出入僧行。無故上街及頻請假出入者。常切照管。謹慎火燭火頭上火。常知緊慢。不得與局次行者相違。堂頭庫下茶頭行者。常宜照管火燭及點撿茶湯。園頭行者常令勤勞同心供給大眾。不得懶倦辭避。及守護行者凡所作務皆聽園頭支撥。不得悞事。諸莊行者所託非輕。第一清廉不侵常住。第二了事不惹官方。第三善巧調和行者莊客。與莊舍和睦不令鬪爭。第四知時耕田下種各務合宜。第五慈心照管頭口勿令羸瘦。及不得令使牛人亂有鞭打。第六護戒鈐束行者不作非違之事。防關莊客不偷常住錢穀。第七精勤常詣地頭照管地界及諸色田苗。第八明本不為供勤三寶則是勞而無切。車頭行者常須照管頭口充肥及不少欠斛斗。在外止宿之處看守草料惜護行止。不得飲酒食肉及作非違之事。參頭堂主常務公心。統眾不得挾私。眾人有過須當舉白。大則覆知事住持人行遣。小則報典座罰錢入眾。行者等若參頭支撥。不得違背稍有稽遲。</p>
<p>右前件規矩竝是出家細行。如能委曲推行。便為得度之本也。佗時若獲披剃。高僧軌範一切見成。却以此法教示初機。自然令法久住。如知而故犯。犯而不悔。非惟辜負四恩虗霑信施。龍天土地皆所不容。業果三塗何所逃避。既是出家之輩。自當因果分明。時中不昧正因。便是成佛有分。</p>
</div>
<p class='juan'>重雕補註禪苑清規第九卷</p>
</div><!-- end of div[@id='body'] -->
</body></html>