<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重雕補註)禪苑清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 1245-A 禪苑清規序</p><p class="byline">真定府十方洪濟禪院住待傳法慈覺大師　宗賾　集</p><p>夫禪門事例雖無兩樣毗尼。衲子家風別是一般規範。若也途中受用。自然格外清高。如其觸向面牆。實謂減人瞻敬。是以僉謀開士遍摭諸方。凡有補於見聞。悉備陳於綱目。噫。少林消息<span class='corr'>已</span>是剜肉成瘡。百丈規繩可謂新條特地。而況叢林蔓衍轉見不堪。加之法令滋彰。事更多矣。然而莊嚴保社。建立法幢。佛事門中闕一不可。亦猶菩薩三聚。聲聞七篇。豈立法之貴繁。葢隨機而設教。初機後學冀善參詳。上德高流幸垂證據。<span class='corr'>崇</span>寧二年八月十五日序。</p>
<p style="margin-left:2em">昨刊此集盛行于世。惜其字畫磨滅。今再寫作大字。刻梓以傳。收者幸鑒。嘉泰壬戌虞八宣教謹咨。</p>
</div>
<div class='div-other'><a id='mulu2' />
<p class='h1'>重雕補註禪苑清規目錄</p>
<ul class="">
<li>第一卷
<ul class="">
<li>受戒</li>

<li>護戒</li>

<li>辨道具</li>

<li>裝包</li>

<li>旦過</li>

<li>掛搭</li>

<li>赴粥飰</li>

<li>赴茶湯</li>

<li>請因緣</li>

<li>入室</li>
</ul></li>

<li>第二卷
<ul class="">
<li>上堂</li>

<li>念誦</li>

<li>小參</li>

<li>結夏</li>

<li>解夏</li>

<li>冬年人事</li>

<li>巡寮</li>

<li>迎接</li>

<li>請知事</li>
</ul></li>

<li>第三卷
<ul class="">
<li>監院</li>

<li>維那</li>

<li>典座</li>

<li>直歲</li>

<li>下知事</li>

<li>請頭首</li>

<li>首座</li>

<li>書狀</li>

<li>藏主</li>
</ul></li>

<li>第四卷
<ul class="">
<li>知客</li>

<li>庫頭</li>

<li>浴主</li>

<li>街坊水頭炭頭華戲嚴</li>

<li>磨頭園頭莊主廨院主</li>

<li>延壽堂主淨頭</li>

<li>殿主鐘頭</li>

<li>聖僧侍者爐頭直堂</li>

<li>寮主寮首座</li>

<li>堂頭侍者</li>
</ul></li>

<li>第五卷
<ul class="">
<li>化主</li>

<li>下頭首</li>

<li>堂頭煎點</li>

<li>僧堂內煎點</li>

<li>知事頭首煎點</li>

<li>入寮臘次煎點</li>

<li>眾中特為煎點</li>

<li>眾中特為尊長煎點</li>
</ul></li>

<li>第六卷
<ul class="">
<li>法眷及入室弟子特為堂頭煎點</li>

<li>通眾煎點燒香法</li>

<li>置食特為</li>

<li>謝茶</li>

<li>看藏經</li>

<li>中筵齋</li>

<li>出入</li>

<li>警眾</li>

<li>馳書</li>

<li>發書</li>

<li>受書</li>

<li>將息參堂</li>
</ul></li>

<li>第七卷
<ul class="">
<li>大小便利</li>

<li>亡僧</li>

<li>請立僧</li>

<li>請尊宿</li>

<li>尊宿受疏</li>

<li>尊宿入院</li>

<li>尊宿住<span class="corr">持</span></li>

<li>尊宿遷化</li>

<li>退院</li>
</ul></li>

<li>第八卷
<ul class="">
<li>龜鏡文</li>

<li>坐禪儀</li>

<li>自警文</li>

<li>一百二十問</li>

<li>誡沙彌</li>
</ul></li>

<li>第九卷
<ul class="">
<li>沙彌受戒文</li>

<li>訓童行</li>
</ul></li>

<li>第十卷
<ul class="">
<li>勸檀信</li>

<li>齋僧儀</li>

<li>百丈規繩頌</li>
</ul></li>
</ul><p>重雕補註禪苑清規目錄</p>
</div>No. 1245
<p class='juan'><a id='mulu3' />重雕補註禪苑清規<span class='corr'></span>第一<span class='corr'>卷</span></p>
<div class='div-other'><a id='mulu4' />
<p class='h1'>受戒</p><p>三世諸佛皆曰出家成道。西天二十八祖。唐土六祖。傳佛心印。盡是沙門。葢以嚴淨毗尼方能洪範三界。然則參禪問道戒律為先。既非離過防非。何以成佛作祖。受戒之法。應備三衣鉢具并新淨衣物。如無新衣。浣染令淨。入壇受戒不得徣借衣鉢。一心專注慎勿異緣。像佛形儀具佛戒律得佛受用。此非小事豈可輕心。若徣借衣鉢。雖登壇受戒竝不得戒。若不增受。一生為無戒之人。濫廁空門虗消信施。初心入道法律未諳。師匠不言陷人於此。今茲苦口。敢望銘心。既受聲聞戒。應受菩薩戒。此入法之漸也。</p>
</div>
<div class='div-other'><a id='mulu5' />
<p class='h1'>護戒</p><p>受戒之後常應守護。寧有法死不無法生。如小乘四分律四波羅夷．十三僧伽婆尸沙．二不定．三十尼薩耆．九十波逸提．四波羅提提舍尼．一百眾學．七滅諍。大乘梵網經十重四十八輕。竝須讀誦通利。善知持犯開遮。但依金口聖言。莫擅隨於庸輩。如不應食<span class='note-inline'>(䓗韭薤蒜園荽酒肉魚兔及乳餅酥酪用蠐螮卵猪羊脂。竝不應食。如遇病緣。寧捨身命。終不以酒肉俗味毀禁戒)</span>非時食<span class='note-inline'>(小食藥石與果子米飲荳湯菜汁之類。如非齋粥二時。竝是非時之食也)</span>並宜服禁。財色之禍甚於毒蛇。尤當遠離。慈念眾生猶如赤子。語言真實心口相應。讀誦大乘資發行願。尸羅清淨佛法現前。皮之不存毛將安傅。故經云。精進持淨戒。猶如護明珠。</p>
</div>
<div class='div-other'><a id='mulu6' />
<p class='h1'>辨道具</p><p>將入叢林先辨道具。所謂為山笠。拄杖。戒刀。祠部筒。鉢橐。鞋袋<span class='note-inline'>(內〔安〕布帕一條為脚布)</span>。枕子。鈴口鞋脚絣。前後包巾。白絹複包。絛包。枕袋。蓋包。小油單。柿油單。布臥單。綿被。淨巾三條<span class='note-inline'>(一蓋被。一喫食。一常用)</span>。小淨瓶。浴巾。浴裙。函櫃小鏁。如茶器并其餘衣物。竝隨家豐儉。</p>
</div>
<div class='div-other'><a id='mulu7' />
<p class='h1'>裝包</p><p>前包內安僧衣<span class='note-inline'>(手帕複訖。坐具裹之)</span>。偏衫或夾襖背心。應係淨衣。前包內安置。後包內安被單。綿衣。襯汗。應係觸衣之類。先用白絹複複訖入包包。枕袋內安浴巾。浴裙。笠子內安聖像經文。茶器之類裝包之法當繫裙在偏衫之上。先上前包。次繫包枕。次打後包。次絡右肩。掛鉢於左腋下。鉢口向身。次絡左肩。掛鞋袋於右腋下。先插戒刀於右腋下。次插祠部筒於左腋下<span class='note-inline'>(祠部袋用絛或帶絡肩上。更用絛帶一條橫繫腰間。如未打後包。以前繫掛定。倒飜起祠部筒然後上後包。更是便)</span>次繫包絛<span class='note-inline'>(然後插枕子茶筒淨瓶放絛上。在前包左右安置之)</span>。戴笠之法。右手仰把笠緣。提起旋轉安頂上平戴為最。不得前仰後低。或左右傾側。下笠之法亦當仰手旋轉下之。只用右手仰把笠緣當右肩提之。拄杖之法。有枝者為觸頭。無枝者為淨頭。行時淨頭在前。右手攜之。如下笠時在左手內。路上逢人如略問訊。仰左手把拄杖。仰右手下笠。<span class='corr'>斂</span>杖笠當胷。離寺之法。與同袍敘別訖。於三門外簷下上笠。入寺之法。於三門外簷下下笠。左手攜杖。乃垂杖頭。右手提笠當右肩。如遇同袍<span class='corr'>斂</span>笠近胷表敬而<span class='corr'>已</span>。如便掛搭。於僧堂前門南牀上。先仰安笠子。次以拄杖安牀當上<span class='note-inline'>(當字聲去)</span>。淨頭在北。先取淨缾茶筒枕頭安笠內。次解包絛亦安笠內。以鞋袋安地上。鉢囊安笠上。解後包并包枕安牀上。次下前包安笠內。或安後包單上。先取袈裟坐具出。然後將枕子包絛包枕前包都入後包內繫縛訖。將淨巾攜鞋袋<span class='note-inline'>(後架)</span>洗足。具鞋韈却以鞋袋盛草鞋安牀下。布巾淨手訖。搭袈裟。袖祠部詣堂司相看。掛搭了。如堂中有函櫃。即收行李安函櫃中鏁之。笠子拄杖歸寮。如堂中無函櫃收行李。赴寮人事了。聽寮主首座指授處所。相看畢。掛鉢安被於僧堂內。茶筒文字置寮中案上。</p>
</div>
<div class='div-other'><a id='mulu8' />
<p class='h1'>旦過</p><p>入門先問旦過所在。入寮解卸訖。具威儀到客位云。暫到相看。知客出。各觸禮三拜。暫到辭云。此際經過幸獲瞻對。知客辭云。川途䟦涉到來不易。隨後知客皆詣寮迴禮。如看住持人。亦當詣寮迴禮。若欲掛搭。歇一兩日。詣堂司相看。</p>
</div>
<div class='div-other'><a id='mulu9' />
<p class='h1'>掛搭</p><p>具威儀。袖祠部<span class='note-inline'>(如二人<span class='corr'>已</span>上則推一人。人事精熟。或戒臘高者。為參頭)</span>。於堂司相看。尋行者報維那云。新到相看。相見各觸禮三拜。喫茶罷。起身近前云。久嚮道風。此者特來依棲左右。且望慈悲。維那云。山門多幸。特荷光臨。乃各人依戒臘次第呈祠部與維那。維那收訖<span class='note-inline'>(次第安箱內)</span>。新到觸禮一拜云。此際多幸。深謝溫存。維那答一拜云。官待蕭疎。且希以道為念。不喫湯。維那送出。堂司云。請上座歸堂掛搭。新到於僧堂前門南頰而入聖僧前<span class='note-inline'>(參頭在北邊)</span>立定。大展三拜。收坐具。從首座位巡堂一匝。却到聖僧前問訊畢。於前門內南頰牀下版頭第三位次第而坐。維那依戒臘上牀曆訖。令行者箱內托祠部相隨入堂<span class='note-inline'>(有處維那先於聖僧前燒香)</span>。新到起身牀前立。相問訊了。維那次第過祠部訖。於版頭面東南觸禮一拜。新到亦觸禮一拜。維那依戒臘次第掛搭觸禮一拜。維那常占上手<span class='note-inline'>(如前門北頰維那面東北。如前門南頰即面東南。如後門北頰即面西北。如後門南頰即面西南也)</span>。掛搭訖。維那出<span class='note-inline'>(有處出前門。有處出後門)</span>。新到相送<span class='note-inline'>(後門出者。新到不過門限。前門出者門外相別)</span>。維那云。請某上座於某上座於某寮抽解問訊而別。新到歸寮。尋寮主云。新到相看。見寮主各觸禮三拜。茶罷。參頭以下起身近前云。維那指揮令入上寮依棲左右。於是寮主看詳戒臘高低。指參頭以下一例就看讀牀按掛搭。各觸禮一拜。新到於聖像前次第立定。問訊訖。巡寮罷。乃尋寮中首座相看。各人觸禮三拜。取行李。咨問寮主。首座安排。乃上堂頭看侍者<span class='note-inline'>(未用作禮)</span>云。新到禮拜和尚。相煩侍者咨報<span class='note-inline'>(如堂頭人客相看。或歇息。即延客茶湯。如無阻節。便可引領。即未用點茶)</span>。侍者乃問。上座是入室弟子否。是法眷否。如不是入室并法眷。即一道相看。若是入室弟子。候新到人事罷方可相看。侍者乃先報堂頭云。若干人新到。若干人入室弟子。若干人法屬。禮拜然後引入。新到兩展三禮如在上。法眷亦兩展三禮。所以還住持人公界之禮也<span class='note-inline'>(然住持人不當受禮。亦不可觸禮住持人。<span class='corr'>但</span>云。少間詣寮禮拜。當選近上寮舍安排。住持人詣寮迴禮。如親密尊長即大展九禮。免則兩展三禮。又免則觸禮三拜。如法眷稍疎。即兩展三禮或觸禮三拜。如至親法眷。不論尊[(白-日+田)/廾]。知事頭首小師行者竝合入事)</span>。</p>
<p>入室弟子洎法眷卑行。竝大展九拜。或兩展三拜。參頭曲躬近前云。久嚮和尚道價。此日獲奉尊顏。下情不任喜躍之至。退身依位又一展云。某寒暄。伏惟和尚尊體起居萬福<span class='note-inline'>(正月孟春猶寒。　二月仲春漸暄。　三月季春極暄。　四月盂夏漸熱。五月仲夏毒熱。　六月季夏極熱。　七月孟秋猶熱。　八月仲秋漸凉。　九月季秋霜冷。　十月孟冬漸寒。十一月仲冬嚴寒。　十二月季冬極寒)</span>。入室弟子云。久違和尚慈誨。此日獲奉尊顏。法眷云。久承和尚法蔭。此日獲奉尊顏。下情無任。及寒暄同前。茶湯罷。乃看侍者庫司首座書記藏主。知客云。此日多幸獲依棲。略敘寒暄<span class='note-inline'>(各觸禮三拜。如曾作暫到知客處。更不作禮)</span>。詢問久住。如浴主有煎點。即看浴主。及詢問法眷兄弟相看禮拜。三日內常在寮中及僧堂內守。待請喚茶湯。不得閒遊。免令尋覔。侵晨早起。恐請者喧眾<span class='note-inline'>(有處住持人知事頭首當日就寮迴禮。新到但問訊而退。更不就座。知事頭首於諸寮相看。竝居客位。唯住持人可居主位。新到竝出門迎送)</span>。若欲起離。須守堂儀。半月并點入寮茶訖。或聖節上殿罷臨行。告白寮主并上下肩。方可前去。如名德人入院掛搭。住持人并維那知客同送入獨寮安下。次則維那送入。或從眾寮內遷出。或自監院首座藏主退下。於獨寮抽解。竝須於堂頭謝寮。或大展。或兩展三拜。或觸禮三拜。禮數隨宜。次謝維那。或問訊。或觸禮三拜。至起移日却於方丈及維那處退寮。禮數隨宜同前。戶鈎魚鑰竝當面呈納維那。方可前去。新到掛搭如經本院曾作知事頭首化主。竝於前資寮抽解。諸方辨事才德之人。并命服師名者。竝於上寮安排。自兩人以上更不謝寮退寮。結夏未終。堂儀未滿。實有急幹。須白堂司請假。不得擅便前去。山門當有重罰。若請假遊山。若過半月。須呈祠部。再守堂儀。判憑式。某院褐紫衣僧某右某所有某年文帳在某寺院供申。今執本名度牒六念戒牒共三本全。赴使衙呈驗。欲判公憑。往某處巡禮為地頭。伏乞某官特賜筆命施行。伏候台旨<span class='note-inline'>(或指揮)</span>。謹狀。年月<span class='note-inline'>(用院印)</span>日具。前位某狀。</p>
<p>○批憑式具位同前。右某伏為昨於某月某日於某處起判公憑。往某處巡禮為地頭。今為氣疾發動前去未得。恐違公憑程限。伏乞批鑿。未敢專擅。伏候裁旨。謹狀年月<span class='note-inline'>(不用印)</span>日具。前位某狀。</p>
</div>
<div class='div-other'><a id='mulu10' />
<p class='h1'>赴粥飯</p><p>粥飯坐位須依戒臘資次。早晨開靜之後。齋時三下<span class='corr'>已</span>前。先於食位就坐候長版鳴。及打三下即起身下鉢<span class='note-inline'>(舊說不得過三位)</span>。放鉢須當上肩。打木魚<span class='corr'>已</span>後竝不得入堂。入堂之法。前門入者竝從南頰入<span class='note-inline'>(先舉右足)</span>。所以不從北頰入者。尊住持人也<span class='note-inline'>(後門入者。上間坐即北頰入。先舉左足。下間坐即南頰入。先舉右足)</span>。於聖僧前問訊訖坐。上牀之法。問訊鄰位。先以右手<span class='corr'>斂</span>左邊衣袖腋下壓定。復以左手<span class='corr'>斂</span>右邊衣袖略提提。然後兩手提面前袈裟。次併以左手提之。即踏牀近裏而坐。然後棄鞋。先以左手托牀。次先縮左脚上牀。次收右脚。舉身正坐。左脚壓右脚。敷袈裟蓋膝上。不得露內衣。亦不得垂衣坐牀緣。須退身一鉢許地。以明護淨<span class='note-inline'>(一安袈裟。二展鉢盂。三頭所向。是名三淨)</span>。監院維那直歲侍者等在堂外上間。知客浴主炭頭街坊堂主等在堂外下間。鳴鼓三通。住持人赴堂。知事頭首依位問訊。堂前鳴鐘。大眾同下牀。住持人入堂。問訊聖僧罷。與大眾問訊。然後就位。復問訊訖。住持人就座。大眾方可上牀。侍者沙彌參隨住持人下堂外排立。候大眾坐。一時問訊。然後侍者入卓子問訊出。次後維那入堂。聖僧前問訊罷。燒香就站槌邊立。大眾展鉢<span class='note-inline'>(洪濟添打槌一下云。大眾各念心經三卷。回向某人。諸方設土地粥方有此一槌)</span>。如遇吉凶齋設。行香罷。跪爐次。槌一下云<span class='note-inline'>(稽首薄伽梵。圓滿修多羅。大乘菩薩僧。功德難思議。或云。佛法僧寶。最勝良田。凡所歸投。皆彰感應。或云。水澂秋月現。懇禱福田生。唯有佛菩提。是真歸仗處。葢槌邊不可誦長偈也)</span>。今晨修設有疏。恭對雲堂代伸宣表。伏惟慈證。宣疏罷云。上來文疏<span class='corr'>已</span>具披宣。聖眼無私諒垂昭鑒。仰憑尊眾念<span class='note-inline'>(良久云)</span>清淨法身等。下槌太疾即打著佛脚。下槌太漫則打著佛頭。如遇尋常填設。即白槌云。仰惟三寶咸賜印。知更不歎佛也。十聲佛罷。良久打槌一下。首座施食<span class='note-inline'>(粥云。粥有十利。饒益行人。果報生天。究竟常樂。又云。粥是大良藥。能除消飢渴。施受獲清凉。共成無上道。齋云。三德六味。施佛及僧。法界人天。普同供養。鑽飰云。施者受者。俱獲五常。色力命安。得無礙辯。<span class='corr'>已</span>上竝引聲高唱也)</span>。施食訖。行者喝食入<span class='note-inline'>(〔喝〕食須言語分明。名目不賺。若有差悞。受食之法不成。須令再唱。行食太速。受者倉卒。行食太遲。坐久生惱)</span>。食遍。維那白槌一下。首座接食觀想訖。大眾方食。維那於聖僧帳後轉身問訊首座<span class='note-inline'>(乃請首座施財)</span>。却歸本位打槌一下。首座施財<span class='note-inline'>(〔喝〕云。財法二施。等無差別。檀波羅蜜。具足圓滿)</span>。庫頭或維那次第行襯<span class='note-inline'>(輕手放僧前單上。意在恭敬。眾僧合掌受襯。不得眼覷。及不得將襯錢擲被位作聲。齋畢收之)</span>。展鉢之法。先問訊。解複帕。取鉢拭。疊令小。及匙筯袋當面近身橫放。次展淨巾蓋膝。開複帕及疊三角向裏。令齊整。一角垂牀緣。先以兩手開鉢單覆右手。把向身單緣蓋鉢盂上。即仰左手取鉢安單上。左邊以兩手頭指拼取鐼子。從小次第展之。不得作聲。如坐位稍窄。只展三鉢。次開袋取匙筯<span class='note-inline'>(取則先筯。入則先匙)</span>。安橫於頭鐼之後。匙筯頭向上肩。鉢刷安下肩。單外緣刷柄向外。以待出生。行食之法。當淨人自行。僧家不得自手取食。淨人行食禮合仾細羮粥之類。不得污僧手及鉢盂緣。點杓三兩下。良久行之。曲身<span class='corr'>斂</span>兩手當胷。粥飰多少各隨僧意。受食之法。兩手捧鉢低手離鉢單。平鉢受之。應量而受。不得有餘。維那未白遍槌。不得擎鉢先作供養。候聞遍槌。合掌揖食。次作五觀<span class='note-inline'>(一計功多少量彼來處。二忖<span class='corr'>己</span>德行全缺應供。三防心離過貪等為宗。四正事良藥為療形枯。五為成道故應受此食也)</span>。然後出生<span class='note-inline'>(未作五觀非<span class='corr'>己</span>食分。不得出生)</span>。偈云<span class='note-inline'>(汝等鬼神眾。我今施汝供。此食遍十方。一切鬼神共)</span>。喫食之法。擎鉢就口。不得將口就食。鉢盂外邊。半<span class='corr'>已</span>上名淨。半<span class='corr'>已</span>下名觸。以頭指安鉢內第二第三指傅鉢外。第四第五指不用。鐼子亦如之。取鉢放鉢及拈匙筯不得有聲。四分律云。正意受食。平鉢受羮飰。羮飰俱食。以次食。不得挑鉢中央食。無病不可得為己索羮飰。不得以飰覆羮更望得。不得視比座鉢中起嫌心。當繫鉢想食。不得大摶飰食。不得張口待飯食。不得含食語。不得摶飰擲口中。不得遺落飰食。不得頰飰食。不得嚼飰作聲。不得噏飰食。不得舌䑛食。不得振手食。不得手把散飰食。不得汙手捉食器。<span class='corr'>已</span>上律文竝宜遵守。亦不得抓頭令風屑墮盂鐼中。亦不得搖身捉膝踞坐欠伸及搐鼻作聲。如欲嚏歕須當掩鼻。如欲挑牙須當掩口。菜滓果核安鐼鉢後屏處。以避隣位之嫌。如隣位鉢中有餘食及果子。雖讓不得取食。及隣位有怕風之人。不得使扇<span class='note-inline'>(如自<span class='corr'>己</span>怕風。白維那堂外喫食)</span>。或有所須。默然指授。不得高聲呼取。食訖。鉢中餘物以鉢拭淨而食之。頭鉢受水。次第而洗。仍不得於頭鉢內洗鐼子。次第拭鉢鐼令極乾。匙筯洗拭盛袋內。鉢水之餘不得瀝牀下。棄鉢水真言曰。唵摩休羅細莎訶。頭鉢以下以兩手大指拼安鉢內。仰左手把鉢取安帕複中心。覆右手把近身單緣蓋鉢盂上。兩手疊單安鉢口次。以向身帕角覆鉢上。又以垂牀緣帕角向身覆之。然後疊淨巾兼匙筯袋鉢刷在帕上。以鉢拭覆之。複鉢盂訖。聞下堂槌。念食訖偈<span class='note-inline'>(飰食訖<span class='corr'>已</span>色力充。威震十方三世雄。回因轉果不在念。一切眾生獲神通)</span>。住持人出起身掛鉢。令掛搭單齊整。蹲身踞牀坐。然後左手<span class='corr'>斂</span>後裙衣襯體覆牀緣。徐徐垂足而下。不得跨牀便下。如堂內大坐茶湯。入堂出堂。上牀下牀。竝如此式。粥後放參。即住持人出堂打放參鐘三下。如遇早參更不打鐘。如為齋主。三下後陞堂。亦須打放參鐘。大坐茶湯罷。住持人聖僧前問訊出。即打下堂鐘三下。如監院首座入堂煎點。送住持人出。却來堂內聖僧前上下間問訊罷。盞槖出。方打下堂鐘三下。大眾方可下牀。出堂威儀竝如入堂之法。</p>
</div>
<div class='div-other'><a id='mulu11' />
<p class='h1'>赴茶湯</p><p>院門特為茶湯。禮數慇重。受請之人不宜慢易。既受請<span class='corr'>已</span>。須知先赴某處。次赴某處。後赴某處。聞鼓版聲及時先到。明記坐位照牌。免致倉遑錯亂。如赴堂頭茶湯。大眾集。侍者問訊請入。隨首座依位而立。住持人揖乃收袈裟。安詳就座。棄鞋不得參差。收足不得令椅子作聲。正身端坐不得背靠椅子。袈裟覆膝。坐具垂面前。儼然叉手朝揖主人。常以偏衫覆衣袖。及不得露腕。熱即叉手在外。寒即叉手在內。仍以右大指壓左衫袖。左第二指壓右衫袖。侍者問訊燒香。所以代住持人法事。常宜恭謹待之。安祥取盞槖兩手當胸執之。不得放手近下。亦不得太高。若上下相看一樣齊等則為大玅。當須特為之人專看。主人顧揖然後揖上下間。喫茶不得吹茶。不得掉盞。不得呼呻作聲。取放盞槖不得敲磕。如先放盞者。盤後安之。以次挨排不得錯亂。右手請茶藥擎之。候行遍相揖罷方喫。不得張口擲入。亦不得咬令作聲。茶罷離位。安詳下足。問訊訖。隨大眾出。特為之人須當略進前一兩步問訊主人。以表謝茶之禮。行須威儀庠序。不得急行大步及拖鞋踏地作聲。主人若送迴。有問訊致恭而退。然後次第赴庫下及諸寮茶湯。如堂頭特為茶湯。受而不赴<span class='note-inline'>(如卒然病患。及大小便所逼。即託同赴人說與侍者)</span>。禮當退位。如令出院。盡法無民。住持人亦不宜對眾作色嗔怒<span class='note-inline'>(寮中客位并諸處特為茶湯。竝不得語笑)</span>。</p>
</div>
<div class='div-other'><a id='mulu12' />
<p class='h1'>請因緣</p><p>或半月堂儀罷或。一二日茶湯罷。各隨住持人建立。於入室前相看。侍者咨問請話。侍者報訖然後入參頭<span class='corr'>已</span>下面北立定。次第燒香畢。參頭出班當面問訊。轉身禪椅西南角問訊云。某等生死事大。無常迅速。伏望和尚慈悲開示因緣。若堂頭聽許。參頭歸位與大眾大展三拜。收坐具起。大眾轉身禪椅西邊東面次第問訊而立。請因<span class='corr'>緣</span>訖。參頭<span class='corr'>已</span>下依舊位大展三拜問訊出<span class='note-inline'>(有處咨聞三拜。陳謝六拜。共九拜。有處咨聞陳謝各六拜。共十二拜。咨聞辭云。伏蒙和尚慈悲特賜。開允下情。無任喜躍之至。謝辭云。某等宿生慶幸。<span class='corr'>已</span>蒙和尚慈悲開示因緣。下情無任威恩激切之至)</span>。却下就寮。陳謝侍者或各觸禮一拜。或只問訊而<span class='corr'>已</span><span class='note-inline'>(或有處大眾立定。只參頭一人燒香。咨聞訖。歸位與大眾大展三拜。然後問訊罷同轉身。請話畢叅頭<span class='corr'>已</span>下次第燒香。當面依位立大展三拜或六拜)</span>。如上軌則各逐家風。須問侍者依而行之。不得執見檐版令主人怪怒<span class='note-inline'>(新掛搭人如舊曾問訊。即於入室時燒香稟問云。告和尚慈悲。乞依舊入室。允則大展三拜云。伏蒙慈悲特賜開允。下情無任感激之至。又退身三拜。如免。只大展三拜)</span>。</p>
</div>
<div class='div-other'><a id='mulu13' />
<p class='h1'>入室</p><p>或分廊或分寮。或隔日或排日。或早或晚。各逐住持人建立。入室時到。侍者令行者裝香。當面設拜席<span class='note-inline'>(有處不拜。更不展席)</span>竟。咨稟住持人。如有指揮入室。則掛入室牌。或打鼓或打版或敲入室牌。警集大眾。住持人坐。侍者方丈外東邊叉手立。如眾稍集排立定。或一行面東或兩行相對。侍者入方丈當面問訊。轉身禪椅東邊香臺後面南立。先問訊。左手上香。問訊訖。當面問訊出於大眾前問訊。請入室。侍者歸寮。入室人略轉身問訊大眾。依次第叉手而進。不得攙前令眾動念。於方丈門右邊入。先舉左足。當面問訊訖。轉身叉手禪椅西南角問訊而立。又先問訊然後吐露消息。不得語話多時。亦不得說世諦閑話久滯大眾。吐露竟。問訊退。當面禮拜<span class='note-inline'>(有處一拜。有處三拜。有處大展。有處觸禮)</span>。面東轉身叉手從左邊出。先舉左足。所以避後來之人。免有衝撞。出方丈外。望住持人問訊乃去。至大眾前又問訊而出。或作兩行。入室入門便分兩向。東西次第送進<span class='note-inline'>(有處或舉話或通話或請益各分一時。不許相雜。有處混而為之)</span>。大眾入室竟。侍者入室仍捲蓆而退<span class='note-inline'>(入室禮合燒香。燒香之法。初入方丈當面問訊訖。轉身叉手於香臺南。去向住持人問訊。右手上香。當面問訊。禪椅角立。今以滯時妨眾。故不燒香。有處門外設蓆一拜而退。亦恐妨眾也。入室人常令衣服完淨無帶垢膩。及令威儀齊整舉止安祥。以表敬重人之意也)</span>。曉諭侍者。非緊急人客。要切事務。於入堂時不得通報。仍令行者不得出聲說話敲磕喧眾。</p>
</div>
<p class='juan'>重雕補註禪苑清規<span class='corr'></span>第一<span class='corr'>卷</span></p>
<div class='div-w'><p style="margin-left:7em">武夷虞知府宅書局刊行</p>
</div>
</div><!-- end of div[@id='body'] -->
</body></html>