<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>(重雕補註)禪苑清規</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu54' />重雕補註禪苑清規第六卷</p>
<div class='div-other'><a id='mulu55' />
<p class='h1'>法眷及入室弟子特為堂頭煎點</p><p>早晨具威儀先見侍者云。欲煩報覆和尚。齋後欲就方丈點茶特為堂頭和尚。侍者報訖引見。堂頭問訊訖云。請和尚坐<span class='note-inline'>(如主人<span class='corr'>已</span>據坐。更不須云請坐也)</span>。先大展三拜。近前躬身云<span class='note-inline'>(今晨齋退。欲就方丈點茶。特為堂頭和尚。伏望慈悲俯賜開允)</span>。住持人云<span class='note-inline'>(謹依來命。不須作禮。或答拜不答拜。各逐尊[(白-日+田)/廾])</span>。又禮三拜。或只敘請意。大展三禮。或一展請訖觸禮三拜。各逐尊卑。然後退身問訊出。計會侍者安排坐位并照牌。自請相伴人<span class='note-inline'>(須請大頭首近上法眷及前資勤舊相伴)</span>。齋後先上堂頭照管香火茶藥盞橐湯缾。慮或失事。次第客集<span class='note-inline'>(不得打鼓集眾。)</span>揖客就坐。人數俱足然後入方丈迎請住持人就主位正坐。住持人<span class='corr'>已</span>收足乃近前問訊。面西轉身香臺東過筵外西南角問訊訖。叉手側立<span class='note-inline'>(此明客位。如堂頭煎點侍者燒香即向筵外東南角立以表主禮)</span>。大眾坐定。徐徐問訊。離位香臺邊正立。向主人問訊。左手上香。蓋香合訖。不問訊叉手轉身於香臺東邊過。向北住持人前問訊訖。轉身歸舊位問訊立。行茶遍約澆湯三五椀。近前問訊<span class='note-inline'>(乃請先喫茶也)</span>。退身依位立。湯缾出<span class='note-inline'>(或為本師師翁煎點。即侍者澆湯親自下茶以表專敬也)</span>。於住持人前問訊勸茶。依位立。茶罷収盞<span class='note-inline'>(若自下茶者。須是自收盞)</span>。良人伺候盞橐辨。依前燒香。於住持人前大展三拜。近前躬身云<span class='note-inline'>(欲延象駕再獻麤茶。伏望慈悲特賜開允)</span>。又禮三拜或大展坐具。先敘請意同前。退禮三拜。住持人云<span class='note-inline'>(<span class='corr'>已</span>承勤量何必再三。答一拜不答拜各逐尊[(白-日+田)/廾])</span>。候住持人收足乃問訊。轉身依位立。藥遍近前問訊<span class='note-inline'>(乃請喫藥)</span>。復退身依位立。行茶澆湯約三五椀<span class='note-inline'>(或自下茶)</span>。又復問訊<span class='note-inline'>(乃請先喫茶也)</span>。湯缾出。復近前問訊勸茶。轉身依位立。候茶罷。先収住持人盞<span class='note-inline'>(或自收盞)</span>。住持人前大展三拜。躬身近前云<span class='note-inline'>(此日麤茶。伏蒙和尚慈悲降重。下情無任感激之至)</span>。住持人云<span class='note-inline'>(重意烹茶。不勝感激。答拜不答拜各逐尊[(白-日+田)/廾]也)</span>。又退身三拜。或大展坐具。躬身近前問訊。先敘謝辭同前。退身禮三拜。如住持人不答拜。煎點人禮竟又近前問訊罷。退身近西义手側立。住持人離坐。珍重大眾入方丈<span class='note-inline'>(時大眾並更不起身)</span>。煎點人隨後送入。問訊而退。如住持人答拜。煎點人第三拜未起時住持人更不還拜。便合掌問訊大眾以表珍重之禮<span class='note-inline'>(如僧堂內知事首座點茶。住持人亦同此禮)</span>。煎點人更不退身。便送住持人歸方丈。問訊而退。却依舊位而立。謝大眾云<span class='note-inline'>(此日麤茶。特為堂頭和尚。伏蒙某人某人慈悲光伴。下情無任感激之至)</span>。觸禮三拜。次第問訊依舊位立。収盞罷。問訊起。送客只至筵外一兩步。以表客無送客之禮。却於侍者寮陳謝侍者。</p>
</div>
<div class='div-other'><a id='mulu56' />
<p class='h1'>通眾煎點燒香法</p><p>堂中大座煎點。齋前入堂禮請。唯上香一炷。齋後點茶<span class='note-inline'>(或臨晚問湯)</span>第一飜。上香兩炷。第二翻上香一炷<span class='note-inline'>(堂頭庫下諸寮就本處特為並準此。唯無請禮)</span>。非泛茶湯唯上香一炷。</p>
</div>
<div class='div-other'><a id='mulu57' />
<p class='h1'>置食特為</p><p>置食之法。齋前請訖。長版動眾。客齊坐定。入卓燒香問訊特為之人。自餘筵外普同問訊。候上飰行遍。即又燒香問訊特為之人。下襯錢訖。復面前問訊。次第同前。堂頭侍者行法事。庫司主蓆者行法事。</p>
</div>
<div class='div-other'><a id='mulu58' />
<p class='h1'>謝茶</p><p>堂頭置食點茶特為罷。如係卑行之人。即時於住持人前大展三拜。如不容即觸禮三拜。如平交<span class='corr'>已</span>上即晚間詣堂頭陳謝詞云。此日伏蒙管待。特為煎點。下<span class='corr'>情</span>無任不勝感激之至<span class='note-inline'>(古人云。謝茶不謝食也)</span>。拜禮臨時知事頭首特為茶湯。並不須詣寮陳謝。如眾中平交特為煎點。須當放參前後詣寮謝之。</p>
</div>
<div class='div-other'><a id='mulu59' />
<p class='h1'>看藏經</p><p>如遇施主請眾看大藏經或藏下或法堂上。直歲安排椅卓。典座排供過。行者藏主準備茶湯香華燈燭。維那依戒臘出牓分經并坐位照牌。請法事。又作梵闍棃書狀寫造開啟罷。散文疏并看經大牓。藏殿主出經。至時維那鳴鐘集眾請經依位坐。法事聲螺鈸。知客點淨。引施主行香竟。當筵跪爐。維那表歎。宣開啟疏。念佛闍棃作梵。候聲絕。然後大眾開經。如遇病患將息。及有眾緣在外。維那収錢并函號候參堂。及歸日分付看轉。此事極好。如病僧堅取經錢即須分付。若有分俵大眾殘零不盡之經。依尋常看經臘次牌分俵。如施主於看經了日設齋供慶懺。更須讀罷散文疏。施主經錢並係堂司収掌分俵<span class='note-inline'>(除常住童行利。維那讀疏。書記寫疏。藏下香燭茶湯。知客行香法事作梵錢外。據見在多少契勘錢數分俵也)</span>。監院照管大綱專切迎待施主。藏主供給大眾茶湯。常切告白護惜聖教。看經之法。藏主篇中具明。子細看驗。如不能看經。即於堂司退免。若<span class='corr'>已</span>受經。即須子細如法披尋。早了為上。非唯施主願心圓滿。亦乃他時免負經債。</p>
</div>
<div class='div-other'><a id='mulu60' />
<p class='h1'>中筵齋</p><p>如遇施主入院作中筵齋。監院先問外請僧俗客若干。食襯錢各若干。然後報住持人知。同典座定食。次辨齋料。直歲安排坐位。或在庫司或法堂上。香花奕幕隨家豐儉。書狀依吉㐫齋意。修寫文疏。維那安排坐位。照管住持人居主位<span class='note-inline'>(出即監院代之)</span>。首座分首<span class='note-inline'>(如有尊宿名德可當席面。即首座居住持人左手)</span>。藏主<span class='corr'>已</span>下依位列。施主俗客在照位。監院維那直歲在鼓下。自餘頭首宿德相度安排。遠則東西相照。近則合榻相朝。並從南為上。魚鼓集眾。鳴鐘就坐。賓主問訊皆同入堂。於聖像前先聲法事。知客點淨。引施主行香。從住持人起至中筵東南角。次從席面起至中筵西南角。自餘從便以徑截為上。行香罷。施主像前跪爐法事唱禮。維那宣疏。念十聲佛。施主就位。如行香不用法事。則請法事頭一人先唱恭敬頭<span class='note-inline'>(一切恭敬信禮常住三寶此名略梵)</span>。次第舉佛至行香。罷法事。唱如來梵<span class='note-inline'>(如來妙色身乃至是故我歸依。信禮常住三寶)</span>。跪爐頭讀疏念佛就坐同前。若無法事及不舉佛亦不讀疏。維那鳴磬唱禮恭敬頭。施主行香罷。像前跪爐。維那唱如來梵。白齋意念誦。施主就坐。鳴磬結位。復鳴磬一下。首座施食。次行香喝食遍<span class='note-inline'>(中筵齋行者更不喝食。但逐味行食遍。在中筵外立之)</span>。鳴磬一下。大眾祇揖默然作觀。然後出生。喫食飰遍。維那鳴磬。首座施財。或施主俵襯。或知事代行。大眾食畢法事頭。或維那鳴磬念處世界如虗空等。略取疏中大意迴向。念十佛罷。鳴磬而起<span class='note-inline'>(或打磬兩下。一以念食訖偈。二以離位)</span>。中筵大齋及早備辨。如其過午則是非時。</p>
</div>
<div class='div-other'><a id='mulu61' />
<p class='h1'>出入</p><p>若有緣事全眾出入。或赴齋。或念誦。或接尊宿。若粥後出。則維那於粥前白堂。齋後出則維那於齋時白堂。白堂之法。粥飰遍槌罷。或施財罷。打槌一下云。白大眾。今晨粥後聞鐘聲。各具威儀。普請於某處赴齋。應係諸寮頭首捲簾齊赴。謹白。打槌一下。維那乃於聖僧前問訊。復於住持前問訊巡堂一匝。如堂外有僧亦當問訊。除後堂。時至鳴鐘。三門下齊集。住持人行。次首座。次書狀藏主知客浴主名德勤舊。並依戒臘次第而行。直歲典座維那監院在大眾後。庠序相隨無致差亂。不得左右顧眄語言獻笑。高聲課誦。垂手掉臂。若到處所安詳下笠。候住持知事頭首大眾聚集一處。同祇揖施主罷。方可就位。並當儼然恭默。令起瞻敬之心。若欲大小便。不得疊袈裟安坐位机案而立。須於眾外。安袈裟於淨處。事訖淨手披還。貴免唐突清眾。施主點淨行香俵襯。並當專謹承迎。不可慢易。亦不得觀看書畫。不得戲弄兒童。凡是欲樂之境不得顧眄。食畢參隨住持人歸院。並不得留身幹事動人譏笑<span class='note-inline'>(或買衣物。或買藥草。或相看施主。或贍禮勝景。或於別院迴禮師僧。自餘不可盡言)</span>。若有所幹。候別日於堂司請假。若赴念誦。或接尊宿。大綱准此。諸寮頭首赴與不赴計在臨時。</p>
</div>
<div class='div-other'><a id='mulu62' />
<p class='h1'>警眾</p><p>凡聞鐘鼓魚版。須知所為。五更鳴大鐘者。警睡眠也。次厨前打小鐘子者。開小靜也<span class='note-inline'>(諸寮供過行者及打頭等並皆先起)</span>。次擊厨前雲版者。開大靜也<span class='note-inline'>(眾僧齊起方得摺疊單被及上蚊厨)</span>。次打長版者。眾僧下鉢也<span class='note-inline'>(眾僧一時入堂)</span>。次打木魚眾僧集定也<span class='note-inline'>(後到者更不得入堂)</span>。三通鼓鳴者。住持人赴堂也。堂前小鐘子鳴者。眾僧下床祇候問訊住持人也。維那最初打槌一下者。眾僧開鉢也<span class='note-inline'>(隨槌聲白念心經三卷)</span>。次打槌一下者。白設粥意也<span class='note-inline'>(或表歎讀疏)</span>。次打槌十下者。念十佛名也。次打槌一下者。首座施粥也。又打槌一下者。粥遍也。粥罷打槌一下者。眾僧下堂也<span class='note-inline'>(住持人出堂。眾僧方可上鉢)</span>。堂前鳴小鐘子三下。乃放早參也。如不放參。堂上鳴鼓者。陞堂也。參罷茶畢。堂前鳴小鐘三下者。眾僧下床也。齋前聞三下版鳴者。眾僧下鉢也。次鳴大鐘者。報齋時也<span class='note-inline'>(城隍先齋鐘後三下。山林先三下後齋鐘)</span>。自餘長版魚鼓堂前小鐘維那打槌食畢下堂。並同晨粥之法<span class='note-inline'>(唯施主設齋於遍槌後添施財槌一下)</span>。次聞堂頭或庫下擊鼓。或諸寮打版者。眾僧赴茶也。聞厨前鼓鳴者。眾僧普請也。聞堂前鐘鳴者。或接送尊官。或請知事。或送亡僧也。聞浴下鳴鼓者。開浴或淋汗也。至晚堂前鳴鐘三下者。放晚參也。三八聞大鐘或堂前小鐘者。念誦也<span class='note-inline'>(城隍集眾念佛皆擊小鐘。山林先擊大鐘集眾。然後擊小鐘念佛)</span>。黃昏鳴大鐘者。行者上殿念佛也。或聞堂上鼓鳴者。小參也。從朝至暮鐘鼓交參。非唯警悟大眾。亦乃說法無間。叢林高士各自知時。開小靜之法<span class='note-inline'>(〔先〕擊版三聲。漸漸高大。令聲調暢。從慢至緊。從重至輕為一會。至二會殺聲。徐徐打二下)</span>。開大靜之法<span class='note-inline'>(如開小靜之法。但只長打一會也)</span>。打長版木魚之法<span class='note-inline'>(並輕手引聲。漸漸高大。令音聲調暢。然後緊慢相參輕重相應。凡至一會略歇少時。所貴節會分明。令聽者不悞。至三會殺聲。徐打三下)</span>。上堂小參打鼓之法<span class='note-inline'>(先輕擬鼓面三下。然後重手徐徐擊之。使其緊慢相參輕重相應。音聲和暢起復連環。隱隱轟轟若春雷之震蟄。第一會延聲即長擊。會終略歇少時。第二會連聲稍促。更不歇聲。即便轉通。第三會一向〔纏〕聲擊之。候住持人陞座方始殺鼓。雙槌連打三下)</span>。齋鼓粥鼓之法<span class='note-inline'>(並擊三會。如陞堂之法。但節會稍促而已)</span>。浴鼓茶鼓普請鼓之法<span class='note-inline'>(并長打一會。更不轉通也)</span>。擊堂前小鐘之法。入堂鐘<span class='note-inline'>(輕手引聲。漸漸高大。住持人入堂即立)</span>。放參鐘<span class='note-inline'>(先打版三下。然後緩擊三聲)</span>。念誦鐘<span class='note-inline'>(如開小靜之法。住持人入堂燒香罷。於僧堂前立。維那殺鐘。念十佛名號訖。兩下。然後殺之)</span>。下床鐘<span class='note-inline'>(更不擊版。連打二下)</span>。接送請知事送亡僧鐘<span class='note-inline'>(唯打一會)</span>。維那打槌之法<span class='note-inline'>(先問訊訖。右手仰把槌柄臥砧面上。令槌頭向身。展左手兩指仰副槌楞。徐運槌柄旋轉擊之。即覆左兩指接砧楞然後手正。下槌不得過五寸。一轉槌不得離却本位也)</span>。打大鐘之法<span class='note-inline'>(先輕手擬鐘三下。慢十八聲。緊十八聲。三緊三慢共一百八聲。當職行者燒香禮拜誦偈訖然後擊之。偈云。三塗八難。息苦停酸。法界眾生。聞聲悟道。念竟即時輟之)</span>。堂上鼓侍者主之。庫下鼓監院主之。齋粥版木魚開靜典座主之。堂前小鐘維那主之。大鐘如不請鐘頭。維那主之。打鐘行者典座主之。<span class='corr'>已</span>上鐘鼓如不應法。則致令輕重失宜緊慢無節。並當曉諭。令音聲和暢為上。</p>
</div>
<div class='div-other'><a id='mulu63' />
<p class='h1'>馳書</p><p>如下承嗣書遺書。入院先馳書而專使到院。知客安排位次訖。法堂上一節如化主納疏之法。書記宣讀單。專使於住持人前兩展三拜<span class='note-inline'>(一展云。此馳專信得奉尊顏。下情無任瞻仰之至。又一展敘寒暄。乃觸禮三拜)</span>。知事首座大眾賀或慰住持人<span class='note-inline'>(入院先馳。無上一節)</span>。首座大眾僧堂前立<span class='note-inline'>(首座在門外上間第一位。眾僧在下間排立)</span>。安排香卓。專使過疏與首座。首座薰顯過與維那宣讀訖。專使近前問訊。首座退身立。首座大眾入堂上立。專使入堂。行如化主參堂之法<span class='note-inline'>(書同封皮貼安門外下間)</span>。知客引專使入庫堂。呈書與監院。薰顯請維那讀訖。然後人事茶湯<span class='note-inline'>(如平常承嗣遺信。及過往先馳。只就方丈下傍持人書首座寮下。首座大眾書貼安門外下間。庫堂但呈監院。<span class='corr'>已</span>上下並不宣讀)</span>。知客引巡寮<span class='note-inline'>(如化主小師詣尊宿處下書。候呈書訖方可禮拜)</span>。</p>
</div>
<div class='div-other'><a id='mulu64' />
<p class='h1'>發書</p><p>書信之法須言語整齋。寫染嚴謹。剪裁封角如法。令人生善及起瞻敬之心。若諸事草率。人不在意。徒費紙筆及妨道業。若與官員書信。勸令减刑護法愛惜伽藍。當面判憑不見僧家小過。設有麁行且令護惜袈裟。與同袍勸令禪誦香火覺悟無常。或與尊宿書祝其捍勞忍苦傳法利生。與施主書即勉令修善作福。<span class='corr'>已</span>上並不宜多談俗事。語言以簡當激切為上。封訖香薰遣之<span class='note-inline'>(如非〔事〕不得<span class='corr'>已</span>。不宜妄發書信)</span>。</p>
</div>
<div class='div-other'><a id='mulu65' />
<p class='h1'>受書</p><p>如得僧中近上尊敬之人所賜書信。即當香薰。望尊人所向禮訖開之。如以次尊敬之人。亦須香薰自開。如是平交。即令侍者或行者啟封<span class='note-inline'>(並用剪開一頭欵曲取之。不得折破封皮。非唯不謹亦屬麤操)</span>。讀訖如法安置一處。常生感激之心。不得意生容易。如受官員書信。亦當慇重讀訖。即時念誦迴向裝嚴福慧。</p>
</div>
<div class='div-other'><a id='mulu66' />
<p class='h1'>將息參堂</p><p>住持人服藥。如非尋常病患。三日<span class='corr'>已</span>外。當於別寮將息。令侍者白首座知事。如庫司知事及諸頭首有病。並令供過行者白維那請假下延壽堂<span class='note-inline'>(有處云省行堂)</span>將息<span class='note-inline'>(如病患日微不妨眾務。只就本寮將息)</span>。如病體遷延。即白住持人別請交代。住持人病起陞堂。陳謝大眾問疾下座。知事首座大眾人事兩展三禮<span class='note-inline'>(謝辭云。攝養乖方。有煩存問。幸承法力。粗獲痊安。賀辭云。伏喜和尚法位輕安。下情無任不勝欣躍之至)</span>。巡堂禮聖僧大眾。次入方丈點大座茶。知事病起。參堂上禮謝住持人。次於知事頭首及諸寮人事。問訊眾中兄弟。初覺有疾。或自往。或遣人報堂司請假將息。及報寮主。然後入延壽堂。病起參堂先到堂司相看。然後上方丈人事<span class='note-inline'>(謝辭云。此者上蒙法庇。粗獲痊安。下情無任感激之至。答辭云。且喜道體安樂。伏惟懽慶)</span>。次第詣知事諸頭首寮問訊。堂頭<span class='corr'>已</span>下諸頭首隨意茶湯。不須特為。</p>
</div>
<p class='juan'>重雕補註禪苑清規第六卷</p>
</div><!-- end of div[@id='body'] -->
</body></html>