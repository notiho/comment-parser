<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>佛說預修十王生七經</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 21
<p class='juan'><a id='mulu1' />佛說預修十王生七經</p><p>謹啟諷閻羅王預修生七往生淨土經。誓勸有緣。以五會啟經入讚。念阿彌陀佛。</p>
<p class="byline">成都府大聖慈寺沙門　藏川　述</p><p>佛說閻羅王授記四眾逆修生七往生淨土經　讚曰。</p>

<div class="lg regular"><div class='lg-row'>如來臨般涅槃時　廣召天靈及地祇</div>
<div class='lg-row'>因為琰魔王授記　乃傳生七預修儀</div>
</div><p>如是我聞。一時佛。在鳩尸那城。阿維䟦提河邊。婆羅雙樹間。臨般涅槃時。舉身放光。普照大眾。及諸菩薩摩訶薩。天龍神王。天王帝釋。四天大王。大梵天王。阿脩羅王。諸大國王。閻羅天子。大山府君。司命司錄。五道大神。地獄官典。悉來集會。敬禮世尊。合掌而立　讚曰。</p>

<div class="lg regular"><div class='lg-row'>時佛舒光滿大千　普臻龍鬼會人天</div>
<div class='lg-row'>釋梵諸天冥密眾　咸來稽首世尊前</div>
</div><p>佛告諸大眾。閻羅天子。於未來世。當得作佛。名曰普賢王如來。十號具足。國土嚴淨。百寶莊嚴。國名華嚴。菩薩充滿　讚曰。</p>

<div class="lg regular"><div class='lg-row'>世尊此日記閻羅　不久當來證佛陀</div>
<div class='lg-row'>莊嚴寶國常清淨　菩薩修行眾甚多</div>
</div><p>爾時阿難白佛言。世尊。閻羅天子。以何因緣。處斷冥間。復於此會。便得授於當來果記。佛言。於彼冥途。為諸王者。有二因緣。一是住不思議解脫不動地菩薩。為欲攝化極苦眾生。示現作彼琰魔等王。二為多生習善犯戒故。退落琰魔天中。作大魔王。管攝諸鬼。科斷閻浮提內。十惡五逆。一切罪人。繫閇牢獄。日夜受苦。輪轉其中。隨業報身。定生注死。今此琰魔天子。因緣<span class='corr'>已</span>熟。是故我記。來世寶圓。證大菩提。汝等人天。不應疑惑　讚曰。</p>

<div class="lg regular"><div class='lg-row'>悲增普化示威靈　六道輪迴不暫停</div>
<div class='lg-row'>教化厭苦思安樂　故現閻羅天子形</div>
</div><p>若復有人。造此經。受持讀誦。捨命之後。不生三塗。不入一切諸大地獄　讚曰。</p>

<div class="lg regular"><div class='lg-row'>若人信法不思議　書寫經文聽受持</div>
<div class='lg-row'>捨命頓超三惡道　此身長免入阿鼻</div>
</div><p>在生之日。殺父害母。破齊破戒。殺豬牛羊雞狗毒虵。一切重罪。應入地獄。十劫五劫。若造此經。及諸尊像。記在業鏡。閻王歡喜。判放其人。生富貴家。免其罪過　讚曰。</p>

<div class="lg regular"><div class='lg-row'>破齊毀戒殺雞豬　業鏡照然報不虗</div>
<div class='lg-row'>若造此經兼畫像　閻王判放罪銷除</div>
</div><p>若有善男子善女人。比丘比丘尼。優婆塞優婆夷。預修生七齊者。每月二時。供養三寶。祈設十王。修名納狀。奏上六曹。善業童子。奏上天曹地府官等。記在名案。身到之日。便得配生快樂之處。不住中陰四十九日。不待男女追救。命過十王。若闕一齊。滯在一王。留連受苦。不得出生。遲滯一年。是故勸汝。作此要事。祈往生報　讚曰。</p>

<div class="lg regular"><div class='lg-row'>四眾修齊及有時　三旬兩供是常儀</div>
<div class='lg-row'>莫使闕緣功德小　始交中陰滯冥司</div>
</div><p>爾時地藏菩薩。龍樹菩薩。救苦觀世音菩薩。常悲菩薩。陀羅尼菩薩。金剛藏菩薩。各各還從本道光中。至如來所。異口同聲。讚歎世尊。哀愍凡夫。說此妙法。㧞死救生。頂禮佛足　讚曰。</p>

<div class="lg regular"><div class='lg-row'>足膝齎胷口及眉　六光菩薩運深悲</div>
<div class='lg-row'>各各同聲咸讚歎　勤勤化物莫生疲</div>
</div><p>爾時二十八重。一切獄主。閻羅天子。六道冥官。禮拜發願。若有四眾。比丘比丘尼。優婆塞優婆夷。若造此經。讀誦一偈。我當免其一切苦楚。送出地獄。住生天道。不令稽滯。隔宿受苦　讚曰。</p>

<div class="lg regular"><div class='lg-row'>冥官注記及閻王　諸佛弘經禮讚揚</div>
<div class='lg-row'>四眾有能持一偈　我皆送出往天堂</div>
</div><p>爾時閻羅天子。說偈白佛。</p>
<p>南無阿羅訶。眾生苦業多。輪迴無定相。猶如水上波　讚曰。</p>

<div class="lg regular"><div class='lg-row'>閻王白佛說伽他　愍念眾生罪苦多</div>
<div class='lg-row'>六道輪迴無定相　生滅還同水上波</div>
</div><p>願得智慧風。飄墮法輪河。光明照世界。巡歷悉經過。普救眾生苦。降伏攝諸魔。四王行國界。傳佛修多羅　讚曰。</p>

<div class="lg regular"><div class='lg-row'>願佛興揚智慧風　飄歸法海洗塵朦</div>
<div class='lg-row'>護世四王同發願　常傳經典廣流通</div>
</div><p>凡夫修善小。顛倒信邪多。持經免地獄。書寫免灾痾。超度三界難。永不見藥叉。生處登高位。富貴壽延遐　讚曰。</p>

<div class="lg regular"><div class='lg-row'>惡業凡夫善力微　信邪倒見入阿鼻</div>
<div class='lg-row'>欲求富樂家長命　書寫經文聽受持</div>
</div><p>至心誦此經。天王恒記錄。欲得無罪咎。莫殺祀神靈。為此入地獄。念佛禮真經。應當自誡勗。手執金剛刀。斷除魔種族　讚曰。</p>

<div class="lg regular"><div class='lg-row'>罪苦三塗業易成　都緣殺命祭神明</div>
<div class='lg-row'>願執金剛真慧劒　斬除魔族悟無生</div>
</div><p>佛行平等心。眾生不具足。修福似微塵。造罪如山嶽。欲得命延長。當修造此經。能除地獄苦。往生豪貴家。善神恒守護　讚曰。</p>

<div class="lg regular"><div class='lg-row'>罪如山嶽等恒沙　福小微塵數未多</div>
<div class='lg-row'>猶得善神常守護　往生豪富信心家</div>
</div><p>造經讀誦人。忽爾謝報齡。天王恒引接。菩薩捧花迎。隨心往淨土。八百億千生。修行滿證入。金剛三昧城　讚曰。</p>

<div class="lg regular"><div class='lg-row'>若人奉佛造持經　菩薩臨終自往迎</div>
<div class='lg-row'>淨國修行圓滿<span class='corr'>已</span>　當來正覺入金城</div>
</div><p>爾時佛告阿難。一切龍神八部。及諸大臣。閻羅天子。大山府君。司命司錄。五道大神。地獄官等。行道天王。當起慈悲。法勿有慢。可容一切罪人。慈孝男女。修齋造福。薦拔亡人。報生養之恩。七七修齋造像。以報父母。令得生天　讚曰。</p>

<div class="lg regular"><div class='lg-row'>佛告閻羅諸大神　眾生罪業具難陳</div>
<div class='lg-row'>應為報恩客造福　教蒙離苦出迷津</div>
</div><p>閻羅法王。白佛言。世尊。我等諸王。皆當發使乘黑馬。把黑幡。著黑衣。撿亡人家。造何功德。准名放牒。抽出罪人。不違誓願　讚曰。</p>

<div class="lg regular"><div class='lg-row'>諸王遣使撿亡人　男女修何功德因</div>
<div class='lg-row'>依名放出三塗獄　免歷冥間遭苦辛</div>
</div><p>第一七日過秦廣王　讚曰。</p>

<div class="lg regular"><div class='lg-row'>一七亡人中陰身　驅將隊隊數如塵</div>
<div class='lg-row'>且向初王齊檢點　由來未渡奈河津</div>
</div><p>第二七日過初江王　讚曰。</p>

<div class="lg regular"><div class='lg-row'>二七亡人渡奈河　千羣萬隊涉江波</div>
<div class='lg-row'>引路牛頭肩挾棒　催行鬼卒手擎叉</div>
</div><p>第三七日過宋帝王　讚曰。</p>

<div class="lg regular"><div class='lg-row'>亡人三七轉恓惶　始覺冥途險路長</div>
<div class='lg-row'>各各點名知所在　羣羣驅送五官王</div>
</div><p>第四七日過五官王　讚曰。</p>

<div class="lg regular"><div class='lg-row'>五官業秤向空懸　左右雙童業簿全</div>
<div class='lg-row'>輕重豈由情所願　低昂自任昔因緣</div>
</div><p>第五七日過閻羅王　讚曰。</p>

<div class="lg regular"><div class='lg-row'>五七閻王息諍聲　罪人心恨未甘情</div>
<div class='lg-row'>䇿髮仰頭看業鏡　始知先世事分明</div>
</div><p>第六七日過變成王　讚曰。</p>

<div class="lg regular"><div class='lg-row'>亡人六七滯冥途　切迫坐人執意愚</div>
<div class='lg-row'>日日只看功德力　天堂地獄在須臾</div>
</div><p>第七七日過大山王　讚曰。</p>

<div class="lg regular"><div class='lg-row'>七七冥途中陰身　專求父母會情親</div>
<div class='lg-row'>福業此時仍未定　更看男女造何因</div>
</div><p>第八百日過平等王　讚曰。</p>

<div class="lg regular"><div class='lg-row'>亡人百日更恓惶　身遭枷械被鞭傷</div>
<div class='lg-row'>男女努力造功德　從慈妙善見天堂</div>
</div><p>第九一年過都市王　讚曰。</p>

<div class="lg regular"><div class='lg-row'>一年過此轉苦辛　男女修齋福業因</div>
<div class='lg-row'>六道輪廻仍未定　造經造佛出迷津</div>
</div><p>第十至三年過五道轉輪王　讚曰。</p>

<div class="lg regular"><div class='lg-row'>後三所歷是開津　好惡唯憑福業因</div>
<div class='lg-row'>不善尚憂千日內　胎生產死夭亡身</div>
</div><p>十齋具足。免十惡罪。放其生天　讚曰。</p>

<div class="lg regular"><div class='lg-row'>一身六道苦茫茫　十惡三塗不易當</div>
<div class='lg-row'>努力修齋功德具　恒沙諸罪自銷亡</div>
</div><p>我常使四藥叉王。守護此經。不令陷沒　讚曰。</p>

<div class="lg regular"><div class='lg-row'>閻王奉法願弘揚　普告人天眾道場</div>
<div class='lg-row'>我使藥叉<span class='corr'>齊</span>守護　不令隱沒永流行</div>
</div><p>稽首世尊。獄中罪人。多是用三寶財物。喧閙受罪。識信之人。可自誡慎。勿犯三寶。業報難容。見此經者。應當修學　讚曰。</p>

<div class="lg regular"><div class='lg-row'>欲求安樂住人天　必莫侵凌三寶錢</div>
<div class='lg-row'>一落冥間諸地獄　喧喧受苦不知年</div>
</div><p>爾時琰魔法王。歡喜踊躍。頂禮佛足。退坐一面。佛言。此經名為閻羅王。授記四眾。預修生七往生淨土經。汝當流傳國界。依教奉行　讚曰。</p>

<div class="lg regular"><div class='lg-row'>閻王退坐一心聽　佛更慇懃囑此經</div>
<div class='lg-row'>名曰預修生七教　汝兼四眾廣傳行</div>
</div><p>佛說閻羅王授記四眾。預修生七往生淨土經。普勸有緣。預修功德。發心歸佛。願息輪廻　讚二首　第一首。</p>

<div class="lg regular"><div class='lg-row'>一身危脆似風燈　二鼠侵欺嚙井藤</div>
<div class='lg-row'>苦海不修橋筏度　欲憑何物得超昇</div>
</div><p>第二歸佛修心　讚曰。</p>

<div class="lg regular"><div class='lg-row'>船橋不造此人癡　遭險恓惶君始知</div>
<div class='lg-row'>若悟百年彈指過　修齋聽法莫教遲</div>
</div>
<p class='juan'>佛說預修十王生七經</p>
<div class='div-w'><p>權衡現迹。誓度群類。應機大聖。鑑衡慈王。誓盡迷倫。乃證菩提。甚深弘願。天矣盡矣。凡人現棲於幽冥。則真身定降於苦類。極濟沉倫。拔苦與樂。莫為及也。道人某廣勸緇素。敬成供養儀典。粧䊣披閱。願蒙冥祐。現增福壽。歷代幽魂超登樂。奉祝國祚靈長。民遊富城。何幸如斯。</p>
<p style="margin-left:1em">成化五年六月　日誌</p>
</div>
</div><!-- end of div[@id='body'] -->
</body></html>