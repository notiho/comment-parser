<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>般若心經理性解</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 560-A 序</p><p>觀音即我人。我人即觀音。不二法也。心經即自性。自性即心經。實一道也。般若心。蜜多心。該因徹果。五蘊空。諸法空。越聖超凡。空不異色。相作之用隨緣。色即是空。一真之體不變。不滅不生。騰今耀古。離夢離想。麗日明星。無眼識界。無意識界。泯自他之根相。是大神呪。是大明呪。絕生佛之假名。除一切苦。揭諦密力難思。得三菩提。薩訶神功叵測。如斯會取。真看心經。向外馳求。非心經矣。葢由菩薩心內眾生。墮自藏識風浪海中。昧却良心。忘念本經。枉受苦惱。都無解脫。故勞眾生心內菩薩。坐我肉團蓮花峰頂。提起真性。大轉法輪。度一切苦。成二果樂。心佛眾生。既無別體。佛經語心。豈有二致。故今釋經。並稱理解。觀音。表心王。舍利。表心所。五蘊。宗法相。界處。宗法性。依教觀心。窮理盡性。心性解名。良有以也。欲明心者。請究斯文。不求見性。自負心矣。悲夫。</p>
<p style="margin-left:0em;text-indent:1em">時康熈癸未年十月十一成誕慈雲教觀沙門續法題</p>
</div>No. 560
<p class='juan'><a id='mulu2' />般若波羅蜜多心經理性解卷下</p><p class="byline">清浙水慈雲寺顯密教觀沙門續法述</p>
<div class='div-other'><a id='mulu3' />
<div class='div-commentary'><p style="margin-left:1em">△先經題。</p>
</div>
<div class='div-orig'><p>般若波羅蜜多心經</p>
</div>
<div class='div-commentary'><p style="margin-left:1em">梵語般若。此云智慧。本來靈知照了也。因中慧心所。果上擇滅無為無漏智也。</p>
<p style="margin-left:1em">梵語波羅蜜多。此云到彼岸。究竟事理底源也。因中定心所。果上非擇□無為。一真法界也。</p>
<p style="margin-left:1em">梵語阿賴耶。此云藏心。亦云紇哩陀耶。此云肉團心。起信論云。依如來藏故。有生滅心。所謂不生不滅。與生滅和合。非一非異。名阿黎耶識心。此心人人本具。心背般若。迷智慧性居生死岸。稱曰愚迷人天凡夫。心向般若。悟智慧性。到涅槃岸。號曰覺悟三乘聖人。</p>
<p style="margin-left:1em">經者。法也。常也。十方同軌謂之法。三世不易謂之常。說此經者。欲令眾生。斷妄想心。依斯文字。起深觀照。證實相空。覺本心源。同佛菩薩。真常法樂也<span class='note-inline'>(如是本經自心常轉)</span>。</p>
</div></div>
<div class='div-other'><a id='mulu4' />
<div class='div-commentary'><p style="margin-left:1em">△次文呪。</p>
</div>
<div class='div-orig'><p>觀自在菩薩。行深般若波羅蜜多時。照見五蘊皆空。度一切苦厄。</p>
</div>
<div class='div-commentary'><p style="margin-left:1em">事理普觀。救苦自在。稱觀自在。菩薩。翻覺士。開士。揀眾生不覺。不開悟也。當人心中。第八主人公。燄註。靈知之心。棲止肉團心內。</p>
<p style="margin-left:1em">聞思修入曰行。起諸法空俱空無分別慧。揀非人空無分別慧故云深也。當人心中良知良能。</p>
<p style="margin-left:1em">照見。觀照般若也。即慧心所。皆空。實相般若也。虗空無為。五蘊。自他色心法也。根塵名色。是心所現影。領納名受。念慮名想。造作名行。是心所。分別名識。是心王。皆屬有為生滅之法。</p>
<p style="margin-left:1em">苦厄。不相應行。度苦厄者。謂自他一切生死苦惱無不超脫。如氷鎔水。不受八寒厄也。三乘七趣。不能觀空。受諸蘊苦。如蠶作繭。似蛾赴火。自縛自燒。實為可傷。故瑜伽云。覺花蒙照脫苦惱。便同菩薩觀自在。</p>
</div>
<div class='div-orig'><p>舍利子。色不異空。空不異色。色即是空。空即是色。</p>
<p>受想行識。亦復如是。</p>
</div>
<div class='div-commentary'><p style="margin-left:1em">舍利翻珠。母名。眼如珠故。是其所生。故稱子也。即解心所。施護譯云。世尊在靈鷲山。入甚深光明宣說正法三摩地。舍利子。白觀自在菩薩言。若人欲修甚深般若法門。當云何學。時觀自在菩薩。即告尊者舍利弗言。若欲修學甚深般若。當觀五蘊自性皆空。佛即真如無為。</p>
<p style="margin-left:1em">尊者疑云。色是有法。云何皆空。故答釋曰。色不異空。以色即是空故。謂四大幻色假相。不異般若真空無相。當知色無生性。即空無生性故。如冰不異水。冰即是水。相雖凝泮。性實一濕。</p>
<p style="margin-left:1em">又疑問云。空是無法。云何有色。故又答釋。空不異色。以空即是色故。謂般若真空無相。不異四大幻色假相。當知空無生性。即色無生性故。如水不異冰。水即是冰。鎔結相別。濕性一同。</p>
<p style="margin-left:1em">此四門觀。如大火聚。四面嬰之。物無不爛。如清凉池。四邊臨之。生無不樂。行者若能如是四句觀心。即轉八法。<span class='note-inline'>(色四空四)</span>成四智<span class='note-inline'>(四門)</span>矣。瑜伽云。菩薩思惟有情身。各具覺悟之蓮花。<span class='note-inline'>(心花)</span>清淨法界無惑染。八葉<span class='note-inline'>(心有八竅)</span>各有一如來。<span class='note-inline'>(八識轉智)</span>生迷真空。受幻色苦。水成冰也。佛悟幻色。得真空樂。冰化水也。</p>
<p style="margin-left:1em">至於受。想行識。亦不異空。非比籠盒函葢。二物相逗者然。理實空即受。想。行識。猶如金具泥團。絕無二體可得。故云亦復如是。萬法唯心。心生萬法。誠哉言也。楞伽云。心<span class='note-inline'>(受想行識)</span>亦是唯心。<span class='note-inline'>(空)</span>非心<span class='note-inline'>(色)</span>亦心<span class='note-inline'>(空)</span>起。種種諸色相。<span class='note-inline'>(九界心色)</span>通達皆唯心<span class='note-inline'>(第一義空心)</span>。</p>
</div>
<div class='div-orig'><p>舍利子。是諸法空相。不生不滅。不垢不淨。不增不減。</p>
</div>
<div class='div-commentary'><p style="margin-left:1em">諸法。五蘊也。當體即是真空無相。唯第一義。有何生滅垢淨增減。其猶冰還成水。求其融結明暗厚薄。不可得也。此即想受滅無為。</p>
</div>
<div class='div-orig'><p>是故空中無色。無受想行識。</p>
<p>無眼耳鼻舌身意。無色聲香味觸法。</p>
<p>無眼界。乃至無意識界。</p>
</div>
<div class='div-commentary'><p style="margin-left:1em">第一義空體相。本來不生不滅。云何於中。更容處界生滅諸法。故云空中無也。此即不動滅無為。</p>
<p style="margin-left:1em">蘊空。如上。</p>
<p style="margin-left:1em">結色成眼。黏湛發見。卷聲成耳。黏湛發聽。納香成鼻。黏湛發齅。絞味成舌。黏湛發嘗。搏觸成身。黏湛發覺。攬法成意。黏湛發知。此是內六根也。</p>
<p style="margin-left:1em">無者。楞嚴云。一根既返源。六根成解脫。又云。由器形異。名之異空。除器觀空。說空為一。彼太虗空。何同不同。況一非一。</p>
<p style="margin-left:1em">由明暗形。眼見奔色。由動靜形。耳聞奔聲。由通塞形。鼻齅奔香。由恬變形。舌甞奔味。由離合形。身覺奔觸。由生滅形。意知奔法。此是外六塵也。合前名十二處。</p>
<p style="margin-left:1em">無者。楞嚴云。由塵發知。因根有相。相<span class='note-inline'>(塵也)</span>見<span class='note-inline'>(根也)</span>無性。同於交蘆。又云。如來藏中。性覺真空。性色真空等。</p>
<p style="margin-left:1em">眼識別色。耳識別聲。鼻識別香。舌識別味。身識別觸。意識別法。此是中六識也。眼色為緣。中生眼識等。合名為十八界。</p>
<p style="margin-left:1em">無者。楞嚴云。識性虗妄。猶如空華。又云。內外性空。中云何立。則汝識生。從誰立界。是知蘊入處界。相盡幻妄。性實真空矣。</p>
<p style="margin-left:1em">喻識六色冰盤彩鳥。日午乾一空汪水耳。智者悟歎。愚者驚笑而<span class='corr'>已</span>。</p>
</div>
<div class='div-orig'><p>無無明。亦無無明盡。乃至無老死。亦無老死盡。</p>
<p>無苦集滅道。</p>
<p>無智亦無得。以無所得故。</p>
</div>
<div class='div-commentary'><p style="margin-left:1em">因緣法有十二。一無明。二行三識。四名色。五六入六觸。七受。八愛。九取。十有。十一生。十二老死。觀作二門。一生起門。謂無明緣行。乃至生緣老死。二滅盡門謂無明滅。則行滅。乃至生滅。則老死滅。盡。猶滅也。乃至者。超略中間十支。但舉初後二支也。</p>
<p style="margin-left:1em">並云無者。應知有無明老死生。則有無明老死滅。既無無明老死生。實無無明老死滅矣。良以緣生性空。都無實義得也。楞嚴云。本覺妙明。性非因緣。</p>
<p style="margin-left:1em">苦等。四諦法也。苦以逼迫為義。三有報也。集以招感為義。見思惑也。滅以空盡為義。偏真性也。道以趣向為義。覺支法也。</p>
<p style="margin-left:1em">而云無者。若有苦集。則有滅道。苦且不生。滅道何立。故涅槃云。世諦者。即第一義諦。仁王偈云。法性。本無性第一義空如。</p>
<p style="margin-left:1em">智得。二空法也。二無我攝。人無我觀。法無我觀。曰智。生空理境。法空理境。曰得。</p>
<p style="margin-left:1em">亦云無者。非但能知空智不得。而所知空理亦亡。楞伽云。五法二無我。皆悉不可得。又云。遠離智所知。轉依即解脫。</p>
<p style="margin-left:1em">以句結也。謂空中世出世法一一無者。以第一義諦空。本無性相有所得故。大品二十空中。一切法空。不可得空。楞嚴空。藏心中。七大六根。六塵六識。緣諦智度。乃至十號四德。莫不皆非。楞伽云。一切法不生。是第一義性。</p>
<p style="margin-left:1em">但觀十二雪山城中。四隣兩舍冰霜。朝存暮泯。求形迹也。何有<span class='note-inline'>(此即虛空無為)</span>。</p>
</div>
<div class='div-orig'><p>菩提薩埵。依般若波羅蜜多故。</p>
<p>心無罣礙。無罣礙故。無有恐怖。遠離顛倒夢想。</p>
<p>究竟涅槃。</p>
</div>
<div class='div-commentary'><p style="margin-left:1em">菩薩依此般若真空。第一波羅蜜多心故。起觀照行。故得心無業障罣礙。如解戰袍。心無生死恐怖。如赦死刑。心無惑惱倒想。如覺柯夢。梵語摩訶般涅槃那。此云大滅度。大即法身德。轉生死成。滅即解脫。轉結業成。度即般若。轉迷惑成。此涅槃果。亦寂滅空。故圓覺云。生死涅槃。猶如昨夢<span class='note-inline'>(即非擇滅無為)</span>。</p>
</div>
<div class='div-orig'><p>三世諸佛。依般若波羅蜜多故。</p>
<p>得阿耨多羅三藐三菩提。</p>
</div>
<div class='div-commentary'><p style="margin-left:1em">諸佛依者。唯此一事實。餘二則非真也。</p>
<p style="margin-left:1em">阿耨多羅。三藐。三菩提。唐言無上。正等。正覺。正覺。理智證真也。正等。事智了俗也。無上。無障礙智。直徹中道第一諦也。契合曰得。故圓覺云。成道亦無得。本性圓滿故。又云。凡夫及諸佛。同為空華相<span class='note-inline'>(此即擇滅無為)</span>。</p>
</div>
<div class='div-orig'><p>故知般若波羅蜜多。是大神呪。是大明呪。是無上呪。是無等等呪。能除一切苦。真實不虗。</p>
</div>
<div class='div-commentary'><p style="margin-left:1em">諸佛菩薩因果。依之修證了義。則般若是祕呪。波羅是密呪。故開五呪名也。猶彼兵符王命恩詔廕勑寶璽。各有離苦得樂利益。一變化極頂。曰大神。即文字般若。呪凡成聖。除色想。劫濁苦。度小教人。成所作智。真實法樂。二徧照無礙。曰大明。即觀照般若。呪小成大。除受想。見濁苦。度始教人。妙觀察智。不虗法樂。三人天高過。曰無上。即境界般若。呪權成實。除想想。煩惱濁苦。度終教人。平等性智。真實法樂。四凡聖共尊。曰無等等。即眷屬般若。呪漸成頓。除行想。眾生獨苦。度頓教人。大圓鏡智。不虗法樂。五徹法底源。曰般若波羅蜜多。即實相般若。呪偏成圓。除識想。命濁苦。度圓教人。法界清淨智。真如不誑不異大法樂也。如蒲盧等。豈虗教祝哉。</p>
</div>
<div class='div-orig'><p>故說般若波羅蜜多呪。即說呪曰。</p>
<p class="dharani">揭諦。揭諦。波羅揭諦。波羅僧揭諦。菩提。薩婆訶</p>
</div>
<div class='div-commentary'><p style="margin-left:1em">前四名是別。此般若是總。兼成五也。名相在唯識。不相應行。名句文攝。體用在仁王。真如法性。長行如。重頌如。一切法皆如也。</p>
<p style="margin-left:1em">於中先。略標。次正說。</p>
<p style="margin-left:1em">揭諦。去度也。謂自去執障。度入三空。離去此岸。度至中流也。此即文字。大神呪語。</p>
<p style="margin-left:1em">次復重言揭諦者。謂令他去執障。度彼三空。離生死岸。煩惱流也。此即觀照。大明呪語。</p>
<p style="margin-left:1em">波羅。到彼岸也。謂自去二執三障。度入二空三空。不住中流。究竟到彼岸也。此即境界無上呪語。</p>
<p style="margin-left:1em">僧者。普也。眾也。總也。謂普令自他。去盡二執三障。度入二空三空。九界眾生。總皆不住四流。直到涅槃岸也。此即眷屬。無等等呪。</p>
<p style="margin-left:1em">菩提。正覺果也。謂到彼岸之處。得何等報。乃令法界怨親。盡成無上菩提果也。此即實相。般若波羅蜜多心呪。</p>
<p style="margin-left:1em">薩婆訶。速疾圓成也。謂三覺成。五智圓也。楞嚴云。十方如來。誦此呪心。成無上覺。則知心經心呪功德。巍巍乎。民無能名焉。</p>
</div></div>
<div class='div-other'><a id='mulu5' /><p style="margin-left:1em">閣筆頌曰。</p>

<div class="lg regular"><div class='lg-row'>般若呪經　百法唯心　本如來藏</div>
<div class='lg-row'>妙真如性　一眼觀去　大地歸真</div>
</div></div>
<p class='juan'>般若心經理性解卷下<span class='note-inline'>(終)</span></p>
<div class='div-w'><a id='mulu6' />
<p class='h1'>慈雲伯亭法師楞嚴寺藏經直畫一<span class='note-inline'>(請法寶者如數訂定)</span></p>
<table>
<tr><td colspan="4">秉<span class="note-inline">(二百七函)</span></td>
</tr>
<tr><td/>
<td>華嚴別行經圓談疏鈔記</td>
<td><span class="note-inline">(共十二本)</span></td>
<td>八錢零八厘</td>
</tr>
<tr><td colspan="4">直庶<span class="note-inline">(二百八函　二百九函)</span></td>
</tr>
<tr><td/>
<td>楞嚴經序釋圓談灌頂疏</td>
<td><span class="note-inline">(共廿五本)</span></td>
<td>一兩七錢</td>
</tr>
<tr><td colspan="4">幾中<span class="note-inline">(二百十函　二百十一函)</span></td>
</tr>
<tr><td/>
<td>賢首五教儀</td>
<td><span class="note-inline">(六卷二本)</span></td>
<td>一錢七分一厘</td>
</tr>
<tr><td/>
<td>五教儀科註</td>
<td><span class="note-inline">(十四本)</span></td>
<td>一兩四錢四分七厘</td>
</tr>
<tr><td/>
<td>賢宗十要</td>
<td><span class="note-inline">(一本)</span></td>
<td>九分八厘</td>
</tr>
<tr><td colspan="4">庸<span class="note-inline">(二百十二函)</span></td>
</tr>
<tr><td/>
<td>起信論疏記會閱</td>
<td><span class="note-inline">(十卷十本)</span></td>
<td>五錢六分一厘</td>
</tr>
<tr><td colspan="4">勞<span class="note-inline">(二百十三函)</span></td>
</tr>
<tr><td/>
<td>藥師疏鈔</td>
<td><span class="note-inline">(六卷六本)</span></td>
<td>四錢一分六厘</td>
</tr>
<tr><td/>
<td>觀音䟽鈔</td>
<td><span class="note-inline">(八卷四本)</span></td>
<td>二錢六分一厘</td>
</tr>
<tr><td colspan="4">謙<span class="note-inline">(二百十四函)</span></td>
</tr>
<tr><td/>
<td>金剛直解</td>
<td><span class="note-inline">(五卷二本)</span></td>
<td>二錢零五厘</td>
</tr>
<tr><td/>
<td>四十二章經疏鈔</td>
<td><span class="note-inline">(五卷二本)</span></td>
<td>一錢七分五厘</td>
</tr>
<tr><td/>
<td>觀經直指疏</td>
<td><span class="note-inline">(一本)</span></td>
<td>八分二厘</td>
</tr>
<tr><td/>
<td>勢至疏鈔</td>
<td><span class="note-inline">(一本)</span></td>
<td>六分三厘</td>
</tr>
<tr><td colspan="4">謹<span class="note-inline">(二百十五函)</span></td>
</tr>
<tr><td/>
<td>彌陀略註</td>
<td><span class="note-inline">(一本)</span></td>
<td>四分三厘</td>
</tr>
<tr><td/>
<td>心經二解</td>
<td><span class="note-inline">(一本)</span></td>
<td>二分二厘</td>
</tr>
<tr><td/>
<td>尊勝經疏</td>
<td rowspan="2">仝本</td>
<td rowspan="2">一錢一分</td>
</tr>
<tr><td/>
<td>大悲呪釋</td>
</tr>
<tr><td/>
<td>如意經疏</td>
<td><span class="note-inline">(二般仝本)</span></td>
<td/>
</tr>
<tr><td/>
<td>準提呪解</td>
<td><span class="note-inline">(五般仝本)</span></td>
<td>八分五厘</td>
</tr>
<tr><td/>
<td>八大人覺經疏</td>
<td/>
<td/>
</tr>
<tr><td/>
<td>像想章疏</td>
<td/>
<td/>
</tr>
<tr><td/>
<td>持念因果記</td>
<td/>
<td/>
</tr>
<tr><td/>
<td>念佛與徵記</td>
<td/>
<td/>
</tr>
<tr><td/>
<td>樂邦淨土咏</td>
<td/>
<td>九分</td>
</tr>
<tr><td/>
<td>佛祖綱宗</td>
<td><span class="note-inline">(四卷一本)</span></td>
<td>五分六厘</td>
</tr>
<tr><td/>
<td>繫念儀</td>
<td><span class="note-inline">(四般仝本)</span></td>
<td/>
</tr>
<tr><td/>
<td>西資歸戒儀</td>
<td/>
<td rowspan="2">一錢一分二厘</td>
</tr>
<tr><td/>
<td>瑜伽歸戒儀</td>
<td/>
</tr>
<tr><td/>
<td>放生儀</td>
<td/>
<td/>
</tr>
<tr><td/>
<td>醒世善言</td>
<td><span class="note-inline">(一本)</span></td>
<td>二分七厘</td>
</tr>
<tr><td colspan="4">勅聆<span class="note-inline">(二百十六函二百十七函)</span></td>
</tr>
<tr><td/>
<td>燄口儀疏</td>
<td><span class="note-inline">(十本三般仝帙)</span></td>
<td/>
</tr>
<tr><td/>
<td>燄口經文</td>
<td><span class="note-inline">(二卷一本)</span></td>
<td>八錢八分</td>
</tr>
<tr><td/>
<td>燄口摘釋</td>
<td><span class="note-inline">(一本)</span></td>
<td/>
</tr></table></div>
</div><!-- end of div[@id='body'] -->
</body></html>