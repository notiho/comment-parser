<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>金剛三昧經通宗記</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<div class='div-xu'><a id='mulu1' />
<p class='h1'>No. 652-A 金剛三昧經序</p><p class="byline">天台山華頂嗣祖沙門　寂震　述</p><p>金剛三昧經者。一乘圓頓之教。諸佛真實之宗。妙絕羣經。該羅萬法。廢權顯實。大收法華殿後之功。寄滅談常。先展涅槃鋒前之陣。特暢五時玄旨。博施上味醍醐。諸地頓超。祇在事先一覺。羣生共得。奚分中下二根。凡聖位齊。智愚道一。誠菩薩利生祕鑰。乃眾生成佛要樞。以法印心。無以尚矣。真修密行。其在斯乎。始自靈山示默全機獨露無言。苾蒭代宣。唱偈力為勸問。由茲發起。依智咸興。解脫啟無相法門。悟般若逈超乎三界。心王證無生法忍。泯言說默契於一心。無住獲本覺之利轉。諸識而性海無波。大力入實際之墟。具智辨而心源流淨。得真性體空。鶖子以滿地而獨任。入如來藏海。梵行以等覺而自居。總持為諸品義宗。妙觀圓成正覺。品末示弘通法眼。囑累唯有斯經。信乎得之者。他外永絕希求。悟之者。本末咸歸一致。觀其原始要終。條分縷析。如華貫為鬘。燦爛可觀。珠走於盤。光燄難矚。自得諸佛護念。不入餘眾生手。是故久扄祕藏。弗妄宣傳。知之者希。聞亦難信。矧夫文奇義密。語簡理備。僅萬有一千五百言。而統乎一大藏教之義海。又且能攝不立文字別傳之宗。斯誠為像法中。出世之良導者也。震幸遇聖言。深心研究。雖罔窺幽祕。而矢願流通。定此生他生之法程。為利<span class='corr'>己</span>利人之妙行。願見者聞者。頓悟心空。今世後世。永沾法乳云爾。</p>

<div class='div-w'>
<p class='h2'>辨字音義<span class='note-inline'>(凡實體疑似及轉音者。先為注明。以便檢閱)</span></p>
<div class='div-note'>祇<p style="margin-left:1em"><span class='note-inline'>(音支。但也。祇如祇有。皆用此。今為秖非。又音岐。神祇也。凡祇夜祇陀本此)</span>。</p>
扺<p style="margin-left:1em"><span class='note-inline'>(音止。側也擊也。扺對之扺。當用此。葢以手擊節而對。今作秖祇皆誤)</span>。</p>
別<p style="margin-left:1em"><span class='note-inline'>(便入聲為別。異別離之別。又音鼈。為分別辨別之別)</span>。</p>
稱<p style="margin-left:1em"><span class='note-inline'>(凡稱譽稱歎。則平聲。凡名稱相稱。則去聲)</span>。</p>
行<p style="margin-left:1em"><span class='note-inline'>(如行止運行音衡。德行言行音幸。行列行布音杭。行其事以利人音恨)</span>。</p>
解<p style="margin-left:1em"><span class='note-inline'>(几結解解說則上聲。又去聲音械。曉也。如曉了自脫曰解脫。曉悟其義曰解義)</span>。</p>
治<p style="margin-left:1em"><span class='note-inline'>(池稚二音。凡未治而治之則平聲。<span class='corr'>已</span>治之治則去聲)</span>。</p>
切<p style="margin-left:1em"><span class='note-inline'>(音竊。是切當真切之切又去聲音砌。眾也。又大凡也)</span>。</p>
離<p style="margin-left:1em"><span class='note-inline'>(凡別離支離。皆平聲。又去聲音利。漸相違也。離欲離垢皆從此)</span>。</p>
旋<p style="margin-left:1em"><span class='note-inline'>(如周旋折旋旋轉皆平聲。又去聲乃逐旋之旋)</span>。</p>
度<p style="margin-left:1em"><span class='note-inline'>(濟度之度則去聲。又入聲音鐸。計度之度)</span>。</p>
那<p style="margin-left:1em"><span class='note-inline'>(懦平聲。禪那檀那從此。又上聲奴可切。為那裏那事之那。又上聲。奴臥切。語餘之聲也)</span>。</p>
養<p style="margin-left:1em"><span class='note-inline'>(下奉上曰養。則去聲。生養畜養自養皆上聲)</span>。</p>
去<p style="margin-left:1em"><span class='note-inline'>(來去則去聲除去則上聲)</span>。</p>
語<p style="margin-left:1em"><span class='note-inline'>(上聲。言語也。又以言告人曰語。即去聲)</span>。</p>
</div></div></div>
<div class='div-xu'><a id='mulu2' />
<p class='h1'>No. 652-B 金剛三昧經通宗記序</p><p class="byline">堪忍學人　魏學渠　撰</p><p>予閱首楞嚴經。觀世音菩薩言。我昔供養觀音如來。彼佛授我如幻金剛三昧。得悟耳根圓通。又云。此方真教體。清淨在音聞。言乎東土學道者。定從聞入也。自教典西來。三藏十二部。炳然如日星常垂。江河行地。舍此。何以為登聖之階。破暗之燭哉。初祖直指人心。見性成佛。超越漸次。捷成圓頓。宗風弘暢。大乘有人。二家竝立。宗盛教衰。而一知半解。未見實相。宗亦凌遲矣。參禪者。求之於機緣。習教者。求之於佛語。機緣固能悟入。佛語豈便欺人。要使宗教融通。自然圓頓立至。紫栢老人有云。習教以佛語為本。明宗以機緣為本。弘闡宗教。以道德為本。以戒行輔之。以學問大之。不爾。踞法王之座。披如來之衣。而傳我佛之言者。所謂狐嘷耳。予佩斯言者久。而未見其人。聞有仁山大師。為當今龍象。私心嚮往之。癸亥仲冬。過天平之白雲古寺。猝遇之。蕭然數椽。弊衣糲食。澹如也。談次。出所為金剛三昧通宗記見示。讀一二則。文儉義豐。指約理該。正如取大海中水。一滴而味具百川矣。因以經記相授。而乞予言序其首。經意大約總華嚴法華涅槃大旨。而微言雋語。有類楞嚴。從聞思修。其在是乎。梵經遠集。葢以化導羣生。使知佛道。然慮其著有也。初祖面壁。不立文字。慮其著無也。則天台賢首為疏為鈔。不憚條分縷析。以為之說。今師之作是記也。慈悲心切。務令宗雷大振。教雨滂沱。不著有。不著無。不著有不可得。不著無不可得。不著有無亦不可得。則佛語在是。機緣在是。何圓頓之難臻哉。因序以歸之。</p>
</div>
<div class='div-other'><a id='mulu3' />
<p class='h1'>金剛三昧經通宗記目次</p>
<ul class="">
<li>卷首
<ul class="">
<li>序</li>

<li>懸談</li>

<li>科分<span class="note-inline">(欠之)</span></li>
</ul></li>

<li>卷一
<ul class="">
<li>序品第一</li>
</ul></li>

<li>卷二
<ul class="">
<li>無相法品第二之上</li>
</ul></li>

<li>卷三
<ul class="">
<li>無相法品第二之中</li>
</ul></li>

<li>卷四
<ul class="">
<li>無相法品第二之下</li>
</ul></li>

<li>卷五
<ul class="">
<li>無生行品卷三</li>
</ul></li>

<li>卷六
<ul class="">
<li>本覺利品第四</li>
</ul></li>

<li>卷七
<ul class="">
<li>入實際品第五之上</li>
</ul></li>

<li>卷八
<ul class="">
<li>入實際品第五之下</li>
</ul></li>

<li>卷九
<ul class="">
<li>真性空品第六</li>
</ul></li>

<li>卷十
<ul class="">
<li>如來藏品第七</li>
</ul></li>

<li>卷十一
<ul class="">
<li>總持品第八之上</li>
</ul></li>

<li>卷十二
<ul class="">
<li>總持品第八之下</li>
</ul></li>

<li>卷末
<ul class="">
<li>修習行法</li>

<li>閣筆記</li>
</ul></li>
</ul><p>金剛三昧經通宗記目次<span class='note-inline'>(終)</span></p>
</div>
<div class='div-other'><a id='mulu4' />
<p class='h1'>品義開合圖</p><div><img src='../images/X35p0255_01.gif' alt='X35p0255_01.gif' /></div>
</div>
<div class='div-other'><a id='mulu5' />
<p class='h1'>No. 652-C 懸談</p>
<div class='div-other'><a id='mulu6' /><p style="margin-left:1em">夫台教釋經。演五重玄義。謂因名顯體。由體明宗。依宗辨用。後乃發明教相。賢首疏華嚴。則首啟十門分別。此二家立教之旨也。今金剛三昧經。具攝華嚴中。後五地奧義。當從十門。略為分演。初教起因緣。二藏教分攝。三義理幽深。四法被機宜。五宗分體用。六教迹前後。七翻譯時代。八疏注感通。九解釋經題。十疏義通宗。</p>
</div>
<div class='div-other'><a id='mulu7' /><p style="margin-left:1em;text-indent:-1em">初教起因緣者。我佛出世。說經三百餘會。祇為一大事因緣。開發一切眾生。入佛智地故。正如東土聖人。垂六經以示後世之意。同也。六經者。易。極深研幾。著天地陰陽四時五行之理。書。紀聖王治天下之事。詩。敦人倫。美教化。移風易俗。禮。以經紀倫序。樂。以發天地之至和。春秋。懲惡勸善。推三代之德。而為天下儀表。此治世之事也。今如來為出世大事。觀機逗教。自淺至深。於四十九年。說一代時教。皆有緣起。如始初成道。在寂滅道場中。為四十一位法身大士。及宿世根熟。天龍八部。一時圍繞。世尊現千丈盧舍那身。為說十住。十行。十迴向。十地。及等妙二覺法。名曰華嚴。是為大化之始。賢首判為一乘圓教。台教判為頓教。又謂兼別說圓。如經中初發心時便成正覺。為圓機而說圓教。又處處說行布次第。為權機而說別教也。當時二乘聲聞。猶如聾聵。不聞不見。所以法華經云。我始坐道場。觀樹經行。思惟三七。尋念過去諸佛。皆以方便。說三乘法。由是為諸眾生。脫珍著弊。說四阿含<span class='note-inline'>(此云無比)</span>法。初增一阿含。明人天因果。二中阿含。明真寂深義。三雜阿含。明諸禪定。四長阿含。明四諦法。賢首判為小教。台教判為藏教。為第二鹿苑時。其次彈偏斥小。歎大褒圓。故說維摩。思益。楞伽。解深密。金光明。勝鬘等經。四十餘部。台教謂之第三方等時。於中廣談四教<span class='note-inline'>(即藏通別圓)</span>曰方。均被眾機曰等。賢首判為頓教。再次說般若等經。賢首判為大乘始教。台教判為第四時。法華合涅槃。為第五時。賢首判為大乘終教。然法華。授記聲聞作佛。涅槃明佛性常住義。以終大乘之始也。今此經。實乃和會一大藏教。五時五味之法。亦可解分八<span class='note-inline'>(台教分頓漸祕密不定藏通別圓也)</span>分五<span class='note-inline'>(賢首分小始終頓圓也)</span>之諍。所以非藏。非通。非別。於中即漸而頓。即頓而圓。即始而終。即權而實。俾利鈍咸得。小大共證者也。又此經緣起之義有五。一為現在地位菩薩。深入一乘。知佛法綱領故。二為將來學般若菩薩。頓超後五地。得等妙二覺法故。三為令末世眾生。得修行徑捷法程。位位圓攝故。四為欲顯示一味真實無上醍醐。真菩薩乘故。五為欲斷除文句言說。會教通宗。得一念相應妙慧。悟實義故。如華嚴合論云。一念相應。一念成佛。一日相應。一日成佛。不須劫數漸次而修。有此五義。乃說是經。</p>
</div>
<div class='div-other'><a id='mulu8' /><p style="margin-left:1em;text-indent:-1em">二藏教分攝者。既明緣起。須知如來所說教義。總攝三藏十二分教中<span class='note-inline'>(舊稱十二部經)</span>。今此金剛三昧。本是修多羅藏<span class='note-inline'>(即經藏)</span>。然經中言三聚戒。則攝律藏。其始末酬問。皆辨覈深理。則又兼攝論藏。故三藏俱攝也。十二分教中。此經兼攝九分。如直示一乘實相。是契經法本。偈語問答。義不重複。是孤起頌。如來出定宣示。是自說。菩薩發問。是因緣為末世眾生。廣說一味之法。得廣大利樂。是方廣。授舍利弗成菩提記。是授記。向所未說今乃說。是未曾有。以喻合法。以法合喻。是譬喻。以真理甚深。研覈辨詰。是論議。唯不攝本事<span class='note-inline'>(說往事)</span>本生<span class='note-inline'>(說昔受生)</span>及重頌<span class='note-inline'>(重宣其義)</span>等三也。又謂家所立教相。各各不同。而此經融會貫通。祇顯圓實。如賢首大師。立小乘教者。依六識三毒。少分為說我空法空。而不明顯。大乘始教。但說諸法相空。未盡大乘法性義。大乘終教。亦名實教。少說法相。多說法性。縱說法相。亦會歸法性。始盡大乘至極之說。然此始終二教。依位進修。是漸非頓。第五為一乘圓教。謂法界性海。圓融互攝。如十信滿心。即攝住行向地。及等覺五位。而成正覺也。又智者大師化法四教。謂如來為決定聲聞。說三藏教。為退大聲聞。說通教。為漸教菩薩。說別教。為頓悟菩薩。說圓教。又四教儀云。凡諸大乘經論不共三乘位次。總屬圓教。又引華嚴經。初發心時。便成正覺。維摩入不二法門。般若明最上乘。至於涅槃經。有人入大海中浴。<span class='corr'>已</span>用一切諸河之水。又娑伽羅龍。澍車軸雨。唯大海能受。餘地不堪。又擣萬種香為丸。燒一丸則眾香咸具。如是等類。竝屬圓教。今金剛三昧經義。正合四教儀所說。又正合為頓教菩薩說圓教。況經中屢說一乘一味。更不用開三顯一。又法華玄義云。自鹿苑開權。歷諸經教。至於法華。始得合實。今觀金剛三昧經義。而法華一實之理。至此乃始得圓。況又能總括大乘諸經之義。如經中具修六度。則本乎般若。發明五法。則通乎楞伽。證法忍。則攝乎維摩。明地位。則同於華嚴。說九識。則類於解深密。舉一乘。則合於法華。扶律談常。則表大涅槃。又論相。實該唯識。論性。兼於起信。故凡大乘諸法。靡不攝入。宜乎稱為攝大乘無量義宗也。</p>
</div>
<div class='div-other'><a id='mulu9' /><p style="margin-left:1em;text-indent:-1em">三義理幽深者。既知藏教所攝。又應知如來說法。其意云何。葢始教。廢實開權。分三乘漸次終教。廢權立實。會三乘而示一乘。所謂前前淺。後後深也。然台教以法華為後教後味。又云。法華為聲聞根熟者說。其餘鈍根未熟者。則又以涅槃為後教後味。今此經為法華涅槃二經。後教後味之樞鈕。其意淵深。難以意解。又據台教稱法華為一乘。開前頓漸。會入非頓非漸。正顯圓教。約味稱醍醐。故說開示悟入佛之知見。授記聲聞作佛。大暢如來之本懷。然設三車以示權。授聲聞遠劫成佛之記。正欲誘進行菩薩行。䇿令入佛無餘涅槃故。今此經。正闡法華一乘一味一實之圓理。明地位中菩薩所行之行。證等妙二覺之法。捨此無以加焉。至若賢首以華嚴為一乘圓頓。猶大海之攝百川。舉一法而法法具備。然則文豐義廣。學者未免茫如望洋。今此經。即是華嚴十地中。後五地及等妙二覺法。然文略義周。句語古簡。非他經可比。葢經中言無相法。即真如自心之法。又明六波羅蜜皆無相無為。解脫之法。無生行。即無生法忍。得忍之義。即宗門所謂向第八識。下一刀截斷。本覺利。即轉第八本覺識。入唵摩羅<span class='note-inline'>(第九白淨識)</span>。乃是得本覺中。所出之利。入實際。修四無礙辨之智以利生。真性空。直下顯示五位進修。俾後世眾生。各得一生成滿智地。如來藏。契證如來自性清淨之藏。以盡識藏中微細之相與毗盧遮那同體。總持品。總持前六品之法。妙契佛心。以明生佛共有根本智體。即是妙覺果滿也。</p>
</div>
<div class='div-other'><a id='mulu10' /><p style="margin-left:1em;text-indent:-1em">四法被機宜者。此經幽玄之理既明。且被於何等機器。然約法有二種。一被當機大乘菩薩化度眾生。二被後末世眾生。修出世因。得出世果。因者。即序品。發眾生正信。示一乘法故。果者。即後七品經文。初示第六地中。般若法故。二示七地中。證無生法忍故。三示八地中。轉諸識入唵摩羅法故。四示九地中。入實際法故。五示真性空體。成滿十地法故。六示入如來藏。證等覺法位故。七示妙覺法。圓滿佛果故。又華嚴會上。善財初見文殊。悟得涅槃玅心。而文殊復令南詢。參五十餘員知識。善財白云。我<span class='corr'>已</span>先發阿耨多羅三藐三菩提心。但未知云何學菩薩行。修菩薩道。於時知識。各各示誨自證自悟之法<span class='corr'>已</span>。復云。我唯得此解脫法門。若諸菩薩摩訶薩之所修習。而我云何能知能識彼功德行。此入法界品之語也。今此如來親口所說六地至十地。及等玅覺法。真是末世學菩薩行。修菩薩道之法程。而菩薩大功德行。舍是而終不可得也。</p>
</div>
<div class='div-other'><a id='mulu11' /><p style="margin-left:1em;text-indent:-1em">五宗分體用者。既知所被之機。應知法之所宗。有體有用。夫台教先舉名體宗用。後示教相。此則不然。葢昔世尊初覩明星而成正覺。歎曰。眾生具有如來智慧德相。但以妄想執著而不證得。此明佛之始覺。與眾生本覺。一體不二。然諸佛證此。而後乃有藏教之名。又實從覩星證其體。觀樹得其用。又如來入定放光。是宗通。以言說發明入定放光之義。即屬說通。又宗通。即拈華示眾。說通。即世尊道。吾有正法眼藏。涅槃妙心。實相無相微妙法門。不立文字。教外別傳。付囑摩訶迦葉。是也。故此經以本始二覺為宗。實相無相為體。宗通說通為用。體用互陳。宗說兼暢。是一大藏教中。極頂之妙法也。</p>
</div>
<div class='div-other'><a id='mulu12' /><p style="margin-left:1em;text-indent:-1em">六教迹前後者。既立宗以分體用。又應定此經時分。據台教分五時。初華嚴時。二鹿苑時。三方等時。四般若時。五涅槃時。又立八教。以頓漸祕密不定四教為化儀。藏通別圓四教為化法。又頓分二種。一稱華嚴為頓。兼別說圓。二以方等大乘部。不定先後時分。為隨機顯體之頓。屬不定教。又以鹿苑<span class='note-inline'>(說四阿含)</span>方等般若三時為漸教。又合前四時中。或說頓。或說漸。彼此互不相知。能令得益。是祕密教。又以前四時中。佛以一音說法。眾生隨類得解。或說漸得頓。或說頓得漸。互相得益不同。亦名不定教。此為化儀四教也。又以鹿苑說阿含。為小乘三藏教。又以方等般若部為通教。謂通前藏教。通後別圓。又以華嚴及瓔珞。金光明等經中。住行向地等菩薩。行位次第。竝屬權乘。為別教。謂別前藏通。別後圓教也。最後以法華為一乘實相。開佛知見。授記作佛。是頓是圓。此以如來說一代時教。至法華會上。始得圓滿。故為圓教。此為化法四教也。法華合涅槃為第五時。約味稱醍醐。以明見佛性為義。又教中言五時。多據阿含十二。方等八年。般若二十二。法華七年。涅槃一日半夜。若攷諸經中。如佛所說。釋種被流離王殺害因緣。乃在說法華經之第五年間。却載入長阿含經。又優填王造像。在涅槃前三月內。却載入增一阿含經。若謂收阿含部中。可也。不可必指阿含會上。止於十二年也。餘四時。亦不必泥其說。至若謂最後七年。止說法華一經者。如淨飯王泥洹經。亦在說法華之第四年。流離王殺釋種。亦在淨飯王既歿之後。此法句喻經所說。又涅槃之前。佛在毗舍離國。大林精舍。告諸比丘。却後三月。我當般涅槃。即為說普賢菩薩行法經<span class='note-inline'>(即普賢觀經)</span>。升忉利天為母說法經<span class='note-inline'>(此並戴佛祖統記)</span>。又藏中有大悲經。四童子三昧經。亦收涅槃部內。葢判教者。略而不言。止說法華涅槃。為第五時耳。再詳涅槃。不應言一日半夜。當以三月為卒。至若法華涅槃之前。隨機即說。理所必然。今詳閱金剛三昧。於中究盡一乘實相。而開寄滅談常之旨。是必在法華後。涅槃前者矣。昔長水法師。判首楞嚴。為法華後。涅槃前。後代諸師。多闢其謬。謂是般若後。法華前也。顯聖澄師。判此金剛三昧。亦謂般若後法華前。二時不定為教相。今據此經。雖與華嚴同一奧義。且與法華。同在耆闍崛山所說。況舍利弗初在法華會上。自亦未了。聞佛說法。始斷疑悔。今此會中。竟以滿地自任。則此經應在法華後矣。又解脫菩薩。有若佛滅後之問。如來藏品中。復有涅槃寄滅談常之說。此必應在世尊唱滅時矣。且法華既合涅槃。為第五時。今金剛三昧。亦可與法華同例。而合于涅槃也。夫此經最簡最要。葢世尊實因四十九年。言說<span class='corr'>已</span>多。茲欲以略該廣。特於涅槃前。總括三百餘會精義。頓超四十一位圓機。故一時與實教中大菩薩等。說此金剛三昧。直與華嚴法華。始終同一圓頓<span class='note-inline'>(統攝諸法曰圓。直入佛地曰頓)</span>。廣而推之。頓見。頓悟。頓超。頓入。至於理圓。行圓。智圓。位圓。因圓。果圓。事事法法皆圓。所謂圓圓矣。若依此修行。真是圓教中菩薩。大藏聖教法寶標目云。金剛三昧經。乃諸菩薩。問佛無生實際。一味真實法。佛說此經後。付囑云。是經能入如來智海。持是經者。則於一切經中。無所希求。攝諸經要。無量義宗。種種心地法門云云。我輩今幸得遇。正宜自慶。潛心研究。必期頓超直入。請勿以前後時分為疑。可也。</p>
</div>
<div class='div-other'><a id='mulu13' /><p style="margin-left:1em;text-indent:-1em">七翻譯時代者。既明說法時分。須詳何代所譯。夫譯有交易之義。謂翻梵天之語。轉成漢地之言也。初佛經從天竺五印度而來。印度。正居南洲之中。劫初光音天人降於此。故語言文字。皆同梵天。既傳流此土。必翻譯始明。按禮記中。王制。通四方之語。各有其官。東曰寄。南曰象。西曰狄鞮。北曰譯。註者云。寄者。謂寄託其意於事物以通之。象者。以意倣像其形似而通之。狄與逖同。遠之也。鞮即履也。言遠履其事。而知其言意之所在以通之。譯者。以彼此兩土之語。相騰釋而通之。周。總謂之象胥。胥者佐也。今俗稱通事。當時像法。初至漢國。值北譯之官。兼善西語。即稱為譯<span class='note-inline'>(六朝翻譯諸師。皆非淺識之士。翻譯場中。有譯語者。有譯義者。有潤文者。有證梵語者。有證義者。有唐梵相校者)</span>。此經。書失譯師名。附北凉錄。按梁慧皎。撰道安傳。有云。自漢魏迄晉。經來實多。而傳譯之師。不言其名。後學追究。莫知年代。安乃總集名目。表其時人。詮品新舊。撰為經錄。眾經有據。實由其功。又隋朝費長房<span class='note-inline'>(昔漢亦有費長房。乃地仙也)</span>。先為沙門。周武沙汰反俗。隋興。文帝詔為翻經學士。開皇十七年。進歷代三寶錄十五卷。於中載金剛三昧經。是梁僧祐。新集道安凉土異經。而目錄中。為失譯源。今還附入凉世。又如三慧經等。皆標僧祐錄安公凉土異經。今附北凉錄云。考安師入滅於晉孝武帝太元十年乙酉。明年丙戌。呂光稱後凉。又越十五年辛丑。沮渠蒙遜。始稱北凉。今據附入凉世。應作凉州張氏稱國時。必非北凉也。又三寶記。載苻秦道安。亦甞譯經二十四部。況稱僧祐新集道安凉土異經。必為道安法師之所譯矣。</p>
</div>
<div class='div-other'><a id='mulu14' /><p style="margin-left:1em;text-indent:-1em">八疏註感通者。此經傳譯既明。復顯感通之迹。考宋贊寧高僧傳。載元曉法師。新羅國人。初與義湘法師。發志航海求法。至唐州。<span class='corr'>抵</span>暮遭雨。宿於土龕間。達旦視之。乃古塜骸骨旁也。<span class='corr'>已</span>而致疑。恍然悟三界惟心之旨。即還國中。著華嚴疏。大弘圓頓教義。一日新羅國王。因夫人腦嬰癰腫。醫者莫瘳。禱之靈祠。覡者曰。應往大國求藥。王即遣使渡海。舟行將半。倐見一人。從巨浪中出。邀入龍宮。須臾。見龍王語之曰。汝國夫人。是青帝第三女。我宮中。先有金剛三昧經。乃二覺圓通示菩薩行也。今託夫人之病。為增上緣。可持此經。至彼國流布。即出經以授使者。復云。此經出海。恐有魔事。用蠟紙纏束。割裂腨膓以納其中。仍取藥傅之如故。龍王又言。汝去上白國王。當請元曉法師。造疏講演。夫人之疾自愈。使還。具陳其事。王大喜。即供奉法師造疏。曉乃悟是經。以本始二覺為宗。白王。具角乘。將几案在兩角間。置其筆硯。始終於牛車造疏。成五卷。夫人之疾果愈。王剋日。請曉於黃龍寺演義。又因簿徒。盜其疏去。復重錄成三卷。名為略疏。後廣略二本。俱行本土。略本傳入國中。後有翻經三藏。改為論云。宋覺範禪師林間錄中。亦載前事。明萬曆末。顯聖澄禪師有註。迨後又得慧開朗法師。因注講演。余嘗閱華嚴懸談。宗鏡錄。智證傳等。皆引用金剛三昧經語。圓覺略疏。又引海東疏釋。略見一斑。第不獲全書為憾。又翻譯名義集中。載僧遁<span class='note-inline'>(法眼嗣)</span>有注。亦未獲見。</p>
</div>
<div class='div-other'><a id='mulu15' /><div style="margin-left:1em;text-indent:-1em">九解釋經題者。前八門。明一經大旨。後二門。初解經題。後疏正文。圭峯圓覺疏中。合為一門。此從華嚴懸談。仍分為二。金剛喻也。取堅利之義。堅是體。利是用。又堅則無物能壞。利則能壞一切。此法亦然。其堅。能破諸障。其利。能斷疑悔。又云。金剛寶。乃帝釋之杵。與阿修羅戰。則執之。三昧。法也。此云正見正定。無見之見為正見。無定之定為正定。或作正受。於三昧中。不受諸受。是為正受。圓覺略疏。引東海論釋云。三昧。此云正思。審正思察。故名正思。又云。無正不正。忘思非思。但為別於分別邪念。又不同於虗空無思。所以強號為正思耳。余意不然。夫金剛三昧。是諸佛心體。如首楞嚴經。觀世音菩薩言。我昔供養觀音如來。彼佛授我如幻金剛三昧。得悟耳根圓通。又云。是諸大眾。一切普獲金剛三昧。又涅槃經云。金剛三昧。即佛性正因。即般若波羅蜜。首楞嚴三昧。師子吼三昧。名異體同。隨所作而得名也。又大般若經云。如金剛寶置之日中。色則不定。金剛三昧。亦復如是。若在大眾。色亦不定。諸經皆言之。涅槃引說特廣。又是經有三名。一日攝大乘。一日金剛三昧。一曰無量義宗。今此稱金剛三昧者。取法喻竝彰之義。然此三昧。非權教中住行向地菩薩所知。唯實教中一乘菩薩。登後五地及等妙二覺。乃能證入。故佛言惟佛菩薩。乃能知之。經中。唱明後五地。及等妙二覺法。又無相法品中。具攝後六品法。而最後總持品。即融會前六品法。以成妙覺果滿。然總不出此金剛三昧之全體大用。故稱為諸佛智地也。經者。眾生修證之徑路。又訓典法於常。無有變易。如織之有經緯。緯變而經常。今佛示真常之法。垂教後世。故曰經。又稱契經者。謂契理合機之經也。又經首<img src='../images/X35p0259_01.gif' alt='X35p0259_01.gif' />相。教中云。此陀羅二字。右為執持義。左為流布義。或又作[((嘹-口)-(日/小))-大+八]相。昔人曾以漚和二字釋之。或問披雲寂禪師<span class='note-inline'>(雲門嗣)</span>。寂示以頌云。以字不是八不成。森羅萬象此中明。直饒巧說千般妙。不是漚和不是經。又有問地藏琛禪師云。以字不成。八字不是。未審是甚麼字。琛云。看取下注脚。後來諸師。每每以宗乘中意頌之。如羅漢南<span class='note-inline'>(雲居祐嗣)</span>頌云。以字不是八字非。滿琅函載絕毫釐。看經到此須開眼。玉軸分明兩畔題。余今亦有一頌。以八俱非。漚和罔測。梵語乖真。唐言失實。若云字義炳然。眼裏早生荊棘。饒他信受奉行。也是循行數墨。左看却成魔。右看翻成賊。明暗雙雙知不知。好向當來問彌勒。</div>
</div>
<div class='div-other'><a id='mulu16' /><p style="margin-left:1em;text-indent:-1em">十疏義通宗者。夫教為義學。宗為玄學。教乃言說可通。宗非文字所及。此經正顯教義。兼明玄學。如達磨初祖。辨大乘四行。理入行入之法。曹溪六祖。禪性無生。離生禪想<span class='note-inline'>(經作相字)</span>。禪性無住。離住禪寂<span class='note-inline'>(經作動字)</span>。百丈祖師。迴神住空窟。解脫魔所縛。皆經中之語。然其法義。實乃可通於宗者。余故作是記。經文上下兩卷。凡八品。而品品圓融互攝。依法修行。雖有八位。皆於無漸次中作漸次耳。今釋此經。釐為九分。初序品。為生信分。發起一乘妙法。乃佛果始因位。二無相法品。為般若分。說現前地法。證般若現前位。三無生行品。為法忍分。說遠行地法。證無生法忍位。四本覺利品。為轉識分。說不動地法。證轉識成智位。五入實際品。為辨才分。說善慧地法。證智辨無礙位。六真性空品。為滿地分。說法雲地法。證受佛智職位。七如來藏品。為實智分。說等覺法。證具足實智位。八總持品。為滿覺分。說妙覺法。證佛果究竟位。品末流通。是為弘化分。茲將略述管見。故先列科分。後明正文。雖然。幸毋以教義責之。葢此經。誠為末世修行之要訣。入佛智地之規度。凡在宗門悟心之士。尤宜體究焉。仁山寂震述。</p>
</div>
<div class='div-w'>
<p class='h2'>音釋</p>
<div class='div-note'>寂<p style="margin-left:1em"><span class='note-inline'>(同寂)</span>。</p>
殿<p style="margin-left:1em"><span class='note-inline'>(去聲。軍後曰殿)</span>。</p>
鑰<p style="margin-left:1em"><span class='note-inline'>(音藥鎻鑰)</span>。</p>
樞<p style="margin-left:1em"><span class='note-inline'>(音樗。戶樞又樞機也)</span>。</p>
苾<p style="margin-left:1em"><span class='note-inline'>(音初。苾蒭西域香艸。以僧況之。遂為名。今稱比丘義同)</span>。</p>
鶖<p style="margin-left:1em"><span class='note-inline'>(音秋。水鳥似鶴)</span>。</p>
析<p style="margin-left:1em"><span class='note-inline'>(音昔。分也。如斤破木之義)</span>。</p>
鬘<p style="margin-left:1em"><span class='note-inline'>(音蠻以華作冠曰華鬘。今音瞞)</span>。</p>
矚<p style="margin-left:1em"><span class='note-inline'>(音祝。視也)</span>。</p>
扄<p style="margin-left:1em"><span class='note-inline'>(涓熒切。迴平聲。祕藏也)</span>。</p>
矧<p style="margin-left:1em"><span class='note-inline'>(申上聲。況也)</span>。</p>
僅<p style="margin-left:1em"><span class='note-inline'>(音覲纔也。祇有也)</span>。</p>
研<p style="margin-left:1em"><span class='note-inline'>(音延。研磨也)</span>。</p>
詰<p style="margin-left:1em"><span class='note-inline'>(音乞。問也)</span>。</p>
複<p style="margin-left:1em"><span class='note-inline'>(音福。重也)</span>。</p>
覈<p style="margin-left:1em"><span class='note-inline'>(音核。考之使實也)</span>。</p>
鞞<p style="margin-left:1em"><span class='note-inline'>(音皮)</span>。</p>
謄<p style="margin-left:1em"><span class='note-inline'>(音騰。移書傳鈔也)</span>。</p>
沮<p style="margin-left:1em"><span class='note-inline'>(音疽。沮渠氏。複姓)</span>。</p>
苻<p style="margin-left:1em"><span class='note-inline'>(音扶。草名。晉蒲洪之孫名堅。背有艸付字。遂改姓。苻建國號秦。故稱苻秦)</span>。</p>
航<p style="margin-left:1em"><span class='note-inline'>(音杭。渡也)</span>。</p>
癰<p style="margin-left:1em"><span class='note-inline'>(音雍)</span>。</p>
腫<p style="margin-left:1em"><span class='note-inline'>(音塚)</span>。</p>
瘳<p style="margin-left:1em"><span class='note-inline'>(音抽。病愈也)</span>。</p>
覡<p style="margin-left:1em"><span class='note-inline'>(音檄。能齋肅以事神者。在男曰覡。在女曰巫)</span>。</p>
倐<p style="margin-left:1em"><span class='note-inline'>(音叔。倐忽俗作倐)</span>。</p>
腨<p style="margin-left:1em"><span class='note-inline'>(音善腨腸即足肚)</span>。</p>
傅<p style="margin-left:1em"><span class='note-inline'>(與敷同)</span>。</p>
剋<p style="margin-left:1em"><span class='note-inline'>(音客。約定日期也)</span>。</p>
簿<p style="margin-left:1em"><span class='note-inline'>(蒲上聲。以簡策記。言曰簿徒)</span>。</p>
第<p style="margin-left:1em"><span class='note-inline'>(但也)</span>。</p>
憾<p style="margin-left:1em"><span class='note-inline'>(含去聲。恨也)</span>。</p>
訓<p style="margin-left:1em"><span class='note-inline'>(釋義曰訓)</span>。</p>
緯<p style="margin-left:1em"><span class='note-inline'>(音位。縱曰經。橫曰緯。又定者為經。動者為緯)</span>。</p>
</div></div><p>懸談<span class='note-inline'>(終)</span></p>
</div>No. 652
<p class='juan'><a id='mulu17' />金剛三昧經通宗記卷第一</p><p class="byline">天台山華頂嗣祖沙門　寂震　述</p>
<div class='div-other'><a id='mulu18' />
<div class='div-orig'><p>序品第一</p>
</div>
<div class='div-commentary'><p style="margin-left:1em">此為生信分。葢舉佛所說此最上一乘玅法。令人生實信故。又應信此是圓頓中。最圓頓之法。務令後世大根器人。直入佛智地故。首稱序品者。總提一經之綱領也。然經中舊分序正流通為三。殊不知序內即是正宗。如金剛般若。只在世尊食時。著衣持鉢。入城乞食。飯食訖。收衣鉢。洗足敷座而坐。正是覿體顯示般若處。如須菩提讚言希有。早屬流通。葢以語言文字。流通此般若也。又法華會上入無量義處三昧。放眉間白毫相光。世尊說法竟。即與華嚴會上。入定放光一般。又世尊入師子頻申三昧。文殊作象王回顧勢。亦祇是欠呿盼視而<span class='corr'>已</span>。此等皆是正說法。若有言說。盡是方便。盡屬流通。以故法華會上。從三昧起。無問自說。又云。止不須復說。皆是方便接引之詞。所以結集。直稱為方便品。雖然。又不可廢方便而絕權機。是以俯順眾生。為欲顯諸佛所證心體。示一乘圓頓祕旨。而說此從前未說之法耳。品者。猶∴字三點。非竝。非縱。非別。葢結集此法。義有先後。明其不可移之意也。</p>
</div>
<div class='div-orig'><p>如是。</p>
</div>
<div class='div-commentary'><p style="margin-left:1em">初舉法生信。從無言詮處立言詮也。夫佛之說法。但為顯如。唯如為是。故曰如是。又華嚴合論云。如者。諸法如故。即是佛。故言如是。雖然。若人向言前薦得。即此二字。早<span class='corr'>已</span>重添注脚。何必更說百千萬言。而後為得哉。</p>
</div>
<div class='div-orig'><p>我聞。</p>
</div>
<div class='div-commentary'><p style="margin-left:1em">謂我從佛聞。然能聞是我。所聞是法。佛示以無說而說。我以無聞而聞。無聞之聞。是為真聞。無說而說。是為真說。如是而說。如是而聞。我法不立。能所俱泯。所言我者。乃是我無我不二之法身真我也。如是會得。方知四十九年。終未甞說一字。若云三乘十二分教是有。不知總是如來糟粕。</p>
</div>
<div class='div-orig'><p>一時。</p>
</div>
<div class='div-commentary'><p style="margin-left:1em">若悟此一時二字。便能坐斷三際。更無第二時。別生第二念。起諸法見。直下許伊見性成佛。豈不聞宗門有云。欲識佛性義。當觀時節因緣。且道觀甚麼時節。秖如坐時。立時。經行時。飯食時。一切作為時。無有不是者個時節因緣。既然如是。即今如何識得佛性義。古德又云。佛法徧在一切處。行住坐臥處。語言抵對處。迎送賓客處。穿衣喫飯處。雖然。纔舉心動念。便不是了也。若不舉心動念。當體即是。脫或不然。且向第二義門說。此正是法華殿後機。涅槃鋒前陣。以始覺契本覺。明始本不二之時也。</p>
</div>
<div class='div-orig'><p>佛。</p>
</div>
<div class='div-commentary'><p style="margin-left:1em">宗門中直指。說即心即佛。如將黃葉為金。權止小兒啼。若啼止時。又應說非心非佛。葢以眾生識情計度。說佛便著佛。說心便著心。遂致障塞悟門。所以祖師云。佛之一字。吾不喜聞。又訶說心性為惡口。以故說心說佛。總是藥病對治句。必須向言語道斷處。頓悟佛性。直下與釋迦老子見處不別。方得真見佛。而後可轉是經。</p>
</div>
<div class='div-orig'><p>在王舍大城。耆闍崛山中。</p>
</div>
<div class='div-commentary'><p style="margin-left:1em">王舍城。乃摩竭陀國之屬境。昔有千國王。遭飛行羅剎之難。後既得脫。同願修道。共立舍於此。故曰王舍。一云。彼土人民。七次作舍。七度被焚。僉曰。我等福薄。王有大福。其舍不燒。今當請王舍居之。於是各書王舍字於其門。得免。故遂稱王舍大城。耆闍崛。此云靈鷲。以山形似鷲。故名。又山有五峯。而鷲峯居中。即佛說法華經處也。若據宗乘中。塵塵是佛。剎剎是佛。心心是佛。念念是佛。奚止靈鷲山中黃面老瞿曇也。</p>
</div>
<div class='div-orig'><p>與大比丘眾。一萬人俱。皆得阿羅漢道。其名曰。舍利弗。大目揵連。須菩提。如是眾等阿羅漢。</p>
</div>
<div class='div-commentary'><p style="margin-left:1em">比丘。含怖魔破惡乞士三義。一能令一切眾生出三界外。天魔怖其境空。二破眾生三惡業。轉煩惱為菩提。三乞食以資身。乞法以濟世。阿羅漢。亦含此三義。一殺貪嗔癡賊。斷見思二惑。從破惡以得名。二不見有一法生。不見有一法滅。故不受後有。從怖魔以得稱。三堪為福田。受人天供。因乞士以成德。此為四果聖人。證五分法身。登無學位。無法可學故。舍利弗。此云鶖子。智慧第一。目揵連。此云<span class='corr'>采</span>菽氏。神通第一。須菩提。此云空生。解空第一。此經正顯實際之體。故絕無表德之詞。但以智慧明般若。以神通明解脫。以解空明法身。故惟舉三名而<span class='corr'>已</span>。又阿羅漢有三種。一得決定寂滅聲聞羅漢。如佛在世時。聞法漏盡。即趣涅槃。此同於聲聞。只求自度而<span class='corr'>已</span>。二修行菩薩行羅漢。如楞嚴圓通會上。雖證四果。為化他故。入菩薩乘。名為回心大阿羅漢。亦即涅槃所稱第四依人。名阿羅漢。此住於十地。為後學所依止故。三應化佛所化羅漢。如過去佛。退位利生。以本願善根方便力故。現諸佛土。生大眾中。內祕外現。莊嚴諸佛大會眾故。又如佛之大弟子。及繼祖嗣化。傳佛慧命之聖師皆是也。</p>
</div>
<div class='div-orig'><p>復有菩薩摩訶薩。二千人俱。其名曰。解脫菩薩。心王菩薩。無住菩薩。如是等菩薩。</p>
</div>
<div class='div-commentary'><p style="margin-left:1em">菩薩。為半梵語。具云菩提薩埵。此云覺有情。乃上求佛果。下化有情之義。摩訶薩。此云大有情。僅舉其三。亦用表三德。解脫表悲。心王表智。無住表行也。夫菩薩乘。略說有五。一修空無我菩薩。二漸見佛性菩薩。三頓見佛性菩薩。四以如來自性清淨智。由住行向地及等覺五位。加行起差別智。滿普賢行。成大慈悲。留惑潤生。住世菩薩。五一乘菩薩。前四俱屬三乘。為權教。後一乘菩薩。為實教。權教以諸行為本。實教以明自性根本智為先。證差別智為資。權教中。十地位終。方始見性。雖見佛性。未彰智業。猶假名菩薩。又十地中。次第證十真如。復有十真如障。故論云真如既成障。明知權教施設假真如。非本真也。十地中菩薩。得三種意生身。初二三地。得三摩䟦提樂<span class='note-inline'>(一云三昧樂正受)</span>意生身。明住三昧樂。從定發正慧故。四五六地。得覺法自性意生身。明通達自性法故。七八九十地。得種類俱生無作無行意生身。明示現種類無功任運。猶如意生。自得樂相故。此皆屬權教。祇得意生身。未得智生身。又經云。十地差別。如空中鳥迹。如是地位。權施增減。皆為順世引接之說。若一乘實教。始發信心時。於十住初心。便悟根本無明住地煩惱。即是諸佛不動智。葢以自本覺。自覺本心。身心性相。與佛無二故。如論云。權教小見。樂欲希奇。菩薩稱根。粗施接引。令生樂學。方授實門。然不可執化為真。恒迷智眼。識權就實。遷入法界之門。有作之法難成。隨緣無作易辦。作者勞而無功。不作隨緣自就。無功之功。功不虗棄。有功之功。功皆無常。多劫積修。終歸敗壞。不如一念緣起無生。超彼三乘權學。此如來實教法門之明訓也。台教分藏通別圓四教。以圓教為最。今此會中菩薩。不滯三權。惟登一實者也。</p>
</div>
<div class='div-orig'><p>復有長者八萬人俱。其名曰。梵行長者。大梵長者。樹提長者。如是等長者。</p>
</div>
<div class='div-commentary'><p style="margin-left:1em">梵此云離欲。以離欲而修清淨行故。大梵。例此可知。樹提。此云火。其母食毒果<span class='corr'>已</span>死。火焚其屍。腹裂而生。其父請佛命名。佛云。是兒有大福德故。生於猛火中。可即名之。事載涅槃經中。然梵行表解脫。大梵表法身。火表般若。長者表真俗不二。如維摩詰雖為白衣。奉持沙門清淨律行。雖處居家。不著三界。雖明世典。常樂佛法。是地位菩薩。示現長者身。助揚法化耳。</p>
</div>
<div class='div-orig'><p>復有天。龍。夜叉。乾闥婆。阿修羅。迦樓羅。緊那羅。摩睺羅伽。人非人等。六十萬億。</p>
</div>
<div class='div-commentary'><p style="margin-left:1em">此上總為通序常儀也。天。梵語提婆。龍。梵語那伽。夜叉。含勇徤暴惡輕捷三義。是天之唱報神。乾闥婆。此云香陰。其身出香。以香資陰。是天帝樂神。阿修羅。此云具縛。甞與天戰敗受縛故。迦樓羅。即金翅鳥神。緊那羅。此云疑神。似人。頭有角。是天帝法樂神。摩睺羅伽。即大蟒神。人首蛇身。人非人等。總結前八部之眾。八部之中。唯天最勝。餘者乘急戒緩。即墮其類。<span class='corr'>已</span>上舊稱通序。又名六種成就。一信成就。二聞成就。三時成就。四主成就。五處成就。六眾成就。有此六種。佛乃說法。又以一時在會之眾。證阿難所聞之法。令後世生信。故稱證信序。臨入滅時。阿難請問。一切經首。當安何語。佛言。當云如是我聞。一時佛在某處。與若干眾等。說某經教。及入滅後。摩訶迦葉告眾云。如來弟子。得神通者。宜赴結集。於是俱至耆闍崛山。畢鉢羅窟中<span class='note-inline'>(畢鉢羅。乃樹名。佛於此樹下。成菩提道。故得是名。然因山窟中有樹。遂名其窟)</span>。結集如來大法眼藏。時阿難獨習漏未盡。初不能入。因是激發。於後夜欲過。疲極偃息。却臥就枕。頭未至枕。廓然得悟。如電光出。暗者見道<span class='note-inline'>(出大智度論)</span>。當下即證阿羅漢果。迦葉復告眾云。此阿難比丘。有大智慧。所聞佛法。如水傳器。無有遺餘。可請彼結集。大眾默然。迦葉告阿難言。汝今宜宣法眼。阿難承命。禮眾僧足。陞於法座。忽現相好如佛。時大眾悉皆生三種疑。一疑佛重生。二疑他方佛來。三疑阿難成佛。而阿難唱如是我聞。眾疑頓釋。乃至眾等歡喜。作禮奉行。迦葉。又問諸大眾云。阿難所言。不錯謬乎。僉曰。誠不異如來所說。昔佛又言。諸佛經首。並同立此。所謂佛佛道同也。然序中。有師資主伴。內外護之義。又明世出世間。無有不信受者。又須知三界內外。若干種性。總只在一心變現。此心同於佛心。即成佛。此心同菩薩心。即成菩薩。至於八部天龍優劣。莫不皆由一心變現而成。故此經以本始二覺為宗。本覺。謂眾生覺性。本自具足。始覺。謂諸佛始成正覺。能自覺覺他。覺行圓滿也。又自覺者。覺知自心。本無生滅。覺他者。覺一切法。無不是如。覺一切眾生。皆同是佛。覺滿者。覺自他無異。理事圓融。心境交徹。一一徧滿法界。又云。諸佛成正覺。窮盡萬法性源。故能透過法界。法界即法性。即一真如心。若權教十地菩薩。猶坐在法界量裏。以未能窮盡故。然今以始覺契本覺。而知本始之不二。故說此一乘實教圓頓之法。直令博地大心凡夫。頓見佛性。實乃羽翼教外別傳。直指人心見性成佛之宗者也。</p>
</div>
<div class='div-orig'><p>爾時世尊四眾圍繞。為諸大眾。說大乘經。名一味真實。無相無生。決定實際。本覺利行。</p>
</div>
<div class='div-commentary'><p style="margin-left:1em">此別序經中大旨。先述金剛三昧智用之利也。稱佛為世尊者。道為三界之獨尊。德具十種之嘉號。非此二字。不足以盡至極之稱。然佛常觀機逗教。今當先說大乘。而發起一乘之法。如法華前。先為說無量義也。藏中大乘經。凡四十餘部。皆為教菩薩法。此經獨為佛之心印。以佛心印一切眾生之心。使一切眾生。皆得契證於佛心。且義備而無缺。語簡而不繁。可謂至極矣。梵語摩訶衍。此云大乘。大者。當體立名。乘者。運載之義。如起信論。依於一心。顯示摩訶衍義。故云。是心真如相。即示摩訶衍體故。是心生滅因緣相。能示摩訶衍自體相用故。葢其體。即如來藏性。相即八識之相。用即八識生滅因緣。其立摩訶衍義。謂如一微塵。破為百分。九十九分是無。一分是有。摩訶衍不能勝出。以尚有此一分在故。直須百分俱無。摩訶衍始能勝出。以能滅盡一切眾生。心意識中微細之相。方為大乘耳。今云一味。即指一心之法。佛說一切法。祇為欲令眾生。明此一心。故自小乘入大乘。分始分終。論權論實。說頓說圓。如涅槃經中。嘗取醍醐為一味。謂[聲-耳+牛]乳於牛。從乳出酪。酪出生酥。生酥出熟酥。而後成醍醐。以醍醐喻涅槃佛性義。謂其從三乘十二分教而出。是教乘之極談。但涅槃祇為二乘鈍根。及末後根熟者說。猶未能暢佛本懷。今此是大菩薩。特為後世上根利智者請。其所說又不同。經中屢稱一味。又云無有諸雜味。是真一味醍醐之心法也。然心法無形。言說莫及。故曰我宗無語句。實無一法與人。若謂有法可說。並屬虗謬。非為一味真實。所以佛囑大迦葉偈云。法本法無法。無法法亦法。今付無法時。法法何曾法。由此宗門尊宿。不立文字。直提向上。有入門便棒。進門便喝。惟以機用接人。此從釋迦老子最初睹明星。末後拈華示眾。迦葉破顏微笑處得來。是一大藏教中真骨髓。四十九年。三百餘會說不著。唯有此經。略較些子。經云。真實者。真如實相也。諸佛皆以權實二智立教。此經一例顯實。葢真如之心。本自無相。無相之相。是為實相。所以金剛般若經云。信心清淨。即生實相。當知是為第一希有功德。夫信心清淨者。謂信得此心清淨。即生實相之功德矣。又須知實相之相。為眾相所依。而眾相以無相為本也。須知無相。本即法身。無相之心。即是無生。又一切法空即無相。一切心空即無生。無生即解脫義。決定者。不移易也。於一切法。俱不可得。此心不可移易。是為實際。即般若義。法身般若解脫。為涅槃三德祕藏。又此三德。由翻三雜染故。翻結業為解脫。而縛脫不二。翻煩惱為菩提。而煩惱菩提不二。翻幻化為法身。而心體離念。本即法身。若得此法身解脫般若。即同諸佛始覺。夫本覺是眾生之正因。有因必有果。猶從本必獲利。如人種禾成熟。以刀刈取。是必得之物。故利字。取以刀刈禾之義。然眾生既有本覺之因。是必獲始覺之果。而法身解脫般若。皆由本覺所出之利而行。故此為金剛三昧之用。而明一切智智之境界也。</p>
</div>
<div class='div-orig'><p>若聞是經。乃至受持一四句偈。是人則為入佛智地。能以方便教化眾生。為一切眾生。作大知識。</p>
</div>
<div class='div-commentary'><p style="margin-left:1em">此明悉檀之益。悉。徧也。檀。梵語具云檀那。此云施。華梵兼舉。故曰悉檀。有四種。一世界悉檀。令眾生得歡喜益。如陰界入等一切名相隔別。名為世界。佛隨眾生樂聞。分別而說。令得正見。二為人悉檀。令眾生得生善益。如佛說法。必先觀眾生心行。然後為說。令其信樂生善。三對治悉檀。令眾生得滅惡益。如佛所說法。皆應病與藥。令其破惡。四第一義悉檀。令眾生得道。如佛知眾生根熟。為其說法。即得開悟。佛以此四。法徧施一切眾生。故名四悉檀也。大論云。四悉檀。具攝八萬四千法藏。十二部經。故台教以之釋法華也。今此經。如無相。無生。覺利。實際。性空。如來藏等。各各名相隔別。即世界義。聞持悟入。以之轉化。即為人義。以一乘破三乘之法。一味除諸味之異。即對治義。若聞一心之法。廓然頓悟。即第一義。然第一義中。聞者無法可聞。受者無法可受。持者無法可持。所云一四句偈。亦是為人方便。究竟無一字可得。此是四悉之正意。若失此意。即著於法。不名大乘。若得此意。但為眾生故。隨時說法。自他俱無所著。方是入佛智地。然亦實無佛智地之可入。是為真入。如是。始能以方便教化眾生也。夫義之所在曰方。俯順機宜曰便。以正道誨人曰教。躬行於上。風動於下曰化。眾生者。以三緣五陰四大。眾法相生得名。又曰。眾共生世。故名眾生。又佛之方便。大約不出三種。正方便。說三乘法。巧方便。說大乘法。異方便。顯第一義。若無方便。絕無開口處。即拈華微笑。與從上宗祖。拈椎豎拂。行棒用喝。亦屬異方便。又此方便。佛從觀樹經行。悟過去諸佛說法儀式。將自<span class='corr'>己</span>睹星所悟之道。始而從實開權。終則廢權顯實。中間演出三乘十二分教。如樹本是一。因分枝發榦以成其大。而終歸乎一。故三乘十二分教。皆為枝末。皆是方便。又須知時識宜。知真識妄。知病識藥。方可用此方便為人。如經云。善知教化之法。善知修道之人。善知教化之過。善知修道之過。知此四法。名善知識。又經云善解空無相無作。了達諸法。究竟平等。性相如如。住於實際。於畢竟空中。熾然建立。是名真善知識。故稱善知識。為天人師。大不容易。所以黃檗和尚云。諸方盡是噇酒糟漢。還知大唐國裏無禪師麼。時有僧問。諸方匡徒領眾又如何。檗曰。不道無禪。祇是無師。</p>
</div>
<div class='div-orig'><p>佛說此經<span class='corr'>已</span>。結跏趺坐。即入金剛三昧。身心不動。</p>
</div>
<div class='div-commentary'><p style="margin-left:1em">此示三昧之體。乃是世尊正說法處。一經之大宗大旨。從此而立。然此金剛三昧。實為一切三昧之母。前以用發明。此依體建立。其體即法性身。所謂實相無相是也。其用即一切智智。所謂宗通說通是也。又從體立喻。如大圓鏡。從體發用。則隨事應現。又立此金剛二字為名。非取喻也。以其法性之身。體本堅密。故曰金剛。又以情亡智現。凡聖俱盡。心無動亂。無得無證。無生無滅。即是金剛正見。若心稱此理。是則名為金剛正定。此三昧中境界。非可以言語形容。直須心與理合。智與境泯。方始相應。故清涼疏云。理顯故。見法性身。智明故。見佛智身。理智冥一。見無礙身。此三種身。真所謂如人飲水。冷煖自知。若在言說。盡是方便開權。只此無言說處。真是顯實。正與摩竭提國掩室一般。所謂全提正令時也。當時只有文殊大士。與迦葉頭陀。識得黃面老子做處。所以一日見世尊纔陞座。大眾集定。文殊便白椎云。諦觀法王法。法王法如是。世尊便下座。又一日世尊陞座。迦葉白椎云。世尊說法竟。世尊便下座。如是。方得勦絕文字言說。實義始顯。然則事無一向。前此<span class='corr'>已</span>顯語祕密。今此結跏趺坐。是身祕密。入金剛三昧。是心祕密。身心祕密。故曰不動。今人若向此處。識得黃面老子。全身獨露底面目。方見靈山一會。儼然未散。</p>
</div>
<div class='div-orig'><p>爾時眾中。有一比丘。名曰阿伽陀。從座而起。合掌胡跪。欲宣此義。而說偈言。</p>
</div>
<div class='div-commentary'><p style="margin-left:1em">此請佛宣化。先敘發起之端。夫如來雖<span class='corr'>已</span>默示法旨。一眾罔知。今乃請佛再轉法輪。即屬方便。即是流通矣。比丘以諸法空為座。此從法空而起也。合掌表一心敬順。胡跪表折節欽承。教中以左右表邪正。右順為正。左逆為邪。如云。菩薩禮敬諸佛。當發願言。我今五輪禮佛足。為斷五道離五葢。願令一切諸眾生。安住五通具五眼。願我右膝著地時。令諸眾生得正覺。願我左膝著地時。令諸眾生離邪見。願我右手著地時。如佛坐於金剛座。右手指地為震動。一時疾證大菩提。願我左手著地時。攝諸外道入正道。願我頭頂著地時。令諸眾生離憍慢。成就如來無見頂。義出普賢行願中。諸經之偈有二。如十二分教中。祗夜伽陀是也。祇夜。此云重頌。頌前長行。為增明其義。或者為鈍根重說。或因後至未聞。重為宣說。此會無此三種。故無重頌。伽陀。此云諷頌。節略其義。言簡理備。以便諷誦故。又云孤起頌。義不重複。故名孤起。即此偈是也。今比丘即以命名。葢亦表此。又翻譯名義云。阿伽陀。藥名。此云普去。能去眾病。又云。阿者入無生義。又翻無來無去。又云無底。此以多義。故不翻。其所說偈。深得如來三昧之義。所以起悲濟之用。申勸問之偈。以發起一乘悉檀法益也。</p>
</div>
<div class='div-orig'><p>大慈滿足尊。智慧通無礙。廣度眾生故。說於一諦義。</p>
</div>
<div class='div-commentary'><p style="margin-left:1em">此讚美佛德。言如來大慈。實為萬德滿足之至尊。其智慧。能通達一切而無所礙。今為廣度三有眾生。故說於一心諦實之義耳。</p>
</div>
<div class='div-orig'><p>皆以一味道。終不以小乘。所說義味處。皆悉離不實。入諸佛智地。決定真實際。聞者皆出世。無有不解脫。</p>
</div>
<div class='div-commentary'><p style="margin-left:1em">此稱頌大乘。言如來今者不同餘時。皆示以一味醍醐無上之道。終不以小乘法而為化度也。且今所說一實之義。一味之道。皆離於虗謬不實。直令眾生入諸佛自覺聖智之地。至於決定不移。真如實際而後<span class='corr'>已</span>。今世後世。有聞此法者。皆得出於世間。更無有一眾生而不得解脫者也。</p>
</div>
<div class='div-orig'><p>無量諸菩薩。皆悉度眾生。為眾廣深問。知法寂滅相。入於決定處。</p>
</div>
<div class='div-commentary'><p style="margin-left:1em">此勸眾廣問。言菩薩皆以度生為懷。自雖無疑。何不為後世眾生。問於出世之道。又須極其廣遠甚深。非止淺少而<span class='corr'>已</span>。必當令諸眾生。知一切法性本來寂滅之相。入於決定實際。而後可也。</p>
</div>
<div class='div-orig'><p>如來智方便。當為入實說。隨順皆一乘。無有諸雜味。猶如一雨潤。眾草皆悉榮。隨其性各異。</p>
</div>
<div class='div-commentary'><p style="margin-left:1em">此請佛垂訓。言如來具足大智。一切皆隨宜俯順善為方便。若有所問。必當為後世眾生。分別其入於實際之說。令一切法。無不隨順。皆歸於一乘醍醐之味。則無有諸雜味。間錯於其間矣。然從前法立三乘。性分五種。總為權教。今言一味一乘。正顯其實。又今此一雨所潤。葢言無大無小。皆獲一乘之法雨也。</p>
</div>
<div class='div-orig'><p>一味之法潤。普充於一切。如彼一雨潤。皆長菩提芽。入金剛三昧。證法真實定。決定斷疑悔。一法之印成。</p>
</div>
<div class='div-commentary'><p style="margin-left:1em">此明得法轉利。言菩薩若得此一味法雨之潤。則普充於一切眾生。亦如一雨之潤眾草。則必同得敷榮擢曜。今法雨之潤眾生。則皆能長菩提智慧之芽。又且能令其同入於金剛三昧。而證法身真如實際之定矣。夫如是。則後世眾生。決定永斷二乘之疑之悔。自得一法之印成。此義即同森羅及萬象。一法之所印。教中謂之海印三昧。萬象。喻諸法相。海。喻一真如心也。然比丘勸眾廣問。欲以正法轉化眾生。正是第一義悉檀。昔佛之說法。皆具四悉檀。如大智度論龍樹菩薩所說。而宗門雖教外別傳。亦用此應機說法。且夫分四悉檀者。緣眾生根器不等。聞佛一音演說。各各隨類得解。故分為四。然前三。謂之三益。是世諦。是心所行處。後第一義。謂之一道。是真諦。直是言語道斷。心行處滅。若上根利智。淺聞深悟。直明第一義。則不必用前三悉檀矣。中下之機。不能領會。師家婆心真切。只得與其入泥入水。故不免前三悉檀也。今宗門中。欲令人悟道。先以人世虗假勉之。後以生死二字激之。此即是世界悉檀。根性有利鈍。察其機宜。或示以棒喝。或示以言句。是為人悉檀。既而痛下鉗鎚。敲骨取髓。辨魔揀異。奪食驅耕。是對治悉檀。覿面一機。箭鋒相拄。豁然㘞地而悟。是第一義悉檀。然前三悉檀。乃為鈍根之所設耳。又須知世界中有為人。為人中有對治。對治中有第一義。而第一義中。無前三悉檀也。若推而廣之。凡有言句棒喝。皆具四悉檀。如若有若無。若即有即無。若非有非無。是世界。辨論此四句。是為人。以有破斷見。以無破常見。是對治。離四句百非。直下悟去。是第一義。又如舉竹篦字話。喚著則觸。不喚則背。是世界。令人向無觸背處道一句。是為人。一切總不得。掃盡種種意解。是對治。若悟纔開口便打。是第一義。又如一切言句棒喝。是世界。以此應機說法。是為人。斷人一切文字解會。是對治。令人向機下契悟。是第一義。至於五家綱宗旨趣。各各不相混亂。是世界。互相闡揚。是為人。破人顢頇佛性儱侗真如。是對治。一句中具玄要。分賓主。辨權實。明照用。雙放雙收。同生同死。一切即一。一即一切。直下法法透過。事事無礙。是第一義。此又豈非宗門中。以四悉檀應機說法者乎。倘師家鍛鍊。或有不能開發初機者。則不能用世界悉檀也。或有不能提㢡中下根器者。則不能用為人悉檀也。或有不能解黏去縛出楔抽釘者。則不能用對治悉檀也。或有不能顯大機。發大用。開鑿人天正眼者。則不能用第一義悉檀也。如入門便棒。進門便[口*昆]。直用第一義悉檀。故中論云。為向道人說四句。如快馬見鞭影。即入正路。亦此意也。又前三悉檀。乃善誘曲導之教。如說有說空。說漸說頓。說始說終。說權說實。後第一義。直顯一心之法。故除拈華直指外。唯此經契同耳。</p>
</div>
<div class='div-w'>
<p class='h2'>音釋</p>
<div class='div-note'>般<p style="margin-left:1em"><span class='note-inline'>(北末切。半入聲)</span>。</p>
若<p style="margin-left:1em"><span class='note-inline'>(爾者切。音惹。般若蘭若皆從此)</span>。</p>
欠<p style="margin-left:1em"><span class='note-inline'>(謙去聲。呵欠。開口呵氣也。又欠伸。意闌則欠。體疲則伸)</span>。</p>
呿<p style="margin-left:1em"><span class='note-inline'>(音恰。張口貌)</span>。</p>
盼<p style="margin-left:1em"><span class='note-inline'>(攀去聲。目顧也。俗作盻)</span>。</p>
∴<p style="margin-left:1em"><span class='note-inline'>(即伊字)</span>。</p>
注<p style="margin-left:1em"><span class='note-inline'>(音著。記物曰注。與註同)</span>。</p>
粕<p style="margin-left:1em"><span class='note-inline'>(音朴。糟滓也)</span>。</p>
崛<p style="margin-left:1em"><span class='note-inline'>(音倔)</span>。</p>
鷲<p style="margin-left:1em"><span class='note-inline'>(音袖。鳥名)</span>。</p>
剎<p style="margin-left:1em"><span class='note-inline'>(音察。旛柱也。有能得一法。即建旛告遠。故稱剎)</span>。</p>
瞿<p style="margin-left:1em"><span class='note-inline'>(音渠。瞿曇佛姓)</span>。</p>
揵<p style="margin-left:1em"><span class='note-inline'>(音乾)</span>。</p>
埵<p style="margin-left:1em"><span class='note-inline'>(音朵)</span>。</p>
例<p style="margin-left:1em"><span class='note-inline'>(音麗。比也。類也)</span>。</p>
闥<p style="margin-left:1em"><span class='note-inline'>(音獺)</span>。</p>
蟒<p style="margin-left:1em"><span class='note-inline'>(音莽)</span>。</p>
葉<p style="margin-left:1em"><span class='note-inline'>(音攝)</span>。</p>
僉<p style="margin-left:1em"><span class='note-inline'>(音遷。咸也)</span>。</p>
博<p style="margin-left:1em"><span class='note-inline'>(邦入聲。博地大也。博學廣也)</span>。</p>
逗<p style="margin-left:1em"><span class='note-inline'>(音豆。以言投機也)</span>。</p>
衍<p style="margin-left:1em"><span class='note-inline'>(音演)</span>。</p>
[(殼-一)/牛]<p style="margin-left:1em"><span class='note-inline'>(音遘。取牛乳也)</span>。</p>
酥<p style="margin-left:1em"><span class='note-inline'>(音蘇。牛乳為之)</span>。</p>
酪<p style="margin-left:1em"><span class='note-inline'>(音洛。乳漿)</span>。</p>
醍<p style="margin-left:1em"><span class='note-inline'>(音提)</span>。</p>
醐<p style="margin-left:1em"><span class='note-inline'>(音乎。醍醐酪之精液)</span>。</p>
刈<p style="margin-left:1em"><span class='note-inline'>(音藝。割也)</span>。</p>
俯<p style="margin-left:1em"><span class='note-inline'>(音府。下也。曲也)</span>。</p>
噇<p style="margin-left:1em"><span class='note-inline'>(音床。不擇而食也)</span>。</p>
匡<p style="margin-left:1em"><span class='note-inline'>(自正正人曰匡)</span>。</p>
勦<p style="margin-left:1em"><span class='note-inline'>(焦上聲。勦除也。今誤作勦)</span>。</p>
諦<p style="margin-left:1em"><span class='note-inline'>(音帝。精義入神曰諦。如真諦聖諦諦觀諦聽諦當之類)</span>。</p>
擢<p style="margin-left:1em"><span class='note-inline'>(音濁。拔也)</span>。</p>
㘞<p style="margin-left:1em"><span class='note-inline'>(和去聲。猛然自省之聲。又與哇同。即人初生落地之聲)</span>。</p>
闡<p style="margin-left:1em"><span class='note-inline'>(徹上聲。發明也)</span>。</p>
顢<p style="margin-left:1em"><span class='note-inline'>(音瞞)</span>。</p>
頇<p style="margin-left:1em"><span class='note-inline'>(音憨。顢頇蒙昧不明。之狀)</span>。</p>
儱<p style="margin-left:1em"><span class='note-inline'>(音壟)</span>。</p>
侗<p style="margin-left:1em"><span class='note-inline'>(音通。儱侗不能辨析也)</span>。</p>
黏<p style="margin-left:1em"><span class='note-inline'>(音嚴。俗作粘)</span>。</p>
楔<p style="margin-left:1em"><span class='note-inline'>(音屑。楔子破木之錐)</span>。</p>
</div></div></div>
<p class='juan'>金剛三昧經通宗記卷第一</p>
</div><!-- end of div[@id='body'] -->
</body></html>