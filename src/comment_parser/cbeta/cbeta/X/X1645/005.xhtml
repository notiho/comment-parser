<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>六道集</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu244' />六道集卷五</p><p class="byline">廣州南海寶象林沙門弘贊在犙輯</p>
<div class='div-other'><a id='mulu245' />
<p class='h1'>唐</p>
<div class='div-other'><a id='mulu246' />
<p class='h2'>京兆</p><p>○王明幹。素不修善。因患暴死。將入地獄。見一僧教誦偈云。若人欲了知。三世一切佛。應當如是說。心造諸如來。誦此偈者。能排地獄諸苦。其人誦<span class='corr'>已</span>。乃入見王。即誦偈。當誦偈時。聲所至處。受苦之人。皆得解脫。王遂放免。其偈是晉譯華嚴經文。與唐譯華嚴經。下二句稍別<span class='note-inline'>(出纂靈記○華嚴感應傳云。郭神亮。為冥使者。追至平等王所。因誦上四句偈王即放還。又有一人入地獄。將受罪即唱云。南無大方廣佛華嚴經。凡聞者。悉出地獄。由是而甦。故今以此二事。置晚課施食之初也)</span>。</p>
</div>
<div class='div-other'><a id='mulu247' />
<p class='h2'>兗州</p><p>○曲阜人倪氏。買得妻皇甫氏。為有疾病。祈禱泰山。稍得瘳愈。因被冥道。使為伺命。每被使。即死經一二日。事了以後。還復如故。前後取人亦眾。自云。曾被遣取鄉人龐領軍小女。為其庭前有齋壇讀誦。久不得入。少間屬讀誦稍閑。後因執燭者。詣病女處。乃隨而入。方取得去。問其取由。乃府君四郎所命。府君不知也。論說地獄。具有條貫。又云。地下訴說生人。非止一二。但人微有福報。追不可得。如其有罪。攝之則易。皇甫現被使役。至今猶存。今其夫作生伺命者。兖州亦見有三四人。但不知其姓名耳<span class='note-inline'>(出冥報拾遺)</span>。</p>
</div>
<div class='div-other'><a id='mulu248' />
<p class='h2'>陳郡</p><p>○謝弘敬妻。高陽許氏。武德初年遇患。死經四日而甦。說云。被二三十人拘至地獄。少間有吏抱案。引入見王問曰。汝解絃管否。許云不解。王曰。宜早放還。不須留也。執案人云。娘子功德力雖強。然為先有少罪。隨便受却。身業俱凈。豈不快哉。更別引入一大院。其門極小。亦多見有人受罪。許甚驚懼。乃求於執案者曰。生平修福。何罪而至斯耶。答曰。娘子。曾以不淨碗。盛食與親。須受此罪。方可得去。遂以銅汁灌口。非常苦毒。時見姑夫。沈吉光。語云。可於此執案主人處。受一本經。記取將歸。受持勿怠。自今<span class='corr'>已</span>去。保年八十有餘。許生曾未誦經。甦後遂誦得經一卷。詢訪人間。所未曾有。今見受持讀誦不輟。其經現在。文多不載。比甦活時。口內焦爛。許之從父。弟仁則。說之云爾。</p>
</div>
<div class='div-other'><a id='mulu249' />
<p class='h2'>遂州</p><p>○總管府記室參軍孔恪。武德中暴病死。一日而甦。自說被収至官所。問何故殺牛兩頭。恪云不殺。官曰。汝弟證汝殺。何故不認。因呼恪弟。弟死<span class='corr'>已</span>數年矣。既至。枷械甚艱。官問。汝所言兄殺牛虗實。弟曰。兄前奉使招慰獠賊。使我殺牛會之。實奉兄命。非自殺也。恪曰。使弟殺牛會獠是實。然國事也。恪有何罪焉。官曰。汝殺會獠。以招慰為功。用求官賞。以為<span class='corr'>己</span>利。何云國事也。因謂恪弟曰。以汝證兄。故久留汝。兄今既遣汝殺。汝便無罪。放任受生。言訖弟忽不見。亦竟不得言敘。官又問恪。因何復殺兩鴨。恪曰。前任縣令。殺鴨供官客耳。豈恪罪耶。官曰。官客自有料無鴨。汝以鴨供之。將以美譽。非罪如何。又問。何故復殺鷄卵六枚。曰平生不食鷄卵。惟憶年九歲時。寒食日。母曾與六卵。因煑食之。官曰。然欲推罪母麼。恪曰。不敢。但說其因耳。此自恪殺之也。官曰。汝殺他命。當自受之。言訖。忽有數十人。皆來執恪將出去。恪大呼曰。官府亦大枉濫。官聞之呼還曰。何枉濫。恪曰。生來有罪。皆不見遺。生來修福。皆不見記者。豈非濫也。官問主司。恪有何福何為不錄。主司對曰。福亦皆錄。量罪多少。若福多罪少。令先受福。罪多福少。先令受罪。然恪福少罪多。故未論其福。官怒曰。雖先受罪。何不唱福示之。命鞭主司一百。倐忽鞭訖。血流濺地。既而唱恪生來所修之福。亦無遺者。官謂恪曰。汝應先受罪。我更令汝歸七日。可勤追福。因遣人送出。遂甦。恪大集僧尼行道懺悔。精勤苦行。自說其事。至七日。家人辭決。俄而命終。臨家兄為遂府屬。故委之也。</p>
</div>
<div class='div-other'><a id='mulu250' />
<p class='h2'>馮翊</p><p>○李山龍。為左監門校尉。以武德中暴亡。而心上不冷。如掌許。家人未忍殯殮。至七日而甦。說云。當死時。被冥収錄。至一官曹廳。甚弘壯廣大。庭內有囚數千人。或枷鎖。或杻械。皆北面立滿庭中。吏將山龍至廳下。天官坐高牀。侍衛如王者。山龍問吏。此何官。吏曰。是王也。山龍前至堦下。王問。汝生平作何福業。山龍對曰。鄉人每設齋講。恒施物同之。王曰。汝身作何善業。山龍曰。誦法華經兩卷。王曰。大善。可升階。既升廳上。東北間有一高座。如講座者。王指座。謂山龍曰。可升此座誦經。山龍奉命至側。王即起立曰。請法師升座。山龍升座訖。王乃向之而坐。山龍開經曰。妙法蓮華經序品第一。王曰。請法師止。山龍即止。下座復立階下。顧庭內向囚<span class='corr'>已</span>盡。無一人在者。王謂山龍曰。君誦經之福。非惟自利。乃令庭內眾囚。皆以聞經題獲免。豈不善哉。今放君還去。山龍拜辭。行數十步。王復呼還。謂吏曰。可將此人歷觀諸獄。吏即將山龍東行百餘步。見一鐵城。甚廣大。上屋覆其城。城傍多有小牕。或大如小盤。或如盂碗。見諸男女。從地飛入牕中。即不復出。山龍怪問。吏曰。此是大地獄中。多有分隔。罪計各異。此諸人者。各隨本業赴獄受罪耳。山龍聞之悲懼。稱南無佛。請吏求出。至院門。見一大鑊。火猛湯沸。傍有二人坐睡。山龍問之。二人曰。我罪報入此鑊湯。蒙賢者稱南無佛。故獄中諸罪人。皆得一日休息。疲睡耳。山龍又稱南無佛。吏謂山龍曰。官府數移改。今王放君去。可白王請抄。若不爾。恐他官不知。復追錄君。山龍即詣王請抄。王命紙書一行字。付吏曰。為取五道等署。吏受命。將山龍更歷兩曹各廳事。侍衛亦如此。王乃遣吏皆取其官署。各書一行訖。付山龍。龍持出至門。有三人謂山龍曰。王放君去。可不多少。乞遺我等。山龍未言。吏謂山龍曰。王放君。不由彼。然彼三人者。是前収錄君使。一是繩主。當以赤繩縛君者。一是棒主。當以棒擊君頭者。一是袋主。當以袋吸君氣者。見君得還。故乞物耳。山龍惶懼。謝三人曰。愚不識公。請至家備物。但不知何處送之。三人曰。於水邊。若樹下燒之。山龍許諾。吏送歸家。見親眷正哭。經營殯具。山龍入至屍傍即甦。後日剪紙作錢帛并酒食。自送水邊燒之。忽見三人來謝曰。蒙君不失信。重相贈遺。愧荷。言畢不見。山龍自向總持寺主說。寺主傳向臨說<span class='note-inline'>(右三出冥報記)</span>。</p>
</div>
<div class='div-other'><a id='mulu251' />
<p class='h2'>新羅國</p><p>○釋順璟者。<span class='corr'>樂</span>浪郡人也。本土之氏族。東夷之家系。璟在本國。稍多著述。亦有傳來中原者。其所宗法相。大乘了義教也。見華嚴經中。始從發心。便成佛<span class='corr'>已</span>。乃生謗毀不信。即云。當啟手足。命弟子輩。扶掖下地。地則徐裂。璟身俄墜。時言生身陷地獄焉。于今見坑。廣長丈餘。號順璟捺落迦也<span class='note-inline'>(出宋高僧傳○璟既宗大乘經教。豈不見法華經云。一稱南無佛。皆<span class='corr'>已</span>成佛道。圓覺經云。眾生本來成佛。而獨疑於華嚴。既不知教外別傳之宗。寧不識圓頓之旨。景實未深悟了義之教。唯以文字見解。自取坑陷歟)</span>。</p>
</div>
<div class='div-other'><a id='mulu252' />
<p class='h2'>括州</p><p>○<span class='corr'>刺</span>史樂安任義方。武德年中。死經數日而甦。自云。被引見閻羅王。王令人引示地獄之處。所說與佛經不殊。又云。地下晝夜昬暗。如霧中行。于時其家。以義方心上少有溫氣。遂即請僧行道。義方乃於地下。聞[言*奉]經讚唄聲。王檢其案。謂吏曰。未合即死。何因錯追。遂放令歸。義方出度三關。關吏皆睡。送人云。<span class='corr'>但</span>尋唄聲。當即到舍。行見一大坑當道。意欲跳過。遂落坑中。應時即起。論說地獄。畫地成圖。其後所得俸祿。皆造經像。曾寫金剛般若千餘卷。是義方自說<span class='note-inline'>(出冥報拾遺○隨願徃生經云。普廣菩薩白佛言。若善男女。未終之時。逆修生七。然燈懸旛。請僧轉經。得福多否。佛言。其福無量。又曰。父母宗族。命終受苦。為其修福。得福多否。佛言。七分獲一。緣前生不信道德故。若以亡者嚴身之具。乃至屋宅園林。以施三寶。可㧞地獄之苦。由亡者知<span class='corr'>己</span>物。而生喜也。按夷堅志云。鄂渚王媼。常買紙錢作寄庫。令僕李大。代書押。媼亡。李忽得疾。仆地三日。甦云。為陰府捕至庫所。令認押字。李曰。此我代主母所書也。引見金紫官。問答如初。官曰。但追證此事。可令回。將出。媼至大喜曰。荷汝來。我寄庫錢方有歸也。今人有好營預修者。皆做此。然營預修。當如徃生經。作實功德。及自持齋修善。祈生人天。或一心念佛。徃生淨土。脫離生死。豈可預為地獄計耶。倘有重罪。閻王無私。紙錢奚能贖脫。然則造惡者。多買紙<span class='corr'>錢</span>贖罪。富者可為。貧人縱有小罪難免。智者詳之)</span>。</p>
</div>
<div class='div-other'><a id='mulu253' />
<p class='h2'>西京</p><p>○大莊嚴寺。慧恩法師。稟靈溫裕。清鑒倫通。於陳太建八年。安居之始。忽感幽使云。王請法師。部從相諠。絲竹交响。當即同氣捨壽。體如平日。時經七夕。若起深定。學徒請問。乃云。試看箱內。見有何物。尋檢。有絹兩束。因曰。此為䞋遺。重問其故。曰妄想顛倒。知之何為。吾被閻羅王命講大品般若。於冥道中。見地獄眾相。五苦次第。非大慈該幽顯。行極感通。豈能起彼冥祗。神遊異域者矣。以貞觀元年卒。春秋八十有九<span class='note-inline'>(出唐高僧傳)</span>。</p>
</div>
<div class='div-other'><a id='mulu254' />
<p class='h2'>遂州</p><p>○趙文信。貞觀元年。暴死三日後還甦。即自說云。初死之日。被人遮擁驅逐將行。同伴十人。並共相隨。至閻羅王所。其中見有一僧。王先喚僧問云。師一生<span class='corr'>已</span>來。修何功德。答云。貧道從生<span class='corr'>已</span>來。惟誦金剛般若。王聞此語。忽即驚起。合掌讚言。善哉善哉。師審誦般若。當得昇天出世。何因錯來至此。王言未訖。忽有天童來下。引師上天去。王後喚文信前。汝從生<span class='corr'>已</span>來。修何功德。報言。臣一生<span class='corr'>已</span>來。不修功德。惟好庾信文章集錄。王曰。其庾信者。是大罪人。現此受苦。汝見庾信。頗曾識否。報云。雖讀渠文章。然不識其人。王即遣人引出庾信令示之。乃見一龜。身一。頭多。龜去少時。現一人來語云。我是庾信。為生時好作文章。妄引佛經。糅雜俗書。誹謗佛法。謂言不及孔老之教。今受罪報。龜身苦之極也。文信活<span class='corr'>已</span>。具向親說。遂州之地。人多好獵。採捕蟲魚。遠近聞者。共相鑒戒。永斷殺業。各發誠心。受持般若。迄今不絕。</p>
</div>
<div class='div-other'><a id='mulu255' />
<p class='h2'>河東</p><p>○柳智感。以貞觀初。為長舉縣令。一夜暴死。明旦而甦。說云。始忽為冥官所追。至大官府。使者以智感見已。謂感曰。今有一官闕。故枉君任之。智感辭以親老。且自陳福業。未應便死。王使勘之籍信然。因謂曰。君未當死。可權判錄事。智感許諾。謝。吏引退至曹。曹有五判官連坐。感為第六。其廳事。是長官人坐。三間各有牀案。務甚繁冗。西頭一坐處無判官。吏引智感就空坐。羣吏將文書簿帳來置案上。而退立階下。智感問之。對曰。氣惡逼公。但遙以案中事答。智感省讀。其如人間者。於是為判句文。有頃。食來。諸判官同食。智感亦欲就之。諸判官曰。君既權判。不宜食此。感從之。竟不敢食。日別吏送智感歸家甦。而方曉。自歸家中日暝。吏復來迎至彼而旦。故知幽顯晝夜相反矣。於是夜判冥事。晝臨縣職。遂以為常。歲餘。智感在冥曹。因起至廁。於堂西。見一婦女。年三十許。姿容端正。衣服鮮明。立而掩涕。智感問是何人。答曰。妾是興州司倉參軍之婦也。攝來此。方別夫子。是以悲傷。智感以問吏。吏曰。官攝來。有所案問。且以證其夫事爾。智感因謂婦人曰。感長舉縣令也。夫人若被勘問。幸自分疏。無謂牽引。司倉若死。無益夫人。婦人曰。誠不願引之。恐官相逼耳。感曰。夫人幸勿相牽。可無逼迫之虞。婦人許之。既而智感還州。先問司倉。婦有疾否。司倉曰。吾婦年少。無疾患。智感以所見告之。說其衣服形貌。且勸令作福。司倉走歸家。見其婦在機中織。無患。不甚信之。後十餘日。司倉婦暴疾死。司倉始懼。而作福禳之。智感每於冥簿。見其親識名狀。及死時日月報之。使修福多得免。智感權判三年。其部吏來告曰。<span class='corr'>已</span>得隆州李司戶授正官。以代公不復判矣。智感至州。因告<span class='corr'>刺</span>史李鳳。遣人往隆州問。而司戶<span class='corr'>已</span>亡。問其死日。即吏來告之時也。從此遂絕。州司遣智感領囚送京。至鳳州界。囚四人皆逃。智感憂懼。捕捉不獲。夜宿於傳舍。忽見其故部吏來告曰。囚盡得矣。一人死。三人在南山西谷中。並<span class='corr'>已</span>擒縛。願公勿憂。言畢辭去。智感即請人兵入南山西谷。果得四囚。囚知走不免。因來拒抗。智感格之。殺一囚。三囚受縛。果如所告。知感今在南任慈州司法。光祿卿柳亨。為臨說之。亨為卬州<span class='corr'>刺</span>史。見智感親問之。然御史裴同節。亦云見數人說如此爾<span class='note-inline'>(右二出冥報記○噫。人未死。而魂<span class='corr'>已</span>入幽途。迨非一也。昔有一人暴死入獄。見同鄉僧在獄。以釘釘其頂門。既甦。徃寺見其僧頂患大瘡。極苦痛。因為說在獄事云)</span>。</p>
</div>
<div class='div-other'><a id='mulu256' />
<p class='h2'>京師</p><p>○大莊嚴寺。釋智興。洛州人也。謙約成務。勵行堅明。依首律師。誦經持律。心口相弔。不輟昏曉。至大業五年仲冬。次當維那。鳴鐘依時。僧徒無擾。同寺僧名三果者。有兄從煬帝南幸江都。中路身亡。初無凶告。通夢其妻曰。吾行達彭城。不幸病死。由齋戒不持。今墮地獄。備經五苦。辛酸不能具述。誰知吾苦。賴以今月初日。蒙禪定寺僧智興。鳴鐘發響。聲振地獄。同受苦者。一時解脫。今生樂處。思報其恩。汝可具絹十疋。早奉與之。并陳吾意。冀禮殷誠。從眠驚寤。怪夢所由。與人共說。初無信者。尋入重夢。咸陳前說。後經十日。凶告奄至。恰與夢同。果乃奉絹與之。而興自陳無德。並施大眾。寺主恭禪師等。合寺大德。咸問興曰。何緣鳴鐘乃感斯應。興曰。余無他術。見付法藏傳云。罽賓王受苦。由鳴鐘得停。及增一阿含經。鳴鐘偈福。敬遵此事。輒力行之。嚴冬登樓。風切皮肉。僧給羔袖。用執鐘椎。興自勵意。露手鳴椎。掌中傷破。不以為苦。兼鳴鐘之始。先發善願。願諸賢聖。同入道塲。同受法食。然後三下。將欲長打。如先致敬。願諸惡趣。聞此鐘聲。俱得離苦。速得解脫。如斯願行。智常奉修。豈欲徹誠。遂能遠感。眾服其言。倍驗非謬。以貞觀六年三月。遘疾少時。自知後世。捨緣身資。召諸師友。因食陳別。尋卒。<span class='note-inline'>(出續高僧傳)</span>昔罽賓國王。性好殺戮。惡報當墮地獄。因聞馬鳴菩薩說法。罪轉輕微。死墮大海中。作千頭魚。劍輪繞身截頭。隨截隨生。須臾之間。頭滿大海。聞寺鳴犍稚聲。劍輪停空。苦痛少息。時有羅漢。充維那鳴犍稚。王遣信令長打。羅漢遂長打。令聲延久。過七日受苦便畢。增一阿含經云。若打鐘時。願一切惡道諸苦。並皆停止。若聞鐘聲。兼說偈讚。得除五百億劫生死重罪。</p>
</div>
<div class='div-other'><a id='mulu257' />
<p class='h2'>咸陽</p><p>○有一婦女姓梁。貞觀年中。死經七日而甦。自云。被人収將至一大院內。見有大廳。有一官人。據案執筆。翼侍甚盛。令人勘問云。此婦女合死以否。有人更齎一案勘云。與合死者同姓名。所以追耳。官人敕左右。即欲放還。梁白官人云。不知梁更別有何罪。請即受罪而歸。官人即令勘案云。梁生平惟有兩舌惡罵之罪。更無餘罪。即令一人拔舌。一人執斧斫之。日常數四。凡經七日。始送令歸。初似落深崖。少時而睡覺。家人視其舌上。猶大爛腫。從此<span class='corr'>已</span>後。永斷酒肉。至今猶存<span class='note-inline'>(出冥報拾遺)</span>。</p>
</div>
<div class='div-other'><a id='mulu258' />
<p class='h2'>武昌</p><p>○戶部尚書武昌公戴天胄。素與舒州別駕沈裕善。胄以貞觀七年卒。至八年八月。裕在州夢其身行於京師。義寧坊西南街時。見胄著故弊衣。顏色甚顇。見裕悲喜。問公生平修福。今者何為。答曰。吾時悞奏殺人。吾死後他人殺羊祭我。由此二事。辯答辛苦。不可具言。今亦勢了矣。因謂裕曰。吾平生與君善友。竟不能進君官位。深恨于懷。君今自得五品文書。<span class='corr'>已</span>過天曹。相助欣慶。故以相報。言畢而寤。向人說之。冀夢有徵。其年冬裕入京參選。有銅罰不得官。又向人說。所夢無驗。九年春。裕將歸江南。行至徐州。忽奉詔書。授裕五品。為婺州治中。臨兄為吏部侍郎聞之。召裕問云爾<span class='note-inline'>(今世人殺生祭祀。設立蒸甞者。見戴公則可自省矣。故<span class='corr'>盂</span>蘭盆經註云。雖展孝思。終身墳壟。卒世蒸甞。然而不能資先人神識冥道。畢竟是無益也。若生前敬養。猶有少益。歿後蒸甞。全無所濟。若其蘋蘩礿禘。尚不墮于二親。倘或殺生蒸甞。反禍及于父母。但<span class='corr'>揚</span>虗名。不資神道。若父母在于鬼趣。可以餉祀。若生餘道。焉能受祭。又鬼中多障。見食則化為灰炭。如目連之母也。孝經末云。生事愛敬。死事哀慼。生民之本盡矣。死生之義備矣。孝子之事親終矣。既知身滅而神不滅。豈可厚形而薄神。身存則敬則養。病則憂。此是厚其形也。昊天之恩。以其鬼神而祭祀之。即是薄其父母之神靈矣。以此推之。勿泥儒教。權設祭禮。當依佛教。報以實理。集福資親。幸<span class='corr'>毋</span>殺生祭祀。加二親之幽苦也)</span>。</p>
</div>
<div class='div-other'><a id='mulu259' />
<p class='h2'>華州</p><p>○張法義。鄭縣人。年少貧野。不修禮度。貞觀十一年。入華山伐樹。遇見一僧坐巖穴中。法義便就與語。會天晦冥。不能歸。宿于巖穴。僧設松栢末。以供食之。謂法義曰。貧道久不欲外人知。檀越出。慎勿言相見。因為說俗人多罪累。死皆入惡道。至心懺悔。可以滅之。乃令沐浴清淨。披僧衣。為懺悔。旦而別去。至十九年。法義病死。埋於野外。貧無棺槨。以雜木<span class='corr'>瘞</span>之。而甦。自推木出歸家。家人驚愕。審問知活乃喜。法義自說。初有兩人來取。乘空行至官府。入大門。又巡巷南行十許里。巷左右皆有官曹。門閭相對。不可勝數。法義至一曹。見官人遙責使者曰。是華州張法義。本限三日至。何因乃淹留七日。使者云。法義家狗惡。兼有巫祝。祝神見打甚困。袒而示背。背青腫。官曰。稽過多咎。與杖二十。言杖亦畢。血流灑地。官曰。將法義過錄事。錄事署發文書。令送付判官。判官召主典。取法義案。案簿甚多。盈一牀。主典對法義前披檢云。案簿多先朱勾畢。有未朱勾者。則錄之。曰。貞觀十一年。法義父使刈禾。義反顧張目私罵。不孝合杖八十。始錄一條。即見昔巖穴中僧來。判官起迎。問何事來。僧曰。張法義。是貧道弟子。其罪並懺悔訖。滅除天曹案中。<span class='corr'>已</span>勾畢。今枉追來。不合死。主典云。經懺悔者。此案勾了。至如張目罵父。雖蒙懺悔。事未勾了。僧曰。若不如此。當取案勘之。應有福利。仰判官令主典將法義。過王宮東。殿宇宏壯。侍衛數千人。僧亦隨至王所。王起迎曰。師當直來耶。答曰。未當次直。有弟子張法義。被錄來。此人宿罪。並貧道勾訖。未合死。主典。又以張目視父事過王。王曰。張目懺悔。此不合免。然師為彼來請。可特放七日。法義白僧曰。七日既不多。後來恐不見師。請即住隨師。師曰。七日七年也。可早去。法義固請隨僧。僧因請王筆。書法義掌中作一字。又請王印印之。曰可急去還家。憑福報。後來不可見我。宜以掌印呈王。王自當放汝也。法義乃辭出。僧令送出。至其家內正黑。義不敢入。使者推之。遂活。覺在土中。土甚輕薄。以手推排得出。因入山。就山僧修福。義掌中所印之處。文不可識。然皆為瘡。終莫能愈。至今尚存。隴西王博叉。與法義鄰近委之。王為臨說<span class='note-inline'>(右二出冥報記○張目私罵。遇聖僧為懺悔。猶不能免。今時面罵父母師長。罪當如何。速自尅責。深慚懺悔。或免地獄重報)</span>。</p>
</div>
<div class='div-other'><a id='mulu260' />
<p class='h2'>扶風</p><p>○傅奕。本太原人。在隋末。徙至扶風。少好博學。善天文曆數。在隋為黃冠。甚不得志。太史令庾儉。恥以術官。薦奕以代。既承命得志朝廷。自武德貞觀年。為太史令。性不信佛。每輕僧尼。至以石像為磚瓦之用。奕與同伴道士傅仁均。薛頥。並為太史令。附合七上疏除罷釋教。高祖由是悟奕。譽道毀佛。為協私大臣。不獲<span class='corr'>已</span>。遂兼汰二教。而施行焉。一日太宗皇帝。召奕賜食。因而謂曰。佛道微妙。聖迹可師。且報應顯然。屢有徵驗。汝獨不悟其理。何也。奕曰。佛是西方桀黠。欺詸夷狄。及流入中國。尊上其教。皆邪僻纖人。模寫莊老玄言。飾其妖妄。無補於國家。有害於百姓。帝惡其言。不答。自是終身不齒。薛頥先負仁均錢五千未償。而仁均死。後頥夢見仁均言語。如平常。頥曰。因先所負錢。當付誰。仁均曰。可以付泥人。頥問泥人是誰。答曰。太史令傅奕是也。既而寤。是夜少府監馮長命。夢至冥府。多見先亡人。長命問先亡曰。經文說罪福之報。未知當定有否。答曰。皆悉有之。又問。如傅奕者。生平不信。死受何報。答曰。傅奕<span class='corr'>已</span>被配越州為泥犂人矣。長命旦入殿。見薛頥。因說所夢。頥又自說泥人之事。二人同夜闇相符會。共嗟歎之。罪福之事。不可不信。頥既見徵。仍送錢付奕。并為說夢。後數日間。奕得惡病。遂徧身麋爛。號叫而死。時貞觀十四年秋奕卒。臨在殿庭。親見二官說夢皆同<span class='note-inline'>(出冥報記并統紀通載○所謂欲得不招無間業。莫謗如來正法輪。是也。黃冠。是道士舊稱)</span>。</p>
</div>
<div class='div-other'><a id='mulu261' />
<p class='h2'>魏州</p><p>○齊士望。武強人。貞觀二十一年。死經七日而甦。自云。初死之時。被引見王。即付曹司。別遣勘當。經四五日。勘簿云。與合死者同姓字。然未合即死。判官語士望曰。汝生平好燒鷄子。宜受罪而歸。即命人送出門。去曹司一二里。即見一城。聞城中有鼓吹之聲。士望欣然趍走而入。既入之後。城門<span class='corr'>已</span>閉。其中更無屋宇。徧地皆是熱灰。士望惆慞。不知所計。燒灼其足。殊常痛苦。士望四顧城門並開。及走向門。其扉即掩。凡經一日。有人命門者曰。開門放昨日罪人出。既出。即命人送歸。使者辭以路遙遷延。不送之。始求以錢絹。士望許諾。遂經歷川塗。踐履荊棘。行至一處。有如環堵。其中有坑深黑。士望懼之。使者推之。遂入坑內。不覺漸甦。尋乃造紙錢等待焉。使者依期到取。士望妻亦同見之云。<span class='note-inline'>(出冥報記)</span>又梁時有一人。常以鷄卵白和沐云。使髮光潤。每沐輒破二三十枚卵。臨終。但聞髮中。啾啾數千鷄雛之聲<span class='note-inline'>(出弘明雜傳)</span>。</p>
</div>
<div class='div-other'><a id='mulu262' />
<p class='h2'>曹州</p><p>○裴則。離狐人。男於貞觀末年。二十一日。死經三日而甦。自云。初死被一人將至王所。王衣白。非常鮮潔。王遣此人。將牛耕地。此人訴云。兄弟幼小。無人扶侍二親。王即愍之。乃遣使將向南。至第三重門。入見鑊湯。及刀山劍樹。又見數千人頭。皆被斬。布列地上。此頭並口云。大饑。本村有一老母。年向七十。其時猶未死。遂見在鑊湯前然火。觀望訖。還至王前。見同村人張成。亦未死。有一人訴成云。毀破我屋。王遣使檢之。報云是實。成曰。成犂地。不覺犂破其塚。非故然也。王曰。汝雖非故心。終為不謹耳。遂令人杖腰七下。有頃。王曰。汝更無事。放汝早還。王乃使人送去。遣北出踰牆。及登牆。望見其舍。遂聞哭聲。乃跳下牆。忽覺起坐。既甦之後。具為鄉曲言之。邑人視張成腰上。有七下杖迹。迹極青黑。問其毀墓。答云。不虗。老母尋病。未幾而死<span class='note-inline'>(出冥報拾遺○或問曰。人死既入六道。豈復在塚。守其故骸耶。答曰。其雖入鬼趣。而罪福未定。故無所拘制。而亦無所依倚。故在塚間。如灌頂經云。釋種童子白佛言。凡夫墳塚。何故有。諸鬼神依付。佛言。皆是五穀之精。妖魅幻化。或橫死之鬼。無所附著。依以為靈。或是樹木山林之精。骨未朽爛。故有微靈。骨若糜爛。此靈即滅。無有氣勢。亦不能為人作諸禍福。或是新命終人。在世無福。又行邪諂。應墮鬼神。或為樹木雜物之精。無天福可受。地獄不攝。浮游人村。既無天饍及諸飲食。遂恐動於人。作諸變怪。煽動人心。凡夫聞見。即便設福。謂之為神。或妖邪之師。倚以為神。覓諸福祐。欲得長生。愚癡邪見。殺生祠祀。死入地獄。餓鬼畜生無有出時。可不慎之)</span>。</p>
</div>
<div class='div-other'><a id='mulu263' />
<p class='h2'>雍州</p><p>○醴泉縣。楊師操。東陽縣人。至貞觀初。任司竹監。後因公事。遷任藍田縣尉。貞觀二十一年。因身老還家。躬耕為業。然操立性毒惡暴口。但一生<span class='corr'>已</span>來。喜見人過。每鄉人有事。即錄告官。過無問大小。恒生恐嚇。於自村社之內。無事橫生整理。人不喜見。操自知性惡。亦向人說云。吾性多急暴口。從武德<span class='corr'>已</span>來。四度受八戒。時行禮拜。日誦經唄。化人為善。然有大小侵己。操不能忍。後至永徽元年。四月七日夜。忽有一人。從東來。騎白馬。著青衣。直到操門。見遂共溫涼訖。人云。東陽大監。故遣我追你。為你自生<span class='corr'>已</span>來。毒心纏縛。不能忍捨。逢人即說勸善。己身持戒不全。慳貪不施。自道我有善心。供養三寶。然未曾布施片財。雖口云。慚愧。心中即生別計。惑亂凡俗。為此喚汝。須臾不見來人。操身在門。忽然倒地。口不能言。惟心上少暖。家人輿將入舍。臥經宿不甦。然操<span class='corr'>已</span>到東陽都錄處。于時府君。大衙未散。操遂私行。曹司皆有机案牀席。甚大精好。亦有囚人。或著枷鎖。或露頭散腰。或坐立行住。如是罪人。不可算數。操向東行。過到一處。處孔極小。惟見火星流出。臭煙熢[火*勃]。不中人立。復有兩人。手把鐵棒。修理門首。操因問把棒人。此是何處。曹司答云。是猛火地獄。擬著持戒不全人。或修善中休人。知而故犯。死入此處。聞道有一楊師操。一生喜論人過。每告官司。道他長短。逢人詐言慚愧。有片侵己。實不能忍。今欲遣入此處。故修理之。其人今日。是四月八日。家人為操身死。布施齋供。曹司平章。還欲放歸。未得進止。我在此間待師操。操便叩頭禮謝。自云。楊師操者。弟子身是。願作方便。若為得脫。此人答云。你但至心禮十方佛。殷勤懺悔。改却毒心。即遂往生。不來此處。雖懷惡意。一期能悔。如菩薩行。不惜身命。得生淨土。師操得此語<span class='corr'>已</span>。即便依教。發露慇懃懺悔。遂放還家。經三日得活。操得甦<span class='corr'>已</span>。具述此事。操於後時。便向慧靖禪師處。改過懺悔。身今現在。年至七十有五。食長齋。六時禮懺。操行看麥田。見牛三頭。暴食麥苗。操就牛慚愧。不復驅去。歸家後日。行看麥田。不見麥死。直有牛跡。其夜作夢。見有人來語操云。我是曹使人。故來試你。你既止惡。更不追你。但你勤誠修善。不須憂之。有僧見操。傳向臨說<span class='note-inline'>(此曹使即師操善知識。教令懲惡修善。示生淨土。復來相試現夢。誡勤諄諄。非大菩薩。方便誘進群生。孰能如此用心乎)</span>。</p>
</div>
<div class='div-other'><a id='mulu264' />
<p class='h2'>博陵</p><p>○尚書刑部郎中宋行質。性不信佛。有慢謗之言。至永徽二年五月病死。至六月九日。尚書都官令史王璹暴死。經二日而甦。自言初死之時。見四人來至其所云。官府追汝。璹隨行入一大門。見廳事甚壯。向北為之。廳上西間。有一人坐。形容肥黑。廳東間有一僧坐。與官相當。皆面向北。各有牀几案褥。侍童子二百許人。或冠或辮。皆美容貌。<span class='note-inline'>(此下有勘問改籍。事繁不錄)</span>東南行數十步。聞有人聲喚璹。璹迴顧見侍郎宋行質。面色慘黑。色如溼地。露頂散腰。著故緋袍。頭髮短垂。如胡人者。立于廳事階下。有吏主守之。西近城有一大木牌。高一丈二尺許。大書牌上曰。此是勘當擬過王人。其字大方尺餘。甚分明。廳事上有牀坐几案。如官府者。而無人坐。行質見璹悲喜。口云。汝何故得來。璹曰。官追勘問改籍。無事放還。行質捉其兩手。謂璹曰。吾被官責問功德簿。吾手中無功德簿。坐此困苦。加之饑渴寒苦。不可言說。君可努力至我家。急語令作功德。如是慇懃四囑之。璹及辭去。行數十步。又呼璹還。未及言。廳上有官人來坐。怒璹曰。我方勘責事。汝何人輒至囚處。使卒搭耳。推令去。璹走。又至一門。門吏曰。汝被搭耳。耳當聾。吾為汝却其中物。因以手挑其耳。耳中鳴乃驗。即放出門外。黑如漆。璹不知所在。以手摸西及南。皆是牆壁。惟東無障礙。而闇不可行。立待少時。見向者追璹之吏。從門出來。謂璹曰。君尚能待我甚善。可乞我錢一千。璹不應。內自思曰。吾無罪放來。何為賄吏。吏即謂曰。君不得無行。吾向若不早將汝過官。令二日受縛。豈不困耶。璹心然之。因愧謝曰。依命。吏曰。吾不用汝銅錢。欲得白紙錢。期十五日來取。璹許。因問歸路。吏曰。但東行二百步。當見一處。牆穿破見明。可推倒之。即至君家。璹如信行。至牆之良久。乃至依倒處出。即至其所居隆政坊南門矣。於是歸家。見人坐泣。入戶而甦。至十五日。璹忘與錢。明日復病困絕。見吏來怒曰。君果無行。期與我錢。遂不與。今復將汝去。因即驅行。出金光門。令入坑。璹拜謝。百餘拜。遂即放歸。又甦。璹告家人。買紙百張。作錢送之。明日璹又病困。復見吏曰。君幸能與我錢。而錢不好。璹辭謝。請更作。許之。又甦。至二十日。璹令用六十錢。買白紙百張作錢。并酒食。自於隆政坊。西門渠水上燒之。既而身輕體健。遂念誦不廢。臨聞其事。時與刑部侍郎劉燕客。大理少卿辛茂將。在大理鞫問。請劉召璹至。與辛兄等對問之云爾<span class='note-inline'>(右二出冥報記○余昔在英德西來山住靜。山下之人。多取山小竹。造麤草紙。有一姓華者。年將五十。為人性慳。寒食日至山祭墓。以刀斫竹焚之。云。紙錢金銀。元是竹造。此竹即是銀莖也。是夕即夢其父來。深訶責之。壔買麤紙。故云錢不好。況以竹為銀莖可乎。論云。三界惟心。萬法惟識。信不誣也。如紙之一物。能為錢寶繒帛。乃至簣箱等。斯皆人心識所成。鬼見物各自異。故知三界六道。悉由心成也。按此錢帛。起自唐眭仁蒨。令岑文本作。以贈成景長史。未審唐前。以何代之。或用真者。故古祠祭。有用圭璧。及皮幣。而長史云。亦不如假者。如統紀云。唐<span class='corr'>已</span>前無紙錢。為用者。自唐明王。使王璵為祠祭。盛行此法。於是冥中藏積紙錢。金銀繪綵。與世間所用無少異。皆由心法之能變造。故天府冥關。亦隨人心而轉因有鬼神用紙錢。入人間買物者。有見太山堆積蠟錢無用。云。人間化財。用油炷度火。而汙者。此等顯驗不一。心生則種種法生矣。不特紙錢一法而<span class='corr'>已</span>也。又云。不宜在石橊桃樹邊化財。鬼畏之也)</span>。</p>
</div>
<div class='div-other'><a id='mulu265' />
<p class='h2'>隴西</p><p>○李思一。今居相州之滏陽縣。貞觀二十年正月。<span class='corr'>已</span>死經日而甦。語在冥報記。至永徽三年五月。又死經一宿而甦。說云。以年命未盡。蒙王放。復歸。於王前見相州滏陽縣。法觀寺僧辨珪。又見會福寺僧弘亮。及慧寶三人。並在王前辨答。見冥官云。慧寶死期未至。宜修功德。辨珪。弘亮。今歲必死。辨珪等。是年果相繼卒。後寺僧令一巫者。就弘亮舊房。召二僧問之。辨珪曰。我為破齋。今受大苦。兼語諸弟子等。為我作齋救㧞苦難。弟子輩。即為營齋。巫者又云。辨珪<span class='corr'>已</span>得免罪。弘亮云。我為破齋。兼妄說人長短。今被拔古痛苦。不能多言。相州智力寺僧慧永等說之<span class='note-inline'>(出冥報拾遺○言破齋者。謂午後噉食。犯非時食戒。非為食葷羶也)</span>。</p>
</div>
<div class='div-other'><a id='mulu266' />
<p class='h2'>雍州</p><p>○西盩厔縣。西北有元從坊人。姓程名普樂。少好音聲。至永徽六年五月七日。因有微患暴死。五日心暖不臭。家人不敢埋。至第六日平旦得甦。還如平生。說云。初死時。有二青衣至牀前曰。王喚君。普樂問。何王。答曰。閻羅王。為何事。答曰。頃有勘問。催急即行。不須更語。一人手撮普樂。遂出坊南門。漸向南山下至一荒草處。有少鹹鹵。不生草。一大孔如大甕口。語樂云。入樂懼。不肯入。一人推入。不覺有損。直見王大殿。捉杖人極眾。王共諸臣。及宮妃后。在大殿上。隔慢坐。殿前大有諸音聲。伎兒襍戲。使人引樂啟王云。所追人來。王問是誰。曰程普樂。王問汝解俳說否。樂曰。不解。<span class='note-inline'>(俳說。即唱戲等)</span>王迴顧。問一伎兒。姓張名舍兒。此人不解俳說。何故追喚。答曰。舍兒生平共普樂初善。後因相瞋挾怨。舍兒遂挾怨漫引此人。舍兒不敢誑王。還依實說。王怒。令戲殿前。音聲一時俱動。還見打鼓作舞緣竿。緣竿人。初緣至頭。下時以竿內口。直下。竿從後分出。至地還上。六根俱破。九孔流血。緣竿上下。並皆如是。復見黃唐<span class='corr'>已</span>來伎兒。如齊晏子。突出郎。獨猪挑棒等數十人。令作俳說。時口中吐火。抽舌繞場。周帀百千。鐵鳥諸惡毒蟲。從空飛下。一時向舌上啄唼。受其極苦。叫聲動地。不堪人聞。餘之雜戲之人。諸小鐵蟲。見其一時拍手。唱叫之聲。如煙如火。同時被燒。燒死還活。更相受苦。無暫停息。音聲不捨。受苦不息。王雖下杖。然遣獄卒。手把鐵棒。利戟。鐵弓箭。圍繞守。遣令作音樂。受苦不歇。普樂至獄五日。見此戲兒。受苦如是。至第六日旦。王喚普樂。語云。汝未合死。更檢案看。却後二年。汝命算盡。當來受苦。如是諸人。為生平妄語。惡口。綺語。調弄僧尼。輕戲佛法。假託三寶。誑他財物。專將養活婦兒。好殺猪羊。食啗酒肉。或因向寺食用僧物。汙穢不淨。如是等罪。不持齋戒。故受斯殃。汝雖無如此重罪。非無餘過。亦合受之。且放汝去。死時取汝。還令舊二人送到家內。見一牀棘林。枝葉稠密。二人令入此牀。普樂初不肯入。二人急推合眼而入。即覺身<span class='corr'>已</span>在牀甦活。普樂因見此徵。即向京來。歷寺受戒。堅持不犯。菜食長齋。禮敬無虧。因向僧懺。具說此言。</p>
</div>
<div class='div-other'><a id='mulu267' />
<p class='h2'>師辯</p><p>○東官右監門兵曹參軍鄭師辯。年未弱冠時。暴死三日而甦。自言。初有數人見収。將行入官府大門。見有囚百餘人。皆重行北面立。凡為六行。其前行者。形狀肥白。好衣服。如貴人。後行漸瘦惡。或著枷鎖。或但去巾帶。皆行連袂。嚴兵守之。師辯至。配入第三行。東頭第三立。亦去巾帶連袂。辯憂懼。專心念佛。忽見生平相識僧來入兵團內。兵莫之止。因至辯所。謂曰。平生不修福。今忽如何。辯哀求請救。僧曰。吾今救汝得出。可持戒耶。辯許諾。須臾引出諸囚至官前。以次訊問。至門外。為受五戒。用瓶水灌辯額。謂曰。日西當活。又以黃被一張。與辯曰。披此至家。褻至淨處也。仍示歸路。辯披之而歸。至家褻被置牀角上。既而目開身動。家人驚散。謂是起屍鬼。惟母不去。問曰。汝活耶。辯曰。日西當活。辯意時疑日午。問母。母曰。夜半。<span class='corr'>方</span>知死生相違。晝夜相反。既至日西。能食而愈。猶見被在牀頭。及辯能起。被形漸滅。而尚有光。七日乃盡。辯遂持五戒。後數年有友人。勸食猪肉。辯不得<span class='corr'>已</span>食一臠。是夜夢<span class='corr'>己</span>化為羅剎。爪齒各長數尺。捉生猪食。既曉。覺口腥。唾出血。使人視。滿口盡是凝血。辯驚。不敢復食肉。又數年娶妻。妻家逼食。後乃無驗。然辯自五六年來臭。常有大瘡洪爛。終身不能愈。或恐以破戒之故也。臨。昔與辯同直東宮。見其自說云爾<span class='note-inline'>(右二出冥報記)</span>。</p>
</div>
<div class='div-other'><a id='mulu268' />
<p class='h2'>坊州</p><p>○上柱國。王懷智。至顯慶初亡歿。其母孫氏。及弟懷善。懷表。並存。至四年六月。雍州高陵有一人。失其姓名。死經七日。背上<span class='corr'>已</span>爛而甦。此人於地下見懷智云。現任泰山錄事。遣此人執筆口授為書。謂之曰。汝雖合死。今方便放汝歸家。宜為我持此書至坊州。訪我家通人。兼白我娘。懷智今為泰山錄事參軍。幸蒙安泰。但家中曾貸寺家木作門。此既功德物。請早酬償之。弟懷善即死。不合久住。速作經像救助。不然恐無濟理。此人既甦之後。即齎書送其舍。所論家事。無不闇合。至經三日。懷善遂即暴死。合州道俗聞者。莫不增修功德。鄜州人勳衛侯智純說之<span class='note-inline'>(出冥報拾遺)</span>。</p>
</div>
<div class='div-other'><a id='mulu269' />
<p class='h2'>汾州</p><p>○孝義縣。懸泉村。劉摩兒。至顯慶四年八月二十七日。遇患而終。其男師保。明日又死。父子平生行皆險詖。其比隣有祁隴威。因採樵被車輾死。經數日而甦。乃見摩兒男師保。在鑊湯中。須臾之間。皮肉俱盡無復人形。惟見白骨。如此良久。還復本形。隴威問其故。對曰。為我射獵。故受此罪。又問保曰。卿父何在。對曰。我父罪重。不可卒見。卿既即還。請白家中。為修齋福。言訖。被使催促。前至府舍。見館宇崇峻。執杖者二十餘人。一官問曰。汝比有何福業。對曰。隴威去年正月。在獨村看讀一切經。脫衫一領布施。兼受五戒。至今不犯。官人乃云。若如所云。無量功德。何須來此。乃索簿勘。見簿曰。其人合死不虗。側注云。受戒布施福助。更合延壽。乃遣人送還。當即甦活<span class='note-inline'>(出冥報記○詖音祕險詖乃不平之謂)</span>。</p>
</div>
<div class='div-other'><a id='mulu270' />
<p class='h2'>雍州</p><p>○長安縣。高法眼。是隋代僕射高頴之玄孫。至龍朔三年。正月二十五日。向中臺參選。日午還家。舍在義寧坊居南隅。向街開門。化度寺東。即是高家。欲出子城西順義門。城內逢兩騎馬逐後。既出城<span class='corr'>已</span>。漸近逼之。出城門外道北。是普光寺。一人語騎馬人云。汝走捉普光寺門。勿令此人入寺。恐難捉得。此人依語馳走守門。法眼怕。不得入寺。便向西走。復至西街長城坊。南門道西。有會昌寺。復加四馬騎。便語前二乘馬人云。急守會昌寺門。此人依語。走捉寺門。法眼怕急。便語乘馬人云。汝是何人。敢逼於我。乘馬人云。王遣我來取法眼。問云。何王遣來。乘馬人云。閻羅王遣來。法眼既聞閻羅王使來。審知是鬼。即共相拒。鬼便大怒云。急截頭髮。却一鬼捉刀。即截法眼兩髻。附肉落地。便至西街。悶絕落馬。暴死不覺。既至大街要路。踟蹰之間。看人逾千。西街首。即是高宅。便喚家人轝向舍。至明始甦。便語家內人云。吾入地獄。見閻羅王。昇大高座。瞋責吾云。汝何因向化度寺。明藏師房內。食常住僧果子。令吞四百顆熱鐵丸。當吞之時。咽喉閉縮。身體焦卷。變為紅色。吞盡乃甦。甦<span class='corr'>已</span>。至二十六日。惺了之時。復有諸鬼來取法眼到王所。王語言。汝何因不敬三寶。說僧過惡。汝吞鐵丸盡<span class='corr'>已</span>。宜受鐵犂耕舌。至正月二十九日。既吞鐵丸了。甦惺。到正月三十日。平旦復死。至地獄。復受鐵犂耕舌。舌長數里。傍人看見吐出一尺餘。王復語獄卒。此人以說三寶長短。以大鐵斧截却舌根。獄卒斫之不斷。王復語云。以斧細剉其舌。將入鑊湯煑之。煑復不爛。王復怪問所由。法眼啟王云。臣曾讀法華經。王復不信。令檢功德簿。見案內有讀法華經一部。王檢知實。始放出獄。其人現在。觀者如市。見者發心。合門信敬。勵志精勤。誡誠無倦。京城道俗共知。不須引證。<span class='note-inline'>(出法苑。玄惲法師錄)</span>又西京勝光寺。沙門孝贄。親姻往來。數以寺果啖之。未幾得嘔血之疾。自云。每欲疾作。見赤衣使者。將往黑林中。大風吹散肢節。頃之。又引向臺觀上。一人儀容可畏。厲聲責之曰。何得以寺家果飼親姻。言<span class='corr'>已</span>而失。贄懼即計直償眾僧。月餘乃免<span class='note-inline'>(出冥報記○問。今時說僧過惡。偷盜僧物。及以僧物饋親朋亦多。何不見現報。答以惡業多故。猶如黑布。不見點汙。直至壽盡。自當見之)</span>。</p>
</div>
<div class='div-other'><a id='mulu271' />
<p class='h2'>長安</p><p>○城內通軌坊。龍朔三年。三衛劉公信。妻陳氏。母先亡。陳因患暴死。見人將入地獄。備見諸苦。不可具述。末後見一地獄。石門牢固。有兩大鬼。形容偉壯。守門左右。怒目瞋陳。汝何人到此。見石門忽開。亡母在中受苦不可具說。受苦稍歇。近門。母子相見。遙得共語母語女言。汝還努力。為吾寫經。女問孃欲寫何經。曰為吾寫法華。言訖。石門便閉。陳還得甦。具向夫說。夫即憑妹夫。趙師子。欲寫法華。其師子。舊解寫經。有一經生。將一部新寫法華。未裝飾。其人先與他受雇寫經。經主姓范。此生將他法華。轉向趙師子處。質二百錢。施主不知質錢。師子復語婦舅云。今既貸經在家。有一部法華。兄贖取此經。向直一千錢。陳夫將四百錢贖得。裝飾周訖。在家為母供養。其妻陳氏。後夢見母從女索經。吾先遣汝為吾寫一部法華。何因迄今不得。女報母言。<span class='corr'>已</span>為孃贖得一部法華。現裝飾了。在家供養。母語女言。正為此經。吾轉受苦。冥道中。獄卒打吾脊破。汝看吾身瘡。獄官語云。汝何因取他范家經。將為<span class='corr'>己</span>經。汝何有福。甚大罪過。女見母說如此。更為母別寫法華。其經未了。女夢中復見母來催經。即見一僧手捉一卷法華。語母云。汝女<span class='corr'>已</span>為汝寫經第一卷了。功德<span class='corr'>已</span>成。何因復來敦逼。待寫了。何須怱急。後寫經成。母來報女。因汝為吾寫經。今得出冥道。好處受生。得汝恩力。故來報汝。汝當好住。善為婦禮。信心為本。言訖。悲淚共別。後時勘問。前法華主。果是姓范。范家雖不得經。其經<span class='corr'>已</span>成。施福<span class='corr'>已</span>滿。後人轉質。自得罪咎。劉妻贖取。微得少福。然亡母不得力。陳氏夫劉公信。具向元休自說<span class='note-inline'>(出冥報拾遺)</span>。</p>
</div>
<div class='div-other'><a id='mulu272' />
<p class='h2'>蕭氏</p><p>○是司元大夫崔義起妻。乃蕭鏗女。鏗是僕射之姪。蕭氏為人。妒忌多瞋。好打奴婢。不信業報。至麟德元年。從駕洛陽。到二年正月身亡。死在地獄。蕭氏手下。常所愛婢。名閏玉。年可十八。雖是獠婢。容貌端正。性識聰敏。信樂佛法。至二月。家內為夫人設三七日齋僧。正食時。夫人自來看。枷項鎖腰。獄卒衛從。餘人不知。惟此婢見。夫人魂靈。著此婢言音。共夫人生平語音無異。使傳語向家內大小云。吾適崔家<span class='corr'>已</span>來。為性多瞋。橫生嫉妒。好打奴婢。兼不信因果。今至地獄。受罪極重。備經諸苦。不可具說。聞家內今三七日。為吾設齋。請求獄官。放一日假。暫來看齋。語汝男女。合家大小。吾自共汝同住<span class='corr'>已</span>來。身口意三毒。好瞋打汝。兼嫉妒大夫所看婢妾。種種不善。發起惡業。今受報苦。願汝男女合家大小。內外眷屬。從汝懺悔。願施歡喜。然汝男女。憶吾乳餔之恩。將吾生平受用資具。速捨修福。望㧞冥苦。至七七日。為吾設齋。令此功德。早得成就。吾至齋日。更請官人。望得復來。語大夫及兒女等。大夫生平急性多瞋。不得過分瞋打奴婢。勸信三寶。恭敬上下。修持齋戒。布施忍辱勿怠。臨去之時。語男女云。吾且將閏玉去。使在地獄。看吾受罪。苦痛如何。經五六日。還放回來。令汝男女。知吾受罪苦痛虗實。作此語<span class='corr'>已</span>。閏玉即死。惟心上暖。餘分並冷身臥在地。不敢埋之。此婢即至地獄。見一大殿院門。嚴兵守衛。云。是王殿。不敢窺窬。行至東院。別見一廳。上有大官人。云是斷罪官。復過廳院東。有地獄。種種苦具。一如世間圖畫地獄之狀。夫人語婢云。汝看吾受罪之苦。作此語<span class='corr'>已</span>。即有種種獄卒羅剎。撲擲夫人。屠割身肉。鑊湯煎煑。煑<span class='corr'>已</span>還活。活<span class='corr'>已</span>復歷諸獄。鐵鉗抽舌。鐵鳥啄之。復臥鐵牀。飛鳥猛火。一時著身。死<span class='corr'>已</span>還活。活<span class='corr'>已</span>復受諸苦。不可具陳。夫人甦<span class='corr'>已</span>。即見其父蕭鏗。乘紫金蓮華座。騰空而來。鏗生平<span class='corr'>已</span>來。及歷任諸官。皆不食酒肉葷辛。常誦法華經。日別一徧。恭敬三寶。晝夜六時。禮誦無闕。今生善處。見女受苦。故來相救。即語女云。吾生平之日。每勸汝生信止怒。汝不用吾語。今致其殃。汝復何因。將此婢來。女報父言。為兒生平不信。今受罪苦。故將此婢看兒受罪輕重。令傳向家內男女。使其生信。父聞印可。即語女言。吾雖生善處。未能全救汝苦。汝努力自勵發心。兼藉家內福善。共相助佐。決望得出。上升人天。作此語<span class='corr'>已</span>。忽有一婆羅門師。年少端正。亦乘空而來。語夫人曰。由汝不信因果。今受罪苦。未知此婢性識如何。吾欲教誦經。使傳家內。令世人生信。夫人報云。請師但教。此婢聰明。誦經可得。師即先教誦金剛般若。初授二三行。有忘一二句者。後續授之。漸得半紙一紙。少時誦得不忘。後教誦藥師。法華。一授不忘。此之三部。皆作梵音。不作漢語。文詞典正。音韻清亮。文句皆熟。即便放歸臨別語云。汝至家內。逢人為誦。漢人道俗。不別汝音。令覓婆羅門。善梵語者。試看誦之。始知善惡。世人多有信邪事道。不樂佛法。既見汝獠婢。尚能誦得三本梵經。豈可不生信心。儻得一人迴邪入正。非但夫人得福。亦令汝後報。不入三途。既受此語<span class='corr'>已</span>。放出至家。惺了如舊。即集家內尊卑。具說夫人地獄受苦事。猶恐汝兒郎等不信。即臥在地。作夫人在地獄受苦之事。或云。看夫人吞熱鐵丸。開口咽之。口赤腹熱如火。或云。看夫人受鐵犂耕舌。出舌二三尺餘。或云。看夫人受鐵牀苦身體紅赤。熱氣如火。如是變現種種苦痛之相<span class='corr'>已</span>。然後甦醒。復說。見夫人父誡敕之事。又說見婆羅門教誦經意。夫人得出地獄。上升天報。此婢即為家內正坐。而誦經文。文文句句。皆作梵音。聲氣清亮。令人樂聞。室家大小。見此善惡靈驗。罕所未聞。男女大小。五體自撲。號哭哀慟。逾痛初亡。道俗郡官聞者。皆勸易心歸信。齋戒不絕。麟德二年。有西域四婆羅門來。獻佛頂骨。因親眷屬。將軍薛仁軌。家內設齋。諸親聚集。諸官人共議云。此婢雖誦得梵經。某等皆不別之。故邀屈請得此四婆羅門。至將軍舍齋。復喚此婢來。不語四僧云。在地獄中誦得。誑云。別有婆羅門。教誦得此三部經。密試虗實。即對四僧令婢誦之。且誦金剛般若訖。此四婆羅門。一時皆起合掌。怪歎希奇。未曾有也。何因漢人。能得如此。更為誦藥師法華訖。彌加歡喜。恭敬如師。即譯語。問云。此女何因得如此善巧音詞。文句典正。經熟不錯。吾西域善能誦者。未能如是。此非凡人。能得如此。諸官人等。始為說實。四僧泣淚。非是聖力冥加。豈能如是言詞典正。諸官道俗見者悲歎。深信佛法。不敢輕慢。將軍因見此事奏上。聞徹皇帝。敕語百官。信知佛法。眾聖之上。冥祐所資。孰敢不信。百官拜謝。慶所未聞。良由三寶景福恩重。慈蔭四生。非臣下愚所能籌度。聖凡受益。豈得不信<span class='note-inline'>(出續高僧傳)</span>。</p>
</div>
<div class='div-other'><a id='mulu273' />
<p class='h2'>西京</p><p>○法海寺。英禪師。咸亨中。夢泰山府君。召往說法。後獨坐方丈。見一異人。衣冠甚偉。前告之曰。弟子向於泰山府君處。竊覩尊容。且知慈德及物甚多。弟子聞世有水陸大齋。可以利益幽品。其文是梁武所集。今大覺寺。吳僧義濟得之。願師往求。如法修設。英師許之。尋詣大覺。果得其文。遂於月望修齋<span class='corr'>已</span>畢。復見向異人。與屬十數。前至謝曰。弟子即秦莊襄王也。又指其徒曰。此范睢。穰侯。白起。王翦。張儀。陳軫。皆秦臣也。咸坐本罪。幽囚陰府。昔梁武於金山設此齋時。前代紂王之臣。皆免得脫。弟子是時。亦暫息苦。但以獄情未決。故未獲脫。今蒙師齋懺罪。弟子與此輩。并列國君臣。皆承法力。得生人間。慮世異國殊。故此來謝。言訖而隱。自是英公。常設此齋。流行天下<span class='note-inline'>(出統紀并水陸齋儀○莊襄。是秦始皇父。至唐咸亨九百四十年)</span>。</p>
</div>
<div class='div-other'><a id='mulu274' />
<p class='h2'>汾州</p><p>○調露元年。啟福寺主惠澄。染患牛吼而終。寺僧長寧。夜見澄來。形色顦顇。云。為互用三寶物。受苦難言。諸罪稍輕。惟用寺物為至重。願賜救濟。寧即為誦經懺罪。月餘復來云。承利益。<span class='corr'>已</span>得息苦。別居一處。但未知得脫之日。</p>
</div>
<div class='div-other'><a id='mulu275' />
<p class='h2'>華陰</p><p>○鄧元英。有親故暴亡。七日復甦。報元英曰。見冥道官吏。將追君父。宜急修功德以禳之。元英驚問。修何功德。可免此事。曰急寫華嚴經一部。元英遽買紙。向鄰寺。多召經生。未逾旬日。經<span class='corr'>已</span>寫畢。竟免斯戹。復於母墳地。產一蓮華。武后異之。敕賜立孝門。以加旌表。</p>
</div>
<div class='div-other'><a id='mulu276' />
<p class='h2'>御史</p><p>○馮忠。於景隆三年暴亡。有二童子。領至庭。對判官案覆罪籍。見亡舅張思義曰。汝可發願寫涅槃疏。并鑄鐘。庶消往過。疏是禮宗禪師所述者。此師親見智者傳授。每有天神守護。忠依舅誡。遂獲放回。尋疏未獲。再被冥譴。忠乞三日尋寫。復俾其返。誠意搜求。果得其本。遂急為經理。後以壽終<span class='note-inline'>(右三出統紀)</span>。</p>
</div>
<div class='div-other'><a id='mulu277' />
<p class='h2'>武功</p><p>○縣丞蘇珪。常誦金剛經。合家五十口。皆蔬食妻崔氏。以瘦悴。竊食肉。變為骨骾氣絕。殮十日復甦。言見閻王責曰。汝夫是肉身菩薩。何盜食肉。賴有誦經之功。延壽二十年。可歸。以語諸人。時玄宗皇帝聞之。亦發心持經。從化者甚眾。</p>
</div></div>
<div class='div-other'><a id='mulu278' />
<p class='h1'>南唐<span class='note-inline'>(姓李)</span></p>
<div class='div-other'><a id='mulu279' />
<p class='h2'>江南</p><p>○金陵上元縣。一民暴死。三日復甦。詣唐主具奏。入冥見先帝。被五木甚嚴。民駭問帝。何以如此。帝言。吾為宋齊丘所悞。殺和州降者千餘人。以冤被訴。仗汝歸語嗣君。凡寺院鳴鐘。令延久其聲。吾受苦。惟聞鐘。則暫休息。或能為造一鐘尤善。民曰。何以取驗。帝曰。吾在位日。曾以于闐國。遺我玉天王像。藏於瓦官寺佛左膝。人無知者。汝以此為驗。唐主親詣瓦官寺。剖佛膝。果得玉像。感泣。即造一鐘於清涼寺。鐫其上曰。薦烈祖考高皇帝脫幽出厄。以玉像建塔。葬蔣山<span class='note-inline'>(出通塞志)</span>。</p>
</div></div>
<div class='div-other'><a id='mulu280' />
<p class='h1'>後周<span class='note-inline'>(姓柴)</span></p>
<div class='div-other'><a id='mulu281' />
<p class='h2'>世宗</p><p>○毀天下寺觀鍾磬。鈸鐸。佛像。鑄周通錢。時鎮州大悲像。極靈應。詔下。人莫敢近。帝聞之。自往持斧鑱破面胸。觀者為之悚慄。帝遂疽發於胸殂。汴都有將士周百勝。年老家居蔬食念佛。一夕夢黃衣吏。追入大城。至官府處。主者。令吏引觀地獄。見一人黑色。臥大鐵牀。獄卒持鑿。破其胸。灌以銅汁。叫聲不可聞。百勝懼。念佛。求退。吏曰。汝是佛弟子。不必懼。百勝問。囚者何人。答曰。柴帝也。因毀像致此罰。百勝曰。我故君王也。何時得脫。吏曰。世間周通錢盡時。方脫此罪。吏因引從故路出城。聞寺鐘聲遂覺。百勝常以語人。聞者為之悲惋<span class='note-inline'>(宋太祖太宗。目擊其害。益堅欽信。故受命初。興復天下佛事○出神應錄)</span>。</p>
</div></div>
<div class='div-other'><a id='mulu282' />
<p class='h1'>宋</p>
<div class='div-other'><a id='mulu283' />
<p class='h2'>六一</p><p>○歐陽修。自號六一居士。因遊廬山。入東林。謁祖印禪師。求師開示。師示以心性法門。修自此有省發。嘉祐六年。修為參政。兼譯經潤文。既登府多病。甞夢至一所。十人冠冕列坐。一人曰。參政安得至此。宜速返舍。修出門數步。復往問之。君等豈非釋氏。所謂冥府十王者乎。答曰。然。因問世人飯僧誦經。為亡人追福。果有益乎。答曰。安得無益。既寤。病良<span class='corr'>已</span>。自是深信佛法。修居潁州。捐酒肉。撤聲色。灰心默坐。令老兵往近寺借華嚴經。誦至八卷乃薨<span class='note-inline'>(出統紀并金湯編)</span>藏中。元有十王經。而久<span class='corr'>已</span>失矣今世間所傳者。一閻羅王。二秦廣王。三初江王。四宋帝王。五五官王。六變成王。七泰山王。八平等王。九都市王。十轉輪王。有以閻羅天子為第五殿者。謬也。如統紀云。世傳唐道明和尚。神遊地府。見十王分治亡人。因傳名字。藏典傳記。可考者六閻羅五官耳。池州郭生。夢入冥府。初江王揖坐。謂曰。我是西門王郎。冥司錄我忠孝。正直。不害物。得作初江王一紀。南劒陳生既死。其弟之女。見二鬼導至宮殿曰。秦廣王也。王謂女曰。欲救伯苦。可轉八師經。女寤。家人求得經。請僧誦千遍。弟夢兄來謝曰。<span class='corr'>已</span>獲生天。如上十王。除閻羅王。餘九多有改易。故云官府數移也。</p>
<p style="margin-left:1em"><span class='note-inline'>(問曰。漢晉<span class='corr'>已</span>前。不見有人入地獄還報者。何耶。答曰。經法未到。誰識泥犁地獄之名。雖有入冥還甦。亦只當一場夢幻境界耳。問。宋元之後。亦少見有。何也。答即余年少至今。徃徃聞人入地獄。記閻王殿前對聯回。而無好樂者錄之。余若不作此無。即後篇亦無有錄之者。況今常聞諸方悉有之。恐繁不錄。且古諸傳記中。條欵甚多。然人厭樂繁簡。故不盡錄也)</span>。</p>
</div></div>
<div class='div-other'><a id='mulu284' />
<p class='h1'>明</p>
<div class='div-other'><a id='mulu285' />
<p class='h2'>贑州</p><p>○太和縣。劉須微。萬曆間。為南韶道。好客豪飲日殺生不計數。及死。其子之業師陳某。暴死而甦。曰閻王謂我無大惡。且放還歸。在閻王殿前。見鐵桅竿上。弔一人。乃學父須微也。謂曰。先生回去。為寄一信與兒子。說我平日不信善惡因果。以殺業重。苦不可言。今身上皆畜生毛羽。恐吾兒不信佛事超我。我有銀一箱。埋某處。鑰匙藏某樹下。可將此銀延僧禮懺超我。云云。業師即至劉家說其事。其子果不信。復曰。埋銀汝家固有。但不知所藏鑰匙處。父示你。特以此為驗耳。其子如師言。果得鑰匙。乃信陰司不妄。因大為布施。誦經禮懺。自後太和。從此信道也。</p>
</div>
<div class='div-other'><a id='mulu286' />
<p class='h2'>趙定宇</p><p>○竹窓三筆云。少冢宰定宇趙公。與雲南巡撫陳玉台同年。公以萬曆丙申三月望日捐館。時玉台在任。因內人病。扶乩請神。神判以死。因懇乞救援。神云。五殿閻君方新任。其人剛正。不可干以私。無以為也。問新任何人。曰常熟趙某耳。俄而訃至。則任期與訃期脗合。陳大驚異。或曰。閻王帶福帶業者為之。定宇盛德士。亦有業乎。噫。地藏菩薩言。我觀閻浮提眾生。舉足動步。無非是罪。焉得無過。昔聞一僧。有天符召作閻王者。僧懼。大起精進。一心念道。符使遂絕。嗟乎古稱韓擒虎。生為上柱國。死作閻羅王。又近代傳聞。鄭澹泉司寇。死作閻王。杭州大守周公。死作城隍。此常事也。古德有言。僧雖有行。不了道者。多作水陸諸神。豈徒言哉。</p>
</div>
<div class='div-other'><a id='mulu287' />
<p class='h2'>禮像</p><p>○永明禪師。諱延壽。吳越王鎮杭。師為餘杭縣庫吏。屢以庫錢買魚鰕等物放之。後坐監守自盜。法當棄市。王頗知其放生也。諭行刑者。觀其辭色以覆。師臨死也。面無戚容。人怪之。師曰。吾於庫錢毫無私用。盡買放生命。莫知其數。今死。徑生西方極樂世界。不亦樂乎。王聞而釋之。乃出家為僧。修禪禪懺。得無礙辯才。師涅槃後。有一僧入冥。見閻羅王。時時出禮一像。僧問之。則陽間永明壽禪師也。<span class='corr'>已</span>生西方上品上生。王敬其德。故時時禮耳<span class='note-inline'>(出雲棲放生文○昔吳越王飯僧。問永明禪師。此間有聖僧否。禪師曰。長耳和尚。是定光佛。長耳曰。彌陀饒舌。後去不復現矣。即非彌陀。<span class='corr'>已</span>上品上生。不久便登佛位)</span>。</p>
</div></div>
<div class='div-other'><a id='mulu288' />
<p class='h1'>清</p>
<div class='div-other'><a id='mulu289' />
<p class='h2'>湖廣</p><p>○衡山縣。康元度。喜行布施。大清初。一日病死。見兩龍旋繞其身。竟至陰司。見閻君。初一殿姓潘。二殿姓張。三殿姓羗。四殿是元廣之父。五殿是其祖。六殿姓蔣。七殿姓何。八殿姓羅。十殿姓王。見所識者多。又見其鄰一女子。脚爛在殿外。問其父曰。何以此女在此。父曰。業未盡。若有人作道場即可愈。度死三日復生。歷見受報者。錄成一書。時亦能立亡數日。每往陰司回還。陳述令人可畏。如昔東徐君刻冥判記。布流於世。使人知陰陽罪福非遠也<span class='note-inline'>(右二出銕橋集○此十殿。如世間州郡官府。非閻羅天子也。世只聞閻羅王。不知有府君獄主。故入地獄還。凡見獄官。皆云閻王也)</span>。</p>
</div>
<div class='div-other'><a id='mulu290' />
<p class='h2'>廣州</p><p>○順德縣。龍江村。余桂寧。妻蔡氏。法名等實。有弟出家于鼎湖山。時回家教令持齋歸敬三寶。由是發心長齋。凡姑叔捕得魚蝦。生者竊放井中。亦常買螺蜆放生。其夫出外為商而死。姑劉氏。逼令別適。實乃懸梁縊死。以為貞誓。是時頸上索斷而墮。姑聞救之。實姐與巫婆。屢勸開齋。不<span class='corr'>已</span>從之。順治戊子三月。出事陳家。為繼室。次年生一女。壬辰七月十九日生一男。產後身病。死一日夜。心尚暖。前夫出外時。囑云。你應堅守。妻云。若有改嫁。地獄重罪自受。七月二十早遂甦。午後即見前夫打云。你言若有改嫁。地獄重報自受。實云。我同你去。夫云。不消我同你去。自有人來拿你。云云。是晚二更。有鬼判來鎖去。實問曰。何故鎖我。判云。拿你受罪去。至地獄。見死人堆積。問云。此是何處。判云。此是地獄。又云七月初一日考較善惡。日間考陽人。夜間考死人。時判帶實。在死人身上過。心甚怖畏。惟憶念佛。至四更盡得甦醒。二十一日二更。判又來鎖去。呵云。速去速去。下血湖池。汝生養二次。應下六年。實不肯去。判發怒。將鐵椎打云。速去速去。凡打時。見螺蜆徧身護之。至血池處。見諸罪人。半沉半浮。涕泣苦狀。不堪忍視。下至池邊。心心念佛。見一狗云。聖女。汝曉念佛。免下血池。你欲出去。可在右邊行。左邊有毒蛇鵶鵲害人。即右邊行。見陳家前妻張氏云。小妹你來聻。其啼哭苦楚之甚。實云。我為繼你。生第五子。染病故來。丈夫前者。為你建齋。你亦得否。答云。丈夫無信心。全無得力。二人痛哭一番。時四更盡便甦。二十二日二更。判又來鎖去下船。船上四人把櫓。實叫苦連天。哀告獄判。及船上人。人云。亦知你身有病。將東西密障。極力撓過你西川去。時將四更盡乃醒。二十四日二更。判來鎖去。至地獄黑暗處。見一無憂山。時有一鬼持衣來換。實不肯換。又持迷魂湯來食。實不肯食。判帶至第三殿冥王案前。實跪告云。實係某縣某處人氏。王大怒拍案。聲震如雷。曰你與前夫立誓不嫁。何自違誓。將五馬分屍。即見五馬分屍首。于五處。肝膽碎裂。不知何者是我。王將善惡簿看。使判喚來。屍首還復。王云。你何故罵前婚子。亞寅。亞會。可惡可惡。真可惡。應下火坑。自當見之。時見一鬼。將實一推下火坑。火燒大苦。一心念佛得免。自見手上火皰。及肩上火皰。五箇如魚胞大一寸餘。長二寸。在身上。時家人共見。報應不爽。五更少甦。二十五日二更。判來鎖去。一鬼云。你罵亞會耳聾。即將洋銅灌兩耳。非常苦痛。惟切心念佛。一鬼云。你曉念佛可免。將風箱。三吹耳。時即息苦。便甦。二十六日二更。判又鎖將去。見地獄黑暗。不敢前進。判怒。持鐵棒打數下。苦痛難忍。見一鷄言。還我命來。實云。我何時殺你。鷄云。你十六歲。為病殺我。你不食我肉。而食我湯。云云。實云。待我回陽。為念經呪薦你。其相方滅。即甦。二十九日三更。見觀音大士。將一子來。換過所生子。時子大哭失聲下地。實苦泣哀告大士云。此子未卜保養否。大士云。若此子哭時。手摩其頂。念聖號數聲。自然無事。四更盡得甦。八月初一日辰刻。見父現身告云。子尚應墮猪胎三晝夜。餓鬼二晝夜。實云。我今不願墮地獄。苦痛難當。願作方便。得免刑罰。父云。你自作自受。無人可代。但墮畢數日。即漸安也。又云。若墮猪胎時。善自保養。實云。不曉如何保養。父云。猪必食清粥水。將布濾過方飲。食單莫食雙。恐傷性命。問云。可食多少。父言。或三。或七或九。乃至十五。每日三時飲。每時十五碗。遂甦。乃語家人云。我今墮猪胎。可取我箱中一新夏衫。濾去粥渣與水我飲。彼食時。家人俱見如猪飲水無異。三日畢。便墮餓鬼。即自披髮。如鬼相似。欲食茶少許。如食糠[禾*會]。塞喉不下。惟口中唧唧自歎。兩手搖搖舞舞。二晝夜。傍人不敢近看。過數日。復見大士通身白衣。手持楊枝。口說云。從心從實起。心明罪業輕。又見一鴨云。還我命來。實云。我何時殺你。鴨云。比時羅姑欲我死。把針我吞未死。原與羅姑無干。還是你晒鹹魚。我食鹹魚渴死。你應與我水飲。救人一命。勝于千金。實云。既我悞汝命。待我回陽。念經呪薦你何如。其形遂滅矣。今康熈己未。其人尚在持齋念佛。年六十有二。其出家弟覺興。聞余作集。乃回鄉對姊。隨筆錄之。余因編入焉<span class='note-inline'>(言丈夫無信心。建齋全無得力者。今時世俗。多有不信薦亡超幽之事。惟欲掩親朋耳目。請僧建齋。既無信心便有輕佛慢僧之失尚不免過。何由得力。或僧無慈愍。利濟亡者之念。或誦血湖救苦等偽經。縱是佛說真經。而無誠心。如童子課。三字經。或延道士建醮。既無至誠。經又非真。盡是俚語。過三日。即宰殺生命。妄謂謝將。私圖嘴肥。世人久迷。同之甘飲。寧有殺害生靈。功超亡者之苦。或設齋悋財。不為盛供。唯要喃唱。皷樂喧天。奚顧壇場居處。齋蔬器皿潔否。由是存亡失利。誠為虛設。徒自勞苦者耳)</span>。</p>
</div>
<div class='div-other'><a id='mulu291' />
<p class='h2'>韶州</p><p>○英德縣。冬水鄉。楊舒一。甞持六齋。順治年間。有成華翰。臨終屬舒一云。你有信心。我死後建齋。可為我司香燭。時雷寨寺僧。携一行童往澆蠟燭。入內飲食。而狗䑛汙油鍋。燭壞。童回見。即將汙油澆燭。建齋纔畢。即在壇前宰猪。次日舒一得病。至地獄。會華翰。同往見閻王。王問翰。在世作何功德。答言。曾作預修功德。王檢案云。俱無功德。又語舒一云。你為人司香燭。何以穢燭供佛。答云。小人領事香燭。其燭不淨。係行童過。王曰。齋壇不潔。是司香燭者之罪。且責五板。遂甦。後兩髀腫爛見骨。乃求白象林僧大悲呪水洗漸愈。康熈十三年卒。舒一自陳。鄉人共說。贊錄之。</p>
</div>
<div class='div-other'><a id='mulu292' />
<p class='h2'>盧陵</p><p>○陳忠赤。順治丁酉年。六月盡。忽暴死。七月初復活云。某人在陰司受罪。某人今來掌某處。又某人寄信某物在某處。一一如言。又言陰司見路三條。一條帶枷鎖甚眾。一條善人路。一條皆禽獸行。自云。我止得活三年。即發心長齋。後三年無病而死<span class='note-inline'>(出銕橋集)</span>。</p>
</div>
<div class='div-other'><a id='mulu293' />
<p class='h2'>廣東</p>
<div class='div-other'><a id='mulu294' /><p>○肇慶府。高要縣。黃岡村。梁子球。字朝棟。向戒淫殺。勸善隱惡。居館教讀。康熈九年。球時四十一歲。於六月初八夜。夢兩鬼使。一從僮。持牌捉球。球以家貧子幼辭。鬼使遂去。越五日。球夢兩使復來促球。球乞免。鬼弗允。遂醒。無病而死。不及遺囑。初就道。兩使語球曰。大路江山峻阻。登涉不易。此有捷徑。但有冤對難度。以君善人。故相商耳。球曰。我素放生戒殺。無他慮也。使曰。審此可度矣。廼經一市。兩使詣肆就食。舉酒餚勸球。球念此非人世飲食。辭不茹。兩使語曰。此人有異。或得還魂。但恐遽殮。令從僮急詣球家。附屍曰。我必還魂。幸勿殯殮。言畢即返。同至報冤逕。果見六畜禽獸。遍滿逕中。經此者。多被噬啄。唯球安行而過。越此。望見宮殿巍峩。值暮。兩使偕球宿廟中。金匾額題曰。敕封龍母廟。晨起。同到朝門。百僚肅侍。兩使帶球伏堦下。判官展簿啟王。球名下。止罪過一條。球泣訴。妻兒孤幼。乞放還陽。王曰。大數<span class='corr'>已</span>盡。難顧妻兒。喜汝能安貧勸善。無大過惡。今陽間世俗。多犯大罪。皆緣不信陰司法律。爾可熟讀此間刑律門聯回陽。傳與人知。為善去惡可也。球承命同兩使遍讀對聯。及各罪欵。復宿前廟中。次早詣殿俯伏。將門聯律欵。皆誦明白。王大喜。命兩使送回。途經教場。遇已故門人莫煥元。同羣輩習射。見球下馬。悲喜交集。自言死後。亦無罪過。今為校稟。將領約束。煩語兄嫂妻子。善事父母。予舊有手評武經䇿論。可焚付我。再揖而別。又行數里。望見家鄉。兩鬼使辭別而去。凡三日夜遂甦。備錄門聯罪律。今列于左。</p>
</div>
<div class='div-other'><a id='mulu295' />
<ul class="">
<li>報冤逕聯<span class="note-inline">(烹割充腸禽鳥含悲還報復殺屠供饌牛羊飲恨待酬冤)</span></li>

<li>奈河橋聯<span class="note-inline">(苦海無邊須識回頭是岸奈河有渡若能轉念不迷)</span></li>

<li>分界路聯<span class="note-inline">(此路達天堂善士都從這裏過斯途沉地獄惡人俱在箇中行)</span></li>

<li>朝門聯<span class="note-inline">(三尺森嚴豈似陽間能枉法四知凜烈果。然地府不容情)</span></li>

<li>二門聯<span class="note-inline">(生在陽間為惡重死到陰司欲悔遲)</span></li>

<li>丹陛聯<span class="note-inline">(鐵石人心知爾剛頑難變化火罏陰律從他強梗自銷鎔)</span></li>

<li>座前聯<span class="note-inline">(惠廸吉從逆凶吉凶之報斷在此日積善慶作惡殃慶殃之別立見當前)</span></li>
</ul></div>
<div class='div-other'><a id='mulu296' />
<p class='h3'>殿左廡硃榜罪欵刑條</p>
<ul class="">
<li>不忠不孝</li>

<li>叛逆不道</li>

<li>謀財陷命</li>

<li>枉濫殺命</li>

<li>劫盜淫殺</li>

<li>害眾成家</li>
</ul><p><span class='corr'>已</span>上諸犯。罪至極刑。</p>

<ul class="">
<li>怨詈天地</li>

<li>毀謗君王</li>

<li>怨懟父母</li>

<li>誹罵師長</li>

<li>奪人妻子</li>

<li>漁色邪淫</li>
</ul><p><span class='corr'>已</span>上諸犯。差減極刑一等。</p>

<ul class="">
<li>決水害防</li>

<li>放火燒山</li>

<li>舞文玩法</li>

<li>左道惑眾</li>

<li>殺生害物</li>

<li>欺孤凌寡</li>
</ul><p><span class='corr'>已</span>上諸犯。差減極刑二等。</p>

<ul class="">
<li>離間骨肉</li>

<li>教唆詞訟</li>

<li>嫁禍飛冤</li>

<li>賣生圖利</li>

<li>造使假銀</li>

<li>販賣人口</li>

<li>壓良為娼</li>

<li>強屈僕婢</li>

<li>拐帶人口</li>

<li>窩聚賭盜</li>

<li>貪恣口腹</li>

<li>局騙財物</li>

<li>占奪田地</li>

<li>武斷鄉曲</li>

<li>啟殺導淫</li>

<li>破毀齋戒</li>

<li>聚斂無厭</li>

<li>乘危取利</li>

<li>恣行威福</li>

<li>荒淫漁獵</li>

<li>借勢橫行</li>

<li>受託負心</li>
</ul><p><span class='corr'>已</span>上諸犯。差減極刑三等。</p>
<p style="margin-left:1em">五刑之屬三千。特表其極重者。以為懲戒。使世人知。凜然不可犯。其刀山銕床。以至風火沉淪等獄。各隨所犯。而受其果報。形影相赴。皆自取也。惟改過積行可免。</p>

<ul class="">
<li>誹謗三寶</li>

<li>破毀僧尼</li>

<li>污篾梵行</li>

<li>倡說叛聖</li>
</ul><p style="margin-left:1em">凡此較極刑尤重。故另懸列。犯者不通懺悔。</p>
</div>
<div class='div-other'><a id='mulu297' />
<p class='h3'>殿右廡金榜放生文<span class='note-inline'>(是杭州雲棲寺。蓮池大師戒殺文)</span></p><p>葢聞世間至重者生命。最慘者殺傷。是故逢擒則奔。蠟虱猶知避死。將雨而徙。螻蟻尚且貪生。何乃網於山。罟於淵。多方掩取。曲而鈎。直而矢。百計搜羅。使其膽落魂飛。母離子散。或囚籠檻。則如處囹圄。或被刀砧。則同臨剮戮。憐兒之鹿。䑛瘡痕而寸斷柔腸。畏死之猿。望弓影而雙垂悲淚。恃我強而凌彼弱。理恐非宜。食他肉而補<span class='corr'>己</span>身。心將安忍。由是昊天垂憫。古聖行仁。解網著於成湯。畜魚興於子產。聖哉流水。潤枯槁以囊泉。悲矣釋迦。代危亡而割肉。天台智者。鑿放生之池。大樹仙人。護棲身之鳥。贖鱗蟲而得度。壽禪師之遺愛猶存。救龍子而傳方。孫真人之慈風未泯。一活蟻也。沙彌易短命為長年。書生易卑名為上第。一放龜也。毛寶以臨危而脫難。孔愉以微職而封侯。屈師縱鯉於元村。壽增一紀。隋侯濟蛇於齊野。珠報千金。拯<span class='corr'>已</span>溺之蠅。酒匠之死刑免矣。捨將烹之鼈。廚婢之篤疾瘳焉。貿死命於屠家。張提刑魂超天界。易餘生於釣艇。李景文毒解丹砂。孫良嗣解矰矯之危。卜葬而羽蟲交助。潘縣令設江湖之禁。去任而水族悲號。信老免愚民之牲。祥符甘雨。曹溪守獵人之網。道播神州。雀解銜環報恩。狐能臨井授術。乃至殘軀得命。垂白璧以聞經。難地求生。現黃衣而入夢。施皆有報。事豈無徵。載在簡編。昭乎耳目。普願隨所見物。發慈悲心。捐不堅財。行方便事。或恩周多命。則大積陰功。若惠及一蟲。亦何非善事。苟日增而月累。自行廣而福崇。慈滿人寰。名通天府。蕩空冤障。多祉萃於今生。培積善根。餘慶及於他世。倘能助稱佛號。加諷經文。為其回向西方。令彼永離惡道。則存心愈大。植德彌深。道業資之速成。蓮臺生其勝品矣<span class='note-inline'>(子球自錄)</span>。</p>
</div></div>
<div class='div-other'><a id='mulu298' />
<p class='h2'>廣州</p><p>○康熈辛亥二月。羊城有一婦人。藥毒死夫。又推前夫姑落井中。人不得知之。後時夜間。婦即見鬼卒。拘至城隍所。隍與冠幞頭者同審。即以鐵夾棍。夾斷惡婦脚。令示陽間。善惡無爽　平藩聞。遂給以食。置西門外馬廠前。眾人往觀。婦人日食如常。折脚以盤盛於前。自向人云。過兩日便下油鍋。如期作痛苦之狀。不堪觀也。又云。更過二日。身受碎剮。不數日遂死　平藩乃令割其首。棄其骸於荒郊犬食<span class='note-inline'>(出銕橋集)</span>。</p>
</div>
<div class='div-other'><a id='mulu299' />
<p class='h2'>順德縣</p><p>○喜涌村。張哉明。妻李氏。生二子。為人性惡瞋妒好打奴婢。每打恨不楚毒。使跪堦前。以尿澆淋。仍燒鐵鉗。烙其身面。夫及子。俱不敢近之。康熈壬寅年。盜鄰人鷄殺食。鄰人詰問。即發誓曰。我若偷得汝鷄食。當教我兩眼落地。次月無病。一目爆裂。至乙巳年。又裂一目。丁巳年。獨臥房中。夜半自拆牀板。周圍枷頸跪地。天明家人聞呻吟聲。趨問。何故如是。答曰。我今被閻王枷鎖。雖苦尚輕。過二日。即要上鐵<span class='corr'>刺</span>牀。又落油鑊。<span class='note-inline'>(云云)</span>不數日而死。本村鄰鄉。人皆共知<span class='note-inline'>(其子端仲。亦自向人說。余因錄之)</span>。</p>
</div>
<div class='div-other'><a id='mulu300' />
<p class='h2'>順德</p><p>○上直村。陸業卿。為廣州府差。是無為教之徒。口稱食齋。身行不善。所為非事。不可具述。至康熈己未五月。欲將一猪。賣與屠人。屠人還價五錢。卿便自殺。賣肉得銀八錢。過數日病。至六月二十三日早。見猪來云。我命該盡亦了。汝何以貪多銀三錢。以刀殲我頸。我<span class='corr'>已</span>得訴官府。至未時。果見鬼來。鎖至閻王所。見三曹官。一名鄧天尊。皆證卿殺猪。王曰。汝何故貪財。殺害猪命。當杖六十。今且饒汝。暫打三十。後當再審。遂還甦活。一一語其妻子。妻看其兩髀。臃腫青淤。數日潰爛。自後每被冥使追去。受諸罪苦。回自說之。然其家門。獨許無為教徒出入。餘人不得。妻子及無為之徒畏羞。隱匿不說。惟鄰人得聞一二耳。至七月初九日死。未死之前。臭氣熏出門外。行人不堪聞之。時有鄉人。問其無為徒曰。世人多殺。何不見報。惟業卿獨受何耶。答曰。吾教每日三時誓願。每一時。稱一曹官名字為證。今其殺生犯戒。故受此報也。以斯瞞人。餘皆隱諱也。鄉伍鄰里。向余說之<span class='note-inline'>(餘二曹官忘名)</span>。</p>
</div></div>
<p class='juan'>六道集卷五<span class='note-inline'>(終)</span></p>
<div class='div-w'>
<p class='h1'>音釋</p>
<div class='div-note'>馮翊<p style="margin-left:1em">郡名。翊同翼。</p>
閻羅王<p style="margin-left:1em">梵語具云。閻魔羅。此云息諍。謂止息罪人諍故。</p>
犍稚<p style="margin-left:1em">稚。或誤作椎。凡隨有木石銅鐵等。打能鳴者名犍稚。問曰。今之木魚是否。答曰。木魚聲小。不得名犍稚也。問。何以僧用木魚耶。答。木魚。乃古之樂器。惟此國有。餘方無。以其聲和響靜。故僧取為念誦之節度。令眾異口同音也。又昔曹子建。曾遊漁山。聞空中梵天之響。清揚哀婉。因倣其聲。寫為梵唄。今以木魚。表漁山之梵音也。</p>
刈<p style="margin-left:1em">音藝。割也。</p>
堵<p style="margin-left:1em">音覩。垣也。</p>
盩厔<p style="margin-left:1em">上音周。下音質。縣名。在京兆。</p>
惋<p style="margin-left:1em">音腕。驚歎。</p>
漁<p style="margin-left:1em">音魚。捕魚也。又侵取也。所謂漁色邪淫是也。</p>
矰<p style="margin-left:1em">音增。結繳於矢也。弋射矢也。又短矢也。</p>
矯<p style="margin-left:1em">驕字上聲。揉箭曰矯。</p>
水陸大齋<p style="margin-left:1em">梁武帝天監年。夢神僧曰。四生受大苦惱。何不作水陸大齋救拔之。帝問誌公。公勸帝尋經。必有因緣。乃躬覽藏經。造儀文。三年乃成。於夜[言*奉]文。停燈燭。白佛。若理協聖凡。願拜起。燈燭自明。或儀式未詳。暗如初。言訖。投地一禮。燈燭盡明。遂於天監乙酉二月十五日。在金山寺。修設水陸道場。帝親臨地席。詔僧祐律師。主其事。出葦江集。</p>
</div></div>
</div><!-- end of div[@id='body'] -->
</body></html>