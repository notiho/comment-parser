<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu6' />成唯識論觀心法要卷第六</p><p class="byline">蕅益沙門　智旭　述</p>
<div class='div-commentary'><p style="margin-left:1em"><span class='corr'>已</span>上第三能變。廣釋六位心所別相中。初釋徧行別境竟。</p>
<p style="margin-left:1em">△二釋善心所二。初舉頌。二論釋。今初。</p>
</div>
<div class='div-orig'><p><span class='corr'>已</span>說徧行別境二位。善位心所。其相云何。頌曰。善謂信。慚。愧。無貪等三根。勤。安。不放逸。行捨。及不害。</p>
</div>
<div class='div-commentary'><p style="margin-left:1em">△二論釋三。初正釋頌文。二料簡別立。三餘門分別。初中二。初總標。二別釋。今初。</p>
</div>
<div class='div-orig'><p>論曰。唯<span class='note-inline'>(與)</span>善心俱<span class='note-inline'>(起故)</span>名<span class='note-inline'>(為)</span>善心所。謂信慚等定有十一。</p>
</div>
<div class='div-commentary'><p style="margin-left:1em">△二別釋二。初釋信等名。二釋及字。初中八。初釋信。二釋慚愧。三釋無貪無瞋無癡。四釋勤。五釋安。六釋不放逸。七釋行捨。八釋不害。今初。</p>
</div>
<div class='div-orig'><p>云何為信。於實德能深忍樂欲。心淨為性。對治不信。樂<span class='note-inline'>(求諸)</span>善為業。然信差別。略有三種。一信實有。謂於諸法實事理中。深信<span class='note-inline'>(其為實有而隨順)</span>忍<span class='note-inline'>(可)</span>故。二信有德。謂於三寶真淨德中。深信<span class='note-inline'>(而喜)</span>樂故。三信有能。謂於一切世出世善。深信<span class='note-inline'>(其)</span>有力。能得<span class='note-inline'>(樂果。)</span>能成<span class='note-inline'>(聖道。)</span>起希望故。由斯對治不信彼<span class='note-inline'>(實德能之)</span>心。愛樂證修世出世善。</p>
</div>
<div class='div-commentary'><p style="margin-left:1em">此正釋信之體性并業用也。實德能。是信依處。忍是信之因。樂欲是信之果。心淨是信之自性。諸法實事。即俗諦。諸法實理。即第一義諦。希望。即欲也。餘可知。</p>
</div>
<div class='div-orig'><p><span class='note-inline'>(問曰。)</span>忍。謂勝解。此即<span class='note-inline'>(是)</span>信<span class='note-inline'>(之)</span>因。樂欲<span class='note-inline'>(二種)</span>謂<span class='note-inline'>(即是)</span>欲<span class='note-inline'>(此)</span>。即是信<span class='note-inline'>(之)</span>果。確陳此信自相是何<span class='note-inline'>(答曰)</span>。豈不適言心淨為性<span class='note-inline'>(又問)</span>。此猶未了彼心淨言。若<span class='note-inline'>(持業釋。則)</span>淨即心。應非心所。若<span class='note-inline'>(依主釋。則)</span>令心淨。慚等何殊<span class='note-inline'>(若鄰近釋則是與)</span>。心俱<span class='note-inline'>(之)</span>淨法<span class='note-inline'>(亦與慚等何別)</span>。為難亦然<span class='note-inline'>(答曰)</span>。此<span class='note-inline'>(信之體。自)</span>性澄清<span class='note-inline'>(亦)</span>。能淨<span class='note-inline'>(于)</span>心<span class='note-inline'>(心所)</span>等。以心勝故<span class='note-inline'>(但)</span>。立心淨<span class='note-inline'>(之)</span>名。如水清珠。能清濁水。慚等雖善。非<span class='note-inline'>(以)</span>淨為<span class='note-inline'>(其)</span>相。此<span class='note-inline'>(信心所。以)</span>淨為相。無濫彼<span class='note-inline'>(慚等之)</span>失。又諸染法。各有別相。唯有不信。自相渾濁。復能渾濁餘心心所。如極穢物自穢穢他。信正翻彼<span class='note-inline'>(不信。)</span>故<span class='note-inline'>(獨以)</span>淨為相。</p>
</div>
<div class='div-commentary'><p style="margin-left:1em">此問答釋疑也。此下更斥異解。</p>
</div>
<div class='div-orig'><p>有說信者。愛樂為相<span class='note-inline'>(斥曰。是則)</span>。應通三性<span class='note-inline'>(又)</span>。體應即<span class='note-inline'>(別境中)</span>欲。又應苦集<span class='note-inline'>(二諦無可愛樂)</span>非信所緣。有執信者。隨順為相<span class='note-inline'>(斥曰。則亦)</span>應通三性<span class='note-inline'>(又)</span>。即<span class='note-inline'>(是)</span>勝解<span class='note-inline'>(及)</span>欲。若印順者。即勝解故。若樂順者。即是欲故。離彼<span class='note-inline'>(解欲)</span>二體。無順相故。由此應知心淨是信。</p>
</div>
<div class='div-commentary'><p style="margin-left:1em">初釋信竟。</p>
<p style="margin-left:1em">△二釋慚愧。</p>
</div>
<div class='div-orig'><p>云何為慚。依自法力。崇重賢善為性。對治無慚。止息惡行為業。謂依自<span class='note-inline'>(身及)</span>法<span class='note-inline'>(生于)</span>。尊貴增上<span class='note-inline'>(由斯)</span>。崇<span class='note-inline'>(尚敬)</span>重賢<span class='note-inline'>(能)</span>善<span class='note-inline'>(者)</span>羞耻過惡<span class='note-inline'>(而不敢為。別則)</span>對治無慚<span class='note-inline'>(通則)</span>。息諸惡行。云何為愧。依世間力。輕拒暴惡為性。對治無愧。止息惡行為業。謂依世間<span class='note-inline'>(他人)</span>訶厭增上。輕拒暴惡<span class='note-inline'>(由此)</span>。羞耻過罪<span class='note-inline'>(而不敢為。別則)</span>對治無愧<span class='note-inline'>(通亦)</span>。息諸惡業。</p>
</div>
<div class='div-commentary'><p style="margin-left:1em">此正釋慚愧之體性。業用也。輕拒暴惡者。輕彼暴人而不親。拒彼惡法而不住。暴人。即有惡之人也。</p>
</div>
<div class='div-orig'><p>羞耻過惡。是二通相。故諸聖教假說為體。若執羞耻為二別相。應慚與愧體無差別。則此二法定不相應。非受想等有此義故。若待自他立二別者。應非實有。便違聖教。若許慚愧實而別起。復違論說十遍善心。</p>
</div>
<div class='div-commentary'><p style="margin-left:1em">此復釋慚愧二法。須以崇善拒惡而為別相。不以羞耻過惡為別相也。因諸聖教。每每以羞耻過惡釋慚愧義。昧者遂執以為別相。故今釋曰。慚愧二法。各有通別二相。其中皆云羞耻過惡者。乃是二法之通相。故諸聖教。假說羞耻以為慚愧體耳。若遂執羞耻為慚愧別體。則此二法應無差別。既無差別。則應不俱生。既不俱生。則定不相應。譬如受想等相應之法。定各有體。非有此體無差別之義故也。量云。慚愧是有法。各有別體宗。因云定相應故。喻如受想等。或申違量云。慚愧若同以羞耻為體是有法。定不相應宗。因云無一心中有二羞耻故。同喻如忿恨等。異喻如受想等。執者救曰。止一羞耻。但約對待自他。故立慚愧二種別名。寧不俱起。今破之曰。若待自他立二別者。則依分位假立。應非實有。便違聖教中說慚愧二法是實有矣。執者又救曰。慚是對自。愧是對他。二俱是實。故不俱起。今破之曰。若許慚愧實而別起。則正起慚時。便應無愧。正起愧時。便應無慚。復違論說十一善心所中。唯有輕安不遍。餘十定徧善心之義矣。</p>
</div>
<div class='div-orig'><p>崇重輕拒若二別相。所緣有異。應不俱生。二失既同。何乃偏責。</p>
</div>
<div class='div-commentary'><p style="margin-left:1em">此執者反難也。謂若以崇重善境為慚之別相。輕拒惡境為愧之別相。則所緣善惡之境有異。亦應不得俱生。與前所說實而別起。其失是同。何乃偏致責耶。</p>
</div>
<div class='div-orig'><p><span class='note-inline'>(答曰。)</span>誰言二法所緣有異<span class='note-inline'>(難曰)</span>。不爾。如何<span class='note-inline'>(答曰)</span>。善心起時。隨緣何境。皆有崇重善及輕拒惡義。故慚與愧。俱遍善心。所緣<span class='note-inline'>(之境)</span>無別<span class='note-inline'>(救曰)</span>。豈不我說<span class='note-inline'>(羞耻過惡為二別相。)</span>亦有此義<span class='note-inline'>(破曰)</span>。汝執慚愧自相既同。何理能遮前所設難。然聖教說<span class='note-inline'>(此慚愧二法)</span>顧<span class='note-inline'>(待)</span>自他<span class='note-inline'>(而有)</span>者<span class='note-inline'>(不同汝執體無別也。聖教乃以)</span>。自法名自。世間名他。或即此中崇拒善惡。於<span class='corr'>己</span>益損。名自他故。</p>
</div>
<div class='div-commentary'><p style="margin-left:1em">此展轉答釋以明慚愧體各別有。故得俱起而遍善心也。自法名自。世間名他。知顧自者。必即顧他。正崇善時。即必拒惡。又或崇善于<span class='corr'>己</span>有益。即名為自。拒惡于<span class='corr'>己</span>無損。即名為他。豈似汝執同以羞耻為體。設云是假。則違聖教。設云是實。復違論文也哉。二釋慚愧竟。</p>
<p style="margin-left:1em">△三釋無貪無瞋無癡三善根。</p>
</div>
<div class='div-orig'><p>無貪等者。等無瞋癡。此三名<span class='note-inline'>(為善)</span>根<span class='note-inline'>(者能)</span>生善<span class='note-inline'>(法最為)</span>勝故<span class='note-inline'>(又于)</span>。三不善根<span class='note-inline'>(能為)</span>近對治故。</p>
</div>
<div class='div-commentary'><p style="margin-left:1em">此先總釋三善根義也。一能生善。二能對治。</p>
</div>
<div class='div-orig'><p>云何無貪。於<span class='note-inline'>(三)</span>有<span class='note-inline'>(及三)</span>有<span class='note-inline'>(之資)</span>具無<span class='note-inline'>(所貪)</span>著為性<span class='note-inline'>(別則)</span>。對治貪著<span class='note-inline'>(通則能)</span>。作<span class='note-inline'>(眾)</span>善為業。</p>
</div>
<div class='div-commentary'><p style="margin-left:1em">有。謂三界果報。有具。謂三界惑業及依報也。</p>
</div>
<div class='div-orig'><p>云何無瞋。於<span class='note-inline'>(三)</span>苦<span class='note-inline'>(及三)</span>苦<span class='note-inline'>(之資)</span>具無恚為性<span class='note-inline'>(別則)</span>。對治瞋恚<span class='note-inline'>(通則能)</span>。作<span class='note-inline'>(眾)</span>善為業。</p>
</div>
<div class='div-commentary'><p style="margin-left:1em">苦。謂三界苦果。樂是壞苦。苦是苦苦。不苦不樂是行苦。故名三苦。苦具。即三界苦因。及弊惡依報也。問曰。依正二苦。全由自惑業招。為恚可矣。三界苦因。既是惑業。云何可無恚耶。答曰。惑業無性。但不起惑造業則<span class='corr'>已</span>。何勞瞋之。又過去惑業。達其<span class='corr'>已</span>滅。即名懺除。故不須瞋。現在惑業。知其不住。勿令相續。亦不須瞋。未來惑業。今尚未有。防令勿起。亦不須瞋。他人惑業。亦復無性。但應憐愍。更不須瞋。若一起瞋。即成惑業。如水益深。如火益熱。故曰。劫功德賊。莫過瞋恚。又曰。一念瞋心起。百萬障門開也。問曰。大乘了知惑業無性。三際叵得。可無瞋矣。小乘未達法空。視煩惱賊及諸惡業。不啻怨毒。安得無瞋。答曰。小乘於<span class='corr'>已</span>起惑業。如法懺除。未起惑業。深生厭離。亦非瞋也。問曰。如有經云。我是貪欲文殊。瞋恚文殊。又云。一法不捨。名為大貪。一法不取。名為大瞋。其旨若何。答曰。此不思議無性法門。即修惡而達性惡。即性惡便是性善。如指氷即水。水現而氷自融。如指木即火。火出而木即盡。如因醜像而悟現像之鏡。知此醜像惟鏡所現。能現醜像之鏡。即是能現美像之鏡。故得不離塵勞而見佛性。既見佛性。豈復滯塵勞哉。是故大貪者。究竟無貪之別名也。大瞋者。究竟無瞋之別名也。大癡者。究竟無癡之別名也。於有有具無所著。故能一法不捨。假使著有有具。則所捨者多矣。於苦苦具無所恚。故能一法不取。假使恚苦苦具。則所取者亦多矣。又一法不取名大瞋。即是此中所謂無貪。一法不捨名大貪。即是此中所謂無瞋。誰謂性相二宗。不同一致也耶。</p>
</div>
<div class='div-orig'><p>善心起時。隨緣何境。皆於有等無著無恚<span class='note-inline'>(以此二善根。但)</span>。觀<span class='note-inline'>(待)</span>有等<span class='note-inline'>(而)</span>立。非要緣彼<span class='note-inline'>(有等之境。亦)</span>如前<span class='note-inline'>(所明)</span>慚愧<span class='note-inline'>(二法。但)</span>觀<span class='note-inline'>(待)</span>善惡<span class='note-inline'>(而)</span>立。故此<span class='note-inline'>(無貪無瞋)</span>二種。俱遍善心。</p>
</div>
<div class='div-commentary'><p style="margin-left:1em">此釋伏難也。難曰。無貪於有有具無著。無瞋於苦苦具無恚。所緣之境既別。則其起不同時。何能俱遍善心。今釋之曰。善心若起。法爾皆於有有具苦苦具無著無恚。但約觀待有等而立。非要別緣二種境也。量云。無貪無瞋是有法。觀待有等立。非緣彼境宗。因云。俱遍善心。同時起故。喻如慚愧。是故貪瞋二惑。決不同起。無貪無瞋決定相應。迷局解通。於斯可驗。大貪大瞋。是解非迷。止爭解迷。不爭名字。觀心之士。于此宜思。</p>
</div>
<div class='div-orig'><p>云何無癡。於諸<span class='note-inline'>(諦)</span>理<span class='note-inline'>(及諸實)</span>事明解為性<span class='note-inline'>(別則)</span>。對治愚癡<span class='note-inline'>(通則能)</span>。作<span class='note-inline'>(眾)</span>善為業。有義。無癡即慧為性。集論說此<span class='note-inline'>(無癡以)</span>報<span class='note-inline'>(智)</span>教<span class='note-inline'>(智)</span>證智<span class='note-inline'>(之)</span>決擇為體<span class='note-inline'>(謂)</span>。生得聞思修所生慧。如次皆是決擇性故。此雖即慧。為顯善品有勝功能。如煩惱<span class='note-inline'>(中之)</span>見<span class='note-inline'>(雖即是慧。以染)</span>故復別說<span class='note-inline'>(今此善慧亦爾)</span>。</p>
</div>
<div class='div-commentary'><p style="margin-left:1em">此正釋無癡體性業用。兼辨假實。今初有義。妄謂是假有也。由聞果報智而生得聞慧。由思聖教智而生得思慧。由修證智而生得修慧。此三皆以決擇為性。決擇即是智慧。故謂無癡即以慧為體也。此雖下。釋疑可知。</p>
</div>
<div class='div-orig'><p>有義。無癡非即是慧。別有自性。正對無明<span class='note-inline'>(例)</span>。有無貪<span class='note-inline'>(無)</span>瞋<span class='note-inline'>(以是三)</span>。善根<span class='note-inline'>(所)</span>攝故<span class='note-inline'>(瑜伽)</span>。論說<span class='note-inline'>(諸佛)</span>大悲<span class='note-inline'>(是)</span>。無瞋<span class='note-inline'>(無)</span>癡<span class='note-inline'>(所)</span>攝。非<span class='note-inline'>(言悲是慧)</span>根攝故。若彼無癡<span class='note-inline'>(即)</span>以慧為性<span class='note-inline'>(無別體者。則應)</span>。大悲<span class='note-inline'>(亦)</span>如<span class='note-inline'>(十)</span>力<span class='note-inline'>(四無畏)</span>等。應<span class='note-inline'>(亦是)</span>慧等根攝<span class='note-inline'>(不是無瞋無癡攝矣)</span>。又若無癡無別自性<span class='note-inline'>(則便)</span>。如不害等。應非實物。便違論說十一善中。三世俗有。餘皆是實。</p>
</div>
<div class='div-commentary'><p style="margin-left:1em">此正明無癡是實有也。量云。無癡是有法。別有自性宗。因云正對無明。善根攝故。喻如無貪瞋。又大悲既是無瞋癡攝。設無癡以慧為體。則大悲亦應以慧為體矣。何故瑜伽論中。不云大悲是慧根攝耶。三世俗有者。謂不放逸行捨。不害。此三皆是依義假立。非別有體。名世俗有。具如下文所明。餘八善法。各有自性。名為實有。故知無癡非即慧性。</p>
</div>
<div class='div-orig'><p>然集論說慧為體者。舉彼<span class='note-inline'>(三慧之)</span>因果。顯此<span class='note-inline'>(明解之)</span>自性。如以忍樂表信自體。理必應爾。</p>
</div>
<div class='div-commentary'><p style="margin-left:1em">此通初家所引集論之義也。聞思二慧。即無癡之因。喻如忍為信之因。修慧。即無癡之果。喻如樂欲為信之果。明解。是無癡自性。喻如心淨是信自性也。</p>
</div>
<div class='div-orig'><p>以貪瞋癡<span class='note-inline'>(是)</span>。六識相應正煩惱攝。起惡勝故。立<span class='note-inline'>(三)</span>不善根<span class='note-inline'>(之名。)</span>斷彼<span class='note-inline'>(三不善根。)</span>必由通別對治。通唯善慧。別即<span class='note-inline'>(此)</span>三<span class='note-inline'>(善)</span>根。由此無癡必應別有。</p>
</div>
<div class='div-commentary'><p style="margin-left:1em">此結成善根對治無明之正義也。三釋三善根竟。</p>
<p style="margin-left:1em">△四釋勤。</p>
</div>
<div class='div-orig'><p>勤。謂精進。於善惡品修斷事中勇<span class='note-inline'>(猛強)</span>悍為性。對治懈怠<span class='note-inline'>(成)</span>滿善<span class='note-inline'>(事)</span>為業。勇表勝進。簡諸染法。悍表精純。簡淨無記。即顯精進唯善性攝。</p>
</div>
<div class='div-commentary'><p style="margin-left:1em">於修善斷惡事中。勇猛故名進。強悍故名精也。諸染法。謂惡及有覆無記。淨無記。即無覆無記。惡及有覆。是退墮法。今不退墮。即是勝進。無覆無記。與善性別。今不相襍。乃是精純。</p>
</div>
<div class='div-orig'><p>此相差別。略有五種。所謂被甲<span class='note-inline'>(精進。)</span>加行<span class='note-inline'>(精進。)</span>無下<span class='note-inline'>(精進。)</span>無退<span class='note-inline'>(精進。)</span>無足<span class='note-inline'>(精進。)</span>即經所說有勢<span class='note-inline'>(精進。)</span>有勤<span class='note-inline'>(精進。)</span>有勇<span class='note-inline'>(精進。)</span>堅猛<span class='note-inline'>(精進。)</span>不捨善軛<span class='note-inline'>(精進。)</span>如次應知。此五<span class='note-inline'>(種精進差)</span>別<span class='note-inline'>(義)</span>者<span class='note-inline'>(凡有四義。一約行別)</span>。謂初發心<span class='note-inline'>(行。)</span>自分<span class='note-inline'>(行。)</span>勝進<span class='note-inline'>(行。又就)</span>自分行中<span class='note-inline'>(有下中上)</span>。三品別故。或<span class='note-inline'>(二約修別。謂)</span>初發心<span class='note-inline'>(修。)</span>長時<span class='note-inline'>(修。)</span>無間<span class='note-inline'>(修。)</span>殷重<span class='note-inline'>(修。)</span>無餘修<span class='note-inline'>(有)</span>。差別故。或<span class='note-inline'>(三約位別。謂)</span>資糧等五道別故<span class='note-inline'>(問曰。究竟道中。何用精進。答曰)</span>。二乘究竟道。欣大菩提故。諸佛究竟道。樂利樂他故。或<span class='note-inline'>(四約道別。謂資糧加行二位之中)</span>二加行<span class='note-inline'>(道。及)</span>無間<span class='note-inline'>(道。)</span>解脫<span class='note-inline'>(道。)</span>勝進<span class='note-inline'>(道)</span>別故。</p>
</div>
<div class='div-commentary'><p style="margin-left:1em">四釋勤竟。</p>
<p style="margin-left:1em">△五釋安。</p>
</div>
<div class='div-orig'><p>安。謂輕安。遠離麤重<span class='note-inline'>(雜染法品。)</span>調暢身心<span class='note-inline'>(于善法中)</span>。堪任<span class='note-inline'>(修持)</span>為性。對治惛沉。轉<span class='note-inline'>(捨染依。轉得淨)</span>依為業。謂此<span class='note-inline'>(輕安。)</span>伏除能障定<span class='note-inline'>(之惛沉)</span>法。令所依止<span class='note-inline'>(之身心)</span>轉安適故。</p>
</div>
<div class='div-commentary'><p style="margin-left:1em">△六釋不放逸。</p>
</div>
<div class='div-orig'><p>不放逸者<span class='note-inline'>(即)</span>。精進<span class='note-inline'>(及無貪等)</span>三根。於所斷<span class='note-inline'>(惡。所)</span>修<span class='note-inline'>(善。)</span>防<span class='note-inline'>(令不生。)</span>修<span class='note-inline'>(令增長)</span>為性。對治放逸。成滿一切世出世間善事為業。謂即<span class='note-inline'>(精進無貪等)</span>四法。於斷修事皆能防修<span class='note-inline'>(即)</span>。名<span class='note-inline'>(為)</span>不放逸。非別有體<span class='note-inline'>(以其)</span>。無異相故。於防惡事修善事中。離<span class='note-inline'>(精進等)</span>四<span class='note-inline'>(法)</span>功能<span class='note-inline'>(亦)</span>。無別用故。雖信慚等。亦有此<span class='note-inline'>(防修之)</span>能。而方<span class='note-inline'>(于)</span>彼四<span class='note-inline'>(則)</span>。勢用微劣<span class='note-inline'>(以)</span>。非<span class='note-inline'>(善)</span>根<span class='note-inline'>(亦非)</span>徧䇿。故非此<span class='note-inline'>(不放逸之所)</span>依。</p>
</div>
<div class='div-commentary'><p style="margin-left:1em">此正釋不放逸之體性業用。依精進三根假立也。</p>
</div>
<div class='div-orig'><p><span class='note-inline'>(難曰。)</span>豈不防修<span class='note-inline'>(即)</span>是此<span class='note-inline'>(不放逸之)</span>相用<span class='note-inline'>(答曰)</span>。防修何異精進三根<span class='note-inline'>(若謂)</span>。彼<span class='note-inline'>(四法)</span>要待此<span class='note-inline'>(不放逸)</span>方有作用<span class='note-inline'>(者。則)</span>此<span class='note-inline'>(不放逸)</span>應復待餘<span class='note-inline'>(法。)</span>便有無窮失<span class='note-inline'>(又難曰)</span>。勤唯遍筞<span class='note-inline'>(一切善法。)</span>根但<span class='note-inline'>(普)</span>為<span class='note-inline'>(善法)</span>依<span class='note-inline'>(持。)</span>如何說彼有防修用<span class='note-inline'>(破曰)</span>。汝<span class='note-inline'>(所計)</span>防修用。其相云何。若<span class='note-inline'>(云是)</span>普依持<span class='note-inline'>(則仍)</span>。即無貪等。若<span class='note-inline'>(云是)</span>遍䇿錄<span class='note-inline'>(則仍)</span>。不異精進<span class='note-inline'>(若云)</span>。止惡進善<span class='note-inline'>(則仍)</span>。即總四法<span class='note-inline'>(若云)</span>。令不散亂<span class='note-inline'>(則又)</span>。應是等持<span class='note-inline'>(若云)</span>。令同取境<span class='note-inline'>(則又)</span>。與觸何別<span class='note-inline'>(若云)</span>。令不忘失<span class='note-inline'>(又復)</span>。即應是念。如是推尋不放逸用。離無貪等竟不可得。故不放逸。定無別體。</p>
</div>
<div class='div-commentary'><p style="margin-left:1em">此問答破異解也。六釋不放逸竟。</p>
<p style="margin-left:1em">△七釋行捨。</p>
</div>
<div class='div-orig'><p>云何行捨<span class='note-inline'>(亦即)</span>。精進<span class='note-inline'>(及無貪等)</span>三根<span class='note-inline'>(又能)</span>。令心平等正直無功用住為性。對治掉舉。靜住為業。謂即四法。令心遠離掉舉等障<span class='note-inline'>(寂)</span>。靜<span class='note-inline'>(安)</span>住。名<span class='note-inline'>(之為)</span>捨<span class='note-inline'>(所言)</span>。平等正直無功用住<span class='note-inline'>(乃約)</span>。初中後位<span class='note-inline'>(以)</span>辯捨<span class='note-inline'>(之)</span>差別<span class='note-inline'>(相也)</span>。</p>
</div>
<div class='div-commentary'><p style="margin-left:1em">簡非捨受。故名行捨。初位名平等。中位名正直。後位名為無功用住。此正釋體性業用。亦依四法假立也。</p>
</div>
<div class='div-orig'><p>由不放逸先除雜染。捨復令心寂靜而住<span class='note-inline'>(故)</span>。此<span class='note-inline'>(行捨亦)</span>無別體。如不放逸。離彼四法。無相用故。能令寂靜<span class='note-inline'>(者。)</span>即<span class='note-inline'>(彼精進等)</span>四法故。所令寂靜<span class='note-inline'>(者。又)</span>即心<span class='note-inline'>(心所)</span>等故。</p>
</div>
<div class='div-commentary'><p style="margin-left:1em">此釋伏難也。難曰。不放逸與行捨。既皆以四法為體。云何而知此二有別。故以先後功能答之。雖約先後功能差別。其實更無別體也。七釋行捨竟。問曰。不放逸與行捨。既分先後。何得俱遍善心。答曰。未有既不放逸而猶不靜住者。亦未有正靜住而仍放逸者。義雖先後。起必相應。</p>
<p style="margin-left:1em">△八釋不害。</p>
</div>
<div class='div-orig'><p>云何不害。於諸有情。不為<span class='note-inline'>(侵)</span>損<span class='note-inline'>(逼)</span>惱<span class='note-inline'>(即以)</span>。無瞋為性。能對治害。悲<span class='note-inline'>(傷憐)</span>愍為業。謂即無瞋。於有情所不為損惱。假名不害<span class='note-inline'>(當知)</span>。無瞋。翻對斷物命<span class='note-inline'>(之)</span>瞋。不害。正違損惱物<span class='note-inline'>(之)</span>害<span class='note-inline'>(所云)</span>。無瞋與樂。不害拔苦。是謂此二麤相差別<span class='note-inline'>(據)</span>。理實<span class='note-inline'>(論。則)</span>無瞋實有自體。不害<span class='note-inline'>(不過)</span>依彼<span class='note-inline'>(無瞋)</span>一分假立。為顯慈悲二相<span class='note-inline'>(有差)</span>別故<span class='note-inline'>(又復)</span>。利樂有情。彼<span class='note-inline'>(慈悲)</span>二<span class='note-inline'>(法最為)</span>勝故。</p>
</div>
<div class='div-commentary'><p style="margin-left:1em">無瞋即慈。故能與樂。不害即悲。故能拔苦。此正釋假立不害之義也。</p>
</div>
<div class='div-orig'><p>有說不害非即無瞋。別有自體。謂賢善性<span class='note-inline'>(問曰)</span>。此相云何<span class='note-inline'>(答曰)</span>。謂不損惱<span class='note-inline'>(破曰)</span>。無瞋亦爾。寧別有性。謂於有情不為損惱。慈悲賢善。是無瞋故。</p>
</div>
<div class='div-commentary'><p style="margin-left:1em">此破異解可知。初釋信等名竟。</p>
<p style="margin-left:1em">△二釋及字。</p>
</div>
<div class='div-orig'><p>及。顯十一<span class='note-inline'>(外之)</span>義別心所。謂欣厭等善心所法。雖義有別。說種種名。而體無異。故不別立<span class='note-inline'>(今更約義略為釋出)</span>。欣。謂<span class='note-inline'>(與善)</span>欲俱<span class='note-inline'>(起之)</span>無瞋一分。於所欣境不憎恚故。不忿<span class='note-inline'>(不)</span>恨<span class='note-inline'>(不)</span>惱<span class='note-inline'>(不)</span>嫉等亦然。隨應正翻瞋一分<span class='note-inline'>(之忿恨惱嫉四小隨煩惱)</span>故。</p>
</div>
<div class='div-commentary'><p style="margin-left:1em">此欣心所。雖不別立。而用最大。故首釋之。凡外修六行觀。展轉欣上是淨妙離。故能厭下諸苦麤障。但以見思未斷。僅成世間有漏之善。二乘欣樂涅槃。故能厭離生死。<span class='corr'>但</span>以塵沙未斷。僅成出世偏真之善。權位菩薩欣樂大乘。故能厭離小道。但以無明未伏。僅成從空入假之善。地前菩薩欣樂中道。故能厭離二邊。但以無明未斷。僅成相似中道之善。唯有圓人。欣樂無分別之實法。故能厭捨二邊虗妄戲論分別。於諸無明圓伏圓斷。成就無上具足妙善。從名字善乃至究竟善也。又復圓人了達欣厭之極。與不欣厭亦非異轍。故獨熾然欣樂求生極樂世界。厭離娑婆無量眾苦。於此一欣一厭之中。便能圓淨四種佛土。只此欣心。亦名不忿。亦名不恨。亦名不惱。亦名不嫉。只此厭心。亦名不慳。亦名不憍。欣淨者必厭穢。厭穢者必欣淨。故此二善。起必同時。成佛作祖。莫此為要。欣即大貪。厭即大瞋。豈似下劣貪瞋。有名無實者哉。</p>
</div>
<div class='div-orig'><p>厭。謂<span class='note-inline'>(與善)</span>慧俱<span class='note-inline'>(起之)</span>無貪一分。於所厭境不染著故。不慳<span class='note-inline'>(不)</span>憍等。當知亦然。隨應正翻貪一分<span class='note-inline'>(之慳憍二小隨煩惱)</span>故。</p>
</div>
<div class='div-commentary'><p style="margin-left:1em">厭欲界者。不染著欲界。乃至厭無所有處者。不染著無所有處。此世間善也。厭生死者。不染著生死。此二乘善也。厭偏真者。不染著偏真。此通菩薩善也。厭二邊者。不染著二邊。此別十迴向菩薩善也。厭但中者。不染著但中。此別地菩薩善也。圓厭四穢土者。不染著四穢土。此泯絕凡聖。不歷階級。一超直入不思議之最勝善也。是故厭離娑婆。求生淨土。名為第一圓頓無上法門。</p>
</div>
<div class='div-orig'><p>不覆<span class='note-inline'>(不)</span>誑<span class='note-inline'>(不)</span>諂<span class='note-inline'>(即)</span>。無貪癡一分。隨應正翻貪癡一分<span class='note-inline'>(之覆誑諂三小隨惑)</span>故。有義。不覆唯無癡一分。無處說覆亦貪一分故。</p>
</div>
<div class='div-commentary'><p style="margin-left:1em">中二煩惱。正翻為慚愧。十小煩惱。惟害有翻。餘九不翻。故今一一翻示。然覆亦通貪一分攝。如下文所明也。</p>
</div>
<div class='div-orig'><p>有義。不慢。信一分攝。謂若信彼。不慢彼故。有義。不慢。捨一分攝。心平等者。不高慢故。有義。不慢。慚一分攝。若崇重彼。不慢彼故。</p>
</div>
<div class='div-commentary'><p style="margin-left:1em">此正翻根本惑之慢也。三義皆通。故無破立。</p>
</div>
<div class='div-orig'><p>有義。不疑。即信所攝。謂若信彼。無猶豫故。有義。不疑。即正勝解。以決定者。無猶豫故。有義。不疑。即正慧攝。以正見者。無猶豫故。</p>
</div>
<div class='div-commentary'><p style="margin-left:1em">此正翻根本惑之疑也。亦復三義皆通。故無破立。問曰。根本慢疑。皆各有體。翻惑成善。何無自體。答曰。下不云乎。悟解理通。說多同體。迷情事局。隨相分多。譬如水結成冰。可分多塊。冰融成水。豈隔方隅。問曰。若爾。何故十一善中。仍云八實三假耶。答曰。此亦約理世俗說假實耳。天台有隨情隨智隨情智等三種分別。所應深思。</p>
</div>
<div class='div-orig'><p>不散亂體。即正定攝<span class='note-inline'>(翻大隨散亂)</span>。正見<span class='note-inline'>(翻根本邪見)</span>。正知<span class='note-inline'>(翻大隨不正知。)</span>俱善慧攝。不忘念者。即是正念<span class='note-inline'>(翻大隨失念)</span>。悔眠尋伺。通染不染。如<span class='note-inline'>(徧行)</span>觸<span class='note-inline'>(等。及別境)</span>欲等<span class='note-inline'>(故皆)</span>。無別翻對。</p>
</div>
<div class='div-commentary'><p style="margin-left:1em">染。即不善及有覆無記。不染。即善及無覆無記也。初正釋頌文竟。</p>
<p style="margin-left:1em">△二料簡別立。</p>
</div>
<div class='div-orig'><p><span class='note-inline'>(問曰。)</span>何緣諸染<span class='note-inline'>(有二十六。)</span>所翻善中有<span class='note-inline'>(十一是)</span>別建立。有<span class='note-inline'>(餘十五是)</span>不爾者<span class='note-inline'>(答曰)</span>。相用別者。便別立之。餘善不然。故不應責。又諸染法徧六識者<span class='note-inline'>(作用)</span>。勝故翻之<span class='note-inline'>(而)</span>別立善法。慢等忿等唯意識俱<span class='note-inline'>(故不翻立)</span>。</p>
</div>
<div class='div-commentary'><p style="margin-left:1em">慢等。等於疑及五見。忿等。等于小隨九法。唯除害也。</p>
</div>
<div class='div-orig'><p>害雖亦然。而數現起。損惱他故<span class='note-inline'>(又)</span>。障無上乘勝因<span class='note-inline'>(之大)</span>悲故。為了知彼增上過失<span class='note-inline'>(所以)</span>。翻立不害。</p>
</div>
<div class='div-commentary'><p style="margin-left:1em">此釋難也。難曰。若是唯意識俱。便不翻立。害亦唯意識俱。何故翻立不害。答釋可知。</p>
</div>
<div class='div-orig'><p>失念散亂及不正知。翻入別境<span class='note-inline'>(中之正念正定正慧。故此十一)</span>善中不說。</p>
</div>
<div class='div-commentary'><p style="margin-left:1em">亦釋難也。難曰。若徧六識。勝故翻之。失念散亂及不正知。亦徧六識。何故不翻。答釋可知。</p>
</div>
<div class='div-orig'><p><span class='note-inline'>(問曰。)</span>染淨相翻。淨寧<span class='note-inline'>(反)</span>少<span class='note-inline'>(于)</span>染<span class='note-inline'>(答曰)</span>。淨<span class='note-inline'>(法殊)</span>勝。染<span class='note-inline'>(法微)</span>劣。少<span class='note-inline'>(淨便能)</span>敵多<span class='note-inline'>(染)</span>故。又<span class='note-inline'>(淨法悟)</span>解理通。說多同體<span class='note-inline'>(故不廣立。染法)</span>。迷情事局。隨相<span class='note-inline'>(差別。是以)</span>分多。故於染淨。不應齊責。</p>
</div>
<div class='div-commentary'><p style="margin-left:1em">只此染淨相翻一語。便是密顯染淨無性。故解之則理通。乃解即事之理。迷之則事局。正迷全理成事。須知說染說淨。皆屬于事。染淨無性。方名為理但淨是順事。故能順顯無性之理。而事隨理通。染是違事。故唯違覆無性之理。而理隨事局也。二料簡別立竟。</p>
<p style="margin-left:1em">△三餘門分別十。初假實門<span class='note-inline'>(至)</span>。十結例餘門。今初。</p>
</div>
<div class='div-orig'><p>此十一法。三是假有。謂不放逸。捨。及不害。義如前說。餘八實有。相用別故。</p>
</div>
<div class='div-commentary'><p style="margin-left:1em">△二遍不遍門。有二家解。次家為正。</p>
</div>
<div class='div-orig'><p>有義。十一<span class='note-inline'>(之中。)</span>四遍善心。精進三根。遍善品故。餘七不定。推尋事理未決定時。不生信故。慚愧同類<span class='note-inline'>(一依自法。一依世間。所)</span>。依<span class='note-inline'>(之)</span>處各別。隨起一時。第二無故。要世間道斷煩惱時<span class='note-inline'>(方得)</span>。有輕安故。不放逸捨。無漏道時方得起故。悲愍有情時。乃有不害故<span class='note-inline'>(是故)</span>。論說十一<span class='note-inline'>(善心所。在於)</span>六位中起。謂決定位。有信相應止息染時。有慚愧起。顧自他故。於善品位。有精進三根。世間道時。有輕安起。於出世道。有捨不放逸。攝眾生時。有不害故。</p>
</div>
<div class='div-commentary'><p style="margin-left:1em">此即初解世間道。謂四禪八定有漏善品。出世道。即無漏道也。餘可知。</p>
</div>
<div class='div-orig'><p>有義。彼說未為應理。推尋事理未決定心信若不生。應非是善。如染心等。無淨信故。慚愧<span class='note-inline'>(之)</span>類<span class='note-inline'>(是)</span>異<span class='note-inline'>(所)</span>。依<span class='note-inline'>(雖)</span>別<span class='note-inline'>(所緣)</span>。境同。俱遍善心。前<span class='corr'>已</span>說故。若出世道輕安不生。應此<span class='note-inline'>(輕安)</span>覺支非無漏故。若世間道無捨不放逸。應非寂靜防惡修善故。又應不伏掉放逸故。有漏善心既具<span class='note-inline'>(精進三根)</span>四法。如出世道。應有<span class='note-inline'>(行捨不放逸之)</span>二故。善心起時。皆不損物<span class='note-inline'>(正以)</span>。違能損法<span class='note-inline'>(乃)</span>。有不害<span class='note-inline'>(之名)</span>故<span class='note-inline'>(然而)</span>。論說六位起十一者<span class='note-inline'>(乃)</span>。依彼彼增<span class='note-inline'>(勝。而)</span>作此此說<span class='note-inline'>(耳。)</span>故彼<span class='note-inline'>(初解)</span>所說<span class='note-inline'>(餘七不定。)</span>定非應理。</p>
</div>
<div class='div-commentary'><p style="margin-left:1em">此即第二正解。先破前非。次論說下。會釋彼所引論也。依彼彼增作此此說者。謂決定位。則信增。息染位。則慚愧增。乃至攝生時。則不害增耳。</p>
</div>
<div class='div-orig'><p>應說信等十一法中。十徧善心。輕安不徧。要在定位方有輕安<span class='note-inline'>(以)</span>。調暢身心<span class='note-inline'>(乃)</span>。餘位<span class='note-inline'>(之所)</span>無故。決擇分說。十善心所<span class='note-inline'>(若)</span>。定<span class='note-inline'>(地若)</span>不定地。皆遍善心。定地心中。增輕安故。</p>
</div>
<div class='div-commentary'><p style="margin-left:1em">此正釋十徧一不徧也定地。即定位。謂四禪八定等三昧心中。不定地。即欲界散心位中。</p>
</div>
<div class='div-orig'><p>有義。定加行亦得定地名。彼亦微有調暢義故。由斯欲界亦有輕安。不爾。便違本地分說。信等十一通一切地。</p>
</div>
<div class='div-commentary'><p style="margin-left:1em">此更出異解也。定加行。謂定前方便。即指未到地定言之。</p>
</div>
<div class='div-orig'><p>有義。輕安唯在定有。由定滋養<span class='note-inline'>(方得)</span>。有調暢故。論說欲界諸心心所。由闕輕安。名不定地<span class='note-inline'>(其)</span>。說一切地有十一者。通<span class='note-inline'>(指定中)</span>有尋伺等三地皆有故。</p>
</div>
<div class='div-commentary'><p style="margin-left:1em">此正明欲界無輕安也。次更釋彼所引論意。論說一切地有十一者。乃指有尋伺等三三昧地。非指三界九地。以欲界名不定地。正由闕于輕安故耳。言三地者。一根本初禪。名有尋有伺三麼地。二二禪加行。名無尋有伺三麼地。三根本二禪<span class='corr'>已</span>上。皆名無尋無伺三麼地。二遍不遍門竟。</p>
<p style="margin-left:1em">△三諸識俱起門。</p>
</div>
<div class='div-orig'><p>此十一種。前<span class='corr'>已</span>具說第七八識隨位有無。第六識中。定位皆具。若非定位。唯闕輕安有義。五識唯有十種。自性散動。無輕安故。有義。五識亦有輕安。定所引<span class='note-inline'>(五識之)</span>善者。亦有調暢故。成所作智俱。必有輕安故。</p>
</div>
<div class='div-commentary'><p style="margin-left:1em">第七第八于未轉位。無十一善。若<span class='corr'>已</span>轉位。皆定相應。第六有漏散善。則無輕安。有漏定善。便具十一。無漏不必言矣。五識二解。第二解正。然約有漏位中鼻舌二識唯欲界繫。則無輕安。眼耳身識通于初禪。則是定所引之善者。亦有調暢。若至無漏位中成所作智相應五識。則必皆有輕安也。</p>
<p style="margin-left:1em">△四諸受相應門。</p>
</div>
<div class='div-orig'><p><span class='note-inline'>(問曰。)</span>此善十一。何受相應<span class='note-inline'>(答曰)</span>。十<span class='note-inline'>(箇善心所。得與)</span>五<span class='note-inline'>(受)</span>相應<span class='note-inline'>(輕安)</span>。一<span class='note-inline'>(種。則)</span>除憂苦<span class='note-inline'>(二受。以凡)</span>有逼迫受<span class='note-inline'>(決定)</span>。無調暢故。</p>
</div>
<div class='div-commentary'><p style="margin-left:1em">△五別境相應門。</p>
</div>
<div class='div-orig'><p>此與別境。皆得相應。信等<span class='note-inline'>(與)</span>欲等。不相違故。</p>
</div>
<div class='div-commentary'><p style="margin-left:1em">△六三性相攝門。</p>
</div>
<div class='div-orig'><p>十一唯善。</p>
</div>
<div class='div-commentary'><p style="margin-left:1em">△七三界繫屬門。</p>
</div>
<div class='div-orig'><p>輕安非欲<span class='note-inline'>(界所繫。)</span>餘<span class='note-inline'>(十皆)</span>通三界。</p>
</div>
<div class='div-commentary'><p style="margin-left:1em">△八學等三攝門。</p>
</div>
<div class='div-orig'><p>皆學等三。</p>
</div>
<div class='div-commentary'><p style="margin-left:1em">初果二果三果。及菩薩十地之十一善。即皆有學所攝也。四果支佛如來之十一善。皆無學所攝也。一切凡夫之十一善。皆非學非無學所攝也。</p>
<p style="margin-left:1em">△九三斷相攝門。</p>
</div>
<div class='div-orig'><p>非見所斷。瑜伽論說。信等六根。唯修所斷。非見所斷。</p>
</div>
<div class='div-commentary'><p style="margin-left:1em">六根。謂信根。進根。念根。定根。慧根。及未知當知根也。信等五根。通漏無漏。若無漏者。即攝入于三無漏根。此中五根。且指有漏言之。加行位中所有無漏九根。名未知當知根。有學位中無漏九根。名<span class='corr'>已</span>知根。無學位中無漏九根。名具知根。雖由未知當知根。得入見道。既見道<span class='corr'>已</span>。無所未知可當知故。即名為具知根。見道一剎那後。便屬修道位攝。是故修道位中。即斷未知當知根及有漏五根也。此十一善。不與分別煩惱相應。故非見道所斷。若有漏善及無漏加行善。即屬修道所斷。若正無漏善。即屬非所斷攝<span class='note-inline'>(九根者。信等五根。及意根。喜根。樂根。捨根)</span>。</p>
<p style="margin-left:1em">△十例結餘門。</p>
</div>
<div class='div-orig'><p>餘門分別如理應思。</p>
</div>
<div class='div-commentary'><p style="margin-left:1em">對後煩惱不定等。自在下文也。二釋善心所竟。</p>
<p style="margin-left:1em">△三釋根本煩惱二。初舉頌。二論釋。今初。</p>
</div>
<div class='div-orig'><p>如是<span class='corr'>已</span>說善位心所。煩惱心所。其相云何。頌曰。煩惱謂貪。瞋。癡。慢。疑。惡見。</p>
</div>
<div class='div-commentary'><p style="margin-left:1em">△二論釋二。初正釋頌文。二諸門分別。初中二。初略釋通名。二廣釋別名。今初。</p>
</div>
<div class='div-orig'><p>論曰。此貪等六性。是根本煩惱攝故。得煩惱名。</p>
</div>
<div class='div-commentary'><p style="margin-left:1em">如樹有根本。方有枝葉。由此六種煩惱。出生一切隨煩惱法。故名此六以為根本。餘隨煩惱。皆此等流。或此分位。故如枝葉也。</p>
<p style="margin-left:1em">△二廣釋別名六。初釋貪<span class='note-inline'>(至)</span>。六釋惡見。今初。</p>
</div>
<div class='div-orig'><p>云何為貪。於有有具染著為性。能障無貪。生苦為業。謂由<span class='note-inline'>(貪)</span>愛<span class='note-inline'>(之)</span>力<span class='note-inline'>(後五)</span>。取蘊<span class='note-inline'>(復得)</span>生故。</p>
</div>
<div class='div-commentary'><p style="margin-left:1em">有有具。解現善中。五蘊皆是妄情之所取著。故名取蘊。二釋瞋。</p>
</div>
<div class='div-orig'><p>云何為瞋。於苦苦具憎恚為性。能障無瞋。不安隱性惡行所依為業。謂瞋必令身心熱惱。起諸惡業不善性故。</p>
</div>
<div class='div-commentary'><p style="margin-left:1em">苦苦具。亦如前解。身心熱惱。故云不安隱性。起諸惡業。故云惡行所依。此唯是惡。不通有覆無記。故云不善性也。</p>
<p style="margin-left:1em">△三釋癡。</p>
</div>
<div class='div-orig'><p>云何為癡。於諸理事迷闇為性。能障無癡。一切雜染所依為業。謂由無明<span class='note-inline'>(力故。引)</span>起疑<span class='note-inline'>(及)</span>邪見貪等<span class='note-inline'>(根本)</span>煩惱<span class='note-inline'>(及忿等諸)</span>。隨煩惱<span class='note-inline'>(而作諸)</span>業。能招後<span class='note-inline'>(三有)</span>生雜染法故。</p>
</div>
<div class='div-commentary'><p style="margin-left:1em">獨頭無明。多迷諦理。相應無明。亦迷事相。故云於諸理事迷闇為性也。一切雜染。即指三界煩惱業生。</p>
<p style="margin-left:1em">△四釋慢。</p>
</div>
<div class='div-orig'><p>云何為慢。恃<span class='corr'>己</span><span class='note-inline'>(所長。)</span>於他<span class='note-inline'>(有情心生)</span>高舉為性。能障不慢。生苦為業。謂若有慢。於<span class='note-inline'>(三寶真淨)</span>德<span class='note-inline'>(中。及一切)</span>有德<span class='note-inline'>(之人。)</span>心不謙下<span class='note-inline'>(競生人我)</span>。由此生死輪轉無窮。受諸苦故。此慢差別。有七九種。謂於三品我德處生。一切皆通見修所斷。聖位<span class='note-inline'>(之中。俱生)</span>我慢既得現行<span class='note-inline'>(則凡)</span>。慢<span class='note-inline'>(之流)</span>類由斯<span class='note-inline'>(于聖位中。容得現)</span>。起<span class='note-inline'>(義)</span>。亦無失。</p>
</div>
<div class='div-commentary'><p style="margin-left:1em">七種慢者。一慢。謂不敬等類。藐視劣類。二過慢。謂於等類妄視為劣。及於勝類妄視為等。三慢過慢。謂於勝類反視為劣。四我慢。謂妄執有我而生貢高。五增上慢。謂少有所得。自謂滿足。如妄認四禪為四果等。六卑劣慢。謂自實甚劣。妄謂少劣。或雖知彼勝。不肯起敬。七邪慢。謂自實無德。妄謂有德也。九種慢者。約我德處。各有勝等劣三品。我即所執虗妄假名之體。德即所修之德。處即受用處所。或我勝我等我劣。或德勝德等德劣。或處勝處等處劣。是名九種。依之起于或慢或過慢或慢過慢或卑劣慢。可以意知。是中不論七種九種。若依分別煩惱起者。即見所斷。若依俱生煩惱緣事生者。即修所斷也。</p>
<p style="margin-left:1em">△五釋疑。</p>
</div>
<div class='div-orig'><p>云何為疑。於諸諦理<span class='note-inline'>(未達是有是無。)</span>猶豫<span class='note-inline'>(不決)</span>為性。能障不疑<span class='note-inline'>(及諸)</span>善品為業。謂猶豫者。善不生故。</p>
</div>
<div class='div-commentary'><p style="margin-left:1em">問曰。猶豫則善不生。過誠大矣。然貪瞋癡慢。苟知其過。猶可作意蠲除。至於理實未明。安可強不知以為知耶。答曰。強不知以為知。正是疑之根也。若欲除疑。惟有虗心博學。審問慎思。憑正教為指南。依師友為眼目。又須如舜之好問好察。如孔之善惡皆師。方能永斷疑根。直至不疑之地。</p>
</div>
<div class='div-orig'><p>有義。此疑以慧為體<span class='note-inline'>(由其于所觀境)</span>。猶豫簡擇。說為疑故。毗助末底。是疑義故。末底般若。義無異故。</p>
</div>
<div class='div-commentary'><p style="margin-left:1em">此出異解也。毗。此也。助。輔也。末底及般若。皆翻慧也。言毗助末底是疑義者。猶所云大疑大悟。小疑小悟。不疑不悟也。</p>
</div>
<div class='div-orig'><p>有義。此疑別有自體<span class='note-inline'>(由此疑故)</span>。令慧不決<span class='note-inline'>(此疑)</span>。非即慧故。瑜伽論說。六煩惱中<span class='note-inline'>(惟惡)</span>。見<span class='note-inline'>(是)</span>世俗有<span class='note-inline'>(以)</span>。即<span class='note-inline'>(是)</span>慧分故。餘<span class='note-inline'>(五皆)</span>是實有<span class='note-inline'>(以各)</span>。別有性故<span class='note-inline'>(若因疑能)</span>。毗助末底<span class='note-inline'>(汝便)</span>。執慧<span class='note-inline'>(以)</span>為疑<span class='note-inline'>(體。亦可因識能)</span>毗助若南<span class='note-inline'>(而)</span>。智<span class='note-inline'>(便)</span>應為識<span class='note-inline'>(體耶。)</span>非由助力。義便轉變。是故此疑非慧為體。</p>
</div>
<div class='div-commentary'><p style="margin-left:1em">此正解也。若南。此云智也。智之與慧。同是別境中慧。不論有漏無漏。若善若染。皆可名慧。亦皆名智無漏位中。或以無分別者名慧。有分別者名智。然根本後得。同稱為智。道慧道種慧。同稱為慧。故知約義則隨意立名。約體則元無二性也。識是心王。智是心所。若疑以慧為體。則識亦應以智為體。豈可乎哉。先申違量云。識是有法。應智為體宗。因云毗助智故。喻如疑助慧。次申正量云。毗助慧之疑是有法。非慧為體宗。因云別有性故。非由助力義便轉變故。喻如毗助智之識。五釋疑竟。</p>
<p style="margin-left:1em">△六釋惡見二。初總釋相用。二詳示差別。今初。</p>
</div>
<div class='div-orig'><p>云何惡見。於諸諦理顛倒推求<span class='note-inline'>(即以)</span>。染<span class='note-inline'>(汙相應之)</span>慧為性。能障善見。招苦為業。謂惡見者。多受苦故。</p>
</div>
<div class='div-commentary'><p style="margin-left:1em">以推求故。體即是慧。以顛倒故。名之為染。何謂顛倒。即是妄執實我實法而<span class='corr'>已</span>。九十六種外道。何甞不求出離生死。秪因我法二執所纏。故種種苦行。無非唐喪。此世他生。不能解脫。然則欲出生死。可不以破惡見為急務也哉。</p>
<p style="margin-left:1em">△二詳示差別二。初標數。二釋相。今初。</p>
</div>
<div class='div-orig'><p>此見行相。差別有五。</p>
</div>
<div class='div-commentary'><p style="margin-left:1em">△二釋相四。初釋身見<span class='note-inline'>(至)</span>。四釋二取。今初。</p>
</div>
<div class='div-orig'><p>一薩迦耶見。謂於五取蘊執我我所。一切見趣所依為業<span class='note-inline'>(此通分別俱生二攝)</span>。此見差別。有二十句。六十五等<span class='note-inline'>(但是)</span>。分別起攝。</p>
</div>
<div class='div-commentary'><p style="margin-left:1em">薩迦耶。義翻積聚。謂積聚四大五蘊。假名為身。依身妄起我我所執。故名薩迦耶見。此見復為一切惡見根本。一切邊邪等見。皆依身見而生故也。就此根本身見。若第七識緣第八識之見分。起自心相。任運執我。即是俱生惑攝。若第六識緣五取蘊或總或別。起自心相。任運執我我所。亦是俱生惑攝。若第六識緣于邪教及邪思惟。起二十句六十五等種種戲論。則惟是分別惑攝也。二十句者。一云我大色小。色在我中。二云色大我小。我在色中。三云即色是我。四云離色是我。受想行識亦各四句。故合有二十句。六十五句者。隨執一蘊為我。餘四蘊為我所。四中各具瓔珞僮僕窟宅三法。我與我所。合十三句。五蘊互論。成六十五。</p>
<p style="margin-left:1em">△二釋邊見。</p>
</div>
<div class='div-orig'><p>二邊執見。謂即於彼<span class='note-inline'>(薩迦耶見)</span>隨執斷常。障處中行出離為業<span class='note-inline'>(此通分別俱生二攝)</span>。此見差別<span class='note-inline'>(於)</span>。諸<span class='note-inline'>(惡)</span>見趣中。有執前際四徧常論。一分常論。及計後際有想十六。無想俱非。各有八論。七斷滅論等<span class='note-inline'>(皆惟)</span>。分別起攝。</p>
</div>
<div class='div-commentary'><p style="margin-left:1em">處中行。即非斷非常緣起正理也。由達緣起正理。方能正信因果。依教修行。出離生死。今斷常二執。正障此行。然亦有俱生分別。二種不同。具如下文所明。若夫四徧常等則依邪教邪思惟起。惟屬分別惑矣。四徧常者。一計二十劫常。二計四十劫常。三計八十劫常。四以捷疾相智妄言為常。一分常者。一梵天常我無常。二由戲笑故無常。三由相觀視故無常。四捷疾觀察謂常無常。後際有想十六者。一有色見。二無色見。三有色無色見。四非有色非無色見。五有邊見。六無邊見。七有邊無邊見。八非有邊非無邊見。九有樂見。十有苦見。十一有樂有苦見。十二不苦不樂見。十三一想。十四若于想。十五少想。十六無量想。無想八論者。一有色。二無色。三有色無色。四非有色非無色。五有邊。六無邊。七有邊無邊。八非有邊非無邊。俱非八論者。名相與無想八論同。七斷滅論者。一身滅。二欲天滅。三色天滅。四空處滅。五識處滅。六不用處滅。七有想無想處滅。此等皆出阿含梵動經中。亦名梵網六十二見。此是西域外道宗本。不應引大佛頂經陰魔文釋。以佛頂經中行陰六十二見。乃修心誤墮。與此不盡同也。</p>
<p style="margin-left:1em">△三釋邪見。</p>
</div>
<div class='div-orig'><p>三邪見。謂謗因果作用實事。及非四見<span class='note-inline'>(所攝之)</span>諸餘邪執<span class='note-inline'>(皆此見攝)</span>。如增上緣。名義遍故。此見差別<span class='note-inline'>(於)</span>。諸<span class='note-inline'>(惡)</span>見趣中。有執前際二無因論。四有邊等。不死矯亂。及計後際五現涅槃。或計自在世主梵釋及餘物類常恒不易。或計自在等是一切物因。或有橫計諸邪解脫。或有妄執非道為道。諸如是等。皆邪見攝。</p>
</div>
<div class='div-commentary'><p style="margin-left:1em">一者撥無善惡諸因。二者撥無善惡所招苦樂諸果。三者撥無善行惡行作用。四者撥無世出<span class='corr'>世</span>間父子聖凡種種俗諦實事。及身邊等四見之所不攝。皆此邪見所攝。譬如因緣等三緣之所不攝。皆增上緣所攝也。二無因者。一則從無想來。自謂本無今有。一則捷疾觀察。妄謂無因而有。四有邊者。一有邊想。二無邊想。三上方有邊四方無邊。四非有邊非無邊。不死矯亂者。一云善惡有報耶無報耶。二云有他世無他世耶。三云何善何不善。四乃愚冥暗鈍。隨他言答。五現涅槃者。一云現在五欲自恣。即是涅槃。二云初禪是涅槃。三云二禪是涅槃。四云三禪是涅槃。五云四禪是涅槃。或計自在等。即如初卷所破。諸邪解脫。即非果計果。非道為道。即非因計因。</p>
<p style="margin-left:1em">△四釋二取。</p>
</div>
<div class='div-orig'><p>四見取。謂於諸見<span class='note-inline'>(之中。隨執一見。)</span>及所依蘊。執為<span class='note-inline'>(此因)</span>最勝。能得清淨<span class='note-inline'>(之果。)</span>一切鬬諍所依為業。五戒禁取。謂於隨順諸見<span class='note-inline'>(之)</span>戒禁。及所依蘊。執為<span class='note-inline'>(此因)</span>最勝。能得清淨<span class='note-inline'>(之果。)</span>無利勤苦所依為業。</p>
</div>
<div class='div-commentary'><p style="margin-left:1em">此正釋二取之相也。由有見執。故互相違反而鬥諍滋生。由持邪戒。故枉受勤苦而空無利益。</p>
</div>
<div class='div-orig'><p>然有處說執為最勝<span class='note-inline'>(是非果計果。)</span>名為見取。執能清淨<span class='note-inline'>(是非因計因。)</span>名戒取者。是<span class='note-inline'>(互相)</span>影略<span class='note-inline'>(而)</span>說。或<span class='note-inline'>(是)</span>隨轉<span class='note-inline'>(理)</span>門<span class='note-inline'>(若)</span>。不爾<span class='note-inline'>(者。)</span>如何非滅計滅非道計道<span class='note-inline'>(諸論皆)</span>。說為邪見。非<span class='note-inline'>(說為)</span>二取<span class='note-inline'>(之所)</span>攝<span class='note-inline'>(耶)</span>。</p>
</div>
<div class='div-commentary'><p style="margin-left:1em">此通妨也。文義可知。意顯雙計因果。方名二取。單計因果。止屬邪見耳。初正釋頌文竟。</p>
<p style="margin-left:1em">△二諸門分別十一。初俱生分別門<span class='note-inline'>(至)</span>十一例結餘門。今初。</p>
</div>
<div class='div-orig'><p>如是總別十煩惱中。六通俱生及分別起。任運思察俱得生故。疑<span class='note-inline'>(及)</span>後<span class='note-inline'>(之)</span>三見。唯分別起。要由惡友及邪教力。自審思察。方得生故。</p>
</div>
<div class='div-commentary'><p style="margin-left:1em">總則唯六。別須分十。故云總別十煩惱也。貪瞋癡慢身見邊見。此六種中。一分任運生者。名俱生惑。一分思察生者。名分別惑。若疑。及邪見。見取。戒取。四種唯分別起也。俱生惑。即修所斷惑。亦名思惑。分別惑。即見所斷惑。亦名見惑。</p>
</div>
<div class='div-orig'><p>邊執見中通俱生者。有義。唯<span class='note-inline'>(有)</span>斷<span class='note-inline'>(見通于俱生。)</span>常見相麤<span class='note-inline'>(必由)</span>。惡友等力方引生故。瑜伽等說。何邊執見是俱生耶。謂斷見攝<span class='note-inline'>(以見道前)</span>。學現觀者<span class='note-inline'>(<span class='corr'>已</span>伏分別現起諸惑。而于心中)</span>。起如是怖。今者我我何所在耶。故禽獸等若遇違緣。皆恐我斷而起驚怖。</p>
</div>
<div class='div-commentary'><p style="margin-left:1em">此下重辨邊執見之俱生義也。斷常二執。名邊執見。釋此有兩家解。今初家但許斷見通於俱生。一者學現觀人。<span class='corr'>已</span>伏見惑。猶起斷怖。二者禽獸無惡友教。不起見惑。亦起斷怖。故知斷見通于俱生。</p>
</div>
<div class='div-orig'><p>有義。彼論依麤相說。理實俱生亦通常見。謂禽獸等。執我常存。熾然造集長時資具。故顯揚等諸論皆說。於五取蘊執斷計常。或是俱生。或分別起。</p>
</div>
<div class='div-commentary'><p style="margin-left:1em">此第二解。正許常見亦通俱生也。義並可知。初俱生分別門竟。</p>
<p style="margin-left:1em">△二自類相應門。</p>
</div>
<div class='div-orig'><p><span class='note-inline'>(問曰。)</span>此十煩惱。誰幾相應<span class='note-inline'>(答曰)</span>。貪與瞋疑。定不俱起<span class='note-inline'>(貪)</span>。愛<span class='note-inline'>(瞋)</span>憎二境。必不同故。於境不決<span class='note-inline'>(故疑。)</span>無染著故<span class='note-inline'>(不貪。)</span>貪與慢見。或得相應<span class='note-inline'>(而不一定。)</span>所愛<span class='note-inline'>(為貪。)</span>所陵<span class='note-inline'>(為慢。)</span>境非一故。說不俱起。所染<span class='note-inline'>(為貪。)</span>所恃<span class='note-inline'>(為慢。)</span>境可同故。說得相應。於五見境皆可愛故。貪與五見相應無失。</p>
<p>○瞋與慢疑。或得俱起<span class='note-inline'>(亦不一定)</span>。所瞋<span class='note-inline'>(為瞋。)</span>所恃<span class='note-inline'>(為慢。)</span>境非一故。說不相應所蔑<span class='note-inline'>(為慢。)</span>所憎<span class='note-inline'>(為瞋。)</span>境可同故。說得俱起。初猶豫時<span class='note-inline'>(為疑。)</span>未憎彼故<span class='note-inline'>(非瞋。)</span>說不俱起。久思不決<span class='note-inline'>(是疑。)</span>便憤發故<span class='note-inline'>(是瞋。)</span>說得相應。疑順違事。隨應亦爾<span class='note-inline'>(順事猶豫則不瞋。違事猶豫則憤發)</span>。瞋與<span class='note-inline'>(見戒)</span>二取。必不相應。執為勝道。不憎彼故。此<span class='note-inline'>(瞋)</span>與<span class='note-inline'>(身邊邪)</span>三見。或得相應<span class='note-inline'>(而不一定)</span>。於有樂蘊起身常見。不生憎故。說不相應。於有苦蘊起身常見。生憎恚故。說得俱起。斷見翻此。說瞋有無。邪見誹撥惡事好事。如次說瞋或無或有。</p>
</div>
<div class='div-commentary'><p style="margin-left:1em">于樂蘊起斷見。則生瞋。于苦蘊起斷見。則不瞋。故曰翻此說瞋有無也。邪見誹撥惡事。則不生瞋。妄計無惡果故。邪見誹撥好事。則得生瞋。妄計無善果故。</p>
</div>
<div class='div-orig'><p>慢於境定。疑則不然故慢與疑。無相應義。慢與五見。皆容俱起。行相展轉不相違故。然與斷見。必不俱生。執我斷時。無陵恃故。與身邪見一分亦爾。</p>
</div>
<div class='div-commentary'><p style="margin-left:1em">慢於境定。謂所恃之我。所陵之人。皆決定無疑惑也。與身邪見一分亦爾者。謂執苦劣蘊為身者。不能恃<span class='corr'>己</span>陵他。邪見誹撥好事者。亦無所恃以陵他故。</p>
</div>
<div class='div-orig'><p>疑不審決。與見相違。故疑與見。定不俱起。</p>
<p>○五見展轉。必不相應。非一心中有多慧故。</p>
</div>
<div class='div-commentary'><p style="margin-left:1em">五見皆以染慧為體。故一心中決不並起。</p>
</div>
<div class='div-orig'><p>癡與九種。皆定相應。諸煩惱生。必由癡故。</p>
</div>
<div class='div-commentary'><p style="margin-left:1em">癡。即無明。及諸煩惱根本。不破無明而能斷諸煩惱。不可得也。然於諸理事明解。則名無癡。於諸理事迷闇。則名為癡。當知理即空中二理。事即俗諦差別因果作用實事也。迷于中理。名根本無明。迷於空理及迷事者。皆名枝末無明。解中理者。名為中觀。解空理者。名為空觀。解諸事者。名為假觀。是故理事二名。攝盡三諦。解迷二種心所。攝盡三惑三觀。若不達秖一理事。分合差別。則有七種二諦。五種三諦。四種四諦。四種一諦。四種無諦之不同。何能捨迷得解。以解融迷也哉。二自類相應門竟。</p>
<p style="margin-left:1em">△三諸識相應門。</p>
</div>
<div class='div-orig'><p><span class='note-inline'>(問曰。)</span>此十煩惱。何識相應<span class='note-inline'>(答曰)</span>。藏識全無。末那有四<span class='note-inline'>(謂癡見慢愛)</span>。意識具十。五識唯三。謂貪瞋癡。無分別故。由稱量等。起慢等故。</p>
</div>
<div class='div-commentary'><p style="margin-left:1em">無分別。謂前五識無隨念計度二種分別。但有自性分別也。由稱量故起慢。由思察故起疑起見。今五識既無隨念計度二種分別。故不能稱量思察。不與慢疑五見相應。</p>
<p style="margin-left:1em">△四諸受相應門。</p>
</div>
<div class='div-orig'><p><span class='note-inline'>(問曰。)</span>此十煩惱。何受相應<span class='note-inline'>(答曰)</span>。貪瞋癡三<span class='note-inline'>(不論)</span>。俱生分別。一切容與五受相應<span class='note-inline'>(以)</span>。貪會違緣<span class='note-inline'>(亦與)</span>。憂苦俱故。瞋遇順境<span class='note-inline'>(亦與)</span>。喜樂俱故。</p>
<p>○有義。俱生分別起慢。容與非苦<span class='note-inline'>(之)</span>四受相應。恃苦劣蘊<span class='note-inline'>(亦得與)</span>。憂相應故。有義。俱生<span class='note-inline'>(慢)</span>亦<span class='note-inline'>(與)</span>苦<span class='note-inline'>(受)</span>俱起。意有苦受。前<span class='corr'>已</span>說故。分別慢等。純苦趣無<span class='note-inline'>(以)</span>。彼<span class='note-inline'>(純苦趣中。)</span>無<span class='note-inline'>(有)</span>邪師邪教等故。然彼不造引惡趣業。要<span class='note-inline'>(由)</span>分別起<span class='note-inline'>(之煩惱。乃)</span>能發彼<span class='note-inline'>(引惡趣業。今彼純苦趣中。無分別起惑)</span>故。</p>
<p>○疑<span class='note-inline'>(及)</span>後三<span class='note-inline'>(惡)</span>見。容四受俱<span class='note-inline'>(但除苦受)</span>。欲<span class='note-inline'>(界之人)</span>疑<span class='note-inline'>(未來)</span>無苦等。亦喜受俱故。二取若緣憂俱見等。爾時得與憂相應故。</p>
</div>
<div class='div-commentary'><p style="margin-left:1em">恐有問曰。疑何容喜。故今釋曰。欲疑無苦。亦喜受俱。又恐問曰。二取執為勝淨。何得有憂。故今釋曰。若緣憂俱之見戒及所依蘊。亦得與憂相應。如投灰拔髮等種種苦事。亦有憂故。</p>
</div>
<div class='div-orig'><p>有義。俱生身邊二見。但與喜樂捨受相應。非五識俱<span class='note-inline'>(故無苦受)</span>。唯<span class='note-inline'>(有覆)</span>無記故<span class='note-inline'>(故無憂受)</span>。分別<span class='note-inline'>(身邊)</span>二見。容四受俱<span class='note-inline'>(<span class='corr'>但</span>除苦受)</span>。執苦俱蘊為我我所常<span class='note-inline'>(得有憂受)</span>。斷見翻此<span class='note-inline'>(執樂蘊斷)</span>。與憂相應故。有義<span class='note-inline'>(身邊)</span>。二見若俱生者。亦苦受俱。純受苦處。緣極苦蘊。苦相應故。論說俱生一切煩惱。皆於三受現行可得。廣說如前。餘如前說。</p>
</div>
<div class='div-commentary'><p style="margin-left:1em">廣說如前。指第五卷釋三受文。餘如前說。謂分別二見。同初義所說容四受俱也。</p>
</div>
<div class='div-orig'><p>此依實義<span class='note-inline'>(細釋也。若)</span>隨麤相<span class='note-inline'>(一往明其梗概)</span>者。貪慢四見。樂喜捨俱。瞋唯憂苦捨受俱起。癡與五受皆得相應。邪見及疑。四俱除苦。</p>
</div>
<div class='div-commentary'><p style="margin-left:1em"><span class='corr'>已</span>上若細若麤。正判諸受相應竟。</p>
</div>
<div class='div-orig'><p>貪癡俱<span class='note-inline'>(之)</span>樂<span class='note-inline'>(受。)</span>通下四地。餘七<span class='note-inline'>(所)</span>俱<span class='note-inline'>(之)</span>樂<span class='note-inline'>(受。)</span>除欲<span class='note-inline'>(界。)</span>通三<span class='note-inline'>(禪。)</span>疑<span class='note-inline'>(及)</span>獨行癡<span class='note-inline'>(在)</span>。欲<span class='note-inline'>(界中。)</span>唯憂捨<span class='note-inline'>(二受得俱。)</span>餘受俱起。如理應知。</p>
</div>
<div class='div-commentary'><p style="margin-left:1em">此更以諸受相應之惑而判屬界地也。下四地者。一雜居。二初禪。三二禪。四三禪也。四禪<span class='corr'>已</span>上。唯捨受故。餘七者。除去貪瞋癡三也。慢疑五見。但與意識相應。欲界無意地樂。故除欲界。唯通三禪。疑及獨行癡。亦唯在意識。故欲界中無苦樂受。并無喜者。前約細相。故云欲疑無苦。亦喜受俱。今隨麤相。則疑惑未決。安得有喜。又獨行癡。凡有二種。一是主獨行。獨能發業。二非主獨行。但與小隨同起。此之二種在欲界中。若隨麤相。亦無喜受。故亦唯憂捨俱也。餘苦受喜受俱起之惑所通界地。並可准思。故不繁述。四諸受相應門竟。</p>
<p style="margin-left:1em">△五別境相應門。</p>
</div>
<div class='div-orig'><p><span class='note-inline'>(問曰。)</span>此與別境。幾互相應<span class='note-inline'>(答曰)</span>。貪瞋癡慢。容<span class='note-inline'>(與別境)</span>五<span class='note-inline'>(心所)</span>俱起<span class='note-inline'>(以貪瞋癡慢)</span>。專注一境<span class='note-inline'>(之時。亦)</span>得有定故。疑及五見。各容<span class='note-inline'>(與)</span>四<span class='note-inline'>(別境心所)</span>俱。疑<span class='note-inline'>(則但)</span>除勝解<span class='note-inline'>(以)</span>。不決定故<span class='note-inline'>(五)</span>。見非<span class='note-inline'>(與)</span>慧俱<span class='note-inline'>(以)</span>。不異慧故。</p>
</div>
<div class='div-commentary'><p style="margin-left:1em">△六三性相攝門。</p>
</div>
<div class='div-orig'><p><span class='note-inline'>(問曰。)</span>此十煩惱。何性所攝<span class='note-inline'>(答曰)</span>。瞋唯不善。損自他故。餘九通<span class='note-inline'>(于不善及有覆無記)</span>二<span class='note-inline'>(性。)</span>上二界者。唯無記攝<span class='note-inline'>(以被)</span>。定所伏故。若欲界繫分別起者。唯不善攝。發惡行故。若是俱生發惡行者。亦不善攝。損自他故。餘<span class='note-inline'>(俱生不發惡行者。皆)</span>無記攝。細不障善。非極損惱自他處故。當知俱生身邊二見。唯無記攝<span class='note-inline'>(以其)</span>。不發惡業。雖數現起。不障善故。</p>
</div>
<div class='div-commentary'><p style="margin-left:1em">△七界繫現緣門又三。初明界繫。二明現起。三明互緣。今初。</p>
</div>
<div class='div-orig'><p><span class='note-inline'>(問曰。)</span>此十煩惱。何界繫耶<span class='note-inline'>(答曰)</span>。瞋唯在欲。餘通三界。</p>
</div>
<div class='div-commentary'><p style="margin-left:1em">△二明現起。</p>
</div>
<div class='div-orig'><p>生在下地。未離下染。上地煩惱。不現在前。要得彼<span class='note-inline'>(上)</span>地<span class='note-inline'>(之)</span>根本定者<span class='note-inline'>(然後)</span>。彼<span class='note-inline'>(上)</span>地<span class='note-inline'>(之)</span>煩惱容現前故<span class='note-inline'>(凡夫外道所修世間味禪)</span>。諸有漏道<span class='note-inline'>(以無二空觀智)</span>。雖不能伏分別起惑及<span class='note-inline'>(第七識中)</span>細俱生<span class='note-inline'>(惑。)</span>而能伏除<span class='note-inline'>(六識中之)</span>俱生麤惑。漸次證得上<span class='note-inline'>(地之)</span>根本定<span class='note-inline'>(以)</span>。彼<span class='note-inline'>(俱生麤惑。)</span>但迷事<span class='note-inline'>(境緣外五塵而起。)</span>依外門轉。散亂麤動。正障定故<span class='note-inline'>(所以伏此麤俱生惑)</span>。得彼<span class='note-inline'>(上地)</span>定<span class='corr'>已</span><span class='note-inline'>(然後)</span>。彼<span class='note-inline'>(上)</span>地<span class='note-inline'>(之)</span>分別俱生諸惑。皆容現前<span class='note-inline'>(若夫)</span>。生在上地<span class='note-inline'>(者。則)</span>下地諸惑<span class='note-inline'>(不論)</span>。分別<span class='note-inline'>(不論)</span>俱生皆容現起<span class='note-inline'>(何以知之。以)</span>。生第四<span class='note-inline'>(禪)</span>定<span class='note-inline'>(之)</span>中有中者。由謗解脫<span class='note-inline'>(便)</span>生<span class='note-inline'>(于)</span>地獄故<span class='note-inline'>(故知上地得起下地分別惑。又)</span>。身在上地將生下時。起下<span class='note-inline'>(地)</span>潤生<span class='note-inline'>(之)</span>俱生愛故<span class='note-inline'>(故知上地得起下地俱生惑也)</span>。而<span class='note-inline'>(有處)</span>言生上不起下者<span class='note-inline'>(乃)</span>。依多分<span class='note-inline'>(而)</span>說。或<span class='note-inline'>(是)</span>隨轉<span class='note-inline'>(理)</span>門。</p>
</div>
<div class='div-commentary'><p style="margin-left:1em">謗解脫者。無聞比丘證得四禪。起增上慢。妄謂<span class='corr'>己</span>得四果。不受後有。迨命終後。於中有中。見彼四禪愛生之處。不知<span class='corr'>己</span>實未證四果。却云我今<span class='corr'>已</span>證四果。仍復有受生處。則佛所云羅漢不受後有。定是誑語。由其於中有中。起此一念謗佛所說解脫之心。於是四禪後有隨滅。地獄後有隨生也。潤生愛者。於後有處任運染著。如入胎時。於父母起顛倒愛之類是也。</p>
<p style="margin-left:1em">△三明互緣。</p>
</div>
<div class='div-orig'><p>下地煩惱。亦緣上地。瑜伽等說。欲界繫貪。求上地生。味上定故。既說瞋恚<span class='note-inline'>(可以)</span>憎嫉滅道<span class='note-inline'>(二諦。)</span>亦應憎嫉離欲地故<span class='note-inline'>(又復)</span>。總緣諸行。執我我所斷常慢者。得緣上故<span class='note-inline'>(既此貪瞋身邊慢五惑得緣上地。則)</span>。餘<span class='note-inline'>(癡疑見戒邪)</span>五<span class='note-inline'>(惑亦得)</span>緣上。其理極成。而有處言貪瞋慢等不緣上者。依麤相說。或依別緣<span class='note-inline'>(謂從)</span>。不見世間<span class='note-inline'>(別)</span>執他地<span class='note-inline'>(之)</span>法<span class='note-inline'>(以)</span>為我<span class='note-inline'>(及我所)</span>等故<span class='note-inline'>(故說身見不緣上地)</span>。邊見必依身見起故<span class='note-inline'>(故說邊見不緣上地)</span>。</p>
</div>
<div class='div-commentary'><p style="margin-left:1em">總緣諸行等者。謂有外道。總緣三界色心諸行。執謂我及我所。計斷計常。高舉於他。故身邊慢亦得緣上。若依別緣。則不爾也。</p>
</div>
<div class='div-orig'><p>上地煩惱。亦緣下地。說生上者。於下有情。恃<span class='corr'>己</span>勝德而陵彼故<span class='note-inline'>(又復)</span>。總緣諸行執我我所斷常愛者。得緣下故。疑<span class='note-inline'>(及)</span>後<span class='note-inline'>(之)</span>三見<span class='note-inline'>(亦得緣下)</span>。如理應思。而說上惑不緣下者。彼<span class='note-inline'>(亦)</span>依多分<span class='note-inline'>(說。又)</span>或<span class='note-inline'>(約)</span>別緣說。</p>
</div>
<div class='div-commentary'><p style="margin-left:1em">不言瞋癡者。上地無瞋故。癡徧染心故。七界繫現緣門竟。</p>
<p style="margin-left:1em">△八學等三攝門。</p>
</div>
<div class='div-orig'><p><span class='note-inline'>(問曰。)</span>此十煩惱。學等何攝<span class='note-inline'>(答曰)</span>。非學無學彼<span class='note-inline'>(學無學)</span>唯是善故。</p>
</div>
<div class='div-commentary'><p style="margin-left:1em">問。初果以上。思惑尚存。何故非學攝耶。答。研真斷惑。名為學。真窮惑盡。名無學。初果以上。雖有思惑。正研真時。惑不現起。出觀失念。煩惱方行。故曰。唯聖罔念作狂。唯狂克念作聖。內外凡位。雖未證果。而能修觀伏惑。即可云一念相應一念佛。則知三乘有學。雖<span class='corr'>已</span>稱聖。而出無漏觀時。或起煩惱。例可云一念失照一念狂也。</p>
<p style="margin-left:1em">△九見等所斷門。</p>
</div>
<div class='div-orig'><p><span class='note-inline'>(問曰。)</span>此十煩惱。何所斷耶<span class='note-inline'>(答曰)</span>。非非所斷。彼<span class='note-inline'>(非所斷。)</span>非染<span class='note-inline'>(法)</span>故。分別起者。唯見所斷。麤易斷故。若俱生者。唯修所斷。細難斷故。見所斷<span class='note-inline'>(之)</span>十<span class='note-inline'>(種煩惱。)</span>實俱頓斷。以真見道<span class='note-inline'>(之時。)</span>總緣<span class='note-inline'>(四)</span>諦故。然<span class='note-inline'>(十煩惱之)</span>迷諦相。有總有別。總。謂十種皆迷四諦。苦集是彼<span class='note-inline'>(十惑)</span>因依處故。滅道是彼<span class='note-inline'>(十惑)</span>怖畏處故。別。謂別迷四諦相起<span class='note-inline'>(身邊)</span>。二<span class='note-inline'>(見。)</span>唯迷苦<span class='note-inline'>(諦。不依集滅道起。餘)</span>八<span class='note-inline'>(煩惱。)</span>通迷四<span class='note-inline'>(諦。以)</span>身邊二見。唯<span class='note-inline'>(迷苦諦)</span>果處<span class='note-inline'>(而)</span>起<span class='note-inline'>(是以)</span>。別<span class='note-inline'>(修)</span>空<span class='note-inline'>(觀及)</span>非我<span class='note-inline'>(觀以對治之。唯)</span>屬苦諦<span class='note-inline'>(境)</span>故<span class='note-inline'>(此二唯迷苦義也)</span>。謂疑<span class='note-inline'>(及身邊邪)</span>三見。親迷苦理<span class='note-inline'>(見戒)</span>。二取。執彼三見戒禁及所依蘊為勝能淨。於自他見及彼眷屬。如次隨應起貪恚慢<span class='note-inline'>(故二取貪恚慢。迷苦則疎)</span>。相應無明。與九同<span class='note-inline'>(其)</span>迷<span class='note-inline'>(之親疎。)</span>不共無明。親迷苦理<span class='note-inline'>(此十通迷苦義也)</span>。疑及邪見。親迷集等<span class='note-inline'>(三諦。)</span>二取貪<span class='note-inline'>(恚慢)</span>等。准苦應知<span class='note-inline'>(迷集滅道亦疎)</span>。然瞋亦能親迷滅道。由怖畏彼<span class='note-inline'>(滅道。)</span>生憎嫉故。迷諦親疎麤相如是。</p>
</div>
<div class='div-commentary'><p style="margin-left:1em">此既判見修二斷。復明迷諦有總有別有親有疎也。於自他見等者。貪自見。恚他見。慢彼眷屬也。</p>
</div>
<div class='div-orig'><p>委細說者<span class='note-inline'>(若)</span>。貪瞋慢三<span class='note-inline'>(與分別惑五)</span>。見<span class='note-inline'>(及)</span>疑俱<span class='note-inline'>(時)</span>生<span class='note-inline'>(起者。)</span>隨應如彼<span class='note-inline'>(見道所斷。若)</span>俱生<span class='note-inline'>(身邊)</span>二見。及<span class='note-inline'>(與)</span>彼<span class='note-inline'>(二見)</span>相應<span class='note-inline'>(之)</span>愛慢無明<span class='note-inline'>(此五)</span>。雖迷苦諦<span class='note-inline'>(以)</span>。細<span class='note-inline'>(而)</span>難斷故。修道方斷<span class='note-inline'>(復有)</span>。瞋<span class='note-inline'>(及)</span>餘愛等。迷別事<span class='note-inline'>(而)</span>生<span class='note-inline'>(者。)</span>不違諦觀。故<span class='note-inline'>(亦)</span>修<span class='note-inline'>(道)</span>所斷。</p>
</div>
<div class='div-commentary'><p style="margin-left:1em">此復細判二斷也。見疑俱生。謂與五見及疑相應而起之貪瞋慢也。俱生二見。謂一分任運之身邊二見也。九見等所斷門竟。</p>
<p style="margin-left:1em">△十隨境立名門。</p>
</div>
<div class='div-orig'><p>雖諸煩惱。皆有相分。而所仗<span class='note-inline'>(本)</span>質。或有或無<span class='note-inline'>(即)</span>。名<span class='note-inline'>(為)</span>緣有事<span class='note-inline'>(緣)</span>無事<span class='note-inline'>(之)</span>煩惱。彼<span class='note-inline'>(煩惱之)</span>親所緣<span class='note-inline'>(相分。)</span>雖皆有漏。而所仗<span class='note-inline'>(之本)</span>質。亦通無漏<span class='note-inline'>(即)</span>。名<span class='note-inline'>(為)</span>緣有漏<span class='note-inline'>(緣)</span>無漏<span class='note-inline'>(之)</span>煩惱。緣自地<span class='note-inline'>(境之所起)</span>者<span class='note-inline'>(其煩惱之)</span>。相分似<span class='note-inline'>(于本)</span>質。名緣分別所起事境。緣滅道諦及他地<span class='note-inline'>(境之所起)</span>者<span class='note-inline'>(其煩惱之)</span>。相分與<span class='note-inline'>(彼本)</span>質不相似故。名緣分別所起名境<span class='note-inline'>(但有名字而無質影故也)</span>。</p>
</div>
<div class='div-commentary'><p style="margin-left:1em">所仗質或有或無者。緣現境。則有本質可托。緣過未。則無本質可托也。親所緣皆有漏者。能變之心是煩惱故。所變相分定惟有漏也。所仗質通無漏者。或緣道滅二諦。或緣佛法僧寶而起癡疑邪見及瞋慢等故也。夫現前一念。不起煩惱前<span class='corr'>已</span>。于此十煩惱中。隨起一種煩惱。皆有相分。既有相分。即有見分。既有見相二分。即有自證及證自證。便是四分。此四分中。相分屬色。見等三分屬名。名色二字。收一切法即無不盡。又見分則通三量。自證及證自證。唯是現量。又此四分。或攝為三。第四攝入自證分故。或攝為二。後三俱是能緣性故。或攝為一。體無別故。則此煩惱之性。可思議耶。不可思議耶。又此煩惱。既能緣有事。亦能緣無事。既能緣有漏。亦能緣無漏。既能緣事境。亦能緣名境。則何法不具。何法不造。又能緣有漏自地他地。則攝盡六凡法界。能緣無漏。則攝盡四聖法界。能緣有事。則攝盡現在十界。能緣無事。則攝盡過去未來十界。可謂微塵剎土。自他不隔於毫端。十世古今。始終不離於當念矣。誰謂煩惱實性。非即佛性也哉。</p>
<p style="margin-left:1em">△十一例結餘門。</p>
</div>
<div class='div-orig'><p>餘門分別。如理應思。</p>
</div>
<div class='div-commentary'><p style="margin-left:1em">正欲人觸類旁通。即於煩惱而見法界理也。三釋根本煩惱竟。</p>
<p style="margin-left:1em">△四釋隨煩惱二。初舉頌。二論釋。今初。</p>
</div>
<div class='div-orig'><p><span class='corr'>已</span>說根本六煩惱相。諸隨煩惱。其相云何。頌曰。隨煩惱謂忿。恨。覆。惱。嫉。慳。誑。諂。與害。憍。無慚。及無愧。掉舉。與惛沉。不信。并懈怠。放逸。及失念。散亂。不正知。</p>
</div>
<div class='div-commentary'><p style="margin-left:1em">△二論釋二。初正釋頌文。二諸門分別。初中三。初略釋通名。二廣釋別相。三釋與并及。今初。</p>
</div>
<div class='div-orig'><p>論曰。唯是<span class='note-inline'>(根本)</span>煩惱<span class='note-inline'>(之)</span>分位差別<span class='note-inline'>(及)</span>等流性故。名隨煩惱。此二十種。類別有三。謂忿等十。各別起故。名小隨煩惱。無慚等二。徧不善故。名中隨煩惱。掉舉等八。徧染心故。名大隨煩惱。</p>
</div>
<div class='div-commentary'><p style="margin-left:1em">分位差別。指無自體者言之。等流性。指有自體者言之。不善。即惡也。染心。即不善及有覆無記心也。</p>
<p style="margin-left:1em">△二廣釋別相三。初釋十小隨。二釋二中隨。三釋八大隨。初中十。初釋忿<span class='note-inline'>(至)</span>十釋憍。今初。</p>
</div>
<div class='div-orig'><p>云何為忿。依對現前不饒益境。憤發為性。能障不忿執仗為業。謂懷忿者。多發暴惡身表業故。此即瞋恚一分為體。離瞋無別忿相用故。</p>
</div>
<div class='div-commentary'><p style="margin-left:1em">暴惡身表業。即執持器仗互相鬥戰之惡相也。一朝之忿。忘身及親。結禍速讐。莫此為甚。故首明之。</p>
<p style="margin-left:1em">△二釋恨。</p>
</div>
<div class='div-orig'><p>云何為恨。由忿為先。懷惡不捨。結怨為性。能障不恨。熱惱為業。謂結恨者。不能含忍。恒熱惱故。此亦瞋恨一分為體。離瞋無別恨相用故。</p>
</div>
<div class='div-commentary'><p style="margin-left:1em">不念舊惡。怨是用希。懷恨不釋。徒自熱惱而<span class='corr'>已</span>。</p>
<p style="margin-left:1em">△三釋覆。</p>
</div>
<div class='div-orig'><p>云何為覆。於自作罪。恐失利<span class='note-inline'>(養名)</span>譽。隱藏為性。能障不覆<span class='note-inline'>(後必)</span>。悔惱為業。謂覆罪者。後必悔惱不安隱故。有義。此覆<span class='note-inline'>(乃是)</span>癡一分攝。論唯說此癡一分故。不懼當<span class='note-inline'>(來)</span>苦<span class='note-inline'>(果。)</span>覆自罪故。有義。此覆<span class='note-inline'>(應是)</span>貪癡<span class='note-inline'>(各)</span>一分攝。亦恐失利譽<span class='note-inline'>(乃)</span>。覆自罪故。論據麤顯。唯說癡分。如說掉舉是貪分故。然<span class='note-inline'>(又)</span>說掉舉徧諸染心。不可執為唯是貪分。</p>
</div>
<div class='div-commentary'><p style="margin-left:1em">罪無大小。發露則消滅。覆藏則增長。譬如樹根。露則樹枯。埋則樹茂。是故有智慧者。發露懺悔。能因重罪而悟無生。諸愚癡人。貪惜覆藏。每因小愆而招劇苦。大佛頂經云。菩薩觀覆。如戴高山履于巨海。修心之士。可不慎哉。</p>
<p style="margin-left:1em">△四釋惱。</p>
</div>
<div class='div-orig'><p>云何為惱。忿恨為先。追觸暴熱。狠戾為性。能障不惱。蛆螫為業。謂追往惡。觸現違緣。心便狠戾。多發囂暴凶鄙麤言。蛆螫他故。此亦瞋恚一分為體。離瞋無別惱相用故。</p>
</div>
<div class='div-commentary'><p style="margin-left:1em">蛆。知列切。螫。施隻切。蟲行毒以傷人也。由此惱惑起惡口業。毒逾蛇虺。乃至死後受毒蟲身。無有出期。修心者宜深戒之。又忿恨惱。皆瞋為體。忿緣現在。恨緣過去。惱追過去而觸現在。忿發身業。恨專在意。惱發口業。是謂三種差別之相。</p>
<p style="margin-left:1em">△五釋嫉。</p>
</div>
<div class='div-orig'><p>云何為嫉。殉自名利。不耐他榮。妬忌為性。能障不嫉。憂慼為業。謂嫉妬者。聞見他榮。深懷憂慼。不安隱故。此亦瞋恚一分為體。離瞋無別嫉相用故。</p>
</div>
<div class='div-commentary'><p style="margin-left:1em">大乘理趣經云。彼人富貴。皆宿福生。以我貪嫉。豈能侵奪。若不斷嫉。常受貧窮。無復威力。若能于他富貴。起隨喜心。不捨毫釐。獲大功德。</p>
<p style="margin-left:1em">△六釋慳。</p>
</div>
<div class='div-orig'><p>云何為慳。耽著財法。不能慧捨。秘悋為性。能障不慳。鄙畜為業。謂慳悋者。心多鄙澁。畜積財法。不能捨故。此即貪愛一分為體。離貪無別慳相用故。</p>
</div>
<div class='div-commentary'><p style="margin-left:1em">慳財者。世世貧窮。慳法者。生生愚暗。不可不戒。</p>
<p style="margin-left:1em">△七釋誑。</p>
</div>
<div class='div-orig'><p>云何為誑。為獲利譽。矯現有德。詭詐為性。能障不誑。邪命為業。謂矯誑者。心懷異謀。多現不實邪命事故。此即貪癡一分為體。離<span class='note-inline'>(貪癡)</span>二無別誑相用故。</p>
</div>
<div class='div-commentary'><p style="margin-left:1em">一身衣食。所需幾何。作此欺誑。招無量罪。如末利夫人轝夫四人往因。亦可為寒心也<span class='note-inline'>(事出觀佛三昧海經。須者尋之)</span>。</p>
<p style="margin-left:1em">△八釋諂。</p>
</div>
<div class='div-orig'><p>云何為諂。為罔他故。矯設異儀。險曲為性。能障不諂教誨為業。謂諂曲者。為罔冐他。曲順時宜。矯設方便。為取他意。或藏<span class='corr'>己</span>失。不任師友正教誨故。此亦貪癡一分為體。離二無別諂相用故。</p>
</div>
<div class='div-commentary'><p style="margin-left:1em">直心是道場。諂曲之心。與道相違。故不任教誨。</p>
<p style="margin-left:1em">△九釋害。</p>
</div>
<div class='div-orig'><p>云何為害。於諸有情。心無悲愍。損惱為性。能障不害遍惱為業。謂有害者。逼惱他故。此亦瞋恚一分為體離瞋無別害相用故。瞋害別相。准善應說。</p>
</div>
<div class='div-commentary'><p style="margin-left:1em">無瞋名慈。不害名悲。故無慈即瞋。無悲即害也。障菩提道。招劇報苦。損逼他人。終成自損而<span class='corr'>已</span>。哀哉。</p>
<p style="margin-left:1em">△十釋憍。</p>
</div>
<div class='div-orig'><p>云何為憍。於自盛事。深生染著。醉傲為性。能障不憍。染依為業。謂憍醉者。生長一切雜染法故。此亦貪愛一分為體。離貪無別憍相用故。</p>
</div>
<div class='div-commentary'><p style="margin-left:1em">盛必有衰。何可憍醉。所恃盛事。未必長保。而所生雜染。則相隨不離矣。不亦悲夫。初釋十小隨竟。</p>
<p style="margin-left:1em">△二釋中二隨二。初別釋。二通簡。初中二。初釋無漸。二釋無愧。今初。</p>
</div>
<div class='div-orig'><p>云何無慚。不顧自法。輕拒賢善為性。能障礙慚。生長惡行為業。謂於自法無所顧者。輕拒賢善。不恥過惡。障慚。生長諸惡行故。</p>
</div>
<div class='div-commentary'><p style="margin-left:1em">尊重<span class='corr'>己</span>靈。名顧自法。不顧自法。即自暴自棄也。</p>
<p style="margin-left:1em">△二釋無愧。</p>
</div>
<div class='div-orig'><p>云何無愧。不顧世間。崇重暴惡為性。能障礙愧。生長惡行為業。謂於世間無所顧者。崇重暴惡。不恥過罪。障愧。生長諸惡行故。</p>
</div>
<div class='div-commentary'><p style="margin-left:1em">護惜譏嫌。名顧世間。不顧世間。即甘為人下也。</p>
<p style="margin-left:1em">△二通簡。</p>
</div>
<div class='div-orig'><p>不恥過惡。是二通相。故諸聖教。假說為體。若執不恥為二別相。則應此二體無差別。由斯二法應不俱生。非受想等有此義故。若待自他立二別者。應非實有。便違聖教。若許此二實而別起。復違論說俱遍惡心。不善心時。隨緣何境。皆有輕拒善及崇重惡義。故此二法。俱遍惡心。所緣不異。無別起失。然諸聖教說不顧自他者。自法名自。世間名他。或即此中拒善崇惡。於<span class='corr'>己</span>益損。名自他故。而論說為貪等分者。是彼<span class='note-inline'>(貪等)</span>等流。非即彼性。</p>
</div>
<div class='div-commentary'><p style="margin-left:1em">拒善則於<span class='corr'>己</span>無益。名不顧自。崇惡則于<span class='corr'>己</span>有損。名不顧他。餘如慚愧中釋可知。貪等者。等于瞋癡。由無慚愧。令貪瞋癡皆得生長。助成貪等。是彼等流。故無慚愧。名為惡法。與諸禽獸不相異也。二釋二中隨竟。</p>
<p style="margin-left:1em">△三釋八大隨八。初釋掉舉<span class='note-inline'>(至)</span>八釋不正知。今初。</p>
</div>
<div class='div-orig'><p>云何掉舉。令心於境不寂靜為性。能障行捨奢摩他為業。有義。掉舉<span class='note-inline'>(乃是)</span>貪一分攝。論唯說此是貪分故。此由憶昔樂事生故。有義。掉舉非唯貪攝。論說掉舉徧染心故。又掉舉相。謂不寂靜。說是煩惱共相攝故。掉舉離此<span class='note-inline'>(煩惱共相)</span>無別相故。雖依一切煩惱假立。而貪位增。說為貪分。有義。掉舉別有自性。遍諸染心。如不信等。非<span class='note-inline'>(因假)</span>說他分。體便非實。勿不信等。亦假有故。而論說<span class='note-inline'>(此掉舉以)</span>為世俗有者<span class='note-inline'>(例)</span>。如睡眠等<span class='note-inline'>(雖實有體。而)</span>。隨他<span class='note-inline'>(無明)</span>相說。掉舉別相。謂即囂動<span class='note-inline'>(能)</span>。令<span class='note-inline'>(與彼)</span>俱生<span class='note-inline'>(之心心所)</span>法不寂靜故。若離<span class='note-inline'>(諸)</span>煩惱無別此<span class='note-inline'>(掉舉)</span>相。不應別說障奢摩他。故不寂靜。非此<span class='note-inline'>(掉舉)</span>別相。</p>
</div>
<div class='div-commentary'><p style="margin-left:1em">奢摩他。此翻為止。釋有三義。第三為正。</p>
<p style="margin-left:1em">△二釋惛沉。</p>
</div>
<div class='div-orig'><p>云何惛沉。令心於境無堪任為性。能障輕安毗鉢舍那為業。有義。惛沉<span class='note-inline'>(乃是)</span>癡一分攝。論唯說此是癡分故。惛昧沉重。是癡相故。有義。惛沉非但癡攝。謂無堪任。是惛沉相。一切煩惱。皆無堪任。離此<span class='note-inline'>(煩惱無堪任相。)</span>無別惛沉相故。雖依一切煩惱假立。而癡相增。但說癡分。有義。惛沉別有自性。雖名癡分。而是<span class='note-inline'>(癡之)</span>等流。如不信等非即癡攝<span class='note-inline'>(論中)</span>。隨他相說。名世俗有。如睡眠等。是實有性。惛沉別相。謂即懵重<span class='note-inline'>(能)</span>。令<span class='note-inline'>(與彼)</span>俱生<span class='note-inline'>(之心心所)</span>法無堪任故。若離<span class='note-inline'>(諸)</span>煩惱。無別惛沉相。不應別說障毗鉢舍那。故無堪任。非此<span class='note-inline'>(惛沉)</span>別相。此與癡相。有差別者。謂癡於境迷闇為相。正障無癡。而非懵重。惛沉於境懵重為相。正障輕安。而非迷闇。</p>
</div>
<div class='div-commentary'><p style="margin-left:1em">毗鉢舍那。此翻為觀。釋亦三義。第三為正。懵故名惛。重故名沉。與癡差別。如文可知。</p>
<p style="margin-left:1em">△三釋不信。</p>
</div>
<div class='div-orig'><p>云何不信。於實德能。不忍樂欲。心穢為性。能障淨信。墮依為業。謂不信者。多懈怠故。不信三相。翻信應知然諸染法。各有別相。唯此不信。自相渾濁。復能渾濁餘心心所。如極穢物。自穢穢他。是故說此心穢為性。由不信故。於實德能。不忍樂欲。非<span class='note-inline'>(謂不忍樂欲)</span>別有<span class='note-inline'>(自)</span>性。若於餘事。邪忍樂欲。是此<span class='note-inline'>(不信之)</span>因果。非此自性。</p>
</div>
<div class='div-commentary'><p style="margin-left:1em">若有疑者。猶可生信。若直不信。則佛亦無如之何。故極穢濁也。</p>
<p style="margin-left:1em">△四釋懈怠。</p>
</div>
<div class='div-orig'><p>云何懈怠。於善惡品修斷事中。懶墮為性。能障精進。增染為業。謂懈怠者。滋長染故。於諸染事。而䇿勤者。亦名懈怠。退善法故<span class='note-inline'>(若)</span>。於無記事。而䇿勤者。於諸善品。無進退故。是欲勝解<span class='note-inline'>(所攝。)</span>非別有性<span class='note-inline'>(喻)</span>。如於無記<span class='note-inline'>(事而)</span>忍可樂欲。非淨非染。無信不信<span class='note-inline'>(當知亦非精進。亦非懈怠也)</span>。</p>
</div>
<div class='div-commentary'><p style="margin-left:1em">△五釋放逸。</p>
</div>
<div class='div-orig'><p>云何放逸。於染淨品。不能防修。縱<span class='note-inline'>(恣流)</span>蕩為性。障不放逸。增惡損善所依為業。謂由懈怠及貪瞋癡。不能防修染淨品法。總名放逸。非別有體。雖慢疑等。亦有此能。而方彼<span class='note-inline'>(貪瞋癡懈)</span>四<span class='note-inline'>(法則)</span>勢用微劣<span class='note-inline'>(惟彼四法)</span>。障三善根<span class='note-inline'>(及障)</span>。徧䇿法故。推究此<span class='note-inline'>(放逸。更無別)</span>相。如不放逸<span class='note-inline'>(中可例)</span>。</p>
</div>
<div class='div-commentary'><p style="margin-left:1em">△六釋失念。</p>
</div>
<div class='div-orig'><p>云何失念。於諸所緣。不能明記為性。能障正念。散亂所依為業。謂失念者。心散亂故。有義。失念<span class='note-inline'>(即是)</span>。念一分攝。說是煩惱相應<span class='note-inline'>(之)</span>念故。有義。失念<span class='note-inline'>(乃是)</span>癡一分攝。瑜伽說此<span class='note-inline'>(失念)</span>是癡分故。癡令念失。故名失念。有義。失念<span class='note-inline'>(乃是念癡)</span>俱一分攝。由前二文<span class='note-inline'>(<span class='corr'>但</span>是)</span>影略說故。論復說此徧染心故。</p>
</div>
<div class='div-commentary'><p style="margin-left:1em">釋有三義。亦以第三為正。</p>
<p style="margin-left:1em">△七釋散亂。</p>
</div>
<div class='div-orig'><p>云何散亂。於諸所緣。令心流蕩為性。能障正定。惡慧所依為業。謂散亂者。發惡慧故。有義。散亂<span class='note-inline'>(乃是)</span>癡一分攝。瑜伽說此是癡分故。有義。散亂<span class='note-inline'>(乃是)</span>貪瞋癡攝。集論等說是三分故<span class='note-inline'>(瑜伽)</span>。說<span class='note-inline'>(此是)</span>癡分者。遍染心故。謂貪瞋癡。令心流蕩。勝餘法故。說為散亂。有義。散亂別有自體<span class='note-inline'>(集論)</span>。說三分者。是彼<span class='note-inline'>(貪瞋癡之)</span>等流。如無慚等。非即彼<span class='note-inline'>(貪瞋癡所)</span>攝<span class='note-inline'>(<span class='corr'>但</span>以)</span>。隨他相說。名世俗有。散亂<span class='note-inline'>(自有)</span>別相。謂即躁擾。令<span class='note-inline'>(與彼)</span>俱生<span class='note-inline'>(之心心所)</span>法皆流蕩故。若離彼<span class='note-inline'>(貪瞋癡)</span>三<span class='note-inline'>(法)</span>無別自體。不應別說障三麼地。</p>
</div>
<div class='div-commentary'><p style="margin-left:1em">亦以第三義為正也。惡慧。謂邪簡擇。三摩地。即是正定。</p>
</div>
<div class='div-orig'><p><span class='note-inline'>(問曰)</span>掉舉散亂。二用何別<span class='note-inline'>(答曰)</span>。彼<span class='note-inline'>(掉舉)</span>令易解。此<span class='note-inline'>(散亂)</span>令易緣。雖一剎那。解緣無易。而於相續。有易義故<span class='note-inline'>(問曰)</span>。染汙心時。由掉亂力。常應念念易解易緣<span class='note-inline'>(何故有時專注一境。答曰)</span>。或由念等力所制伏。如繫猿猴。有暫時住。故掉與亂。俱遍染心。</p>
</div>
<div class='div-commentary'><p style="margin-left:1em">此更料簡。并釋疑也。初一問答。是對掉舉。料簡用別。易解者。改其能知之心。易緣者。更其所緣之境也。次一問答。釋疑可知。</p>
<p style="margin-left:1em">△八釋不正知。</p>
</div>
<div class='div-orig'><p>云何不正知。於所觀境。謬解為性。能障正知。毀犯為業。謂不正知者。多所毀犯故。有義。不正知<span class='note-inline'>(乃是)</span>慧一分攝。說是煩惱相應慧故。有義。不正知<span class='note-inline'>(乃是)</span>癡一分攝。瑜伽說此是癡分故。令知不正。名不正知。有義。不正知<span class='note-inline'>(乃是慧癡)</span>俱一分攝。由前二文影略說故。論復說此遍染心故。</p>
</div>
<div class='div-commentary'><p style="margin-left:1em">亦第三義為正。二廣釋別相竟。</p>
<p style="margin-left:1em">△三釋與并及。</p>
</div>
<div class='div-orig'><p><span class='note-inline'>(頌中)</span>與并及<span class='note-inline'>(之為)</span>言。顯隨煩惱非唯二十<span class='note-inline'>(以)</span>。雜事等說<span class='note-inline'>(復有)</span>。會等多種隨煩惱故<span class='note-inline'>(當知)</span>。隨煩惱名。亦攝<span class='note-inline'>(根本)</span>煩惱<span class='note-inline'>(以即)</span>。是前<span class='note-inline'>(根本)</span>煩惱<span class='note-inline'>(之)</span>等流性故<span class='note-inline'>(若夫)</span>。煩惱同類<span class='note-inline'>(之)</span>餘染汙法<span class='note-inline'>(則)</span>。但<span class='note-inline'>(可)</span>名<span class='note-inline'>(為)</span>隨煩惱<span class='note-inline'>(以)</span>。非<span class='note-inline'>(根本)</span>煩惱攝故。</p>
</div>
<div class='div-commentary'><p style="margin-left:1em">煩惱同類餘染汙法。如有覆無記之悔眠尋伺等是也。</p>
</div>
<div class='div-orig'><p><span class='note-inline'>(然今)</span>唯說二十隨煩惱者。謂非<span class='note-inline'>(根本)</span>煩惱<span class='note-inline'>(又)</span>。唯染麤<span class='note-inline'>(不可悔眠等通于善及細)</span>。故。此餘染法。或<span class='note-inline'>(即)</span>此<span class='note-inline'>(之)</span>分位。或<span class='note-inline'>(是)</span>此<span class='note-inline'>(之)</span>等流。皆此<span class='note-inline'>(二十)</span>所攝。隨其類別。如理應知。</p>
</div>
<div class='div-commentary'><p style="margin-left:1em">初正釋頌文竟。</p>
<p style="margin-left:1em">△二諸門分別十二。初假實門<span class='note-inline'>(至)</span>十二隨境立名門。今初。</p>
</div>
<div class='div-orig'><p>如是二十隨煩惱中。小十。大三。定是假有無慚。無愧。不信。懈怠。定是實有。教理成故。掉舉。惛沉。散亂。三種。有義是假。有義是實。所引理教。如前應知。</p>
</div>
<div class='div-commentary'><p style="margin-left:1em">大三假有者。放逸失念不正知也。</p>
<p style="margin-left:1em">△二俱生分別門。</p>
</div>
<div class='div-orig'><p>二十皆通俱生分別。隨<span class='note-inline'>(于俱生分別)</span>二<span class='note-inline'>(種根本)</span>煩惱<span class='note-inline'>(之)</span>勢力起故。</p>
</div>
<div class='div-commentary'><p style="margin-left:1em">△三自類相應門。</p>
</div>
<div class='div-orig'><p>此二十中。小十。展轉定不俱起。互相違故。行相麤猛。各為主故。中二。一切不善心俱。隨<span class='note-inline'>(其所)</span>應<span class='note-inline'>(不善之法。)</span>皆得<span class='note-inline'>(與)</span>小<span class='note-inline'>(隨)</span>大<span class='note-inline'>(隨)</span>俱起論說大八徧諸染心。展轉<span class='note-inline'>(于)</span>小<span class='note-inline'>(隨)</span>中<span class='note-inline'>(隨)</span>皆容俱起。有處說六遍染心者<span class='note-inline'>(以)</span>。惛掉增時不俱起故。</p>
</div>
<div class='div-commentary'><p style="margin-left:1em">惛沉增盛。則無掉舉。掉舉增盛。則無惛沉。故說此二不徧染心。惟六法徧也。</p>
</div>
<div class='div-orig'><p>有處但說五遍染者。以惛掉等違唯善故。</p>
</div>
<div class='div-commentary'><p style="margin-left:1em">惛沉掉舉不信懈怠放逸。此之五法。唯于善心中無。而于不善及有覆無記心中皆有。故說五遍。其忘念不正知二法。若以癡一分為性者。則徧染心若以念慧一分為性者。則不徧染心。散亂一法。雖通不善及有覆無記。然有時被制伏故。所以亦不說遍也。</p>
<p style="margin-left:1em">△四諸識俱起門。</p>
</div>
<div class='div-orig'><p>此<span class='note-inline'>(二十煩惱)</span>唯染<span class='note-inline'>(性)</span>故。非<span class='note-inline'>(與)</span>第八<span class='note-inline'>(識)</span>俱。第七識中。唯有八大。取捨差別。如上應知。第六識中。容有一切。小十麤猛。五識中無。中<span class='note-inline'>(二)</span>大<span class='note-inline'>(八)</span>相通。五識容有。</p>
</div>
<div class='div-commentary'><p style="margin-left:1em">△五諸受相應門。</p>
</div>
<div class='div-orig'><p>由斯中<span class='note-inline'>(二)</span>大<span class='note-inline'>(八之相既通。得與)</span>五受相應。</p>
<p>有義。小十除<span class='note-inline'>(諂誑憍)</span>三<span class='note-inline'>(其)</span>。忿等<span class='note-inline'>(七法。)</span>唯<span class='note-inline'>(與)</span>喜憂捨三受相應<span class='note-inline'>(而)</span>。諂誑憍<span class='note-inline'>(之)</span>三<span class='note-inline'>(法。與)</span>四<span class='note-inline'>(受)</span>俱<span class='note-inline'>(但)</span>。除苦<span class='note-inline'>(受。)</span>有義。忿等<span class='note-inline'>(七法。與)</span>四<span class='note-inline'>(受)</span>俱<span class='note-inline'>(<span class='corr'>但</span>)</span>。除樂<span class='note-inline'>(受。)</span>諂誑憍三。五受俱起。意有苦受。前<span class='corr'>已</span>說故。此受俱相。如煩惱說。實義如是。若隨麤相<span class='note-inline'>(則)</span>。忿恨惱嫉害<span class='note-inline'>(<span class='corr'>但</span>與)</span>。憂捨<span class='note-inline'>(二受)</span>俱<span class='note-inline'>(其)</span>。覆慳<span class='note-inline'>(二法但與)</span>喜捨<span class='note-inline'>(二受俱。)</span>餘<span class='note-inline'>(諂誑憍)</span>三<span class='note-inline'>(法。更)</span>增樂<span class='note-inline'>(受。若)</span>中<span class='note-inline'>(二與)</span>大<span class='note-inline'>(八。即)</span>隨麤<span class='note-inline'>(相。)</span>亦如實義<span class='note-inline'>(得與五受相應)</span>。</p>
</div>
<div class='div-commentary'><p style="margin-left:1em">小十二義。後義為正。實義如是。即結成第二正義也。次更隨麤相略判。可知。</p>
<p style="margin-left:1em">△六別境相應門。</p>
</div>
<div class='div-orig'><p>如是二十。與別境五。皆容俱起。不相違故。染念染慧。雖非<span class='note-inline'>(與)</span>念慧俱。而<span class='note-inline'>(此二之)</span>癡一分<span class='note-inline'>(攝)</span>者。亦得相應故。</p>
</div>
<div class='div-commentary'><p style="margin-left:1em">染念。即忘念。染慧。即不正知也。</p>
</div>
<div class='div-orig'><p>念亦緣現<span class='note-inline'>(在與)</span>曾習<span class='note-inline'>(相)</span>類<span class='note-inline'>(之)</span>境。忿亦得緣剎那過去<span class='note-inline'>(未久之境。)</span>故忿與念。亦得相應。染定起時。心亦躁擾。故亂與定。相應無失。</p>
</div>
<div class='div-commentary'><p style="margin-left:1em">此釋伏難也。難曰。念緣曾習境。忿緣現在境。何得相應。答釋可知。又難曰。定與散亂。何得相應。釋亦可知。</p>
<p style="margin-left:1em">△七根本相應門。</p>
</div>
<div class='div-orig'><p>中二大八<span class='note-inline'>(與)</span>。十<span class='note-inline'>(根本)</span>煩惱俱。小十定非<span class='note-inline'>(與)</span>見疑俱起。此<span class='note-inline'>(小十)</span>相麤動。彼<span class='note-inline'>(見疑)</span>審細故。忿等五法。容<span class='note-inline'>(與)</span>慢癡俱。非<span class='note-inline'>(與)</span>貪恚並<span class='note-inline'>(以即)</span>。是瞋分故。慳<span class='note-inline'>(與)</span>癡慢俱。非<span class='note-inline'>(與)</span>貪瞋並<span class='note-inline'>(以即)</span>。是貪分故。憍唯<span class='note-inline'>(與)</span>癡俱。與慢解別。是貪分故。覆誑與諂<span class='note-inline'>(得與)</span>。貪癡慢俱<span class='note-inline'>(以)</span>。行相無違<span class='note-inline'>(但是)</span>。貪癡分故。</p>
</div>
<div class='div-commentary'><p style="margin-left:1em">忿等五法。謂忿恨惱嫉害也。既是瞋分。則一心中不容二瞋。又瞋與貪。定不俱起。故但得與慢癡俱耳。慳是貪分。不與貪瞋並起。憍亦貪分。不與貪瞋並起。而言與慢解別者。貪令心下。慢令心舉故也。問曰。法華文句以憍釋慢。此云何通。答曰。前文亦云。所染所恃境可同故。說貪與慢或得相應。又復憍以醉傲為性。傲即慢也。世人每云憍傲。亦云憍慢。此中且約小隨麤相。正憍醉時。未必陵他。故云解別耳。言行相無違等者。貪分所攝之覆誑與諂。不與癡違。癡分所攝之覆誑與諂。亦不與貪慢違也。</p>
<p style="margin-left:1em">△八三性相攝門。</p>
</div>
<div class='div-orig'><p>小七。中二。唯不善攝。小三。大八。亦通<span class='note-inline'>(有覆)</span>無記。</p>
</div>
<div class='div-commentary'><p style="margin-left:1em">小七。謂忿恨覆惱嫉慳害也。五皆瞋分。故惟不善。覆兼貪癡。滋長罪垢。故唯不善。慳悋鄙澁。永塞福路。故唯不善。諂誑憍三。若與無慚愧俱。則名為惡。若未至於不顧自他。猶名有覆無記。大八若與十不善中隨一俱起。則名為惡。若與其餘任運煩惱相應。亦但名有覆無記也。</p>
<p style="margin-left:1em">△九界繫現緣門又三。初明界繫。二明現起。三明互緣。今初。</p>
</div>
<div class='div-orig'><p>小七。中二。唯欲界攝。誑諂<span class='note-inline'>(通)</span>欲色<span class='note-inline'>(二界。)</span>餘<span class='note-inline'>(憍及八大皆)</span>通三界。</p>
</div>
<div class='div-commentary'><p style="margin-left:1em">△二明現起。</p>
</div>
<div class='div-orig'><p>生在下地。容起上<span class='note-inline'>(地之)</span>十一<span class='note-inline'>(謂八大及憍誑諂。以)</span>。耽<span class='note-inline'>(上)</span>定於他起憍誑諂故。</p>
</div>
<div class='div-commentary'><p style="margin-left:1em">上地無忿等五。以無瞋故。亦無覆慳。無不善故。故不言之。</p>
</div>
<div class='div-orig'><p>若生上地。起下後十<span class='note-inline'>(謂中二大八。以)</span>。邪見<span class='note-inline'>(謗解脫。)</span>愛俱<span class='note-inline'>(潤生惑。)</span>容起彼故。小十<span class='note-inline'>(則)</span>生上<span class='note-inline'>(者)</span>無由起下。非正潤生及謗滅故。</p>
</div>
<div class='div-commentary'><p style="margin-left:1em">△三明互緣。</p>
</div>
<div class='div-orig'><p>中二大八。下亦緣上<span class='note-inline'>(與)</span>。上緣<span class='note-inline'>(之)</span>貪等相應起故。</p>
<p>有義。小十下不緣上。行相麤近。不遠取故。有義。嫉等亦得緣上。於勝地法。生嫉等故。</p>
<p>大八<span class='note-inline'>(及)</span>諂誑。上亦緣下<span class='note-inline'>(與)</span>。下緣<span class='note-inline'>(之)</span>慢等相應起故。梵於釋子。起諂誑故。憍不緣下<span class='note-inline'>(以下地)</span>。非<span class='note-inline'>(其)</span>所恃<span class='note-inline'>(境)</span>故。</p>
</div>
<div class='div-commentary'><p style="margin-left:1em">小十二義。後義為長。餘可知。九界繫現緣門竟。</p>
<p style="margin-left:1em">△十學等相攝門。</p>
</div>
<div class='div-orig'><p>二十皆非學無學攝。此<span class='note-inline'>(二十)</span>但是染。彼<span class='note-inline'>(學無學)</span>唯淨故。</p>
</div>
<div class='div-commentary'><p style="margin-left:1em">義如根本煩惱中釋。</p>
<p style="margin-left:1em">△十一三斷相攝門。</p>
</div>
<div class='div-orig'><p>後十唯通見修所斷<span class='note-inline'>(非非所斷。以)</span>。與<span class='note-inline'>(分別俱生)</span>二<span class='note-inline'>(種根本)</span>煩惱相應起故。見所斷者。隨迷諦相。或總或別<span class='note-inline'>(之根本)</span>煩惱俱<span class='note-inline'>(時而)</span>生。故隨所應。皆通四<span class='note-inline'>(諦)</span>部<span class='note-inline'>(分。其)</span>迷諦親疎等。皆如<span class='note-inline'>(根本)</span>煩惱<span class='note-inline'>(中)</span>說。前十。有義。唯修所斷。緣麤事境。任運生故。有義。亦通見修所斷。依<span class='note-inline'>(分別俱生)</span>二<span class='note-inline'>(種根本)</span>煩惱<span class='note-inline'>(之)</span>勢力起故<span class='note-inline'>(以外道)</span>。緣他見等。生忿等故<span class='note-inline'>(所以亦通見所斷也)</span>。見所斷者。隨<span class='note-inline'>(其)</span>所應緣總<span class='note-inline'>(緣)</span>別<span class='note-inline'>(根本)</span>惑力。皆通四部<span class='note-inline'>(所攝。)</span>此中有義。忿等但緣迷諦惑生。非親迷諦。行相麤淺。不深取故。有義。嫉等亦親迷諦。於滅道等。生嫉等故。</p>
</div>
<div class='div-commentary'><p style="margin-left:1em">後十。即中二大八。前十。即小隨十也。此中有義下。又判迷諦親疎。有兩家解。可以並參。故無去取。</p>
<p style="margin-left:1em">△十二隨境立名門。</p>
</div>
<div class='div-orig'><p>然忿等十。但緣有事。要託本質。方得生故。</p>
</div>
<div class='div-commentary'><p style="margin-left:1em">小十但緣有事。不緣無事。則知中二大八。通緣有事無事也。以大八遍染。中二遍不善故。</p>
</div>
<div class='div-orig'><p>緣有漏等。准上應知。</p>
</div>
<div class='div-commentary'><p style="margin-left:1em">謂二十皆緣有漏無漏。亦皆緣事境名境也。於此二十法中。隨拈一法。亦復不可思議若此。而眾生迷不自覺。甘受虗妄顛倒輪迴。譬如闇中觸寶傷身。又如翳見空華亂舞。豈不哀哉。四釋隨煩惱竟。</p>
</div>
<p class='juan'>成唯識論觀心法要卷第六</p>
</div><!-- end of div[@id='body'] -->
</body></html>