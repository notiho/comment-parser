<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu2' />成唯識論觀心法要卷第二</p><p class="byline">蕅益沙門　智旭　述</p>
<div class='div-commentary'><p style="margin-left:1em">△五破諸有為相二。初徵答破斥。二結申正義。今初。</p>
</div>
<div class='div-orig'><p>復如何知諸有為相。異色心等有實自性。契經說故。如契經說。有三有為之有為相。乃至廣說。</p>
</div>
<div class='div-commentary'><p style="margin-left:1em">此亦大乘徵而餘乘答也。三有為。即下文所云定有法略有三種。一現所知法。如色心等。二現受用法。如瓶衣等。如是二法。世共知有。三有作用法。如眼耳等。由彼彼用。證知是有。此三攝盡一切有為諸法也。有為相者。即生住異滅四相。謂色心瓶衣及眼耳等。無不各有生住異滅相故。</p>
</div>
<div class='div-orig'><p>此經不說<span class='note-inline'>(生住等相。)</span>異色心等有實自性。為證不成。非<span class='note-inline'>(八轉聲中)</span>第六<span class='note-inline'>(屬)</span>聲。便表異體<span class='note-inline'>(以)</span>色心之體。即色心<span class='note-inline'>(生住異滅之相)</span>故。非<span class='note-inline'>(生滅等)</span>能相<span class='note-inline'>(之)</span>體。定異<span class='note-inline'>(於色心等)</span>所相。勿堅相等<span class='note-inline'>(亦可)</span>。異地等故<span class='note-inline'>(又)</span>。若<span class='note-inline'>(使生滅等)</span>有為<span class='note-inline'>(之)</span>相。異<span class='note-inline'>(色心等)</span>所相<span class='note-inline'>(之)</span>體<span class='note-inline'>(則無生無滅等)</span>。無為相<span class='note-inline'>(之)</span>體<span class='note-inline'>(亦)</span>。應異<span class='note-inline'>(於真如虗空等)</span>所相<span class='note-inline'>(乎)</span>又生等<span class='note-inline'>(四)</span>相。若<span class='note-inline'>(其)</span>體俱<span class='note-inline'>(是實)</span>有<span class='note-inline'>(則)</span>。應一切時<span class='note-inline'>(中)</span>齊興作用<span class='note-inline'>(即生即住即異即滅)</span>。若<span class='note-inline'>(以四相)</span>相違故<span class='note-inline'>(而)</span>。用不頓興<span class='note-inline'>(者。則四)</span>體亦<span class='note-inline'>(復)</span>相違。如何<span class='note-inline'>(可)</span>俱有<span class='note-inline'>(哉)</span>。</p>
</div>
<div class='div-commentary'><p style="margin-left:1em">此下皆大乘破斥也。八囀聲者。一體。二業。三具。四為。五從。六屬。七於。八呼。今契經所云三有為之有為相。此一之字。乃是詮所屬義。正即第六屬聲。明其離有為法無有為相。即於色心諸法體上而辯生住異滅。非表能所各有異體也。假使生住異滅。定異於色心諸法。則堅濕煖動。亦可定異於地水火風乎。又若生住異滅之相。果異色心諸法之體。則不生不滅等相。亦可異於虗空真如等體乎。又生住異滅若各有體。則應一切時中各齊興用。若用相違。故不頓興。則體亦相違。安得俱有乎。</p>
</div>
<div class='div-orig'><p>又<span class='note-inline'>(體既不俱。則)</span>住異滅<span class='note-inline'>(三)</span>用<span class='note-inline'>(亦)</span>不應俱<span class='note-inline'>(為現在實有。若謂生滅等)</span>能相<span class='note-inline'>(與色心等)</span>所相體俱本有<span class='note-inline'>(則)</span>。用亦應然<span class='note-inline'>(以用與體)</span>無別性故。</p>
</div>
<div class='div-commentary'><p style="margin-left:1em">彼計生屬未來。住異滅同屬現在。故今破曰。三體既不可俱。則三用亦不宜俱屬現在。設許體俱本有。則四相亦應俱有。不應獨許住異滅是現在。別以生屬未來也。</p>
</div>
<div class='div-orig'><p>若謂<span class='note-inline'>(能所體雖本有。)</span>彼<span class='note-inline'>(之作)</span>用更待因緣<span class='note-inline'>(然後起者。則色心等)</span>。所<span class='note-inline'>(相既)</span>待因緣。應非本有。又<span class='note-inline'>(復既待因緣。則汝所)</span>執生<span class='note-inline'>(住)</span>等<span class='note-inline'>(能相)</span>便為無用。</p>
</div>
<div class='div-commentary'><p style="margin-left:1em">先破色心等所相非有。次破生住等能相無用也。</p>
</div>
<div class='div-orig'><p><span class='note-inline'>(又若謂色心等)</span>所相恒有。而<span class='note-inline'>(與)</span>生<span class='note-inline'>(滅)</span>等<span class='note-inline'>(能相)</span>合<span class='note-inline'>(則)</span>。應無為法亦有生<span class='note-inline'>(滅)</span>等<span class='note-inline'>(合。以)</span>彼<span class='note-inline'>(無為之恒有。與)</span>此<span class='note-inline'>(有為之恒有。求其)</span>異因不可得故。</p>
</div>
<div class='div-commentary'><p style="margin-left:1em">不達生住異滅之外無色心諸法。故妄計云所相恒有。不達色心諸法之外無生住異滅。故妄計云而生等合。應先出餘乘量云。所相是有法。決定恒有宗。因云。生等合故。喻如無為法。次申違量云。無為是有法。亦生等合宗。因云。以恒有故。喻如所相。既無為恒有。不與生滅等合。則色心等與生滅合。豈得為恒有哉。既生滅等。不能與無為合。則離色心諸法之外。豈別有生滅等實體哉。</p>
</div>
<div class='div-orig'><p>又去來世。非現非常。應似空華。非實有性。生名為有。寧在未來。滅名為無。應非現在。滅若非無。生應非有。又滅違住。寧執同時。住不違生。何容異世。故彼所執。進退非理。</p>
</div>
<div class='div-commentary'><p style="margin-left:1em">此更破彼妄計生屬未來。住異滅屬現在也。初徵答破斥竟。</p>
<p style="margin-left:1em">△二結申正義。</p>
</div>
<div class='div-orig'><p>然有為法因緣力故。本無今有。暫有還無。表異無為。假立四相。本無今有。有位名生。生位暫停。即說為住。住別前後。復立異名。暫有還無。無時名滅。前三有故。同在現在。後一是無。故在過去。</p>
</div>
<div class='div-commentary'><p style="margin-left:1em">此正明假立四相。非別有實體也。前三。謂生住異。後一。謂滅。餘俱可知。</p>
</div>
<div class='div-orig'><p><span class='note-inline'>(難曰。)</span>如何<span class='note-inline'>(滅是)</span>無法<span class='note-inline'>(乃)</span>。與有<span class='note-inline'>(法)</span>為相<span class='note-inline'>(答曰)</span>。表此<span class='note-inline'>(有法)</span>後<span class='note-inline'>(必歸)</span>無。為相何失。生表有法先非有。滅表有法後是無。異表此法非凝然。住表此法暫有用。故此四相。於有為法雖俱名表。而表有異。此依剎那假立四相<span class='note-inline'>(若約)</span>。一期<span class='note-inline'>(果報之)</span>分位。亦得假立<span class='note-inline'>(四相。)</span>初有名生。後無名滅。生<span class='corr'>已</span>相似相續名住。即此相續轉變名異。是故四相皆是假立。</p>
</div>
<div class='div-commentary'><p style="margin-left:1em">五破諸有為相竟。</p>
<p style="margin-left:1em">△六破名句文身二。初徵答破斥。二結申正義。今初。</p>
</div>
<div class='div-orig'><p>復如何知異色心等。有實詮表名句文身。契經說故。如契經說。佛得希有名句文身。</p>
</div>
<div class='div-commentary'><p style="margin-left:1em">亦大乘徵。餘乘答也。解現下文。</p>
</div>
<div class='div-orig'><p>此經不說異色心等有實名等。為證不成。若名句文<span class='note-inline'>(有法。)</span>異聲實有<span class='note-inline'>(因。)</span>應如色等<span class='note-inline'>(喻。)</span>非實能詮<span class='note-inline'>(宗。若)</span>謂聲能生名句文者。此聲必有音韻屈曲。此足能詮。何用名等。若謂聲上音韻屈曲即名句文<span class='note-inline'>(而是)</span>。異聲實有<span class='note-inline'>(則)</span>。所見色上形量屈曲<span class='note-inline'>(亦)</span>。應異色處別有實體<span class='note-inline'>(耶。)</span>若謂聲上音韻屈曲。如絃管聲。非能詮者。此<span class='note-inline'>(言語聲。亦)</span>應如彼<span class='note-inline'>(絃管之)</span>聲。不別<span class='note-inline'>(能)</span>生名<span class='note-inline'>(句文)</span>等<span class='note-inline'>(且)</span>。又誰說彼<span class='note-inline'>(絃管之聲)</span>定不能詮<span class='note-inline'>(餘乘難曰)</span>。聲若能詮。風鈴聲等應有詮用<span class='note-inline'>(大乘答曰)</span>。此<span class='note-inline'>(語聲亦)</span>應如彼<span class='note-inline'>(風鈴等聲。)</span>不別生實名句文身。若<span class='note-inline'>(許)</span>唯<span class='note-inline'>(有)</span>語聲能生名等。如何不許唯<span class='note-inline'>(此)</span>語<span class='note-inline'>(聲即)</span>能詮<span class='note-inline'>(理。既唯語聲即能詮理。何須別生名句文身。小乘又難曰。)</span>何理定知能詮即語<span class='note-inline'>(大乘答曰)</span>。寧知異語別有能詮。語不異能詮。人天共了。執能詮異語。天愛非餘。</p>
</div>
<div class='div-commentary'><p style="margin-left:1em">此大乘破斥也。文義並顯。不須別釋。言天愛非餘者。有謂光音天以上。不用語言為詮表故。</p>
<p style="margin-left:1em">△二結申正義。</p>
</div>
<div class='div-orig'><p>然依語聲分位差別而假建立名句文身。名詮<span class='note-inline'>(法之)</span>自性。句詮<span class='note-inline'>(法之)</span>差別。文即是字。為<span class='note-inline'>(名句)</span>二<span class='note-inline'>(者)</span>所依。此<span class='note-inline'>(名句文)</span>三離聲。雖無別體。而假實異。亦不即聲。由此法詞二無礙解境有差別。聲與名等。蘊處界攝亦各有異。</p>
</div>
<div class='div-commentary'><p style="margin-left:1em">名別文是假立。聲是實有。名句文是法無礙解境。聲是辭無礙解境。約五蘊。則聲是色蘊攝。名句文是行蘊攝。約十二處。則聲是聲處攝。名句文是法處攝。約十八界。則聲是聲塵界攝。名句文是法塵界攝也。</p>
</div>
<div class='div-orig'><p>且依此土。說名句文依聲假立。非謂一切。諸餘佛土。亦依光明妙香味等假立<span class='note-inline'>(名句文)</span>三故。</p>
</div>
<div class='div-commentary'><p style="margin-left:1em">此又統論十方佛土。六塵皆得假立名句文也。蓋此土唯耳根利。故且依聲立三。餘土六根各有利鈍。眼根利者。則依光明立名句文。鼻根利者。則依妙香立名句文。舌根利者。則依妙味立名句文。等者。指觸法二塵。亦得依之立名句文。故法華玄義云。六塵體是法界。一一無非教經。亦無非行經。亦無非理經也。二別破得非得等竟。</p>
<p style="margin-left:1em">△三傍破執隨眠。</p>
</div>
<div class='div-orig'><p>有執隨眠異心心所。是不相應行蘊所攝。</p>
</div>
<div class='div-commentary'><p style="margin-left:1em">先敘計也。隨眠。謂煩惱種子。隨逐有情。眠伏藏識。故名隨眠。本是第八識所執持。即彼相分。而餘乘以為不與前六現識相應。遂妄執為別有自體。是行蘊攝也。</p>
</div>
<div class='div-orig'><p>彼亦非理<span class='note-inline'>(既)</span>。名<span class='note-inline'>(為)</span>貪等<span class='note-inline'>(隨眠惑)</span>故。如現貪等非不相應。</p>
</div>
<div class='div-commentary'><p style="margin-left:1em">量云。所執隨眠。是有法。非不相應行宗。因云。名貪等故。喻如現貪等。</p>
</div>
<div class='div-orig'><p>執別有餘不相應行。准前理趣。皆應遮止。</p>
</div>
<div class='div-commentary'><p style="margin-left:1em">小乘止執十四不相應行。故且隨其所執破之。大乘所明二十四法。本非實有。但是假立。設有更執為實法者。即以如前理趣遮破可知。二破不相應行竟。</p>
<p style="margin-left:1em">△三破無為法二。初以理破斥。二結申正義。今初。</p>
</div>
<div class='div-orig'><p>諸無為法。離色心等決定實有。理不可得。且定有法。略有三種。一現所知法。如色心等。二現受用法。如瓶衣等。如是二法。世共知有。不待<span class='note-inline'>(宗)</span>因<span class='note-inline'>(比量而)</span>成。三有作用法。如眼耳等。由彼彼用。證知是有。無為非世共知定有。又無作用如眼耳等。設許<span class='note-inline'>(其是)</span>有用<span class='note-inline'>(則)</span>。應<span class='note-inline'>(反)</span>是無常。故不可執無為定有。</p>
</div>
<div class='div-commentary'><p style="margin-left:1em">諸無為。指餘乘所執三無為。一虗空無為。二擇滅無為。三非擇滅無為也。色等五塵。是五識現量所知。心及心所。是他心智現量所知。故名現所知法。餘可知。</p>
</div>
<div class='div-orig'><p>然諸無為。所知性故。或色心等所顯性故。如色心等。不應執為離色心等實<span class='note-inline'>(有)</span>無為<span class='note-inline'>(之)</span>性。</p>
</div>
<div class='div-commentary'><p style="margin-left:1em">下結申正義中云。諸無為法。略有二種。一依識變。假施設有。二依法性。假施設有。今約依識變義立量云。諸無為是有法。不應執為離色心等實無為性宗。因云。所知性故。喻如色心等。又約依法性義立量云。諸無為是有法。不應執為離色心等實無為性宗。因云。色心等所顯性故。喻如色心等。</p>
</div>
<div class='div-orig'><p>又虗空等<span class='note-inline'>(三無為法。)</span>為一為多。若體是一。遍一切處。虗空容受色等法故。隨能合法。體應成多。一所合處。餘不合故。不爾。諸法應互相遍。若謂虗空不與法合<span class='note-inline'>(則)</span>。應<span class='note-inline'>(虗空)</span>非<span class='note-inline'>(能)</span>容受。如餘<span class='note-inline'>(擇滅等)</span>無為。又色等中。有虗空不。有應相雜。無應不遍。</p>
</div>
<div class='div-commentary'><p style="margin-left:1em">若達三無為法。不過是色心等所顯之性。假施設有。本非離識別有實性。則何一何多。亦不妨說一說多。如後文斷十重障。證十真如。真如尚非是一。云何有十。乃約斷障所顯。不妨非十而說十也。今餘乘既妄執離識別有三無為性。故以為一為多雙徵難之。先破一。後破多。今破一中。先破處空無為是一。故云。若虗空無為之體是一。遍一切處。以能容受色等法故。然而隨能合法。則體應成多。是遍則不一也。或應一所合處餘不合故。是一則不徧也。設既不許體應成多。又不許餘皆不合。則應諸法各互相遍。方成一體遍一切處。而豈可哉。恐轉計云。虗空不與法合。奚至體應成多。亦何論一合而餘不合。故今破云。若謂虗空不與法合。則應非能容受。如擇滅等無為。何得名為虗空無為。又色等中若有虗空。則應相雜而非一。或色等中便無虗空。則應有缺而不遍。寧得執虗空體一。遍一切處。為識外實法耶。</p>
</div>
<div class='div-orig'><p>一部一品結法斷時。應得餘部餘品擇滅。</p>
</div>
<div class='div-commentary'><p style="margin-left:1em">此破擇滅無為定一之執也。無為之性。即是唯識實性。但依智慧簡擇力故。分分除滅見思煩惱。分分顯出真如實性。故名擇滅無為。然而真如體絕言思。既非定多。又豈定一。今若執為定一。則如一部一品結法斷時。便應頓得餘部餘品擇滅。而四果差別分位皆不成矣。又豈可哉。言部品者。見所斷惑。分為四部。一者見苦諦所斷部。凡有十種隨眠。若約三界。共有二十八品。二者見集諦所斷部。三者見滅諦所斷部。四者見道諦所斷部。修所斷惑。共為一部。約三界九地。分為八十一品。</p>
</div>
<div class='div-orig'><p>一法緣闕得不生時。應於一切得非擇滅。執彼體一。理應爾故。</p>
</div>
<div class='div-commentary'><p style="margin-left:1em">此破非擇滅無為定一之執也。無為法性。本無生滅。由緣生法。覆令不顯。故于緣缺之時。法暫不生名非擇滅無為。亦非定多定一也。今若執為定一。則一法緣缺不生時。應一切法皆悉不生。又豈可哉。執彼下。總結上文。先破一竟。</p>
</div>
<div class='div-orig'><p>若體是多。便有品類。應如色等。非實無為。虗空又應非徧容受。</p>
</div>
<div class='div-commentary'><p style="margin-left:1em">此總破三無為體多也。文義可知。</p>
</div>
<div class='div-orig'><p>餘部所執離心心所實有無為。准前應破。</p>
</div>
<div class='div-commentary'><p style="margin-left:1em">設或更執不動無為。想受滅無為等。總以一多二義破之。例皆別無實法也。</p>
</div>
<div class='div-orig'><p>又諸無為。許無因果故。應如兔角。非異心等有。</p>
</div>
<div class='div-commentary'><p style="margin-left:1em">若有因果。便是有為。既稱無為。決同許無因果。故總立量破云。諸無為是有法。非異心等有宗。因云。許無因果故。喻如兔角<span class='note-inline'>(初以理破斥竟)</span>。</p>
<p style="margin-left:1em">△二結申正義。</p>
</div>
<div class='div-orig'><p>然契經說。有虗空等諸無為法。略有二種。一依識變。假施設有。謂曾聞說虗空等名。隨分別有虗空等相。數習力故<span class='note-inline'>(功夫漸漸成熟。致使)</span>。心等生時。似虗空等無為相現。此所現相<span class='note-inline'>(是獨頭意識所緣之獨影境。但以)</span>。前後相似。無有變易。假說為常。二依法性。假施設有。謂空無我所顯真如。有無俱非。心言路絕。與一切法非一異等。是法真理。故<span class='note-inline'>(說)</span>名<span class='note-inline'>(為)</span>法性。離諸障礙。故<span class='note-inline'>(或)</span>名<span class='note-inline'>(為)</span>虗空。由簡擇力滅諸雜染究竟證會。故<span class='note-inline'>(又)</span>名<span class='note-inline'>(為)</span>擇滅。不由擇力本性清淨。或緣闕所顯。故<span class='note-inline'>(又)</span>名<span class='note-inline'>(為)</span>非擇滅。苦樂受滅。故<span class='note-inline'>(又)</span>名<span class='note-inline'>(為)</span>不動。想受不行<span class='note-inline'>(故又)</span>。名想受滅。此五<span class='note-inline'>(種名。)</span>皆依真如假立<span class='note-inline'>(即此)</span>。真如<span class='note-inline'>(二字。)</span>亦是假施設名。遮撥為無。故說為有。遮執為有。故說為空。勿謂虗幻。故說為實。理非妄倒。故名真如。不同餘宗離色心等有實常法名曰真如。故諸無為。非定實有。</p>
</div>
<div class='div-commentary'><p style="margin-left:1em">虗。謂徧計所執。幻。謂依他所現。非妄故名真。無倒故名如。餘皆可知。初敘破外小所執竟。</p>
<p style="margin-left:1em">△二立量以顯唯識。</p>
</div>
<div class='div-orig'><p>外道餘乘所執諸法<span class='note-inline'>(是有法。)</span>異心心所非實有性<span class='note-inline'>(宗。)</span>是所取故<span class='note-inline'>(因。)</span>如心心所<span class='note-inline'>(喻。)</span>能取彼<span class='note-inline'>(諸法之)</span>覺<span class='note-inline'>(是有法。)</span>亦不緣彼<span class='note-inline'>(心外實法宗。)</span>是能取故<span class='note-inline'>(因。)</span>如緣此<span class='note-inline'>(內相分之)</span>覺<span class='note-inline'>(喻)</span>。</p>
</div>
<div class='div-commentary'><p style="margin-left:1em">初一量。破所徧計。次一量。破能徧計。所徧計。即心心所之相分。名為所取。能徧計。即心心所之見分。名為能取。見相二分。皆不離于自證。設使異心心所。便無能取所取矣。</p>
</div>
<div class='div-orig'><p>諸心心所<span class='note-inline'>(是有法。)</span>依他起故<span class='note-inline'>(因。)</span>亦如幻事<span class='note-inline'>(喻。)</span>非真實有<span class='note-inline'>(宗。)</span>為遣妄執心心所外實有境故。說唯有識。若執唯識真實有者。如執外境。亦是法執。</p>
</div>
<div class='div-commentary'><p style="margin-left:1em">此由前文既顯徧計本空。今更申明依他非實也。故大佛頂經云。入圓成實。遠離依他及徧計執。得無生忍。若不達依他如幻。豈名具分唯識哉。宗前敬敘。即云稽首唯識性。此中借依他以破徧計法執既竟。遂徹底掀翻。如此道破。而昧者猶謂法相一宗但是建立。嗚呼冤哉。</p>
<p style="margin-left:1em">△三結判俱生分別二。初結屬二種。二判其有無。今初。</p>
</div>
<div class='div-orig'><p>然諸法執。略有二種。一者俱生。二者分別。俱生法執。無始時來虗妄熏習內因力故。恒與身俱。不待邪教及邪分別。任運而轉。故名俱生。此復二種。一常相續。在第七識。緣第八識<span class='note-inline'>(之見分。變)</span>起<span class='note-inline'>(第七識)</span>自心<span class='note-inline'>(中之影)</span>相。執為實法。二有間斷。在第六識。緣<span class='note-inline'>(第八)</span>識所變蘊處界相或總或別<span class='note-inline'>(變)</span>。起<span class='note-inline'>(第六識)</span>自心<span class='note-inline'>(中之影)</span>相。執為實法。此二法執。細故難斷。後十地中。數數修習勝法空觀。方能除滅。分別法執<span class='note-inline'>(雖有內熏之因)</span>。亦由現在外緣力故。非與身俱。要待邪教及邪分別。然後方起。故名分別。唯在第六意識中有。此亦二種。一緣邪教所說蘊處界相<span class='note-inline'>(變)</span>。起<span class='note-inline'>(第六識)</span>自心<span class='note-inline'>(中之影)</span>相。分別計度。執為實法。二緣邪教所說自性等相<span class='note-inline'>(變)</span>。起<span class='note-inline'>(第六識)</span>自心<span class='note-inline'>(中之影)</span>相。分別計度。執為實法。此二法執。麤故易斷。入初地時。觀一切法<span class='note-inline'>(中)</span>。法<span class='note-inline'>(性本)</span>空<span class='note-inline'>(所顯)</span>真如<span class='note-inline'>(之理)</span>即能除滅。</p>
</div>
<div class='div-commentary'><p style="margin-left:1em">邪教所說蘊處界。指小乘人稟受不了義說。所造小乘諸論。名邪教也。餘可知。</p>
<p style="margin-left:1em">△二判其有無。</p>
</div>
<div class='div-orig'><p>如是所說一切法執。自心外法。或有或無。自心內法。一切皆有。是故法執。皆緣自心所現似法。執為實有。然似法相。從緣生故。是如幻有。所執實法。妄計度故。決定非有。故世尊說。慈氏當知。諸識所緣。唯識所現。依他起性。如幻事等。</p>
</div>
<div class='div-commentary'><p style="margin-left:1em">自心外法。非親所緣。故或有或無。自心內法。是親所緣。唯識所變。不離識故。故一切皆有。餘可知。廣釋初三句中。二徵答別釋竟。</p>
<p style="margin-left:1em">△三總結無實二。初正明。二釋妨。今初。</p>
</div>
<div class='div-orig'><p>如是外道餘乘所執離識我法。皆非實有。故心心所。決定不用外色等法為所緣緣。緣用必依實有體故現在彼聚心心所法<span class='note-inline'>(是有法。)</span>非此聚識親所緣緣<span class='note-inline'>(宗。)</span>如非所緣<span class='note-inline'>(喻。)</span>他聚攝故<span class='note-inline'>(因。)</span>同聚心所<span class='note-inline'>(是有法。)</span>亦非親所緣<span class='note-inline'>(宗。)</span>自體異故<span class='note-inline'>(因。)</span>如餘非所取<span class='note-inline'>(喻。)</span>由此應知實無外境。唯有內識似外境生。是故契經伽他中說。如愚所分別。外境實皆無。習氣擾濁心。故似彼而轉。</p>
</div>
<div class='div-commentary'><p style="margin-left:1em">八識互望。互稱彼此。心王必有心所相應。故皆名聚。且如第八識。與五徧行心所自為一聚。非第七識親所緣緣。餘皆可知。同聚心所。謂與心王相應而俱起者。且如徧行五心所。雖與第八識相應。然非第八識之所緣緣。又第八識心王。亦非五心所之所緣緣。又五心所互望。亦各不得相緣。如觸心所。雖與作意等俱起。然決非作意等親所緣緣。乃至思心所。決非受想等親所緣緣。餘皆可知。</p>
<p style="margin-left:1em">△二釋妨二。初難。二釋。今初。</p>
</div>
<div class='div-orig'><p>有作是難。若無離識實我法者。假亦應無。謂假必依真事似事共法而立。如有真火。有似火人。有猛<span class='note-inline'>(烈)</span>赤<span class='note-inline'>(色之)</span>法。乃可假說此人為火。假說牛等。應知亦然。我法若無。依何假說。無假說故。似亦不成。如何說心似外境轉。</p>
</div>
<div class='div-commentary'><p style="margin-left:1em">真火。喻真事。似火人。喻似事。猛赤。喻共法也。餘可知。</p>
<p style="margin-left:1em">△二釋二。初正釋外難。二示假說意。初中三。初總破。二別破。三結斥。今初。</p>
</div>
<div class='div-orig'><p>彼難非理。離識我法。前<span class='corr'>已</span>破故。依類依實假說火等。俱不成故。</p>
</div>
<div class='div-commentary'><p style="margin-left:1em">△二別破二。初破喻。二破法。初中二。初破依類。二破依實。今初。</p>
</div>
<div class='div-orig'><p>依類假說。理且不成<span class='note-inline'>(猛性赤色。人雖有之。而)</span>。猛亦等<span class='note-inline'>(能燒之)</span>德。非類<span class='note-inline'>(同火之)</span>有故。若無<span class='note-inline'>(此能燒之)</span>共德而假說彼<span class='note-inline'>(為假火人。)</span>應亦於水等假說火等名<span class='note-inline'>(以水亦有猛赤法故)</span>。若謂猛等雖非類<span class='note-inline'>(火能燒之)</span>德。而<span class='note-inline'>(猛與赤恒)</span>不相離。故可假說。此亦不然。人類猛等。現見亦有互相離故<span class='note-inline'>(或性猛而色不赤。或色赤而性不猛)</span>。類既無<span class='note-inline'>(能燒之)</span>德。又<span class='note-inline'>(猛與赤二)</span>互相離。然有於人假說火等。故知<span class='note-inline'>(世間)</span>假說。不<span class='note-inline'>(必)</span>依類<span class='note-inline'>(而)</span>成。</p>
</div>
<div class='div-commentary'><p style="margin-left:1em">△二破依實。</p>
</div>
<div class='div-orig'><p>依實假說。理亦不成<span class='note-inline'>(以)</span>。猛赤等德。非共有故。謂猛赤等。在火<span class='note-inline'>(則以色微觸微為體。依火而住。)</span>在人<span class='note-inline'>(則以色心為體。依人而住。)</span>其體各別。所依異故<span class='note-inline'>(若)</span>。無共<span class='note-inline'>(德而可)</span>假說。有過同前<span class='note-inline'>(應亦於水等假說火等名。)</span>若謂人<span class='note-inline'>(有煖德。與)</span>火德相似故。可假說者。理亦不然<span class='note-inline'>(假)</span>。說<span class='note-inline'>(為似)</span>火<span class='note-inline'>(人正)</span>在<span class='note-inline'>(于)</span>人<span class='note-inline'>(之猛赤相。)</span>非在<span class='note-inline'>(於煖)</span>德故。由此<span class='note-inline'>(世間)</span>假說。不<span class='note-inline'>(必)</span>依實<span class='note-inline'>(而)</span>成。</p>
</div>
<div class='div-commentary'><p style="margin-left:1em">大凡世間假說。有依類者。亦有不依類者。有依實者。亦有不依實者。元非一概。今彼妄執假說必須依類依實。故即彼所說之喻。奪其依類依實二俱不成也。初破喻竟。</p>
<p style="margin-left:1em">△二破法二。初正破假說依真。二結申假說正義。今初。</p>
</div>
<div class='div-orig'><p>又假必依真事立者。亦不應理。真。謂<span class='note-inline'>(諸法)</span>自相。假智及詮。俱非<span class='note-inline'>(能得其)</span>境故。謂<span class='note-inline'>(有分別之)</span>假智<span class='note-inline'>(及名句文之假)</span>詮。不得<span class='note-inline'>(諸法)</span>自相。唯於諸法共相而轉。亦非離此<span class='note-inline'>(共相之外。)</span>有別方便<span class='note-inline'>(更)</span>。施設<span class='note-inline'>(一箇)</span>自相<span class='note-inline'>(以)</span>為假<span class='note-inline'>(智及詮)</span>所依。然假智<span class='note-inline'>(及)</span>詮。必依<span class='note-inline'>(意言)</span>聲<span class='note-inline'>(相而)</span>起。聲不及處。此<span class='note-inline'>(假智詮即)</span>便不轉<span class='note-inline'>(是以)</span>。能詮所詮。俱非<span class='note-inline'>(法之)</span>自相。故知假說不依真事。</p>
</div>
<div class='div-commentary'><p style="margin-left:1em">依真說假。下文亦自有之。但謂假必依真事立。則不應理。以諸法自相。離心緣。離言說。唯是現量所證知故。一涉語言。則能詮所詮。皆非諸法自相。唯於諸法共相而轉。然離共相之外。亦別無自相可得。蓋現量所緣之境。名為自相。比量非量所緣之境。名為共相。不過皆是識所變之相分。非以自相為真。共相為依真之假也。既知假智及詮。不依諸法自相。便可例知假說我法。不必有真我真法以為依矣。</p>
<p style="margin-left:1em">△二結申假說正義。</p>
</div>
<div class='div-orig'><p>由此但依似事而轉。似。謂增益。非實有相<span class='note-inline'>(言)</span>。聲依<span class='note-inline'>(此)</span>增益似相而轉。故不可說假必依真。</p>
</div>
<div class='div-commentary'><p style="margin-left:1em">增益者。意識變現之影像也。依此影像。有所言說。言說為能詮。影像為所詮。故並不依真也。二別破竟。</p>
<p style="margin-left:1em">△三結斥。</p>
</div>
<div class='div-orig'><p>是故彼難不應正理。</p>
</div>
<div class='div-commentary'><p style="margin-left:1em">初正釋外難竟。</p>
<p style="margin-left:1em">△二示假說意。</p>
</div>
<div class='div-orig'><p>然依<span class='note-inline'>(內)</span>識變<span class='note-inline'>(現。而有似我似法。)</span>對遣妄執真實我法<span class='note-inline'>(故)</span>。說假似<span class='note-inline'>(之)</span>言。由此契經伽他中說。為對遣愚夫。所執實我法。故於識所變。假說我法名。</p>
</div>
<div class='div-commentary'><p style="margin-left:1em">初釋前三句竟。</p>
<p style="margin-left:1em">△二釋後三句二。初結前標數。二釋通別名。今初。</p>
</div>
<div class='div-orig'><p>識所變相。雖無量種。而能變<span class='note-inline'>(八種)</span>識<span class='note-inline'>(約)</span>。類<span class='note-inline'>(而言。)</span>則唯<span class='note-inline'>(有)</span>三。</p>
</div>
<div class='div-commentary'><p style="margin-left:1em">△二釋通別名二。初釋三類別名。二釋能變通名。今初。</p>
</div>
<div class='div-orig'><p>一謂異熟。即第八識。多異熟性故。二謂思<span class='note-inline'>(察度)</span>量。即第七識。審思恒量<span class='note-inline'>(我無我)</span>故。三謂了境。即前六識。了境相麤故<span class='note-inline'>(頌中)</span>。及<span class='note-inline'>(之一)</span>言<span class='note-inline'>(乃)</span>。顯<span class='note-inline'>(前)</span>六<span class='note-inline'>(識)</span>合為<span class='note-inline'>(了別境之)</span>一種<span class='note-inline'>(類)</span>。</p>
</div>
<div class='div-commentary'><p style="margin-left:1em">第八不同前六惟有一分是異熟生。故名多異熟性。前六不恒。第八不審。第七於未轉位。恒審思量我相。<span class='corr'>已</span>轉依位。恒審思量二無我理。餘可知。</p>
<p style="margin-left:1em">△二釋能變通名二。初總標。二別釋。今初。</p>
</div>
<div class='div-orig'><p>此三皆名能變識者。能變有二種。</p>
</div>
<div class='div-commentary'><p style="margin-left:1em">△二別釋二。初釋因能變。二釋果能變。今初。</p>
</div>
<div class='div-orig'><p>一因能變。謂第八識中等流異熟二因習氣<span class='note-inline'>(也。)</span>等流習氣。由<span class='note-inline'>(前)</span>七識中善惡無記<span class='note-inline'>(三性之現行。)</span>熏<span class='note-inline'>(於第八。)</span>令<span class='note-inline'>(第八中三性種子未生者)</span>生<span class='note-inline'>(<span class='corr'>已</span>生者)</span>長。異熟習氣。由<span class='note-inline'>(前)</span>六識中有漏善惡<span class='note-inline'>(二種現行。)</span>熏<span class='note-inline'>(於第八而)</span>令生長。</p>
</div>
<div class='div-commentary'><p style="margin-left:1em">△二釋果能變。</p>
</div>
<div class='div-orig'><p>二果能變。謂前二種習氣力故。有八識<span class='note-inline'>(自證分)</span>生。現<span class='note-inline'>(於相見二分之)</span>種種相<span class='note-inline'>(此中由前)</span>。等流習氣<span class='note-inline'>(以)</span>為<span class='note-inline'>(親)</span>因緣故。八識體相差別而生。名<span class='note-inline'>(之為)</span>等流果<span class='note-inline'>(以其)</span>。果似因故<span class='note-inline'>(由前)</span>。異熟習氣<span class='note-inline'>(以)</span>為增上<span class='note-inline'>(助)</span>緣。感第八識酬引業力恒相續故<span class='note-inline'>(而)</span>。立<span class='note-inline'>(真)</span>異熟<span class='note-inline'>(之)</span>名<span class='note-inline'>(若夫)</span>。感前六識酬滿業者<span class='note-inline'>(乃)</span>。從異熟<span class='note-inline'>(而)</span>起<span class='note-inline'>(<span class='corr'>但</span>)</span>。名<span class='note-inline'>(為)</span>異熟生。不名<span class='note-inline'>(為真)</span>異熟<span class='note-inline'>(以其)</span>。有間斷故。即前<span class='note-inline'>(真)</span>異熟及異熟生<span class='note-inline'>(之二種。皆)</span>名<span class='note-inline'>(為)</span>異熟果<span class='note-inline'>(以其)</span>。果<span class='note-inline'>(性)</span>異<span class='note-inline'>(于)</span>因<span class='note-inline'>(性)</span>故<span class='note-inline'>(然)</span>。此<span class='note-inline'>(頌)</span>中<span class='note-inline'>(所言異熟。)</span>且<span class='note-inline'>(單)</span>說<span class='note-inline'>(第七)</span>我愛<span class='note-inline'>(所執。及有)</span>執<span class='note-inline'>(持舍)</span>藏<span class='note-inline'>(能)</span>。持雜染<span class='note-inline'>(有漏善惡)</span>種<span class='note-inline'>(因。)</span>能變<span class='note-inline'>(二種異熟)</span>果<span class='note-inline'>(之第八本)</span>識。名為異熟。非謂一切。</p>
</div>
<div class='div-commentary'><p style="margin-left:1em">果異因者。因從善惡。果惟無記也。非謂一切者。謂前六識一分酬滿業者。亦可得異熟名。而非此中所指也。初略答外難略標識相竟。</p>
<p style="margin-left:1em">△二廣明識相顯前頌意二。初廣明三能變相。二廣明所變唯識。初中二。初分釋三能變相。二會三能變俱轉以示二諦<span class='note-inline'>(在第七卷中。)</span>初中三。初釋初能變。二釋第二能變。三釋第三能變。初又二。初設問舉頌。二以論釋成。今初。</p>
</div>
<div class='div-orig'><p>雖<span class='corr'>已</span>略說能變三名。而未廣辨能變三相。且初能變。其相云何。頌曰。</p>
<p>初阿賴耶識<span class='note-inline'>(一自相門)</span>異熟<span class='note-inline'>(二果相門)</span>一切種<span class='note-inline'>(三因相門)</span>不可知<span class='note-inline'>(四不可知門)</span>執受處<span class='note-inline'>(五所緣門)</span>了<span class='note-inline'>(六行相門)</span>常與觸作意受想思相應<span class='note-inline'>(七相應門)</span>唯捨受<span class='note-inline'>(八受俱門)</span>是無覆無記<span class='note-inline'>(九三性門)</span>觸等亦如是<span class='note-inline'>(十心所例王門)</span>恒轉如暴流<span class='note-inline'>(十一因果法喻門)</span>阿羅漢位捨<span class='note-inline'>(十二伏斷位次門)</span>。</p>
</div>
<div class='div-commentary'><p style="margin-left:1em">△二以論釋成二。初正釋頌文。二證有本識。初中八。初釋自相等三門。二釋不可知等三門。三釋相應門。四釋受俱門。五釋三性門。六釋心所例王門。七釋因果法喻門。八釋伏斷位次門。初中二。初正釋三門。二重明因相。今初。</p>
</div>
<div class='div-orig'><p>論曰。初能變識。大小乘教<span class='note-inline'>(皆)</span>名<span class='note-inline'>(為)</span>阿賴耶。此識具有能藏所藏執藏義故。謂與雜染互為緣故。有情執為自內我故。此<span class='note-inline'>(阿賴耶之名。)</span>即顯示初能變識所有自相<span class='note-inline'>(以)</span>。攝持因果<span class='note-inline'>(而)</span>為<span class='note-inline'>(本識之)</span>自相故。此<span class='note-inline'>(第八)</span>識自相。分位雖多。藏<span class='note-inline'>(名最)</span>初<span class='note-inline'>(先捨。又其)</span>過<span class='note-inline'>(失最)</span>重。是故。偏說。</p>
</div>
<div class='div-commentary'><p style="margin-left:1em">藏一切轉識種子。故有能藏之義。受轉識所熏成種。故有所藏之義。被第七識執之為我。故有執藏之義。言與雜染互為緣者。謂由本識與前七為緣。故起前七現行。復由前七與本識為緣。故熏本識種子。此句釋成能藏所藏義也。有情執為自內我句。釋成執藏義也。言此識自相分位雖多者。瑜伽論云。第八識自相有八。一依止執受相。二最初生起相。三有明了性相。四有種子性相。五業用差別相。六身受差別相。七處無心定相。八命終時分相。今取第一依止執受相說也。</p>
</div>
<div class='div-orig'><p>此<span class='note-inline'>(第八識。乃)</span>是能引諸界<span class='note-inline'>(諸)</span>趣<span class='note-inline'>(諸)</span>生<span class='note-inline'>(種種)</span>善不善業<span class='note-inline'>(所引之)</span>異熟果故。說名異熟。離此<span class='note-inline'>(第八識外。)</span>命根眾同分等恒時相續<span class='note-inline'>(之)</span>勝異熟果不可<span class='note-inline'>(別)</span>得故。此<span class='note-inline'>(異熟識之名。)</span>即顯示初能變識所有果相。此<span class='note-inline'>(第八)</span>識果相。雖多位多種<span class='note-inline'>(惟有真)</span>。異熟<span class='note-inline'>(果之義。)</span>實不<span class='note-inline'>(與前七識)</span>共。故偏說之。</p>
</div>
<div class='div-commentary'><p style="margin-left:1em">諸界。即三界。諸趣。即六趣。諸生。即四生十二類生也。言此識果相雖多位多種者。宗鏡錄云。第八識於五果中。除離繫果。餘四皆有。故云果相雖多。如望自種子。是等流果。望作意等心所。是士用果。望前七識。為增上果。望善惡業。即異熟果。</p>
</div>
<div class='div-orig'><p>此<span class='note-inline'>(第八識。)</span>能執持諸法種子令不失故。名一切種。離此<span class='note-inline'>(第八識外。)</span>餘法能遍執持諸法種子不可得故。此<span class='note-inline'>(一切種識之名。)</span>即顯示初能變識所有因相。此<span class='note-inline'>(第八)</span>識因相。雖有多種<span class='note-inline'>(惟此能)</span>。持種<span class='note-inline'>(義。實)</span>不<span class='note-inline'>(異前七識)</span>共。是故偏說。</p>
</div>
<div class='div-commentary'><p style="margin-left:1em">宗鏡錄云。第八因相。于六因中有四。能持種子義邊。是種子因。若因種子俱時而有。即俱有因。若望自類種子前後相引。即同類因。若望同時心所等。即相應因。惟無異熟因及徧行因。故云因相多也<span class='note-inline'>(異熟因。謂增上善惡。此第八識惟無記故。是異熟果。非異熟因。徧行因。謂見疑無明等。徧于染法。此第八識不與相應。非徧行因也)</span>。</p>
</div>
<div class='div-orig'><p>初能變識。體相雖多。略說惟有。如是三相。</p>
</div>
<div class='div-commentary'><p style="margin-left:1em">初正釋三門竟。</p>
<p style="margin-left:1em">△二重明因相三。初標。二釋。三結。今初。</p>
</div>
<div class='div-orig'><p>一切種相。應更分別。</p>
</div>
<div class='div-commentary'><p style="margin-left:1em">△二釋為四。初明種子相。二明本新義。三明種子義。四明熏習義。初中二。初正釋。二結判。初又二。初正釋種相。二明種實有。今初。</p>
</div>
<div class='div-orig'><p>此中何法名為種子。謂本識中親生自果功能差別。此<span class='note-inline'>(種子因用。)</span>與本識<span class='note-inline'>(之體。)</span>及所生<span class='note-inline'>(之)</span>果。不一不異。體用因果。理應爾故。</p>
</div>
<div class='div-commentary'><p style="margin-left:1em">如眼識種子。親生眼識自果等。此種有生果之作用。故名功能。色心等種其類非一。故名差別。本識為體。種子為用。種子為因。所生為果。體是能藏。用是所藏。因是能生。果是所生。故不一。離體無用。離因無果。故不異也。</p>
<p style="margin-left:1em">△二明種實有。</p>
</div>
<div class='div-orig'><p>雖非一異。而<span class='note-inline'>(種子原)</span>是實有<span class='note-inline'>(以一切)</span>。假法<span class='note-inline'>(猶)</span>如<span class='note-inline'>(空)</span>無。非<span class='note-inline'>(可為諸法親)</span>因緣故<span class='note-inline'>(難曰)</span>。此<span class='note-inline'>(種子)</span>與諸法既非一異。應如瓶等。是假非實<span class='note-inline'>(答曰)</span>。若爾<span class='note-inline'>(則)</span>。真如<span class='note-inline'>(與諸法亦非一異。豈亦)</span>應是假有<span class='note-inline'>(耶。設)</span>許<span class='note-inline'>(真如是假。)</span>則便無真勝義諦<span class='note-inline'>(既許真如非假。則知種子亦實)</span>。然諸種子。唯依世俗說為實有。不同真如<span class='note-inline'>(是勝義實有也)</span>。</p>
</div>
<div class='div-commentary'><p style="margin-left:1em">先正明。次答難。後以二諦判。並可知。初正釋竟。</p>
<p style="margin-left:1em">△二結判又二。初結屬相分。二判屬三性。今初。</p>
</div>
<div class='div-orig'><p>種子雖依第八識體。而是此識<span class='note-inline'>(之)</span>相分非餘<span class='note-inline'>(三分。)</span>見分恒取此<span class='note-inline'>(種子以)</span>為<span class='note-inline'>(親所緣緣)</span>境故。</p>
</div>
<div class='div-commentary'><p style="margin-left:1em">△二判屬三性又二。初正判。二釋妨。今初。</p>
</div>
<div class='div-orig'><p>諸有漏種。與異熟識體無別故。無記性攝<span class='note-inline'>(然彼能生之)</span>。因<span class='note-inline'>(與所生之)</span>果俱有善等<span class='note-inline'>(三)</span>性故。亦<span class='note-inline'>(可)</span>名<span class='note-inline'>(為)</span>善等。諸無漏種。非異熟識性所攝故。因果俱是善性攝故。唯名為善。</p>
</div>
<div class='div-commentary'><p style="margin-left:1em">因。謂前七現行熏種之因。果。謂種子所發七現行果。餘可知。</p>
<p style="margin-left:1em">△二釋妨。</p>
</div>
<div class='div-orig'><p><span class='note-inline'>(難曰。)</span>若爾。何故決擇分說二十二根。一切皆有異熟種子。皆異熟生<span class='note-inline'>(釋曰。三無漏根)</span>。雖名異熟。而非無記。依異熟故。名異熟種。異性相依。如眼等識。或無漏種。由熏習力轉變成熟。立異熟名。非無記性所攝異熟。</p>
</div>
<div class='div-commentary'><p style="margin-left:1em">決擇分。瑜伽師地論之第二分也。二十二根者。眼耳鼻舌身五淨色根。男女二根。命根。意根。憂喜苦樂捨五受根。信進念定慧五善根。及三無漏根也。一未知當知根。二<span class='corr'>已</span>知根。三具知根。名為三無漏根。初明種子相竟。</p>
<p style="margin-left:1em">△二明本新義三。初淨月師等唯立本有。二難陀師等唯立新熏。三護法正義本新合論。初中三。初釋義。二引證。三結示。今初。</p>
</div>
<div class='div-orig'><p>此中有義。一切<span class='note-inline'>(染淨)</span>種子。皆本性有。不從熏生。由熏習力。但可<span class='note-inline'>(令其)</span>增長。</p>
</div>
<div class='div-commentary'><p style="margin-left:1em">△二引證。</p>
</div>
<div class='div-orig'><p>如契經說。一切有情無始時來。有種種界。如惡又聚。法爾而有<span class='note-inline'>(以)</span>。界即<span class='note-inline'>(是)</span>種子<span class='note-inline'>(之)</span>差別名故。又契經說。無始時來界。一切法等依。界是因義。瑜伽亦說。諸種子體。無始時來性雖本有。而由染淨新所熏發。諸有情類無始時來。若<span class='note-inline'>(堪)</span>般涅槃法者。一切<span class='note-inline'>(有漏無漏)</span>種子皆悉具足<span class='note-inline'>(若)</span>。不<span class='note-inline'>(堪)</span>般涅槃法者。便闕三種菩提種子。如是等文。誠證非一。又諸有情。既說本有五種性別。故應定有法爾種子。不由熏生。又瑜伽說。地獄成就三無漏根<span class='note-inline'>(決)</span>。是種<span class='note-inline'>(子。)</span>非<span class='note-inline'>(是)</span>現<span class='note-inline'>(行。)</span>又從無始展轉傳來。法爾所得本性住<span class='note-inline'>(之種子)</span>性。</p>
</div>
<div class='div-commentary'><p style="margin-left:1em">般。入也。三種菩提。謂聲聞菩提。獨覺菩提。無上菩提也。五種性。謂一闡提種性。聲聞種性。獨覺種性。不定種性。如來種性也。三無漏根如前說。</p>
<p style="margin-left:1em">△三結示。</p>
</div>
<div class='div-orig'><p>由此等證。無漏種子法爾本有。不從熏生。有漏亦應法爾有種。由熏增長。不別熏生。如是建立。因果不亂。</p>
</div>
<div class='div-commentary'><p style="margin-left:1em">初淨月師等唯立本有竟。</p>
<p style="margin-left:1em">△二難陀師等惟立新熏亦三。初釋義。二引證。三會違。今初。</p>
</div>
<div class='div-orig'><p>有義。種子皆熏故生<span class='note-inline'>(但以)</span>。所熏能熏俱無始有。故<span class='note-inline'>(言)</span>諸種子無始成就。種子既是習氣異名。習氣必由熏習而有。如麻香氣。華熏故生。</p>
</div>
<div class='div-commentary'><p style="margin-left:1em">△二引證。</p>
</div>
<div class='div-orig'><p>如契經說。諸有情心。染淨諸法所熏習故<span class='note-inline'>(乃有)</span>。無量種子之所積集。論說內種定有熏習。外種熏習或有或無。又名言等三種熏習。總攝一切有漏法種。彼三既由熏習而有。故有漏種必藉熏生。無漏種生。亦由熏習<span class='note-inline'>(故諸聖教)</span>。說聞熏習<span class='note-inline'>(謂)</span>。聞淨法界等流正法而熏起故。是<span class='note-inline'>(即)</span>出世心<span class='note-inline'>(之)</span>種子性故。</p>
</div>
<div class='div-commentary'><p style="margin-left:1em">三種熏習者。一名言習氣。二我執習氣。三有支習氣。具如第八卷中廣明。淨法界等流正法者。謂諸佛菩薩。以根本智證清淨法界妙理。以後得智隨順眾生。流出語言文字。詮顯淨法界理。令諸眾生尋名取悟。此所流出正法。與淨法界相應。故名等流。</p>
<p style="margin-left:1em">△三會違。</p>
</div>
<div class='div-orig'><p>有情本來。種性差別。不由無漏種子有無。但依有障無障建立。如瑜伽說。於真如境。若有畢竟二障種者。立為不般涅槃法性。若有畢竟所知障種非煩惱者。一分立為聲聞種性。一分立為獨覺種性。若無畢竟二障種者。即立彼為如來種性。故知本來種性差別<span class='note-inline'>(但)</span>。依<span class='note-inline'>(有)</span>障<span class='note-inline'>(無障)</span>建立。非<span class='note-inline'>(依本有)</span>無漏種<span class='note-inline'>(子)</span>所說<span class='note-inline'>(地獄)</span>成就<span class='note-inline'>(三)</span>無漏種<span class='note-inline'>(之)</span>言<span class='note-inline'>(乃)</span>。依當<span class='note-inline'>(來有)</span>可生<span class='note-inline'>(義。)</span>非<span class='note-inline'>(謂)</span><span class='corr'>已</span>有<span class='note-inline'>(其)</span>體。</p>
</div>
<div class='div-commentary'><p style="margin-left:1em">不般涅槃法性。即一闡提種性也。餘可知。二難陀師等唯立新熏竟。</p>
<p style="margin-left:1em">△三護法正義本新合論三。初正釋。二斥前。三結成。今初。</p>
</div>
<div class='div-orig'><p>有義。種子各有二類。一者本有。謂無始來異熟識中。法爾而有<span class='note-inline'>(四)</span>生<span class='note-inline'>(五)</span>蘊<span class='note-inline'>(十二)</span>處<span class='note-inline'>(十八)</span>界功能差別。世尊依此。說諸有情無始時來有種種界。如惡叉聚。法爾而有。餘所引證。廣說如初。此即名為本性住種。二者始起。謂無始來。數數現行熏習而有。世尊依此。說有情心。染淨諸法所熏習故。無量種子之所積集。諸論亦說染淨種子。由染淨法熏習故生。此即名為習所成種。</p>
</div>
<div class='div-commentary'><p style="margin-left:1em">△二斥前又二。初斥唯本有。二斥唯新熏。今初。</p>
</div>
<div class='div-orig'><p>若唯本有。轉識不應與阿賴耶為因緣性。如契經說。諸法於識藏。識於法亦爾。更互為果性。亦常為因性。</p>
</div>
<div class='div-commentary'><p style="margin-left:1em">宗鏡釋云。諸法於識藏。能攝藏也。謂與諸法作二緣性。一為彼種子。二為彼所依。識於法亦爾。所攝藏也。謂諸轉識。與阿賴耶亦為二緣。一於現法長養彼種。二於後法轉攝植彼種。互相生故。</p>
</div>
<div class='div-orig'><p>此頌意言阿賴耶識。與諸轉識。於一切時。展轉相生。互為因果。攝大乘說。阿賴耶識。與雜染法互為因緣。如炷與燄。展轉生燒。又如束蘆。互相依住。唯依此<span class='note-inline'>(種現)</span>二<span class='note-inline'>(法互相生義。)</span>建立因緣。所餘因緣不可得故。若諸種子不由熏生。如何轉識與阿賴耶有因緣義。非熏令長<span class='note-inline'>(即便)</span>可名因緣。勿善惡業<span class='note-inline'>(能招異熟。亦可)</span>與異熟果為因緣故。又諸聖教。說有種子由熏習生。皆違彼義。故唯本有。理教相違。</p>
</div>
<div class='div-commentary'><p style="margin-left:1em">熏長但可名增上緣。熏生乃名因緣也。餘可知。</p>
<p style="margin-left:1em">△二斥唯新熏又三。初正破。二通教。三結責。初又二初斥非。二顯正。初又二。初直約有為無漏因破。二破轉計心性為無漏因。今初。</p>
</div>
<div class='div-orig'><p>若唯始起<span class='note-inline'>(則)</span>。有為無漏無<span class='note-inline'>(本有)</span>因緣故。應不得生<span class='note-inline'>(若夫聞熏乃)</span>。有漏<span class='note-inline'>(善。)</span>不應為無漏種。勿無漏種<span class='note-inline'>(亦可)</span>生有漏故。許應諸佛有漏復生。善等應為不善等種。</p>
</div>
<div class='div-commentary'><p style="margin-left:1em">有為無漏。指四智菩提也。四智菩提。理應先有本住種子。未登地前所有聞思修慧。俱屬有漏。但可為增上緣。助彼無漏種子令漸增長。非可作因緣也。設許有漏為無漏種。亦應無漏為有漏種。而諸佛已證無漏。仍得生有漏矣。豈理也哉。又有漏無漏。兩性相反。設得互相為種。則善惡二性相反。亦得互相為種乎。</p>
<p style="margin-left:1em">△二破轉計心性為無漏因又三。初出彼所憑。二破彼謬解。三申經正義。今初。</p>
</div>
<div class='div-orig'><p>分別論者雖作是說<span class='note-inline'>(經云)</span>。心性本淨。客塵煩惱所染汙故。名為雜染。離煩惱時。轉成無漏<span class='note-inline'>(以此為證)</span>。故無漏法非無因生。</p>
</div>
<div class='div-commentary'><p style="margin-left:1em">△二破彼謬解。</p>
</div>
<div class='div-orig'><p>而心性<span class='note-inline'>(之)</span>言<span class='note-inline'>(汝謂)</span>。彼<span class='note-inline'>(經)</span>說何義<span class='note-inline'>(耶。)</span>若<span class='note-inline'>(謂彼經)</span>說空理<span class='note-inline'>(為本淨者。)</span>空非<span class='note-inline'>(四智)</span>心因<span class='note-inline'>(又空理是)</span>。常法定非諸法種子。以<span class='note-inline'>(空理之)</span>體前後無轉變故。若<span class='note-inline'>(謂彼經)</span>即說心<span class='note-inline'>(為本淨。)</span>應同數論<span class='note-inline'>(所計)</span>相雖轉變而體常一<span class='note-inline'>(且)</span>。惡<span class='note-inline'>(與)</span>無記<span class='note-inline'>(之)</span>心。又應<span class='note-inline'>(即)</span>是善<span class='note-inline'>(心。汝若)</span>許<span class='note-inline'>(此說者。)</span>則應<span class='note-inline'>(惡無記心。亦)</span>與信等<span class='note-inline'>(諸善心所)</span>相應<span class='note-inline'>(汝若)</span>。不許便應<span class='note-inline'>(惡無記心。仍)</span>非<span class='note-inline'>(是)</span>善心體<span class='note-inline'>(是則)</span>。尚不名善。況是無漏<span class='note-inline'>(又彼)</span>。有漏善心<span class='note-inline'>(雖與惡及無記不同。然)</span>。既稱<span class='note-inline'>(為)</span>雜染<span class='note-inline'>(便亦)</span>。如惡心等<span class='note-inline'>(其)</span>。性<span class='note-inline'>(決)</span>非無漏。故<span class='note-inline'>(一切有漏善心。皆)</span>不應與無漏<span class='note-inline'>(而)</span>為<span class='note-inline'>(正)</span>因<span class='note-inline'>(若許有漏為無漏因)</span>。勿善惡等<span class='note-inline'>(亦可)</span>互為因故<span class='note-inline'>(又)</span>。若<span class='note-inline'>(謂)</span>有漏<span class='note-inline'>(之)</span>心<span class='note-inline'>(其)</span>性是無漏<span class='note-inline'>(者則)</span>應無漏<span class='note-inline'>(之)</span>心<span class='note-inline'>(其)</span>性<span class='note-inline'>(却)</span>是有漏<span class='note-inline'>(以同是心法)</span>。差別因緣不可得故。又異生心<span class='note-inline'>(之性)</span>若是無漏。則異生位無漏現行。應名聖者。若<span class='note-inline'>(謂)</span>異生<span class='note-inline'>(之)</span>心<span class='note-inline'>(其)</span>性雖<span class='note-inline'>(是)</span>無漏。而相有染。不名<span class='note-inline'>(為)</span>無漏<span class='note-inline'>(現行。)</span>無斯<span class='note-inline'>(應名為聖之)</span>過者。則心<span class='note-inline'>(現行既非無漏。心之)</span>種子亦非無漏。何故汝論說有異生唯得成就無漏種子<span class='note-inline'>(以)</span>。種子現行<span class='note-inline'>(其)</span>性<span class='note-inline'>(定)</span>相同故。</p>
</div>
<div class='div-commentary'><p style="margin-left:1em">△三申經正義。</p>
</div>
<div class='div-orig'><p>然契經說心性淨者。說心空理所顯真如。真如是心真實性故。或說心體非<span class='note-inline'>(是)</span>煩惱<span class='note-inline'>(法)</span>故<span class='note-inline'>(具斯二義)</span>。名性本淨。非<span class='note-inline'>(謂)</span>有漏<span class='note-inline'>(之)</span>心<span class='note-inline'>(其)</span>。性<span class='note-inline'>(即)</span>是無漏。故名<span class='note-inline'>(為)</span>本淨<span class='note-inline'>(也)</span>。</p>
</div>
<div class='div-commentary'><p style="margin-left:1em">初斥非竟。</p>
<p style="margin-left:1em">△二顯正。</p>
</div>
<div class='div-orig'><p>由此應信是。諸有情。無始時來有無漏種。不由熏習。法爾成就。後勝進位。熏令增長。無漏法<span class='note-inline'>(之現)</span>起。以此<span class='note-inline'>(本有種字)</span>為因<span class='note-inline'>(而)</span>。無漏<span class='note-inline'>(法現)</span>起<span class='note-inline'>(之)</span>時。復熏成種<span class='note-inline'>(展轉增勝。乃至圓滿菩提)</span>有漏法種<span class='note-inline'>(亦有本有。)</span>類此應知。</p>
</div>
<div class='div-commentary'><p style="margin-left:1em">二斥唯新熏中初正破竟。</p>
<p style="margin-left:1em">△二通教三。初通內種定有熏習。二通無漏由聞熏習。三通依障建立種性。今初。</p>
</div>
<div class='div-orig'><p>諸聖教中。雖說內種定有熏習。而不定說一切種子皆熏故生。寧全撥無本有種子。然本有種。亦由熏習令其增盛。方能得果。故說內種定有熏習。</p>
</div>
<div class='div-commentary'><p style="margin-left:1em">△二通無漏由聞熏習。</p>
</div>
<div class='div-orig'><p>其聞熏習。非<span class='note-inline'>(是)</span>唯<span class='note-inline'>(熏新)</span>有漏<span class='note-inline'>(種。)</span>聞正法時。亦熏本有無漏種子令漸增盛。展轉乃至生出世心。故亦說此名聞熏習<span class='note-inline'>(其)</span>。聞熏習中<span class='note-inline'>(所熏新)</span>有漏<span class='note-inline'>(善種)</span>性者。是修<span class='note-inline'>(道位)</span>所斷<span class='note-inline'>(是能)</span>。感<span class='note-inline'>(於)</span>勝異熟<span class='note-inline'>(果。是能)</span>為出世法<span class='note-inline'>(之)</span>勝增上緣<span class='note-inline'>(若聞熏習中所熏本有)</span>。無漏<span class='note-inline'>(種)</span>性者<span class='note-inline'>(乃是)</span>。非所斷攝。與出世法正為因緣<span class='note-inline'>(<span class='corr'>但</span>)</span>。此正因緣<span class='note-inline'>(相。)</span>微隱難了<span class='note-inline'>(故)</span>。有<span class='note-inline'>(教中且)</span>寄麤顯<span class='note-inline'>(三慧)</span>勝增上緣。方便<span class='note-inline'>(假)</span>說<span class='note-inline'>(以)</span>為出世心種。</p>
</div>
<div class='div-commentary'><p style="margin-left:1em">△三通依障建立種性又二。初正性義意。二傍破當生。今初。</p>
</div>
<div class='div-orig'><p>依障建立通種別者<span class='note-inline'>(其)</span>。意<span class='note-inline'>(正要)</span>顯<span class='note-inline'>(于)</span>無漏種子<span class='note-inline'>(之或)</span>有<span class='note-inline'>(或)</span>無。謂若全無無漏種者<span class='note-inline'>(則)</span>。彼二障種<span class='note-inline'>(子)</span>永不可害。即立彼為非涅槃法。若唯有二乘無漏種<span class='note-inline'>(無大乘種)</span>者<span class='note-inline'>(則)</span>。彼所知障種永不可害。一分立為聲聞種性。一分立為獨覺種性。若亦有佛無漏種者。彼二障種俱可永害。即立彼為如來種性。故<span class='note-inline'>(正)</span>由<span class='note-inline'>(此)</span>無漏種子<span class='note-inline'>(之或)</span>有<span class='note-inline'>(或)</span>無<span class='note-inline'>(所以)</span>。障有可斷不可斷義。然無漏種。微隱難知。故約彼障<span class='note-inline'>(可斷不可斷以)</span>顯性<span class='note-inline'>(之)</span>差別<span class='note-inline'>(若)</span>。不爾<span class='note-inline'>(者。則)</span>彼<span class='note-inline'>(二)</span>障<span class='note-inline'>(更)</span>有何<span class='note-inline'>(等)</span>別因。而<span class='note-inline'>(乃)</span>有可害<span class='note-inline'>(及)</span>不可害者<span class='note-inline'>(耶。)</span>若謂法爾有此<span class='note-inline'>(二)</span>障<span class='note-inline'>(可害不可害之差)</span>別<span class='note-inline'>(則)</span>。無漏法種寧不許然。若本全無無漏法種。則諸聖道永不得生。誰當能害二障種子。而說依障立種性別。</p>
</div>
<div class='div-commentary'><p style="margin-left:1em">△二傍破當生。</p>
</div>
<div class='div-orig'><p>既彼聖道必無生義。說<span class='note-inline'>(三無漏根有)</span>當<span class='note-inline'>(來)</span>可生<span class='note-inline'>(之義。)</span>亦定非理。</p>
</div>
<div class='div-commentary'><p style="margin-left:1em">二通教竟。</p>
<p style="margin-left:1em">△三結責。</p>
</div>
<div class='div-orig'><p>然諸聖教。處處說有本有種子<span class='note-inline'>(今汝)</span>。皆違彼義。故唯始起。理教相違。</p>
</div>
<div class='div-commentary'><p style="margin-left:1em">二斥前竟。</p>
<p style="margin-left:1em">△三結成。</p>
</div>
<div class='div-orig'><p>由此應知。諸法種子。各有本有始起二類。</p>
</div>
<div class='div-commentary'><p style="margin-left:1em">宗鏡云。第八識聚。及此所變異熟五根相分。并異熟浮塵根等。及異熟前六識等。並無新種。以其極劣。非能熏故。<span class='corr'>但</span>從本有舊種所生。其長養五根。及此浮塵根。及等流五塵等相分。前六識所變者。皆可各有新本二種。<span class='corr'>已</span>上二明本新義竟。</p>
<p style="margin-left:1em">△三明種子義四。初明內種。二明外種。三明內外種具二因義。四明內外種熏習有無。今初。</p>
</div>
<div class='div-orig'><p>然種子義。略有六種。一剎那滅。謂體纔生。無間必滅。有勝功力。方成種子。此遮常法。常無轉變。不可說有能生用故。</p>
</div>
<div class='div-commentary'><p style="margin-left:1em">無轉變。則非無間必滅。不可說有能生用。則非有勝功力。故一切無為等常法。及外道所計常我。不可說為種子也。</p>
</div>
<div class='div-orig'><p>二果俱有。謂與所生現行果法俱現和合。方成種子。此遮前後及定相離<span class='note-inline'>(以)</span>。現<span class='note-inline'>(行)</span>種<span class='note-inline'>(子。雖是)</span>異類。互不相違。一身俱時。有能生用。非如<span class='note-inline'>(前)</span>種子<span class='note-inline'>(望後種子)</span>自類相生。前後相違。必不俱有<span class='note-inline'>(是故種生現行。因果必俱。種引種子。因果不俱)</span>。雖<span class='note-inline'>(種子之)</span>因與果<span class='note-inline'>(具)</span>。有<span class='note-inline'>(如是)</span>俱<span class='note-inline'>(與)</span>不俱<span class='note-inline'>(二義。)</span>而<span class='note-inline'>(今但取因果)</span>現在<span class='note-inline'>(同)</span>時。可有<span class='note-inline'>(能生果之)</span>因用<span class='note-inline'>(方名種子以未來)</span>。未生<span class='note-inline'>(過去)</span><span class='corr'>已</span>滅無自體故<span class='note-inline'>(所以必)</span>。依生現<span class='note-inline'>(行)</span>果<span class='note-inline'>(者而)</span>立種子<span class='note-inline'>(之)</span>名。不依引生<span class='note-inline'>(種子)</span>自類<span class='note-inline'>(者)</span>名<span class='note-inline'>(為)</span>種<span class='note-inline'>(子也。)</span>故但應說與果俱有。</p>
</div>
<div class='div-commentary'><p style="margin-left:1em">難曰。若剎那滅得為種子。則前後相望。或自他相望。皆有剎那滅義。應得為種。今以第二義揀之。前後則不俱現。定相離則不和合。一身則和合定不相離。俱時則現在定無前後。方名種子。故他身之法。及自身前後之法。不可說為種子也。</p>
</div>
<div class='div-orig'><p>三恒隨轉。謂要長時一類相續<span class='note-inline'>(直)</span>至究竟位<span class='note-inline'>(者。)</span>方成種子。此遮<span class='note-inline'>(前七)</span>轉識轉易間斷。與種子法不相應故。此顯種子自類相生。</p>
</div>
<div class='div-commentary'><p style="margin-left:1em">難曰。現行熏種。亦果俱有。應得名種。今以第三義揀之。第七識或漏或無漏。故有轉易。前六識或行或不行。故有間斷。唯第八識。一類無記。長時相續。直至金剛道後。究竟位中。方稱無漏。此前恒隨有漏法轉。得與漏種為所依持。故彼諸法種子。依之而得自類相引。乃至成熟也。</p>
</div>
<div class='div-orig'><p>四<span class='note-inline'>(須三)</span>性決定。謂隨因力。生善惡等功能決定。方成種子。此遮餘部<span class='note-inline'>(妄)</span>執異性<span class='note-inline'>(之)</span>因。生<span class='note-inline'>(于)</span>異性<span class='note-inline'>(之)</span>果<span class='note-inline'>(亦計)</span>。有因緣義。</p>
</div>
<div class='div-commentary'><p style="margin-left:1em">難曰。若恒隨轉。即名種子。應善等種。生染等現。今以第四義揀之也。</p>
</div>
<div class='div-orig'><p>五待眾緣。謂此要待<span class='note-inline'>(辦)</span>自<span class='note-inline'>(果之)</span>眾緣<span class='note-inline'>(和)</span>合功能殊勝。方成種子。此遮外道執自然因。不待眾緣。恒頓生果。或遮餘部緣恒非無<span class='note-inline'>(今)</span>。顯所待<span class='note-inline'>(之)</span>緣。非恒有性。故種於果。非恒頓生。</p>
</div>
<div class='div-commentary'><p style="margin-left:1em">難曰。若性決定。即名種子。則三性種。既是恒有。亦復俱有。即應一切時中頓生三性現行。今以第五義揀之。雖有種子為因。仍待眾緣和合。方能生果。如眼識九緣生等。又心法更待三緣。謂增上緣。等無間緣。所緣緣。色法更待增上緣故。須眾緣。則遮外道之執自然。須有待。則遮餘部之執緣恒非無也。</p>
</div>
<div class='div-orig'><p>六引自果。謂於別別色心等果。各各引生。方成種子。此遮外道執唯一因生一切果。或遮餘部執色心等互為因緣。</p>
</div>
<div class='div-commentary'><p style="margin-left:1em">難曰。若性決定待眾緣。即名種子。則一善因與眾緣合。即生一切善果。惡及無記亦然。又善心種子與眾緣合。亦能生於善色。善色種子與眾緣合。亦能生於善心。今以第六義揀之。別別等果。各各引生。則非一因生一切果。亦非色心互為因緣也。</p>
</div>
<div class='div-orig'><p>唯<span class='note-inline'>(第八)</span>本識中<span class='note-inline'>(所有)</span>功能差別。具斯六義<span class='note-inline'>(故)</span>。成種<span class='note-inline'>(子。)</span>非餘<span class='note-inline'>(識之所有)</span>。</p>
</div>
<div class='div-commentary'><p style="margin-left:1em">初明內種竟。</p>
<p style="margin-left:1em">△二明外種。</p>
</div>
<div class='div-orig'><p>外穀麥等<span class='note-inline'>(乃第八)</span>。識所變<span class='note-inline'>(現行相分攝)</span>故。假立種名。非實種子。</p>
</div>
<div class='div-commentary'><p style="margin-left:1em">△三明內外種具二因義。</p>
</div>
<div class='div-orig'><p>此<span class='note-inline'>(內外)</span>種<span class='note-inline'>(之)</span>勢力<span class='note-inline'>(能)</span>。生<span class='note-inline'>(切)</span>近正果。名曰生因<span class='note-inline'>(能)</span>。引遠殘<span class='note-inline'>(之)</span>果令不頓絕。即名引因。</p>
</div>
<div class='div-commentary'><p style="margin-left:1em">內種則識緣名色。名色緣六入等。名生因所生近正果。喪後屍骸不滅。名引因所引遠殘果。外種則種生芽。芽生莖等。名近正果。穀等枯後不滅。名遠殘果。然外種既云非實種子。但可借之以喻內種而<span class='corr'>已</span>。</p>
<p style="margin-left:1em">△四明內外種熏習有無。</p>
</div>
<div class='div-orig'><p>內<span class='note-inline'>(第八識中一切法之)</span>種<span class='note-inline'>(子。)</span>必由熏習<span class='note-inline'>(而)</span>生<span class='note-inline'>(起)</span>長<span class='note-inline'>(養。此種子)</span>親能生果。是因緣性。外種熏習或有或無<span class='note-inline'>(不過皆)</span>。為增上緣<span class='note-inline'>(耳。若欲)</span>辨所生果。必以內種為彼<span class='note-inline'>(諸物之親)</span>因緣<span class='note-inline'>(以彼外穀麥等。皆)</span>。是<span class='note-inline'>(本識中)</span>共相種<span class='note-inline'>(子)</span>所生<span class='note-inline'>(之現)</span>果故。</p>
</div>
<div class='div-commentary'><p style="margin-left:1em">外種或有熏習者。如苣蕂與華等。或無熏習者。如種生芽莖等。言共相種所生果者。外穀麥種等。皆是器界所攝故也。三明種子義竟。</p>
<p style="margin-left:1em">△四明熏習義三。初總標。二別釋。三結判。今初。</p>
</div>
<div class='div-orig'><p>依何等義。立熏習名。所熏能熏各具四義。令<span class='note-inline'>(本識中)</span>種<span class='note-inline'>(子)</span>生長。故名熏習。</p>
</div>
<div class='div-commentary'><p style="margin-left:1em">△二別釋二。初釋所熏。二釋能熏。今初。</p>
</div>
<div class='div-orig'><p>何等名為所熏四義。一堅住性。若法始終一類相續。能持習氣。乃是所熏。此遮轉識及聲風等。性不堅住。故非所熏。</p>
</div>
<div class='div-commentary'><p style="margin-left:1em">一類。即堅義。相續。即住義。應立量云。轉識是有法。非所熏宗。因云性不堅住故。喻如聲風等。</p>
</div>
<div class='div-orig'><p>二無記性。若法平等無所違逆。能容習氣。乃是所熏。此遮善染勢力強盛。無所容納。故非所熏。由此如來第八淨識<span class='note-inline'>(以極善故)</span>。唯帶舊<span class='note-inline'>(時因中所熏無漏善)</span>種。非新受熏。</p>
</div>
<div class='div-commentary'><p style="margin-left:1em">問云。若堅住性。即為所熏。則如來淨識。亦堅住性。應是所熏。今以第二義揀之。可知。</p>
</div>
<div class='div-orig'><p>三可熏性。若法自在<span class='note-inline'>(而又)</span>。性非堅密。能受習氣。乃是所熏。此遮<span class='note-inline'>(本識相應之五)</span>心所及無為法<span class='note-inline'>(以心所)</span>。依他<span class='note-inline'>(而不自在。無為)</span>堅密<span class='note-inline'>(而不受習。)</span>故非所熏。</p>
</div>
<div class='div-commentary'><p style="margin-left:1em">問云。若堅住及無記性。即為所熏。則第八識相應之五心所。亦是堅住無記。又無為亦堅住性。何非所熏。今以第三義揀之。</p>
</div>
<div class='div-orig'><p>四與能熏共和合性。若與能熏同時同處。不即不離。乃是所熏。此遮他身剎那前後。無和合義。故非所熏。</p>
</div>
<div class='div-commentary'><p style="margin-left:1em">問云。若堅住無記。自在非堅密者。即為所熏。則他人第八。可為所熏。又自第八前後相望。可為所熏。今以第四義揀之。他身則不同處。剎那前後則不同時也。</p>
</div>
<div class='div-orig'><p>唯異熟識具此四義。可是所熏。非心所等。</p>
</div>
<div class='div-commentary'><p style="margin-left:1em">初釋所熏四義竟。</p>
<p style="margin-left:1em">△二釋能熏。</p>
</div>
<div class='div-orig'><p>何等名為能熏四義。一有生滅。若法非常。能有作用生長習氣。乃是能熏。此遮無為前後不變。無生長用。故非能熏。二有勝用。若有生滅<span class='note-inline'>(更須)</span>。勢力增盛。能引習氣<span class='note-inline'>(者。)</span>乃是能熏。此遮異熟心心所等勢力羸劣。故非能熏。</p>
</div>
<div class='div-commentary'><p style="margin-left:1em">初義可知。次應問云。若有生滅即能熏者。異熟心心所等亦有生滅。應是能熏。今以第二義揀之。謂須或善或惡。或有覆無記。勢力強盛。乃名能熏。</p>
</div>
<div class='div-orig'><p>三有增減。若有勝用<span class='note-inline'>(又須數習)</span>。可<span class='note-inline'>(令)</span>增<span class='note-inline'>(益。伏除)</span>可<span class='note-inline'>(令損)</span>减。攝<span class='note-inline'>(藏培)</span>植習氣<span class='note-inline'>(令不失壞。)</span>乃是能熏。此遮佛果圓滿善法無增無減。故非能熏。彼若能熏。便非圓滿。前後佛果應有勝劣。</p>
</div>
<div class='div-commentary'><p style="margin-left:1em">問云。若有生滅及有勝用。即能熏者。佛果位中之前七識。應是能熏。今以第三義揀之。佛果位中。修善滿足。更無可增。修惡斷盡。更無可減。假使受熏。則前佛熏得無漏種多。應勝後佛矣。</p>
</div>
<div class='div-orig'><p>四與所熏和合而轉。若與所熏同時同處。不即不離。乃是能熏。此遮他身剎那前後無和合義。故非能熏。</p>
</div>
<div class='div-commentary'><p style="margin-left:1em">問云。若有生滅有勝用有增減。即能熏者。則他人前七。應是能熏。又自前七前後相望。應亦能熏。今以第四義揀之。他身則不同處。剎那前後則不同時也。</p>
</div>
<div class='div-orig'><p>唯七轉識及<span class='note-inline'>(與)</span>彼<span class='note-inline'>(相應之)</span>心所。有勝勢用而增減者。具此四義。可是能熏。</p>
</div>
<div class='div-commentary'><p style="margin-left:1em">二釋能熏四義竟。二別釋竟。</p>
<p style="margin-left:1em">△三結判二。初結。二判。今初。</p>
</div>
<div class='div-orig'><p>如是能熏<span class='note-inline'>(之前七識及心所法。)</span>與所熏<span class='note-inline'>(之第八)</span>識俱生俱滅。熏習<span class='note-inline'>(之)</span>義<span class='note-inline'>(乃)</span>成。令所熏<span class='note-inline'>(第八識)</span>中<span class='note-inline'>(之一切法)</span>種子生<span class='note-inline'>(起)</span>長<span class='note-inline'>(養。)</span>如熏苣蕂。故名熏習。</p>
</div>
<div class='div-commentary'><p style="margin-left:1em">此結成熏習名也。苣蕂。即胡麻。西土作塗身香油。先以香華與苣蕂子一處搗爛。然後壓油。油即香美。今以苣蕂喻第八識。香華喻前七轉識現行。</p>
</div>
<div class='div-orig'><p>能熏<span class='note-inline'>(之現)</span>識等從種生時。即能為因。復熏成種。三法展轉因果同時<span class='note-inline'>(約相生。則)</span>。如炷生焰。焰生燋炷<span class='note-inline'>(約相依。則)</span>。亦如蘆束。更互相依。因果俱時。理不傾動。</p>
</div>
<div class='div-commentary'><p style="margin-left:1em">此結示熏習相也。其理極成。不可破壞。故不傾動。</p>
<p style="margin-left:1em">△二判。</p>
</div>
<div class='div-orig'><p>能熏<span class='note-inline'>(之現行)</span>生種<span class='note-inline'>(子。從)</span>種<span class='note-inline'>(子)</span>起現行。如俱有因。得士用果。種子前後自類相生。如同類因。引等流果<span class='note-inline'>(唯)</span>。此二<span class='note-inline'>(因。)</span>於<span class='note-inline'>(一切法之)</span>果是<span class='note-inline'>(親)</span>因緣性。除此<span class='note-inline'>(二種因外。)</span>餘<span class='note-inline'>(所有)</span>法。皆<span class='note-inline'>(是增上緣等。)</span>非<span class='note-inline'>(親)</span>因緣。設<span class='note-inline'>(有處)</span>名<span class='note-inline'>(為)</span>因緣。應知<span class='note-inline'>(但是)</span>假說。</p>
</div>
<div class='div-commentary'><p style="margin-left:1em">俱有因。謂果與因俱時而有也。士用果。謂士夫作用所成辦果也。同類因。謂因與果相似也。等流果。謂果與因相似也。十因五果。解現第八卷中。二重明因相中初標二釋竟。</p>
<p style="margin-left:1em">△三結。</p>
</div>
<div class='div-orig'><p>是謂略說一切種相。</p>
</div>
<div class='div-commentary'><p style="margin-left:1em">初釋自相等三門竟。</p>
<p style="margin-left:1em">△二釋不可知等三門二。初總標。二別釋。今初。</p>
</div>
<div class='div-orig'><p>此識行相所緣云何。謂不可知執受處了。</p>
</div>
<div class='div-commentary'><p style="margin-left:1em">△二別釋二。初釋行相所緣門。二釋不可知門。初中二。初略釋。二廣釋。初又二。初明行相。二明所緣。今初。</p>
</div>
<div class='div-orig'><p>了。謂了別。即是行相。識以了別為<span class='note-inline'>(現)</span>行<span class='note-inline'>(之)</span>相<span class='note-inline'>(狀)</span>故。</p>
</div>
<div class='div-commentary'><p style="margin-left:1em">△二明所緣。</p>
</div>
<div class='div-orig'><p>處。謂處所。即器世間。是諸有情所依處故。執受有二。謂諸種子及有根身。諸種子者。謂諸相名分別<span class='note-inline'>(之)</span>習氣。有根身者。謂諸<span class='note-inline'>(勝義五淨)</span>色根及根<span class='note-inline'>(所)</span>依<span class='note-inline'>(浮塵身)</span>處。此二皆是識所執受。攝為自體。同安危故。執受及處。俱是<span class='note-inline'>(第八識之)</span>所緣。阿賴耶識<span class='note-inline'>(以)</span>因緣力故。自<span class='note-inline'>(證分)</span>體<span class='note-inline'>(得)</span>生<span class='note-inline'>(之)</span>時<span class='note-inline'>(便)</span>。內變為種及有根身。外變為器。即以所變<span class='note-inline'>(三類性境)</span>為自所緣<span class='note-inline'>(見分)</span>。行相仗之而得起故。</p>
</div>
<div class='div-commentary'><p style="margin-left:1em">執有二義。一攝為自體。二持令不散。受有二義。一領以為境。二令生覺受。第八緣種子。具持令不散。領以為境二義。緣根身。具四義。一攝為自體。同無記性故。二持令不散。一期不壞故。三領以為境。是親相分故。四令生覺受。安危共同故。若緣器界。但有領以為境一義也。初略釋竟。</p>
<p style="margin-left:1em">△二廣釋二。初廣釋行相。二廣釋所緣。初中三。初略指見分。二通論諸分。三結歸見分。今初。</p>
</div>
<div class='div-orig'><p>此中了者。謂異熟識。於自所緣有了別用。此了別用。見分所攝。</p>
</div>
<div class='div-commentary'><p style="margin-left:1em">△二通論諸分三。初難陀立二分。二陳那立三分。三護法立四分。初中三。初正立二分。二破安慧唯立自證分。三結明引證。今初。</p>
</div>
<div class='div-orig'><p>然有漏識自體生時。皆似所緣能緣相現。彼相應<span class='note-inline'>(之心所)</span>法。應知亦爾。似所緣相。說名相分。似能緣相。說名見分。</p>
</div>
<div class='div-commentary'><p style="margin-left:1em">△二破安慧唯立自證分。</p>
</div>
<div class='div-orig'><p>若<span class='note-inline'>(使)</span>心心所無所緣<span class='note-inline'>(之)</span>相<span class='note-inline'>(分)</span>應不能緣自所緣境。或應一一能緣一切。自境如餘。餘如自故。</p>
</div>
<div class='div-commentary'><p style="margin-left:1em">眼識緣色。耳識緣聲等。名為自所緣境。若眼識無相分色。則應不能緣色。耳識無相分聲。則應不能緣聲。又設眼識無相分色而能緣色。則亦可無聲香等而能緣聲香等。又餘識雖不以色為相分。亦可以緣色矣。自境如餘境。自境無而可緣。餘境無亦可緣。餘識如自識。自識可緣餘境。餘識亦可緣自境故。</p>
</div>
<div class='div-orig'><p>若<span class='note-inline'>(使)</span>心心所無能緣<span class='note-inline'>(見分之)</span>相。應不能緣。如虗空等。或虗空等亦是能緣。</p>
</div>
<div class='div-commentary'><p style="margin-left:1em">心無見分而能緣。則虗空無見分。亦應能緣也。</p>
<p style="margin-left:1em">△三結明引證。</p>
</div>
<div class='div-orig'><p>故心心所。必有二相。如契經說。一切唯有覺。所覺義皆無。能覺所覺<span class='note-inline'>(之二)</span>分。各自然<span class='note-inline'>(從相見二分之種子)</span>而轉<span class='note-inline'>(成現行)</span>。</p>
</div>
<div class='div-commentary'><p style="margin-left:1em">契經。即密嚴經。所覺義皆無。謂實無外境也。能覺所覺分。即見相二分也。初難陀立二分竟。</p>
<p style="margin-left:1em">△二陳那立三分二。初辨異小乘。二正立三分。初中二。初出小乘偏義。二申大乘正說。今初。</p>
</div>
<div class='div-orig'><p>執有離識所緣境者。彼說外境是所緣。相分<span class='note-inline'>(即)</span>名行相。見分名事。是心心所自體相故。心與心所。同所依<span class='note-inline'>(根。同所)</span>緣<span class='note-inline'>(境。)</span>行相相似<span class='note-inline'>(心王見分之)</span>。事雖<span class='note-inline'>(與心)</span>數<span class='note-inline'>(相)</span>等。而<span class='note-inline'>(其)</span>相各異<span class='note-inline'>(以心王是)</span>。識<span class='note-inline'>(心所是)</span>受想等。相各別故。</p>
</div>
<div class='div-commentary'><p style="margin-left:1em">事。謂自體。心數。即心所也。事雖數等。謂心王體是見分。心所亦體是見分。故相等也。</p>
<p style="margin-left:1em">△二申大乘正說。</p>
</div>
<div class='div-orig'><p>達無離識所緣境者。則說相分是所緣。見分名行相。相見所依自體<span class='note-inline'>(乃)</span>名<span class='note-inline'>(為)</span>事。即自證分。此<span class='note-inline'>(自證分)</span>若無者。應不自憶心心所法<span class='note-inline'>(喻)</span>。如<span class='note-inline'>(見分)</span>不曾更<span class='note-inline'>(歷之)</span>境<span class='note-inline'>(則)</span>。必不能憶<span class='note-inline'>(知)</span>故<span class='note-inline'>(此則)</span>。心與心所<span class='note-inline'>(但)</span>。同<span class='note-inline'>(一)</span>所依<span class='note-inline'>(之)</span>根<span class='note-inline'>(而)</span>所緣<span class='note-inline'>(不過)</span>相似。行相<span class='note-inline'>(便自)</span>各別<span class='note-inline'>(以)</span>。了別領納等作用各異故<span class='note-inline'>(心王自證分之)</span>。事雖<span class='note-inline'>(亦與心)</span>數<span class='note-inline'>(相)</span>等。而<span class='note-inline'>(其行)</span>相各異<span class='note-inline'>(以)</span>。識受等體有差別故。</p>
</div>
<div class='div-commentary'><p style="margin-left:1em">憶。知也。相分若無見分以更歷之。必不能知。則可例知見分若無自證分以更歷之。亦何能自知哉。故古人以相分喻絹。見分喻尺。自證分喻智也。言所緣相似者。謂心王心所。各以自所變相分而為所緣故。言行相各別者。識以了別為行相。受以領納為行相。乃至思以造作為行相故。言事雖數等者。謂心王之體是自證分。心所之體亦是自證分也。初辨異小乘竟。</p>
<p style="margin-left:1em">△二正立三分。</p>
</div>
<div class='div-orig'><p>然心心所一一生時。以理推徵。各有三分。所量。能量。量果別故。相見必有所依體故。如集量論伽他中說。似境<span class='note-inline'>(之)</span>相<span class='note-inline'>(分是為)</span>所量。能取相<span class='note-inline'>(之見分及)</span>自證<span class='note-inline'>(分。)</span>即<span class='note-inline'>(名為)</span>能量及<span class='note-inline'>(量)</span>果。彼三體無別。</p>
</div>
<div class='div-commentary'><p style="margin-left:1em">各有三分。謂一一心王。一一心所。皆有三分。非共只三分也。所量即相分。能量即見分。量果即自證分。果即所依體義也。言彼三體無別者。同一識故。可見離心別無境矣。二陳那立三分竟。</p>
<p style="margin-left:1em">△三護法立四分二。初正明四分。二攝歸一心。今初。</p>
</div>
<div class='div-orig'><p>又心心所。若細分別。應有四分。三分如前。復有第四證自證分。此若無者。誰證第三。心分既同。應皆證故。又<span class='note-inline'>(若無證自證分。則)</span>自證分應無有果。諸能量者。必有果故。不應<span class='note-inline'>(妄計)</span>見分<span class='note-inline'>(便)</span>是第三<span class='note-inline'>(自證分之)</span>果<span class='note-inline'>(以)</span>。見分或時非量攝故。由此見分不證第三<span class='note-inline'>(以)</span>。證自體者必<span class='note-inline'>(須)</span>現量故。</p>
</div>
<div class='div-commentary'><p style="margin-left:1em">心分既同應皆證故者。謂見分既須自證分以證之。則自證分。亦須證自證分以證之也。諸能量者必有果故者。謂見分是能量。則以自證分為量果。今自證分亦是能量。亦必以證自證分為量果也。故古人以相分喻絹。見分喻尺。自證分喻智。證自證分喻人。又以相分喻鏡影。見分喻鏡光。自證分喻鏡面。證自證分喻鏡背。或以自證分喻鏡。證自證分喻銅也。</p>
<p style="margin-left:1em">宗鏡錄云。相分有四。一實相名相。體即真如。是真實相故。二境相名相。謂能與根心而為境故。三相狀名相。此唯有為法有相狀故。通影及質。唯是識之所變。四義相名相。即能詮下所詮義相分是。於上四種相中。唯取後三相而為相分。又相分有二。一識所頓變。即是本質。二識等緣境。唯變影緣。不得本質。</p>
<p style="margin-left:1em">○見分有五類。一證見名見。即三根本智見分是。二照燭名見。此通根心。俱有照燭義故。三能緣名見。即通內三分。俱能緣故。四念解名見。以念解所詮義故。五推度名見。即比量心推度一切境故。於此五種見中。除五色根及內二分。餘皆見分所攝。</p>
<p style="margin-left:1em">○自證分者。謂能親證自見分。緣相分不謬。能作證故。</p>
<p style="margin-left:1em">○證自證分者。謂能親證第三自證分。緣見分而不謬故。從所證處得名。</p>
<p style="margin-left:1em">○若不達四分成心者。斯皆但念名言。罔知成心實義。體用既失。量果全無。終被心境緣拘。無由解脫。</p>
</div>
<div class='div-orig'><p>此四分中。前<span class='note-inline'>(相見)</span>二<span class='note-inline'>(分)</span>是外<span class='note-inline'>(用。)</span>後<span class='note-inline'>(自證及證自證)</span>二<span class='note-inline'>(分)</span>是內<span class='note-inline'>(體。)</span>初<span class='note-inline'>(相分)</span>唯所緣。後三<span class='note-inline'>(分)</span>通<span class='note-inline'>(能緣所緣之)</span>二。謂第二<span class='note-inline'>(見)</span>分。但緣第一<span class='note-inline'>(相分。)</span>或量非量。或現或比。第三<span class='note-inline'>(自證分。)</span>能緣第二<span class='note-inline'>(見分及)</span>第四<span class='note-inline'>(證自證分。第四)</span>證自證分。唯緣第三<span class='note-inline'>(自證分。)</span>非<span class='note-inline'>(緣)</span>第二<span class='note-inline'>(見分)</span>者。以無用故。第三第四。皆現量攝。</p>
</div>
<div class='div-commentary'><p style="margin-left:1em">先明須有四分。此更分別內體外用。能緣所緣。及現比非三量差別不同也。無用。猶言無益。</p>
</div>
<div class='div-orig'><p>故心心所<span class='note-inline'>(一一皆是)</span>。四分合成。具所能緣<span class='note-inline'>(而)</span>無無窮<span class='note-inline'>(之)</span>過。非即非離。唯識理成。</p>
</div>
<div class='div-commentary'><p style="margin-left:1em">假使自證分與證自證分不互相緣。則更須立證證自證分。便有無窮之過。今由互為能所。譬如鏡面鏡背。亦如人之與智。故無無窮之過也。四分差別。故非即。唯是一心。故非離。此先結成。次後引證。</p>
</div>
<div class='div-orig'><p>是故契經伽他中說。眾生心二性。內外一切分。所取能取纏。見種種差別。</p>
</div>
<div class='div-commentary'><p style="margin-left:1em">眾生心二性者。內二分為一。外二分為一也。內外一切分者。內亦二分。外亦二分也。所取纏者。所緣相縛也。能取纏者。能緣見縛也。見種種差別者。見分通于三量故也。</p>
</div>
<div class='div-orig'><p>此頌意說。眾生心性。二分合成<span class='note-inline'>(所謂)</span>若內若外<span class='note-inline'>(也。以一切眾生。)</span>皆有所取能取纏縛<span class='note-inline'>(故)</span>。見有種種或量非量或現或此多分差別<span class='note-inline'>(之不同。)</span>此<span class='note-inline'>(頌)</span>中<span class='note-inline'>(所云)</span>見者。是<span class='note-inline'>(但指)</span>見分故。</p>
</div>
<div class='div-commentary'><p style="margin-left:1em">先引頌。此更釋也。初正明四分竟。</p>
<p style="margin-left:1em">△二攝歸一心。</p>
</div>
<div class='div-orig'><p>如是四分。或攝為三。第四攝入自證分故。或攝為二。後三俱是能緣性故。皆見分攝。此言見者<span class='note-inline'>(不是單指見分。即)</span>。是能緣<span class='note-inline'>(之)</span>義。或攝為一。體無別故。如入楞伽伽他中說。由自心執著。心似外境轉。彼所見非有。是故說唯心。如是處處說唯一心<span class='note-inline'>(須知)</span>。此一心<span class='note-inline'>(之)</span>言。亦<span class='note-inline'>(必)</span>攝<span class='note-inline'>(於)</span>心所<span class='note-inline'>(定相應故)</span>。</p>
</div>
<div class='div-commentary'><p style="margin-left:1em">上來欲顯俗諦差別。故以二分破一。又以三分破二。又以四分破三。今欲顯真理圓融。故第四可攝入於第三而可但言三分。又內三可攝入於見分而可但言二分。又相見本無二體而可但言一心也。入楞伽偈。即證成一心之旨。然所謂一心。亦非撥無八箇心王五十一箇心所。而別指一真如心以為大總相法門也。但以四分體無別故。名為一心。則知八箇心王。五十一箇心所。隨拈一王一所。皆具四分。隨其所有四分。體皆無別。惟是一心。是知一一王所。無非法界。又四分體既無別。以體融用。用亦無別。故得說云一色一香。無非中道。及唯色唯香等也。二通論諸分竟。</p>
<p style="margin-left:1em">△三結歸見分。</p>
</div>
<div class='div-orig'><p>故識行相。即是了別。了別即是識之見分。</p>
</div>
<div class='div-commentary'><p style="margin-left:1em">初廣釋行相竟。</p>
<p style="margin-left:1em">△二廣釋所緣二。初正明所變。二總結所緣。初中二。初明唯變處等。二明不變心等。初又二。初正釋。二結示。初又二。初明業力所變決定。二明定力所變不定。初又三。初器界。二種子。三根身。今初。</p>
</div>
<div class='div-orig'><p>所言處者。謂異熟識。由共相種成熟力故。變似色等器世間相。即外<span class='note-inline'>(四)</span>大種及所造<span class='note-inline'>(器界之)</span>色。雖諸有情所變各別。而相相似。處所無異。如眾燈明。各徧似一。</p>
</div>
<div class='div-commentary'><p style="margin-left:1em">此先總釋器界由識所變也。以不攝持令生覺受。故名為外。非謂實在識外。不可不知。</p>
</div>
<div class='div-orig'><p><span class='note-inline'>(問曰。)</span>誰<span class='note-inline'>(之)</span>異熟識變為此相<span class='note-inline'>(耶。)</span>有義。一切。所以者何。如契經說。一切有情業增上力所共起故。有義。若爾。諸佛菩薩應實變為此雜穢土。諸異生等應實變為他方此界諸淨妙土。又諸<span class='note-inline'>(那含)</span>聖者。厭離有色。生無色界<span class='note-inline'>(將來)</span>。必不下生。變為此土。復何所用。是故現居及當生者。彼異熟識變為此界。經<span class='note-inline'>(但)</span>依<span class='note-inline'>(于)</span>少分<span class='note-inline'>(而)</span>說一切<span class='note-inline'>(之)</span>言<span class='note-inline'>(惟是)</span>。諸業同者皆共變故。</p>
</div>
<div class='div-commentary'><p style="margin-left:1em">初義太泛。次義業同共變則可。然約現居則太狹。約當生又不切。故為第三家所破也。</p>
</div>
<div class='div-orig'><p>有義。若爾<span class='note-inline'>(則)</span>。器<span class='note-inline'>(世間)</span>將壞時。既無現居及當生者。誰異熟識變為此<span class='note-inline'>(將壞之)</span>界。又諸異生。厭離有色<span class='note-inline'>(而)</span>生無色界<span class='note-inline'>(者。後雖當生。然)</span>現<span class='note-inline'>(在)</span>無<span class='note-inline'>(有)</span>色身<span class='note-inline'>(其劫數甚遠)</span>。預變為<span class='note-inline'>(欲色二下)</span>土。此復何用<span class='note-inline'>(又欲界色界眾生)</span>。設有色身。與異地<span class='note-inline'>(之)</span>器<span class='note-inline'>(界。)</span>麤細<span class='note-inline'>(不同。上下)</span>懸隔。不相依持。此<span class='note-inline'>(識)</span>變為彼<span class='note-inline'>(異界土。)</span>亦何所益。</p>
</div>
<div class='div-commentary'><p style="margin-left:1em">此先破前第二義也。</p>
</div>
<div class='div-orig'><p>然所變土。本為色身依持受用。故若於身可有持用。便變為彼。由是設生他方<span class='note-inline'>(之各各)</span>自地。彼識亦得變為此土<span class='note-inline'>(之各各自地。)</span>故器世界將壞<span class='note-inline'>(及)</span>初成<span class='note-inline'>(時。)</span>雖無有情。而亦現有<span class='note-inline'>(器界。)</span>此說一切共受用者。若別受用。准此應知。鬼人天等所見異故。</p>
</div>
<div class='div-commentary'><p style="margin-left:1em">此釋成正義也。共受用。即共中之共。別受用。即共中不共。言鬼人天所見異者。宗鏡云。天見是寶莊嚴地。魚見是窟宅。人見是清冷水。鬼見是膿河猛火。乃彼四類有情自業識所變相分不同。更無心外別四境。舊云一境應四心者不正。若言一境者。未審定是何境。若離四類有情所變相分外更別有一境者。即是心外有法。初器界竟。</p>
<p style="margin-left:1em">△二種子。</p>
</div>
<div class='div-orig'><p>諸種子者。謂異熟識所持一切有漏法種<span class='note-inline'>(是)</span>。此<span class='note-inline'>(第八)</span>識<span class='note-inline'>(無記)</span>性攝。故是<span class='note-inline'>(第八識見分之)</span>所緣<span class='note-inline'>(若夫)</span>。無漏法<span class='note-inline'>(之)</span>種<span class='note-inline'>(子。)</span>雖<span class='note-inline'>(亦)</span>依附此識。而非此<span class='note-inline'>(無記)</span>性攝。故非所緣。雖非所緣。而<span class='note-inline'>(亦與此本識)</span>不<span class='note-inline'>(曾)</span>相離<span class='note-inline'>(喻)</span>。如真如<span class='note-inline'>(即識實)</span>性<span class='note-inline'>(故)</span>。不違<span class='note-inline'>(於)</span>唯識。</p>
</div>
<div class='div-commentary'><p style="margin-left:1em">△三根身。</p>
</div>
<div class='div-orig'><p>有根身者。謂異熟識不共相種成熟力故。變似<span class='note-inline'>(清淨勝義)</span>色根。及根<span class='note-inline'>(所)</span>依<span class='note-inline'>(浮塵六)</span>處。即內大種及所造色。</p>
</div>
<div class='div-commentary'><p style="margin-left:1em">以執受故。名之為內。此先明不共中不共也。</p>
</div>
<div class='div-orig'><p>有共相種成熟力故。於他身處。亦變似彼。不爾。應無受用他<span class='note-inline'>(身之)</span>義。此中有義<span class='note-inline'>(不惟變他依處)</span>。亦<span class='note-inline'>(能)</span>變<span class='note-inline'>(他五)</span>似<span class='note-inline'>(色)</span>根<span class='note-inline'>(以)</span>。辯中邊<span class='note-inline'>(論)</span>說。似自他身五根現故。有義。唯能變<span class='note-inline'>(他)</span>似<span class='note-inline'>(<span class='corr'>根</span>所)</span>依<span class='note-inline'>(之)</span>處<span class='note-inline'>(以)</span>。他<span class='note-inline'>(之似色)</span>根於<span class='corr'>己</span>非所用故<span class='note-inline'>(然論云)</span>。似自他身五根現者<span class='note-inline'>(乃)</span>。說自<span class='note-inline'>(識)</span>他識各自變<span class='note-inline'>(之)</span>義<span class='note-inline'>(耳。)</span>故生他地。或般涅槃。彼餘尸骸。猶見相續。</p>
</div>
<div class='div-commentary'><p style="margin-left:1em">此明不共中共也。初義非。次義是。並可知。故生他地等者。以識能變他依處。故尸骸猶見相續。以不變他人五根。故尸骸無復見聞也。然此尸骸相續。一是彼自<span class='corr'>己</span>引因之力。二是他人共相所變。故仍名為不共中共。初明業力所變決定竟。</p>
<p style="margin-left:1em">△二明定力所變不定。</p>
</div>
<div class='div-orig'><p>前來且說業力所變外器內身界地差別<span class='note-inline'>(如此。)</span>若<span class='note-inline'>(佛菩薩及諸聖者以禪)</span>定<span class='note-inline'>(神通)</span>等力所變器身<span class='note-inline'>(其器之)</span>。界地<span class='note-inline'>(身之)</span>自他則不決定<span class='note-inline'>(然)</span>。所變身器。多恒相續。變聲光等。多分暫時。隨現緣力擊發起故。</p>
</div>
<div class='div-commentary'><p style="margin-left:1em">器則示淨示穢。身則示聖示凡。故不決定也。一期利物。與他受用。故身器多恒相續。然亦有暫時者。隨彼機緣現在擊起。故聲光多分暫時。然亦有相續者。初正釋竟。</p>
<p style="margin-left:1em">△二結示。</p>
</div>
<div class='div-orig'><p>略說此<span class='note-inline'>(第八)</span>識所變境者。謂有漏種。十有色處。及墮法處所現實色。</p>
</div>
<div class='div-commentary'><p style="margin-left:1em">有漏種。即執受中諸種子也。十有色處。即五根五塵也。墮法處所現實色。謂意識緣境有實有假。今指定果色也。初明唯變處等竟。</p>
<p style="margin-left:1em">△二明不變心等。</p>
</div>
<div class='div-orig'><p>何故此<span class='note-inline'>(第八)</span>識。不能變似心心所等為所緣耶<span class='note-inline'>(答曰)</span>。有漏識變。略有二種。一<span class='note-inline'>(者第八前五及第六之一分。)</span>隨因緣勢力故變<span class='note-inline'>(似境。)</span>二<span class='note-inline'>(者第七及第六之一分。)</span>隨分別勢力故變<span class='note-inline'>(似境。)</span>初<span class='note-inline'>(因緣變。)</span>必有<span class='note-inline'>(實)</span>用。後<span class='note-inline'>(分別變。)</span>但為<span class='note-inline'>(相分之)</span>境<span class='note-inline'>(非有實用。今)</span>。異熟識<span class='note-inline'>(之)</span>變<span class='note-inline'>(境。)</span>但隨因緣<span class='note-inline'>(其)</span>。所變<span class='note-inline'>(之)</span>色等。必有實用。若<span class='note-inline'>(使)</span>變<span class='note-inline'>(為)</span>心等。便無實用<span class='note-inline'>(以所變)</span>。相分<span class='note-inline'>(中之)</span>心<span class='note-inline'>(心所)</span>等。不能<span class='note-inline'>(有)</span>緣<span class='note-inline'>(慮)</span>故。須彼<span class='note-inline'>(有)</span>實用<span class='note-inline'>(法。乃可)</span>別從此<span class='note-inline'>(第八識變)</span>生<span class='note-inline'>(設使)</span>。變無為等。亦無實用<span class='note-inline'>(所以不變無為)</span>。故異熟識。不緣心<span class='note-inline'>(及心所及無為)</span>等<span class='note-inline'>(此約有漏位言。若)</span>。至<span class='note-inline'>(佛果)</span>無漏位<span class='note-inline'>(中。既與大圓鏡智)</span>勝慧相應<span class='note-inline'>(則)</span>。雖無<span class='note-inline'>(有)</span>分別。而<span class='note-inline'>(鏡體)</span>澄淨故。設<span class='note-inline'>(心心所等仍)</span>無實用。亦現彼影。不爾。諸佛應非徧智。</p>
</div>
<div class='div-commentary'><p style="margin-left:1em">宗鏡錄云。一因緣變非分別變。即五識心心所及第八心王。為所緣相分從自種生故。二惟分別變非因緣變。即有漏第七識及第八五心所是。為所變相分唯從分別心生故。三俱句。即有漏第六及無漏八識。以能通緣假實法故。四俱非。即不相應行是。以無實體故。不與能緣同種生故。初正明所變竟。</p>
<p style="margin-left:1em">△二總結所緣。</p>
</div>
<div class='div-orig'><p>故有漏位。此異熟識。但緣器<span class='note-inline'>(界根)</span>身及有漏種<span class='note-inline'>(共名三類性境)</span>。在欲色界。具三所緣。無色界中<span class='note-inline'>(則但)</span>。緣有漏種<span class='note-inline'>(以)</span>。厭離色故。無業果色<span class='note-inline'>(不緣身器。然仍)</span>。有定果色<span class='note-inline'>(即謂具三所緣亦)</span>。於理無違<span class='note-inline'>(以)</span>。彼<span class='note-inline'>(四空天之第八)</span>識。亦緣此<span class='note-inline'>(定果)</span>色<span class='note-inline'>(以)</span>為境<span class='note-inline'>(故)</span>。</p>
</div>
<div class='div-commentary'><p style="margin-left:1em">初釋行相所緣二門竟。</p>
<p style="margin-left:1em">△二釋不可知門。</p>
</div>
<div class='div-orig'><p>不可知者。謂此<span class='note-inline'>(第八識之能緣)</span>行相極微細故。難可了知。或此所緣內執受境亦微細故。外器世間量難測故。名不可知<span class='note-inline'>(問曰)</span>。云何是識取所緣境<span class='note-inline'>(之)</span>行相<span class='note-inline'>(為)</span>難知<span class='note-inline'>(耶。答曰。)</span>如滅定中<span class='note-inline'>(一切恒行心心所皆滅。而此)</span>。不離身<span class='note-inline'>(之異熟)</span>識。應信為有。然必應許滅定有<span class='note-inline'>(第八)</span>識<span class='note-inline'>(以是)</span>。有情攝故。如有心時。無想等位。當知亦爾。</p>
</div>
<div class='div-commentary'><p style="margin-left:1em">一能緣不可知。以其行相極微細故。二所緣不可知。以三類性境。內執受之五淨色根及諸種子亦微細故。外器世間徧于十方難測量故。次立量以顯第八識是有。量云。滅定是有法。有第八識宗。因云有情攝故。喻如有心時。無想定及無想天亦爾。既滅定無想定仍有第八。第八行相豈不難知也哉。二釋不可知等三門竟。</p>
</div>
<p class='juan'>成唯識論觀心法要卷第二</p>
</div><!-- end of div[@id='body'] -->
</body></html>