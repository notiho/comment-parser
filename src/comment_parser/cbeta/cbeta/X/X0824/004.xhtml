<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu4' />成唯識論觀心法要卷第四</p><p class="byline">蕅益沙門　智旭　述</p>
<div class='div-commentary'><p style="margin-left:1em">△八識食體。前約生滅分位。今約住位言之也。文分為二。初引經通明四食。二別顯識食唯真異熟。今初。</p>
</div>
<div class='div-orig'><p>又契經說。一切有情皆依食住。若無此<span class='note-inline'>(第八)</span>識。彼<span class='note-inline'>(經所說)</span>識食<span class='note-inline'>(之)</span>體不應有故。謂契經說。食有四種。一者段食。變壞為相。謂欲界繫。香味觸三。於變壞時能為<span class='note-inline'>(長養諸根資益身命之)</span>食事。由此色處非段食攝。以變壞時色無用故。</p>
</div>
<div class='div-commentary'><p style="margin-left:1em">段者。形也。分也。亦作摶。謂有形分可摶取也。變壞為相者。食於腹中變壞。方成資養事相。以初入口時。未見損益。故不名為食事也。欲界繫者。色無色界俱不用段食也。</p>
</div>
<div class='div-orig'><p>二者觸食<span class='note-inline'>(令心)</span>。觸境為相。謂有漏觸纔取境時。攝受喜<span class='note-inline'>(樂)</span>等<span class='note-inline'>(境。令諸根怡適。)</span>能為食事。此觸<span class='note-inline'>(心所。)</span>雖<span class='note-inline'>(徧)</span>與諸識相應<span class='note-inline'>(唯)</span>。屬<span class='note-inline'>(前)</span>六識者。食義偏勝<span class='note-inline'>(所以)</span>。觸<span class='note-inline'>(者是)</span>麤顯境。攝受喜樂及順益<span class='note-inline'>(身之)</span>捨<span class='note-inline'>(受)</span>資養勝故。</p>
</div>
<div class='div-commentary'><p style="margin-left:1em">觸。即徧行五心所之一也。有漏觸者。簡非無漏識相應觸也。今人觀戲聞樂等事。雖忘食而不倦。即是以觸為食。</p>
</div>
<div class='div-orig'><p>三<span class='note-inline'>(第六)</span>意<span class='note-inline'>(識中)</span>思<span class='note-inline'>(心所)</span>食<span class='note-inline'>(此思以)</span>。希望為相。謂有漏思。與<span class='note-inline'>(別境中)</span>欲<span class='note-inline'>(心所)</span>俱轉。希可愛境<span class='note-inline'>(資益身命)</span>。能為食事。此思<span class='note-inline'>(心所)</span>雖<span class='note-inline'>(亦徧)</span>與諸識相應<span class='note-inline'>(唯有)</span>。屬<span class='note-inline'>(第六)</span>意識者。食義偏勝<span class='note-inline'>(以)</span>。意識於境希望勝故。</p>
</div>
<div class='div-commentary'><p style="margin-left:1em">思。亦徧行五心所之一也。有漏思。亦簡非無漏識相應思也。如昔有人避難。兒幼不能隨行。懸灰袋於梁間。語彼兒言。汝若饑者。梁間袋中有食。小兒視梁念食。多日不死。後一人至。兒令取下。既見是灰。兒命即絕。此即思食之相。又望梅止渴。亦是思食。</p>
</div>
<div class='div-orig'><p>四者識食<span class='note-inline'>(以能)</span>。執持<span class='note-inline'>(諸根令不散壞)</span>為相。謂有漏識。由段觸思勢力增長<span class='note-inline'>(執持身命)</span>。能為食事。此識雖通諸識自體。而第八識。食義偏勝。一類相續執持勝故。</p>
</div>
<div class='div-commentary'><p style="margin-left:1em">有漏識。亦簡非無漏淨識。蓋無垢第八。雖亦執持無漏色身。亦得名為出世無漏之食。而此且約一切眾生皆依食住。則執持有漏身者。必是有漏第八識也。一類。謂無記性。相續。謂無間轉。</p>
</div>
<div class='div-orig'><p>由是集論說此四食。三蘊五處十一界攝。此四能持有情身命令不壞斷。故名為食。段食唯於欲界有用。觸<span class='note-inline'>(食及)</span>意思食<span class='note-inline'>(是徧行心所所攝)</span>雖徧三界。而依<span class='note-inline'>(相應之六)</span>識轉<span class='note-inline'>(故)</span>。隨識<span class='note-inline'>(而為)</span>有無。</p>
</div>
<div class='div-commentary'><p style="margin-left:1em">三蘊者。於五蘊中。段食是色蘊攝。觸食思食是行蘊攝。識食是識蘊攝也。五處者。于十二處中。段食是香味觸三處攝。觸食思食是法處攝。識食是意處攝也。十一界者。於十八界中。段食是香味觸三界攝。觸食思食是法界攝。識食是意界及六識界攝也。隨識有無者。如初禪無鼻舌二識。則無鼻識舌識相應之觸思二食。但有眼識耳識身識意識相應之觸思二食。二禪<span class='corr'>已</span>上。無前五識。則無前五識相應之觸思二食。但有意識相應之觸思二食。若從勝說。但名思食。無想天中。無第六識。則無第六相應之觸思二食。雖有第七第八相應之觸思二種心所。而食義不勝。但有識食也。初引經通明四食竟。</p>
<p style="margin-left:1em">△二別顯識食唯真異熟。</p>
</div>
<div class='div-orig'><p>眼等轉識。有間有轉。非徧恒時能持身命。謂無心定。熟眠。悶絕。無想天中。有間斷故。設<span class='note-inline'>(于)</span>有心位<span class='note-inline'>(中)</span>隨所依<span class='note-inline'>(根。隨所)</span>緣<span class='note-inline'>(境而于三)</span>性<span class='note-inline'>(三)</span>界<span class='note-inline'>(九)</span>地等<span class='note-inline'>(一切時中)</span>。有轉易故。於持身命非徧非恒。諸有執無第八識者<span class='note-inline'>(將)</span>。依何等<span class='note-inline'>(為識)</span>食<span class='note-inline'>(而)</span>經<span class='note-inline'>(乃)</span>作是言一切有情皆依食住。非<span class='note-inline'>(可謂)</span>無心位<span class='note-inline'>(中。現雖無識。而以)</span>過去未來識等為食。彼<span class='note-inline'>(過未識)</span>非現<span class='note-inline'>(非)</span>常。如空華等。無體用故。設<span class='note-inline'>(謂識于過未自)</span>有體用<span class='note-inline'>(然既)</span>。非現在攝。如虗空等。非食性故。亦不可說入定心等<span class='note-inline'>(能)</span>。與無心位<span class='note-inline'>(之)</span>有情為食<span class='note-inline'>(以)</span>。住無心<span class='note-inline'>(之)</span>時。彼<span class='note-inline'>(加行之心及心所既)</span><span class='corr'>已</span>滅故。過去非食<span class='corr'>已</span>極成故。又不可說無想定等不相應行即為彼食<span class='note-inline'>(以)</span>。段等四食所不攝故<span class='note-inline'>(且)</span>。不相應法<span class='note-inline'>(離色心等)</span>。非實有故。</p>
</div>
<div class='div-commentary'><p style="margin-left:1em">此正簡示轉識無持身命之義。不可立為識食體也。若以轉識為食。則無心位中。便應無食。若以過未之識為食。則過未既非現常無體無用。猶如空華。云何可作食耶。量云。過未識是有法。非識食宗。因云彼非現常無體用故。喻如空華。恐有救曰。識於過去未來。各各皆有體用。云何無體用耶。今破之曰。識於過未雖有體用。而過去體用。自屬過去非現在攝。未來體用。亦屬未來。非現在攝。譬如現前了無一物。名為虗空。虗空豈可為食耶。量云。過未識之體用是有法。非食性宗。因云非現在攝故。喻如虗空。言入定心等者。謂定前加行之心及心所也。餘可知。</p>
</div>
<div class='div-orig'><p>有執滅定等。猶有第六識。於彼有情能為食事。</p>
</div>
<div class='div-commentary'><p style="margin-left:1em">此敘轉計也。等者。等餘四無心位。</p>
</div>
<div class='div-orig'><p>彼執非理。後當廣破。又彼<span class='note-inline'>(若謂第六識能為食事則)</span>應說生上二界<span class='note-inline'>(而起)</span>無漏<span class='note-inline'>(第六)</span>心時。以何為食<span class='note-inline'>(以)</span>。無漏識等破壞有故。於彼身命不可為食。亦不可執無漏<span class='note-inline'>(第六)</span>識中有有漏種。能為彼食<span class='note-inline'>(以)</span>。無漏識等。猶如涅槃<span class='note-inline'>(決定)</span>。不能執持有漏種故。復不可說上界有情身命相持。即互為食<span class='note-inline'>(以)</span>。四食<span class='note-inline'>(中)</span>不攝彼身命故<span class='note-inline'>(且)</span>。又無色<span class='note-inline'>(界中)</span>無身<span class='note-inline'>(則)</span>。命無能持故<span class='note-inline'>(若以無色界中眾同分而持命者)</span>。眾同分等<span class='note-inline'>(<span class='corr'>但</span>是假立)</span>。無實體故<span class='note-inline'>(安能持命)</span>。由此定知異諸轉識<span class='note-inline'>(別)</span>。有<span class='note-inline'>(真)</span>異熟識。一類恒遍執持身命令不壞斷。世尊依此。故作是言。一切有情皆依食住。</p>
</div>
<div class='div-commentary'><p style="margin-left:1em">此破轉計也。後當廣破。指下第九滅定有識章中。無漏心。謂生空觀智相應之心。餘可知。</p>
</div>
<div class='div-orig'><p>唯依取蘊建立有情。佛無有漏<span class='note-inline'>(五蘊。)</span>非有情攝<span class='note-inline'>(不依食住或時)</span>。說<span class='note-inline'>(佛)</span>為有情<span class='note-inline'>(中無上亦)</span>依食<span class='note-inline'>(而)</span>住者。當知皆依<span class='note-inline'>(權巧)</span>示現而說。</p>
</div>
<div class='div-commentary'><p style="margin-left:1em">此釋伏難也。難曰。既一切眾生皆依食住。佛轉第八識為大圓鏡智。以何為食。故今釋曰。唯依取蘊建立有情。佛非有情。何須依食而住。又難曰。佛若非有情攝。何故復有經云有情無上者佛是。又佛在世時。亦受段食。此云何通。故今釋曰。皆依權巧示現而說也。</p>
</div>
<div class='div-orig'><p>既異熟識是勝食性。彼識即是此第八識。</p>
</div>
<div class='div-commentary'><p style="margin-left:1em">此結成也。八識食體竟。</p>
<p style="margin-left:1em">△九滅定有識。前約流轉門顯。今約還滅門顯也。文分為二。初破無第八識。二破有第六識。今初。</p>
</div>
<div class='div-orig'><p>又契經說。住滅定者。身語心行無不皆滅。而壽不滅。亦不離煖。根無變壞。識不離身。若無此<span class='note-inline'>(第八)</span>識<span class='note-inline'>(則經所云)</span>。住滅定者不離身<span class='note-inline'>(之)</span>識不應有故。謂眼等識。行相麤動。於所緣境。起必勞慮<span class='note-inline'>(本為)</span>。厭患彼<span class='note-inline'>(轉識)</span>故。暫求止息。漸次伏除至都盡位。依此位立住滅定者<span class='note-inline'>(之人。)</span>故此定中。彼<span class='note-inline'>(諸轉)</span>識皆滅。若不許有微細一類恒徧執持壽等識在。依何而說識不離身。若謂後時彼<span class='note-inline'>(六轉)</span>識還起。如隔日瘧。名不離身。是則不應說心行滅<span class='note-inline'>(以六)</span>。識與想等起滅<span class='note-inline'>(必)</span>同<span class='note-inline'>(亦應說心行不離身)</span>。故<span class='note-inline'>(又復)</span>。壽煖諸根。應亦如<span class='note-inline'>(六)</span>識<span class='note-inline'>(之滅<span class='corr'>已</span>還起)</span>便成大過。故應許<span class='note-inline'>(有第八)</span>識<span class='note-inline'>(猶)</span>。如壽煖等。實不離身。又此位中若全無識。應如瓦礫非有情數。豈得說為住滅定<span class='note-inline'>(之聖)</span>者。又異熟識此位若無。誰能執持諸根壽煖。無執持故。皆應壞滅。猶如死屍。便無壽等。既爾。後識必不還生。說不離身。彼可所屬<span class='note-inline'>(以)</span>。諸異熟識捨此身<span class='corr'>已</span>。離託餘身。無<span class='note-inline'>(有)</span>重生<span class='note-inline'>(者)</span>故。又<span class='note-inline'>(縱許後識還生。然)</span>若此位無持種識<span class='note-inline'>(則)</span>。後識無種。如何得生。過去未來<span class='note-inline'>(及)</span>不相應法<span class='note-inline'>(皆)</span>。非實有體<span class='note-inline'>(前文)</span>。<span class='corr'>已</span>極成故。諸色等法。離識皆無。受熏持種<span class='note-inline'>(前文)</span>亦<span class='corr'>已</span>遮故。然滅定等無心位中。如有心位。定實有<span class='note-inline'>(第八)</span>識<span class='note-inline'>(以其)</span>。具根壽煖。有情攝故。由斯理趣。住滅定者決定有<span class='note-inline'>(第八)</span>識。實不離身<span class='note-inline'>(非約後時轉識還起名不離身也)</span>。</p>
</div>
<div class='div-commentary'><p style="margin-left:1em">滅定等無心位是有法。定實有第八識宗。因云具根壽煖有情攝故。喻如有心位。</p>
<p style="margin-left:1em">△二破有第六識。</p>
</div>
<div class='div-orig'><p>若謂此<span class='note-inline'>(滅定)</span>位有第六識。名不離身。亦不應理。此<span class='note-inline'>(滅盡)</span>定亦名無心定故。若<span class='note-inline'>(轉計云)</span>無<span class='note-inline'>(前)</span>五識名無心者<span class='note-inline'>(則)</span>。應一切定皆名無心<span class='note-inline'>(以)</span>。諸定皆無五識身故<span class='note-inline'>(且)</span>。意識<span class='note-inline'>(本)</span>攝在六轉識中。如五識身。滅定非有。或此位識。行相所緣不可知故。如壽煖等。非第六識。若此位有行相所緣可知識者。應如餘<span class='note-inline'>(有心)</span>位。非此<span class='note-inline'>(滅定)</span>位攝。本為止息行相所緣可了知識<span class='note-inline'>(而)</span>入此<span class='note-inline'>(滅盡)</span>定故。</p>
</div>
<div class='div-commentary'><p style="margin-left:1em">此正破滅定有第六識之執也。立量云。意識是有法。滅定位中非有宗。因云攝在六轉識中故。喻如前五識。次或立量云。此滅定位識是有法。非第六識宗。因云行相所緣不可知故。喻如壽煖等。次反申量云。若此位有行相所緣可知識者是有法。非滅定位攝宗。因云本為止息行相所緣可了知識而入滅盡定故。喻如餘有心位。</p>
</div>
<div class='div-orig'><p>又若此位有第六識。彼<span class='note-inline'>(第六識相應之)</span>心所法為有為無。</p>
</div>
<div class='div-commentary'><p style="margin-left:1em">此下更約心所有無破也。今雙徵。下先破有心所。</p>
</div>
<div class='div-orig'><p>若有心所。經不應言住此定者心行皆滅。又不應名滅受想定。</p>
<p><span class='note-inline'>(救曰。)</span>此定加行。但厭受想。故此定中。唯受想滅。受想二法。資助心強。諸心所中。獨名心行。說心行滅。何所相違<span class='note-inline'>(破曰。若如所說。則)</span>。無想定中。應唯想滅<span class='note-inline'>(以加行中)</span>。<span class='corr'>但</span>厭想故。然汝不許<span class='note-inline'>(但是想滅。)</span>既唯受想資助心強。此二滅時。心亦應滅<span class='note-inline'>(如何猶有第六識耶)</span>。</p>
</div>
<div class='div-commentary'><p style="margin-left:1em">救意謂但滅受想。不滅心王及餘心所。破意先以無想例責。次明受想既是資助心強。則受想既滅。心無資助。安得不隨滅耶。</p>
</div>
<div class='div-orig'><p><span class='note-inline'>(救曰。)</span>如<span class='note-inline'>(出入息之)</span>身行滅。而身猶在。寧要責心令同<span class='note-inline'>(受想之心)</span>行滅<span class='note-inline'>(破曰)</span>。若爾<span class='note-inline'>(則)</span>。語行尋伺滅時。語應不滅。而<span class='note-inline'>(汝亦)</span>非所許。然<span class='note-inline'>(加)</span>行<span class='note-inline'>(之)</span>於法<span class='note-inline'>(體。)</span>有徧非徧。徧行滅時。法定隨滅。非徧行滅。法或猶在。非徧行者。謂出入息。見息滅時。身猶在故。尋伺於語。是徧行攝。彼若滅時。語定無故<span class='note-inline'>(今)</span>。受想於心。亦徧行攝。許如思等<span class='note-inline'>(皆是)</span>。大地法故<span class='note-inline'>(是故)</span>。受想滅時<span class='note-inline'>(彼六識)</span>。心定<span class='note-inline'>(亦)</span>隨<span class='note-inline'>(之俱)</span>滅。如何可說彼<span class='note-inline'>(受想)</span>滅<span class='note-inline'>(而六識)</span>心<span class='note-inline'>(猶)</span>在。又<span class='note-inline'>(既)</span>許思等是大地法<span class='note-inline'>(則)</span>。滅受想時。彼<span class='note-inline'>(思等)</span>亦應<span class='note-inline'>(隨)</span>滅。既爾<span class='note-inline'>(則)</span>。信等<span class='note-inline'>(諸餘心所)</span>此<span class='note-inline'>(滅定)</span>位亦無。非<span class='note-inline'>(可謂)</span>遍行<span class='note-inline'>(心所<span class='corr'>已</span>)</span>滅<span class='note-inline'>(而)</span>餘<span class='note-inline'>(心所反)</span>可在故。如何可言有餘心所<span class='note-inline'>(若)</span>。既許思等此<span class='note-inline'>(滅定)</span>位非無<span class='note-inline'>(則)</span>。受想<span class='note-inline'>(亦復)</span>應然<span class='note-inline'>(以同是)</span>。大地法故。又此定中若有思等。亦應有觸<span class='note-inline'>(以凡)</span>。餘心所法。無不皆依觸力生故。若許有觸。亦應有受。觸緣受故。既許有受。想亦應生。不相離故。</p>
</div>
<div class='div-commentary'><p style="margin-left:1em">救意謂出入息滅而身不滅。例知受想滅而心不滅。破意謂尋伺滅則語必滅。例知受想滅則心必滅。以受想同尋伺之徧行。不同出入息之非徧行故也。言大地法者。受。想。思。觸。欲。慧。念。與作意。勝解。三摩地。徧於一切心。名十大地法。此餘乘之所共許。故得例而破之。餘可知。</p>
</div>
<div class='div-orig'><p><span class='note-inline'>(救曰)</span>。如受緣愛。非一切受皆能起愛。故觸緣受。非一切觸皆能起受。由斯所難其理不成<span class='note-inline'>(破曰)</span>。彼救不然。有差別故。謂佛自簡唯無明觸所生諸受。為緣生愛。曾無有處簡觸生受。故若有觸。必有受生。受與想俱。其理決定。或應如餘位。受想亦不滅。執此<span class='note-inline'>(滅定)</span>位中有思等故。許更違害心行滅言。亦不得成滅受想定。</p>
</div>
<div class='div-commentary'><p style="margin-left:1em">救意謂受既不必盡皆生愛。例知觸亦不必盡皆生受。破意謂受不生愛。佛自簡示。觸不生受。佛曾不簡。既有差別。豈得為例。或應下。更立量破云。彼所執此位是有法。受想亦不滅宗。因云。有思等故。喻如餘有心位。<span class='corr'>已</span>上破有心所竟。</p>
</div>
<div class='div-orig'><p>若無心所<span class='note-inline'>(則六)</span>。識<span class='note-inline'>(決)</span>亦應無。不見餘<span class='note-inline'>(眼識等)</span>心。離<span class='note-inline'>(相應)</span>心所<span class='note-inline'>(而得獨存)</span>故。餘<span class='note-inline'>(五識相應之)</span>徧行<span class='note-inline'>(心所若)</span>滅<span class='note-inline'>(則心)</span>。法<span class='note-inline'>(決)</span>隨滅故<span class='note-inline'>(若謂有心王而無受等。則)</span>。受等應非大地法<span class='note-inline'>(攝。以不能徧一切心)</span>故<span class='note-inline'>(又)</span>。此識應非<span class='note-inline'>(有心所)</span>相應法故<span class='note-inline'>(若)</span>。許<span class='note-inline'>(此識無相應法。)</span>則<span class='note-inline'>(既無觸心所根境與識三不和合便)</span>應無所依<span class='note-inline'>(根亦無所)</span>緣<span class='note-inline'>(境)</span>等<span class='note-inline'>(便應)</span>。如色等法。亦非<span class='note-inline'>(可名為)</span>心故。</p>
</div>
<div class='div-commentary'><p style="margin-left:1em">此破轉計滅定位中。但有第六識心王。無心所也。</p>
</div>
<div class='div-orig'><p>又契經說。意法為緣。生於意識。三和合觸。與觸俱起有受想思<span class='note-inline'>(今)</span>。若<span class='note-inline'>(許)</span>此<span class='note-inline'>(滅盡)</span>定中有<span class='note-inline'>(第六)</span>意識者。三和合故。必應有觸。觸既定與受想思俱。如何有識而無心所。若謂餘時三和有力。成<span class='note-inline'>(于)</span>觸<span class='note-inline'>(對。)</span>生觸<span class='note-inline'>(心所)</span>能起受等。由此<span class='note-inline'>(滅盡)</span>定前厭患心所。故在定位<span class='note-inline'>(根境識之)</span>。三事無能。不成<span class='note-inline'>(觸對不復)</span>生觸<span class='note-inline'>(心所。)</span>亦無受等。若爾。應名滅心所定。如何但說滅受想耶。若謂厭時唯厭受想。此二滅故。心所皆滅。依前所厭以立定名。既爾<span class='note-inline'>(則)</span>。此<span class='note-inline'>(滅盡定)</span>中<span class='note-inline'>(第六識)</span>心亦<span class='note-inline'>(決)</span>應滅<span class='note-inline'>(以第六心。必與)</span>。所厭<span class='note-inline'>(之受想)</span>俱故。如餘心所。不爾如何<span class='note-inline'>(此定亦復)</span>名無心定。</p>
</div>
<div class='div-commentary'><p style="margin-left:1em">此亦更破有心王而無心所之執也。意即是根。法即是塵。二緣生識。三和生觸。有觸則必有受想思。如何但有心王而無心所。若謂下。轉救。若爾下。轉破。次若謂下。又轉救。次既爾下。又轉破。既受想二滅。則餘心所皆滅。而謂心王獨存。可乎。</p>
</div>
<div class='div-orig'><p>又此<span class='note-inline'>(滅盡)</span>定位<span class='note-inline'>(設許有)</span>。意識<span class='note-inline'>(者。為)</span>是何<span class='note-inline'>(性)</span>不應是染。或無記性<span class='note-inline'>(以)</span>。諸善定中。無此<span class='note-inline'>(染與無記)</span>事故。餘染無記<span class='note-inline'>(之第六識)</span>心。必有心所<span class='note-inline'>(與之相應)</span>故<span class='note-inline'>(本為厭有漏善而修滅定)</span>。不應厭善<span class='note-inline'>(而反)</span>起染等故<span class='note-inline'>(本為厭患勞慮而住寂定)</span>。非求寂靜翻起散故。若謂<span class='note-inline'>(此滅定中意識)</span>是善<span class='note-inline'>(則必以)</span>。相應善故。應<span class='note-inline'>(與)</span>無貪等善根相應。</p>
</div>
<div class='div-commentary'><p style="margin-left:1em">此更約三性破也。若執定中有第六識。為是何性。若云是染。則尚厭有漏善。豈得反起於染。若云無記。則本求勝寂靜。豈得反起于散。若云是善。必有諸善心所相應。何得名為滅受想定。以無受想等徧行心所。不能引生諸善心所。設有諸善心所。亦必有徧行別境諸心所故。</p>
</div>
<div class='div-orig'><p>此<span class='note-inline'>(滅定中第六識)</span>心不應是自性善。或勝義善。違自宗故<span class='note-inline'>(以第六識)</span>。非<span class='note-inline'>(信及無貪)</span>善根等<span class='note-inline'>(之自性。)</span>及<span class='note-inline'>(非)</span>涅槃<span class='note-inline'>(之勝義)</span>故。</p>
</div>
<div class='div-commentary'><p style="margin-left:1em">此亦破轉計也。恐彼救曰。滅盡定中之第六識。非相應善。<span class='corr'>但</span>是自性善。或是勝義善耳。然無貪等善根。名自性善。涅槃名勝義善。今若謂第六識即無貪等。或即涅槃。非但大乘不許。雖汝自宗亦所不許。豈不相違。</p>
</div>
<div class='div-orig'><p>若謂此<span class='note-inline'>(滅定中第六識)</span>心是等<span class='note-inline'>(流引)</span>起<span class='note-inline'>(之)</span>善<span class='note-inline'>(以是)</span>。加行善根所引發故。理亦不然。違自宗故。如餘<span class='note-inline'>(位之)</span>善<span class='note-inline'>(第六)</span>心。非等起故<span class='note-inline'>(以)</span>。善<span class='note-inline'>(第六)</span>心無間<span class='note-inline'>(必滅。後便隨緣)</span>起三性心。如何善<span class='note-inline'>(第六)</span>心<span class='note-inline'>(可云)</span>由前等起。故<span class='note-inline'>(大凡第六識)</span>心<span class='note-inline'>(若)</span>是善<span class='note-inline'>(者必)</span>由相應<span class='note-inline'>(心所之)</span>力。既爾。必與<span class='note-inline'>(無貪等)</span>善根相應。寧<span class='note-inline'>(可)</span>說此<span class='note-inline'>(滅定中第六善)</span>心獨無心所。故<span class='note-inline'>(若此定既)</span>無心所<span class='note-inline'>(則第六識)</span>。心亦<span class='note-inline'>(必)</span>應無。</p>
</div>
<div class='div-commentary'><p style="margin-left:1em">此破轉計等起善也。然據後文有云。無想定者。又唯是善。彼所引故。況今滅定。寧非加行善根所引。寧非等起善耶。須知謂滅定及無想定為等起善則可。謂滅定及無想定尚有第六識心則斷不可。以第六識。必相應善。非等起善。即彼餘乘自宗。亦所不許。亦相違故。</p>
</div>
<div class='div-orig'><p>如是推徵。眼等<span class='note-inline'>(六種)</span>轉識。於滅定位非不離身。故契經言不離身者。彼識即是此第八識<span class='note-inline'>(以)</span>。入滅定時<span class='note-inline'>(但為止息麤動勞慮)</span>。不為止息此極寂靜執持識故。無想等位。類此應知。</p>
</div>
<div class='div-commentary'><p style="margin-left:1em">結示可知。九滅定有識竟。</p>
<p style="margin-left:1em">△十染淨心。此總收上文染淨九法而言之也。</p>
</div>
<div class='div-orig'><p>又契經說。心雜染故。有情雜染。心清淨故。有情清淨若無此<span class='note-inline'>(第八)</span>識。彼<span class='note-inline'>(經所說之)</span>染淨心不應有故。謂染淨法。以心為本。因心而生。依心住故。心受彼熏。持彼種故。</p>
</div>
<div class='div-commentary'><p style="margin-left:1em">此引經先總略釋也。因心而生。即是起義。依心住故。即是集義。所謂集起名心。故為染淨諸法本也。心受彼熏。即所藏義。持彼種故。即能藏義。故亦名為阿賴耶也。</p>
</div>
<div class='div-orig'><p>然雜染法。略有三種。煩惱。業。果。種類別故。</p>
</div>
<div class='div-commentary'><p style="margin-left:1em">此下先釋心雜染故有情雜染之義也。煩惱。謂見思二惑。性是煩動。惱亂有情。故名煩惱。業。謂善惡不動三業。體是造作。有為之事。故名為業。果。謂三界五趣四生升沉苦樂。皆是酬答業因。故名為果。種。謂煩惱業果現行所熏種子。類。謂各別差殊不同。此中煩惱及業。即是集諦。果。即苦諦也。</p>
</div>
<div class='div-orig'><p>若無此<span class='note-inline'>(第八)</span>識<span class='note-inline'>(以)</span>持煩惱<span class='note-inline'>(之)</span>種<span class='note-inline'>(則三)</span>。界<span class='note-inline'>(九)</span>地<span class='note-inline'>(離染而)</span>往<span class='note-inline'>(報盡而)</span>還<span class='note-inline'>(先在上界。<span class='corr'>已</span>)</span>。無<span class='note-inline'>(下地)</span>染心<span class='note-inline'>(之)</span>後<span class='note-inline'>(重來下界)</span>。諸煩惱起皆應無因<span class='note-inline'>(以)</span>。餘法不能持彼<span class='note-inline'>(下地煩惱)</span>種故。過去未來非實有故。若諸煩惱無因而生。則無三乘學無學果<span class='note-inline'>(何以故)</span>。諸<span class='corr'>已</span>斷者皆應起故。</p>
</div>
<div class='div-commentary'><p style="margin-left:1em">此正釋煩惱種子。非第八識不能持也。</p>
</div>
<div class='div-orig'><p>若無此<span class='note-inline'>(第八)</span>識<span class='note-inline'>(以)</span>持業果<span class='note-inline'>(之)</span>種<span class='note-inline'>(則)</span>。界地往還<span class='note-inline'>(上下優劣)</span>異類法後。諸業果起亦應無因。餘種餘因前<span class='corr'>已</span>遮故。若諸業果無因而生。入無餘依涅槃界<span class='corr'>已</span>。三界業果還復應生<span class='note-inline'>(即彼招業果之)</span>。煩惱亦應無因生故。</p>
</div>
<div class='div-commentary'><p style="margin-left:1em">此復釋業果種子。亦非第八識不能持也。由煩惱故。造善惡不動三業。由此三業。故感三界五趣果報。約因果。則煩惱與業屬因。果屬于果。約能所。則煩惱為能招。業果皆為所招。故今業果合辨。意指業所感果。須知第八識中所藏業果種子。是業果之親因緣。現行煩惱。是業果之勝增上緣也。</p>
</div>
<div class='div-orig'><p>又行緣識。應不得成。轉識受熏。前<span class='corr'>已</span>遮故。結生染識。非行感故。應說名色行為緣故。時分懸隔。無緣義故。此不成故。後亦不成。</p>
</div>
<div class='div-commentary'><p style="margin-left:1em">此更約十二因緣中義。非第八識不能成也。謂設無此第八識持業果種。則行緣識應不得成。何以故。若云行緣轉識。則轉識不能受熏持種。前文<span class='corr'>已</span>遮破故。若云行緣結生染識。則結生染識。非是行所感故。既不可云行緣轉識。又不可云行緣結生染識。若無此第八識。則應直云行緣名色。然而行在先世。名色在胎。時分懸隔。安有緣義。此行緣識既不成故。後諸有支亦不得成。不許有第八識。其過若此。豈可乎哉。結生染識者。即投胎時。妄于父母生憎愛之第六識也。此是潤生煩惱所攝。非業感異熟生所攝。故云非行感故。</p>
</div>
<div class='div-orig'><p>諸清淨法。亦有三種。世出世道斷果別故。</p>
</div>
<div class='div-commentary'><p style="margin-left:1em">此下次釋心清淨故有情清淨之義也。一者世間清淨道。謂一切所修事戒事禪。及有漏聞思修慧。二者出世間清淨道。謂聖位所修無漏根本後得二智。三者所證斷果。謂擇滅無為。有餘無餘二種涅槃。此中世出世二道。即道諦。斷果。即滅諦也。</p>
</div>
<div class='div-orig'><p>若無此<span class='note-inline'>(第八)</span>識持世出世清淨道種<span class='note-inline'>(則于世出世道)</span>。異類心後<span class='note-inline'>(更)</span>。起彼<span class='note-inline'>(世與出世異類)</span>淨法。皆應無因。所執餘因。前<span class='corr'>已</span>破故若二淨道無因而生<span class='note-inline'>(則既)</span>。入無餘依涅槃界<span class='corr'>已</span>。彼二淨道還復應生<span class='note-inline'>(何以故)</span>。所依<span class='note-inline'>(身心)</span>亦應無因生故。</p>
</div>
<div class='div-commentary'><p style="margin-left:1em">此正釋清淨道種。必須第八識持也。且如有人。既修出世道。若無第八識持世間道種。則從無漏觀出。何故復起世間淨道。又如須陀洹等。或時亦修世間淨道。若無第八識持出世道種。則於世間道後。何故仍能起出世道。又淨道若可無因而生。則無學聖人入無餘涅槃之後。亦可無因復生二淨道耶。恐彼救云。入涅槃後。身心<span class='corr'>已</span>滅。依何修道。今更破云。既二淨道可無因生。則所依身心。亦可無因還復生故。</p>
</div>
<div class='div-orig'><p>又出世道。初不應生。無法持彼法爾種故。有漏類別非彼因故。無因而生。非識種故。初不生故。後亦不生。是則應無三乘道果。</p>
</div>
<div class='div-commentary'><p style="margin-left:1em">此展轉破救也。恐彼救曰。誰說諸法無因得生。今破之曰。又若無第八識持彼出世道種。則出世道初不應生。以更無別法可能持彼無始法爾無漏種故。彼又救曰。出世之道從聞熏生。何須別有第八持無漏種。今破之曰。聞熏屬于有漏。與出世無漏之道。其類各別。但是出世道之增上緣。非彼出世道之正因故。若許出世道從聞熏生。即是無因而生。以非從第八識中無漏種子生故。然既無出世道種。何由生出世道。初出世道既不生故。後出世道及諸果證亦不得生。是則應無三乘道果矣。</p>
</div>
<div class='div-orig'><p><span class='note-inline'>(又)</span>若無此<span class='note-inline'>(第八)</span>識持煩惱種<span class='note-inline'>(則)</span>。轉依斷果亦不得成。謂<span class='note-inline'>(出世)</span>道<span class='note-inline'>(一)</span>起<span class='note-inline'>(之)</span>時。現行煩惱及彼種子俱非有故<span class='note-inline'>(以)</span>。染淨二<span class='note-inline'>(種第六識)</span>心。不俱起故<span class='note-inline'>(與出世)</span>。道相應<span class='note-inline'>(之第六識)</span>心<span class='note-inline'>(決)</span>。不持彼<span class='note-inline'>(煩惱)</span>種<span class='note-inline'>(子)</span>自性相違。如涅槃<span class='note-inline'>(與世相違)</span>故<span class='note-inline'>(若夫)</span>。去來<span class='note-inline'>(識等。及聖道)</span>得等<span class='note-inline'>(決)</span>。非實有<span class='note-inline'>(亦不能持煩惱種)</span>。故<span class='note-inline'>(更計)</span>。餘法持<span class='note-inline'>(煩惱)</span>種。理<span class='note-inline'>(亦決)</span>不成故<span class='note-inline'>(是則)</span>。既無所斷<span class='note-inline'>(之煩惱種子差別。則)</span>能斷<span class='note-inline'>(之出世道)</span>亦無。依誰由誰而立斷果。若<span class='note-inline'>(謂)</span>由<span class='note-inline'>(于)</span>道力。後惑不生。立斷果者。則初道起<span class='note-inline'>(之時便)</span>應成無學<span class='note-inline'>(果)</span>後諸煩惱<span class='note-inline'>(無第八識持彼種子)</span>。皆<span class='corr'>已</span>無因。永不生故。</p>
</div>
<div class='div-commentary'><p style="margin-left:1em">此正釋出世斷果。必依第八識成也。二種淨道。是智德。是所生得。故有種子。滅諦涅槃。是斷德。是所顯得。故但約煩惱種子有無以立斷德差別。不可謂斷德亦自有種子也。金剛般若經云。一切賢聖皆以無為法而有差別。約所證。則唯是無為。約能證。則三乘四果差別。譬如虗空非丈尺。丈尺顯虗空。法喻泠然。智者思之。餘皆可知。</p>
</div>
<div class='div-orig'><p>許有此<span class='note-inline'>(第八能持種)</span>識<span class='note-inline'>(則)</span>。一切<span class='note-inline'>(染淨因果)</span>皆成<span class='note-inline'>(以)</span>。唯此<span class='note-inline'>(第八識)</span>能持染淨種故。</p>
</div>
<div class='div-commentary'><p style="margin-left:1em">結成第十染淨心也。二引經顯理竟。</p>
<p style="margin-left:1em">△三結略指廣。</p>
</div>
<div class='div-orig'><p>證此識有。理趣無邊。恐厭繁文。略述綱要。</p>
</div>
<div class='div-commentary'><p style="margin-left:1em">二別顯教理竟。</p>
<p style="margin-left:1em">△三總結勸信。</p>
</div>
<div class='div-orig'><p>別有此識。教理顯然。諸有智人。應深信受。</p>
</div>
<div class='div-commentary'><p style="margin-left:1em">初釋初能變竟。</p>
<p style="margin-left:1em">△二釋第二能變二。初設問舉頌。二以論釋成。今初。</p>
</div>
<div class='div-orig'><p>如是<span class='corr'>已</span>說初能變相。第二能變。其相云何。頌曰。</p>
<p>次第二能變。是識名末那<span class='note-inline'>(一釋名門)</span>。依彼轉<span class='note-inline'>(二所依門)</span>緣彼<span class='note-inline'>(三所緣門)</span>。思量為性相<span class='note-inline'>(四體性門五行相門)</span>。四煩惱常俱。謂我癡。我見。并我慢。我愛<span class='note-inline'>(六染俱門)</span>。及餘觸等俱<span class='note-inline'>(七餘相應門)</span>。有覆無記攝<span class='note-inline'>(八三性門)</span>。隨所生所繫<span class='note-inline'>(九界繫門)</span>。阿羅漢。滅定。出世道無有<span class='note-inline'>(十伏斷門)</span>。</p>
</div>
<div class='div-commentary'><p style="margin-left:1em">△二以論釋成二。初正釋頌文。二證有第七。初中九。初釋釋名門。二釋所依門。三釋所緣門。四釋性相兩門。五釋染俱門。六釋餘相應門。七釋三性門八釋界繫門。九釋伏斷門。今初。</p>
</div>
<div class='div-orig'><p>論曰。次初異熟能變識後。應辯思量能變識相。是識聖教別名末那<span class='note-inline'>(以其)</span>。恒審思量。勝餘識故。</p>
</div>
<div class='div-commentary'><p style="margin-left:1em">末那。此云意。其義即恒審思量也。勝餘識者。第八恒而不審。第六審而不恒。前五不恒不審。唯此第七。於未轉位。恒審思量妄執我法。于既轉位。恒審思量二空平等理也。</p>
</div>
<div class='div-orig'><p><span class='note-inline'>(問曰)</span>此<span class='note-inline'>(識既)</span>名<span class='note-inline'>(為意)</span>何<span class='note-inline'>(以)</span>異<span class='note-inline'>(于)</span>第六意識<span class='note-inline'>(答曰)</span>。此<span class='note-inline'>(第七是)</span>持業釋<span class='note-inline'>(猶)</span>。如藏識<span class='note-inline'>(之)</span>名<span class='note-inline'>(以)</span>。識<span class='note-inline'>(體)</span>即<span class='note-inline'>(是)</span>意<span class='note-inline'>(用)</span>故。彼<span class='note-inline'>(第六是)</span>依主釋<span class='note-inline'>(猶)</span>。如眼識等<span class='note-inline'>(名以)</span>識<span class='note-inline'>(體)</span>異<span class='note-inline'>(于所依之)</span>意<span class='note-inline'>(根)</span>故。然諸聖教恐此<span class='note-inline'>(第七)</span>濫彼<span class='note-inline'>(第六)</span>故於第七但立意名<span class='note-inline'>(不名意識)</span>。又標意名。為簡<span class='note-inline'>(第八名)</span>心<span class='note-inline'>(前六名)</span>識<span class='note-inline'>(以此第七。其)</span>。積集了別<span class='note-inline'>(二義)</span>。劣<span class='note-inline'>(于)</span>餘<span class='note-inline'>(七種)</span>識故。或欲顯此<span class='note-inline'>(第七)</span>與彼<span class='note-inline'>(第六)</span>意識為近所依。故但名意。</p>
</div>
<div class='div-commentary'><p style="margin-left:1em">此問答料簡立名之義也。若此識名末那識。即應翻為意識。則與第六意識何別。故曰。若第七名為意識。則識是體。意是用。體能持用。用不離體。意即是識。猶如藏識。持業釋也。若第六名為意識。則識是能依之識。意是所依之根。根不是識。識依於根。猶如眼耳等識。依主釋也。然諸聖教但名第七為意。不名為意識者。恐濫同第六故。以上但對第六揀異。又標下。次對餘七揀異。謂若約恒審思量。則此第七獨勝。若約積集名心。則第七雖亦有積集義。較第八識則劣。若約了別名識。則第七雖亦有了別義。較前六識則劣。故但名為意也。或欲下。復顯第六近所依故。即是不共親依。具如下釋。</p>
<p style="margin-left:1em">△二釋所依門三。初正釋此識所依。二傍論諸識所依。三結歸本頌所依。今初。</p>
</div>
<div class='div-orig'><p>依彼轉者。顯此<span class='note-inline'>(第七識之)</span>所依。彼。謂即前初能變<span class='note-inline'>(之第八)</span>識。聖<span class='note-inline'>(慈氏)</span>說。此<span class='note-inline'>(末那)</span>識依藏識故。有義。此意<span class='note-inline'>(唯)</span>以彼<span class='note-inline'>(第八)</span>識<span class='note-inline'>(中之)</span>種<span class='note-inline'>(子)</span>而為所依。非<span class='note-inline'>(依)</span>彼<span class='note-inline'>(第八)</span>現識<span class='note-inline'>(以)</span>。此<span class='note-inline'>(第七識。恒)</span>無間斷。不假現識為俱有依方得生故。有義。此意<span class='note-inline'>(必)</span>以彼<span class='note-inline'>(第八)</span>識<span class='note-inline'>(中)</span>種<span class='note-inline'>(子)</span>及彼現識俱為所依<span class='note-inline'>(以第七識)</span>。雖無間斷。而有轉易<span class='note-inline'>(亦)</span>。名<span class='note-inline'>(為)</span>轉識故<span class='note-inline'>(亦)</span>。必假<span class='note-inline'>(托第八)</span>現識為俱有依方得生故。轉。謂流轉。顯示此<span class='note-inline'>(第七)</span>識。恒依彼<span class='note-inline'>(第八)</span>識<span class='note-inline'>(之現及種子。相續生起。即)</span>取<span class='note-inline'>(所依為)</span>所緣故。</p>
</div>
<div class='div-commentary'><p style="margin-left:1em">釋所依中有二義。後義為正。言有轉易者。聖道起時。轉染為淨等也。二空智果現前。則第七便與平等性智相應。法空智果不現前時。則第七仍起俱生法執。生空智果不現前時。則第七仍起俱生我執。故必須以第八現識為俱有依。若夫識中種子。則是因緣依也。流。謂相續轉。謂生起。餘可知。</p>
<p style="margin-left:1em">△二傍論諸識所依二。初略釋。二廣釋。今初。</p>
</div>
<div class='div-orig'><p>諸心心所。皆有所依。然彼所依。總有三種。一因緣依。謂自相子。諸有為法。皆託此依。離自因緣。必不生故。</p>
</div>
<div class='div-commentary'><p style="margin-left:1em">對果名因。因即生緣。簡非增上緣所緣緣及等無間緣。故名因緣。即諸心心所各別種子。亦名種子依也。</p>
</div>
<div class='div-orig'><p>二增上緣依。謂內六處。諸心心所。皆託此依。離俱有根。必不轉故。</p>
</div>
<div class='div-commentary'><p style="margin-left:1em">但云增上緣。則所收甚寬。今既稱依。則<span class='corr'>但</span>局取六根。謂五淨色根及意根處。以是妄情之所執受。故名為內。此亦名俱有依也。</p>
</div>
<div class='div-orig'><p>三等無間緣依。謂前<span class='note-inline'>(念<span class='corr'>已</span>)</span>滅<span class='note-inline'>(之)</span>意。諸心心所。皆託此依<span class='note-inline'>(以)</span>。離<span class='note-inline'>(此前)</span>開導根。必不起<span class='note-inline'>(於後念心心所)</span>故。</p>
</div>
<div class='div-commentary'><p style="margin-left:1em">但云等無間緣。則心心所皆得為緣。故亦稍寬。今既稱依。則但取無間即滅之心王。望於後心。名為意根。此能開導後念心心所法。故亦名開導依。</p>
</div>
<div class='div-orig'><p>唯心心所。具三所依。名有所依。非所餘法。</p>
</div>
<div class='div-commentary'><p style="margin-left:1em">謂色及不相應行無為法等。皆不用三依也。初略釋竟。</p>
<p style="margin-left:1em">△二廣釋三。初釋種子依。二釋俱有依。三釋開導依。今初。</p>
</div>
<div class='div-orig'><p>初種子依。有作是說。要種滅<span class='corr'>已</span>。現果方生<span class='note-inline'>(以須)</span>。無種<span class='corr'>已</span><span class='note-inline'>(然後)</span>生<span class='note-inline'>(乃)</span>。集論<span class='note-inline'>(之所)</span>說故<span class='note-inline'>(又如世間之物)</span>。種與芽等不俱有故。</p>
</div>
<div class='div-commentary'><p style="margin-left:1em">此先敘經部師異解也。</p>
</div>
<div class='div-orig'><p>有義。彼說為證不成。彼<span class='note-inline'>(集論中。<span class='corr'>但</span>)</span>依引生<span class='note-inline'>(自類)</span>後種<span class='note-inline'>(而說。非依引生現果)</span>說故<span class='note-inline'>(又)</span>。種生芽等<span class='note-inline'>(是依世俗假說)</span>。非<span class='note-inline'>(依世間)</span>勝義<span class='note-inline'>(說)</span>故<span class='note-inline'>(又現見麥等芽種俱有。則)</span>。種滅芽生非極成故<span class='note-inline'>(須如)</span>。燄炷同時<span class='note-inline'>(方可)</span>。互為因故。然種自類。因果不俱。種現相生。決定俱有。</p>
</div>
<div class='div-commentary'><p style="margin-left:1em">此下大乘正釋也。先破異解。次明正義。燄炷同時者。如炷生燄。燄生燋炷。炷之生燄。喻種生現行。燄生燋炷。喻現行熏種。若前炷後炷相望。即可喻種引種。若前燄後燄相望。即可喻現引現。是故因緣自有三義。一者種引種。因果不俱。以異念故。喻如前炷後炷。二者種生現。三者現熏種。決定俱有。以同時故。喻如炷生燄。燄生燋炷。若現引現。但名等無間緣。不名因緣。喻如前燄後燄。但能相引。而後燄實非前燄所生。以炷若盡。則前燄不能更生于後燄故。</p>
</div>
<div class='div-orig'><p>故瑜伽說。無常法與他性為因。亦與後念自性為因。是因緣義<span class='note-inline'>(其)</span>。自性<span class='note-inline'>(之)</span>言<span class='note-inline'>(即)</span>。顯種子自類前為後因<span class='note-inline'>(其)</span>。他性<span class='note-inline'>(之)</span>言<span class='note-inline'>(即)</span>。顯種與現行互為因義。攝大乘論亦作是說。藏識<span class='note-inline'>(與)</span>染法<span class='note-inline'>(是)</span>。互為因緣。猶如束蘆。俱時而有。又說種子與果必俱。故種子依。定非前後。設有處說種果前後。應知皆是隨轉理門。如是八識及諸心所。定各別有種子所依。</p>
</div>
<div class='div-commentary'><p style="margin-left:1em">此引二論以證種子依必俱時有也。無常法。通指諸心心所種子言之。以諸種子。雖復相似相續。不壞不失。體是生滅。故名無常。種子無常。則現行亦無常矣。以種子望種子。假名自性。以種子望現行。假名他性。猶言同類異類耳。染法。指有漏前七轉識。隨轉理門。謂非一定不易之理。乃隨宜方便之權說也。初釋種子依竟。</p>
<p style="margin-left:1em">△二釋俱有依共四家解。第四為正。今初。</p>
</div>
<div class='div-orig'><p>次俱有依。有作是說。眼等五識<span class='note-inline'>(以同時)</span>。意識為<span class='note-inline'>(俱有)</span>依。此<span class='note-inline'>(五識)</span>現起<span class='note-inline'>(之)</span>時。必有彼<span class='note-inline'>(意識)</span>故。無別眼<span class='note-inline'>(根)</span>等為俱有依<span class='note-inline'>(以)</span>。眼等五根。即<span class='note-inline'>(五識之)</span>種子故<span class='note-inline'>(如)</span>。二十唯識伽他中言。識從自種生。似境相而轉。為成內外處。佛說彼為十。彼頌意說。世尊為成十二處故<span class='note-inline'>(所以)</span>。說五識<span class='note-inline'>(之)</span>種<span class='note-inline'>(子)</span>為眼等根<span class='note-inline'>(成內五處。又說)</span>。五識<span class='note-inline'>(所變)</span>相分為色等境<span class='note-inline'>(成外五處)</span>。故<span class='note-inline'>(知)</span>眼等<span class='note-inline'>(五)</span>根。即<span class='note-inline'>(是)</span>五識<span class='note-inline'>(之)</span>種<span class='note-inline'>(子耳。)</span>觀所緣論亦作是說。識上色功能。名五根應理。功能與境色。無始互為因。彼頌意言。異熟識上能生眼等色識<span class='note-inline'>(之)</span>種子<span class='note-inline'>(以能生眼識等現行。故)</span>。名<span class='note-inline'>(為)</span>色功能<span class='note-inline'>(即此功能)</span>。說為五根。無別<span class='note-inline'>(有)</span>眼等<span class='note-inline'>(五色根也)</span>種與色識。常互為因<span class='note-inline'>(以)</span>。能熏<span class='note-inline'>(之現識現色。常)</span>與種<span class='note-inline'>(子)</span>遞為因故。第七八識。無別此<span class='note-inline'>(俱有)</span>依。恒相續轉。自力勝故。第六意識。別有此<span class='note-inline'>(俱有)</span>依。要託末那而得起故。</p>
</div>
<div class='div-commentary'><p style="margin-left:1em">色識。即眼識。依根名眼識。依塵名色識。餘四例知。此中以意識為五識俱有依。一謬也。謂五識種子為五根。二謬也。謂第七八識無俱有依。三謬也。唯第六依末那一義不謬。</p>
<p style="margin-left:1em">△第二家解。</p>
</div>
<div class='div-orig'><p>有義。彼說理教相違。若五色根即五識種<span class='note-inline'>(則)</span>。十八界種應成雜亂。然十八界各別有種。諸聖教中處處說故<span class='note-inline'>(一違也)</span>。</p>
</div>
<div class='div-commentary'><p style="margin-left:1em">此下先破初家識種為根之謬也。十八界種應成雜亂者。若以根為識種。則識全無種。又識種為根。則根全無種故。</p>
</div>
<div class='div-orig'><p>又五識種。各有能生相見分異。為執何等名眼等根。若<span class='note-inline'>(執五識之)</span>見分種<span class='note-inline'>(子以為五根則見分屬心。)</span>應識蘊攝。若<span class='note-inline'>(執五識之)</span>相分種<span class='note-inline'>(子以為五根。則相分屬境。)</span>應外處攝。便違聖教眼等五根皆是色蘊內處所攝<span class='note-inline'>(二違也)</span>。又若五根即五識種<span class='note-inline'>(則)</span>。五根應是五識<span class='note-inline'>(之親)</span>因緣。不應說為增上緣攝<span class='note-inline'>(三違也)</span>。又<span class='note-inline'>(若)</span>鼻舌<span class='note-inline'>(二)</span>根即<span class='note-inline'>(鼻舌)</span>二識<span class='note-inline'>(之)</span>種。則應鼻舌<span class='note-inline'>(二根。亦如鼻舌二識之)</span>唯欲界繫。或應<span class='note-inline'>(鼻舌)</span>二識<span class='note-inline'>(亦如鼻舌二根之)</span>。通色界繫。許<span class='note-inline'>(此說者)</span>便俱與聖教相違<span class='note-inline'>(又若)</span>。眼耳身<span class='note-inline'>(三)</span>根。即<span class='note-inline'>(眼耳身)</span>三識<span class='note-inline'>(之)</span>種<span class='note-inline'>(子。則)</span>二地五地為難亦然<span class='note-inline'>(四違也)</span>。</p>
</div>
<div class='div-commentary'><p style="margin-left:1em">眼等三根。通於五地。謂五趣雜居地<span class='note-inline'>(欲界)</span>。離生喜樂地<span class='note-inline'>(初禪)</span>。定生喜樂地<span class='note-inline'>(二禪)</span>。離喜妙樂地<span class='note-inline'>(三禪)</span>。捨念清淨地<span class='note-inline'>(四禪)</span>。眼等三識。唯通二地。謂五趣雜居地。離生喜樂地也。今若執眼耳身根即是識種。則或根應如識。惟局二地。或復識應如根。亦通五地矣。</p>
</div>
<div class='div-orig'><p>又五識種。既通善惡。應五色根。非唯無記<span class='note-inline'>(五違也)</span>。又五識種。無執受攝。五根亦應非有執受<span class='note-inline'>(六違也)</span>。</p>
</div>
<div class='div-commentary'><p style="margin-left:1em">第八識緣一切種子。但緣而不執受。今謂五根但是五識種子。則第八不應執受五根矣。豈不理教相違。</p>
</div>
<div class='div-orig'><p>又五色根若<span class='note-inline'>(即是)</span>五識種。應意識種即是末那。彼<span class='note-inline'>(末那)</span>以五根為同法故<span class='note-inline'>(七違也)</span>。</p>
</div>
<div class='div-commentary'><p style="margin-left:1em">同法者。同為有間轉識所依之根法也。</p>
</div>
<div class='div-orig'><p>又瑜伽論說眼等識。皆具三依。若五色根即五識種。依但應二<span class='note-inline'>(八違也)</span>。</p>
</div>
<div class='div-commentary'><p style="margin-left:1em">識種子現行。是種子依。五根。是俱有依。前滅意。是開導依。若謂根即識種。是合俱有依為種子依。但有二矣。</p>
</div>
<div class='div-orig'><p>又諸聖教。說眼等<span class='note-inline'>(五)</span>根。皆通<span class='note-inline'>(有)</span>現<span class='note-inline'>(行有)</span>種<span class='note-inline'>(子。今)</span>執唯是<span class='note-inline'>(識)</span>種<span class='note-inline'>(而為五根)</span>便與一切聖教相違<span class='note-inline'>(九違也)</span>。</p>
</div>
<div class='div-commentary'><p style="margin-left:1em">正破初家識種名五根竟。</p>
</div>
<div class='div-orig'><p>有避如前所說過難。朋附彼執。復轉救言。異熟識中。能感五識增上業種。名五色根。非作因緣生五識種。妙符二頌。善順瑜伽。</p>
</div>
<div class='div-commentary'><p style="margin-left:1em">此敘救也。謂五識所作善惡業習氣。能感當來異熟果攝之無記五識。即此業種。名五色根。作增上緣。生眼等識。既以增上業種為根。則合二十唯識頌中從自種生之義。亦契觀所緣緣論中功能名五根義。此種<span class='corr'>但</span>為增上。不為因緣。又順瑜伽具三依業也。</p>
</div>
<div class='div-orig'><p>彼有虗言。都無實義<span class='note-inline'>(業種由善惡熏通善染性。若執以為五根)</span>。應五色根非無記故。又彼<span class='note-inline'>(五根)</span>應非唯有執受<span class='note-inline'>(以業種非所。執受故。亦非)</span>。唯色蘊攝<span class='note-inline'>(以業種非色故。亦非)</span>。唯內處<span class='note-inline'>(攝。以業種通內外)</span>故。鼻舌<span class='note-inline'>(二根)</span>唯應欲界繫故<span class='note-inline'>(以二識業種唯在欲界。二根不應通色界故。眼耳身)</span>。三根不應五地繫故<span class='note-inline'>(三識業種唯在二地。三根亦應惟二地故)</span>。感意識<span class='note-inline'>(之)</span>業<span class='note-inline'>(種)</span>應<span class='note-inline'>(是)</span>末那<span class='note-inline'>(以五根為同法)</span>。故。眼等<span class='note-inline'>(五根又亦)</span>不應通現種故。又<span class='note-inline'>(業屬思。若執為根。則)</span>應眼等<span class='note-inline'>(五根)</span>非色根故。又<span class='note-inline'>(眼等五識皆通三性。)</span>若<span class='note-inline'>(使)</span>五識皆業所感。則應一向<span class='note-inline'>(總唯)</span>無記性攝<span class='note-inline'>(不通善染二性。又無記五識是業所感。可有眼等為俱有依。則)</span>。善等五識既非業感。應無眼等為俱有依。故彼所言<span class='note-inline'>(業種為五根者。)</span>非為善救。又諸聖教。處處皆說阿賴耶識。變似<span class='note-inline'>(五淨)</span>色根及根依處器世間等。如何汝等撥無<span class='note-inline'>(五淨)</span>色根<span class='note-inline'>(既)</span>。許眼等<span class='note-inline'>(五)</span>識變似色等<span class='note-inline'>(五塵外相分境。乃獨)</span>不許眼等<span class='note-inline'>(五根內相分是)</span>藏識<span class='note-inline'>(之)</span>所變。如斯迷謬。深違教理。</p>
</div>
<div class='div-commentary'><p style="margin-left:1em">此破救也。此下通所引頌。</p>
</div>
<div class='div-orig'><p>然<span class='note-inline'>(二十唯識論及觀所緣緣論之)</span>伽他<span class='note-inline'>(中)</span>說種子功能名五根者。為破<span class='note-inline'>(餘部妄執)</span>離識實有色根<span class='note-inline'>(故)</span>。於<span class='note-inline'>(本)</span>識所變似眼根等。以有發生五識用故。假名種子及色功能。非謂色根即<span class='note-inline'>(是)</span>識<span class='note-inline'>(種及)</span>業種<span class='note-inline'>(也)</span>。</p>
</div>
<div class='div-commentary'><p style="margin-left:1em"><span class='corr'>已</span>上破初家者皆妙。<span class='corr'>已</span>下自立義未全妥。</p>
</div>
<div class='div-orig'><p>又緣五境<span class='note-inline'>(之)</span>明了意識。應以五識為俱有依。以彼<span class='note-inline'>(明了意識)</span>必與五識俱<span class='note-inline'>(時起)</span>故。若<span class='note-inline'>(使)</span>彼<span class='note-inline'>(明了意識可以)</span>不依眼等<span class='note-inline'>(五)</span>識者<span class='note-inline'>(則)</span>。彼<span class='note-inline'>(同時意識亦)</span>應不與五識為依<span class='note-inline'>(以)</span>。彼此<span class='note-inline'>(互)</span>相<span class='note-inline'>(為)</span>依。勢力等故。又第七識。雖無間斷。而見道<span class='note-inline'>(修道)</span>等<span class='note-inline'>(位。有漏無漏間起)</span>既有轉易。應如六識有俱有依。不爾。彼應非轉識攝。便違聖教轉識有七。故應許彼<span class='note-inline'>(第七末那。亦必)</span>有俱有依。此<span class='note-inline'>(俱有依。)</span>即<span class='note-inline'>(是)</span>現行第八識攝。如瑜伽說。有藏識故。得有末那。末那為依。意識得轉。彼論意言。現行藏識為依止故。得有末那。非由彼<span class='note-inline'>(中)</span>種<span class='note-inline'>(子。若)</span>不爾<span class='note-inline'>(者。彼論)</span>應說有藏識故。意識得轉<span class='note-inline'>(以藏識中亦有意識之種子故)</span>。由此彼說<span class='note-inline'>(以種為根。及說第七無俱有依。)</span>理教相違。</p>
</div>
<div class='div-commentary'><p style="margin-left:1em">此中所說明了意識以五識為依者非。所說末那以現行第八為依者是。</p>
</div>
<div class='div-orig'><p>是故應言。前五轉識。一一定有二俱有依<span class='note-inline'>(此應有四。今尚闕二)</span>。謂五色根<span class='note-inline'>(是)</span>。同時意識<span class='note-inline'>(是)</span>。第六轉識。決定恒有一俱有依<span class='note-inline'>(此應有二。今尚闕一)</span>。謂第七識<span class='note-inline'>(是)</span>。若與五識俱時起者。亦以五識為俱有依<span class='note-inline'>(非)</span>。第七轉識。決定唯有一俱有依。謂第八識<span class='note-inline'>(是)</span>。唯第八識。恒無轉變。自能立故。無俱有依<span class='note-inline'>(非)</span>。</p>
</div>
<div class='div-commentary'><p style="margin-left:1em">第二家解竟。</p>
<p style="margin-left:1em">△第三家解。</p>
</div>
<div class='div-orig'><p>有義。此說猶未盡理。第八類餘<span class='note-inline'>(七識)</span>既同識性。如何不許有俱有依。第七八識。既恒俱轉。更互為依。斯有何失。</p>
</div>
<div class='div-commentary'><p style="margin-left:1em">此義全是。</p>
</div>
<div class='div-orig'><p><span class='note-inline'>(又既)</span>許現起<span class='note-inline'>(之)</span>識。以種<span class='note-inline'>(子)</span>為依<span class='note-inline'>(則此)</span>。識種亦應許依現<span class='note-inline'>(行之)</span>識<span class='note-inline'>(以)</span>。能熏<span class='note-inline'>(之前七識。所熏之)</span>異熟<span class='note-inline'>(識)</span>為<span class='note-inline'>(一切種子)</span>生長住依<span class='note-inline'>(謂)</span>。識<span class='note-inline'>(中)</span>種<span class='note-inline'>(子)</span>離彼<span class='note-inline'>(能熏。則)</span>不生長<span class='note-inline'>(離彼所熏。則無可依)</span>。住故。</p>
</div>
<div class='div-commentary'><p style="margin-left:1em">此因緣義。非俱有依義也。</p>
</div>
<div class='div-orig'><p>又異然識。有色界中能執持身。依色根轉。如契經說。阿賴耶識。業風所飄。遍依諸根。恒相續轉。瑜伽亦說。眼等六識各別依故。不能執受有色根身。若異熟識不徧依止有色諸根。應如六識非能執受。或所立因有不定失。</p>
</div>
<div class='div-commentary'><p style="margin-left:1em">異熟識是有法。非能執受宗。因云不徧依止有色諸根故。喻如六識。或所立因有不定失者。將異熟識同六識之不徧依止。而不同六識之無執受。是犯二宗共一因也。然此但是能執受義。亦非俱有依義。以無色界無有根身。而第八現轉故。</p>
</div>
<div class='div-orig'><p>是故藏識若現起者。定有一依。謂第七識<span class='note-inline'>(是)</span>。在有色界。亦依色根<span class='note-inline'>(非)</span>。若識種子。定有一依。謂異熟識<span class='note-inline'>(依之而住故。非)</span>。初熏習位。亦依能熏<span class='note-inline'>(依之生長故。非)</span>。餘如前說。</p>
</div>
<div class='div-commentary'><p style="margin-left:1em">第三家解竟。</p>
<p style="margin-left:1em">△第四家正解。</p>
</div>
<div class='div-orig'><p>有義。前說皆不應理。未了所依與依別故。依。謂一切有生滅法。仗因託緣而得生住。諸所仗託。皆說為依<span class='note-inline'>(不簡親疎勝劣能所)</span>。如王與臣。互相依等。若<span class='note-inline'>(有)</span>法<span class='note-inline'>(於此一者)</span>決定<span class='note-inline'>(同時而轉。二者)</span>有境<span class='note-inline'>(可照。三者自在)</span>為主<span class='note-inline'>(不由他引。四者能)</span>。令心<span class='note-inline'>(及)</span>心所取自所緣<span class='note-inline'>(具此四義)</span>。乃是所依。即內六處。餘非有境<span class='note-inline'>(非決)</span>。定<span class='note-inline'>(非)</span>為主故<span class='note-inline'>(故非所依)</span>。此<span class='note-inline'>(所依)</span>但如王。非如臣等。故諸聖教。唯心心所名有所依。非色等法<span class='note-inline'>(以其)</span>。無所緣故。但說心所<span class='note-inline'>(以)</span>心<span class='note-inline'>(王)</span>為所依。不說心所為心<span class='note-inline'>(王心)</span>所依。彼<span class='note-inline'>(心所)</span>非主故。然有處<span class='note-inline'>(或)</span>說依為所依。或<span class='note-inline'>(說)</span>所依為依<span class='note-inline'>(應知)</span>。皆<span class='note-inline'>(是)</span>隨宜假說。由此五識俱有所依。境者四種。謂五色根<span class='note-inline'>(第)</span>。六<span class='note-inline'>(識。第)</span>七<span class='note-inline'>(識。第)</span>八識。隨闕一種。必不轉故<span class='note-inline'>(五色根是)</span>。同境<span class='note-inline'>(所依。第六識是)</span>分別<span class='note-inline'>(所依。第七識是)</span>染淨<span class='note-inline'>(所依。第八識是)</span>根本所依<span class='note-inline'>(如此四差)</span>。別故<span class='note-inline'>(然諸)</span>。聖教唯說<span class='note-inline'>(五識)</span>依五根者。以<span class='note-inline'>(是五識所)</span>不共故。又必同境。近相順故。第六意識俱有所依。唯有二種。謂<span class='note-inline'>(第)</span>七<span class='note-inline'>(識。第)</span>八識。隨闕一種。必不轉故。雖五識俱取境明了。而不定有。故非所依<span class='note-inline'>(然諸)</span>。聖教唯說<span class='note-inline'>(第六)</span>依第七者。染淨依故。同轉識攝。近相順故。第七意識俱有所依。但有一種。謂第八識。藏識若無。定不轉故。如伽他說。阿賴耶為依。故有末那轉。依止心及意。餘轉識得生。</p>
</div>
<div class='div-commentary'><p style="margin-left:1em">心。即第八。意。即第七。餘轉識。即前六也。餘可知。</p>
</div>
<div class='div-orig'><p>阿賴耶識俱有所依。亦但一種。謂第七識。彼識若無。定不轉故。論說藏識恒與末那俱時轉故。又說藏識恒依染汙。此即末那。而說三位無末那者。依有覆說。如言四位無阿賴耶。非無第八。此亦應爾。</p>
</div>
<div class='div-commentary'><p style="margin-left:1em">三位無有覆末那。謂一阿羅漢。二滅盡定。三出世道。四位無阿賴耶。謂三乘無學及佛。</p>
</div>
<div class='div-orig'><p>雖有色界。亦依五根。而不定有。非所依攝。識種不能現取自境。可有依義。而無所依。心所<span class='note-inline'>(之)</span>所依。隨<span class='note-inline'>(其相應之)</span>識應說。復各加自相應之心<span class='note-inline'>(王)</span>若作是說。妙符理教。</p>
</div>
<div class='div-commentary'><p style="margin-left:1em">此破第三家以五色根為藏識所依。及破現依種種依現之說。而結成正義也。二釋俱有依竟。</p>
<p style="margin-left:1em">△三釋開導依。有三家解。第三為正。今初家解。約相續義。</p>
</div>
<div class='div-orig'><p>後開導依。有義。五識自他前後不相續故。必第六識所引生<span class='corr'>故</span>。唯第六識為開導依。第六意識自相續故。亦由五識所引生故。以前六識為開導依。第七八識自相續故。不假他識所引生故。但以自類為開導依。</p>
</div>
<div class='div-commentary'><p style="margin-left:1em">△第二家解。約有力義。</p>
</div>
<div class='div-orig'><p>有義。前說未有究理。且前五識未自在位<span class='note-inline'>(及)</span>。遇非勝<span class='note-inline'>(之)</span>境。可如所說<span class='note-inline'>(前後不相續。)</span>若自在位。如諸佛等於境自在。諸根互用。任運決定。不假尋求。彼五識身。寧不相續。</p>
</div>
<div class='div-commentary'><p style="margin-left:1em">此下先破初家五識不相續之義也。瑜伽論云。由眼識生。三心可得。如其次第。謂率爾心。尋求心。決定心。初是眼識。二在意識。此明餘位必尋求而後決定。非謂自在位故。</p>
</div>
<div class='div-orig'><p><span class='note-inline'>(又)</span>等<span class='corr'>流</span>五識<span class='note-inline'>(未自在位。設遇勝境)</span>既為決定染淨<span class='note-inline'>(意識及)</span>作意<span class='note-inline'>(緣)</span>勢力<span class='note-inline'>(之所)</span>引生<span class='note-inline'>(正當)</span>。專注所緣未能<span class='note-inline'>(相)</span>捨<span class='note-inline'>(之)</span>頃。如何不許多念相續。</p>
</div>
<div class='div-commentary'><p style="margin-left:1em">宗鏡錄云。緣慮心有五種行相。一率爾心。謂過境便起。二尋求心。謂於境未達。方有尋求。三決定心。謂審知境體而起決定。四染淨心。謂於境欣厭而起染淨。五等流心。謂念念緣境前後等故。當知前五轉識。得有四相。但除尋求。無隨念計度二種分別故。第六具五相。第七無率爾尋求二相。有決定染淨等流三相。謂第七常緣現在。故并無率爾相也。第八有三相。率爾。決定。等流。無染淨尋求。有率爾者。初受生時。創緣三界三種性境故。</p>
</div>
<div class='div-orig'><p>故瑜伽說。決定心後。方有染淨。此後乃有等流眼識善不善轉。而彼<span class='note-inline'>(等流眼識。)</span>不由自分別力<span class='note-inline'>(全賴意識決定染淨引生)</span>。乃至此意<span class='note-inline'>(<span class='corr'>但</span>緣色塵。)</span>不趣餘<span class='note-inline'>(聲香味等)</span>境<span class='note-inline'>(時。隨)</span>經爾所時<span class='note-inline'>(候。)</span>眼意二識或善或染相續而轉。如眼識生。乃至身識應知亦爾<span class='note-inline'>(是)</span>。彼<span class='note-inline'>(論)</span>意定顯經爾所時眼意二識俱相續轉。既眼識時非無意識。故非二識互相續生<span class='note-inline'>(又)</span>。若<span class='note-inline'>(未自在位。遇)</span>增盛境相續現前。逼奪身心不能暫捨時五識身。理必相續。如熱地獄。戲忘天等。</p>
</div>
<div class='div-commentary'><p style="margin-left:1em">熱地獄。苦增盛境。戲忘天。樂增盛境也。餘可知。</p>
</div>
<div class='div-orig'><p>故瑜伽言。若此<span class='note-inline'>(前念)</span>六識。為彼<span class='note-inline'>(後念)</span>六識等無間緣。即施設此名為意根。若<span class='note-inline'>(使)</span>五識前後定唯有意識。彼論應言。若此一識。為彼六識等無間緣<span class='note-inline'>(以五識前。定唯有意識故)</span>。或彼應言。若此六識。為彼一識等無間緣<span class='note-inline'>(以五識後。定惟有意識故。論文)</span>。既不如是。故知五識<span class='note-inline'>(各自)</span>有相續義<span class='note-inline'>(又)</span>。五識起時。必有<span class='note-inline'>(同時)</span>意識<span class='note-inline'>(即)</span>。能引後念意識令起。何假五識為開導依。</p>
</div>
<div class='div-commentary'><p style="margin-left:1em">此上破初家者皆是。此後若破若立。皆未當理。</p>
</div>
<div class='div-orig'><p>無心睡眠悶絕等位。意識斷<span class='corr'>已</span>後復起時。藏識末那既恒相續。亦應與彼<span class='note-inline'>(意識)</span>為開導依。若<span class='note-inline'>(謂)</span>彼<span class='note-inline'>(意識<span class='corr'>但</span>)</span>用前<span class='note-inline'>(時)</span>自類開導<span class='note-inline'>(則)</span>。五識自類何不許然。此<span class='note-inline'>(五識)</span>既不<span class='note-inline'>(許)</span>然。彼<span class='note-inline'>(意識)</span>云何<span class='note-inline'>(獨)</span>爾。</p>
</div>
<div class='div-commentary'><p style="margin-left:1em">藏識末那。何得為意識開導依。一謬也。用前自類開導本是。而及破之。二謬也。彼不許五識自類開導本非。而反印之。三謬也。</p>
</div>
<div class='div-orig'><p>平等性智相應<span class='note-inline'>(之)</span>末那。初起<span class='note-inline'>(之時。)</span>必由第六意識<span class='note-inline'>(入二空觀。)</span>亦應用彼<span class='note-inline'>(第六)</span>為開導依。圓鏡智俱<span class='note-inline'>(之)</span>第八淨識。初必六七方便引生。又異熟心。依染汙意。或依悲願相應善心。既爾。必應許第八識亦以六七為開導依。由此彼<span class='note-inline'>(初家)</span>言都未究理。</p>
</div>
<div class='div-commentary'><p style="margin-left:1em">染汙意。即第七識。悲願相應善心。即第六識。謂菩薩由此悲願。長劫利生。不取涅槃。故異熟心。亦以此為開導依也。此義全謬。</p>
</div>
<div class='div-orig'><p>應說五識。前六識內隨用何識為開導依。第六意識。用前<span class='note-inline'>(念之)</span>自類。或第七八為開導依。第七末那。用前<span class='note-inline'>(念之)</span>自類。或第六識為開導依。阿陀那識。用前<span class='note-inline'>(念之)</span>自類。及第六七為開導依。皆不違理。由前說故。</p>
</div>
<div class='div-commentary'><p style="margin-left:1em">謬處偏多。至下自明。第二家解竟。</p>
<p style="margin-left:1em">△第三家正解。</p>
</div>
<div class='div-orig'><p>是義。此<span class='note-inline'>(第二)</span>說亦不應理。開導依者。謂<span class='note-inline'>(一者必)</span>有<span class='note-inline'>(二者是)</span>。緣<span class='note-inline'>(慮)</span>法<span class='note-inline'>(三者自在)</span>。為主<span class='note-inline'>(四者)</span>。能作等無間緣<span class='note-inline'>(具)</span>。此<span class='note-inline'>(四義。能)</span>於後生心心所法開避引導。名開導依。此但屬心。非心所等。</p>
</div>
<div class='div-commentary'><p style="margin-left:1em">此正釋開導依之義也。有者。簡不相應行非實有故。緣法者。簡色及無為。不能有緣慮故。為主者。簡心所依他。不自在故。等無間者。簡異類得俱起故。</p>
</div>
<div class='div-orig'><p>若此<span class='note-inline'>(前念)</span>與彼<span class='note-inline'>(後念)</span>無俱起義。說此<span class='note-inline'>(前念)</span>於彼<span class='note-inline'>(後念)</span>有開導力。一身八識既容俱起。如何異類為開導依。若許<span class='note-inline'>(異類)</span>為<span class='note-inline'>(開導)</span>依。應<span class='note-inline'>(八種識)</span>不俱<span class='note-inline'>(時)</span>起。便同<span class='note-inline'>(小乘)</span>異部<span class='note-inline'>(所執)</span>心不並生。又一身中諸識俱起<span class='note-inline'>(或二或三乃至七八)</span>。多少不定。若<span class='note-inline'>(謂此依唯遮多少。不揀異類。皆)</span>容互作等無聞緣<span class='note-inline'>(則)</span>。色<span class='note-inline'>(根)</span>等<span class='note-inline'>(與心異類並生。亦復)</span>應爾<span class='note-inline'>(皆可互作等無間緣)</span>。便違聖說等無間緣唯心心所。然攝大乘說色亦容有等無間緣者<span class='note-inline'>(乃)</span>。是縱奪<span class='note-inline'>(之)</span>言。謂假縱小乘色心前後有等無間緣<span class='note-inline'>(以)</span>。奪<span class='note-inline'>(其互為)</span>因緣<span class='note-inline'>(之執)</span>故<span class='note-inline'>(耳。)</span>不爾。等<span class='note-inline'>(之一)</span>言應成無用。若謂等言非遮<span class='note-inline'>(力用)</span>多少。但表同類<span class='note-inline'>(故色同類亦有等無間緣者。又)</span>。便違汝<span class='note-inline'>(先所)</span>執異類識作等無間緣<span class='note-inline'>(矣)</span>。</p>
</div>
<div class='div-commentary'><p style="margin-left:1em">此破前互為開導之謬也。然攝大乘下。轉釋伏難。難曰。若等無間緣唯心心所有之。則攝大乘論何故說色容有等無間緣。今釋之曰。攝大乘論。為破小乘妄執色心前後相續為因緣性。故縱許云色心前後相生但應容有等無間緣。無有因緣義也設不爾者。等無間之等字。便為無用。以等乃齊等之義一遮多少。二表同類。一遮多少者。謂心用多。色用少。故心<span class='corr'>但</span>與心作等無間緣。不與色作等無間緣。色用既少。故無等無間緣之義。二表同類者。如前眼識。于後眼識名為同類。若望耳鼻等識。便非同類。餘可知。</p>
</div>
<div class='div-orig'><p>是故八識。各唯自類為開導依。深契教理。自類必無俱起義故。心所<span class='note-inline'>(之)</span>此<span class='note-inline'>(等無間)</span>依。應隨<span class='note-inline'>(相應之)</span>識<span class='note-inline'>(而)</span>說。雖心心所。異類並生。而互相應。和合似一。定俱生滅。事業必同。一開導時。餘亦開導。故展轉作等無間緣。諸識<span class='note-inline'>(相望則必)</span>不然。不應為例。然諸心所非開導依。於所引生無主義故。</p>
</div>
<div class='div-commentary'><p style="margin-left:1em">先承前破謬結成正理。次辨心所之開導依。應設難云。若等之一言必表同類者。諸心所法。與相應心王異類並生。何容隨識說耶。今釋之曰。而互相應等故。事。謂所依體。業謂所作用。如眼識相應諸心所法。定與眼識同依眼根。定與眼識同緣色塵。餘可例知。言一開導時餘亦開導者。如眼識與觸俱生之時。則受想思等乃至或善或染皆悉隨生也。展轉作等無間緣者。約諸心所互相引生也。諸識相望。並無相應和合定俱生滅事業必同之義。故不應以心所為例。妄許展轉為等無間緣也。然諸心所下。簡依緣義寬狹不同。若云等無間緣則寬。故心所可以互作。若云聞導依則狹。故心王名依。心所非依。以其不能為主故也。</p>
</div>
<div class='div-orig'><p>若<span class='note-inline'>(謂諸)</span>心<span class='note-inline'>(相應之)</span>心所等無間緣<span class='note-inline'>(亦<span class='corr'>但</span>)</span>。各唯自類<span class='note-inline'>(不由心王及餘心所異類引生。則)</span>。第七八識初轉依時。相應信等<span class='note-inline'>(之)</span>此<span class='note-inline'>(等無間)</span>緣便闕<span class='note-inline'>(以七八二識未轉依時。無信等故)</span>。則違聖說諸心心所皆四緣生。</p>
</div>
<div class='div-commentary'><p style="margin-left:1em">有因前文等表同類之語。不許心所異類引生。故此釋之。</p>
</div>
<div class='div-orig'><p>無心睡眠悶絕等位。意識雖斷。而後起時。彼開導依即前自類。間斷五識。應知亦然<span class='note-inline'>(問曰。既久間斷。何名無間。答曰。<span class='corr'>但</span>以)</span>。無異類心於中為隔<span class='note-inline'>(即)</span>。名<span class='note-inline'>(為)</span>無間故<span class='note-inline'>(問曰。前念滅時。後念尚無。何所開導。今識生時。前念非有。何能開導。答曰)</span>。彼先滅時。<span class='corr'>已</span>於今識為開導故。何煩異類為開導依。然聖教中<span class='note-inline'>(或)</span>說前六識互相引起。或<span class='note-inline'>(說)</span>第七八依六七生<span class='note-inline'>(者。)</span>皆依殊勝增上緣說。非等無間。故不相違。瑜伽論說。若此識無間。諸識決定生。說此為彼等無間緣。又<span class='note-inline'>(言若)</span>此六識。為彼六識等無間緣。即施設此名意根者。言總意別<span class='note-inline'>(故今所說)</span>。亦不相違。故自類依。深契教理。</p>
</div>
<div class='div-commentary'><p style="margin-left:1em">先申明無間之意。次會通聖教所說。並可知。後簡示瑜伽言意。蓋此彼之言。似通自他。然其意但以自類前後而名此彼。故云言總意別也。二傍論諸識所依竟。</p>
<p style="margin-left:1em">△三結歸本頌所依。</p>
</div>
<div class='div-orig'><p>傍論<span class='corr'>已</span>了。應辯正論。此<span class='note-inline'>(第二)</span>能變識。雖具三所依。而<span class='note-inline'>(頌中)</span>依彼轉<span class='note-inline'>(之)</span>言。但顯前二。為顯此識<span class='note-inline'>(所)</span>依<span class='note-inline'>(所)</span>緣。同<span class='note-inline'>(是第八識)</span>故。又前二依有勝用故<span class='note-inline'>(頌偏說之)</span>。或開導依易了知故<span class='note-inline'>(頌故不說)</span>。</p>
</div>
<div class='div-commentary'><p style="margin-left:1em">前二者。初因緣依。即種子識。次俱有依。即第八現識也。二釋所依門竟。</p>
<p style="margin-left:1em">△三釋所緣門二。初正釋。二釋妨。初中二。初略釋。二廣釋。今初。</p>
</div>
<div class='div-orig'><p>如是已說此識所依。所緣云何。謂即緣彼。彼。謂即前此所依識。聖說此識緣藏識故。</p>
</div>
<div class='div-commentary'><p style="margin-left:1em">△二廣釋二。初釋未轉依。二釋<span class='corr'>已</span>轉依。初中有四家。第四家為正。今初家釋。</p>
</div>
<div class='div-orig'><p>有義。此<span class='note-inline'>(末那)</span>意緣彼<span class='note-inline'>(第八)</span>識體及相應<span class='note-inline'>(之五心所)</span>法。論說末那。我我所執恒相應故。謂緣彼體及相應法。如次執為我及我所。然諸心所。不離識故。如唯識言<span class='note-inline'>(亦攝心所。故頌但云緣彼)</span>。無違教失。</p>
</div>
<div class='div-commentary'><p style="margin-left:1em">△第二家釋。</p>
</div>
<div class='div-orig'><p>有義。彼說理不應然。曾無處言緣觸等故。應言此意但緣彼識<span class='note-inline'>(之)</span>見<span class='note-inline'>(分)</span>及相分。如次執為我及我所。相見俱以識為體故。不違聖說。</p>
</div>
<div class='div-commentary'><p style="margin-left:1em">△第三家釋。</p>
</div>
<div class='div-orig'><p>有義。此說亦不應理<span class='note-inline'>(以相分中)</span>。五色根境。非識蘊故<span class='note-inline'>(又相分中器界。乃是外境。若使末那緣之)</span>。應同五識亦緣外故。應如意識<span class='note-inline'>(同前五識)</span>緣共境故<span class='note-inline'>(既緣根塵生我所執)</span>。應生無色者不執我所故。厭色<span class='note-inline'>(而)</span>生彼<span class='note-inline'>(天。)</span>不變<span class='note-inline'>(為根塵之)</span>色故。應說此意但緣藏識及彼種子。如次執為我及我所。以種即是彼<span class='note-inline'>(第八)</span>識功能。非實有物。不違聖教。</p>
</div>
<div class='div-commentary'><p style="margin-left:1em">△第四家正釋。</p>
</div>
<div class='div-orig'><p>有義。前說皆不應理<span class='note-inline'>(以)</span>。色等種子非識蘊故。論說種子是實有故<span class='note-inline'>(若謂是)</span>。假<span class='note-inline'>(則)</span>應如無。非<span class='note-inline'>(可為諸法之親)</span>因緣故。又此<span class='note-inline'>(第七)</span>識俱<span class='note-inline'>(之)</span>薩迦耶見。任運一類恒相續生。何容別執有我我所<span class='note-inline'>(譬如第六意識)</span>。無一心中。有斷常等二境別執俱轉義故。亦不應說<span class='note-inline'>(第七識之我及我所)</span>二執前後<span class='note-inline'>(別轉。以)</span>此<span class='note-inline'>(第七識從)</span>無始來。一味<span class='note-inline'>(恒)</span>轉<span class='note-inline'>(無前後分位之差別)</span>故。</p>
</div>
<div class='div-commentary'><p style="margin-left:1em">薩迦耶。此翻積聚。薩迦耶見即身見也。正執我時。不能別執我所正執我所之時。亦不能別執于我。故此二執。喻如斷常二執。決不俱起。今此第七識相應之身見。既是任運一類恒相續生。所以但有我執。更無我所執也。</p>
</div>
<div class='div-orig'><p>應知此意。<span class='corr'>但</span>緣藏識見分。非<span class='note-inline'>(緣)</span>餘<span class='note-inline'>(相分及種子心所等。)</span>彼<span class='note-inline'>(第八識之見分。)</span>無始<span class='note-inline'>(以)</span>來<span class='note-inline'>(微細)</span>。一類相續<span class='note-inline'>(不斷。)</span>似常<span class='note-inline'>(似)</span>一故。恒與諸法為所依故。此<span class='note-inline'>(第七識。)</span>唯執彼<span class='note-inline'>(第八見分)</span>為自內我<span class='note-inline'>(論中但是)</span>。乘語勢故。說我所言。或此<span class='note-inline'>(第七。)</span>執彼<span class='note-inline'>(第八見分)</span>是我之我<span class='note-inline'>(即以能執為我。所執為我所)</span>。故於一<span class='note-inline'>(我)</span>見<span class='note-inline'>(約)</span>。義說<span class='note-inline'>(我及我所之)</span>二言。若作是說。善順教理。多處唯言<span class='note-inline'>(第七識)</span>有我見故。我<span class='note-inline'>(及)</span>我所<span class='note-inline'>(二)</span>執<span class='note-inline'>(從來)</span>不俱起故。</p>
</div>
<div class='div-commentary'><p style="margin-left:1em">相續故似常。一類無記故似一也。初釋未輪依竟。</p>
<p style="margin-left:1em">△二釋<span class='corr'>已</span>轉依。</p>
</div>
<div class='div-orig'><p><span class='note-inline'>(然第七識)</span>未轉依位<span class='note-inline'>(則)</span>。唯緣藏識<span class='note-inline'>(見分。若夫)</span>既轉依<span class='corr'>已</span>。亦緣真如及餘諸法<span class='note-inline'>(以)</span>。平等性智。證得十種平等性故。知諸有情勝解差別。示現種種佛影像故<span class='note-inline'>(今)</span>。此<span class='note-inline'>(頌)</span>中且說未轉依時。故但說此緣彼藏識。悟迷通局。理應爾故。無我我境。徧不徧故。</p>
</div>
<div class='div-commentary'><p style="margin-left:1em">十種平等性者。一諸相增上喜愛平等。二一切領受緣起平等。三遠離異相非相平等。四弘濟大慈平等。五無待大悲平等。六隨諸眾生所樂示現平等。七一切眾生敬愛所說平等。八世間寂靜皆同一味平等。九世間諸法苦樂一味平等。十修植無量功德究竟平等。此中證得十平等性。釋緣真如之義。知諸有情勝解差別。釋緣餘諸法之義也。平等性智是悟。故所緣則通。染汙末那是迷。故所緣則局。平等性智緣無我境。故其境周徧。通攝真如及餘諸法。染汙末那緣我法境。故其境不徧。但是第八見分非餘。初正釋竟。</p>
<p style="margin-left:1em">△二釋妨。</p>
</div>
<div class='div-orig'><p><span class='note-inline'>(問曰。)</span>如何此<span class='note-inline'>(第七)</span>識<span class='note-inline'>(乃)</span>。緣自所依<span class='note-inline'>(之第八識耶。答曰。)</span>如有後<span class='note-inline'>(念意)</span>識。即緣前<span class='note-inline'>(念<span class='corr'>已</span>滅之)</span>意。彼<span class='note-inline'>(前意是等無間緣。得與後識作所緣緣。)</span>既<span class='note-inline'>(<span class='corr'>已</span>)</span>極成。此<span class='note-inline'>(所依藏識是增上緣。)</span>亦<span class='note-inline'>(可作所緣緣。又復)</span>何咎。</p>
</div>
<div class='div-commentary'><p style="margin-left:1em">三釋所緣門竟。</p>
<p style="margin-left:1em">△四釋性相兩門。</p>
</div>
<div class='div-orig'><p>頌言思量為性相者。雙顯此識自性行相。意以思量為自性故。即復用彼<span class='note-inline'>(思量)</span>為行相故。由斯兼釋所立<span class='note-inline'>(末那之)</span>別名<span class='note-inline'>(以)</span>。能審思量<span class='note-inline'>(乃)</span>。名<span class='note-inline'>(為)</span>末那故。未轉依位。能審思量所執我相。<span class='corr'>已</span>轉依位。亦審思量無我相故。</p>
</div>
<div class='div-commentary'><p style="margin-left:1em">△五釋染俱門。</p>
</div>
<div class='div-orig'><p>此意相應。有幾心所。且與四種煩惱常俱。此中俱<span class='note-inline'>(之為)</span>言<span class='note-inline'>(是)</span>。顯相應<span class='note-inline'>(之)</span>義。謂從無始至未轉依。此意任運恒緣藏識。與四根本煩惱相應。其四者何。謂我癡。我見。并我慢。我愛。是名四種。</p>
</div>
<div class='div-commentary'><p style="margin-left:1em">且者。未顯其餘。先明此意之過失也。</p>
</div>
<div class='div-orig'><p>我癡者。謂無明。愚於<span class='note-inline'>(自心所變之)</span>我相。迷<span class='note-inline'>(于)</span>無我<span class='note-inline'>(真如之)</span>理。故名我癡。我見者。謂我執。於<span class='note-inline'>(第八識見分。本)</span>非我法<span class='note-inline'>(之上。)</span>妄計為我。故名我見。我慢者。謂倨傲。恃所執我。令心高舉。故名我慢。我愛者。謂我貪。於所執我。深生耽著。故名我愛<span class='note-inline'>(頌言)</span>。并<span class='note-inline'>(者。)</span>表慢愛有見<span class='note-inline'>(得俱。見)</span>慢<span class='note-inline'>(亦得與愛)</span>俱。遮餘部<span class='note-inline'>(所)</span>執<span class='note-inline'>(見愛慢三)</span>無相應義。此四常起擾濁內心。令外轉識<span class='note-inline'>(所作施等。)</span>恒成雜染。有情由此生死輪迴。不能出離。故名煩惱。</p>
</div>
<div class='div-commentary'><p style="margin-left:1em">此正釋四煩惱相。并顯其過患也。內心。即指第七識。外轉識。指前六識。由第七識妄起我癡我見我慢我愛。遂使五度諸行不能忘相。咸成有漏。故名雜染。若欲出離輪迴。必先勤觀無我。然此第七識之俱生我執。細故難斷。必先用第六識。與相應之正慧心所。依於大乘教理。如實觀察。俾無我正解種子。漸熏漸著。至成熟位。方得無漏實智現前。又即以此無漏實智。數數勤修。然後四煩惱種方得永斷。今人輒談六度萬行。而於破執法門曾不究心。求出輪迴。不亦難乎。問曰。既由第七。令前六識恒成雜染。理須直用第七修無我觀。始為灸病得穴。伐樹得根。何故先用第六識耶。答曰。第七我執。元由第六之所資熏。故仍以第六為病之穴。為樹之根。況第七識。從無始來至未轉位。一味有覆無記性攝。不與信等。諸善心所相應。又無欲解念定之力。何能自修無我觀哉。是故吾人發大乘心。須於唯識相性深生信解。然後修習菩提資糧。可名順解脫分。否則縱修諸行。但是人天有漏之因而<span class='corr'>已</span>。</p>
</div>
<div class='div-orig'><p><span class='note-inline'>(問曰。)</span>彼<span class='note-inline'>(根本惑。共)</span>有十種。此<span class='note-inline'>(識相應。)</span>何唯<span class='note-inline'>(有)</span>四<span class='note-inline'>(答曰)</span>。有我見故。餘<span class='note-inline'>(二取邊邪之四)</span>見不生<span class='note-inline'>(以)</span>。無一心<span class='note-inline'>(之)</span>中<span class='note-inline'>(而容)</span>有二慧故。</p>
</div>
<div class='div-commentary'><p style="margin-left:1em">此下皆問答釋疑也諸見皆以慧為體。故不俱起。</p>
</div>
<div class='div-orig'><p><span class='note-inline'>(問曰。)</span>如何此識要有我見<span class='note-inline'>(而非餘見。答曰。)</span>二取邪見。但<span class='note-inline'>(從)</span>分別<span class='note-inline'>(而)</span>生。唯<span class='note-inline'>(屬)</span>見<span class='note-inline'>(道)</span>所斷。此<span class='note-inline'>(第七識所)</span>俱<span class='note-inline'>(之)</span>煩惱。唯是俱生<span class='note-inline'>(必)</span>。修<span class='note-inline'>(道)</span>所斷故<span class='note-inline'>(是以無有二取邪見)</span>。我所<span class='note-inline'>(見及斷常二種)</span>邊見<span class='note-inline'>(皆)</span>。依我見<span class='note-inline'>(而)</span>生<span class='note-inline'>(今)</span>。此<span class='note-inline'>(第七識)</span>相應<span class='note-inline'>(之我)</span>見。不依彼<span class='note-inline'>(我所斷常見而)</span>起<span class='note-inline'>(是故無有我所邊見)</span>。恒內執有我。故要有我見。由<span class='note-inline'>(我)</span>見審決<span class='note-inline'>(則)</span>。疑無容起<span class='note-inline'>(由)</span>。愛著我故<span class='note-inline'>(則)</span>。瞋不得生。故此識俱<span class='note-inline'>(之)</span>煩惱唯四<span class='note-inline'>(問曰)</span>。見慢愛三。如何俱起<span class='note-inline'>(答曰)</span>。行相無違。俱起何失<span class='note-inline'>(又問)</span>。瑜伽論說。貪令心下。慢令心舉。寧不相違<span class='note-inline'>(答曰)</span>。分別俱生。外境內境。所陵所恃。麤細有殊。故彼此文。義無乖反。</p>
</div>
<div class='div-commentary'><p style="margin-left:1em">謂彼瑜伽論。乃指第六識相應之分別惑。貪于外境。陵于外人。行相麤故。不容並起。此唯識頌。乃指第七識相應之俱生惑。貪于內境。恃於內<span class='corr'>己</span>。行相細故。自不相違也。五釋染俱門竟。</p>
<p style="margin-left:1em">△六釋餘相應門二。初未轉依。二<span class='corr'>已</span>轉依。初中二。初正釋頌義。二例論受義。初又二。初問答舉頌。二別釋頌義。今初。</p>
</div>
<div class='div-orig'><p><span class='note-inline'>(問曰。)</span>此意<span class='note-inline'>(相應)</span>心所。唯有四耶<span class='note-inline'>(答曰)</span>。不爾<span class='note-inline'>(頌云)</span>及餘觸等俱故。</p>
</div>
<div class='div-commentary'><p style="margin-left:1em">△二別釋頌義二。初一家無餘心所。次四家有餘心所。今初。</p>
</div>
<div class='div-orig'><p>有義。此意心所唯九。前四及餘觸等五法。即觸作意受想與思。意與遍行定相應故。前<span class='note-inline'>(頌既)</span>說觸等<span class='note-inline'>(與)</span>異熟識俱<span class='note-inline'>(今)</span>恐謂同前亦是無覆。顯此<span class='note-inline'>(第七相應心所。)</span>異彼<span class='note-inline'>(第八相應心所。)</span>故置餘<span class='note-inline'>(之一)</span>言。及<span class='note-inline'>(之一字。即)</span>是集義。前四後五。合與末那恒相應故<span class='note-inline'>(問曰)</span>。此意何故無餘心所<span class='note-inline'>(答曰)</span>。謂欲<span class='note-inline'>(心所。)</span>希望未遂合事。此<span class='note-inline'>(第七)</span>識任運緣遂合境。無所希望。故無有欲。勝解<span class='note-inline'>(心所。)</span>印持曾未定境。此<span class='note-inline'>(第七)</span>識無始恒緣定事。經所印持。故無勝解。念<span class='note-inline'>(心所。)</span>唯記憶曾所習事。此<span class='note-inline'>(第七)</span>識恒緣現所受境。無所記憶。故無有念。定<span class='note-inline'>(心所。)</span>唯繫心專注一境。此<span class='note-inline'>(第七)</span>識任運剎那別緣。既不專一。故無有定。</p>
</div>
<div class='div-commentary'><p style="margin-left:1em">謂此第七。緣彼第八。能緣所緣。皆悉剎那生滅。前不似後。後不似前也。</p>
</div>
<div class='div-orig'><p>慧<span class='note-inline'>(心所)</span>即<span class='note-inline'>(是)</span>我見。故不別說。善<span class='note-inline'>(十一心所)</span>是淨故。非此<span class='note-inline'>(染汙)</span>識俱。隨煩惱生。必依<span class='note-inline'>(根本)</span>煩惱前後分位差別。建立此識恒與四煩惱俱。前後一類。分位無別。故此識俱無隨煩惱。惡作<span class='note-inline'>(心所。)</span>追悔先所造業。此<span class='note-inline'>(第七)</span>識任運恒緣現境。非悔先業。故無惡作。睡眠<span class='note-inline'>(心所。)</span>必依身心重昧。外眾緣力。有時暫起。此<span class='note-inline'>(第七)</span>識無始一類內執。不假外緣。故彼<span class='note-inline'>(睡眠。此識)</span>非有。尋伺<span class='note-inline'>(二種心所。)</span>俱依外門而轉。淺深推度。麤細發言。此<span class='note-inline'>(第七)</span>識唯依內門而轉。一類執我。故非<span class='note-inline'>(與)</span>彼<span class='note-inline'>(尋伺相)</span>俱。</p>
</div>
<div class='div-commentary'><p style="margin-left:1em">緣六塵等諸境。名為外門。緣藏識之見分。名為內門。淺推度麤發言。名之為尋。深推度細發言。名之為伺。</p>
<p style="margin-left:1em">△次四家有餘心所二。初斥前總標。二四家別解。今初。</p>
</div>
<div class='div-orig'><p>有義。彼釋餘<span class='note-inline'>(字之)</span>義非理。頌<span class='note-inline'>(中更)</span>別說此<span class='note-inline'>(第七是)</span>有覆<span class='note-inline'>(無記性)</span>攝故。又闕意俱<span class='note-inline'>(之)</span>隨煩惱故<span class='note-inline'>(根本)</span>。煩惱。必與隨煩惱俱。故此<span class='note-inline'>(頌中)</span>餘<span class='note-inline'>(之一)</span>言<span class='note-inline'>(正是)</span>。顯隨煩惱。</p>
</div>
<div class='div-commentary'><p style="margin-left:1em">△二四家別解。第四家為正。今初家解。</p>
</div>
<div class='div-orig'><p>此中有義。五隨煩惱。徧與一切染心相應。如集論說。惛沉。掉舉。不信。懈怠。放逸。於一切染汙品中。恒共相應。若離無堪任性等<span class='note-inline'>(五法。則)</span>染汙性成無是處故。煩惱起時。心既染汙。故染心位。必有彼五<span class='note-inline'>(以)</span>。煩惱若起。必由無堪任囂動不信懈怠放逸故。掉舉雖遍一切染心。而<span class='note-inline'>(于)</span>貪位增<span class='note-inline'>(盛。故瑜伽論中)</span>但說<span class='note-inline'>(掉舉是)</span>貪分。如眠與悔。雖遍三性心。而癡位增<span class='note-inline'>(盛。故)</span>但說為癡分。</p>
</div>
<div class='div-commentary'><p style="margin-left:1em">無堪任。即惛沉。囂動。即掉舉也。餘可知。</p>
</div>
<div class='div-orig'><p>雖<span class='note-inline'>(瑜伽論中)</span>餘處<span class='note-inline'>(復)</span>說有隨煩惱或六或十徧諸染心。而彼俱依別義說徧。非彼<span class='note-inline'>(或六或十)</span>實徧一切染心。謂依二十隨煩惱中<span class='note-inline'>(其)</span>。解通<span class='note-inline'>(于分別之)</span>麤<span class='note-inline'>(及通俱生之)</span>細<span class='note-inline'>(通于有覆)</span>。無記<span class='note-inline'>(及通)</span>不善<span class='note-inline'>(又能)</span>。通障定慧<span class='note-inline'>(此等)</span>。相顯<span class='note-inline'>(故)</span>說六<span class='note-inline'>(隨徧諸染心。又)</span>依二十二隨煩惱中<span class='note-inline'>(其)</span>。解通<span class='note-inline'>(于分別之)</span>麤<span class='note-inline'>(俱生之)</span>細<span class='note-inline'>(又通不善及有覆之)</span>。二性<span class='note-inline'>(故)</span>。說十<span class='note-inline'>(隨徧諸染心。)</span>故此<span class='note-inline'>(所說唯五隨煩惱。與)</span>彼<span class='note-inline'>(六徧十徧之二)</span>說<span class='note-inline'>(各依別義)</span>。非互相違。然此意俱心所十五。謂前九法。五隨煩惱。并別境慧。我見雖是別境慧攝。而五十一心所法中。義有差別。故開為二。</p>
</div>
<div class='div-commentary'><p style="margin-left:1em">二十隨煩惱。即小十中二大八。具如下文所明也。解者。行相也。二十二者。加邪欲邪勝解也。義有差別者。我見唯染。慧通染淨也。餘可知。</p>
</div>
<div class='div-orig'><p><span class='note-inline'>(問曰。)</span>何緣此意無餘心所<span class='note-inline'>(答曰)</span>。謂忿等十<span class='note-inline'>(種小隨。)</span>行相麤動。此<span class='note-inline'>(第七)</span>識審細。故非<span class='note-inline'>(與)</span>彼<span class='note-inline'>(小隨得)</span>俱。無慚無愧<span class='note-inline'>(二種中隨。)</span>唯是不善。此<span class='note-inline'>(第七識是)</span>無記故。非彼<span class='note-inline'>(中隨)</span>相應<span class='note-inline'>(大隨中之)</span>。散亂令心馳流外境。此<span class='note-inline'>(第七識)</span>恒內執<span class='note-inline'>(第八識之見分)</span>一類境生。不外馳流。故彼<span class='note-inline'>(散亂。此識)</span>非有。不正知者。謂起外門身語意行。違越軌則。此<span class='note-inline'>(第七識。)</span>唯<span class='note-inline'>(是)</span>內執。故非<span class='note-inline'>(與)</span>彼<span class='note-inline'>(不正知)</span>俱。無餘心所。義如前說。</p>
</div>
<div class='div-commentary'><p style="margin-left:1em">△第二家解。</p>
</div>
<div class='div-orig'><p>有義。應說六隨煩惱。徧與一切染心相應。瑜伽論說。不信。懈怠。放逸。忘念。散亂。惡慧。一切染心皆相應故。忘念散亂惡慧若無。心必不能起諸煩惱。要緣曾受境界種類。發起忘念及邪簡擇。方起貪等諸煩惱故。煩惱起時。心必流蕩。皆由於境起散亂故。</p>
</div>
<div class='div-commentary'><p style="margin-left:1em">此加忘念散亂惡慧三心所也。邪簡擇。即惡慧。</p>
</div>
<div class='div-orig'><p>惛沉掉舉。行相互違。非諸染心皆能徧起。論說五法徧染心者<span class='note-inline'>(乃約)</span>。解通麤細。違唯善法<span class='note-inline'>(而言。蓋以)</span>純隨煩惱。通<span class='note-inline'>(于不善有覆之)</span>二性故<span class='note-inline'>(瑜伽又)</span>。說十徧<span class='note-inline'>(之)</span>言。義如前說。</p>
</div>
<div class='div-commentary'><p style="margin-left:1em">此泛明掉舉與惛沉相違也。論說下。通妨可知。</p>
</div>
<div class='div-orig'><p>然此意俱心所十九。謂前九法。六隨煩惱。并念定慧及如惛沉。此別說念。准前慧釋。并有定者。專注一類所執我境。曾不捨故。加惛沉者。謂此識俱<span class='note-inline'>(之)</span>無明尤重。心惛沉故。無掉舉者<span class='note-inline'>(與)</span>。此<span class='note-inline'>(惛沉正)</span>相違故。無餘心所。如上應知。</p>
</div>
<div class='div-commentary'><p style="margin-left:1em">此更加念與定。簡去掉舉也。此別說念准前慧釋者。謂忘念雖即以念為體。而義有差別故。</p>
<p style="margin-left:1em">△第三家解。</p>
</div>
<div class='div-orig'><p>有義。復說十隨煩惱。徧與一切染心相應。瑜伽論說。放逸。掉舉。惛沉。不信。懈怠。邪欲。邪勝解。邪念。散亂。不正知。此十。一切染汙心起。通一切處三界繫故。若無邪欲邪勝解時。心必不能起諸煩惱。於所受境要樂合離。印持事相。方起貪等諸煩惱故。</p>
</div>
<div class='div-commentary'><p style="margin-left:1em">邪念。即忘念。不正知。即惡慧。於所受境等者。謂可愛境。邪欲于中樂合。非可愛境。邪欲於中樂離。更以邪解決定印持可愛事相。方起貪心。印持非可愛相。方起瞋心也。</p>
</div>
<div class='div-orig'><p>諸疑理者。於色等事必無猶豫。故疑相應<span class='note-inline'>(心。)</span>亦有<span class='note-inline'>(邪一)</span>勝解<span class='note-inline'>(即使)</span>。於所緣事亦<span class='note-inline'>(有)</span>猶豫者。非<span class='note-inline'>(是)</span>煩惱<span class='note-inline'>(中之)</span>疑。如疑人杌<span class='note-inline'>(不名煩惱)</span>。餘處不說此<span class='note-inline'>(邪欲邪勝解之)</span>二<span class='note-inline'>(心所)</span>遍<span class='note-inline'>(染心)</span>者<span class='note-inline'>(謂)</span>。緣非愛事<span class='note-inline'>(中之邪欲。)</span>疑相應心<span class='note-inline'>(之邪勝解。此之)</span>邪欲勝解<span class='note-inline'>(微薄。)</span>非麤煩故<span class='note-inline'>(略不言之。非全無也)</span>。餘<span class='note-inline'>(處說隨煩惱或五或六各)</span>互有無。義如前說。</p>
</div>
<div class='div-commentary'><p style="margin-left:1em">此釋邪勝解不遍染心之難也。難曰。勝解于決定境印持為性。疑以猶豫為性。此二相違。云何邪解得遍染心。答云。諸疑理者。於諸諦理雖懷疑惑。於色等事必無猶豫。故仍得與勝解相應。設或於事有疑。亦復不名煩惱。故疑事時。雖無勝解。而邪勝解。不妨與疑理之煩惱相應也。餘可知。</p>
</div>
<div class='div-orig'><p>此意心所有二十四。謂前九法。十隨煩惱。加別境五<span class='note-inline'>(皆)</span>。准前<span class='note-inline'>(文之)</span>理<span class='note-inline'>(而)</span>釋。無餘心所<span class='note-inline'>(亦)</span>。如上<span class='note-inline'>(文)</span>應知。</p>
</div>
<div class='div-commentary'><p style="margin-left:1em">△第四家正解。</p>
</div>
<div class='div-orig'><p>有義。前說皆未盡理。且疑他世為有為無。於彼有何欲勝解相<span class='note-inline'>(是故邪欲勝解非徧染心)</span>。煩惱起時若無惛沉。應不定有無堪任性。掉舉若無。應無囂動。便如善等。非染汙位。若染心中無散亂者。應非流蕩。非染汙心。若無失念不正知者。如何能起煩惱現前。故染汙心。決定皆與八<span class='note-inline'>(種大)</span>隨煩惱相應而生。謂惛沉。掉舉。不信。懈怠。放逸。忘念。散亂。不正知<span class='note-inline'>(其)</span>。忘念不正知<span class='note-inline'>(二種若以)</span>念慧為性者<span class='note-inline'>(則)</span>不徧染心<span class='note-inline'>(何以故)</span>。非諸染心。皆緣曾受有簡擇故。若<span class='note-inline'>(忘念不正知。)</span>以無明為自性者<span class='note-inline'>(則必)</span>。徧染心起。由前說<span class='note-inline'>(若無失念不正知。如何能起煩惱)</span>故。</p>
</div>
<div class='div-commentary'><p style="margin-left:1em">染心非皆緣曾受境。故以念為性之忘念不遍。染心非皆有簡擇。故以慧為性之不正知不遍也。餘可知。</p>
</div>
<div class='div-orig'><p>然此意俱心所十八。謂前九法。八隨煩惱。并別境慧。無餘心所及論三文。准前應釋。若作是說。不違理教。</p>
</div>
<div class='div-commentary'><p style="margin-left:1em">論三文。謂集論明五遍染心。瑜伽明六遍染心十遍染心也。准前應釋。即解通麤細等文也。第二能變。釋相應門未轉依中。初正釋頌義竟。</p>
</div>
<p class='juan'>成唯識論觀心法要卷第四</p>
</div><!-- end of div[@id='body'] -->
</body></html>