<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu10' />成唯識論觀心法要卷第十</p><p class="byline">蕅益沙門　智旭　述</p>
<div class='div-commentary'><p style="margin-left:1em">上來修習位中。三釋十重障。初標起。二正釋竟。</p>
<p style="margin-left:1em">△三結屬二。初正結二障所攝。二申明二障斷義。今初。</p>
</div>
<div class='div-orig'><p>此十一障<span class='note-inline'>(皆即煩惱所知)</span>。二障所攝。</p>
</div>
<div class='div-commentary'><p style="margin-left:1em">△二申明二障斷義二。初斷種現位。二斷種頓漸。今初。</p>
</div>
<div class='div-orig'><p>煩惱障中見所斷<span class='note-inline'>(之)</span>種<span class='note-inline'>(子)</span>於極喜地見道初斷。彼障<span class='note-inline'>(之)</span>現起<span class='note-inline'>(者)</span>地前<span class='corr'>已</span>伏。修所斷<span class='note-inline'>(之)</span>種<span class='note-inline'>(子。)</span>金剛喻定現在前時一切頓斷。彼障<span class='note-inline'>(之)</span>現起<span class='note-inline'>(者)</span>地前漸伏。初地以上。能頓伏盡令永不行<span class='note-inline'>(猶)</span>。如阿羅漢<span class='note-inline'>(一般)</span>由故<span class='note-inline'>(作)</span>意<span class='note-inline'>(之)</span>力<span class='note-inline'>(或于)</span>。前七地中雖暫現起。而不為失<span class='note-inline'>(若)</span>。八地以上。畢竟不行。</p>
<p>○所知障中見所斷<span class='note-inline'>(之)</span>種<span class='note-inline'>(子)</span>於極喜地見道初斷。彼障<span class='note-inline'>(之)</span>現起<span class='note-inline'>(者)</span>地前<span class='corr'>已</span>伏。修所斷<span class='note-inline'>(之)</span>種<span class='note-inline'>(子)</span>於十地中漸次斷滅<span class='note-inline'>(直至)</span>。金剛喻定現在前時。方永斷盡。彼障<span class='note-inline'>(之)</span>現起<span class='note-inline'>(者)</span>地前漸伏。乃至十地方永斷盡。八地以上<span class='note-inline'>(若與)</span>。六識俱者。不復現行<span class='note-inline'>(以)</span>。無漏觀心及<span class='note-inline'>(生空智)</span>果相續。能違彼<span class='note-inline'>(第六識中俱生所知障之現行)</span>故<span class='note-inline'>(若與)</span>。第七<span class='note-inline'>(識)</span>俱者。猶可現行<span class='note-inline'>(須是)</span>。法空智果起位方伏。前五轉識設未轉依<span class='note-inline'>(由)</span>。無漏<span class='note-inline'>(觀之所)</span>伏故。障不現起。</p>
</div>
<div class='div-commentary'><p style="margin-left:1em">此正釋伏斷二障種子現行之位也。</p>
</div>
<div class='div-orig'><p>雖於修道十地位中。皆不斷滅煩惱障種。而彼<span class='note-inline'>(煩惱)</span>麤重<span class='note-inline'>(無堪任性)</span>亦漸斷滅。由斯故說二障麤重。一一皆有三位斷義。</p>
</div>
<div class='div-commentary'><p style="margin-left:1em">此釋伏難也。難曰。所知障種。於十地中漸次斷滅。可云三位皆有斷義。若夫煩惱障種。其分別者是見道頓斷。其俱生者則是金剛喻定頓斷。但有二位斷義。何云亦有三位斷義耶。答釋可知。言三位者。一通達位。二修習位。三究竟位也。</p>
</div>
<div class='div-orig'><p>雖諸位中。皆斷麤重。而三位顯。是所偏說。</p>
</div>
<div class='div-commentary'><p style="margin-left:1em">亦釋伏難也。難曰。若麤重言。但指無堪任性。則資糧加行位中。亦有斷麤重義。何故不說耶。答釋可知。初斷種現位竟。</p>
<p style="margin-left:1em">△二斷種頓漸。</p>
</div>
<div class='div-orig'><p><span class='note-inline'>(問)</span>斷二障種。漸頓云何<span class='note-inline'>(答)</span>。第七識俱<span class='note-inline'>(之)</span>煩惱障種。三乘將得無學果時。一剎那中三界頓斷。所知障種。將成佛時。一剎那中一切頓斷<span class='note-inline'>(以其)</span>。任運內起。無麤細故。</p>
<p>○餘六識俱<span class='note-inline'>(之)</span>煩惱障種<span class='note-inline'>(若屬)</span>。見所斷者。三乘見位真見道中。一切頓斷<span class='note-inline'>(若屬)</span>。修所斷者。隨其所應<span class='note-inline'>(或有)</span>。一類二乘<span class='note-inline'>(于)</span>。三界九地<span class='note-inline'>(俱生煩惱。)</span>一一漸次九品別斷<span class='note-inline'>(復有)</span>。一類二乘。三界九地<span class='note-inline'>(俱生煩惱)</span>合為一聚九品別斷<span class='note-inline'>(其在)</span>。菩薩要起金剛喻定。一剎那中三界頓斷。所知障種。初地初心頓斷一切見所斷者<span class='note-inline'>(若夫)</span>。修所斷者<span class='note-inline'>(則)</span>。後於十地修道位中漸次而斷。乃至正起金剛喻定一剎那中。方皆斷盡<span class='note-inline'>(以彼六識相應之所知障)</span>。通緣內外麤細境生。品類差別有眾多故<span class='note-inline'>(所以不容頓斷)</span>。</p>
</div>
<div class='div-commentary'><p style="margin-left:1em">此正明所斷種也。下復明能斷之道。</p>
</div>
<div class='div-orig'><p>二乘根鈍<span class='note-inline'>(故于)</span>。漸斷<span class='note-inline'>(六識俱生煩惱)</span>障時。必各別起無間解脫<span class='note-inline'>(二道若夫)</span>加行勝進<span class='note-inline'>(則可)</span>。或別或總。</p>
</div>
<div class='div-commentary'><p style="margin-left:1em">若前之勝進。即為後之加行。則名為總。或不同時。則名為別也。</p>
</div>
<div class='div-orig'><p>菩薩利根<span class='note-inline'>(故于)</span>漸斷<span class='note-inline'>(六識俱生所知)</span>障位。非要別起無間解脫<span class='note-inline'>(二道。即于)</span>剎那剎那<span class='note-inline'>(之中)</span>能斷證故<span class='note-inline'>(所以)</span>。加行等四<span class='note-inline'>(道于)</span>剎那剎那前後相望。皆容具有。</p>
</div>
<div class='div-commentary'><p style="margin-left:1em">念念能斷。即無間道。念念能證。即解脫道。不住解脫。即為勝進。此位勝進。又復即是後位加行。正加行時。又於後位若障若理能斷能證。是故念念之中。望前即為解脫為勝進。望後即為加行為無間也。三釋十重障竟。</p>
<p style="margin-left:1em">△四釋十真如。</p>
</div>
<div class='div-orig'><p>十真如者。一徧行真如。謂此真如。二空所顯。無有一法而不在故。</p>
</div>
<div class='div-commentary'><p style="margin-left:1em">初地無間道中。深觀我法二空。永斷異生性障。故於解脫道中所證真如。名曰徧行。謂於五位百法。一一無實補特伽羅。亦無實法。無實補特伽羅。名為生空。亦名我空。亦名為人無我。無有實法。名為法空。亦名為法無我。了知我法俱不可得。乃顯唯識實性。此性不妄。故名為真。此性不改。故名為如。異生凡夫從無始來。妄執實我實法。雖此真如無所不在。日用不知。二乘雖斷我執。而猶不知法空所顯真如無所不在。仍於有為無為定作二解。又或妄執色不相應及無為法不即唯識。唯有大乘種性之人。先信解此唯識理<span class='corr'>已</span>。發起深固大菩提心。於資糧加行位中。強觀諸法皆悉無性。令二空觀漸熏漸著。乃至通達位中。頓斷分別二障種子。方實觸證真如法界之理。徧於五位百法無所不在。故遂能得百法明門。於彼一一法中。具證真如無所不徧之性。當知真如性本自徧。非今始徧。但由此位初證真如本徧之體。獨得徧行之名。<span class='corr'>已</span>後諸位。不過隨德立稱。更無有二如也。依此徧行真如實義。故云初地具足一切諸地功德。依後隨德立稱之義。故云初地不知二地。乃至等覺菩薩。不知如來舉足下足事等。金剛經云。一切賢聖。皆以無為法而有差別。夫無為法。豈有差別。證無為法。仍有差別。如淺深皆大海。而入海仍論淺深。如丈尺顯虗空。而虗空原非丈尺。此徧行真如。喻如哉生明之新月。<span class='corr'>已</span>見月之全體大用。不異望後圓月。亦不即望夜圓月。思之思之。</p>
</div>
<div class='div-orig'><p>二最勝真如。謂此真如。具無邊德。於一切法最為勝故。</p>
</div>
<div class='div-commentary'><p style="margin-left:1em">秖是二空所顯五位百法徧行真如之理。本來具無邊德。本來最勝。但由無始迷惑。而為邪行所障。令此勝德不得顯現。今由菩薩了知法性無染。隨順修行尸波羅蜜。斷邪行障。是故全性所起三聚淨戒妙無作體。具足無邊功德。於一切法最為勝也。經云。心無盡故。戒亦無盡。當知所緣無邊故。戒亦無邊。如不殺戒。徧於五位百法得不殺德。如不盜戒。徧於五位百法得不盜德。如不邪婬戒。徧於五位百法得不邪德。如不妄語戒。徧於五位百法得不妄德。乃至十善。一一皆爾。又徧於五位百法有斷惡德。即徧於五位百法有生善德。亦徧於五位百法有度生德。斷惡名律儀戒。即成法身斷德。生善名攝善法戒。即成報身智德。度生名饒益有情戒。即成化身恩德。又復即是法身般若解脫三德。當知舉真如全體而為三聚淨戒。仍舉三聚淨戒。一一無非真如全體。是故橫悉無邊。豎悉最勝。無有一法而不無邊。無有一法而不最勝也。</p>
</div>
<div class='div-orig'><p>三勝流真如。謂此真如所流教法。於餘教法極為勝故。</p>
</div>
<div class='div-commentary'><p style="margin-left:1em">亦只二空所顯五位百法真如之理。雖復四句皆不可說。而有四悉檀因緣故。亦可得說。但由無始闇鈍所障。不能契理契機。稱性演說。今由菩薩善巧增益聞思修慧勝定總持。斷闇鈍障。故於真如流出正智。於正智中流出後得智。於後得智中流出大悲心。於大悲心流出十二部經。極為勝妙。若餘二乘凡夫等所說教法。非證真如之所流出。故不為勝。</p>
</div>
<div class='div-orig'><p>四無攝受真如。謂此真如。無所繫屬。非我執等所依取故。</p>
</div>
<div class='div-commentary'><p style="margin-left:1em">亦只二空所顯五位百法真如之理。本來無所繫屬。本非我執我愛我慢我癡等之所依所取。但由無始以來。微細煩惱現行所障。不能達其本無攝受。今由菩薩善修無漏菩提分法。斷此微細煩惱現行障<span class='corr'>已</span>。真如本無繫屬之性。方得顯現。名無攝受真如。</p>
</div>
<div class='div-orig'><p>五類無別真如。謂此真如。類無差別。非如眼等類有異故。</p>
</div>
<div class='div-commentary'><p style="margin-left:1em">亦只二空所顯五位百法真如之理。本來無有生死涅槃差別。但由無始迷惑。妄有生死。對彼生死。權立涅槃。依此虗妄緣起生死涅槃。妄生欣厭。名為下乘般涅槃障。今由菩薩深觀平等四諦。斷此障<span class='corr'>已</span>。類無差別之真如理。方顯現也。言非如眼等類有別者。謂真如不變隨緣。則有五位百法類別。且如同一色法。而根與塵別。又如同一根法。而眼與耳別。此皆依他起性。如幻事等。元非實我實法。既非實我實法。則同一真如體性。所謂隨緣不變。眼即非眼。耳即非耳。何得更有類別哉。故曰。真俗兩智。行相互違。合令相應。名難勝地也。若依文解義。妄謂眼等一向類別。真如一向無別。則行相仍互違矣。讀者思之。</p>
</div>
<div class='div-orig'><p>六無染淨真如。謂此真如。本性無染。亦不可說後方淨故。</p>
</div>
<div class='div-commentary'><p style="margin-left:1em">亦只二空所顯五位百法真如之理。在生死而無染。證涅槃非新淨。但由無始迷惑。妄成流轉。因於流轉。權說還滅。流轉名染。還滅名淨。執此染淨以為實有。名麤相現行障。今由菩薩深觀平等緣起。斷此障<span class='corr'>已</span>。本無染淨之真如理。方顯現也。</p>
</div>
<div class='div-orig'><p>七法無別真如。謂此真如。雖多教法種種安立。而無異故。</p>
</div>
<div class='div-commentary'><p style="margin-left:1em">亦只二空所顯五位百法真如之理。依之安立種種教法。而此真理。本來無異。相即無相。空有兩融。但由不達相本無相。作意勤求無相。名細相現行障。今由菩薩善修稱性方便。滿足一切佛法。斷此細相現行障<span class='corr'>已</span>。法無別之真如妙理。方顯現也。</p>
</div>
<div class='div-orig'><p>八不增減真如。謂此真如。離增減執。不隨染淨有增減故。即此亦名相土自在所依真如。謂若證得此真如<span class='corr'>已</span>。現相現土俱自在故。</p>
</div>
<div class='div-commentary'><p style="margin-left:1em">亦只二空所顯五位百法真如之理。隨緣不變。故非染淨所能增減。不變隨緣。故現相土無不自在。但由不達性無增減。猶於真如而有趣向。名無相中作加行障。今由菩薩善得無功用道。深證無生法忍。斷此加行障<span class='corr'>已</span>。隨緣不變之體任運顯現。名不增減真如。不變隨緣之用任運顯現。名相土自在所依真如。當知五法百法之中。隨拈一法。皆不增減。皆相土自在也。相約現身。土約器界。</p>
</div>
<div class='div-orig'><p>九智自在所依真如。謂若證得此真如<span class='corr'>已</span>。於無礙解得自在故。</p>
</div>
<div class='div-commentary'><p style="margin-left:1em">亦只二空所顯五位百法真如之理。以一一法皆真如故。所以隨一一法。皆能總持一切所詮之義。隨一一法。皆能總持一切能詮之名句字。隨一一法。皆能總持一切言音訓釋。隨一一法。皆能徧逗一切眾生機宜。巧說無盡。令得四益。是故名此真如為智自在所依也。但由所知障故。不達一義一切義。一切義一義。不達一法一切法。一切法一法。不達一言音一切言音。一切言音一言音。不達義義法法言言各具四教四門。一一門中各具四悉。遂於利樂有情事中不樂勤行。名利他中不欲行障。今由菩薩以無量智。思量觀察一切法行。如實了知一切稠林。斷此不欲行障<span class='corr'>已</span>。真如顯現。依之而發四無礙解。無不自在也。</p>
</div>
<div class='div-orig'><p>十業自在等所依真如。謂若證得此真如<span class='corr'>已</span>。普於一切神通作業總持定門皆自在故。</p>
</div>
<div class='div-commentary'><p style="margin-left:1em">亦只二空所顯五位百法真如之理。隨一一法。皆是真如不變全體。皆具真如隨緣大用。重重無盡。無盡重重。一切神通。一切事業。一切總持。一切定門。性即真如。本無分劑。但由微細所知障故。未證能所不可思議。未證體用不可思議。猶於無分劑中而存分劑。名為於諸法中未自在障。今由菩薩智慧圓滿。斷此障<span class='corr'>已</span>。真如圓顯。普於諸業得自在也。問曰。前第十障後云。猶有俱生微所知障。及有任運煩惱障種。金剛喻定現在前時。彼皆頓斷入如來地。此中胡不別明佛地所證真如。答曰。真如尚不名一。云何有十。前約十地分證。故隨勝德。假立十名。至於圓滿菩提。歸無所得。則一切名義。皆悉究竟。無勞別立異名矣。</p>
</div>
<div class='div-orig'><p>雖真如性。實無差別。而隨勝德。假立十種。雖初地中。<span class='corr'>已</span>達一切。而能證<span class='note-inline'>(之十勝)</span>行。猶未圓滿。為令圓滿<span class='note-inline'>(十勝行故依于)</span>後後建立<span class='note-inline'>(十名)</span>。</p>
</div>
<div class='div-commentary'><p style="margin-left:1em">此總結十真如義。兼釋伏難也。難曰。有為之法。可有數量。真如既非有為。安得有十。釋曰。但隨勝德假立十名。其實無差別也。難曰。真如既無差別。則初地<span class='corr'>已</span>證無差別性。名為徧行真如。何須建立後九。若初地所證不即後九。何名徧行。若初地所證<span class='corr'>已</span>即後九。何須再證。釋曰。所證理體。雖<span class='corr'>已</span>頓達。而能證事行。猶未圓滿。為滿勝行。建立十名耳。初明十地因竟。問曰。能所不二。理事相即。今胡得云所證理圓。能證事行猶未滿耶。答曰。能所不二。亦不定一。理事相即。亦不相濫。若以事從理。以理攝事。則初地中。亦能具足諸地功德。而又不妨仍是初地。若以理從事。以事顯理。則後後位。乃能漸顯本來法性。而又不妨仍自平等。大佛頂經云。理則頓悟。乘悟併銷。事非頓除。因次第盡。當知頓漸二悟同名為頓。以即事之理。理仍無差別故。頓漸二修。同名為漸。以即理之事。事仍有初後故。予於佛頂文句。辨之頗詳。幸細尋之。</p>
<p style="margin-left:1em">△二明轉依果三。初來意。二正釋。三簡示。今初。</p>
</div>
<div class='div-orig'><p>如是菩薩於十地中。勇猛修行十種勝行。斷十重障。證十真如。於二轉依。便能證得。</p>
</div>
<div class='div-commentary'><p style="margin-left:1em">△二正釋二。初明位別。二明義別。今初。</p>
</div>
<div class='div-orig'><p>轉依位別。略有六種。一損<span class='note-inline'>(染)</span>力益<span class='note-inline'>(淨)</span>能<span class='note-inline'>(名之為)</span>轉。謂初<span class='note-inline'>(資糧)</span>二<span class='note-inline'>(加行)</span>位。由習勝解取慚愧故。損本識中染種勢力。益本識內淨種功能。雖未斷障種實證轉依。而漸伏<span class='note-inline'>(二障)</span>現行。亦名為轉。二通達轉。謂通達位。由見道力。通達真如。斷分別生<span class='note-inline'>(之)</span>二障麤重。證得一分真實轉依。三修習轉。謂修習位。由數修習十地行故。漸斷俱生二障麤重。漸次證得真實轉依<span class='note-inline'>(然)</span>。攝大乘<span class='note-inline'>(論)</span>中<span class='note-inline'>(又)</span>說通達轉在前六地<span class='note-inline'>(者。謂彼以)</span>有<span class='note-inline'>(相)</span>無相<span class='note-inline'>(二)</span>觀通達真俗。間雜現前。令真非真現不現故。說修習轉在後四地<span class='note-inline'>(者。謂)</span>純無相觀長時現前。勇猛修習斷餘麤重。多令非真不顯現故。</p>
</div>
<div class='div-commentary'><p style="margin-left:1em">前六地中。或以有相觀通達俗諦。則令非真現而真不現。或以無相觀通達真諦。則令真現而非真不現。故名間雜現前。餘可知。</p>
</div>
<div class='div-orig'><p>四果圓滿轉。謂究竟位。由三大劫阿僧企耶。修習無邊難行勝行<span class='note-inline'>(故至)</span>。金剛喻定現在前時。永斷本來一切麤重。頓證佛果圓滿轉依。窮未來際利樂無盡。</p>
</div>
<div class='div-commentary'><p style="margin-left:1em">阿僧企耶。亦云阿僧祇。此翻無數。起信論云。一切菩薩。皆經三阿僧祇劫故。無有超過之法。問曰。大佛頂經云。狂心頓歇。歇即菩提。何藉劬勞肯綮修證。又云。不歷僧祇獲法身。又云。識陰若盡。則汝現前諸根互用。從互用中。能入菩薩金剛乾慧。如是乃超十信。十住。十行。十迴向。四加行心。菩薩所行金剛十地。等覺圓明。入於如來妙莊嚴海。經論明文。何其碩異。答曰。依文解義。三世佛冤。豈不聞十世古今。始終不離當念。一剎那際三昧。智入三世而無往來乎。法華五十小劫謂如半日。長入短也。瞿目仙人執善財手。<span class='corr'>已</span>於無量佛所無量劫中修菩薩行。短攝長也。是故若唯約理。則長短並空。若唯約事。則長短各異。若約理事不二。則互奪兩忘若約理事交徹。則長短互在。今由理不礙事。故雖頓悟同於善財。而一生之中。三祇具足。亦未甞有所超過。復由事不礙理。故雖積行猶如釋迦。而塵點劫來。猶如今日。亦未甞出於剎那。且善財雖云一生圓滿。而彌勒菩薩仍記之云。我成佛時。汝及文殊皆得見我。普賢又導之云。願我臨欲命終時。盡除一切諸障礙。面見彼佛阿彌陀。即得往生安樂剎。彼佛眾會咸清淨。我時於勝蓮華生。親覩如來無量光。現前授我菩提記。由此觀之。經所謂頓悟者。悟此時劫原無實性也。論所謂經劫者。經此無實性之時劫也。不悟無性。則厭倦之心必生。不經矌劫。則稱性之修不滿。不悟無性。則不能稱性以起真修。不事真修。則無以除障而顯本性。是故阿難頓獲法身之後。方請入華屋門。觀音超越世出世間。仍居極樂補處。閱經論者。曷深思之。</p>
</div>
<div class='div-orig'><p>五下劣轉。謂二乘位<span class='note-inline'>(一則)</span>。專求自利<span class='note-inline'>(二則)</span>。厭苦欣寂<span class='note-inline'>(三則)</span>。唯能通達生空<span class='note-inline'>(所顯)</span>真如<span class='note-inline'>(四則唯)</span>。斷煩惱<span class='note-inline'>(障)</span>種<span class='note-inline'>(五則唯能)</span>。證真擇滅<span class='note-inline'>(無為)</span>無勝堪能<span class='note-inline'>(所以)</span>。名下劣轉。六廣大轉。謂大乘位<span class='note-inline'>(一則)</span>。為利他故。趣大菩提<span class='note-inline'>(二則)</span>。生死涅槃俱無欣厭<span class='note-inline'>(三則)</span>。具能通達二空<span class='note-inline'>(所顯)</span>真如<span class='note-inline'>(四則)</span>。雙斷所知煩惱障種<span class='note-inline'>(五則)</span>。頓證無上菩提涅槃。有<span class='note-inline'>(如此)</span>勝堪能<span class='note-inline'>(所以)</span>。名廣大轉<span class='note-inline'>(今)</span>。此<span class='note-inline'>(頌)</span>中<span class='note-inline'>(之)</span>意<span class='note-inline'>(正)</span>說廣大轉依<span class='note-inline'>(以)</span>。捨二<span class='note-inline'>(障)</span>麤重而證得故。</p>
</div>
<div class='div-commentary'><p style="margin-left:1em">前之四義。豎約大乘五位而辨。此之二義。橫約三乘勝劣對辨。仍結歸頌意也。蓋下劣轉中。亦有五位四義不同。以非頌所說義。故不辨之。又大乘五位四轉。亦同天台六即之義。資糧。即觀行轉。加行即相似轉。通達修習。皆分證轉。圓滿。即究竟轉。不言名字及理即者。轉義未顯著故。然非名字先轉。何由得入資糧位轉。又若性中不具理轉。何由聞名得生信解。又理轉者。即是轉菩提為所知障。轉涅槃為煩惱障。名字<span class='corr'>已</span>去。即皆轉煩惱障成大涅槃。轉所知障成大菩提。故曰但轉其名無實性。如水成氷。氷還成水也。初明位別竟。</p>
<p style="margin-left:1em">△二明義別三。初總標。二別釋。三結指。今初。</p>
</div>
<div class='div-orig'><p>轉依義別。略有四種。</p>
</div>
<div class='div-commentary'><p style="margin-left:1em">△二別釋四。初釋能轉道。二釋所轉依。三釋所轉捨。四釋所轉得。今初。</p>
</div>
<div class='div-orig'><p>一能轉道。此復有二。一能伏道。謂伏二障<span class='note-inline'>(之)</span>隨眠勢力。令不引起二障<span class='note-inline'>(之)</span>現行。此通有漏無漏二道<span class='note-inline'>(亦通)</span>。加行根本後得三智。隨其所應。漸頓伏彼<span class='note-inline'>(二障現行)</span>。</p>
</div>
<div class='div-commentary'><p style="margin-left:1em">若有漏六行觀<span class='note-inline'>(厭下苦麤障欣上淨妙理)</span>。唯能漸伏俱生煩惱現行。若有漏位中加行智。能頓伏分別二障現行。漸伏俱生二障現行。若無漏根本智。頓伏一切俱生現行。若無漏後得智。漸伏一切俱生現行。又無漏位中加行智。亦漸伏一切俱生現行。</p>
</div>
<div class='div-orig'><p>二能斷道。謂能永斷二障隨眠。此道定非有漏<span class='note-inline'>(道及)</span>加行<span class='note-inline'>(智所能以)</span>有漏<span class='note-inline'>(道是夙)</span>曾習<span class='note-inline'>(又是)</span>。相執所引。未泯相故<span class='note-inline'>(以)</span>。加行<span class='note-inline'>(智)</span>趣求所證<span class='note-inline'>(真如)</span>所引<span class='note-inline'>(本智。)</span>未成辦故。</p>
</div>
<div class='div-commentary'><p style="margin-left:1em">此正簡有漏道及加行智。不能斷惑。唯根本後得二無漏智。乃為能斷道也。相執所引者。謂與第七識中煩惱相依。</p>
</div>
<div class='div-orig'><p>有義。根本無分別智。親證二空所顯真理。無境相故。能斷隨眠。後得不然。故非斷道。</p>
</div>
<div class='div-commentary'><p style="margin-left:1em">此辨後得智為能斷道。共有二義。今初義也。言後得不然者。謂變相觀空。不能親證真如故。</p>
</div>
<div class='div-orig'><p>有義。後得無分別智。雖不親證二空真理。無力能斷迷理隨眠。而於安立非安立相。明了現前無倒證故。亦能永斷迷事隨眠。故瑜伽說。修道位中。有出世斷道<span class='note-inline'>(亦有)</span>。世出世斷道。無<span class='note-inline'>(有)</span>純<span class='note-inline'>(以)</span>世間道<span class='note-inline'>(而)</span>能永害隨眠<span class='note-inline'>(者。以世間道)</span>是曾習故<span class='note-inline'>(又)</span>。相執<span class='note-inline'>(所)</span>引故。由斯理趣。諸見所斷及修所斷<span class='note-inline'>(之)</span>迷理隨眠。唯有根本無分別智親證理故。能正斷彼。餘修所斷<span class='note-inline'>(之)</span>迷事隨眠。根本後得俱能正斷。</p>
</div>
<div class='div-commentary'><p style="margin-left:1em">此第二正義也。迷理隨眠者。迷二空理。妄起我法二執。所有分別俱生之種子也。迷事隨眠者。由迷二空。故於事境不能了達。起於貪瞋癡慢諸餘煩惱。所有俱生之種子也。出世斷道。即根本智。世出世斷道。即後得智。純世間道。即有漏道及加行智。餘可知。初釋能轉道竟。</p>
<p style="margin-left:1em">△二釋所轉依。</p>
</div>
<div class='div-orig'><p>二所轉依。此復有二。一持種依。謂根本識。由此能持染淨法<span class='note-inline'>(之)</span>種<span class='note-inline'>(子)</span>與染淨法俱為所依。聖道轉令捨染能淨。餘依他起性。雖亦是依。而不能持種。故此不說。</p>
</div>
<div class='div-commentary'><p style="margin-left:1em">餘依他起性。指前七轉識也。</p>
</div>
<div class='div-orig'><p>二迷悟依。謂真如。由此能作迷悟根本。諸染法法依之得生。聖道轉令捨染得淨。餘雖亦作迷悟法依。而非根本。故此不說。</p>
</div>
<div class='div-commentary'><p style="margin-left:1em">若論真如隨緣不變。則迷不能染。悟不能淨。今約真如不變隨緣。則迷之為在纏真如。一切染法依之得生。悟之為出纏真如。一切淨法依之得生。故以真如為迷悟依。譬如方雖不轉。而依方故迷。依方故悟也。餘雖亦作迷悟依者。謂五蘊十二處十八界等。一一皆以無性為性。皆即真如。故皆可作迷悟法依。而隨相差別。則非根本。故不說之。二釋所轉依竟。</p>
<p style="margin-left:1em">△三釋所轉捨。</p>
</div>
<div class='div-orig'><p>三所轉捨。此復有二。一所斷捨。謂二障種。真無間道現在現時<span class='note-inline'>(所治之)</span>。障<span class='note-inline'>(與能)</span>治<span class='note-inline'>(之智)</span>相違。彼<span class='note-inline'>(二障種即)</span>便斷滅永不成就。說之為捨。彼種<span class='note-inline'>(既<span class='corr'>已</span>)</span>斷故。不復現行妄執我法。所執我法。不<span class='note-inline'>(復)</span>對<span class='note-inline'>(彼虗)</span>妄<span class='note-inline'>(徧計執)</span>情。亦說為捨。由此名捨徧計所執。二所棄捨。謂餘有漏<span class='note-inline'>(善種及與)</span>劣無漏種。金剛喻定現在前時。引極圓明純淨本識。非彼<span class='note-inline'>(有漏及劣無漏種所)</span>依故。皆永棄捨彼種捨<span class='corr'>已</span>。現有漏法及劣無漏畢竟不生。既永不生。亦說為捨。由此名捨<span class='note-inline'>(變易)</span>生死劣法。有義。所餘有漏法種及劣無漏<span class='note-inline'>(種。于)</span>金剛喻定現在前時。皆<span class='corr'>已</span>棄捨。與<span class='note-inline'>(俱生微細所知煩惱)</span>二障種<span class='note-inline'>(子)</span>俱時捨故。有義。爾時<span class='note-inline'>(但捨二障種子。)</span>猶未捨彼<span class='note-inline'>(有漏善種劣無漏種。以彼)</span>與無間道不相違故<span class='note-inline'>(若言爾時即<span class='corr'>已</span>捨者)</span>。菩薩應無<span class='note-inline'>(一分變易)</span>生死法故<span class='note-inline'>(又)</span>。此位<span class='note-inline'>(所持有漏等種若捨)</span>應<span class='note-inline'>(亦)</span>無所熏<span class='note-inline'>(能持之異熟)</span>識故<span class='note-inline'>(是則)</span>。住無間道<span class='note-inline'>(之時。不應猶名金剛後心菩薩。即)</span>應名<span class='note-inline'>(為)</span>佛故<span class='note-inline'>(既即名佛)</span>。後解脫道應無用故。由此應知。餘有漏等<span class='note-inline'>(種子直俟)</span>解脫道起方棄捨之<span class='note-inline'>(以)</span>。第八淨識<span class='note-inline'>(乃)</span>。非彼<span class='note-inline'>(二種之所)</span>依故。</p>
</div>
<div class='div-commentary'><p style="margin-left:1em">餘有漏種者。即十地中有相觀俱所修勝行之種也。劣無漏種者。即十地中無相觀俱所修勝行之種也。此二皆能感於變易生死。故名劣法。捨此種時。有兩家解。初義在無間道。次義在解脫道。次義為正也。</p>
<p style="margin-left:1em">△四釋所轉得又三。初總標。二別釋。三總示。今初。</p>
</div>
<div class='div-orig'><p>四所轉得。此復有二。</p>
</div>
<div class='div-commentary'><p style="margin-left:1em">△二別釋二。初釋所顯得。二釋所得。初又二。初正釋。二料簡。今初。</p>
</div>
<div class='div-orig'><p>一所顯得。謂大涅槃。此雖本來自性清淨。而由客障。覆令不顯。真聖道生。斷彼障故。令其相顯。名得涅槃。此依真如離障施設<span class='note-inline'>(名字)</span>故體即是清淨法界。</p>
</div>
<div class='div-commentary'><p style="margin-left:1em">客障。即所知煩惱二障也。非本來有。故名為客。然亦不從真如外來。以真如體無外故。但以非我計我。名煩惱障。非法計法。名所知障。此障無體。全是虗妄所以可斷。了障本妄。無可當情。名真聖道。故如明之與闇。定不俱生。非敵對斷也。</p>
</div>
<div class='div-orig'><p>涅槃義別。略有四種。一本來自性清淨涅槃。謂一切<span class='note-inline'>(陰處界等。)</span>法相<span class='note-inline'>(所依)</span>真如<span class='note-inline'>(之)</span>理。雖有客染。而本性淨。具無數量微妙功德。無生無滅。湛若虗空。一切有情。平等共有。與一切法不一不異。離一切相一切分別。尋思路絕。名言道斷。唯真聖者自內所證。其性本寂。故名涅槃。</p>
</div>
<div class='div-commentary'><p style="margin-left:1em">一切諸法。皆是因緣所生。觀相元妄。無可指陳。觀性元真。即真如理。所謂五陰六入十二處十八界。本如來藏妙真如性也。雖有客染者。幻妄稱相。約迷情而言也。而本性淨者。染而不染。離一切相。因緣即空也。具無數量微妙功德者。即一切法。因緣即假也。無生無滅湛若虗空者。離即離非是即非即。因緣即中也。是故真如本淨。則陰入界等一切法無不本淨也。真如具德。則陰入界等一切法無不具德也。真如無生無滅湛若虗空。則陰入界等一切法無不無生無滅湛若虗空也。一切有情。惟其平等共有陰入界法。所以即復平等共有真如。若謂真如與法定一。則真如無差別。諸法亦應無別。或諸法有差別。真如亦應差別。而實不然。故不定一。若謂真如與法定異。則真如非諸法。諸法應有自性。諸法非真如。真如應不徧常。而實不然。故不定異。是故真如離一切有相無相雙亦相雙非相。即諸法亦離一切有相無相雙亦相雙非相也。真如離一切分別。即諸法亦離一切分別也。真如尋思路絕名言道斷。即諸法亦尋思路絕名言道斷也。唯於諸法尋思路絕。名言道斷。故證真如。倘於真如虗妄尋思。安立名言。翻成徧計矣。言自內所證者。以無外故。強名為內。以挾帶故。強名為證。雖聖所證。非是聖所獨有。故云。一切眾生即涅槃雖聖所證。非是聖所獨有。故云。一切眾生即涅槃相。不可復滅也。</p>
</div>
<div class='div-orig'><p>二有餘依涅槃。謂即真如出煩惱障。雖有微苦所依未滅。而障永寂。故名涅槃。</p>
</div>
<div class='div-commentary'><p style="margin-left:1em">三乘無學斷煩惱障。證得生空所顯真如。即此真如。依義假名涅槃。以其身智果縛尚在。未滅苦依故名有餘依也。</p>
</div>
<div class='div-orig'><p>三無餘依涅槃。謂即真如出生死苦。煩惱既盡。餘依亦滅。眾苦永寂。故名涅槃。</p>
</div>
<div class='div-commentary'><p style="margin-left:1em">身智都泯。永無三界苦因苦果。即此所顯真如之性。依義假名無餘依涅槃也。</p>
</div>
<div class='div-orig'><p>四無住處涅槃。謂即真如<span class='note-inline'>(兼復)</span>出所知障。大悲般若常所輔翼。由斯不住生死涅槃。利樂有情。窮未來際。用而常寂。故名涅槃。</p>
</div>
<div class='div-commentary'><p style="margin-left:1em">即前本來自性清淨涅槃真如之理。由出二障。方能圓顯。以般若故。不住生死。以大悲故。不住涅槃。以般若即大悲故。利樂有情窮未來際。以大悲即般若故。用而常寂。故復依義假名無住處涅槃也。當知真如不變。舉體隨於染緣。則有煩惱所知二障。而二障隨緣不變。本無自性。故復舉體隨於淨緣。轉成大悲般若二德。以此二德。乃稱性所起。不離本性。故云常所輔翼耳。初正釋竟。</p>
<p style="margin-left:1em">△二料簡七。初約凡聖通簡<span class='note-inline'>(至)</span>。七簡頌唯指後三種。今初。</p>
</div>
<div class='div-orig'><p>一切有情。皆有初一。二乘無學。容有前三。唯我世尊可言具四。</p>
</div>
<div class='div-commentary'><p style="margin-left:1em">自性清淨涅槃。一切有情皆共有之。所謂心佛眾生。三無差別。亦所謂諸法從本來。常自寂滅相。有佛無佛。性相常住。天台依此說六而常即。約性德也。二乘更加有餘無餘二種。然未入滅時。但有有餘而無無餘。<span class='corr'>已</span>入滅後。但證無餘而非有餘。故云容有。惟我世尊。并具無住處義。所謂一切賢聖。皆以無為法而有差別。三乘因果。歷然不濫。天台依此說即而常六。約修德也。全性起修。故平等不妨差別。全修在性。故差別不妨平等。是謂常同常別法界法門。</p>
<p style="margin-left:1em">△二簡善逝有有餘依。</p>
</div>
<div class='div-orig'><p><span class='note-inline'>(問。)</span>如何善逝<span class='note-inline'>(尚)</span>有<span class='note-inline'>(微苦未盡之)</span>有餘依<span class='note-inline'>(答)</span>。雖無實依。而現似有<span class='note-inline'>(又)</span>。或苦依盡<span class='note-inline'>(故)</span>說<span class='note-inline'>(之為)</span>無餘依。非苦依在<span class='note-inline'>(可)</span>。說<span class='note-inline'>(為)</span>有餘依是故世尊可言具四。</p>
</div>
<div class='div-commentary'><p style="margin-left:1em">苦依盡者。世尊金剛不壞之身。不同羅漢果縛也。非苦依在者。無漏五蘊。盡未來際常住不滅也。此則四涅槃義同時具足。不同二乘甚矣。</p>
<p style="margin-left:1em">△三簡二乘容有前三。</p>
</div>
<div class='div-orig'><p><span class='note-inline'>(問。)</span>若聲聞等有無餘依。如何有處說彼非有<span class='note-inline'>(又)</span>。有處說彼<span class='note-inline'>(二乘)</span>都無涅槃。豈有餘依彼亦非有<span class='note-inline'>(耶。答。)</span>然聲聞等智身在時<span class='note-inline'>(由)</span>。有所知障<span class='note-inline'>(故)</span>苦依未盡。圓寂義隱。說無涅槃。非彼實無煩惱障盡所顯真理<span class='note-inline'>(之)</span>有餘涅槃<span class='note-inline'>(也。又因)</span>爾時未證無餘圓寂。故亦說彼無無餘依。非彼後時滅身智<span class='corr'>已</span>。無苦依盡<span class='note-inline'>(之)</span>無餘涅槃<span class='note-inline'>(也又)</span>或說二乘無涅槃者<span class='note-inline'>(乃)</span>。依無住處<span class='note-inline'>(大涅槃說)</span>不依前三<span class='note-inline'>(說也。)</span>又說彼<span class='note-inline'>(二乘)</span>無無餘依者。依不定性二乘而說。彼纔證得有餘涅槃。決定迴心求無上覺。由定願力留身久住。非如一類<span class='note-inline'>(定性二乘竟)</span>入無餘依<span class='note-inline'>(也)</span>謂有<span class='note-inline'>(一類定性)</span>二乘。深樂圓寂。得生空觀。親證真如。永滅感生煩惱障盡<span class='note-inline'>(先)</span>。顯依真理<span class='note-inline'>(之)</span>有餘涅槃。彼能感生<span class='note-inline'>(之)</span>煩惱<span class='note-inline'>(既得)</span>盡故<span class='note-inline'>(則)</span>。後有<span class='note-inline'>(之)</span>異熟<span class='note-inline'>(果)</span>無由更生<span class='note-inline'>(所以)</span>。現苦所依任運滅位。餘有為法既無所依。與彼苦依同時頓捨。顯依真理<span class='note-inline'>(之)</span>無餘涅槃。爾時雖無二乘身智。而<span class='note-inline'>(先)</span>由彼<span class='note-inline'>(身智)</span>證<span class='note-inline'>(得此理。故)</span>可<span class='note-inline'>(假)</span>說彼有<span class='note-inline'>(無餘涅槃)</span>此<span class='note-inline'>(無餘涅槃)</span>位<span class='note-inline'>(中)</span>惟有清淨真如。離相湛然。寂滅安樂。依斯說彼<span class='note-inline'>(二乘)</span>與佛無差。但無菩提利樂他業。故復說彼與佛有異。</p>
</div>
<div class='div-commentary'><p style="margin-left:1em">不定性二乘。即退大取小者。或是通教利根二乘。至<span class='corr'>已</span>辦支佛地中。接入別圓。以其未斷故知障種。未得法身應本。故且留分段身。久住世間。上求下化也。定性二乘。即本來習小者。或是藏教鈍根。故不迴心向大。只待此身任運壽盡。永入涅槃。決不更受三有生身也。餘有為法。指彼所知障種。然此論既是以別入通。通含別圓。故仍不壞界內教道。若依釋論。則出三界外有淨土。一切聲聞緣覺出生其中。受法性身。非分段生。法華亦云。是人雖生滅度之想。入於涅槃。而於彼土求佛智慧。得聞是經。唯以佛乘而得滅度。更無餘乘。當知此中所云清淨真如離相湛然。秪是方便有餘但空法性土耳。若有變易生死。非大涅槃也。</p>
<p style="margin-left:1em">△四簡斷所知得無住處。</p>
</div>
<div class='div-orig'><p><span class='note-inline'>(問)</span>諸所知障。既不感生。如何斷彼。得無住處<span class='note-inline'>(答)</span>。彼能隱覆法空真如。令不發生大悲般若。窮未來際利樂有情。故斷彼時。顯法空理。此理即是無住涅槃。令於二邊俱不住故。</p>
</div>
<div class='div-commentary'><p style="margin-left:1em">生死涅槃。本來空寂。由所知障障此法空。所以不能稱性發生大悲般若。如水成冰。今斷彼障。遂能不住生死。不住涅槃。如氷還成水也。</p>
<p style="margin-left:1em">△五簡斷所知不得擇滅。</p>
</div>
<div class='div-orig'><p><span class='note-inline'>(問)</span>冰所知障。亦障<span class='note-inline'>(無住)</span>涅槃<span class='note-inline'>(真理。)</span>如何斷彼<span class='note-inline'>(所知障種。)</span>不得擇滅<span class='note-inline'>(無為。答。)</span>擇滅<span class='note-inline'>(是)</span>離<span class='note-inline'>(煩惱)</span>縛。彼<span class='note-inline'>(所知障。)</span>非<span class='note-inline'>(分段生死)</span>縛故<span class='note-inline'>(問)</span>。既爾<span class='note-inline'>(非縛。則)</span>斷彼<span class='note-inline'>(時亦)</span>寧得<span class='note-inline'>(無住)</span>涅槃<span class='note-inline'>(答)</span>。非諸涅槃皆擇滅攝<span class='note-inline'>(若)</span>。不爾<span class='note-inline'>(者。)</span>性淨<span class='note-inline'>(既非擇滅。豈亦)</span>應非涅槃<span class='note-inline'>(須知)</span>。能縛有情住<span class='note-inline'>(分段)</span>生死者。斷此<span class='note-inline'>(縛故)</span>說得擇滅無為。諸所知障。不感<span class='note-inline'>(分段)</span>生死。非如煩惱能縛有情。故斷彼時。不<span class='note-inline'>(名為)</span>得擇滅。然<span class='note-inline'>(因)</span>斷彼<span class='note-inline'>(所知障)</span>故。法空理顯。此理相寂<span class='note-inline'>(故亦)</span>。說為涅槃。非<span class='note-inline'>(必謂)</span>此<span class='note-inline'>(無住)</span>涅槃<span class='note-inline'>(亦以)</span>擇滅為性<span class='note-inline'>(也)</span>故<span class='note-inline'>(今)</span>四<span class='note-inline'>(種)</span>圓寂<span class='note-inline'>(于)</span>。諸無為<span class='note-inline'>(之)</span>中。初後<span class='note-inline'>(二種。)</span>即真如<span class='note-inline'>(無為。)</span>中<span class='note-inline'>(間)</span>擇<span class='note-inline'>(種乃)</span>二滅<span class='note-inline'>(無為所)</span>攝。</p>
</div>
<div class='div-commentary'><p style="margin-left:1em">此正簡示有餘無餘二種涅槃。乃名擇滅無為。若自性清淨涅槃。及無住處涅槃。皆即真如無為也。</p>
</div>
<div class='div-orig'><p><span class='note-inline'>(問。)</span>若唯斷縛得擇滅者<span class='note-inline'>(則)</span>。不動等二<span class='note-inline'>(屬無為。于餘)</span>四<span class='note-inline'>(無為)</span>中<span class='note-inline'>(當屬)</span>誰攝<span class='note-inline'>(答曰。不動無為。滅受想無為。即)</span>。非擇滅<span class='note-inline'>(無為所)</span>攝。說<span class='note-inline'>(此二皆是)</span>暫離<span class='note-inline'>(有似緣闕不生義)</span>故<span class='note-inline'>(若夫)</span>。擇滅無為。唯究竟滅。有非擇滅<span class='note-inline'>(無為屬)</span>非永滅<span class='note-inline'>(者)</span>故<span class='note-inline'>(又)</span>。或<span class='note-inline'>(可)</span>無住處<span class='note-inline'>(涅槃。)</span>亦<span class='note-inline'>(是)</span>擇滅<span class='note-inline'>(無為所)</span>攝。由<span class='note-inline'>(法空智)</span>真擇<span class='note-inline'>(之)</span>力。滅<span class='note-inline'>(所知)</span>障<span class='note-inline'>(而顯)</span>得故<span class='note-inline'>(是則)</span>。擇滅有二。一滅縛得。謂斷感生<span class='note-inline'>(之)</span>煩惱<span class='note-inline'>(而)</span>得者。二滅障得。謂斷餘<span class='note-inline'>(所知)</span>障而證得者。故四圓寂<span class='note-inline'>(于)</span>。諸無為<span class='note-inline'>(之)</span>中。初一即真如。後三皆擇滅<span class='note-inline'>(若夫)</span>。不動等二<span class='note-inline'>(或那含及違行地前所入。不過)</span>。暫伏滅者<span class='note-inline'>(即是)</span>。非擇滅攝<span class='note-inline'>(或無學果人所入。即屬)</span>。究竟滅者<span class='note-inline'>(亦可)</span>。擇滅所攝。</p>
</div>
<div class='div-commentary'><p style="margin-left:1em">此復以六種無為互對簡也。真如即是無為體性。餘五皆是約義立名。<span class='corr'>已</span>如第二卷中所釋。是故不動無為。依入四禪假立。滅受想無為。依入滅定假立。皆屬暫離。非究竟滅。並是非擇滅所攝耳。就非擇滅。元有二義。若本性清淨義。即是永滅。若緣闕所顯義。即非永滅。今不動及受想滅二種無為。既非永滅。即同緣闕所顯義也。或無住處下。更作一解。無住處亦可擇滅所攝。不動等二亦可兩攝。文並易知。</p>
<p style="margin-left:1em">△六簡所知障亦障涅槃。</p>
</div>
<div class='div-orig'><p><span class='note-inline'>(問)</span>既所知障亦障<span class='note-inline'>(無住)</span>涅槃。如何但說是菩提障<span class='note-inline'>(答。如)</span>。說煩惱障<span class='corr'>但</span>障涅槃。豈彼不能為菩提障。應知聖教依勝用說<span class='note-inline'>(各別障一)</span>。理實俱能通障二果。</p>
</div>
<div class='div-commentary'><p style="margin-left:1em">煩惱亦障無上菩提。所知亦障無住涅槃。但我執招感生死用勝。法執隱覆正智用勝。故云煩惱障障涅槃。所知障障菩提耳。</p>
<p style="margin-left:1em">△七簡頌唯指後三種。</p>
</div>
<div class='div-orig'><p>如是所說四涅槃中。唯後三種。名所顯得。</p>
</div>
<div class='div-commentary'><p style="margin-left:1em">自性清淨涅槃。不由斷障所顯得故。初釋所顯得竟。</p>
<p style="margin-left:1em">△二釋所生得三。初總釋。二別釋。三結成。今初。</p>
</div>
<div class='div-orig'><p>二所生得。謂大菩提。此雖本來有能生種。而所知障礙故不生。由聖道力斷彼障故。令從種起。名得菩提。起<span class='corr'>已</span>相續。窮未來際。此即四智相應心品。</p>
</div>
<div class='div-commentary'><p style="margin-left:1em">本來有能生種。即無始以來法爾所具無漏種子也。即以智慧為性。智慧本即別境心所。由與十一善法。徧行五法。及欲解念定四法同時俱起。故名菩提智品。只此智品。若與第八淨識相應。即名大圓鏡智。照一切法無不盡故。若與第七淨識相應。即名平等性智。達二無我平等性故。若與第六淨識相應。即名妙觀察智。善了諸法自共相等。徧知一切眾生機故。若與前五淨識相應。即名成所作智。能起三輪不思議化。成就利樂眾生事故。八淨識為所依。慧心所為能依。餘二十善心所為助伴。異類合成一聚。故名為品。八識相用有別。故說有四。以其有漏障斷。無漏智起。故名生得。實非本無今有之謂也。思之。</p>
<p style="margin-left:1em">△二別釋二。初正釋智品。二諸門分別。今初。</p>
</div>
<div class='div-orig'><p>云何四智相應心品。一大圓鏡智相應心品。謂此心品。離諸分別。所緣行相。微細難知。不妄不愚<span class='note-inline'>(于)</span>一切境相。性相清淨。離諸雜染。純淨圓<span class='note-inline'>(滿功)</span>德<span class='note-inline'>(之)</span>現<span class='note-inline'>(行)</span>種<span class='note-inline'>(子所)</span>依持<span class='note-inline'>(體)</span>能現能生<span class='note-inline'>(自受用等三)</span>身<span class='note-inline'>(四)</span>土<span class='note-inline'>(及後三)</span>智<span class='note-inline'>(之)</span>影。無間無斷。窮未來際。如大圓鏡。現眾色像。</p>
</div>
<div class='div-commentary'><p style="margin-left:1em">此智圓融無礙。無所不照。故以大圓鏡為喻也。不緣非量。故不妄。無有迷闇。故不愚。無雜故純。無染故淨。功德現行。皆依於此。功德種子。皆此所持。一切現行。皆此所緣。故能現。一切種子。皆此所持。故能生也。</p>
</div>
<div class='div-orig'><p>二平等性智相應心品。謂此心品。觀一切法自他有情悉皆平等。大慈悲等恒共相應。隨諸<span class='note-inline'>(十地大機)</span>有情所樂。示現<span class='note-inline'>(他)</span>受用身<span class='note-inline'>(及他受用)</span>土影像差別<span class='note-inline'>(為)</span>。妙觀察智<span class='note-inline'>(之)</span>不共所依。無住涅槃之所建立。一味相續。窮未來際。</p>
</div>
<div class='div-commentary'><p style="margin-left:1em">證得十平等故。名為平等性智。如第四卷所明也由與悲智相應。依之建立無住涅槃。性唯無漏。故名一味。餘可知。</p>
</div>
<div class='div-orig'><p>三妙觀察智相應心品。謂此心品。善觀諸法自相共相無礙而轉。攝<span class='note-inline'>(藏)</span>觀<span class='note-inline'>(察)</span>無量總持之門。及所發生功德珍寶。於大眾會。能現無邊作用差別。皆得自在。雨大法雨。斷一切疑。令諸有情皆獲利樂。</p>
</div>
<div class='div-commentary'><p style="margin-left:1em">諸法自相。謂依他起性。當體各別故。諸法共相。謂圓成實性。同一真如故。又自相。謂心心所色等。各有自體故。共相。謂苦無常空等。無不皆然故。能不忘失。名之為攝。能善照察。名之為觀。功德珍寶。即六度道品。作用差別。即神通妙用。餘可知。</p>
</div>
<div class='div-orig'><p>四成所作智相應心品。謂此心品。為欲利樂諸有情故。普於十方示現種種變化三業。成本願力所應作事。</p>
</div>
<div class='div-commentary'><p style="margin-left:1em">佛地經論云。身化復有三種。一現神通化。二現受生化。三現業果化。語化亦有三種。一慶慰語化。二方便語化。三辯揚語化。意化復有四種。一決擇意化。二造作意化。三發起意化。四受領意化。成所作智。能起如是三業化用。此是以用顯體。皆是智上所現相分也。</p>
</div>
<div class='div-orig'><p>如是四智相應心品。雖各定有二十二法。能變所變種<span class='note-inline'>(子)</span>現<span class='note-inline'>(行)</span>俱生。而智用增<span class='note-inline'>(故但)</span>。以智名顯。故此四品。總攝佛地一切有為功德皆盡。</p>
</div>
<div class='div-commentary'><p style="margin-left:1em">二十二法者。每一心王。皆有二十一心所相應也。能變。指內二分。所變。指外二分。有為功德。指稱性所起修德。初正釋智品竟。</p>
<p style="margin-left:1em">△二諸門分別四。初轉得門。二初起門。三緣境門。四作用門。今初。</p>
</div>
<div class='div-orig'><p>此<span class='note-inline'>(四智品。即)</span>轉有漏八七六識<span class='note-inline'>(及)</span>相應品如次而得。智雖非識。而依識轉。識為主故。說轉識得。又有漏位。智劣識強。無漏位中。智強識劣。為勸有情依智捨識。故說轉八識而得此四智。</p>
</div>
<div class='div-commentary'><p style="margin-left:1em">初此轉下。一約轉識成智釋。次智雖下。二約智依識轉釋。後又有下。三約轉強得強釋也。智雖非識者。識是心王。智是慧心所故。智強識劣者。智則無惡慧而決斷勝。故強。識則有淨分而無染分。故劣也。</p>
<p style="margin-left:1em">△二初起門。</p>
</div>
<div class='div-orig'><p>大圓鏡智相應心品。有義。菩薩金剛喻定現在前時。即初現起。異熟識種。與極微細所知障種俱時捨故。若圓鏡智爾時未起。便無能持淨種<span class='note-inline'>(之本)</span>識故。有義。此品<span class='note-inline'>(須俟)</span>解脫道時初成佛故。乃得初起<span class='note-inline'>(以彼)</span>。異熟識種。金剛喻定現在前時猶未頓捨。與無間道不相違故<span class='note-inline'>(彼無聞道。但違二障種子)</span>。非障有漏<span class='note-inline'>(善及)</span>劣無漏法<span class='note-inline'>(此有漏善及劣無漏)</span>。但與佛果定相違故<span class='note-inline'>(又若)</span>。金剛喻定無所熏<span class='note-inline'>(之異熟)</span>識<span class='note-inline'>(則)</span>。無漏不<span class='note-inline'>(復)</span>增<span class='note-inline'>(長即)</span>應<span class='note-inline'>(<span class='corr'>已</span>)</span>成佛故。由斯此品。從初成佛。盡未來際相續不斷。持無漏種令不失故。</p>
</div>
<div class='div-commentary'><p style="margin-left:1em">釋有二義。第二為正。如文可知。</p>
</div>
<div class='div-orig'><p>平等性智相應心品。菩薩見道初現前位。違<span class='note-inline'>(分別我法)</span>二執故。方得初起。後十地中<span class='note-inline'>(俱生二)</span>。執<span class='note-inline'>(猶)</span>未斷故<span class='note-inline'>(故于)</span>。有漏等位。或有間斷<span class='note-inline'>(直至)</span>。法雲地後。與淨第八相依相續。盡未來際。</p>
</div>
<div class='div-commentary'><p style="margin-left:1em">有漏等位者。等於無漏位也。若第六識入法空觀。則此智便得現前。若第六識但入生空觀時。雖名無漏。此智亦不現前。或第六識出觀之後。名有漏位。此智亦不現前。故云或有間斷。直至十地後心。法空智果恒時相續。乃令此智恒無間斷。</p>
</div>
<div class='div-orig'><p>妙觀察智相應心品<span class='note-inline'>(有二種別。一者)</span>。生空觀品。二乘見位亦得初起。此後展轉至無學位<span class='note-inline'>(方得究竟。其在大乘)</span>。或至菩薩解行地終<span class='note-inline'>(初見道時。此智初起)</span>。或至上<span class='note-inline'>(七地)</span>位。若<span class='note-inline'>(于)</span>非有漏<span class='note-inline'>(心時。)</span>或<span class='note-inline'>(于非入滅盡定)</span>無心時。皆容現起<span class='note-inline'>(二者)</span>。法空觀品<span class='note-inline'>(惟于)</span>。菩薩見位方得初起。此後展轉乃至上<span class='note-inline'>(十地)</span>位。若非有漏<span class='note-inline'>(心。又非但)</span>生空智果。或<span class='note-inline'>(非入滅定)</span>無心時。皆容現起。</p>
</div>
<div class='div-commentary'><p style="margin-left:1em">言此後展轉者。二乘見道之後。若有漏心。則生空觀便不現起。若入滅定。則生空觀亦不現起。故仍有間斷也。菩薩七地<span class='corr'>已</span>前亦然。法空觀品。雖菩薩見道方能有之。然於十地<span class='corr'>已</span>前。或於有漏心中。或於但生空智心中。或於滅盡定中。皆不現起。除此三位。方得現前。故亦有間斷也。</p>
</div>
<div class='div-orig'><p>成所作智相應心品。有義。菩薩修道位中<span class='note-inline'>(為第六識)</span>。後得<span class='note-inline'>(智所)</span>引故。亦得初起。有義。成佛方得初起。以十地中。依異熟識所變眼等非無漏故<span class='note-inline'>(設以)</span>。有漏<span class='note-inline'>(之)</span>不共必俱同境<span class='note-inline'>(五)</span>根<span class='note-inline'>(而)</span>發無漏<span class='note-inline'>(五)</span>識。理不相應故。此二於境明昧異故。由斯此品。要得成佛。依<span class='note-inline'>(于)</span>無漏<span class='note-inline'>(五)</span>根。方容現起。而數間斷<span class='note-inline'>(以必待)</span>。作意<span class='note-inline'>(緣力方引)</span>起故。</p>
</div>
<div class='div-commentary'><p style="margin-left:1em">明昧異者。有漏根識於境昧。無漏根識於境明也。問曰。小乘神通。名為作意。佛地神通。名為無記化化。今云成所作智。作意方起。何異小乘耶。答曰。小乘神通。作意方有。不作意則無。佛果神通。任運恒有。但應機方現。若無前機。不浪起應。故名作意起耳。</p>
</div>
<div class='div-orig'><p>此四種性。雖皆本有。而要熏發。方得現行。因位漸增。佛果圓滿。不增不減。盡未來際<span class='note-inline'>(何故不增不減。以其)</span>。但從種生。不<span class='note-inline'>(復更)</span>熏成種<span class='note-inline'>(何不更熏成種)</span>。勿前佛德勝後佛故。</p>
</div>
<div class='div-commentary'><p style="margin-left:1em">種皆本有者。性德也。熏發現行者。修德也。因位漸增者。全性起修。無差而差也。佛果圓滿不增不減者。全修在性。差而無差也。所知障如氷。四智品如水。所知障如月之黑。四智品如月之白。氷還成水。濕性何殊。白月漸圓。月體不動。性相不二之旨。於此亦可思矣。二初起門竟。</p>
<p style="margin-left:1em">△三緣境門。</p>
</div>
<div class='div-orig'><p>大圓鏡智相應心品。有義。但緣真如為境。是無分別。非後得智。行相所緣不可知故。有義。此品緣一切法。莊嚴論說。大圓鏡智。於一切境不愚迷故。佛地經說。如來鏡智。諸處境識眾像現故。又此決定緣無漏種及身土等諸影故<span class='note-inline'>(但以)</span>。行緣微細。說不可知<span class='note-inline'>(猶)</span>。如阿賴耶<span class='note-inline'>(識)</span>亦緣俗故<span class='note-inline'>(當知)</span>。緣真如故。是無分別。緣餘境故<span class='note-inline'>(即是)</span>。後得智攝。其體是一。隨用分二<span class='note-inline'>(但以)</span>。了俗由證真。故說為後得<span class='note-inline'>(非實有先後也)</span>。餘一分二。准此應知。</p>
</div>
<div class='div-commentary'><p style="margin-left:1em">釋有二義。後義為正也。初證二智。必先證真而後了俗。所以說有前後。既在佛地。則念念真俗並照。但約緣真如義。即名為根本智。約徧緣餘境義。即名為後得智耳。餘平等性智。及妙觀察智。亦各一體隨用分二。准此應知。</p>
</div>
<div class='div-orig'><p>平等性智相應心品。有義。但緣第八淨識。如染第七緣藏識故。有義。但緣真如為境。緣一切法平等性故。有義。遍緣真俗為境。佛地經說。平等性智。證得十種平等性故。莊嚴論說。緣諸有情自他平等。隨他勝。解。示現無邊佛影像故。由斯此品通緣真俗<span class='note-inline'>(亦是根本後得)</span>。二智所攝。於理無違。</p>
</div>
<div class='div-commentary'><p style="margin-left:1em">釋有三義。第三為正也。十平等性。<span class='corr'>已</span>現第四卷中。</p>
</div>
<div class='div-orig'><p>妙觀察智相應心品。緣一切法自相共相皆無障礙。二智所攝。</p>
<p>○成所作智相應心品。有義。但緣五種現境。莊嚴論說。如來五根。一一皆於五境轉故。有義。此品亦能徧緣三世諸法。不違正理。佛地經說。成所作智。起作三業諸變化事。決擇有情心行差別。領受去來現在等義。若不徧緣。無此能故。然此心品。隨意樂力。或緣一法。或二或多<span class='note-inline'>(莊嚴論中)</span>。且<span class='note-inline'>(一往)</span>說五根於五境轉<span class='note-inline'>(然)</span>。不言唯爾。故不相違<span class='note-inline'>(此智)</span>。隨作意生。緣事相境<span class='note-inline'>(以)</span>。起化<span class='note-inline'>(他)</span>業故<span class='note-inline'>(唯屬)</span>。後得智攝。</p>
</div>
<div class='div-commentary'><p style="margin-left:1em">釋亦二義。後義為正也。三緣境門竟。</p>
<p style="margin-left:1em">△四作用門。</p>
</div>
<div class='div-orig'><p>此四心品。雖皆徧能緣一切法。而用有異。謂鏡智品。現自受用身淨土相。持無漏種。平等智品。現他受用身淨土相。成事智品。能現變化身及土相。觀察智品。觀察自他功能過失。雨大法雨。破諸疑網。利樂有情。如是等門。差別多種。</p>
</div>
<div class='div-commentary'><p style="margin-left:1em">二釋所生得中二別釋竟。</p>
<p style="margin-left:1em">△三結成。</p>
</div>
<div class='div-orig'><p>此四心品。名所生得。</p>
</div>
<div class='div-commentary'><p style="margin-left:1em">四釋所轉得中。二別釋竟。</p>
<p style="margin-left:1em">△三結示。</p>
</div>
<div class='div-orig'><p>此所生得。總名菩提。及前<span class='note-inline'>(所顯得之)</span>涅槃<span class='note-inline'>(二皆)</span>。名所轉得。</p>
</div>
<div class='div-commentary'><p style="margin-left:1em">二明義別中二別釋竟。</p>
<p style="margin-left:1em">△三結指。</p>
</div>
<div class='div-orig'><p>雖轉依義。總有<span class='note-inline'>(能轉道等)</span>四種。而今<span class='note-inline'>(頌意)</span>但取<span class='note-inline'>(所顯所生之)</span>二所轉得<span class='note-inline'>(以)</span>。頌說證得轉依<span class='note-inline'>(之)</span>言故。</p>
</div>
<div class='div-commentary'><p style="margin-left:1em">二明轉依果中二正釋竟。</p>
<p style="margin-left:1em">△三簡示。</p>
</div>
<div class='div-orig'><p>此修習位<span class='note-inline'>(但)</span>。說能證得<span class='note-inline'>(義。)</span>非<span class='note-inline'>(是說)</span><span class='corr'>已</span>證得<span class='note-inline'>(以屬)</span>。因位攝故。</p>
</div>
<div class='div-commentary'><p style="margin-left:1em">即四義中初能轉道義也。四釋修習位竟。</p>
<p style="margin-left:1em">△五釋究竟位二。初舉頌。二論釋。今初。</p>
</div>
<div class='div-orig'><p>後究竟位。其相云何。頌曰。此即無漏界。不思議善常。安樂解脫身。大牟尼名法。</p>
</div>
<div class='div-commentary'><p style="margin-left:1em">△二論釋六。初釋無漏界。二釋不思議。三釋善。四釋常。五釋安樂。六釋解脫身大牟尼名法。初中二。初正釋。二釋妨。今初。</p>
</div>
<div class='div-orig'><p>論曰。前修習位所得轉依。應知即是究竟位相。此<span class='note-inline'>(者)</span>謂此前<span class='note-inline'>(所說)</span>二轉依果。即是究竟無漏界攝。諸漏永盡。非漏隨增。性淨圓明。故名無漏。界。是藏義。此中含容無邊希有大功德故。或是因義。能生五乘世出世間利樂事故。</p>
</div>
<div class='div-commentary'><p style="margin-left:1em">性淨者。簡異二乘。圓明者。簡異十地。五乘者。一人乘。二天乘。三聲聞乘。四緣覺乘。五大乘也。人天是世間利樂事。後三乘是出世利樂事。</p>
<p style="margin-left:1em">△二釋妨二。初釋四智唯無漏妨。二釋佛應無五根等妨。今初。</p>
</div>
<div class='div-orig'><p><span class='note-inline'>(問)</span>清淨法界。可唯無漏攝。四智心品。如何唯無漏<span class='note-inline'>(答)</span>。道諦攝故。唯無漏攝。謂佛功德及身土等。皆是無漏種性所生。有漏法種<span class='corr'>已</span>永捨故。雖有示現作生死身。業煩惱等。似苦集諦。而實無漏道諦所攝。</p>
</div>
<div class='div-commentary'><p style="margin-left:1em">作生死身。似苦諦也。業煩惱等。似集諦也。似苦諦。則同形九界。似集諦。則示行逆惡。而皆稱性施設。總屬無漏。所謂三千果成。咸稱常樂。煩惱即菩提。生死即涅槃。性惡法門。此為誠證矣。</p>
<p style="margin-left:1em">△二釋佛應無五根等妨。</p>
</div>
<div class='div-orig'><p><span class='note-inline'>(問)</span>集論等說。十五界等。唯是有漏。如來豈無五根五識五外界等。</p>
</div>
<div class='div-commentary'><p style="margin-left:1em">十五界。即五根果。五識界。五塵界也。五塵名外界者。妄情不執為自身故。隨情說外。非謂在心外也。此因上文說四智心品唯屬無漏而興難問。謂佛若有前十五界。則不應唯無漏攝。若佛唯是無漏。則不應有十五界。以十五界。集論等說唯有漏故。下文有三家答。第三為正。</p>
</div>
<div class='div-orig'><p>有義。如來功德身土。甚深微妙。非有非無。離諸分別。絕諸戲論。非界處等法門所攝。故與彼<span class='note-inline'>(集論等)</span>說理不相違。</p>
</div>
<div class='div-commentary'><p style="margin-left:1em">此初家答也。雖似有理。而實儱侗無有的義。近時宗門及圓頓教。多墮此見。</p>
</div>
<div class='div-orig'><p>有義。如來五根五境<span class='note-inline'>(從首楞嚴等)</span>。妙定生故<span class='note-inline'>(但是)</span>。法界色攝<span class='note-inline'>(其九界)</span>。非佛<span class='note-inline'>(之)</span>五識。雖依此<span class='note-inline'>(如來法界所攝色為本質。)</span>變<span class='note-inline'>(相而緣。)</span>然<span class='note-inline'>(所變者)</span>麤<span class='note-inline'>(為質者)</span>。細<span class='note-inline'>(其體各)</span>。異<span class='note-inline'>(故)</span>。非五<span class='note-inline'>(塵)</span>境攝<span class='note-inline'>(而)</span>。如來<span class='note-inline'>(之)</span>五識<span class='note-inline'>(亦)</span>。非五識界<span class='note-inline'>(攝。以)</span>經說佛心恒在定故。論說五識性散亂故<span class='note-inline'>(問曰既如來五識非五識界。則)</span>。成所作智<span class='note-inline'>(與)</span>。何<span class='note-inline'>(淨)</span>識相應<span class='note-inline'>(答曰與)</span>。第六<span class='note-inline'>(淨識)</span>相應<span class='note-inline'>(由觀機而)</span>。起<span class='note-inline'>(三類分身之)</span>化用故<span class='note-inline'>(問曰。既與第六淨識相應。則)</span>。與<span class='note-inline'>(妙)</span>觀察智性有何別<span class='note-inline'>(答曰)</span>。彼<span class='note-inline'>(觀察智善)</span>觀諸法自共相等。此<span class='note-inline'>(成所作智。)</span>唯起化<span class='note-inline'>(用。)</span>故有差別<span class='note-inline'>(問曰。若然。則)</span>。此二智品應不並生<span class='note-inline'>(以)</span>一類二識不俱起故<span class='note-inline'>(答曰)</span>。許不並起<span class='note-inline'>(亦)</span>。於理無違<span class='note-inline'>(又或)</span>。同體<span class='note-inline'>(而約)</span>用分<span class='note-inline'>(則)</span>。俱<span class='note-inline'>(起仍)</span>亦非失<span class='note-inline'>(又成所作智)</span>。或與第七淨識相應<span class='note-inline'>(以其)</span>。依眼等<span class='note-inline'>(五)</span>根。緣色等<span class='note-inline'>(五)</span>境<span class='note-inline'>(即)</span>。是平等智<span class='note-inline'>(之)</span>作用差別<span class='note-inline'>(耳。問曰。此則與平等性智有何差別。答曰。)</span>謂<span class='note-inline'>(即)</span>淨第七<span class='note-inline'>(識)</span>起他受用身土相者<span class='note-inline'>(則屬)</span>。平等品攝。起變化者<span class='note-inline'>(則屬)</span>。成事品攝<span class='note-inline'>(問曰。既依五根緣五塵境)</span>。豈不此<span class='note-inline'>(成所作智)</span>品<span class='note-inline'>(如其所應)</span>。攝<span class='note-inline'>(歸)</span>五識<span class='note-inline'>(亦)</span>得<span class='note-inline'>(答曰)</span>。非<span class='note-inline'>(是)</span>轉彼<span class='note-inline'>(五識而)</span>得<span class='note-inline'>(此智。便謂此智)</span>體即是彼<span class='note-inline'>(五識。)</span>如轉生死。言得涅槃。不可涅槃同生死攝。是故於此不應為難。</p>
</div>
<div class='div-commentary'><p style="margin-left:1em">此次家答也。雖不似初家一味儱侗。而義多牽強。終違正理。</p>
</div>
<div class='div-orig'><p>有義。如來功德身土。如應攝在<span class='note-inline'>(五)</span>蘊<span class='note-inline'>(十二)</span>處<span class='note-inline'>(十八)</span>界中<span class='note-inline'>(以)</span>。彼<span class='note-inline'>(蘊處界)</span>三。皆通有漏無漏<span class='note-inline'>(故。而)</span>集論等說十五界等唯有漏者。彼依二乘麤淺境說。非說一切<span class='note-inline'>(也。)</span>謂餘<span class='note-inline'>(九界有情)</span>成就十八界中。唯有後<span class='note-inline'>(意根意識法塵)</span>三<span class='note-inline'>(界)</span>通無漏攝<span class='note-inline'>(若)</span>。佛<span class='note-inline'>(所)</span>成就<span class='note-inline'>(十八界)</span>者。雖皆無漏。而非二乘所知境攝。然餘處說佛功德等非界等者<span class='note-inline'>(但以)</span>。不同二乘劣智所知界等相故。理必應爾。所以者何<span class='note-inline'>(經)</span>。說<span class='note-inline'>(一切)</span>有為法。皆<span class='note-inline'>(屬五)</span>蘊攝故<span class='note-inline'>(又)</span>。說一切<span class='note-inline'>(有漏無漏)</span>法<span class='note-inline'>(皆是十八)</span>。界<span class='note-inline'>(十二)</span>處攝故<span class='note-inline'>(設使蘊界處外別有佛法。即是第六蘊第十三處第十九界。而)</span>。十九界等<span class='note-inline'>(乃是)</span>。聖所遮故<span class='note-inline'>(又)</span>。若<span class='note-inline'>(謂)</span>絕<span class='note-inline'>(諸)</span>戲論。便非界<span class='note-inline'>(處)</span>等<span class='note-inline'>(攝。)</span>亦不應說即無漏界善常安樂解脫身等。又處處說轉無常<span class='note-inline'>(五)</span>蘊。獲得常<span class='note-inline'>(住五)</span>蘊<span class='note-inline'>(十八)</span>。界<span class='note-inline'>(十二)</span>處亦然。寧<span class='note-inline'>(可竟)</span>說如來非蘊處界。故<span class='note-inline'>(凡)</span>言非<span class='note-inline'>(蘊處界等)</span>者<span class='note-inline'>(但)</span>。是密意說<span class='note-inline'>(耳。)</span>又<span class='note-inline'>(論)</span>說五識性散亂者<span class='note-inline'>(乃)</span>。說餘<span class='note-inline'>(九界之所)</span>成者。非<span class='note-inline'>(說)</span>佛所成<span class='note-inline'>(之五識亦散亂也。)</span>故佛身中。十八界等皆悉具足。而純無漏。</p>
</div>
<div class='div-commentary'><p style="margin-left:1em">此第三正答也。佛身具足十八界等。故與眾生平等無二。而蘊處界皆純無漏。故顯一一無非法界。是故如來蘊處界等。一一含容無邊希有大功德聚。一一能生五乘世出世間利樂事業。又如來蘊處界等。既皆即無漏界。當知眾生蘊處界等。未甞不具無漏界性。故曰轉無常蘊。獲得常蘊。界處亦然。如轉氷得水。濕性無殊。氷喻九界有漏蘊處界法。水喻佛界無漏蘊處界法。濕喻真如無為實性。與有為法不一不異。此則性相融通。本來無二。分而愈合。旨趣彰明矣。紛紛諍論。豈理也哉。初釋無漏界竟。</p>
<p style="margin-left:1em">△二釋不思議。</p>
</div>
<div class='div-orig'><p>此<span class='note-inline'>(二)</span>轉依果。又不思議。超過尋思言議道故。微妙甚深自內證故<span class='note-inline'>(故不可思)</span>。非諸世間喻所喻故<span class='note-inline'>(故不可議)</span>。</p>
</div>
<div class='div-commentary'><p style="margin-left:1em">△三釋善。</p>
</div>
<div class='div-orig'><p>此<span class='note-inline'>(二轉依果。)</span>又<span class='note-inline'>(唯)</span>是善<span class='note-inline'>(以是)</span>。白<span class='note-inline'>(淨)</span>法性故<span class='note-inline'>(謂)</span>。清淨法界。遠離生滅。極安隱故。四智心品。妙用無方。極巧便故<span class='note-inline'>(此)</span>。二種皆有順益相故。違不善<span class='note-inline'>(法之違損相)</span>故。俱說為善<span class='note-inline'>(難曰)</span>。論說<span class='note-inline'>(十二)</span>處等<span class='note-inline'>(惟五根與香味觸三塵性是無記。餘通三性)</span>。不唯無記<span class='note-inline'>(今言佛四智等亦唯是善)</span>。如來豈無<span class='note-inline'>(無記)</span>五根<span class='note-inline'>(及香味觸)</span>三<span class='note-inline'>(無記)</span>境。此中<span class='note-inline'>(亦有)</span>三釋。廣釋如前<span class='note-inline'>(無漏界中。今第三正釋曰。)</span>一切如來身土等法。皆<span class='note-inline'>(是)</span>滅道<span class='note-inline'>(二諦所)</span>攝。故唯是善。聖說滅道唯善性故。說佛土等非苦集故。佛識所變有漏不善無記相等。皆從無漏善種所生無漏善攝。</p>
</div>
<div class='div-commentary'><p style="margin-left:1em">佛識所變相。自有二種。一者大悲願力。同流九界。變為九界蘊處界相。如其所應。或同無漏。或同有漏。或同小善。或同不善。或同有覆無覆二種無記。而皆無漏善種所生。正是巧用性惡法門。故一切諸法無非佛法也。二者九界有漏不善無記相等以為本質。變起佛識無漏相分。所謂諸佛心內眾生塵塵極樂者也。理具事造兩重三千。同居一念。於此亦可悟矣。</p>
<p style="margin-left:1em">△四釋常。</p>
</div>
<div class='div-orig'><p>此<span class='note-inline'>(二轉依果。)</span>又<span class='note-inline'>(皆)</span>是常。無盡期故<span class='note-inline'>(謂)</span>。清淨法界。無生無滅。性無變易。故說為常。四智心品。所依<span class='note-inline'>(法界)</span>常故<span class='note-inline'>(永永)</span>。無斷盡故。亦說為常<span class='note-inline'>(然而)</span>。非自性常<span class='note-inline'>(心四智品)</span>。從因生故。生者歸滅。一向說故。不見色心非無常故。然四智品<span class='note-inline'>(亦非無常。)</span>由本願力。所化有情無盡期故。窮未來際無斷無盡。</p>
</div>
<div class='div-commentary'><p style="margin-left:1em">前<span class='corr'>已</span>具明真如與一切法不一不異。今故但言法界是自性常。四智非自性常。即顯常與無常二鳥雙遊之義矣。仍恐迷者執文失旨。故特申明四智非自性常。亦非無常。以雙遮之。既可雙遮。便可雙照。既知四智雙遮雙照。便可例知清淨法界亦必雙遮雙照。何以言之。真如不變隨緣。則有在纏出纏之分。非常即無常乎。真如隨緣不變。原無增減垢淨之別。非無常即常乎。又不變隨緣。故雙照常與無常。隨緣不變。故雙非常與無常。又四智心品為能依。真如法界為所依。如波依水。不一不異。無有水而不波。無有波而非水。波無常即水相無常。水常即波性常矣。乃至理事。性修。體用。不二而二。二而不二。莫不皆然。思之思之。</p>
<p style="margin-left:1em">△五釋安樂。</p>
</div>
<div class='div-orig'><p>此<span class='note-inline'>(二轉依果)</span>又<span class='note-inline'>(皆)</span>安樂。無逼惱故<span class='note-inline'>(謂)</span>。清淨法界。眾相寂靜。故名安樂。四智心品。永離<span class='note-inline'>(智)</span>體<span class='note-inline'>(之)</span>害。故名安樂。此二自性皆無逼惱。及能安樂一切有情。故二轉依俱名安樂。</p>
</div>
<div class='div-commentary'><p style="margin-left:1em">體害。即法執。能障所知妙理。故名智體之害也。</p>
<p style="margin-left:1em">△六釋解脫身大牟尼名法二。初釋解脫身。二釋大牟尼名法。今初。</p>
</div>
<div class='div-orig'><p>二乘所得二轉依果。唯永遠離煩惱障縛。無殊勝法。故恒名解脫身。</p>
</div>
<div class='div-commentary'><p style="margin-left:1em">二乘二轉依果者。一是擇滅無為。二是生空智品也。但出分段生死苦輪。無有菩提利樂他業。故恒名解脫身。恒。或作但。</p>
<p style="margin-left:1em">△二釋大牟尼名法二。初略明頌義。二廣解法身。今初。</p>
</div>
<div class='div-orig'><p>大覺世尊。成就無上寂默法故。名大牟尼。此牟尼尊所得<span class='note-inline'>(菩提涅槃)</span>二<span class='note-inline'>(轉依)</span>果。永離<span class='note-inline'>(所知煩惱)</span>二障。亦<span class='note-inline'>(即)</span>名<span class='note-inline'>(為)</span>法身<span class='note-inline'>(法者。謂)</span>。無量無邊力無畏等大功德法所莊嚴故<span class='note-inline'>(身者。謂)</span>。體<span class='note-inline'>(義)</span>依<span class='note-inline'>(義)</span>聚義。總說名身。故此法身<span class='note-inline'>(總以真如及四智菩提)</span>。五法為性非<span class='note-inline'>(但以清)</span>淨法界<span class='note-inline'>(一種)</span>獨名<span class='note-inline'>(為)</span>法身<span class='note-inline'>(也。以)</span>二轉依果。皆此<span class='note-inline'>(法身所)</span>攝故。</p>
</div>
<div class='div-commentary'><p style="margin-left:1em">梵語牟尼。此云寂默。謂永寂二邊。默契中道也。法身總以五法為性。即是體義。合此五法以為法身。即是聚義。下云大功德法所依止故。即是依義。</p>
<p style="margin-left:1em">△二廣解法身三。初明能依之身。二明所依之土。三身土合簡。初中四。初正釋三身。二五法相攝。三三身德別。四自他利殊。今初。</p>
</div>
<div class='div-orig'><p>如是法身。有三相別。</p>
</div>
<div class='div-commentary'><p style="margin-left:1em">即法報應三身也。法身名自性身。報身名受用身。應身名變化身。相雖三別。皆名法身。即一而三。即三而一。不縱不橫。不並不別。分而言之。法身是依義。報應二身是體義。三相總名法身是聚義。合而言之。一一皆有體依聚義。</p>
</div>
<div class='div-orig'><p>一自性身。謂諸如來<span class='note-inline'>(所證)</span>真淨法界<span class='note-inline'>(乃)</span>。受用<span class='note-inline'>(身及)</span>變化<span class='note-inline'>(身之)</span>平等所依。離相寂然。絕諸戲論。具無邊際真常功德。是一切法平等實性。即此自性。亦名<span class='note-inline'>(三身中之)</span>法身<span class='note-inline'>(以是)</span>。大功德法所依止故。</p>
</div>
<div class='div-commentary'><p style="margin-left:1em">一切法平等實性。所謂有佛無佛。性相常住。悟不能增。迷不能減者也。然於眾生分中。名為在纏真如。亦名本性清淨法身。而於諸佛分中。名為出纏真如。亦名離垢妙極法身。是故諸佛如來無別所證。全證眾生理本而<span class='corr'>已</span>。</p>
</div>
<div class='div-orig'><p>二受用身。此有二種。一自受用。謂諸如來。三無數劫修集無量福慧資糧<span class='note-inline'>(引生本具無漏種子)</span>。所起<span class='note-inline'>(現行四智菩提)</span>無邊真實功德。及<span class='note-inline'>(大圓鏡智所變)</span>極圓<span class='note-inline'>(滿極清)</span>淨常徧色身。相續湛然。盡未來際。恒自受用廣大法樂。二他受用<span class='note-inline'>(身)</span>謂諸如來。由<span class='note-inline'>(證自受用故。以)</span>平等智<span class='note-inline'>(力)</span>示現微妙淨功德身。居純淨土。為住十地諸菩薩眾。現大神通。轉正法輪。決眾疑網。令彼受用大乘法樂。合此二種。名受用身。</p>
</div>
<div class='div-commentary'><p style="margin-left:1em">自受用身。正名報身。等覺以下所不能見。他受用身。亦名報身。亦名勝應。如華嚴經所明盧舍那身。隨十地機。所見不等。故名勝應。即托自受用身以為本質。令彼各各變相而見。不同所示界內分段生身。故亦名報也。純淨土。即實報無障礙土。</p>
</div>
<div class='div-orig'><p>三變化身。謂諸如來由<span class='note-inline'>(證自受用故。以)</span>成事智<span class='note-inline'>(力)</span>變現無量隨類化身。居淨穢土。為未登地諸菩薩眾<span class='note-inline'>(及)</span>。二乘<span class='note-inline'>(人。并一切)</span>異生。稱彼機宜。現通說法。令各獲得諸利樂事。</p>
</div>
<div class='div-commentary'><p style="margin-left:1em">隨類化身。謂十法界影像身也。淨穢土。謂方便有餘土。及凡聖同居土。或淨或穢。差別無量。初正釋三身竟。</p>
<p style="margin-left:1em">△二五法相攝。</p>
</div>
<div class='div-orig'><p>以五法性攝三身者。</p>
</div>
<div class='div-commentary'><p style="margin-left:1em">五法性。即一真法界及四智菩提也。有兩家釋義不同。第二義正。</p>
</div>
<div class='div-orig'><p>有義。初<span class='note-inline'>(一真法界。)</span>二<span class='note-inline'>(大圓鏡智。)</span>攝自性身。經說真如是法身故。論說轉去阿賴耶識得自性身<span class='note-inline'>(而)</span>。圓鏡智品<span class='note-inline'>(乃)</span>。轉去藏識而證得故。</p>
<p>○中<span class='note-inline'>(平等性妙觀察)</span>二智品。攝受用身。說平等智。於純淨土。為諸菩薩現佛身故。說觀察智。大集會中說法斷疑。現自在故。說轉諸轉識得受用身故。</p>
<p>○後<span class='note-inline'>(成所作)</span>一智品。攝變化身。說成事智。於十方土現無量種難思化故。</p>
<p>○又智殊勝。具攝三身。故知三身皆有實智。</p>
</div>
<div class='div-commentary'><p style="margin-left:1em">此初義也。智殊勝具攝三身者。謂佛三身。皆是智殊勝攝。</p>
</div>
<div class='div-orig'><p>有義。初一<span class='note-inline'>(真法界。)</span>攝自性身。說自性身。本性常故。說佛法身無生滅故。說<span class='note-inline'>(法身是)</span>證因得。非生因<span class='note-inline'>(所生)</span>故。又說法身諸佛共有。徧一切法。猶若虗空。無相無為。非色心故。然<span class='note-inline'>(論中)</span>說轉去藏識得<span class='note-inline'>(自性身)</span>者。謂由轉滅第八識中二障麤重<span class='note-inline'>(然後)</span>。顯法身故<span class='note-inline'>(又)</span>智殊勝中說<span class='note-inline'>(攝)</span>法身者<span class='note-inline'>(謂法身)</span>。是彼<span class='note-inline'>(四智所)</span>依止<span class='note-inline'>(是)</span>彼<span class='note-inline'>(四智之)</span>實性故<span class='note-inline'>(其實)</span>。自性法身。雖有真實無邊功德。而無為故。不可說為色心等物。</p>
</div>
<div class='div-commentary'><p style="margin-left:1em">此下皆第二正義也。今先明自性身。唯是一真法界所攝。不應亦是大圓鏡智所攝。一者自性身是本性常。而鏡智非本性常。二者自性身無生無滅。而鏡智無滅有生。三者自性身是了因所了。而鏡智是生因所生<span class='note-inline'>(了因。即本文所云證因)</span>。四者自性身無相無為。非色非心。而鏡智有相有為。體是心法。又能持於色法。然說轉去下。通前所引二文可知。</p>
</div>
<div class='div-orig'><p>四智品中真實功德<span class='note-inline'>(及)</span>。鏡智所起常徧色身。攝自受用。</p>
<p>○平等智品所現佛身。攝他受用。</p>
<p>○成事智品所現隨類種種身相。攝變化身。</p>
</div>
<div class='div-commentary'><p style="margin-left:1em">此正釋四智攝後二身之義。然四智心品。皆是自受用攝。平等智品所起。乃名為他受用。非徑以平等智攝他受用。成所作智所起。乃名為變化身。非徑以成事智攝變化身也。</p>
</div>
<div class='div-orig'><p><span class='note-inline'>(應)</span>說圓鏡智。是<span class='note-inline'>(自)</span>受用佛<span class='note-inline'>(以)</span>。轉諸轉識<span class='note-inline'>(而)</span>。得受用故。雖轉藏識。亦得<span class='note-inline'>(自)</span>受用然<span class='note-inline'>(<span class='corr'>已</span>)</span>說轉彼<span class='note-inline'>(藏識而)</span>顯法身故<span class='note-inline'>(所以)</span>。於得受用<span class='note-inline'>(之義。)</span>略不說之。又說法身無生無滅。唯證因得。并色心等<span class='note-inline'>(今)</span>。圓鏡智品。與此<span class='note-inline'>(法身之義)</span>相違。若<span class='note-inline'>(使)</span>非<span class='note-inline'>(自)</span>受用<span class='note-inline'>(身攝。)</span>屬何身攝。又<span class='note-inline'>(自)</span>受用身。攝佛不<span class='note-inline'>(與二乘)</span>共<span class='note-inline'>(之)</span>有為實德。故四智品實有色心。皆受用攝。又他受用及變化身。皆為化他方便示現。故不可說實智為體。雖說化身<span class='note-inline'>(亦是)</span>智殊勝攝。而似智現。或智所起。假說智名。體實非智。但說平等成所作智。能現<span class='note-inline'>(他)</span>受用<span class='note-inline'>(身及)</span>三業化身。不說<span class='note-inline'>(他受用及變化)</span>二身。即是二智。故此二智<span class='note-inline'>(亦是)</span>。自受用攝。</p>
</div>
<div class='div-commentary'><p style="margin-left:1em">此轉釋自受用身總攝四智之義也。先明大圓鏡智既非法身所攝。必應攝屬自受用身。次明他受用及變化身。但是平等成事二智所起。體非二智。故此二智。亦必攝屬自受用身。</p>
</div>
<div class='div-orig'><p>然變化身及他受用。雖無真實心及心所。而有化現心心所法<span class='note-inline'>(良以)</span>。無上覺者。神力難思。故能化現無形質法若不爾<span class='note-inline'>(但是化現)</span>者。云何如來現貪瞋等<span class='note-inline'>(以如來于貪瞋等)</span>。久<span class='corr'>已</span>斷故<span class='note-inline'>(又)</span>。云何聲聞及傍生等<span class='note-inline'>(亦能)</span>知如來心<span class='note-inline'>(以)</span>。如來實心<span class='note-inline'>(謂)</span>。等覺菩薩尚不知故。由此經說。化無量類皆令有心。又說。如來成所作智化作三業。又說。變化有依他心<span class='note-inline'>(謂)</span>。依他實心<span class='note-inline'>(以為本質。而有心心所)</span>相分<span class='note-inline'>(假)</span>現<span class='note-inline'>(起)</span>故。雖<span class='note-inline'>(他處)</span>說變化<span class='note-inline'>(人)</span>無根心等。而依餘<span class='note-inline'>(三乘及異生等所變化人)</span>說。不依如來<span class='note-inline'>(所變化人說也。)</span>又<span class='note-inline'>(餘人雖)</span>化色根心心所法<span class='note-inline'>(而)</span>。無根等<span class='note-inline'>(實)</span>用。故不說有<span class='note-inline'>(若如來難思妙化所變根等。則便有實用故)</span>。</p>
</div>
<div class='div-commentary'><p style="margin-left:1em">此釋伏難也。難曰。若他受用及變化身。不以實智為體。云何現有心心所用。釋曰。皆是化現而有。又難曰。色有形質。故可化現。心無形質。豈可化現。釋曰。佛力難思。故能化現。若謂是佛實心。非化現者。佛豈實有貪瞋等心。又豈等覺以下所能知哉。由此經說下。連引三文以證。可知。又難曰。若佛果能化作三業。何故復說變化無根心等。釋曰。此依餘所化說。不依如來所化說也。二五法相攝竟。</p>
<p style="margin-left:1em">△三三身德別。</p>
</div>
<div class='div-orig'><p>如是三身。雖皆具足無邊功德。而各有異。謂自性身。唯有真實常樂我淨離諸雜染眾善所依無為功德。無色心等差別相用。自受用身。具無量種妙色心等真實功德。若他受用及變化身。唯具無邊似色心等利樂他用化相功德。</p>
</div>
<div class='div-commentary'><p style="margin-left:1em">皆具足無邊功德者。異而不異。三即一也。而各有異者。不異而異。一即三也。自性身如濕性。自受用身如水。他受用及變化身如波。自性身如月體。自受用身如圓滿白月。他受用及變化身如千江月影。觸波之時。全觸水濕。覩月影時。便覩光體。是故智者觀於土木等像。三身宛然。四德無減。以是如來大悲大智。徧入眾生心想。仗因托緣而顯現故。因緣所生。即空假中。無有微塵許法。出於法界外故。皆非徧計所行境故。如彼愚小。計繩為蛇。而繩未甞不即麻故。</p>
<p style="margin-left:1em">△四自他利殊。</p>
</div>
<div class='div-orig'><p>又自性身。正自利攝。寂靜安樂。無動作故。亦兼利他。為增上緣。令諸有情得利樂故。又與受用及變化身為所依止。故俱利攝。自受用身。唯屬自利。若他受用及變化身。唯屬利他。為他現故。</p>
</div>
<div class='div-commentary'><p style="margin-left:1em">自性身為增上緣者。法界妙理。生佛體同。由此同體法性。所以佛與眾生得有感應道交之事也。餘皆可知。初明能依之身竟。</p>
<p style="margin-left:1em">△二明所依之土。</p>
</div>
<div class='div-orig'><p>又自性身。依法性土。雖此身土。體無差別。而屬佛法相性異故。此佛身土。俱非色攝。雖不可說形量大小。然隨<span class='note-inline'>(受用變化身土等)</span>事相。其量無邊。譬如虗空。徧一切處。</p>
</div>
<div class='div-commentary'><p style="margin-left:1em">屬佛法相性異者。謂法性屬佛。名法性身。法性屬法。名法性土。性隨能依所依之相而異。蓋於無能所中而說能所。雖分能所。能所不二也。非色攝者。謂色即是空。故不可說形量大小。而復空即是色。故隨事相。其量無邊。所謂性色真空。性空真色。清淨本然。周徧法界。故曰譬如虗空徧一切處。非指太虗以為圓佛也。</p>
</div>
<div class='div-orig'><p>自受用身。還依自土。謂圓鏡智相應淨識。由昔所修自利無漏純淨佛土因緣成熟。從初成佛。盡未來際。相續變為純淨佛土。周圓無際。眾寶莊嚴。自受用身常依而住。如淨土量。身量亦爾。諸根相好。一一無邊。無限善根所引生故。功德智慧。既非色法。雖不可說形量大小。而依所證<span class='note-inline'>(二空真如)</span>及所依<span class='note-inline'>(自性法)</span>身。亦可說言徧一切處。</p>
</div>
<div class='div-commentary'><p style="margin-left:1em">純淨佛土因緣者。無漏種子為因。福慧二修為緣也。法性身土。皆約性德。受用身土。皆約修德。就法性中。能依名身。所依名土。此性德能所。本自不二。不二而二。名為身土。而性德身土。皆為所證。今之修德。乃是能證。就修德中。復約能依名自受用身。所依名自受用土。此修德能所。亦復不二。不二而二。名為身土。又全性起修。全修在性。則性修不二。亦以不二而二。故約性德名法性身土。約修德名受用身土耳。其實二而不二。離法性外無受用。離受用外無法性也。又法性不變隨緣。故迷之者成分段變易二種身土。悟之者成無漏純淨受用身土。此全性起於逆順二修。無差而差。聖凡條別也。法性隨緣不變。故分段變易身土真如之性。不垢不減。無漏純淨身土真如之性。不淨不增。此逆順二修。無不全即在性。差而無差。聖凡平等也。今所明自受用身。即圓滿報身。自受用土。即上品實報無障礙土。並皆圓教究竟果位之相。故是通含別圓法門。</p>
</div>
<div class='div-orig'><p>他受用身。亦依自土。謂平等性智大慈悲力。由昔所修利他無漏純淨佛土因緣成熟。隨住十地菩薩所宜變為淨土。或小或大。或劣或勝。前後改轉。他受用身依之而住。能依身量。亦無定限。</p>
</div>
<div class='div-commentary'><p style="margin-left:1em">純淨佛土因緣。謂直心是道場等。具如維摩經中所明。或小或大者。謂初地見百界。二地見千界等。成劣或勝者。謂界外鈍根。次第而見。不能稱性。名之為劣。即實報無障礙穢土。若界外利根。不次第見。頓同法性。名之為勝。即實報無障礙淨土。能依身量亦無定限者。身必稱土。土小則身亦小。土大則身亦大也。</p>
</div>
<div class='div-orig'><p>若變化身依變化土。謂成事智大慈悲力。由昔所修利他無漏淨穢佛土因緣成熟。隨未登地有情所宜。化為佛土。或淨或穢。或小或大。前後改轉。佛變化身依之而住。能依身量。亦無定限。</p>
</div>
<div class='div-commentary'><p style="margin-left:1em">此有二種。一方便有餘土。二凡聖同居土也。方便有餘土者。如藏教二乘極果。通教七地。皆斷煩惱。不復受三界生。而所知障未斷。又不能入他受用土。故彼雖作滅度之想。入於涅槃。而出三界外。有此淨土。仍於其中受變易身。又別教七住以上。圓教七信以上。通惑<span class='corr'>已</span>斷。無明未破。亦生此中。故云。隨未登地有情所宜。化為佛土也。就此方便土中。亦有大小。亦分淨穢。如藏教二乘法執重故。則土小而穢。通教七地。法執輕故。則土大而淨。別七住以上。勝於通教所見。十行又勝。十向倍勝。若圓十信。所見尤為勝妙。然此方便若淨若穢。自同居土視之。則總名淨。以非分段生故。凡聖同居土者。有三惡道。則名為穢。如娑婆等。無三惡道。則名為淨。如極樂等。或一向淨。或一向穢。或淨兼穢。或穢兼淨。或淨轉穢。或穢轉淨。淨亦有無量差別。穢亦有無量差別。佛身大小。亦復無量差別不等。具如諸輕所明。此中淨穢佛土因緣者。應折應攝等機為緣。二十五王三昧為因。具如法華玄義所明。二明所依之土竟。</p>
<p style="margin-left:1em">△三身土合簡二。初簡所變同別。二簡能變同別。今初。</p>
</div>
<div class='div-orig'><p>自性身土。一切如來同所證故。體無差別。</p>
<p>○自受用身及所依土。雖一切佛各變不同。而皆無邊<span class='note-inline'>(又復)</span>。不相障礙。</p>
<p>○餘二身土。隨諸如來所化有情有共不同<span class='note-inline'>(若)</span>所化共者。同處同時。諸佛各變為身為土。形狀相似。不相障礙。展轉相雜。為增上緣。令所化<span class='note-inline'>(之眾)</span>生<span class='note-inline'>(于)</span>。自識<span class='note-inline'>(上)</span>變現<span class='note-inline'>(佛化身土。彼但)</span>謂於一土有一佛身為現神通說法饒益<span class='note-inline'>(而不知其實是諸佛所共變也。若復)</span>。於不共者<span class='note-inline'>(縱使彼謂見十方佛。實)</span>。唯一佛<span class='note-inline'>(所)</span>變<span class='note-inline'>(良由)</span>。諸有情類無始時來。種性法爾更相繫屬。或多<span class='note-inline'>(有情。唯)</span>屬一<span class='note-inline'>(佛所化。)</span>或一<span class='note-inline'>(有情。須)</span>屬多<span class='note-inline'>(佛所化。)</span>故所化<span class='note-inline'>(眾)</span>生<span class='note-inline'>(法爾)</span>。有共不共<span class='note-inline'>(若)</span>。不爾<span class='note-inline'>(者。則)</span>多佛久住世間。各事劬勞。實為無益<span class='note-inline'>(以)</span>。一佛<span class='note-inline'>(即)</span>能益一切生故。</p>
</div>
<div class='div-commentary'><p style="margin-left:1em">餘二身土。謂他受用身他受用土。及變化身變化土也。一切眾生。由有我法二執。故使自他不二而二。諸佛<span class='corr'>已</span>斷此執。故於自他二而不二。但因眾生所屬之機有同有別。故佛化用隨而應之。是故若論佛德無量。則決能度盡眾生。若論眾生無緣。則不能受諸佛化。如日光雖無所不照。而覆盆之下便無日光。然眾生未破法執以前。唯受有緣佛化。若破法執。登於圓住別地。則為一切諸佛同體所護念矣。</p>
<p style="margin-left:1em">△二簡能變同別二。初正簡漏無漏別。二約三性結成五觀。今初。</p>
</div>
<div class='div-orig'><p>此諸<span class='note-inline'>(三)</span>身<span class='note-inline'>(四)</span>土若淨若穢<span class='note-inline'>(若從諸佛)</span>。無漏識上所變現者。同能變識俱善無漏<span class='note-inline'>(以從)</span>。純善無漏因緣所生。是道諦攝。非苦集故<span class='note-inline'>(然能變之識雖是無漏。而所變之)</span>。蘊等識相不必皆同<span class='note-inline'>(以從。諸佛心內眾生之蘊處界)</span>。三法因緣雜引生故。</p>
</div>
<div class='div-commentary'><p style="margin-left:1em">純善無漏因緣者。無垢識中本具十界性相為因。悲智行願及一切眾生機感為緣也。蘊等識相不必皆同者。謂若眾生入二空觀。則其意識法之三界。便與諸佛同其無漏。若復未入二空觀智。則其蘊處界三。一向皆是有漏所攝。而諸佛託此眾生有漏無漏本質。自皆變為無漏相分也。夫佛變淨土。純善無漏。固無論<span class='corr'>已</span>。佛變穢土。乃從眾生三法因緣引生。所以識相不必皆同。然在如來分中。雖現九法界影。而九法界影。亦皆純善無漏所攝。所謂三千果成。咸稱常樂。豈不信哉。</p>
</div>
<div class='div-orig'><p><span class='note-inline'>(即此身土若淨若穢。若從九界)</span>有漏識上所變現者。同能變識皆是有漏。純從有漏因緣所生。是苦集攝。非滅道故<span class='note-inline'>(然能變識雖唯無記。而所變)</span>。善等<span class='note-inline'>(三性之)</span>識相。不必皆同<span class='note-inline'>(以從眾生心內諸佛示現隨順善惡無記)</span>。三性因緣雜引生故<span class='note-inline'>(所變眾生心內諸佛之)</span>。蘊等<span class='note-inline'>(有)</span>同<span class='note-inline'>(有)</span>異。類此應知<span class='note-inline'>(若)</span>。不爾<span class='note-inline'>(者。則化現之佛。)</span>應無五<span class='note-inline'>(蘊)</span>十二<span class='note-inline'>(處)</span>等。</p>
</div>
<div class='div-commentary'><p style="margin-left:1em">有漏因緣者。異熟識中本具十界性相為因。與二障俱之聞思修慧及諸福行為緣也。蘊等同異類此應知者。謂若眾生心內諸佛。則蘊處界皆善無漏。若復眾生心內三乘聖眾。則意識法三。屬於無漏。前十五界。仍屬有漏。而眾生託此四聖無漏有漏本質。自皆變為有漏相分也。夫生見穢土。純屬有漏。固無論<span class='corr'>已</span>。生見淨穢兩土及諸佛身。乃從諸佛示現三性三法因緣引生。所以識相不必皆同。然在眾生分中。雖覩佛身土影。而佛身土影。皆是有漏所攝。所謂三千在理。同名無明。豈不信哉。初正簡漏無漏別竟。</p>
<p style="margin-left:1em">△二約三性結成五觀五。初示遣虗存實觀。二示捨濫留純觀。三示攝末歸本觀。四示遣相證性觀。五示隱劣顯勝觀。問曰。何故隱劣顯勝。反在遣相證性後耶。答曰。既達真如即識實性。方知真如亦即心所實性。既達識性之外無別真如。方知心所性外亦復無別真如。故遣相者。遣其迷性妄見差別之相。證性者。證其即相無非平等之性也。今初。</p>
</div>
<div class='div-orig'><p>然相分等。依識變現。非如識性<span class='note-inline'>(為)</span>依他中實<span class='note-inline'>(有之妙俗諦。若)</span>不爾<span class='note-inline'>(者。則)</span>唯識理應不<span class='note-inline'>(得)</span>成<span class='note-inline'>(以其)</span>。許識內境俱實有故。</p>
</div>
<div class='div-commentary'><p style="margin-left:1em">此遣虗存實觀中。有兩家解。今初即安慧師義。謂相見二分是虗。自證體性是實也。相分等。等於見分。識性。即自證分。</p>
</div>
<div class='div-orig'><p>或識<span class='note-inline'>(中)</span>相見<span class='note-inline'>(二分。)</span>等<span class='note-inline'>(皆)</span>從緣<span class='note-inline'>(所)</span>生。俱<span class='note-inline'>(是)</span>依他起<span class='note-inline'>(性。其)</span>虗<span class='note-inline'>(與)</span>實<span class='note-inline'>(猶)</span>如識<span class='note-inline'>(之自體。須知)</span>唯<span class='note-inline'>(之為)</span>言<span class='note-inline'>(但)</span>。遣<span class='note-inline'>(識)</span>外<span class='note-inline'>(我法。)</span>不遮<span class='note-inline'>(識)</span>內<span class='note-inline'>(相分)</span>境<span class='note-inline'>(也。若)</span>不爾<span class='note-inline'>(者。則根本智所緣)</span>真如<span class='note-inline'>(內實相境。)</span>亦應非實。</p>
</div>
<div class='div-commentary'><p style="margin-left:1em">此即護法正義。謂遮計所執是虗。四分皆依他起是實也。言虗實如識者。依真勝義。則識體既如幻夢。所變相見二分亦虗。約理世俗。則依他識體不無。所變相見二分亦實。蓋所言唯識者。但以唯字遮彼徧計所執識外我法。非并遮此識內相見也。且如根本實智緣真如時。雖非變帶相狀。許是挾帶體相。若謂相見二分是虗。則本智真如亦應非實矣。豈可乎哉。大佛頂經云。見與見緣。并所想相。如虗空華。本無所有。此約真諦遣相。而安慧師依此立於初義。又云。此見及緣。元是菩提妙淨明體。云何於中有是非是。此約即俗恒真。而護法師依此立於次義。故奘師並存其說。亦以可互發明故也。然執初義者。必失次義。而知次義者。必達初義。故仍以次義為正。</p>
<p style="margin-left:1em">△二示捨濫留純觀。</p>
</div>
<div class='div-orig'><p><span class='note-inline'>(問。)</span>內境與識。既並非虗。如何但言唯識。非<span class='note-inline'>(言唯見唯)</span>境<span class='note-inline'>(答)</span>。識唯內有。境亦通外。恐濫<span class='note-inline'>(徧計所執)</span>外故。但言唯識<span class='note-inline'>(又)</span>。或諸愚夫迷執於境。起煩惱業。生死沉淪。不解觀心勤求出離。哀愍彼故。說唯識言。令自觀心。解脫生死。非謂內境如外都無。</p>
</div>
<div class='div-commentary'><p style="margin-left:1em">境從心變。心外無境。而愚夫不達唯識。妄生執著。起見起愛。抂受輪迴。故但言唯識。令彼觀心。言觀心者。秪是強觀諸法無實。皆從識變。則能伏滅徧計執情。</p>
<p style="margin-left:1em">△三示攝末歸本觀。</p>
</div>
<div class='div-orig'><p>或相分等。皆<span class='note-inline'>(以)</span>識為<span class='note-inline'>(體)</span>性。由熏習力。似多分生。</p>
</div>
<div class='div-commentary'><p style="margin-left:1em">一秪識性。由熏習力。似有四分生起不同。尅實論之。相見之末。何甞離於識體。故大佛頂經云。本是妙明無上菩提淨圓真心。妄為色空及與聞見。如第二月。誰為是月。又誰非月。</p>
<p style="margin-left:1em">△四示遣相證性觀。</p>
</div>
<div class='div-orig'><p>真如亦是識之實性。故除識性<span class='note-inline'>(之外。)</span>無別有法。</p>
</div>
<div class='div-commentary'><p style="margin-left:1em">欲知如外無識。先觀識外無如。若知識外無如。方悟如外無識。識外無如者。圓成實性不離依他也。如外無識者。依他無性。即圓成實也。故前頌云。圓成實於彼。常遠離前性。故此與依他。非異非不異。又云。此諸法勝義。亦即是真如常如。其性故。即唯識實性。而後之講者。妄謂法相宗中立凝然不變以為真如。不亦冤乎。</p>
<p style="margin-left:1em">△五示隱劣顯勝觀。</p>
</div>
<div class='div-orig'><p>此中識言。亦攝心所。心與心所定相應故。</p>
</div>
<div class='div-commentary'><p style="margin-left:1em">但以勝攝劣。故云唯識耳。非謂離心無別心所也。一一心所。皆具四分依他起性。一一依他。皆與真如非異不異。故得介爾有心。三千具足。若不然者。不墮饒伺。則墮支離。豈大乘中道法義也哉。統論唯識修證法門。總不離此五觀。以對南嶽大乘止觀。如出一轍。初遣虗存實。二捨濫留純。即分別性中止觀也。三攝末歸本。即依他性中止觀也。四遣相證性。即真實性中止觀也。五隱劣顯勝。即密顯染分三性淨分三性。皆可具前四觀。何以言之。若但論心王。則不顯染淨差別。唯兼論相應心所。方知三性各各不同。既於心王得論四觀。亦於心所得論四觀。且如貪瞋癡等。隨舉一法。若遣虗存實。則知所貪外境非有。若捨濫留純。則知內相分境亦虗。若攝末歸本。則知能貪所貪本無二體。若遣相證性。則知貪之實性即真如性。瞋癡慢等。例此可知。惡法尚爾。無記與善益復可知。有漏尚爾。無漏諸法益復可知。故能徧於五位百法。通達三性及三無性。成就真俗不二觀門。此佛祖傳心要訣。法性法相真源。願有智者。慎思明辯而篤行之。勿蹈尋章摘句窠臼。勿招算沙數寶譏嫌。勿殉世諦流布陳言。勿犯鬪諍堅固記莂。庶不負天親護法等諸大菩薩慈力。亦不負戒賢玄奘等師資授受苦心。<span class='corr'>已</span>上第二大科依教廣成分竟。</p>
<p style="margin-left:1em">△三釋結施願分二。初釋結。二施願。今初。</p>
</div>
<div class='div-orig'><p>此論三分成立唯識。是故說為成唯識論。亦說此論名淨唯識。顯唯識理極明淨故。</p>
</div>
<div class='div-commentary'><p style="margin-left:1em">此先釋結末釋論也。三分。謂宗因喻三支比量。又略廣位三分。境行果三分。相性位三分。故開蒙曰。有三種三科。一略廣位三科者。初一頌半。略答外難略標識相。次二十三行頌半。廣明識相顯前頌意。後有五頌。明修行之位次。二境行果三科者。前二十五頌。明唯識境。次四頌。明唯識行。後一頌。明唯識果。三相性位三科者。前二十四頌。明唯識相。第二十五頌。明唯識性。後五頌。明唯識位。當知三科即三分也。</p>
</div>
<div class='div-orig'><p>此本論名唯識三十。由<span class='note-inline'>(天親大士造)</span>三十頌。顯<span class='note-inline'>(于)</span>唯識<span class='note-inline'>(之)</span>理乃得圓滿。非<span class='note-inline'>(有)</span>增減<span class='note-inline'>(於本頌)</span>故。</p>
</div>
<div class='div-commentary'><p style="margin-left:1em">此更釋結本宗論也。非略不足以提綱。非廣不足以盡義。非位不足顯修證。故三十頌不容增減。又非境不足以導行。非行不足以尅果。非果不足以證境。故三十頌不容增減。又非相不足辨邪正。非性不足以融空有。非位不足以證性相。故三十頌不容增減。今依此三十頌而釋成之。先廣破我法二執。略明能變唯三。次廣明三能變相。申明所變唯識。既於依他起之心及心所。破其我法二種徧計。即知二空所顯真如。與依他起非異不異。故得真俗理明。性相交徹。依之起行。便可歷五位而證二種轉依。雖十家殊釋。廣有百卷。細繹精搜。揉成十冊。亦於三十本頌。義無增減。可謂入大乘之初門。破邪執之利斧。接權小之巧便。顯性具之前茅矣。初釋結竟。</p>
<p style="margin-left:1em">△二施願。</p>
</div>
<div class='div-orig'><p><span class='corr'>已</span>依聖教及正理。分別唯識性相義。所護功德施羣生。願共速登無上覺。</p>
</div>
<div class='div-commentary'><p style="margin-left:1em">聖教。指能詮之文。正理。指所詮之義。文隨於義。義隨於文。教之與理。何甞有二。但恐依文解義。則為三世佛冤。故既依聖教。仍須正理以為司南。又恐離經一字。則便同於魔說。故既依正理。仍須聖教以為定量也。分別性相義者。若不了性。亦不了相。其相即妄。若不識相。亦不識性。其性即孤。故須性相俱通。方得自他兼利。又性相秪是事理。不達事而理非圓。不了理而事奚立。故今分別此義。令於真俗二諦了了分明。以為起行歷位證果之本。只此一念弘法功德。能報十方諸佛深恩。又復[廷-壬+(同-(一/口)+己)]施羣生。以順大悲。願登大覺。以順大智。悲智雙運。即是四弘誓鎧。大乘唯識之正印也。</p>
</div>
<p class='juan'>成唯識論觀心法要卷第十<span class='note-inline'>(終)</span></p>
<div class='div-xu'><a id='mulu11' />
<p class='h1'>No. 824-A 跋語</p><p style="margin-left:1em">宗鏡錄云。應須以智慧合其多聞。終不執詮而認指。以多聞度其智慧。免成孤陋而面牆。設有一微塵處未了。此猶有無明在。以不了處為障翳故。何況自身根門之內。日用之中。有無量應急法門。全未明一。若欲為人。憑何剖析。只成自誑。反墮無知。自眼未明。焉開他目。故須三量定其是非。真修匪濫。四分成其體用。正理無虧。然後十因四緣。辨染淨之生處。三報五果。鑒真俗之所歸。若不達三量。真妄何分。若不知四分。體用俱失。又云。一心實相。悉是諸法。諸法所生。皆從現行善惡熏習第八識含藏種子為因。發起染淨差別報應為果。若不微細剖析。問答決疑。何由到一心總別之源。徹八識性相之際。古德謂提綱意在張網。不可去網存綱。舉領意在著衣。不可棄衣取領。故知理事雙明。方通圓旨。教觀齊運。始達一乘。又云。若不因教所指。何由得識自心。設不因教發明。亦須憑教印可。若不然者。皆成自然外道。闇證禪師。直饒生而知之。亦是多生聞經熏種。或乃諸聖本願冥加。嗚呼。永明大師。以法眼嫡孫。悟齊諸祖。而苦心苦口勸誡若此。誰謂成唯識論。非佛祖傳心之要訣耶。予自恨障深惑重。不能折伏現行煩惱。深負出家初心。而性相源頭。頗窺一線。誠或佛祖本願冥加。故亦不敢自私自秘。聊竭隙明。和盤拈出。舉筆于丁亥年三月二十五日。脫稿於本年五月二十五日。凡閱兩月。述成觀心法要十卷。伏願見聞隨喜。不退菩提。若信若疑。咸成妙種。同生極樂淨邦。先覲阿彌陀佛。還入龍華初會。影響彌勒世尊。盡未來時。廣度含識。眾生皆悉度盡。方證無上涅槃。</p>
<p style="margin-left:1em">蕅益沙門智旭閣筆故䟦。時年四十有九。</p>

<div class='div-w'><p>二白居士蔡屏周。捐貲刻此唯識心要第十卷。伏願祿壽增崇。福慧昌盛。破執顯理。轉識成智。普與法界有情。同證唯識妙性。頓悟三身。圓淨四土。覲彌陀于樂國。輔慈氏于龍華。</p>
<p style="margin-left:1em">丁亥仲秋日識于祖堂</p>
</div></div>
</div><!-- end of div[@id='body'] -->
</body></html>