<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
No. 824
<p class='juan'><a id='mulu1' />成唯識論觀心法要卷第一<span class='note-inline'>(附緣起并凡例)</span></p><p class="byline">蕅益沙門　智旭　述</p><p style="margin-left:1em">夫萬法唯識。雖驅鳥亦能言之。逮深究其旨歸。則耆宿尚多貿貿。此無他。依文解義。有教無觀故也然觀心之法。實不在於教外。試觀十卷論文。何處不明心外無法。即心之法。是所觀境。了法唯心。非即能觀智乎。能觀智起。則二執空而真性現。所以若境若教若理若行若果。皆名唯識。而五位五觀。一以貫之。紛而不雜。賾而不亂者也。慨自古疏失傳。人師異解。文義尚訛。理觀奚賴。鈍者既望洋而退。利者復蔑裂而求。四分之旨未諳。一心之宗徒設。三性之理未究。二諦之致安歸。賴有開蒙問答。梗概僅存。大鈔宗鏡。援引可據。而溯流窮源。則瑜伽顯揚諸論。尤似黃河之有宿海。於是紹覺法師為之音義。一雨法師為之集解。宇泰居士為之證義。無不殫精竭思。極深研幾。然教道<span class='corr'>已</span>明。觀道未顯。嗣有新伊法師為之合響。力陳五觀。冠罩諸家。以其尚未刊行流布。故僅獲染指。不克飽飡。適二三同志。擬從能變所變差別之途。以開性具性徧圓融之鑰。漫爾饒舌。兼命管城。不敢更衍繁文。秪圖直明心觀。隨講隨錄。用質大方。將釋論文。先申凡例。</p>

<ul class="">
<li><span class="corr"/>諸家著述。貴在引證以明可據。未免文義雜糅。不便初機。今領會諸家之旨。自抒淺顯之文。不令句讀艱澁。觀者恕之。</li>

<li><span class="corr"/>西域外道。實繁有徒。故破之不得不詳。今彼黨既無。何勞細究。不過借彼我法二執以為言端。破之以顯二空真理而<span class="corr">已</span>。若欲窮其出處。自當廣閱大鈔諸書。</li>

<li><span class="corr"/>科含大意。不可不立。然子科太繁。亦能割裂論文。令人眩目。今從簡略以便時機。</li>

<li><span class="corr"/>性之與相。如水與波。不一不異。故曰性是相家之性。相是性家之相。今約不一義邊。須辨明差別。不可一概儱侗。又約不異義邊。須會歸圓融。不可終滯名相。</li>

<li><span class="corr"/>文字為觀照之門。若不句句消歸自<span class="corr">己</span>。則說食數寶。究竟何益。故標題曰觀心法要。以此論成立唯識道理。即是觀心法門。不同法華別立觀心釋也。法華廣明本迹佛法。故須更約觀心。此論直詮眾生心法。但可開麤顯妙而<span class="corr">已</span>。</li>

<li><span class="corr"/>眾生妄識本妙。由我法二執。所以成麤。但破二執。便顯妙理。然設句句開顯。恐或反成儱侗。故仍隨文釋義。但於提綱挈領之處略指點之。</li>
</ul>
<div class='div-commentary'><p style="margin-left:1em">△大文為二。初題目。二入文。初中四。初正釋題。二明頌主。三明論主。四明譯師。今初。</p>
</div>
<div class='div-orig'><p>成唯識論</p>
</div>
<div class='div-commentary'><p style="margin-left:1em">梵語毗若底。此云識。梵語摩怛喇多。此云唯。梵語悉底。此云成。梵語奢薩怛羅。此云論。應云識唯成論。今言成唯識論者。蓋梵文先所後能。此方先能後所也。今依梵文次第釋之。識者。了別義。謂心王心所。皆能了別自所緣故。心王有八。一眼識。二耳識。三鼻識。四舌識。五身識。六意識。七末那識。八根本識。眼識了別自相分色。耳識了別自相分聲。乃至意識了別自相分法。末那任運了別妄執內自我相。本識任運了別根身器界及諸種子。心所有五十一。具如文中廣明。必與心王相應。故唯識之名。亦攝心所也。唯者。獨義。除此心王心所之外。決無實我實法可得故也。成者。成立義。以三支八支成立唯識道理。三支者。一宗。二因。三喻。八支者。一立宗。二辨因。三引喻。四同類。五異類。六比量。七現量。八正教量也。論者。研窮決擇。辯析闡揚。教誡學侶。垂範後昆也。復次大乘具明五位百法。今<span class='corr'>但</span>名唯識者。以心法有八。即自性唯識。心所法有五十一。即相應唯識。色法十一。即唯識所變。不相應有二十四。即唯識分位。無為法有六。即唯識實性故也。又古釋明五義。一境唯識。二教唯識。三理唯識。四行唯識。五果唯識。又復言唯識者。具五種觀。一遣虗存實觀。唯遮外境非有。即遣徧計之虗。識表內心不無。是存依圓之實也。二捨濫留純觀。若論自證分轉成見相二分。則相分內境。本是依他起性。不同外境之無。應云唯見唯相。今恐相分濫同所計外境。故但云唯識。即是捨濫留純也。三攝末歸本觀。相見二分。皆依自證分起。今攝相見之末。歸於自證之本。故直云唯識。即唯是自證體也。四隱劣顯勝觀。若論心王心所。各有四分。應云唯心心所。但心所劣。心王勝。心所不能為主。心王有自在義。舉王則能攝所。如舉帝王必有臣佐。故隱心所之劣。<span class='corr'>但</span>顯心王之勝。直名為唯識也。五遣相證性觀。相者。依他起性。如幻事等。性者。圓成實性。即二空所顯真如。是故論云。諸心心所。依他起故。亦如幻事。非真實有。為遣妄執心心所外實有境故。說唯有識。若執唯識真實有者。如執外境。亦是法執。又云。如前所說識差別相。依理世俗。非真勝義。真勝義中。心言絕故。如伽陀說。心意識八種。俗故相有別。真故相無別。相所相無故。又云。此諸法勝義。亦即是真如。常如其性故。即唯識實性。當知唯識二字。即是遣相證性。故宗前敬敘。即云稽首唯識性也。論有宗論釋論。今天親三十頌。即是宗論。亦名本論。護法等十菩薩所造百卷論文。即是釋論。亦名末論也。五重玄義者。單法為名。唯識實性為體。即是二空所顯真如。五唯識觀斷障證果為宗。攝之秪是二空妙觀。初之二觀。具遣凡外我法二執。令達二空。後之三觀。為遣微細法執。令其深達法空。二空既達。二障隨斷。斷煩惱障。證真解脫。斷所知障。證大菩提也。遮執生解為用。大乘生酥以為教相。</p>
<p style="margin-left:1em">△二明頌主。</p>
</div>
<div class='div-orig'><p>天親菩薩造頌</p>
</div>
<div class='div-commentary'><p style="margin-left:1em">梵語婆藪槃豆。此云天親。弟兄三人。長名無著。先修禪定。即得離欲。思惟空義不能得入。欲自殺身。賓頭盧尊者為說小乘空觀。如教觀之。即便得入。意猶未安。謂理不應止爾。因乘神通。往兜率天。諮問彌勒菩薩。為說大乘空觀。還閻浮提。如說思惟。地六種動。尋便得悟。因此名阿僧伽。譯為無著。爾後數上兜率。諮問大乘經義。隨有所得。還為人說。聞者多不生信。因自發願。欲令眾生信解大乘。惟願大師。下閻浮提解說大乘。彌勒即如其願。每于夜時。下閻浮提。放大光明。集有緣眾。於說法堂。誦出十七地經。凡四月夜方竟。即今瑜伽師地論也。因此眾人皆信大乘。第二子名天親。博學多聞。徧通諸部。神才俊朗。戒行清高。執小乘解。不信大乘。無著恐其造論破壞大乘。遣使報云。我今疾篤。汝可急來。天親隨使。與兄相見。諮問病源。兄曰。我今心病。由汝而生。汝不信大乘。恒生毀謗。以此惡業。必永沉淪。我今愁苦。命將不全。天親驚懼。即請兄解說大乘。隨得解悟。於是就兄廣學。悉得通達。咎昔毀謗。欲割舌以謝其罪。兄云。汝舌善巧毀謗大乘。欲滅此罪。亦當善巧解說大乘。遂製十地論。攝大乘論。此二論是創歸大乘之作。既又採撮玄機。提控精䆳。著唯識三十頌。以暢大乘妙趣。</p>
<p style="margin-left:1em">△三明論主。</p>
</div>
<div class='div-orig'><p>護法等菩薩造</p>
</div>
<div class='div-commentary'><p style="margin-left:1em">梵語達磨波羅。唐云護法。達羅毗茶國大臣之子。少而爽慧。王愛其才。欲妻以公主。菩薩久修離欲。無心愛染。將成之夕。特起憂煩。於佛像前懇祈加護。願脫茲難。感大神王。携負送置一山寺佛堂中。僧謂為盜。菩薩自陳由委。聞者驚嗟。因即出家。專精正法。究通諸部。等者。等於親勝。火辯。德慧。安慧。難陀。淨月。勝友。陳那。智月。九大論師也。十師各造釋十卷。故卷有百。慈恩基師以其旨殊見異。稟者無依。固請奘師糅成十卷。然而文多影略。以護法為司南。故首標護法也。</p>
<p style="margin-left:1em">△四明譯師。</p>
</div>
<div class='div-orig'><p>唐三藏法師玄奘譯</p>
</div>
<div class='div-commentary'><p style="margin-left:1em">唐者李氏有天下之國號。三藏者。經律論也。法師者。正法自軌。弘辯導人。玄奘者。法師之諱。親遊西域。傳法相宗。具如慈恩傳中廣明。譯者。翻梵成華。以此易彼也。</p>
<p style="margin-left:1em">△入文為三。初宗前敬敘分。二依教廣成分。三釋結施願分。初中二。初歸敬述意。二造論因緣。今初。</p>
</div>
<div class='div-orig'><p>稽首唯識性。滿分清淨者。我今釋彼說。利樂諸有情。</p>
</div>
<div class='div-commentary'><p style="margin-left:1em">初二句。是歸敬。後二句。是述意也。稽首二字。是能歸。唯識性等。是所歸。能歸須具三業。今口稱稽首以表敬意。則三業具足。所歸秪是三寶。今唯識性。即法寶。滿清淨者。即佛寶。分清淨者。即僧寶。然唯識有五位百法。此獨稱性。以是所依故。復是所證故。究竟位中。轉八識成四智。轉依如之生死成依如之涅槃。出障圓明。名滿清淨。通達位後。先轉六七二識。成妙觀察平等性智。斷十重障。證十真如。名分清淨。此之三寶。有情本具。無始迷背。不自覺知。天親菩薩造三十頌。本為利益安樂有情。故先歸命三寶。求于加被。釋彼三十頌中所說之義。令諸有情。得生解起行之利。臻斷障證果之樂。乃護法等造論之深意也。</p>
<p style="margin-left:1em">△二造論因緣二初。通為利生。二別為破執。今初。</p>
</div>
<div class='div-orig'><p>今造此論。為於二空有迷謬者生正解故。生解。為斷二重障故。由我法執。二障具生。若證二空。彼障隨斷斷障。為得二勝果故。由斷續生煩惱障故。證真解脫。由斷礙解所知障故。得大菩提。</p>
</div>
<div class='div-commentary'><p style="margin-left:1em">迷謂迷理。不達我法二空也。謬。謂謬執。妄執實我實法也。由今論中。以真比量。真能破執。真能立理。故使迷謬之人。得生正解。解二空故。不起我法二執。則斷煩惱所知二障。斷煩惱障。則不隨其生死相續。證大涅槃。名真解脫。斷所知障。則于所知事理無復障礙。得無礙解。名大菩提。</p>
<p style="margin-left:1em">△二別為破執又二初。破凡外。二破四師。今初。</p>
</div>
<div class='div-orig'><p>又為開示謬執我法。迷唯識者。令達二空。於唯識理如實知故。</p>
</div>
<div class='div-commentary'><p style="margin-left:1em">謬執我法。具如下文所列所破。今既令達我法二空。便如實知唯識相性。此遣虗存實觀之力也。</p>
<p style="margin-left:1em">△二破四師。</p>
</div>
<div class='div-orig'><p>復有迷謬唯識理者。或執外境。如識非無。或執內識。如境非有。或執諸識用別體同。或執離心無別心所。為遮此等種種異執。令於唯識深妙理中得如實解。故作斯論。</p>
</div>
<div class='div-commentary'><p style="margin-left:1em">四師所執。雖各不同。而於唯識深妙之理。皆悉迷謬。故作論以遮遣之。初云或執外境亦如識之非無。此即有宗。依於阿含教中說十二處。遂妄計為心境俱有。不知阿含但是立十二處以明無我。非謂五根六塵果是心外實法也。今明六塵俱是識之相分。五根俱是色之功能。非外四大所造。亦是遣虗存實觀之所治。次云或執內識亦如境之非有。此即清辯。依于大乘教中所說一切無性。遂妄計為心境皆無。不知大乘但明諸法無實。意令遣相證性。非是撥無俗諦。成惡取空也。今明識是依他起性。四分皆有。<span class='corr'>但</span>相分非在於心外。見分不離於識體。雖無實我實法。仍有緣起差別。乃捨濫留純觀。攝末歸本觀之所治。三云或執諸識用別體同此即一類菩薩。依于大乘教中所說心性是一。能生一切諸法。如一水鏡。多波像生。遂妄計為識體定一。不知大乘但明理體無二。亦令遣相證性非謂八識種現當體行相總無差別也。今明八識各從種生。各有現行。所依不同。所緣亦別。此識滅時餘識不滅。又復各具四分。見相二分是用。用固各別。自證證自證之二分是體。體亦非同良由如來藏心不思議故。舉體而為眼識之四分。復舉體而為耳鼻等識之四分。非分一如來藏而為八識。亦非八識只共一如來藏。又非八識便成八如來藏。此與泥團微塵之喻自不相侔。是故約真諦則相無別。體用俱泯。不得但云體同。約俗諦則相有別。體用俱分。不得但云用別。又若約所依理體。則一尚叵得。如何復說用別。若約八識當體。則相各有異。又如何可說體同。當知水鏡波像之喻。自有二義。一者遣相證性義。則如來藏性如水如鏡。八識體用俱如波像。固不得云諸識用別體同。二者攝末歸本義。則八識之各各內二分。一一如水如鏡。其各各相見二分。一一如波如像。亦不得云諸識用別體同。今此一類大乘。依於遣相證性義中而起妄執。故為攝末歸本觀之所治。四云或執離心無別心所。此即經部。依于經中所言士夫六界。復言染淨由心。遂計心所但是依於識之分位假立。無別實有。不知經中乃約心王勝故。所以<span class='corr'>但</span>說由心。及說地水火風空識。名為六界。然既說心王。必有心所與之相應。故唯識言。亦攝心所。此從隱劣顯勝義中起執。仍為此觀所治。蓋但隱心所之劣。非竟無心所也。斯論所明實無外境。唯有內心體用條然。王所宛爾。能令四執渙然冰釋。于唯識理如實而解。不乖異故。名之為如。真比量也。非影響故。名之為實。真現量也。</p>
<p style="margin-left:1em">△二依教廣成分三。初略答外難略標識相。二廣明識相顯前頌意。三明修行位次。初中二。初托問舉頌。二以論釋成。今初。</p>
</div>
<div class='div-orig'><p>若唯有識。云何世間及諸聖教說有我法。頌曰。</p>
<p>由假說我法。有種種相轉。彼依識所變。此能變唯三。謂異熟思量。及了別境識。</p>
</div>
<div class='div-commentary'><p style="margin-left:1em">問意在說有二字。謂說有則非無。答釋在假說二字。謂假說則非實有也。餘如論文自釋。</p>
<p style="margin-left:1em">△二以論釋成二。初釋前三句。二釋後二句。初中二。初略釋。二廣釋。初中二。初正釋。二結判。初又三。初釋第一句。次釋第二句。後釋第三句。今初。</p>
</div>
<div class='div-orig'><p>論曰。世間聖教。說有我法。但由假立。非實有性。我謂主宰。法。謂軌持。</p>
</div>
<div class='div-commentary'><p style="margin-left:1em">世間說有我法。是無體隨情假。隨自執情。妄名為我法故。如有情命者等。實德業等是也。聖教說有我法。是有體強設假。隨位隨緣。假施設故。如預流一來等。蘊處界等是也。主有自在力。宰有割斷力。又主是體。宰是用約。主宰義。故名為我。軌範可生物解。任持不捨自相。約軌持義。故名為法世間妄計為實。聖教知由假立也。</p>
<p style="margin-left:1em">△次釋第二句。</p>
</div>
<div class='div-orig'><p>彼二俱有種種相轉。我種種相。謂有情命者等。預流一來等。法種種相。謂實德業等。蘊處界等。轉。謂隨緣施設有異。</p>
</div>
<div class='div-commentary'><p style="margin-left:1em">有情命者等。謂十六知見。世間所妄執之我也。預流一來等。謂三乘名位。聖教所假說之我也。實德業等。謂勝論六句。及餘種種世間所妄執之法也。蘊處界等。謂三科開合。及四諦十二因緣六度十力一切法相。聖教所假說之法也。隨緣施設有異者。且如五蘊和合。妄計有我。施設有情之名。妄計色心連持不斷。別有實體。施設命者之名。斷分別惑。施設預流果名。斷欲界思惑六品。施設一來果名。乃至斷盡我法二執。施設羅漢如來果名。又為迷心重者。施設五蘊之名。為迷色重者。施設十二處名。乃至為治六蔽。施設六度名等。</p>
<p style="margin-left:1em">△後釋第三句又二。初徵起總釋。二約義別釋。今初。</p>
</div>
<div class='div-orig'><p><span class='note-inline'>(徵曰。)</span>如是諸相若由假說。依何得成<span class='note-inline'>(釋曰)</span>。彼相皆依識所轉變而假施設。</p>
</div>
<div class='div-commentary'><p style="margin-left:1em">△二約義別釋二。初釋聖教假說所依。二釋世間假說所依。今初。</p>
</div>
<div class='div-orig'><p>識謂了別。此中識言。亦攝心所。定相應故。變。謂識體轉似二分。相見俱依自證起故。依斯二分。施設我法。彼二離此無所依故。</p>
</div>
<div class='div-commentary'><p style="margin-left:1em">先釋八識皆是了別之義。謂眼識了別色。耳識了別聲。乃至第八識了別根身器界種子也。識之為言。亦攝心所。以心王決定與諸心所恒相應故。自證是識體。相見二分。皆依體起。依此相見二分。施設種種我法。故彼我法二名。離此相見二分更無所依。夫我法但依相見施設。則我法非有。相見不無。即遣虗存實觀也。相見俱依自證而起。則用不離體。體外無用。即攝末歸本觀。及捨濫留純觀也。識言亦攝心所。即隱劣顯勝觀也。</p>
<p style="margin-left:1em">△二釋世間假說所依。</p>
</div>
<div class='div-orig'><p>或復內識轉似外境<span class='note-inline'>(謂由)</span>。我法分別熏習力故。諸識生時<span class='note-inline'>(遂即)</span>變似我法。此<span class='note-inline'>(似)</span>我法<span class='note-inline'>(之)</span>相。雖<span class='note-inline'>(復仍)</span>在內識。而由<span class='note-inline'>(虗妄)</span>分別<span class='note-inline'>(故)</span>。似外境<span class='note-inline'>(幻)</span>現。諸有情類無始時來<span class='note-inline'>(遂妄)</span>。緣此<span class='note-inline'>(似我法之相分)</span>執為實我實法<span class='note-inline'>(譬)</span>。如<span class='note-inline'>(病)</span>患<span class='note-inline'>(及睡)</span>夢者<span class='note-inline'>(由于)</span>。患夢力故。心似種種外境相現<span class='note-inline'>(雖無外境而患夢人)</span>。緣此<span class='note-inline'>(種種似相)</span>。執為實有外境。</p>
</div>
<div class='div-commentary'><p style="margin-left:1em">前文聖教假說所依。通于八識及諸心所。此中世間假說所依。局在第六意識。前是依他起性。由依他故。得起徧計。此是徧計執性。由徧計故。亦熏依他也。故宗鏡云。護法正義。一切心心所四分皆依他起。於中妄執為決定實者。方名徧計執性。乃至於圓成性及五塵性境若堅執為實者。亦名徧計所執。然本來無體龜毛兔角等。不對執心。即非徧計性。今亦多有妄認龜毛等為徧計性者非也。初正釋竟。</p>
<p style="margin-left:1em">△二結判又二。初判假實。二判有無。今初。</p>
</div>
<div class='div-orig'><p>愚夫所計實我實法。都無所有。但隨妄情而施設故。說之為假。內識所變似我似法。雖有而非實我法性。然似彼<span class='note-inline'>(我法而)</span>現。故說為假。</p>
</div>
<div class='div-commentary'><p style="margin-left:1em">初即無體隨情假。次即有體強設假也。</p>
<p style="margin-left:1em">△二判有無。</p>
</div>
<div class='div-orig'><p>外境隨情而施設故。非有如識。內識必依因緣生故。非無如境。由此便遮增減二執。</p>
</div>
<div class='div-commentary'><p style="margin-left:1em">非有如識。謂非如識之有。非無如境。謂非如境之無也。執境為有。是增益謗。執識亦無。是減損謗。今成立唯識。遣虗存實。故能遮止二執。</p>
</div>
<div class='div-orig'><p>境依內識而假立故。唯世俗有。識是假境所依事故亦勝義有。</p>
</div>
<div class='div-commentary'><p style="margin-left:1em">識外我法。固如龜毛兔角。決定非有。識內相分之境。亦如水月鏡華。但約世俗假名為有。非實有也若夫識體。則是假境所依事體。義通真俗。故約勝義。亦得名有也。勝義。即四真諦中第一體用顯現諦。此更約二諦以判有無。即捨濫留純義。初略釋前三句竟。</p>
<p style="margin-left:1em">△二廣釋三。初徵答總標。二徵答別釋。三總結無實。今初。</p>
</div>
<div class='div-orig'><p>云何應知實無外境。唯有內識似外境生<span class='note-inline'>(答)</span>。實我實法不可得故。</p>
</div>
<div class='div-commentary'><p style="margin-left:1em">△二徵答別釋二。初破我執。二破法執。初中三。初假問徵起。二正破我相。三問答釋妨。今初。</p>
</div>
<div class='div-orig'><p>如何實我不可得耶。</p>
</div>
<div class='div-commentary'><p style="margin-left:1em">△二正破我相三。初敘破外小所執。二立量以顯唯識。三結判俱生分別。初中三。初別破六師三計。二別破小乘三計。三總約識根塵破。初又二。初敘計。二破斥。今初。</p>
</div>
<div class='div-orig'><p>諸所執我。略有三種。一者執我體常周徧。量同虗空隨處造業。受苦樂故。二者執我其體雖常。而量不定隨身大小。有卷舒故。三者執我體常至細。如一極微。潛轉身中。作事業故。</p>
</div>
<div class='div-commentary'><p style="margin-left:1em">第一執。即勝論計作者名我。數論計受者名我。第二執。即無慚及尼犍子所計。第三執。即獸主及徧出所計。故名六師三計。</p>
<p style="margin-left:1em">△二破斥為三。初破常徧次破不定。後破至細。今初。</p>
</div>
<div class='div-orig'><p>初且非理。所以者何。執我常遍量同虗空。應不隨身受苦樂等。又常遍故。應無動轉。如何隨身能造諸業。</p>
</div>
<div class='div-commentary'><p style="margin-left:1em">此先約受者作者以破非常遍也。動乃有業。故無動轉。則不能造業。</p>
</div>
<div class='div-orig'><p>又所執我。一切有情為同為異。若言<span class='note-inline'>(一切有情)</span>同<span class='note-inline'>(一我)</span>者<span class='note-inline'>(則)</span>。一<span class='note-inline'>(有情)</span>作業時。一切<span class='note-inline'>(有情亦)</span>應作<span class='note-inline'>(業。)</span>一<span class='note-inline'>(有情)</span>受果時。一切<span class='note-inline'>(有情亦)</span>應受<span class='note-inline'>(果)</span>一<span class='note-inline'>(有情)</span>得解脫時。一切<span class='note-inline'>(有情亦)</span>應解脫<span class='note-inline'>(此則世間不成差別安立)</span>。便成大過。若言<span class='note-inline'>(一切有情之我體各)</span>異者。諸有情<span class='note-inline'>(之)</span>我更相遍故<span class='note-inline'>(其)</span>。體<span class='note-inline'>(便)</span>應相雜。又<span class='note-inline'>(處處皆有一切有情之我所遍。則)</span>一<span class='note-inline'>(有情)</span>作業一<span class='note-inline'>(有情)</span>受果時。與一切<span class='note-inline'>(有情之)</span>我<span class='note-inline'>(其)</span>處<span class='note-inline'>(所更)</span>無別故<span class='note-inline'>(亦即)</span>。應名<span class='note-inline'>(為)</span>一切<span class='note-inline'>(有情之)</span>所作所受。</p>
</div>
<div class='div-commentary'><p style="margin-left:1em">此更約我體同異。以破常遍義皆不成也。</p>
</div>
<div class='div-orig'><p>若謂作受各有所屬。無斯過者。理亦不然。業果及身與諸我合。屬此非彼。不應理故。</p>
</div>
<div class='div-commentary'><p style="margin-left:1em">恐彼救云。我體雖復各遍。而作受各有所屬。故無一作一受。應名一切所作所受之過。今牒破云理亦不然。蓋我體既遍。則業果及身。必與諸有情之我體合。若仍屬此而非屬彼。既有偏屬。便不名徧與我體周遍之理。不相應故。</p>
</div>
<div class='div-orig'><p><span class='note-inline'>(又)</span>一<span class='note-inline'>(有情)</span>解脫時。一切<span class='note-inline'>(有情皆)</span>應解脫<span class='note-inline'>(以)</span>。所修證<span class='note-inline'>(之)</span>法<span class='note-inline'>(亦與)</span>。一切<span class='note-inline'>(有情之)</span>我<span class='note-inline'>(體)</span>合故。</p>
</div>
<div class='div-commentary'><p style="margin-left:1em">既一作一切作。一受一切受。亦應一解脫一切解脫。既作受解脫各有所屬。則常遍之義不成矣。</p>
<p style="margin-left:1em">△次破不定。</p>
</div>
<div class='div-orig'><p>中亦非理。所以者何。我體<span class='note-inline'>(設使)</span>常住不應隨身而有舒卷。既有舒卷<span class='note-inline'>(則便)</span>。如[(索-糸)/石/木]籥風。應非常住。又我<span class='note-inline'>(既)</span>隨身<span class='note-inline'>(大小)</span>應<span class='note-inline'>(即如身之)</span>可分析。如何可執我體一耶。故彼所言。如童豎戲。</p>
</div>
<div class='div-commentary'><p style="margin-left:1em">文義並顯。不必更解。</p>
<p style="margin-left:1em">△後破至細。</p>
</div>
<div class='div-orig'><p>後亦非理。所以者何<span class='note-inline'>(既云)</span>。我量至小如一極微。如何能令大身遍動。若謂<span class='note-inline'>(我體)</span>雖小。而速巡身。如旋火輪。似遍動者。則所執我。非一非常。諸有往來。非常一故。</p>
</div>
<div class='div-commentary'><p style="margin-left:1em">先破小我不能令大身動。次破往來則非常一。以或往或來故非常。往者不是來者故非一也。初別破六師三計竟。</p>
<p style="margin-left:1em">△二別破小乘三計二。初敘計。二破斥。今初。</p>
</div>
<div class='div-orig'><p>又所執我。復有三種。一者即蘊。二者離蘊。三者與蘊非即非離。</p>
</div>
<div class='div-commentary'><p style="margin-left:1em">此三皆即附佛法之外道也。</p>
<p style="margin-left:1em">△二破斥三。初破即蘊。二破離蘊。三破非即非離。今初。</p>
</div>
<div class='div-orig'><p>初即蘊我。理且不然。我應如蘊。非常一故。</p>
</div>
<div class='div-commentary'><p style="margin-left:1em">先總破也。蘊生滅故非常。蘊有五故非一。</p>
</div>
<div class='div-orig'><p>又內諸色。定非實我。如外諸色。有質礙故。</p>
</div>
<div class='div-commentary'><p style="margin-left:1em">此下別破。先破色蘊非我。內諸色。謂五根身。外諸色。謂五塵境。此身假借四大所成。與外四大五塵毫無差別。既有質礙。便可分析。豈可執為我哉。量云。色身是有法。定非實我宗。因云有質礙故。喻如外色。</p>
</div>
<div class='div-orig'><p>心心所法。亦非實我。不恒相續。待眾緣故。</p>
</div>
<div class='div-commentary'><p style="margin-left:1em">此破受想行識四蘊非我。心。即八識心王。即識蘊也。心所。即五十一心所。即受想行三蘊也。前六識及相應心所。悉皆不恒相續。眼識待九緣生。耳識待八緣生。鼻舌身識待七緣生。意識待五緣生。故非實我。第七第八兩識。雖恒相續。亦待三緣四緣而生。亦非實我。然餘乘本不知有第七第八兩識。故不復論。今但破彼妄計六識心王。受想行之心所為我而<span class='corr'>已</span>。量云。心心所是有法。定非實我宗。因云。不恒相續。待眾緣故。喻如聲等。</p>
</div>
<div class='div-orig'><p>餘行餘色。亦非實我。如虗空等非覺性故。</p>
</div>
<div class='div-commentary'><p style="margin-left:1em">此更破不相應行。及法處所攝色非我。以此不相應行及法處色。雖無形質。非覺性故。量云。餘行餘色是有法。定非實我宗。因云。非覺性故。喻如虗空。初破即蘊竟。</p>
<p style="margin-left:1em">△次破離蘊。</p>
</div>
<div class='div-orig'><p>中離蘊我。理亦不然。應如虗空。無作受故。</p>
</div>
<div class='div-commentary'><p style="margin-left:1em">所執之我。既離五蘊。則非色非心。應如虗空。不能作業。亦不受報。又豈可喚虗空為我耶。</p>
<p style="margin-left:1em">△三破非即非離。</p>
</div>
<div class='div-orig'><p>後俱非我。理亦不然<span class='note-inline'>(既)</span>。許依蘊立<span class='note-inline'>(我又)</span>非即<span class='note-inline'>(蘊)</span>離蘊<span class='note-inline'>(則所執我)</span>。應如瓶等<span class='note-inline'>(依泥團立。非即泥。非離泥。但是假法。)</span>非實我故。又既不可說有為無為。亦應不可說是我非我。故彼所執實我不成。</p>
</div>
<div class='div-commentary'><p style="margin-left:1em">先立量云。彼所執非即離蘊之我是有法。定非實我宗。因云。許依蘊立故。喻如瓶等。次更以有為無為例破。蓋若即五蘊。則是有為。若離五蘊。則是無為。今非即蘊。則不可說有為。又非離蘊。則不可說無為。既不可說有為無為。又豈可說是我非我。而執有實我。不亦謬乎。二別破小乘三計竟。</p>
<p style="margin-left:1em">△三總約識根塵破三。初約思慮有無破。即約識破。二約作用有無破。即約根破。三約所緣是否破。即約塵破。今初。</p>
</div>
<div class='div-orig'><p>又諸所執實有我體。為有思慮。為無思慮。若有思慮。應是無常。非一切時有思慮故。若無思慮。應如虗空。不能作業。亦不受果。故所執我。理俱不成。</p>
</div>
<div class='div-commentary'><p style="margin-left:1em">先雙徵。次別破。後總結。並可知。</p>
<p style="margin-left:1em">△二約作用有無破。即約根破。</p>
</div>
<div class='div-orig'><p>又諸所執實有我體。為有作用。為無作用。若有作用。如手足等。應是無常。若無作用。如兔角等。應非實我故所執我。二俱不成。</p>
</div>
<div class='div-commentary'><p style="margin-left:1em">亦雙徵。別破。總結。可知。</p>
<p style="margin-left:1em">△三約所緣是否破。即約塵破。</p>
</div>
<div class='div-orig'><p>又諸所執實有我體。為是我見所緣境不。若非我見所緣境者。汝等云何知實有我。若是我見所緣境者<span class='note-inline'>(則)</span>應有我見<span class='note-inline'>(者)</span>非顛倒攝<span class='note-inline'>(以其)</span>。如實知故。若爾<span class='note-inline'>(果然如實不倒。)</span>如何執有我者所信<span class='note-inline'>(阿含等)</span>至教<span class='note-inline'>(仍)</span>。皆毀<span class='note-inline'>(斥)</span>我見。稱讚無我<span class='note-inline'>(而)</span>。言無我見<span class='note-inline'>(者)</span>能證涅槃。執著我見沉淪生死。豈有邪見能證涅槃。正見翻令沉淪生死。</p>
</div>
<div class='div-commentary'><p style="margin-left:1em">亦先以是不總徵。次別破也。先破若非我見所緣。則既非所緣。云何知有。此易可解。次破若是我見所緣。則應我見果見實我。便非顛倒。既我見非是顛倒。則應反成正見。而無我反為邪見矣。如何無我之邪見。至教中反稱讚為能證涅槃。如何有我之正見。至教中翻訶毀為沉淪生死耶。初敘破外小所執竟。</p>
<p style="margin-left:1em">△二立量以顯唯識。</p>
</div>
<div class='div-orig'><p>又諸我見。不緣實我。有所緣故。如緣餘心。</p>
</div>
<div class='div-commentary'><p style="margin-left:1em">此先以真比量而破能緣也。量云。諸執我之見是有法。必不能緣于實我宗。因云。以其有所緣故。喻如緣餘法之心。蓋凡餘心所緣。但能緣自所變相分。決定不能緣心外法。則今諸執我見。亦但能緣自所變之相分。妄計為我而<span class='corr'>已</span>。豈心外果有實我。而我見果能緣之也哉。</p>
</div>
<div class='div-orig'><p>我見所緣。定非實我。是所緣故。如所餘法。</p>
</div>
<div class='div-commentary'><p style="margin-left:1em">此更以真比量而破所緣也。量云。我見之所緣者是有法。決定非實我宗。因云。以是我見之所緣故喻如所餘色等五塵之法。蓋色等五塵。但是五識所變相分。非心外有實境也。今所執實我。既是我見所緣。亦但即是我見所變相分而<span class='corr'>已</span>。豈真有實我哉。問。假使外人不許有相分色。則同喻應犯無俱不成之過。答。縱使外人不許有相分色。而所緣五塵外境變壞無常。亦得與無實我無同喻也。</p>
</div>
<div class='div-orig'><p>是故我見不緣實我。但緣內識變現諸蘊。隨自妄情種種計度。</p>
</div>
<div class='div-commentary'><p style="margin-left:1em">初一量破能緣。則顯我見是倒顛見而非正見。次一量破所緣。則顯實我是非量境而非性境。故今結成唯識所變。識外決無實我也。二立量以顯唯識竟。</p>
<p style="margin-left:1em">△三結判俱生分別二。初結屬二種。二判其有無。初結屬二種。</p>
</div>
<div class='div-orig'><p>然諸我執。略有二種。一者俱生。二者分別。俱生我執。無始時來虗妄熏習內因力故。恒與身俱。不待邪教及邪分別。任運而轉。故名俱生。此復二種。一常相續。在第七識。緣第八識<span class='note-inline'>(之見分以為本質。隨即變)</span>起<span class='note-inline'>(第七識)</span>自心<span class='note-inline'>(中之影子以為)</span>相<span class='note-inline'>(分遂妄)</span>執為<span class='note-inline'>(內自)</span>實我。二有間斷。在第六識。緣<span class='note-inline'>(第八)</span>識所變五取蘊相<span class='note-inline'>(之)</span>或總或別<span class='note-inline'>(托此為質隨即變)</span>。起<span class='note-inline'>(第六識)</span>自心<span class='note-inline'>(中之影子以為)</span>相<span class='note-inline'>(分。遂妄)</span>執為實我。此二我執。細故難斷<span class='note-inline'>(直待見道之)</span>。後修道<span class='note-inline'>(位)</span>中。數數修習勝生空觀。方能除滅。分別我執<span class='note-inline'>(雖有無始內熏之因)</span>。亦<span class='note-inline'>(必)</span>由<span class='note-inline'>(於)</span>現在外緣力故。非與身俱。要待邪教<span class='note-inline'>(為緣)</span>及<span class='note-inline'>(稟邪教而內起)</span>邪分別。然後方起。故名分別。唯在第六意識中有。此亦二種。一緣邪教所說<span class='note-inline'>(即離俱非等)</span>蘊相<span class='note-inline'>(托為本質隨即變)</span>。起<span class='note-inline'>(第六識)</span>自心<span class='note-inline'>(中之影子以為)</span>相<span class='note-inline'>(分。)</span>分別計度。執為緣我。二緣邪教所說<span class='note-inline'>(大小不定等)</span>我相<span class='note-inline'>(托為本質隨即變)</span>。起<span class='note-inline'>(第六識)</span>自心<span class='note-inline'>(中之影子以為)</span>相<span class='note-inline'>(分。)</span>分別計度。執為實我。此二我執。麤故易斷。初見道時。觀一切法<span class='note-inline'>(中眾)</span>生<span class='note-inline'>(本)</span>空<span class='note-inline'>(所顯)</span>真如<span class='note-inline'>(之理。)</span>即能除滅。</p>
</div>
<div class='div-commentary'><p style="margin-left:1em">邪教所說蘊相。即附佛法之外道所說。邪教所說我相。即外道六師所說也。餘可知。</p>
<p style="margin-left:1em">△二判其有無又三。初約相質判有無。二約依徧判有無。三引證。今初。</p>
</div>
<div class='div-orig'><p>如是所說一切我執。自心外蘊。或有或無。自心內蘊一切皆有。是故我執。皆緣無常五取蘊相。妄執為我。</p>
</div>
<div class='div-commentary'><p style="margin-left:1em">自心外蘊。謂本質。自心內蘊。謂相分也。餘可知。</p>
<p style="margin-left:1em">△二約依徧判有無。</p>
</div>
<div class='div-orig'><p>然諸蘊相。從緣生故。是如幻有。妄所執我。橫計度故。決定非有<span class='note-inline'>(從緣生。謂依他起性。橫計度。謂徧計所執性也)</span>。</p>
</div>
<div class='div-commentary'><p style="margin-left:1em">△三引證。</p>
</div>
<div class='div-orig'><p>故契經說。苾蒭當知。世間沙門婆羅門等所有我見。一切皆緣五取蘊起<span class='note-inline'>(二正破我相竟)</span>。</p>
</div>
<div class='div-commentary'><p style="margin-left:1em">△三問答釋妨二。初正釋妨難。二結成唯識。初中三。初約憶識誦習釋。二約造業受果釋。三約生死涅槃釋。今初。</p>
</div>
<div class='div-orig'><p>實我若無。云何得有憶識誦習恩怨等事<span class='note-inline'>(答)</span>。所執實我既常無變。後應如前。是事非有。前應如後。是事非無。以後與前體無別故。若謂我用前後變易。非我體者。理亦不然。用不離體。應常有故。體不離用。應非常故。</p>
</div>
<div class='div-commentary'><p style="margin-left:1em">先問難。次答破也。答中先約前後有無破。謂我既常恒無變。則前必如後。後必如前。後若如前。則前本無憶識誦習恩怨等事。後不應有。前若如後。則後既有憶識誦習恩怨等事。前不應無。以後與前體無別故。次若謂下。約體用常無常以破轉計。恐轉計云。我用不妨前後變易。我體則常無變。故破之云理亦不然。以體用決不相離。用不離體。則體常用亦應常。體不離用。則用既無常。體亦應非常故。</p>
</div>
<div class='div-orig'><p>然諸有情各有本識。一類相續。任持種子。與一切法更互為因。熏習力故。得有如是憶識等事。故所設難。於汝有失。非於我宗。</p>
</div>
<div class='div-commentary'><p style="margin-left:1em">此既約前後體用以破我執。乃申明得有憶識等事之理也。本識。謂第八識。一類。謂唯是無覆無記。相續。謂無間而轉。任持種子。謂能持世出世種。一切法。謂前七轉識及心所法并色法等。更互為因。謂諸法現行熏于本識。即以諸法為本識之因。本識所藏種子生起現行。即以本識為諸法之因。由此熏習力故。得有憶識等事。何須有實我哉。故所設難於汝有失者。結前兩番破斥。非於我宗者。結後申明正理也。</p>
<p style="margin-left:1em">△二約造業受果釋。</p>
</div>
<div class='div-orig'><p>若無實我。誰能造業。誰受果耶<span class='note-inline'>(答)</span>。所執實我。既無變易猶如虗空。如何可能造業受果。若有變易。應是無常。</p>
</div>
<div class='div-commentary'><p style="margin-left:1em">此亦先問難。次答破也。若無變易。則無造無受。猶如虗空。虗空豈是實我。若有造有受。則有變易。應是無常。無常又豈實我哉。</p>
</div>
<div class='div-orig'><p>然諸有情心心所法因緣力故。相續無斷。造業受果。於理無違。</p>
</div>
<div class='div-commentary'><p style="margin-left:1em">此亦既約無變易有變易以破我執。乃申明得有造業受果之理也。八識心心所法。現行種子互為因緣。相續生起。恒無間斷。造業受果。理皆得成。又何須別執實我哉。</p>
<p style="margin-left:1em">△三約生死涅槃釋。</p>
</div>
<div class='div-orig'><p>我若實無。誰於生死輪迴諸趣。誰復厭苦求趣涅槃<span class='note-inline'>(答)</span>。所執實我既無生滅。如何可說生死輪迴。常如虗空。非苦所惱。何為厭捨求趣涅槃。故彼所言。常為自害。</p>
</div>
<div class='div-commentary'><p style="margin-left:1em">此亦先難問。次答破也。文義並顯。</p>
</div>
<div class='div-orig'><p>然有情類身心相續<span class='note-inline'>(於相續中。起諸)</span>。煩惱<span class='note-inline'>(造作諸)</span>。業<span class='note-inline'>(以此惑業之)</span>。力<span class='note-inline'>(所以)</span>。輪迴諸趣<span class='note-inline'>(受苦復由)</span>厭患<span class='note-inline'>(諸趣)</span>苦故<span class='note-inline'>(所以)</span>。求趣涅槃。</p>
</div>
<div class='div-commentary'><p style="margin-left:1em">此亦既破彼執。復申正理也。初正釋妨難竟。</p>
<p style="margin-left:1em">△二結成唯識。</p>
</div>
<div class='div-orig'><p>由此故知定無實我。但有諸識。無始時來前滅後生。因果相續。由妄熏習。似我相現。愚者於中妄執為我。</p>
</div>
<div class='div-commentary'><p style="margin-left:1em">初破我執竟。然此虗妄我執。乃分段生死之根本。無餘涅槃之大障。毫忽未盡。仍名有漏。故大佛頂經云。現前雖成九次第定。不得漏盡成阿羅漢。皆由執此生死妄想悞為真實。正謂此也。此且約俱生我執言之。若夫大小不定之戲論。即離俱非之謬談。則是分別所起。名為見惑。此惑不除。終成凡外。是故欲為佛弟子者。先須向此論文隨義觀察。必使我執蕩然不萌。方於佛法有造修分。其或不然。縱令持戒坐禪。廣學博<span class='corr'>聞</span>。我見未伏。秖成附佛法之外道而<span class='corr'>已</span>。可不畏哉。</p>
<p style="margin-left:1em">△二破法執二。初總問徵起。二正破諸執。今初。</p>
</div>
<div class='div-orig'><p>如何識外實有諸法不可得耶。外道餘乘所執外法。理非有故。</p>
</div>
<div class='div-commentary'><p style="margin-left:1em">△二正破諸執三。初敘破外小所執。二立量以顯唯識。三結判俱生分別。初中二。初破外道。二破餘乘。初又三。初假問徵起。二別破十三家。三總破四句。今初。</p>
</div>
<div class='div-orig'><p>外道所執。云何非有。</p>
</div>
<div class='div-commentary'><p style="margin-left:1em">△二別破十三家五。初破數論。二破勝論。三破自在天等八論。四破二種聲論。五破順世師論。初又二。初敘執。二破斥。今初。</p>
</div>
<div class='div-orig'><p>且數論者。執<span class='note-inline'>(神)</span>我<span class='note-inline'>(之性)</span>是思。受用薩埵剌闍答摩所成大等二十三法。然<span class='note-inline'>(此)</span>大等<span class='note-inline'>(二十三)</span>法<span class='note-inline'>(以薩埵等)</span>。三事合成。是實非假。現量所得。</p>
</div>
<div class='div-commentary'><p style="margin-left:1em">薩埵。此翻有情。亦翻勇。亦翻貪。剌闍。此翻塵坌。亦翻微。亦翻瞋。答摩。此翻闇。亦翻黑。亦翻癡。彼計冥初自性。即薩埵剌闍答摩三事。能成一切諸法。自性初生大。亦名覺慧。覺生我慢。慢生五微。亦名五唯。一聲。二觸。三色。四香。五味也。五唯生五大。一空二風。三火。四水。五地也。五大生十一根。一耳。二身。三眼。四鼻。五舌<span class='note-inline'>(名五知根)</span>。六語具。七手。八足。九小便道。十大便道<span class='note-inline'>(名五作業根)</span>。十一肉團心<span class='note-inline'>(名平等根)</span>。此二十三法。皆第二十五神我之所受用。</p>
<p style="margin-left:1em">△二破斥二。初正破。二結非。初中七。初破所成不實。二以能所互破。三以體用互破。四破三合成一。五約合不合破。六破各有三相。七破所成無別。今初。</p>
</div>
<div class='div-orig'><p>彼執非理。所以者何。大等諸法。多事成故。如軍林等。應假非實。如何可說現量得耶。</p>
</div>
<div class='div-commentary'><p style="margin-left:1em">量云。後執所生大等二十三法是有法。應假非實宗。因云。薩埵等多事成故。喻如軍林。</p>
<p style="margin-left:1em">△二以能所互破。</p>
</div>
<div class='div-orig'><p>又大等<span class='note-inline'>(二十三)</span>法若是實有。應如本<span class='note-inline'>(薩埵等三)</span>事。非<span class='note-inline'>(待)</span>三<span class='note-inline'>(事)</span>合成<span class='note-inline'>(又)</span>。薩埵等三即大等故。應如大等亦<span class='note-inline'>(待)</span>三<span class='note-inline'>(事)</span>合成。轉變非常。為例亦爾。</p>
</div>
<div class='div-commentary'><p style="margin-left:1em">由彼妄計能成三事。即所成大等二十三法。故以能所互相破奪之也。言轉變非常為例亦爾者。三事是能成。故彼許能轉變。大等是所成。故彼許為非常。然彼謂能成即是所成。則本事既能轉變。大等亦應能轉變矣。大等既屬非常。本事亦應非常矣。</p>
<p style="margin-left:1em">△三以體用互破。</p>
</div>
<div class='div-orig'><p>又三本事各多功能。體亦應多。能體一故。三體既遍。一處變時餘亦應爾。體無別故。</p>
</div>
<div class='div-commentary'><p style="margin-left:1em">三本事各多功能者。謂能造二十三法故也。故以體從能。則體亦應多。以功能與體性。是一而不相離故。若謂三事之體徧於二十三法。故非多者。則三體既遍。三能亦遍。一處變為二十三法之時。餘處亦復應爾。各頓變起二十三法。以體既遍。則彼處此處更無別故。</p>
<p style="margin-left:1em">△四破三合成一。</p>
</div>
<div class='div-orig'><p>許此三事體相各別。如何和合共成<span class='note-inline'>(大等)</span>一相。不應<span class='note-inline'>(未合是三)</span>。合時變為一相<span class='note-inline'>(以合時之體)</span>。與未合時體無別故。若謂三事體異相同。便違<span class='corr'>己</span>宗體相是一<span class='note-inline'>(三事之)</span>。體應如<span class='note-inline'>(大等之)</span>相<span class='note-inline'>(則亦)</span>。冥然是一<span class='note-inline'>(大等大)</span>。相應如<span class='note-inline'>(三事之)</span>體<span class='note-inline'>(則亦)</span>。顯然有三<span class='note-inline'>(此則應云一合成一。或云三合成三)</span>。故不應言三<span class='note-inline'>(事和)</span>合<span class='note-inline'>(共)</span>成<span class='note-inline'>(大等)</span>一<span class='note-inline'>(相。)</span>又<span class='note-inline'>(本事之)</span>三是別。大等<span class='note-inline'>(俱三所成)</span>是總<span class='note-inline'>(汝執)</span>。總別<span class='note-inline'>(皆是實法。是)</span>一<span class='note-inline'>(類)</span>故。應非一三。</p>
</div>
<div class='div-commentary'><p style="margin-left:1em">先正破。次若謂下。破轉計。言違<span class='corr'>己</span>宗者。彼計薩埵相即薩埵體。乃至答摩相即答摩體故。又三是別下。更約總別破。言應非一三者。總應如別。是三非一。別應如總。是一非三也。</p>
<p style="margin-left:1em">△五約合不合破。</p>
</div>
<div class='div-orig'><p>此三變時。若不和合成<span class='note-inline'>(色等)</span>一相者<span class='note-inline'>(則)</span>。應如未變<span class='note-inline'>(時一般。)</span>如何現見是一色等。若三<span class='note-inline'>(事)</span>和合成一相者。應失本<span class='note-inline'>(未變時三事)</span>別相<span class='note-inline'>(相失則)</span>。體亦應隨失。</p>
</div>
<div class='div-commentary'><p style="margin-left:1em">先破不合。次若三下。破合也。</p>
</div>
<div class='div-orig'><p>不可說三各有二相。一總。二別。總即別故。總亦應三。如何見一。</p>
</div>
<div class='div-commentary'><p style="margin-left:1em">此破轉計也。恐轉計曰。薩埵等三。各有二相。一總。二別。因別相故。未合是三。因總相故。合時見一。今破之曰。不可說三各有總別二相。假令三法各有二相。而薩埵上之總相。非剌闍答摩上之總相。乃至答摩上之總相。非薩埵剌闍上之總相。是則總即別故。總亦應三。如何現見是一色等耶。</p>
<p style="margin-left:1em">△六破各有三相。</p>
</div>
<div class='div-orig'><p>若謂三<span class='note-inline'>(事之)</span>體各有<span class='note-inline'>(薩埵等)</span>三相<span class='note-inline'>(但以)</span>。和<span class='note-inline'>(合)</span>雜<span class='note-inline'>(沓而)</span>難<span class='note-inline'>(了)</span>知。故<span class='note-inline'>(唯)</span>見<span class='note-inline'>(是)</span>一者。既有三相。寧見為一<span class='note-inline'>(又三事既平等各有三相)</span>。復如何知三事有異<span class='note-inline'>(又)</span>。若彼一一<span class='note-inline'>(事)</span>皆具三相。應一一事<span class='note-inline'>(即)</span>能成<span class='note-inline'>(于)</span>色等。何所闕少<span class='note-inline'>(而更)</span>。待三和合<span class='note-inline'>(方成色等法耶。又三事皆具三相。則三事之)</span>。體亦應各<span class='note-inline'>(各有)</span>三。以<span class='note-inline'>(彼計)</span>體即相故。</p>
</div>
<div class='div-commentary'><p style="margin-left:1em">△七破所成無別。</p>
</div>
<div class='div-orig'><p>又大等<span class='note-inline'>(二十三)</span>法<span class='note-inline'>(既)</span>。皆<span class='note-inline'>(以)</span>三<span class='note-inline'>(事)</span>合成<span class='note-inline'>(則)</span>。展轉相望。應無差別。是則<span class='note-inline'>(所計三事之)</span>因<span class='note-inline'>(二十三法之)</span>。果<span class='note-inline'>(及)</span>。唯量。諸大。諸根差別<span class='note-inline'>(一一)</span>皆不得成。若爾<span class='note-inline'>(則)</span>。一根應得一切境。或應一境<span class='note-inline'>(而為)</span>一切根所得。世間現見情與非情。淨穢等物。現比量等。皆應無異。便為大失。</p>
</div>
<div class='div-commentary'><p style="margin-left:1em">唯量。即五唯。諸大。即五大。諸根。即十一根也。一根應得一切境者。以根根皆三事所成。無差別故。或應一境一切根所得者。以境境亦三事所成。無差別故。初正破竟。問。後文如來五根。一一皆於五塵境轉。不幾為數論解難耶。答。如來由達諸法無性。永斷俱生法執種子。故一一法。皆稱真性。任運圓融。彼方妄計心外實法。情執熾然。觸途成礙。豈能藉口于諸根互用哉。</p>
<p style="margin-left:1em">△二結非。</p>
</div>
<div class='div-orig'><p>故彼<span class='note-inline'>(數論)</span>所執實法不成。但是妄情計度為有。</p>
</div>
<div class='div-commentary'><p style="margin-left:1em">△二破勝論二。初敘執。二破斥。今初。</p>
</div>
<div class='div-orig'><p>勝論所執實等句義。多<span class='note-inline'>(分是)</span>實<span class='note-inline'>(及)</span>有<span class='note-inline'>(自)</span>性<span class='note-inline'>(是)</span>。現量所得<span class='note-inline'>(之境)</span>。</p>
</div>
<div class='div-commentary'><p style="margin-left:1em">彼執六句勝義。一實。二德。三業。四大有。五同異。六和合也。一實句者。執有九種。一地。二水。三火。四風。五空。六時。七方。八我。九意。二德句者。執有二十四種。一色。二香。三味。四觸。五數。六量。七別性。八合。九離。十彼性。十一此性。十二覺。十三樂。十四苦。十五欲。十六瞋。十七勤勇。十八重性<span class='note-inline'>(即堅)</span>。十九液性<span class='note-inline'>(即煖)</span>。二十潤<span class='note-inline'>(即濕)</span>。二十一行<span class='note-inline'>(去聲即動)</span>。二十二法。二十三非法。二十四聲。三業句者。執有五種。一取。二捨。三屈。四伸。五行<span class='note-inline'>(平聲)</span>。四大有句者。彼執離實德業之外。別有一法為體。由此大有乃有實德業故。五同異句者。如地望地。有其同義。望於水等。即有異義。地之同異。是地非水。水等同異。其義亦然。彼亦執為離實德業有別自體。六和合句者。謂法和集。由和合句。如鳥飛空。忽至樹枝。住而不去。由和合句故。令有住等。</p>
<p style="margin-left:1em">△二破斥二。初正破。二結非。初中二。初明諸句體非實有。二明諸句非現量得。初中八。初破諸句中常無常。二以實德二句對破。三破實句有礙常。四破諸句無礙法。五約實有二句互破諸句。六破大有性。七破同異性。八破和合句。今初。</p>
</div>
<div class='div-orig'><p>彼執非理。所以者何。諸句義中。且常住者。若能生果。應是無常。有作用故。如所生果。若不生果。應非離識實有自性。如兔角等。諸無常者。若有質礙。便有方分。應可分析。如軍林等。非實有性。若無質礙。如心心所。應非離此有實自性。</p>
</div>
<div class='div-commentary'><p style="margin-left:1em">此先總立四量。破彼所執諸句義中常無常法。一一非實有也。彼執六句義中。或有是常。或是無常。然皆妄計實有。今故不必細辨。但以四量而總破之。先立二量。破彼所計常住實法。由彼所計常住實法。有能生果者。有不生果者。初破能生果者量云。汝所執能生果之常住實法是有法。應是無常宗。因云。有作用故。喻如所生果。二破不生果者量云。汝所執不生果之常住實法是有法。應非離識實有自性宗。因云。無作用故。喻如兔角。次立二量。破彼所計無常實法。由彼所計無常實法。有有質礙者。有無質礙者。初破有質礙者量云。汝所執有質礙無常之心外實法是有法。非實有性宗。因云。有方分故。可分析故。喻如軍林。二破無質礙者量云。汝所執無質礙無常之心外實法是有法。應非離識有實自性宗。因云。無質礙故。喻如心心所。</p>
<p style="margin-left:1em">△二以實德二句對破。</p>
</div>
<div class='div-orig'><p>又彼所執地水火風<span class='note-inline'>(有法。)</span>應非有礙實句義攝<span class='note-inline'>(宗。)</span>身根所觸故<span class='note-inline'>(因。)</span>如堅濕煖動<span class='note-inline'>(喻。)</span>即彼所執堅濕煖等<span class='note-inline'>(有法。)</span>應非無礙德句義攝<span class='note-inline'>(宗。)</span>身根所觸故<span class='note-inline'>(因。)</span>如地水火風<span class='note-inline'>(喻。)</span>地水火三。對青色等。俱眼所見。准此應責。故知無實地水火風與堅濕等各別有性。亦非眼見實地水火風。</p>
</div>
<div class='div-commentary'><p style="margin-left:1em">彼計地水火風。是實句攝。以有質礙故。堅濕煖動。是德句攝。以無質礙故。今先以德句無質礙為同喻。破彼所執實句有質礙之非。次以實句有質礙為同喻。破彼所執德句無質礙之非。以其同一身根所觸之因。無別因故。既無別因。如何妄計實有質礙。德無質礙。定各實有耶。地水火三等者。量云。又彼所執地水火<span class='note-inline'>(有法。)</span>應非有礙實句義攝<span class='note-inline'>(宗。)</span>眼根所見故<span class='note-inline'>(因。)</span>如青等色<span class='note-inline'>(喻。)</span>即彼所執青赤等色<span class='note-inline'>(有法。)</span>應非無礙德句義攝<span class='note-inline'>(宗。)</span>眼根所見故<span class='note-inline'>(因。)</span>如地水火<span class='note-inline'>(喻。)</span>故知下。結顯無性。謂彼所執實德句義。既皆不成。則知地水火風與堅濕煖動。皆無實法。而人妄謂眼見地水火風。亦豈實有識外之地水火風哉。蓋地水火風。秪是第八識所變相分。與堅濕煖動。其性無二。皆非心外實法。而眼見時。又托彼第八識之相分以為本質。自於眼識變起相分以為所緣。并不實見本質境也。眼若果見實火。何以不熱。果見實水。何以不濕乎。</p>
<p style="margin-left:1em">△三破實句中有礙常。</p>
</div>
<div class='div-orig'><p>又彼所執實句義中有礙常者<span class='note-inline'>(有法。)</span>皆有礙故<span class='note-inline'>(因。)</span>如麤地等<span class='note-inline'>(喻。)</span>應是無常<span class='note-inline'>(宗)</span>。</p>
</div>
<div class='div-commentary'><p style="margin-left:1em">△四破諸句中無礙法。</p>
</div>
<div class='div-orig'><p>諸句義中色根所取無質礙法<span class='note-inline'>(有法。)</span>應皆有礙<span class='note-inline'>(宗。)</span>許色根取故<span class='note-inline'>(因。)</span>如地水火風<span class='note-inline'>(喻)</span>。</p>
</div>
<div class='div-commentary'><p style="margin-left:1em">△五約實有二句互破諸句。</p>
</div>
<div class='div-orig'><p>又彼所執非實<span class='note-inline'>(句攝之)</span>德等<span class='note-inline'>(五句是有法。)</span>應非離識有別自性<span class='note-inline'>(宗。)</span>非實攝故<span class='note-inline'>(因。)</span>如石女兒<span class='note-inline'>(喻。)</span>非<span class='note-inline'>(大)</span>有<span class='note-inline'>(句攝之)</span>實等<span class='note-inline'>(五句是有法。)</span>應非離識有別自性<span class='note-inline'>(宗。)</span>非有攝故<span class='note-inline'>(因。)</span>如空華等<span class='note-inline'>(喻)</span>。</p>
</div>
<div class='div-commentary'><p style="margin-left:1em">△六破大有性。</p>
</div>
<div class='div-orig'><p>彼所執<span class='note-inline'>(大)</span>有<span class='note-inline'>(性是有法。)</span>應離實等無別自性<span class='note-inline'>(宗。彼)</span>許<span class='note-inline'>(大有性)</span>非無故<span class='note-inline'>(因。)</span>如實德等<span class='note-inline'>(喻。)</span>若<span class='note-inline'>(大有性)</span>離<span class='note-inline'>(於)</span>實等<span class='note-inline'>(有法。)</span>應非<span class='note-inline'>(是大)</span>有性<span class='note-inline'>(宗。彼)</span>許異實等故<span class='note-inline'>(因。)</span>如畢竟無等<span class='note-inline'>(喻。)</span>如有非無。無別有性。如何實等有別有性。若離有法有別有性。應離無法有別無性。彼既不然。此云何爾。故彼有性。唯妄計度。</p>
</div>
<div class='div-commentary'><p style="margin-left:1em">先立二量以破大有。若許為有。則不應離實德業。若許其離實德業。則應是無。此易可知。如有非無下。更以理徵破也。彼謂因此大有。乃能有實德業。大有是能有。實德業是所有。能不是所。故必各別。今難之曰。若實德業。必須有別大有句以有之。則此大有句。更當有一有性以有之矣。如大有非無。而無別有性以有之。如何實德業非無。乃須別有此大有性以有之耶。又若離實等有法。可許別有一箇大有性。則應離非實等無法。亦可許別有一箇無性矣。彼無法之外。既無別無性。則此有法之外。云何乃有別有性耶。故彼所執離實德業之大有性。唯妄計度而<span class='corr'>已</span>。</p>
<p style="margin-left:1em">△七破同異性。</p>
</div>
<div class='div-orig'><p>又彼所執實德業<span class='note-inline'>(之同異)</span>性。異實德業<span class='note-inline'>(之體而別有者。)</span>理定不然。</p>
</div>
<div class='div-commentary'><p style="margin-left:1em">此先總斥。下立量破。</p>
</div>
<div class='div-orig'><p>勿此<span class='note-inline'>(同異性。)</span>亦<span class='note-inline'>(并)</span>非實德業<span class='note-inline'>(上之同異)</span>性<span class='note-inline'>(既)</span>。異<span class='note-inline'>(於)</span>實等<span class='note-inline'>(之體別有同異性)</span>故<span class='note-inline'>(喻)</span>。如德業<span class='note-inline'>(之體。非實體)</span>等。</p>
</div>
<div class='div-commentary'><p style="margin-left:1em">彼計實句非德句。德句非業句。同異句非實德業句。而仍就實德業上。展轉論同異性。故今破云。彼所執同異性是有法。應非實德業之同異性宗。因云。異實德業故。喻如德業句非實句。</p>
</div>
<div class='div-orig'><p>又應實等<span class='note-inline'>(法即)</span>非實等攝<span class='note-inline'>(以)</span>。異實等<span class='note-inline'>(同異)</span>性故<span class='note-inline'>(喻)</span>。如德業實等<span class='note-inline'>(各無同異也)</span>。</p>
</div>
<div class='div-commentary'><p style="margin-left:1em">前一量。破同異性與實德業不相干。此一量。破實德業與同異性不相干也。量云。實德業是有法。即非實德業攝宗。因云。異于實德業同異性故。喻如德業實等。蓋同異性。不過依于諸法假立。彼既妄執別有自體。不即諸法。則諸法亦不即同異矣。若同異不即諸法。則將以何為同。以何為異。若諸法不即同異。則實望實。不得名同。實望德業。不得名異。既無同異。則不應或名為實。或名為德。或名為業矣。</p>
</div>
<div class='div-orig'><p>地等諸<span class='note-inline'>(同異)</span>性。對地等體。更相徵詰。准此應知。</p>
</div>
<div class='div-commentary'><p style="margin-left:1em">同異性是有法。非地等上之同異性宗。異地等別有同異性故因。喻如水火風等。又應地等是有法。即非地等宗。因云。異地等同異性故。喻如水火風地等。蓋同異性。既離地水火風。則地水火風。亦必離同異性。同異若離于地。則如水火及風。地若離于同異。則望地不得名同。望水火風不得名異。展轉皆無同異。又豈可喚作地水火風哉。</p>
</div>
<div class='div-orig'><p>如實性等。無別實等性。實等亦應無別實性等。若離實等有實等性。應離非實等有非實等性。彼既不爾。此云何然。故同異性。唯假施設。</p>
</div>
<div class='div-commentary'><p style="margin-left:1em">此亦更以理徵破也。彼計由同異性。令實德業成同成異。能同異者。非所同異。故是別有。若然。則應更有一同異性。令此同異得成同異。便有無窮之過。今既如實德業之同異性等。無別實德業之同異性而使其成同異性。則實德業之外。亦應無別實德業之同異性等而使實德業成同異矣。又若許離實德業。別有實德業之同異性。應離非實德業。亦別有非實德業之非同異性。彼非實德業之外。既別無非同異性。則此實德業外。云何別有同異性耶。故同異性唯假施設。不可妄執為實有也。</p>
<p style="margin-left:1em">△八破和合句。</p>
</div>
<div class='div-orig'><p>又彼所執和合句義<span class='note-inline'>(有法。)</span>定非實有<span class='note-inline'>(宗。)</span>非有實等諸法攝故<span class='note-inline'>(因)</span>如畢竟無<span class='note-inline'>(喻。)</span>彼許實等現量所得<span class='note-inline'>(今)</span>。以理推徵。尚非實有。況彼自許和合句義非現量得。而<span class='note-inline'>(豈)</span>可實有<span class='note-inline'>(耶。)</span>設<span class='note-inline'>(彼更)</span>執和合是現量境。由前理故。亦非實有。</p>
</div>
<div class='div-commentary'><p style="margin-left:1em">初明諸句體非實有竟。</p>
<p style="margin-left:1em">△二顯諸句非現量得。</p>
</div>
<div class='div-orig'><p>然彼<span class='note-inline'>(所執)</span>實等<span class='note-inline'>(諸句是有法。)</span>非緣離識實有自體現量所得<span class='note-inline'>(宗。彼自)</span>許<span class='note-inline'>(是)</span>所知故<span class='note-inline'>(因。即是意識非量所緣。喻)</span>如龜毛等。</p>
</div>
<div class='div-commentary'><p style="margin-left:1em">此先明諸句非現量境也。</p>
</div>
<div class='div-orig'><p>又<span class='note-inline'>(彼)</span>緣<span class='note-inline'>(此)</span>實<span class='note-inline'>(句之)</span>智<span class='note-inline'>(是有法。)</span>非<span class='note-inline'>(是果能)</span>緣<span class='note-inline'>(於)</span>離識實句自體現量<span class='note-inline'>(之)</span>智<span class='note-inline'>(所)</span>攝<span class='note-inline'>(宗。但與)</span>假<span class='note-inline'>(法和)</span>合<span class='note-inline'>(而)</span>生<span class='note-inline'>(起)</span>故<span class='note-inline'>(因。)</span>如<span class='note-inline'>(緣)</span>德<span class='note-inline'>(句)</span>智等<span class='note-inline'>(喻。)</span>廣說乃至<span class='note-inline'>(彼)</span>緣和合<span class='note-inline'>(句之)</span>智<span class='note-inline'>(是有法。)</span>非緣離識和合自體現量<span class='note-inline'>(之)</span>智<span class='note-inline'>(所)</span>攝<span class='note-inline'>(宗。)</span>假合生故<span class='note-inline'>(因。)</span>如實智等<span class='note-inline'>(喻)</span>。</p>
</div>
<div class='div-commentary'><p style="margin-left:1em">此更明能緣非現量智也。蓋所緣六句之境。既無實體。則能緣六句之智。同為非量矣。初正破竟。</p>
<p style="margin-left:1em">△二結非。</p>
</div>
<div class='div-orig'><p>故勝論者實等句義。亦是隨情妄所施設。</p>
</div>
<div class='div-commentary'><p style="margin-left:1em">亦者。承上數論而言。明其同皆妄執。無優劣也。</p>
<p style="margin-left:1em">△三破自在天等八論二。初破大自在。二例破餘七。初中二。初敘。二破。今初。</p>
</div>
<div class='div-orig'><p>有執有一大自在天體實徧常。能生諸法。</p>
</div>
<div class='div-commentary'><p style="margin-left:1em">彼計此天有四德。一體實。二徧。三常。四能生諸法。</p>
<p style="margin-left:1em">△二破。</p>
</div>
<div class='div-orig'><p>彼執非理。所以者何。若法能生<span class='note-inline'>(則有作用)</span>。必非常故。諸非常者。必不遍故。諸不遍者。非真實故<span class='note-inline'>(若使)</span>。體既常遍具諸功能。應一切處<span class='note-inline'>(一切)</span>時頓生一切法<span class='note-inline'>(若謂必)</span>。待<span class='note-inline'>(眾生樂)</span>欲或<span class='note-inline'>(待種種助)</span>緣方能生者<span class='note-inline'>(即涉三因)</span>。違<span class='note-inline'>(自<span class='corr'>己</span>唯)</span>一<span class='note-inline'>(大自在天為)</span>因<span class='note-inline'>(之)</span>論<span class='note-inline'>(又)</span>。或欲及緣亦應頓起<span class='note-inline'>(以大自在天之)</span>。因<span class='note-inline'>(是)</span>常有故。</p>
</div>
<div class='div-commentary'><p style="margin-left:1em">先以能生破常徧真實。次以常遍具諸功能而破能生。徧則一切處應生。常則一切時應生。具諸功能則一切法應頓生。若待欲及緣。則非一因。若許一因。則欲及緣亦應頓起。以欲及緣。亦大自在天而為因故。</p>
<p style="margin-left:1em">△二例破餘七。</p>
</div>
<div class='div-orig'><p>餘執有一大梵。時。方。本際。自然。虗空。我等。常住實有。具諸功能。生一切法。皆同此破。</p>
</div>
<div class='div-commentary'><p style="margin-left:1em">一計大梵常住實有。具諸功能。生一切法。二計時。三計方。四計本際。即是渾沌。五計自然。六計虗空。七計神我。皆云當住實有。具諸功能。生一切法。皆同大自在天破也。三破自在天等八論竟。</p>
<p style="margin-left:1em">△四破二種聲論二。初敘。二破。今初。</p>
</div>
<div class='div-orig'><p>有餘偏執<span class='note-inline'>(五)</span>明論<span class='note-inline'>(中)</span>聲<span class='note-inline'>(論是)</span>常<span class='note-inline'>(以其)</span>。能為<span class='note-inline'>(決)</span>定<span class='note-inline'>(不易之)</span>量<span class='note-inline'>(以)</span>表詮諸法<span class='note-inline'>(故。)</span>有執一切聲<span class='note-inline'>(性)</span>皆是常<span class='note-inline'>(住。不從緣生。但是)</span>待緣顯發方有詮表。</p>
</div>
<div class='div-commentary'><p style="margin-left:1em">△二破。</p>
</div>
<div class='div-orig'><p>彼俱非理。所以者何。且明論<span class='note-inline'>(之)</span>聲<span class='note-inline'>(是有法。既)</span>許能詮<span class='note-inline'>(表)</span>故<span class='note-inline'>(因。)</span>應非常住<span class='note-inline'>(宗。)</span>如所餘聲<span class='note-inline'>(喻。以餘聲亦能詮表故。)</span>餘<span class='note-inline'>(一切)</span>聲<span class='note-inline'>(是有法。)</span>亦應非<span class='note-inline'>(實有)</span>常聲體<span class='note-inline'>(宗。)</span>如瓶衣等<span class='note-inline'>(喻。)</span>待眾緣故<span class='note-inline'>(因)</span>。</p>
</div>
<div class='div-commentary'><p style="margin-left:1em">四破二種聲論竟。</p>
<p style="margin-left:1em">△五破順世師論二。初敘。二破。今初。</p>
</div>
<div class='div-orig'><p>有外道執地水火風<span class='note-inline'>(之)</span>極微<span class='note-inline'>(是)</span>實<span class='note-inline'>(是)</span>常<span class='note-inline'>(是)</span>。能生<span class='note-inline'>(於)</span>麤色。所生麤色。不越因量<span class='note-inline'>(所以)</span>。雖是無常而體實有。</p>
</div>
<div class='div-commentary'><p style="margin-left:1em">於極微有三計。一計實。二計常。三計能生麤色。於所生麤色。但計實有也。麤色。亦名子微。即所生之果。因量。亦名父母微。即是極微。乃能生之因。謂所生麤色。全以極微為體。故不越于因量。既不越因量。故雖無常而體實有。</p>
<p style="margin-left:1em">△二破二。初破能生極微。二破所生麤色。今初。</p>
</div>
<div class='div-orig'><p>彼亦非理。所以者何。所執極微<span class='note-inline'>(是有法。)</span>若有方分<span class='note-inline'>(因。)</span>如蟻行等<span class='note-inline'>(喻。)</span>體應非實<span class='note-inline'>(宗)</span>。</p>
</div>
<div class='div-commentary'><p style="margin-left:1em">此先破實也。極微若有方分。則聚而成物。應如蟻行。謂必有來去相故。</p>
</div>
<div class='div-orig'><p>若無方分<span class='note-inline'>(因。)</span>如心心所<span class='note-inline'>(喻。)</span>應不共聚生麤果色<span class='note-inline'>(宗)</span>。</p>
</div>
<div class='div-commentary'><p style="margin-left:1em">此次破能生也。如心心所。既無形質。不可聚作麤色故。</p>
</div>
<div class='div-orig'><p>既能生果<span class='note-inline'>(因。)</span>如彼所生<span class='note-inline'>(喻。)</span>如何可說極微常住<span class='note-inline'>(宗)</span>。</p>
</div>
<div class='div-commentary'><p style="margin-left:1em">父必與子相似。子既無常。父安得常。</p>
<p style="margin-left:1em">△二破所生麤色二。初破不越因量。二破因果同處。初又二。初正破。二破救。今初。</p>
</div>
<div class='div-orig'><p>又所生果<span class='note-inline'>(既)</span>。不越<span class='note-inline'>(於)</span>因量<span class='note-inline'>(便)</span>。應<span class='note-inline'>(仍)</span>如極微。不名麤色。則此果色<span class='note-inline'>(同於極微。)</span>應非眼等色根所取。便違自執。</p>
</div>
<div class='div-commentary'><p style="margin-left:1em">所生果是有法。不名麤色。應非眼等色根所取宗。因云不越因量故。喻如極微。言便違自執者。彼執能生極微。不可見聞嗅覺。所生之果。定可見聞嗅覺故也。</p>
<p style="margin-left:1em">△二破救又三。初破量德合。二破徧自因。三破多分合。今初。</p>
</div>
<div class='div-orig'><p>若謂果色<span class='note-inline'>(乃因)</span>。量<span class='note-inline'>(與麤)</span>德合故。非麤似麤<span class='note-inline'>(由斯故是)</span>。色根<span class='note-inline'>(之)</span>所能取。</p>
</div>
<div class='div-commentary'><p style="margin-left:1em">先敘救辭也。不越因量故非麤。與麤德合故似麤。</p>
</div>
<div class='div-orig'><p>所執果色<span class='note-inline'>(有法。)</span>既同因量<span class='note-inline'>(因。)</span>應如極微<span class='note-inline'>(喻。)</span>無麤德合<span class='note-inline'>(宗。)</span>或應極微<span class='note-inline'>(有法。)</span>亦麤德合<span class='note-inline'>(宗。)</span>如麤果色<span class='note-inline'>(喻。)</span>處無別故<span class='note-inline'>(因)</span>。</p>
</div>
<div class='div-commentary'><p style="margin-left:1em">果色既同因量。果同因。則應非麤。因同果。則亦應麤矣。</p>
<p style="margin-left:1em">△二破徧自因。</p>
</div>
<div class='div-orig'><p>若謂果色。遍在<span class='note-inline'>(能成)</span>自<span class='note-inline'>(體之極微)</span>因<span class='note-inline'>(上。由其)</span>因非一故<span class='note-inline'>(果亦)</span>。可名麤者。則此果色。體應非一。如所在因。處各別故。既爾此果還不成麤。由此亦非色根所取。</p>
</div>
<div class='div-commentary'><p style="margin-left:1em">先敘計云果色徧在自因者。謂所生果。遍在能生極微因上。由能生有多極微。故使果色成麤也。次破又二。先申量云。彼執所生果色是有法。體應非一宗。因云。處各別故。喻如所在因。謂一一極微各住自位也。既爾下。又以各住自位。還不成麤。非眼所能見等破之。</p>
<p style="margin-left:1em">△三破分多合。</p>
</div>
<div class='div-orig'><p>若果多分合故成麤。多因極微合應非細。足成根境。何用果為。既多分成。應非實有。則汝所執。前後相違。</p>
</div>
<div class='div-commentary'><p style="margin-left:1em">彼轉救云。麤色不由極微因量。但以所生之果是多分合。故成麤色而為色根所取。破曰。若是。則但將多多因量極微合時。亦應非細。足成五根所取之境。更何用所生之果色耶。又果色既是多分合成。便可分析。應非實有。汝前何云不越因量而體實有。豈不前後自語相違。初破不越因量竟。</p>
<p style="margin-left:1em">△二破因果同處二。初正破因果同處。二破救果體是一。今初。</p>
</div>
<div class='div-orig'><p>又果與因<span class='note-inline'>(既皆實有。則)</span>俱有質礙。應不同處。如二極微。</p>
</div>
<div class='div-commentary'><p style="margin-left:1em">汝所執果色因量是有法。應不同處宗。因云。俱有質礙故。喻如二極微。</p>
</div>
<div class='div-orig'><p>若謂果因體相受入。如沙受水。藥入鎔銅。</p>
</div>
<div class='div-commentary'><p style="margin-left:1em">此敘轉計也。謂因入果色。果則受因。果入因微。因則受果。異體同居。故同沙之受水。藥之入銅。寧不同處。</p>
</div>
<div class='div-orig'><p>誰許沙銅體受水藥。或應離變。非一非常。</p>
</div>
<div class='div-commentary'><p style="margin-left:1em">先奪破曰。沙銅雖與水藥同處。而沙自沙。水自水。銅自銅。藥自藥。誰許體受水藥。次縱破曰。或應受則可離。不妨傾水存沙。入則須變。便見銅改其體。可離則非一。體變則非常。非一則何名不越因量。非常則何云體是實有。</p>
<p style="margin-left:1em">△二破救果體是一。</p>
</div>
<div class='div-orig'><p>又麤色果體若是一。得一分時。應得一切<span class='note-inline'>(以)</span>。彼<span class='note-inline'>(分)</span>此<span class='note-inline'>(分體是)</span>一故。彼<span class='note-inline'>(分)</span>應如此<span class='note-inline'>(分。若汝)</span>不許<span class='note-inline'>(得一切者。便)</span>違<span class='note-inline'>(體一之)</span>理<span class='note-inline'>(若汝)</span>。許<span class='note-inline'>(得一切。)</span>便違<span class='note-inline'>(世間之)</span>事。故彼所執。進退不成。<span class='corr'>但</span>是隨情虗妄計度。</p>
</div>
<div class='div-commentary'><p style="margin-left:1em">恐彼救云。因相雖多。果體是一。故破之也。進即是許。退即不許。餘可知。二別破十三家竟。</p>
<p style="margin-left:1em">△三總破四句二。初總標。二別破。今初。</p>
</div>
<div class='div-orig'><p>然諸外道。品類雖多。所執有法。不過四種。</p>
</div>
<div class='div-commentary'><p style="margin-left:1em">△二別破為四。初破法與性一。二破法與性異。三破亦一亦異。四破非一非異。今初。</p>
</div>
<div class='div-orig'><p>一執有法與有等性。其體定一如數論等。彼執非理。所以者何。勿一切法即有性故。皆如有性體無差別。便違<span class='note-inline'>(所執薩埵等)</span>三德<span class='note-inline'>(與所生)</span>。我等<span class='note-inline'>(二十三法。)</span>體<span class='note-inline'>(相各)</span>異。亦違世間<span class='note-inline'>(現見)</span>諸法差別。又若色等即色等性。色等應無青黃等異。</p>
</div>
<div class='div-commentary'><p style="margin-left:1em">有法。謂所生大等二十三法。有性。謂能生冥性。即薩埵剌闍答摩三德也。量云。所執二十三法是有法。體應無別宗。因云即有性故。喻如有性。餘可知。</p>
<p style="margin-left:1em">△二破法與性異。</p>
</div>
<div class='div-orig'><p>二執有法與有等性。其體定異。如勝論等。彼執非理。所以者何。勿一切法非有性故。如<span class='corr'>己</span>滅無。體不可得。便違<span class='note-inline'>(所執)</span>實等自體非無。亦違世間現見有物。又若色等非色等性。應如聲等非眼等境。</p>
</div>
<div class='div-commentary'><p style="margin-left:1em">有法。謂實德業。有性。謂大有性也。量云。彼所執實德業是有法。體不可得宗。因云非有性故。喻如<span class='corr'>己</span>滅無。又彼所執色是有法。應非眼境宗。因云非色性故。喻如聲等。彼所執聲是有法。應非耳境宗。因云非聲性故。喻如色等。</p>
<p style="margin-left:1em">△三破亦一亦異。</p>
</div>
<div class='div-orig'><p>三執有法與有等性。亦一亦異。如無慚等。彼執非理。所以者何。一異同前一異過故<span class='note-inline'>(一之與異)</span>。二相相違<span class='note-inline'>(其)</span>。體<span class='note-inline'>(必)</span>應別故<span class='note-inline'>(若執)</span>。一異體同<span class='note-inline'>(決定)</span>。但不成故。勿一切法皆同一體。</p>
</div>
<div class='div-commentary'><p style="margin-left:1em">一異同前一異過者。謂一則過同數論。異則過同勝論也。設使一異相反而可同體。勿一切法皆可同一體故。</p>
</div>
<div class='div-orig'><p>或應一異是假非實。而執為實。理定不成。</p>
</div>
<div class='div-commentary'><p style="margin-left:1em">若達一異是假非實。如水火影。同現鏡中。縱說亦一亦異。有何不可。而彼妄執為實。則定無此理矣。</p>
<p style="margin-left:1em">△四破非一非異。</p>
</div>
<div class='div-orig'><p>四執有法與有等性。非一非異。如邪命等。彼執非理。所以者何。非一異執。同異一故。</p>
</div>
<div class='div-commentary'><p style="margin-left:1em">謂非一便同於異。非異便同於一也。</p>
</div>
<div class='div-orig'><p>非一異言。為遮為表。若唯是表。應不雙非。若但是遮。應無所執。亦遮亦表。應互相違。非表非遮。應成戲論。</p>
</div>
<div class='div-commentary'><p style="margin-left:1em">謂汝非一非異之言。為但是遮遣耶。為唯是表顯耶。若唯是表。則或以非一表異。或以非異表一可矣。應不雙非。若但是遮。則應更無所執。何得仍執有法與有等性兩皆是實。若云亦遮亦表。則應展轉相違。若云非表非遮。畢竟了無實義而成戲論。</p>
</div>
<div class='div-orig'><p>又非一異<span class='note-inline'>(則)</span>。違世間共知有一異物。亦違自宗色等有法決定實有。是故彼言唯<span class='note-inline'>(是)</span>矯<span class='note-inline'>(強)</span>避過。諸有智者勿謬許之。</p>
</div>
<div class='div-commentary'><p style="margin-left:1em">佛法每言真俗二諦非即非離。法與法性非一非異。蓋由但是遮詮。元無所執。了一切法緣生無性。如幻不實。故得正顯中道。遠離斷常空有等戲論也。彼既妄執諸法法性決定實有。為避詰難。謾云非有非無。既非無執之<span class='corr'>但</span>遮。祇是四謗之所攝。豈可以其言語濫同。而謬許為正法哉。然外道妄執心外實法。故四句皆名為謗。若能了知心外無法。無所執著。則四句便為四門。謂法與法性一亦可。如波即水故。謂法與法性異亦可。如水非波故。謂法與法性亦一亦異亦可。真故相無別。俗故相有別故。謂法與法性非一非異亦可。不變恒隨緣。隨緣恒不變故。初破外道竟。</p>
<p style="margin-left:1em">△二破餘乘二。初假問總破。二隨執別破。今初。</p>
</div>
<div class='div-orig'><p>餘乘所執離識實有色等諸法。如何非有<span class='note-inline'>(答)</span>。彼所執色。不相應行。及諸無為。理非有故。</p>
</div>
<div class='div-commentary'><p style="margin-left:1em">不秉大乘實教。惟執方便權說。故名餘乘。彼計五位七十五法。心法唯一。心所法有四十六。色法十一。不相應行十四。無為法三。妄謂色不相應及無為法。離心心所別有實性。故今就彼所執破之。</p>
<p style="margin-left:1em">△二隨執別破三。初破色法。二破不相應行。三破無為法。初中二。初破對無對。二破表無表。初又二。初標列。二別破。今初。</p>
</div>
<div class='div-orig'><p>且所執色。總有二種。一者有對。極微所成。二者無對。非極微成。</p>
</div>
<div class='div-commentary'><p style="margin-left:1em">有對色。謂五根五塵。無對色。謂法處所攝色也。大乘則明皆是識之相分。餘乘妄執有對是極微成。無對非極微成。然皆謂是心外實色。</p>
<p style="margin-left:1em">△二別破二。初破有對。二破無對。初中二。初明有對非實。二明唯是識變。初又二。初略明。二廣顯。今初。</p>
</div>
<div class='div-orig'><p>彼有對色。定非實有。能成極微非實有故。</p>
</div>
<div class='div-commentary'><p style="margin-left:1em">△二廣顯二。初明能成極微不實。二結所成有對不實。初又二。初約質礙有無破。二約方分有無破。今初。</p>
</div>
<div class='div-orig'><p>謂諸極微若有質礙。應如瓶等。是假非實。若無質礙。應如非色。如何可集成瓶衣等。</p>
</div>
<div class='div-commentary'><p style="margin-left:1em">汝所執極微是有法。是假非實宗。因云有質礙故。喻如瓶等。又極微是有法。不可集成有對色宗。因云無質礙故。喻如非色。</p>
<p style="margin-left:1em">△二約方分有無破。</p>
</div>
<div class='div-orig'><p>又諸極微若有方分。必可分析。便非實有。若無方分。則如非色。云何和合<span class='note-inline'>(而能)</span>承光發影<span class='note-inline'>(試觀)</span>。日輪纔舉照柱等時。東西兩邊光影各現<span class='note-inline'>(東邊)</span>。承光<span class='note-inline'>(西邊)</span>。發影。處既不同。所執極微。定有方分。又若<span class='note-inline'>(眼)</span>見<span class='note-inline'>(身)</span>觸壁等物時。唯得此邊。不得彼分。既和合物即諸極微。故此極微必有方分。又諸極微隨所住處。必有上下四方差別<span class='note-inline'>(若)</span>。不爾<span class='note-inline'>(者。即如非色。無所質礙)</span>便無共和集<span class='note-inline'>(成粗色)</span>義。或<span class='note-inline'>(許極微互)</span>相涉入<span class='note-inline'>(既無質礙)</span>。應<span class='note-inline'>(亦)</span>成麤不<span class='note-inline'>(色。今既許和集成粗。)</span>由此極微定有方分<span class='note-inline'>(又彼既)</span>。執<span class='note-inline'>(所成)</span>有對<span class='note-inline'>(果)</span>色即諸極微。若<span class='note-inline'>(極微)</span>無方分<span class='note-inline'>(者則)</span>應<span class='note-inline'>(有對色亦)</span>無障隔。若<span class='note-inline'>(許)</span>爾<span class='note-inline'>(者)</span>。便非障礙有對。是故汝等所執極微。必有方分。有方分故。便可分析。定非實有。</p>
</div>
<div class='div-commentary'><p style="margin-left:1em">先破有方分云。極微是有法。定非實有宗。因云有方分可分析故。喻如瓶衣等。次破無方分云。極微是有法。不能和合承光發影宗。因云無方分故。喻如非色。次更種種推窮。明其必有方分。如文可知。初明能成極微不實竟。</p>
<p style="margin-left:1em">△二結所成有對不實。</p>
</div>
<div class='div-orig'><p>故有對色實有不成。</p>
</div>
<div class='div-commentary'><p style="margin-left:1em">既非實有。則唯識所變明矣。初明有對非實竟。</p>
<p style="margin-left:1em">△二明唯識所變三。初總徵釋。二依緣各釋。三總結成。今初。</p>
</div>
<div class='div-orig'><p>五識豈無所依緣色。</p>
</div>
<div class='div-commentary'><p style="margin-left:1em">此總徵也。所依色。謂五根。所緣色。謂五塵。</p>
</div>
<div class='div-orig'><p>雖非無色。而是識變。謂識生時。內因緣力。變似眼等色等相現。即以此相為所依緣。</p>
</div>
<div class='div-commentary'><p style="margin-left:1em">此總釋也。雖非無所依所緣之十種色。而即是識之所變現。謂五識生時。由內第八識執持相分種子因緣熏習之力。變似眼等五根。色等五塵之相而現。由是五識。即以此第八識所現根塵之相而為親所依疎所緣。非是識外別有極微所成。</p>
<p style="margin-left:1em">△二依緣各釋二。初明所依。二明所緣。今初。</p>
</div>
<div class='div-orig'><p>然眼等根。非現量得。以能發識。比知是有。此但功能。非外所造。外有對色理既不成。故應但是內識變現。發眼等識。名眼等根。此為所依。生眼等識。</p>
</div>
<div class='div-commentary'><p style="margin-left:1em">謂眼等五根。非如五塵之現量可得。特以能發五識。故比量而知是有。此五根雖屬色法。然但是第八識上功能。非識外別有極微所造。以彼所執外有對色。如上推破。理既不成。故應但是內識之所變現。以其能發眼等五識。是故名為眼等五根。以此為增上所依。而生眼等五識也。</p>
<p style="margin-left:1em">△二明所緣二。初總標有無。二別明有無。今初。</p>
</div>
<div class='div-orig'><p>此眼等識。外所緣緣理非有故。決定應許自識所變為所緣緣。</p>
</div>
<div class='div-commentary'><p style="margin-left:1em">△二別明有無二。初明外所緣緣非有。二顯內所緣非無。初中二。初破執。二結況。初又四。初破計能生為所緣緣。二破計和合為所緣緣。三破轉計和合時極微為所緣緣。四破轉計極微和集位為所緣緣。今初。</p>
</div>
<div class='div-orig'><p>謂能引生似自識者。汝執彼是此所緣緣。非但能生。勿因緣等。亦名此識所緣緣故。</p>
</div>
<div class='div-commentary'><p style="margin-left:1em">此所破執。與觀所緣緣論不同。彼論首破極微非所緣緣。故云極微於五識。設緣非所緣。彼相識無故。猶如眼根等。今此乃計五根為所緣緣。故云謂能引生似自識者。汝執彼是此所緣緣。謂眼根引生眼識。眼識似眼之能見。耳根引生耳識。耳識似耳之能聞等。執彼五根。是此五識所緣也。然所緣緣。要具能生帶相二義。非<span class='corr'>但</span>能生之一義也。若但能生。即可名所緣緣。則因緣及等無間緣。皆有能生一義。勿亦可名所緣緣乎。</p>
<p style="margin-left:1em">△二破計和合為所緣緣。</p>
</div>
<div class='div-orig'><p><span class='note-inline'>(或計)</span>眼等五識了色等時。但緣和合。似彼相故<span class='note-inline'>(彼亦非理)</span>。非和合相。異諸極微有實自體<span class='note-inline'>(以)</span>。分析彼<span class='note-inline'>(和合物)</span>時。似彼<span class='note-inline'>(和合物)</span>相<span class='note-inline'>(之)</span>。識定不生故。彼和合相既非實有。故不可說是五識緣。勿第二月等。能生五識故。</p>
</div>
<div class='div-commentary'><p style="margin-left:1em">此與觀所緣緣論所破是同。能破稍異。彼論縱許所緣。奪其為緣。故云。和合於五識。設所緣非緣。彼體實無故。猶如第二月。此無縱辭。但立量云。和合是有法。非五識緣宗。因云非實有故。喻如第二月。</p>
<p style="margin-left:1em">△三破轉計和合時極微為所緣緣。</p>
</div>
<div class='div-orig'><p>非諸極微共和合位。可與五識各作所緣<span class='note-inline'>(以)</span>。此識上無<span class='note-inline'>(有)</span>極微相故。非諸極微<span class='note-inline'>(各別)</span>有<span class='note-inline'>(一)</span>和合<span class='note-inline'>(之)</span>相<span class='note-inline'>(可與五識各作所緣以)</span>。不和合時無此<span class='note-inline'>(和合)</span>相故。非<span class='note-inline'>(可謂)</span>和合之位。與不合時。此諸極微體相有異。故<span class='note-inline'>(知)</span>和合<span class='note-inline'>(之)</span>位。如不合時<span class='note-inline'>(一般)</span>色等極微<span class='note-inline'>(決)</span>。非五識<span class='note-inline'>(所緣之)</span>境。</p>
</div>
<div class='div-commentary'><p style="margin-left:1em">若謂於和合位。仍緣各各極微。則五識不帶極微之相。固不可也。若謂一一極微。各別有和合相。則與不和合時體相應異。又不可也。若極微體相不異。則和合時。極微仍自極微。豈得為五識境哉。</p>
<p style="margin-left:1em">△四破轉計極微和集位為所緣緣。</p>
</div>
<div class='div-orig'><p>有執色等一一極微不和集時。非五識境。共和集位。展轉相資。有麤相生。為此識境。彼相實有。為此所緣。</p>
</div>
<div class='div-commentary'><p style="margin-left:1em">此敘轉計也。麤相為此識境。是具帶相之義。彼相不離極微。體是實有。是具能生之義。二支無闕。故為此識之所緣緣。</p>
</div>
<div class='div-orig'><p>彼執不然<span class='note-inline'>(以極微)</span>。共和集位。與未集時體相一故<span class='note-inline'>(若謂五識緣彼極微和集。則如)</span>。瓶甌等物<span class='note-inline'>(大小既同。能成之)</span>。極微<span class='note-inline'>(亦相)</span>等者。緣彼<span class='note-inline'>(瓶甌等)</span>相<span class='note-inline'>(之)</span>識。應無別故<span class='note-inline'>(若瓶甌有別者。則於)</span>。共和集位。一一極微各各應捨微圓相故<span class='note-inline'>(若不捨者)</span>。非<span class='note-inline'>(緣瓶甌等)</span>麤相<span class='note-inline'>(之)</span>識<span class='note-inline'>(能)</span>。緣<span class='note-inline'>(極微)</span>細相<span class='note-inline'>(之)</span>境<span class='note-inline'>(若許粗相識緣細相境者)</span>。勿餘境識<span class='note-inline'>(亦應互)</span>。緣餘境故<span class='note-inline'>(則)</span>。一識應<span class='note-inline'>(可)</span>緣一切境故。</p>
</div>
<div class='div-commentary'><p style="margin-left:1em">假如一瓶。集萬極微所成。復有一甌。亦萬極微所成。則等是一萬極微。有何差別。汝執五識緣彼極微和集。便不應見瓶甌差別。若見差別。便應極微<span class='corr'>已</span>捨本相。若極微不捨本相。斷非五識之所能緣。若許五麤相識。得緣極微細相境。亦應許眼識。得緣聲香味觸等矣。豈可乎哉。初破執竟。</p>
<p style="margin-left:1em">△二結況。</p>
</div>
<div class='div-orig'><p>許有極微。尚致此失。況無識外真實極微。</p>
</div>
<div class='div-commentary'><p style="margin-left:1em">前來種種破斥。猶是縱許極微是實。尚招如此過失。況識外何嘗別有真實極微。寧得執有外所緣緣也哉。初明外所緣緣非有竟。</p>
<p style="margin-left:1em">△二顯內所緣緣不無。</p>
</div>
<div class='div-orig'><p>由此定知自識所變似色等相<span class='note-inline'>(以)</span>。為<span class='note-inline'>(五識真)</span>所緣緣<span class='note-inline'>(以)</span>。見<span class='note-inline'>(分)</span>託彼<span class='note-inline'>(似色而)</span>生<span class='note-inline'>(即變)</span>。帶彼相<span class='note-inline'>(狀而為所緣慮)</span>故。</p>
</div>
<div class='div-commentary'><p style="margin-left:1em">帶彼相故。是所緣二字之義。見託彼生。是下一緣字之義。此正釋所緣緣。唯是自識所變相分。非心外法也。</p>
</div>
<div class='div-orig'><p>然識變時。隨<span class='note-inline'>(彼本質)</span>量<span class='note-inline'>(之)</span>大小。頓現一相。非別變作眾多極微<span class='note-inline'>(而)</span>合成一物<span class='note-inline'>(也。阿含及餘經中。不過)</span>為執麤色有實體者。佛說極微。令其除析<span class='note-inline'>(以知無實)</span>非謂諸色實有極微<span class='note-inline'>(又)</span>。諸<span class='note-inline'>(修)</span>瑜伽<span class='note-inline'>(觀之)</span>師。以假想慧。於麤色相。漸次除析。至不可析。假說極微。雖此極微。猶有方分。而不可析。若更析之。便似空現。不名為色。故說極微是色邊際。</p>
</div>
<div class='div-commentary'><p style="margin-left:1em">此申明識所變相。猶如鏡中隨量頓變。非先變極微。後合成物也。次更釋疑。謂教中所說極微。不過欲顯麤色是假。非謂別許極微是實。又觀中所見極微。不過依假想慧。假說為色邊際。亦豈有心外實極微哉。瑜伽。此云相應。依大乘理。修於假想事定。事理相應。名瑜伽師。二依緣各釋竟。</p>
<p style="margin-left:1em">△三總結成。</p>
</div>
<div class='div-orig'><p>由此應知諸有對色。皆識變現。非極微成。</p>
</div>
<div class='div-commentary'><p style="margin-left:1em">初破有對竟。</p>
<p style="margin-left:1em">△二破無對。</p>
</div>
<div class='div-orig'><p>餘無對色。是此<span class='note-inline'>(有對之流)</span>類故。亦非實有。或無對故<span class='note-inline'>(便)</span>。如心心所<span class='note-inline'>(一般。)</span>定非實色。諸有對色。現有色相。以理推究離識尚無。況無對色。現無色相。而<span class='note-inline'>(豈)</span>可說為真實色法。</p>
</div>
<div class='div-commentary'><p style="margin-left:1em">五塵落謝影子。名無對色。即法塵也。初破對無對竟。</p>
<p style="margin-left:1em">△二破表無表三。初總徵釋。二別破執。三結唯識。今初。</p>
</div>
<div class='div-orig'><p>表無表色。豈非實有<span class='note-inline'>(答)</span>。此非實有。所以者何。</p>
</div>
<div class='div-commentary'><p style="margin-left:1em">△二別破執二。初別破表無表。二總明三業道。初又三。初破身表。二破語表。三破無表。今初。</p>
</div>
<div class='div-orig'><p>且身表色若是實有。以何為性。若言是形<span class='note-inline'>(量)</span>。便非實有。可分析故。長<span class='note-inline'>(短)</span>等<span class='note-inline'>(形。析至)</span>極微<span class='note-inline'>(即便)</span>。不可得故。若言是動<span class='note-inline'>(作。)</span>亦非實有。纔生即滅<span class='note-inline'>(不至餘方)</span>。無<span class='note-inline'>(有)</span>動<span class='note-inline'>(轉)</span>義故。有為法滅。不待因故。滅若待因<span class='note-inline'>(便成果法)</span>。應非滅故。若言<span class='note-inline'>(別)</span>有<span class='note-inline'>(一種)</span>色<span class='note-inline'>(法。)</span>非<span class='note-inline'>(青黃等)</span>顯<span class='note-inline'>(色。)</span>非<span class='note-inline'>(長短等)</span>形<span class='note-inline'>(色。乃)</span>心<span class='note-inline'>(之力用)</span>所引生<span class='note-inline'>(者。由此)</span>能動手等。名身表業。理亦不然。此<span class='note-inline'>(一種色。)</span>若<span class='note-inline'>(言)</span>是動。義如前破。若是動因。應即風界。風<span class='note-inline'>(則無體。)</span>無<span class='note-inline'>(可)</span>表示。不應名表。又<span class='note-inline'>(風是觸微。)</span>觸<span class='note-inline'>(唯無記。)</span>不應通善惡性。非顯香味<span class='note-inline'>(亦惟無記)</span>。類觸應知。故身表業。定非實有。</p>
</div>
<div class='div-commentary'><p style="margin-left:1em">於五塵中。色有二種。一者顯色。即青黃赤白等。亦名實色。二者形色。即長短方圓等。亦名假色。其聲香味觸。雖名實色。皆非顯色。亦非形色。但是有對而<span class='corr'>已</span>。又五塵唯色聲二種。通于善惡無記三性。香味觸三。唯屬無記。今身表通三性業。故不應以觸香味為身表也。餘可知。</p>
</div>
<div class='div-orig'><p>然心為因。令<span class='note-inline'>(本)</span>識所變手等色相生滅相續。轉趣餘方<span class='note-inline'>(雖非實動。)</span>似有動作。表示心故。假名身表。</p>
</div>
<div class='div-commentary'><p style="margin-left:1em">前破身表非實。此明不壞假名。而假名唯依識變。還表於心。究竟心外更無實法也。</p>
<p style="margin-left:1em">△二破語表。</p>
</div>
<div class='div-orig'><p>語表亦非實有聲性。一剎那聲<span class='note-inline'>(縱許是實)</span>。無詮表故。多念相續<span class='note-inline'>(雖能詮表)</span>。便非實故。外有對色。前<span class='corr'>已</span>破故<span class='note-inline'>(不可仍執。為實有也)</span>。然因<span class='note-inline'>(第六)</span>心故<span class='note-inline'>(于本)</span>。識<span class='note-inline'>(上。)</span>變似<span class='note-inline'>(音)</span>聲。生滅相續。似有表示。假名語表。於理無違。</p>
</div>
<div class='div-commentary'><p style="margin-left:1em">亦先破執實。次立假名。如文可知。</p>
<p style="margin-left:1em">△三破無表。</p>
</div>
<div class='div-orig'><p>表既實無。無表寧實。然依思願善惡分<span class='note-inline'>(劑定)</span>限。假立無表。理亦無違。謂此<span class='note-inline'>(無表。)</span>或依<span class='note-inline'>(於能)</span>發勝身語<span class='note-inline'>(之)</span>善<span class='note-inline'>(思)</span>惡思<span class='note-inline'>(所熏)</span>種<span class='note-inline'>(子)</span>增長位<span class='note-inline'>(而假)</span>立。或依定中<span class='note-inline'>(能)</span>止身語<span class='note-inline'>(二)</span>惡<span class='note-inline'>(之)</span>現行思<span class='note-inline'>(而假)</span>立故<span class='note-inline'>(此二種無表。皆依思立。但)</span>是假有。</p>
</div>
<div class='div-commentary'><p style="margin-left:1em">無表色。即無作假色也。此復有二。一律儀戒。二定共戒。律儀有善有惡。定共則唯是善。不言道共者。道亦能發無作。但既由道力所發。決不計為心外實法。故不辨之。發勝身語惡思。謂期心作爾許時惡律儀業。此心熏於本識。遂發爾許時無作惡律儀也。發勝身語善思。謂期心受何等善戒。此心熏於本識。隨發何等無作戒也。定中止惡行思。即定共戒。亦發無作。但是不作惡故。故名無表。初別破表無表竟。</p>
<p style="margin-left:1em">△二總明三業道。</p>
</div>
<div class='div-orig'><p>世尊經中。說有三業<span class='note-inline'>(今但言心思。而)</span>。撥<span class='note-inline'>(無)</span>身語<span class='note-inline'>(二)</span>業。豈不違經<span class='note-inline'>(答)</span>。不撥<span class='note-inline'>(身語二業)</span>為無。<span class='corr'>但</span>言非<span class='note-inline'>(汝等所執實)</span>色。能動身<span class='note-inline'>(之)</span>思<span class='note-inline'>(與身相應)</span>。說名身業。能發語<span class='note-inline'>(之)</span>思<span class='note-inline'>(與語相應)</span>。說名語業<span class='note-inline'>(其)</span>。審<span class='note-inline'>(慮)</span>決<span class='note-inline'>(定)</span>二思<span class='note-inline'>(與)</span>。意相應故<span class='note-inline'>(能)</span>。作動<span class='note-inline'>(於)</span>意故。說名意業<span class='note-inline'>(發)</span>。起身語<span class='note-inline'>(之)</span>思。有所造作。說名為業<span class='note-inline'>(此之身語)</span>。是審決<span class='note-inline'>(二)</span>思所遊履故<span class='note-inline'>(又作善惡二因)</span>。通生<span class='note-inline'>(或)</span>苦<span class='note-inline'>(或)</span>樂<span class='note-inline'>(二種)</span>異熟果故。亦名為道<span class='note-inline'>(是)</span>。故前<span class='note-inline'>(身口)</span>七<span class='note-inline'>(支)</span>業道。亦<span class='note-inline'>(以)</span>思為自性。或身語<span class='note-inline'>(二)</span>表<span class='note-inline'>(體雖非思。而由)</span>。中思<span class='note-inline'>(所)</span>發<span class='note-inline'>(動)</span>故。假說為業<span class='note-inline'>(又是)</span>。思所履故。說名業道。</p>
</div>
<div class='div-commentary'><p style="margin-left:1em">思有三種。一動發勝思。二審慮思。三決定思。道者。路也。通也。餘可知。二別破執竟。</p>
<p style="margin-left:1em">△三結唯識。</p>
</div>
<div class='div-orig'><p>由此應知實無外色。唯有內識。變似色生。</p>
</div>
<div class='div-commentary'><p style="margin-left:1em">初破色法竟。</p>
<p style="margin-left:1em">△二破不相應行三。初總明無實體用。二別破得非得等。三傍破執隨眠。今初。</p>
</div>
<div class='div-orig'><p>不相應行。亦非實有。所以者何。得非得等。非如色心及諸心所體相可得。非異色心及諸心所作用可得。由此故知定非實有。<span class='corr'>但</span>依色等分位假立。此<span class='note-inline'>(有法。)</span>定非異色心心所有實體用<span class='note-inline'>(宗。)</span>如色心等<span class='note-inline'>(喻。)</span>許<span class='note-inline'>(行)</span>蘊攝故<span class='note-inline'>(因。)</span>或心心所及色無為所不攝故<span class='note-inline'>(因。)</span>如畢竟無<span class='note-inline'>(喻。)</span>定非實有<span class='note-inline'>(宗。)</span>或餘實法所不攝故<span class='note-inline'>(因。)</span>如餘假法<span class='note-inline'>(喻。)</span>非實有體<span class='note-inline'>(宗)</span>。</p>
</div>
<div class='div-commentary'><p style="margin-left:1em">相應者。和順義。謂得等非能緣故。不與心心所法相應。非質礙故。不與色法相應。有生滅故。不與無為法相應。簡非四位法故。名為不相應行。大乘假立二十四種。皆非識外實有。小乘立十四種。皆執實有。故今破之。凡申三量總以此字為前陳有法。即指彼所執十四種也。一云。定非異色心心所有實體用宗。因云許行蘊攝故。喻如色心等。二云。定非實有宗。因云或心心所及色無為所不攝故。喻如畢竟無。三云。非實有體宗。因云餘實法所不攝故。喻如餘假法。餘實法。指色及心心所。餘假法。指鏡花水月等也。</p>
<p style="margin-left:1em">△二別破得非得等為六。初破得非得。二破眾同分。三破命根。四破無心定等。五破諸有為相。六破名句文身。初中二。初徵答破斥。二結申正義。今初。</p>
</div>
<div class='div-orig'><p>且彼如何知得非得。異色心等有實體用。契經說故。如說如是補特伽羅。成就善惡。聖者成就十無學法。又說異生不成就聖法。諸阿羅漢不成就煩惱。成不成<span class='note-inline'>(之為)</span>言<span class='note-inline'>(正)</span>。顯得<span class='note-inline'>(與)</span>非得。</p>
</div>
<div class='div-commentary'><p style="margin-left:1em">且彼下。大乘徵。契經下。餘乘答也。十無學法。謂正語。正業。正命。正念。正定。正見。正思惟。正精進。正解脫。正智也。</p>
</div>
<div class='div-orig'><p>經不說此異色心等有實體用。為證不成。亦說輪王成就七寶。豈即<span class='note-inline'>(實自)</span>成就<span class='note-inline'>(女臣象馬之)</span>他身<span class='note-inline'>(及珠輪之)</span>非情<span class='note-inline'>(耶。)</span>若謂於寶有自在力。假說成就<span class='note-inline'>(非別實有得之一法。則一切有情)</span>。於善惡法。何不許然<span class='note-inline'>(亦是假說成就。)</span>而<span class='note-inline'>(必)</span>執<span class='note-inline'>(為)</span>實<span class='note-inline'>(有一)</span>得<span class='note-inline'>(法耶。)</span>若謂七寶在現在故。可假說成。寧知所成善惡等法<span class='note-inline'>(獨)</span>。離現在有<span class='note-inline'>(耶若。)</span>離現<span class='note-inline'>(在。則諸善惡)</span>實法理非有故。現在必有善種等故。</p>
</div>
<div class='div-commentary'><p style="margin-left:1em">此下皆大乘破斥也。等者。指惡種及無漏種。<span class='corr'>已</span>前先明得無體。<span class='corr'>已</span>後更明得無用。</p>
</div>
<div class='div-orig'><p>又得於法。有何勝用。若言<span class='note-inline'>(此得於一切法是)</span>能起<span class='note-inline'>(因。則一切有情。皆)</span>應<span class='note-inline'>(以此得而)</span>起無為<span class='note-inline'>(聖法。又)</span>一切<span class='note-inline'>(草木等)</span>非情<span class='note-inline'>(不具此得。)</span>應永不起<span class='note-inline'>(何故現有非情生起。又)</span>。未得<span class='note-inline'>(善法者。及雖得善法而)</span><span class='corr'>已</span>失<span class='note-inline'>(者。亦無此得。)</span>應永不生<span class='note-inline'>(善法。何故現有未得善法而今得。亦有<span class='corr'>已</span>失善法而後得者。)</span>若<span class='note-inline'>(謂未得<span class='corr'>已</span>失。雖無現得。由有)</span>俱生<span class='note-inline'>(之)</span>得為因<span class='note-inline'>(所以能復)</span>。起者<span class='note-inline'>(則汝)</span>。所執<span class='note-inline'>(生與生生。此之)</span>二<span class='note-inline'>(種)</span>生<span class='note-inline'>(緣)</span>便為無用。又具善惡無記<span class='note-inline'>(三性之因為俱生)</span>得者<span class='note-inline'>(則於一時之中)</span>。善惡無記<span class='note-inline'>(亦)</span>應頓現<span class='note-inline'>(在)</span>前。若<span class='note-inline'>(謂更)</span>待餘因<span class='note-inline'>(故不頓現。則此)</span>得便<span class='note-inline'>(為)</span>無用。若<span class='note-inline'>(更計云。)</span>得<span class='note-inline'>(之)</span>於法是不失因<span class='note-inline'>(一切)</span>。有情由此<span class='note-inline'>(得因乃能)</span>成就彼<span class='note-inline'>(善惡等法)</span>故<span class='note-inline'>(然而)</span>。諸可成法<span class='note-inline'>(總)</span>。不離<span class='note-inline'>(於)</span>有情。若離有情。實不可得。故得於法。俱為無用。得實無故。非得亦無。</p>
</div>
<div class='div-commentary'><p style="margin-left:1em">初徵答破斥竟。</p>
<p style="margin-left:1em">△二結申正義。</p>
</div>
<div class='div-orig'><p>然依有情可成諸法分位。假立三種成就。一種子成就。二自在成就。三現行成就。翻此假立不成就名。此類雖多。而於三界見<span class='note-inline'>(道)</span>所斷<span class='note-inline'>(邪惑)</span>種<span class='note-inline'>(子)</span>未永害位。假立非得。名異生性。於諸聖法未成就故。</p>
</div>
<div class='div-commentary'><p style="margin-left:1em">種子成就。謂無漏善種不壞。自在成就。謂加行善根引發無礙。現行成就。謂<span class='corr'>已</span>入見道。現證無漏聖法也。因此成就。翻立不成就名。此不成就。雖非一類。且約未見道前。未得聖法。名異生性。然豈於有情心外。別有得非得之實法哉。</p>
<p style="margin-left:1em">△二破眾同分二。初徵答破斥。二結申正義。今初。</p>
</div>
<div class='div-orig'><p>復如何知異色心等有實同分。契經說故。如契經說。此天同分。此人同分。乃至廣說。</p>
</div>
<div class='div-commentary'><p style="margin-left:1em">復如下。大乘徵。契經下。餘乘答也。</p>
</div>
<div class='div-orig'><p>此經不說異色心等有實同分。為證不成。若<span class='note-inline'>(謂)</span>同智<span class='note-inline'>(同)</span>言<span class='note-inline'>(乃)</span>因斯<span class='note-inline'>(同分而)</span>起故。知<span class='note-inline'>(此同分是)</span>實有者。則草木等<span class='note-inline'>(亦有同類之境。可發同智同言。亦)</span>。應有同分<span class='note-inline'>(矣。豈不違經。)</span>又<span class='note-inline'>(若)</span>於同分起同智言<span class='note-inline'>(則此)</span>。同分復應有別同分<span class='note-inline'>(以起之。)</span>彼既不爾。此云何然。若謂<span class='note-inline'>(以此同分)</span>為因<span class='note-inline'>(故)</span>起同事<span class='note-inline'>(同)</span>欲<span class='note-inline'>(證)</span>。知<span class='note-inline'>(同分是)</span>實有者。理亦不然。宿習為因。起同事欲。何要別執有實同分。</p>
</div>
<div class='div-commentary'><p style="margin-left:1em">此大乘破斥也。智。謂解了。言。謂詮表。事。謂所為。欲。謂所願。餘皆可知。徵答破斥竟。</p>
<p style="margin-left:1em">△二結申正義。</p>
</div>
<div class='div-orig'><p>然依有情身心相似分位差別。假立同分。</p>
</div>
<div class='div-commentary'><p style="margin-left:1em">△三破命根二。初徵答破斥。二結申正義。今初。</p>
</div>
<div class='div-orig'><p>復如何知異色心等有實命根。契經說故。如契經說。壽煖識三。應知命根說名為壽。</p>
</div>
<div class='div-commentary'><p style="margin-left:1em">亦大乘徵。餘乘答也。</p>
</div>
<div class='div-orig'><p>此經不說異色心等有實壽體。為證不成。又先<span class='corr'>已</span>成色不異識<span class='note-inline'>(煖是色法。既不離識)</span>。應<span class='note-inline'>(可)</span>比<span class='note-inline'>(知)</span>離識無別命根。又若命根異識實有。應如受<span class='note-inline'>(想)</span>等。非實命根<span class='note-inline'>(難曰)</span>。若爾。如何經說三法<span class='note-inline'>(答曰)</span>。義別說三。如四正斷<span class='note-inline'>(難曰)</span>。住無心位。壽煖應無<span class='note-inline'>(以無識故。答曰)</span>。豈不經說識不離身<span class='note-inline'>(難曰)</span>。既爾。如何名無心位<span class='note-inline'>(答曰)</span>。彼滅轉識。非阿賴耶。有此識因。後當廣說。此識足為<span class='note-inline'>(三)</span>界<span class='note-inline'>(六)</span>趣<span class='note-inline'>(四)</span>生<span class='note-inline'>(之)</span>體。是遍恒續異熟果故。無勞別執有實命根。</p>
</div>
<div class='div-commentary'><p style="margin-left:1em">此大乘破斥也。先正申量云。命根是有法。非別實有宗。因云不離識故。同喻如煖。次更申量云。彼執命根是有法。非實命根宗。因云異識實有故。喻如受想等。此下三難三答。義皆可知。言義別說三者。秪一阿賴耶識。約相分色法。身根所得。名煖。約種子能持根身。名壽。約現行自體。名識。如四正斷。秪一精進。約修斷<span class='corr'>已</span>生未生善惡。義別說四耳。徵答破斥竟。</p>
<p style="margin-left:1em">△二結申正義。</p>
</div>
<div class='div-orig'><p>然依親生此<span class='note-inline'>(第八)</span>識<span class='note-inline'>(之)</span>種子。由<span class='note-inline'>(先世)</span>業所引<span class='note-inline'>(持身)</span>功能<span class='note-inline'>(各有)</span>差別<span class='note-inline'>(令色心等)</span>。住時決定。假立命根。</p>
</div>
<div class='div-commentary'><p style="margin-left:1em">△四破無心定等二。初徵答破斥。二結申正義。今初。</p>
</div>
<div class='div-orig'><p>復如何知二無心定。無想異熟。異色心等有實自性。若無實性。應不能遮心心所法令不現起。</p>
</div>
<div class='div-commentary'><p style="margin-left:1em">復如下。大乘徵。若無下。餘乘答也。二無心定。謂外道無想定。及聖者滅盡定。無想異熟。謂第四禪無想天果。</p>
</div>
<div class='div-orig'><p>若無心位。有別實法異色心等能遮於心。名無心定。應無色時。有別實法異色心等能礙於色。名無色定彼既不爾。此云何然。又遮礙心。何須實法。如堤塘等。假亦能遮。</p>
</div>
<div class='div-commentary'><p style="margin-left:1em">此大乘破斥也。先約無色定以為並難。次以堤塘而喻假亦能遮。皆如文可知。徵答破斥竟。</p>
<p style="margin-left:1em">△二結申正義。</p>
</div>
<div class='div-orig'><p>謂修定時。於定加行<span class='note-inline'>(位中。)</span>厭患麤動心心所故。發勝期願。遮心心所。令心心所漸細漸微。微微心時熏異熟識成極增上厭心等種。由此損伏心等種故。麤動心等暫不現行。依此分位。假立二定。此種善故。定亦名善。無想定前求無想果故。所熏成種。招彼<span class='note-inline'>(天之)</span>異熟識。依之麤動想等不行。於此分位。假立無想。依異熟<span class='note-inline'>(識而)</span>立<span class='note-inline'>(故)</span>。得異熟<span class='note-inline'>(之)</span>名。故此三法。亦非實有。</p>
</div>
<div class='div-commentary'><p style="margin-left:1em">厭心等種。謂與厭患相應之心心所種子也。心等種。謂前六轉識及諸相應心所之種子也。麤動心心所暫不現行。正顯第八第七細心心所仍現行也。若但伏滅前六轉識及彼心所。名無想定。若兼伏滅第七識中俱生我執現行。名滅盡定。此二位中。皆不與別境之定心所相應。<span class='corr'>但</span>是假立定名。然其種是善法。故定亦得名善。由無想定。招無想天異熟果報。故名無想異熟。故此三法。皆非離識實有明矣。</p>
</div>
<p class='juan'>成唯識論觀心法要卷第一</p>
</div><!-- end of div[@id='body'] -->
</body></html>