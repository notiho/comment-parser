<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu8' />成唯識論觀心法要卷第八</p><p class="byline">蕅益沙門　智旭　述</p>
<div class='div-commentary'><p style="margin-left:1em">△二傍論十因三。初明依處立因。二明依處攝因。三明因緣依處得果。初中二。初標徵。二正釋。今初。</p>
</div>
<div class='div-orig'><p>如是四緣。依十五處義差別故。立為十因。云何此<span class='note-inline'>(十因)</span>依十五處立。</p>
</div>
<div class='div-commentary'><p style="margin-left:1em">宗鏡云。十因者。隨說因。為諸法先導之門。觀待因。了現得作用之事。牽引因。則令成自果。攝受因。則能攝萬緣。生起因。令萬類能生。引發因。使諸果成辦。定異因。則種類各別。同事因。則體總一如。相違因。能起障礙之門。不違因。隨順緣生之理。</p>
<p style="margin-left:1em">△二正釋二。初明十因依十五處立。二以二因攝上十因。初中十。初隨說因依於語依處立<span class='note-inline'>(至)</span>。十不相違因。依於不障礙依處立。今初。</p>
</div>
<div class='div-orig'><p>一語依處。謂<span class='note-inline'>(有一)</span>法<span class='note-inline'>(必有一)</span>名<span class='note-inline'>(如名取相之)</span>想。所起語<span class='note-inline'>(言之)</span>性。即依此處立隨說因。謂依此語。隨見聞等說諸義故。此即<span class='note-inline'>(以)</span>能說<span class='note-inline'>(之語。)</span>為所說<span class='note-inline'>(諸義之)</span>因。有論說此<span class='note-inline'>(隨說因)</span>是名想見。由如名字取相執著。隨起說故。若依彼<span class='note-inline'>(論所)</span>說。便<span class='note-inline'>(可以)</span>顯此因是語依處。</p>
</div>
<div class='div-commentary'><p style="margin-left:1em">有論。指集論也。餘可知。</p>
<p style="margin-left:1em">△二觀待因。依於領受依處立。</p>
</div>
<div class='div-orig'><p>二領受依處。謂所觀待<span class='note-inline'>(有)</span>。能<span class='note-inline'>(受)</span>所受<span class='note-inline'>(之)</span>性。即依此處立觀待因。謂觀待此<span class='note-inline'>(能受所受。)</span>令彼諸事或生或住或成或得<span class='note-inline'>(故)</span>。此<span class='note-inline'>(領受依處)</span>是彼觀待因。</p>
</div>
<div class='div-commentary'><p style="margin-left:1em">能所受者。如手為能受。所持之物為所受等。舉業時萟為能受。科名甲第為所受等。乃至淨業為能受。淨土為所受等。觀待所受之果。乃立能受之因。令彼舉業淨業等事。未生者生。<span class='corr'>已</span>生者住。未成者成。未得者得也。</p>
<p style="margin-left:1em">△三牽引因。依於習氣依處立。</p>
</div>
<div class='div-orig'><p>三習氣依處。謂<span class='note-inline'>(於)</span>內外種未成熟位。即依此處立牽引因。謂能牽引遠自果故。</p>
</div>
<div class='div-commentary'><p style="margin-left:1em">內種。謂不共種。外種。謂共種也。由此習氣相續相牽。令後自果漸漸成熟。即種引種令不斷絕。名牽引因。</p>
<p style="margin-left:1em">△四生起因。依於有潤種子依處立。</p>
</div>
<div class='div-orig'><p>四<span class='note-inline'>(三)</span>有潤<span class='note-inline'>(生)</span>種子依處。謂內外種<span class='corr'>已</span>成熟位。即依此處立生起因。謂能生起近自果故。</p>
</div>
<div class='div-commentary'><p style="margin-left:1em">謂三有種子。<span class='corr'>已</span>經愛取所潤。故能近生自果。名生起因。</p>
<p style="margin-left:1em">△五攝受因。依於六依處立。</p>
</div>
<div class='div-orig'><p>五無間滅依處。謂心心所等無間緣。</p>
<p>六境界依處。謂心心所<span class='note-inline'>(之)</span>所緣緣。</p>
<p>七根依處。謂心心所所依六根。</p>
<p>八作用依處。謂於所作業<span class='note-inline'>(一切)</span>作具<span class='note-inline'>(之)</span>作用。即除種子<span class='note-inline'>(之外。所有)</span>餘助現緣<span class='note-inline'>(皆名作具)</span>。</p>
<p>九士用依處。謂於所作業<span class='note-inline'>(一切能)</span>作者<span class='note-inline'>(之)</span>作用。即除種子<span class='note-inline'>(之外。所有)</span>餘作現緣<span class='note-inline'>(皆名作者)</span>。</p>
<p>十真實見依處。謂無漏見<span class='note-inline'>(唯)</span>。除引自種<span class='note-inline'>(外。但)</span>於無漏法能助引證<span class='note-inline'>(者。皆名為真實見)</span>。</p>
<p>總依此六<span class='note-inline'>(處)</span>立攝受因。謂攝受<span class='note-inline'>(前)</span>五<span class='note-inline'>(能)</span>。辦<span class='note-inline'>(世間)</span>有漏法。具攝受六<span class='note-inline'>(能)</span>。辦<span class='note-inline'>(出世)</span>無漏<span class='note-inline'>(法)</span>故。</p>
</div>
<div class='div-commentary'><p style="margin-left:1em">△六引發因。依於隨順依處立。</p>
</div>
<div class='div-orig'><p>十一隨順依處。謂無記<span class='note-inline'>(法)</span>染<span class='note-inline'>(法)</span>善<span class='note-inline'>(法之)</span>現<span class='note-inline'>(行)</span>種<span class='note-inline'>(子一切)</span>諸行。能隨順同類勝品諸法。即依此處立引發因謂能引起同類勝<span class='note-inline'>(無記勝染勝善)</span>行。及能引得無為法故。</p>
</div>
<div class='div-commentary'><p style="margin-left:1em">無記引發無記。染引發染。善引發善。後倍於前。故名勝品。善又兼能引得無為。以無為性。雖自平等。由善品力滅無記染性乃顯現故也。</p>
<p style="margin-left:1em">△七定異因。依於差別功能依處立。</p>
</div>
<div class='div-orig'><p>十二差別功能依處。謂有為法。各於自果有能起<span class='note-inline'>(能)</span>證差別勢力<span class='note-inline'>(望所生果不相雜亂)</span>。即依此處立定異因。謂各能生自界等果。及各能得自界果故。</p>
</div>
<div class='div-commentary'><p style="margin-left:1em">差別功能。即色心等各別種子。且約十八界言。根定非塵等。塵定非識等。識定非根等。又眼定非耳等。色定非聲等。眼識定非耳識等。各自種子。各於自果能生能住能成能得。故名為定異因。文中但舉生得。影略住成也。</p>
<p style="margin-left:1em">△八同事因。依於和合依處立。</p>
</div>
<div class='div-orig'><p>十三和合依處。謂從<span class='note-inline'>(第二)</span>領受<span class='note-inline'>(依處)</span>乃至<span class='note-inline'>(第十二)</span>差別功能依處。於所生住成得果中有和合力。即依此處立同事因。謂從<span class='note-inline'>(第二)</span>觀待<span class='note-inline'>(因)</span>乃至<span class='note-inline'>(第七)</span>定異<span class='note-inline'>(因。)</span>皆同生等一事業故。</p>
</div>
<div class='div-commentary'><p style="margin-left:1em">合前十一依處。總名和合依處。合前六因。總名同事因也。以同一生果住果成果得果之事業故。</p>
<p style="margin-left:1em">△九相違因。依於障礙依處立。</p>
</div>
<div class='div-orig'><p>十四障礙依處。謂於生住成得果中能障礙法。即依此處立相違因。謂彼能違生等事故。</p>
</div>
<div class='div-commentary'><p style="margin-left:1em">如染能障淨。淨亦障染。有漏能障無漏。無漏亦障有漏。皆名為相違因。</p>
<p style="margin-left:1em">△十不相違因。依於不障礙依處立。</p>
</div>
<div class='div-orig'><p>十五不障礙依處。謂於生住成得事中不障礙法。即依此處立不相違因。謂彼不違生等事故。</p>
</div>
<div class='div-commentary'><p style="margin-left:1em">不必增上相助。但令不相障礙。即名不相違因也。初明十因依十五處立竟。</p>
<p style="margin-left:1em">△二以二因攝上十因二。初標。二釋。今初。</p>
</div>
<div class='div-orig'><p>如是十因。二因所攝。一能生。二方便。</p>
</div>
<div class='div-commentary'><p style="margin-left:1em">△二釋為二。初通攝。二局攝。初中二。初引菩薩地。二引有尋等地。皆瑜伽論十七地中之名也。初又二。初引文。二釋義。今初。</p>
</div>
<div class='div-orig'><p>菩薩地說。牽引種子。生起種子。名能生因。所餘諸因。方便因攝。</p>
</div>
<div class='div-commentary'><p style="margin-left:1em">△二釋義。</p>
</div>
<div class='div-orig'><p>此<span class='note-inline'>(菩薩地。乃)</span>說牽引生起引發定異同事不相違<span class='note-inline'>(凡六因)</span>中諸因緣種<span class='note-inline'>(各有生熟之別。若在)</span>。未成熟位。名牽引種<span class='note-inline'>(若至)</span>。<span class='corr'>已</span>成熟位。名生起種。彼<span class='note-inline'>(上文所說)</span>六因中<span class='note-inline'>(之)</span>諸因緣種。皆攝在此<span class='note-inline'>(菩薩地所說牽引生起)</span>二位中故。雖有現起<span class='note-inline'>(亦)</span>是能生因。如<span class='note-inline'>(彼隨說觀待攝受相違)</span>四因<span class='note-inline'>(之)</span>中<span class='note-inline'>(皆有能)</span>。生自種<span class='note-inline'>(子)</span>者。而多間斷<span class='note-inline'>(所以)</span>。此<span class='note-inline'>(菩薩地)</span>略不說<span class='note-inline'>(之。)</span>或<span class='note-inline'>(四因中現起之行。能)</span>親辦<span class='note-inline'>(種)</span>果<span class='note-inline'>(者。雖是現行。)</span>亦立種名。如說現行穀麥等<span class='note-inline'>(亦得名為)</span>種<span class='note-inline'>(故)</span>所餘因。謂初<span class='note-inline'>(隨說)</span>二<span class='note-inline'>(觀待)</span>五<span class='note-inline'>(攝受)</span>九<span class='note-inline'>(相違)</span>及<span class='note-inline'>(牽引等)</span>六因中<span class='note-inline'>(之)</span>非因緣法<span class='note-inline'>(此等)</span>。皆是生<span class='note-inline'>(因緣種)</span>熟因緣種<span class='note-inline'>(之)</span>餘。故總說為方便因攝。非<span class='note-inline'>(可謂)</span>此<span class='note-inline'>(菩薩地中牽引生起)</span>二種。唯屬彼<span class='note-inline'>(前所說十因中之牽引生起)</span>二因<span class='note-inline'>(以)</span>。餘<span class='note-inline'>(引發定異同事不相違)</span>四因<span class='note-inline'>(之)</span>中<span class='note-inline'>(亦)</span>。有因緣種故。非唯彼<span class='note-inline'>(前所說十因之)</span>八<span class='note-inline'>(一概)</span>。名所餘因<span class='note-inline'>(以)</span>。彼<span class='note-inline'>(前所說牽引生起)</span>二因<span class='note-inline'>(之中。)</span>亦有非因緣種故。</p>
</div>
<div class='div-commentary'><p style="margin-left:1em">菩薩地中所說牽引種子生起種子。其名雖同十因中之三牽引因四生起因。而義有異。故特釋之。</p>
<p style="margin-left:1em">△二引有尋等地二。初引文。二釋義。今初。</p>
</div>
<div class='div-orig'><p>有尋等地。說<span class='note-inline'>(唯)</span>生起因是能生因。餘<span class='note-inline'>(皆)</span>方便<span class='note-inline'>(因)</span>攝。</p>
</div>
<div class='div-commentary'><p style="margin-left:1em">△二釋義。</p>
</div>
<div class='div-orig'><p>此文意說<span class='note-inline'>(牽引等)</span>六因中<span class='note-inline'>(若)</span>現<span class='note-inline'>(行若)</span>種<span class='note-inline'>(子但)</span>是因緣<span class='note-inline'>(攝)</span>者。皆名<span class='note-inline'>(為)</span>生起因。能親生起自類果故。此所餘因。皆方便攝。非<span class='note-inline'>(可謂)</span>此<span class='note-inline'>(有尋等地所說)</span>生起<span class='note-inline'>(之因。)</span>唯屬彼<span class='note-inline'>(前所說十因中之生起)</span>因<span class='note-inline'>(以)</span>。餘五因中<span class='note-inline'>(亦)</span>。有因緣故。非唯彼<span class='note-inline'>(前所說十因中之餘)</span>九。名所餘因<span class='note-inline'>(以)</span>。彼<span class='note-inline'>(前所說)</span>生起因中<span class='note-inline'>(亦)</span>。有非因緣故。</p>
</div>
<div class='div-commentary'><p style="margin-left:1em">有尋等地所說生起因。其名亦同十因中之生起因。而義亦異。故特釋之。初通攝竟。</p>
<p style="margin-left:1em">△二局攝。</p>
</div>
<div class='div-orig'><p>或菩薩地所說牽引<span class='note-inline'>(種子)</span>生起種子。即彼<span class='note-inline'>(十因中所說牽引生起)</span>二因。所餘諸因。即彼<span class='note-inline'>(十因中之)</span>餘八。雖<span class='note-inline'>(牽引生起)</span>二因<span class='note-inline'>(之)</span>內<span class='note-inline'>(亦)</span>。有非能生因。而因緣種勝。顯故偏說。雖餘因內<span class='note-inline'>(亦)</span>。有非方便因。而增上者多。顯故偏說。</p>
<p>有尋等地說生起因是能生因。餘<span class='note-inline'>(皆是)</span>方便者<span class='note-inline'>(亦可此中所說)</span>。生起。即是彼<span class='note-inline'>(十因中之)</span>生起因<span class='note-inline'>(此中所說)</span>餘因。應知即彼<span class='note-inline'>(十因中之)</span>餘九。雖生起中<span class='note-inline'>(亦)</span>。有非因緣種。而去果近親。顯故偏說。雖牽引中。亦<span class='note-inline'>(必)</span>有因緣種。而去果遠疎。隱故不說。餘<span class='note-inline'>(九皆)</span>方便攝。准上應知。</p>
</div>
<div class='div-commentary'><p style="margin-left:1em">准上應知。謂九因內。雖有非方便因。而增上者多。顯故偏說也。初明依處立因竟。</p>
<p style="margin-left:1em">△二明依處攝因。二。初問。二答。今初。</p>
</div>
<div class='div-orig'><p>所說四緣。依何處立。復如何攝十因二因。</p>
</div>
<div class='div-commentary'><p style="margin-left:1em">一問四緣依處。二問四緣攝因也。</p>
<p style="margin-left:1em">△二答為二。初答四緣依十五處。二答四緣攝十因二因。今初。</p>
</div>
<div class='div-orig'><p>論說因緣。依種子<span class='note-inline'>(依處)</span>立。依無間滅<span class='note-inline'>(依處。而)</span>立等無間<span class='note-inline'>(緣。)</span>依境界<span class='note-inline'>(依處。而)</span>立所緣<span class='note-inline'>(緣)</span>依所餘<span class='note-inline'>(依處。而)</span>立增上<span class='note-inline'>(緣)</span>。</p>
</div>
<div class='div-commentary'><p style="margin-left:1em">此引論正答也。下復申明通攝局攝。</p>
</div>
<div class='div-orig'><p>此中<span class='note-inline'>(所言)</span>種子。即是三<span class='note-inline'>(習氣依處。)</span>四<span class='note-inline'>(有潤種子依處。)</span>十一<span class='note-inline'>(隨順依處。)</span>十二<span class='note-inline'>(差別功能依處。)</span>十三<span class='note-inline'>(和合依處。)</span>十五<span class='note-inline'>(不障礙依處如是)</span>六依處中<span class='note-inline'>(之)</span>因緣種攝。雖<span class='note-inline'>(於)</span>現<span class='note-inline'>(起之初語依處。二領受依處。五無間滅依處。九士用依處。如是)</span>四處亦有因緣。而多間斷<span class='note-inline'>(是故)</span>。此略不說。或彼<span class='note-inline'>(現行)</span>。亦能親辦自<span class='note-inline'>(種子)</span>果。如外麥等。亦立種名。</p>
</div>
<div class='div-commentary'><p style="margin-left:1em">此明因緣依種子立。約通攝也。</p>
</div>
<div class='div-orig'><p>或<span class='note-inline'>(此中)</span>種子<span class='note-inline'>(之)</span>言。唯屬第四<span class='note-inline'>(有潤種子依虗。)</span>親疎隱顯。取捨如前。</p>
</div>
<div class='div-commentary'><p style="margin-left:1em">此明因緣依種子立。約局攝也。准前局攝義可知。</p>
</div>
<div class='div-orig'><p>言無間滅<span class='note-inline'>(依處及)</span>境界<span class='note-inline'>(依)</span>處者。應知總顯<span class='note-inline'>(等無間及所緣)</span>二緣<span class='note-inline'>(之)</span>依處。非唯五<span class='note-inline'>(無間滅依處)</span>六<span class='note-inline'>(境界依處定屬二緣。以)</span>餘<span class='note-inline'>(十三種)</span>依處中。亦有中間<span class='note-inline'>(等無間及所緣)</span>二緣義故。</p>
</div>
<div class='div-commentary'><p style="margin-left:1em">此明依無間滅立等無間。依境界立所緣。亦有通攝義也。</p>
</div>
<div class='div-orig'><p>或<span class='note-inline'>(此所言無間滅及境界者。)</span>唯<span class='note-inline'>(指)</span>五六。餘處雖有。而少隱故。略不說之。</p>
</div>
<div class='div-commentary'><p style="margin-left:1em">此明無間滅及境界。亦有局攝義也。增上緣寬。故不必辨。勝答四緣依十五處竟。</p>
<p style="margin-left:1em">△二答四緣攝十因二因。</p>
</div>
<div class='div-orig'><p>論說<span class='note-inline'>(四緣中之)</span>因緣<span class='note-inline'>(即二因中之)</span>。能生因攝<span class='note-inline'>(四緣中之)</span>。增上緣性。即<span class='note-inline'>(二因中之)</span>方便因<span class='note-inline'>(四緣)</span>。中間<span class='note-inline'>(之等無間及所緣)</span>二緣<span class='note-inline'>(即十因中第五)</span>。攝受因攝。雖方便<span class='note-inline'>(因)</span>內。具後三緣。而增上<span class='note-inline'>(緣)</span>多。故此偏說。餘<span class='note-inline'>(九)</span>因<span class='note-inline'>(中)</span>亦有中間二緣。然<span class='note-inline'>(唯)</span>攝受<span class='note-inline'>(因)</span>中。顯故偏說。初能生<span class='note-inline'>(因)</span>攝<span class='note-inline'>(因緣義。)</span>進退如前。</p>
</div>
<div class='div-commentary'><p style="margin-left:1em">既知十因攝歸二因。則知四緣亦二因攝。既知二因可攝十因。則知四緣亦攝十因。若以四緣對二因。則因緣是能生因。餘三皆方便因也。若以四緣對十因。則因緣攝彼能生。等無間及所緣緣攝彼攝受。增上攝彼餘八。然亦各各有通有局。如前進退可思。二明依處攝因竟。</p>
<p style="margin-left:1em">△三明因緣依處得果二。初問。二答。今初。</p>
</div>
<div class='div-orig'><p>所說因緣。必應有果。此果有幾。依何處得。</p>
</div>
<div class='div-commentary'><p style="margin-left:1em">一問因緣得果。二問果數有幾。三問果之依處。</p>
<p style="margin-left:1em">△二答三。初明果唯五數。二答依處得果。三答因緣得果。今初。</p>
</div>
<div class='div-orig'><p>果有五種。一者異熟。謂<span class='note-inline'>(前六識所作)</span>有漏善及不善法<span class='note-inline'>(引滿二業)</span>。所招自相續<span class='note-inline'>(之真異熟。及)</span>異熟生無記<span class='note-inline'>(總名為異熟果)</span>。</p>
</div>
<div class='div-commentary'><p style="margin-left:1em">異熟凡有四義。一異時而熟。謂受果時。非造因時。二異性而熟。謂因通善惡。果唯無記。三異類而熟。謂一趣造業。五趣受報。四異聖而熟。謂依二障種子建立。言有漏者。簡無漏善不招異熟果也。由發業無明所造善及不善。名為引業。能招總報。名真異熟。由潤生無明所造善及不善。名為滿業。能招別報。名異熟生。真異熟。即第八果報識體。異熟生。即報得諸心心所諸根器界種種差別。此真異熟及異熟生。同屬無記性攝。依此復起善惡。而體非善惡故。</p>
</div>
<div class='div-orig'><p>二者等流。謂習善等<span class='note-inline'>(三性)</span>所引同類。或似先業<span class='note-inline'>(而)</span>後果隨轉。</p>
</div>
<div class='div-commentary'><p style="margin-left:1em">平等流類。故名等流。然有二種。一真。二似。一真等流者。前世習善。今亦生而好善。前世習惡。今亦生而喜惡。或施或慳。或淨或染。或忍或瞋。或進或懈。或定或散。或智或愚。或信不信。或貪無貪。或慚無慚。或害不害等。無量差別。生性即然。不假熏習。皆真等流也。二似等流者。夙世慈心不害。今感長壽無病。夙世損害眾生。今感短命多病。夙世不慳不貪。今感富饒安樂。夙世慳貪偷竊。今感貧窮失脫。夙世不犯外色。今感眷屬貞良。夙世多犯邪婬。今感妻孥邪僻。夙世實語義語軟語和合。今感口氣香潔。發言誠證。聲音清朗。辨才不斷。夙世妄言綺語惡口兩舌。今感謇喫瘖瘂。言無人信等。種種後果。並隨先業而轉。皆似等流也。</p>
</div>
<div class='div-orig'><p>三者離繫。謂無漏道斷障所證善無為法。</p>
</div>
<div class='div-commentary'><p style="margin-left:1em">無為法性。無去來今。由二障故。令不顯現。生空法空二觀。名無漏道。以無漏道斷二障種。則證二空所顯真如。以出纏故。名離繫果。二乘斷煩惱障。離分段繫。大乘斷所知障。離變易繫也。</p>
</div>
<div class='div-orig'><p>四者士用。謂諸作者假諸作具所辦事業。</p>
</div>
<div class='div-commentary'><p style="margin-left:1em">作者名為士。即士農工商等是也。作具名為用。即文筆學問器。械伎術等是也。所辦事業名為果。即功名富貴穀麥器物等是也。</p>
</div>
<div class='div-orig'><p>五者增上。謂除前四<span class='note-inline'>(果外。其)</span>餘所得<span class='note-inline'>(之)</span>果。</p>
</div>
<div class='div-commentary'><p style="margin-left:1em">如眼識是眼根之增上果。耳識是耳根之增上果。乃至身不散壞。是命根之增上果等。宗鏡云。異熟則因生果熟。異時而成。等流則因果性同。流類無濫。增上則力用殊勝。能助他緣。士用則功業所成。能獲財利。離繫則斷障證真。超諸漏縛。初明果唯五數竟。</p>
<p style="margin-left:1em">△二答依處得果三。初引文。二約通釋。三約局釋。今初。</p>
</div>
<div class='div-orig'><p>瑜伽等說。習氣依處。得異熟果。隨順依處。得等流果。真見依處。得離繫果。士用依處。得士用果。所餘依處。得增上果。</p>
</div>
<div class='div-commentary'><p style="margin-left:1em">△二約通釋。</p>
</div>
<div class='div-orig'><p><span class='note-inline'>(當知此中)</span>習氣處言<span class='note-inline'>(乃通)</span>。顯諸依處感異熟果一切功能<span class='note-inline'>(不單指習氣依處)</span>。隨順處言<span class='note-inline'>(乃通)</span>。顯諸依處引等流果一切功能<span class='note-inline'>(不單指隨順依處)</span>。真見處言<span class='note-inline'>(乃通)</span>。顯諸依處證離繫果一切功能<span class='note-inline'>(不單指真見依處)</span>。士用處言<span class='note-inline'>(乃通)</span>。顯諸依處招士用果一切功能<span class='note-inline'>(不單指士用依處)</span>。所餘處言<span class='note-inline'>(乃通)</span>。顯諸依處得增上果一切功能<span class='note-inline'>(不盡收餘十一依處)</span>。不爾便應<span class='note-inline'>(所餘處言)</span>太寬<span class='note-inline'>(習氣隨順真見士用處言)</span>。太狹。</p>
</div>
<div class='div-commentary'><p style="margin-left:1em">△三約局釋。</p>
</div>
<div class='div-orig'><p>或<span class='note-inline'>(此中所言)</span>習氣者。唯屬第三<span class='note-inline'>(習氣依處。)</span>雖異熟因。餘處亦有。此<span class='note-inline'>(習氣依)</span>處亦有非異熟因。而異熟因。去果相遠。習氣亦爾。故此偏說<span class='note-inline'>(此言)</span>。隨順。唯屬第十一<span class='note-inline'>(隨順依)</span>處。雖等流果。餘處亦得。此<span class='note-inline'>(隨順依)</span>處亦得非等流果。而此<span class='note-inline'>(等流)</span>因招<span class='note-inline'>(善惡)</span>勝行相顯。隨順亦爾。故偏說之<span class='note-inline'>(此中)</span>。真見處言。唯詮第十<span class='note-inline'>(真見依處)</span>雖證離繫。餘處亦能。此<span class='note-inline'>(真見依)</span>處亦能得非離繫<span class='note-inline'>(之果。)</span>而此<span class='note-inline'>(真見)</span>證離繫相。顯故偏說<span class='note-inline'>(此中)</span>。士用處言。唯詮第九<span class='note-inline'>(士用依處。)</span>雖士用果。餘處亦招。此<span class='note-inline'>(士用依)</span>處亦能招增上等。而名相顯。是故偏說<span class='note-inline'>(此中)</span>。所餘<span class='note-inline'>(處言。)</span>唯屬餘十一處。雖十一處。亦得餘果。招增上果。餘<span class='note-inline'>(四依)</span>處亦能。而此十一。多招增上。餘<span class='note-inline'>(四依處。)</span><span class='corr'>已</span>顯餘<span class='note-inline'>(之四果。)</span>故此偏說。</p>
</div>
<div class='div-commentary'><p style="margin-left:1em">文義並顯可知。二答依處得果竟。</p>
<p style="margin-left:1em">△三答因緣得果。</p>
</div>
<div class='div-orig'><p>如是即說此五果中。若異熟果<span class='note-inline'>(則以)</span>。牽引生起定異同事不相違<span class='note-inline'>(之五)</span>因。增上緣<span class='note-inline'>(之一緣而)</span>得。若等流果<span class='note-inline'>(則以)</span>。牽引生起攝受引發定異同事不相違<span class='note-inline'>(之七)</span>因。初<span class='note-inline'>(因緣)</span>後<span class='note-inline'>(增上之二)</span>緣<span class='note-inline'>(而)</span>得。若離繫果<span class='note-inline'>(則以)</span>。攝受引發定異同事不相違<span class='note-inline'>(之五)</span>因。增上緣<span class='note-inline'>(之一緣而)</span>得。若士用果。有義<span class='note-inline'>(以)</span>。觀待攝受同事不相違<span class='note-inline'>(之四)</span>因。增上緣<span class='note-inline'>(之一緣而)</span>得。有義<span class='note-inline'>(以)</span>。觀待牽引生起攝受引發定異同事不相違<span class='note-inline'>(之八)</span>因<span class='note-inline'>(但)</span>。除所緣緣<span class='note-inline'>(之一緣。以)</span>餘三緣<span class='note-inline'>(而)</span>得。若增上果。十因四緣一切容得。</p>
</div>
<div class='div-commentary'><p style="margin-left:1em">士用果中二義。第二為正。餘可知。二傍論十因竟。</p>
<p style="margin-left:1em">△三正示緣生二。初結前起後。二釋緣生相。今初。</p>
</div>
<div class='div-orig'><p>傍論<span class='corr'>已</span>了。應辯正論。</p>
</div>
<div class='div-commentary'><p style="margin-left:1em">△二釋緣生相二。初明種現生分別。二明現種生種子。初中二。初明前半頌種生分別。二明後半頌現起分別。今初。</p>
</div>
<div class='div-orig'><p>本識中種。容作三緣生現分別。除等無間。謂<span class='note-inline'>(八識)</span>各<span class='note-inline'>(有)</span>親種。是彼<span class='note-inline'>(八識現行之親)</span>因緣<span class='note-inline'>(即此種子。是第八識之相分故)</span>。為所緣緣於能緣者。若<span class='note-inline'>(此識)</span>種於彼<span class='note-inline'>(現識)</span>有能助力。或不障礙<span class='note-inline'>(即皆)</span>。是增上緣。生淨現行。應知亦爾。</p>
</div>
<div class='div-commentary'><p style="margin-left:1em">初本識中種下。先明生染分別。次生淨現行下。例明生淨分別也。除等無間者。唯依現識前後相望。立此緣故。言能緣者。即指第八識及相應五心所之見分。</p>
<p style="margin-left:1em">△二明後半頌現起分別二。初明染分別。二明淨分別。初中二。初總標。二別釋。今初。</p>
</div>
<div class='div-orig'><p>現起分別展轉相望。容作三緣。無因緣故。</p>
</div>
<div class='div-commentary'><p style="margin-left:1em">一者種引種。二者種生現。三者現熏種。皆有因緣義。今以現望現。故無因緣義也。</p>
<p style="margin-left:1em">△二別釋五。初約有情自他相望。二約自八識展轉相望。三約自類前後相望。四約同聚心心所相望。五約同體四分相望。今初。</p>
</div>
<div class='div-orig'><p>謂有情類自他展轉。容作<span class='note-inline'>(增上及所緣之)</span>二緣。除等無間。</p>
</div>
<div class='div-commentary'><p style="margin-left:1em">△二約自八識展轉相望。</p>
</div>
<div class='div-orig'><p>自八識聚展轉相望。定有增上緣。必無等無間。所緣緣義。或有或無<span class='note-inline'>(第)</span>。八於<span class='note-inline'>(前)</span>七有<span class='note-inline'>(所緣緣義。謂第七緣八之見分。前五緣八之相分。第六通緣八之見相二分故。若前)</span>七於<span class='note-inline'>(第)</span>八<span class='note-inline'>(則)</span>無<span class='note-inline'>(所緣緣義。以)</span>餘七非八所仗質故。第七於<span class='note-inline'>(前)</span>六。五<span class='note-inline'>(識)</span>無<span class='note-inline'>(所緣緣義。以五識不緣第七識故。唯)</span>一<span class='note-inline'>(第六識)</span>有<span class='note-inline'>(緣第七之義。)</span>餘六<span class='note-inline'>(識)</span>於彼<span class='note-inline'>(第七識。)</span>一切皆無<span class='note-inline'>(以第七不緣前六故)</span>。第六於<span class='note-inline'>(前)</span>五<span class='note-inline'>(識。)</span>無<span class='note-inline'>(所緣緣義。)</span>餘五<span class='note-inline'>(識)</span>於彼<span class='note-inline'>(第六識)</span>有<span class='note-inline'>(所緣緣義。)</span>五識唯託第八<span class='note-inline'>(識之)</span>相<span class='note-inline'>(分為本質)</span>故<span class='note-inline'>(所以不緣第六識也)</span>。</p>
</div>
<div class='div-commentary'><p style="margin-left:1em">△三約自類前後相望。</p>
</div>
<div class='div-orig'><p>自類前後。第六容三<span class='note-inline'>(惟除因緣)</span>。餘<span class='note-inline'>(第八第七前五。皆更)</span>除所緣<span class='note-inline'>(以但)</span>。取現境故<span class='note-inline'>(若)</span>。許五<span class='note-inline'>(識)</span>後<span class='note-inline'>(念)</span>見<span class='note-inline'>(分得)</span>緣前<span class='note-inline'>(念之)</span>相<span class='note-inline'>(分)</span>者<span class='note-inline'>(則)</span>。五<span class='note-inline'>(與)</span>七<span class='note-inline'>(自類)</span>前後亦有三緣。前七<span class='note-inline'>(轉識)</span>於<span class='note-inline'>(第)</span>八<span class='note-inline'>(識。)</span>所緣<span class='note-inline'>(緣義亦可)</span>容有<span class='note-inline'>(以前七現行)</span>。能熏成彼<span class='note-inline'>(第八識中)</span>相見種故。</p>
</div>
<div class='div-commentary'><p style="margin-left:1em">初正釋自類相望。次前七於八下。復追補展轉相望中未盡之義也。若論餘七非八所仗質義。則無疎所緣緣。若論現行熏種子義。則亦容有疎所緣緣。以種子由現行之所熏變。不異相分仗本質而得變起故。</p>
<p style="margin-left:1em">△四約同聚心心所相望。</p>
</div>
<div class='div-orig'><p>同聚異體展轉相望。唯有增上。諸相應法。所仗質同。不相緣故。或依見分。說不相緣<span class='note-inline'>(若)</span>。依相分<span class='note-inline'>(而)</span>說<span class='note-inline'>(亦得)</span>。有相緣義。謂諸相分。互為質起。如<span class='note-inline'>(第八)</span>識中種<span class='note-inline'>(子是相分。)</span>為觸等<span class='note-inline'>(五心所)</span>相<span class='note-inline'>(分之本)</span>質<span class='note-inline'>(若)</span>。不爾<span class='note-inline'>(者生)</span>無色<span class='note-inline'>(界。既無身器。)</span>彼<span class='note-inline'>(觸等五心所)</span>應無<span class='note-inline'>(所緣)</span>境故。設許<span class='note-inline'>(無色界亦)</span>變<span class='note-inline'>(為定果)</span>色<span class='note-inline'>(然觸等五)</span>。亦定緣種<span class='note-inline'>(子而變似種相。)</span>勿<span class='note-inline'>(可謂相應心所之)</span>相分境。不同<span class='note-inline'>(心王所緣之本)</span>質故。</p>
</div>
<div class='div-commentary'><p style="margin-left:1em">心與心所和合似一。故名同聚。然其相用各別。故名異體。各各見分。決不互緣。各各相分亦得互為所仗本質。如無色界。現無身器。唯以本識所藏諸法種子為相分境。相應觸等五心所。託此本識相分種子以為本質。變似種子之相而為所緣。若不許彼互為質起。則應觸等無所緣境。縱許無色有定果色。而心所心王。所緣必同。未有心王既緣三類性境。心所不同本質變起相分者也。</p>
<p style="margin-left:1em">△五約同體四分相望。</p>
</div>
<div class='div-orig'><p>同體相分。為見<span class='note-inline'>(分之增上及所緣)</span>二緣。見分於彼<span class='note-inline'>(相分。)</span>但有增上<span class='note-inline'>(緣之一義。)</span>見與自證。相望亦爾。餘<span class='note-inline'>(自證分及證自證分之)</span>二展轉<span class='note-inline'>(相望。)</span>俱作<span class='note-inline'>(增上所緣)</span>二緣<span class='note-inline'>(須知)</span>。此中不依種相分說。但說現起互為緣故。</p>
</div>
<div class='div-commentary'><p style="margin-left:1em">見與自證相望亦爾者。見於自證。能為二緣。自證於見。但有增上。以見分不能緣自證故。初明染分別竟。</p>
<p style="margin-left:1em">△二明淨分別。</p>
</div>
<div class='div-orig'><p>淨八識聚。自他展轉皆有所緣<span class='note-inline'>(以四智相應心品)</span>。能徧緣故。唯除見分非相<span class='note-inline'>(分之)</span>所緣。相分理無能緣用故。</p>
</div>
<div class='div-commentary'><p style="margin-left:1em">圓鏡平等觀察。皆具本後二智。成所作智。唯是後得。根本實智。但緣真如。後得權智。徧緣假實色心有漏無漏有為無為過現未來一切諸法。是故自他展轉。皆得有所緣緣義也。且約同體四分相望。有十二重。一見分緣相分。以現量證故。即是變帶。二見分緣見分。三見分緣自證分。四見分緣證自證分。以無迷隔故。了了自知故。皆是挾帶。五自證分緣相分。以從自體所現故。亦是變帶。若約性宗。元是菩提妙淨明體。云何於中有是非是。亦是挾帶。六自證分緣見分。與本染時不異故。七自證分緣自證分。當體無迷故。八自證分緣證自證分。亦與染時不異故皆是挾帶。九證自證分緣相分。即心之相故。十證自證分緣見分。即心之見故。十一證自證分緣自證分。與本染時不異故。十二證自證分緣證自證分。當體無迷故。變帶挾帶。准自證分可知。唯有相分。終不能緣見分。以既名為相分。則是心所變影。決定無有能緣之用。若謂能緣。不應理故。夫至佛果位中。相分尚無能緣之用。況染位哉。今浮塵勝義兩種五根。與器世界四大五塵。同是第八識之相分。本無親疎。乃妄分別一為有情。一為無情。迷謬甚矣。又六塵緣影。秖是獨頭意識相分。而大佛頂經之中。阿難妄認為心。不啻迷頭認影。故如來直斥之曰。咄。阿難。此非汝心。此是前塵虗妄相想。乃解者妄指此為六識。尤可笑矣。問曰。若謂相分理無能緣之用。則天台所立境照境及境照智。復云何通。答曰。此中自有二義。一者名融義別。二者名義俱融。言名融義別者。約有分別色照無分別色。為境照境。約有分別色照無分別識。為境照智。有分別與無分別。既得同名為識。亦得同名為色。故其名融。有分別方為能照。無分別但為所照。故其義別。此與相分理無能緣用之義仍同也。言名義俱融者。本是妙明無上菩提淨圓真心。妄為色空等相分。及與聞見等見分。如於一月。妄見二月。誰為是月。又誰非月。則盡理而言。有十六重。其十二重。<span class='corr'>已</span>如上說。更作四重。一相緣相。二相緣見。三相緣自證。四相緣證自證也。問曰。既云誰為是月又誰非月。即所謂此見及緣元是菩提妙淨明體。云何於中有是非是。此則尚不名一。云何有二。尚非有二。云何有四。尚非有四。云何妄作十六重耶。答曰。不離汝問。即成我答。汝既云尚不名一。則知一亦無性。故不妨舉體作二作四作十六也。若不許作二作四作十六者。便是定一。云何得言尚不名一耶。且如月若定二。何故好目仍見是一。月若定一。何故揑目便見有二。然揑目但見其二。不知其一。好目既知其一。亦知其可以隨捏成二。知二不知一者。迷情也。知一亦知二者。妙解也。若謂約俗諦則有四分一十二重。約真諦則無能緣所緣者。便是真俗分張。真則定一而不異。何殊數論之法性定一。俗則定異而不融。何殊勝論之法性定異。況伽他云。心意識八種。俗故相有別。真故相無別。相所相無故。謂俗是真家之俗。如金之為器。器別則金亦別。非離真諦而俗諦自能成別也。真是俗家之真。如器之即金。金無別則器亦無別。非撥俗諦而真諦自居相外也。故宗鏡云。唯識大約有二種。一具分。二不具分。以無性理故成真如隨緣義。則不生滅與生滅和合。非一非異。名阿賴耶識。即是具分。若不全依真心。事不依理故。唯約生滅。便非具分。有云影外有質為半頭唯識。質影俱影為具分者。此乃唯識宗中之具分耳。又引楞伽經釋云。八識皆有生滅。皆名轉相。八識皆動。盡名業相。八之真性。盡名真相。噫。可以思矣。初明種現生分別竟。</p>
<p style="margin-left:1em">△二明現種生種子二。初問。二答。今初。</p>
</div>
<div class='div-orig'><p>既現分別緣種現生。種亦理應緣現種起。現種於種。能作幾緣。</p>
</div>
<div class='div-commentary'><p style="margin-left:1em">△二答。</p>
</div>
<div class='div-orig'><p>種必不由中二緣起<span class='note-inline'>(以必)</span>。得<span class='note-inline'>(現起)</span>心<span class='note-inline'>(及)</span>心所<span class='note-inline'>(乃)</span>。立彼<span class='note-inline'>(等無間緣所緣緣之)</span>二<span class='note-inline'>(義)</span>故。現於親種。具作二緣。與非親種。但為增上。種望親種。亦具二緣。於非親種。亦但增上。</p>
</div>
<div class='div-commentary'><p style="margin-left:1em"><span class='corr'>已</span>上廣釋頌義中正釋緣生竟。</p>
<p style="margin-left:1em">△二結斥指廣。</p>
</div>
<div class='div-orig'><p>依斯內識互為緣起。分別因果理教皆成。所執外緣。設有<span class='note-inline'>(亦復)</span>無用。況違理教。何固執為。</p>
</div>
<div class='div-commentary'><p style="margin-left:1em">此先結斥也。</p>
</div>
<div class='div-orig'><p>雖分別言。總顯三界心及心所。而隨勝者。諸聖教中多門顯示。或說為二三四五等。如餘論中具廣分別。</p>
</div>
<div class='div-commentary'><p style="margin-left:1em">此復指廣也。二。謂染分別淨分別。或真識現識。或不墮意墮意等。三。謂心意識等。四。謂善不善有覆無記無覆無記等。五。謂因果苦樂捨等。初釋分別由何難竟。</p>
<p style="margin-left:1em">△二釋生死由何難二。初申難舉頌。二以論釋成。今初。</p>
</div>
<div class='div-orig'><p>雖有內識而無外緣。由何有情生死相續。頌曰。由諸業習氣。二取習氣俱。前異熟既盡。復生餘異熟。</p>
</div>
<div class='div-commentary'><p style="margin-left:1em">△二以論釋成四。初家約業取相續釋。第二家約習氣相續釋。第三家約障支相續釋。第四家約因緣相續釋。四釋俱有義理。而第四家尤長。然亦不得廢前三釋也。今初。</p>
</div>
<div class='div-orig'><p>論曰。諸業。謂福非福不動。即有漏善不善思業。業之眷屬。亦立業名<span class='note-inline'>(以能)</span>。同招<span class='note-inline'>(酬)</span>引<span class='note-inline'>(業及酬)</span>滿<span class='note-inline'>(業之二種)</span>異熟果故。此<span class='note-inline'>(業)</span>雖纔起無間即滅。無義能招當異熟果。而熏本識。起自功能。即此功能。說為習氣。是業氣分熏習所成。簡曾現業。故名習氣。如是習氣展轉相續。至成熟時。招異熟果。此顯當果勝增上緣。</p>
</div>
<div class='div-commentary'><p style="margin-left:1em">此釋頌中第一句也。善業名福業。不善業名非福業。禪定對欲界散動。名不動業。此三種業。皆以思為體性。餘心所法。名為眷屬。同招異熟。亦名為業。曾現業。即過去時之現業。現業<span class='corr'>已</span>滅。<span class='corr'>但</span>由習氣熏於本識。致感異熟果耳。</p>
</div>
<div class='div-orig'><p><span class='note-inline'>(或取)</span>相見<span class='note-inline'>(二分。或取)</span>名色<span class='note-inline'>(或取)</span>。心及心所<span class='note-inline'>(或取)</span>。本末。彼<span class='note-inline'>(能所)</span>取。皆二取攝<span class='note-inline'>(即現行二取也)</span>。彼<span class='note-inline'>(二取)</span>所熏發。親能生彼本識上<span class='note-inline'>(之)</span>功能<span class='note-inline'>(差別。)</span>名二取習氣。此顯來世異熟果心及彼相應諸因緣種。俱。謂業種<span class='note-inline'>(與)</span>二取種俱。是疎親緣互相義<span class='note-inline'>(然)</span>。業<span class='note-inline'>(種雖疎。)</span>招生<span class='note-inline'>(義)</span>顯。故頌先說。</p>
</div>
<div class='div-commentary'><p style="margin-left:1em">此釋頌中第二句也。名色。即五蘊。初蘊為色。餘四為名。本。謂第八識。末。謂前七識。業種是增上緣。名疎相助。二取種是因緣。故得親名。餘如文可知。</p>
</div>
<div class='div-orig'><p>前異熟者。謂前<span class='note-inline'>(一生乃至)</span>前<span class='note-inline'>(百千)</span>生<span class='note-inline'>(中)</span>業<span class='note-inline'>(力所感)</span>異熟<span class='note-inline'>(之)</span>果。餘異熟者。謂<span class='note-inline'>(感)</span>後<span class='note-inline'>(一生乃至感)</span>後<span class='note-inline'>(百千)</span>生業<span class='note-inline'>(力之)</span>異熟果。雖二取種<span class='note-inline'>(熏處即生。生處即熏)</span>。受果無窮。而業習氣。受果有盡<span class='note-inline'>(何謂有盡)</span>。由異熟果。性<span class='note-inline'>(是無記。與善不善業性)</span>別<span class='note-inline'>(故。必異世方熟而)</span>難招<span class='note-inline'>(何謂無窮。謂)</span>。等流增上<span class='note-inline'>(因果)</span>。性同<span class='note-inline'>(故。可同時而)</span>易感。由感<span class='note-inline'>(當來)</span>餘生業等<span class='note-inline'>(之)</span>種<span class='note-inline'>(子成)</span>熟<span class='note-inline'>(故于此身)</span>。前異熟果受用盡時。復別能生餘異熟果。由斯生死輪轉無窮。何假外緣。方得相續。</p>
</div>
<div class='div-commentary'><p style="margin-left:1em">此釋頌中第三第四句也。業習氣受果有盡者。如因戒善。今報人天。若不更修。報盡則墮等。</p>
</div>
<div class='div-orig'><p>此頌意說。由<span class='note-inline'>(諸)</span>業<span class='note-inline'>(及)</span>二取<span class='note-inline'>(習氣。故有)</span>生死輪迴<span class='note-inline'>(可見)</span>。皆不離識<span class='note-inline'>(以即)</span>。心心所法。為彼<span class='note-inline'>(諸業二取習氣之體)</span>性故。</p>
</div>
<div class='div-commentary'><p style="margin-left:1em">此總申頌意也。初家釋竟。</p>
<p style="margin-left:1em">△第二家約習氣相續釋。</p>
</div>
<div class='div-orig'><p>復次生死相續。由諸習氣。然諸習氣。總有三種。一名言習氣。謂有為法<span class='note-inline'>(三性之)</span>各別親種。名言有二。一表義名言。即能詮義<span class='note-inline'>(之)</span>音聲差別<span class='note-inline'>(簡無詮聲。彼非名故)</span>。二顯境名言。即能了境<span class='note-inline'>(之)</span>心心所法。隨二名言所熏成種。作有為法各別因緣<span class='note-inline'>(故名名言習氣)</span>。</p>
</div>
<div class='div-commentary'><p style="margin-left:1em">名是聲上屈曲。惟無記性。不能熏成色心種子。然因名起種。故稱為名言種也。前七識見分等。實非名言。譬如由言說名。顯所詮義。此心心所法。能顯所了境。有似彼名之能詮義。故稱為顯境名言也。</p>
</div>
<div class='div-orig'><p>二我執習氣。謂虗妄執我我所<span class='note-inline'>(之)</span>種。我執有二。一俱生我執。即修所斷我我所執<span class='note-inline'>(通于第六第七兩識)</span>。二分別我執。即見所斷我我所執<span class='note-inline'>(惟在第六意識中有)</span>。隨二我執所熏成種。令有情等自他差別<span class='note-inline'>(故名我執習氣)</span>。</p>
</div>
<div class='div-commentary'><p style="margin-left:1em">此二我執種子。即皆名言熏習。令有自他差別。故別立之。</p>
</div>
<div class='div-orig'><p>三有支習氣。謂招三界異熟業種。有支有二。一有漏善。即是能招可愛果<span class='note-inline'>(之)</span>業。二諸不善。即是能招非愛果<span class='note-inline'>(之)</span>業。隨二有支所熏成種。令異熟果善惡趣別。</p>
</div>
<div class='div-commentary'><p style="margin-left:1em">有支。即十二因緣中之行支有支也。</p>
</div>
<div class='div-orig'><p>應知我執有支<span class='note-inline'>(二種)</span>習氣。於<span class='note-inline'>(當來世)</span>差別<span class='note-inline'>(之)</span>果是增上緣。此頌所言<span class='note-inline'>(諸)</span>業習氣者。應知即是<span class='note-inline'>(第三)</span>有支習氣<span class='note-inline'>(所言)</span>。二取習氣。應知即是<span class='note-inline'>(第二)</span>我執<span class='note-inline'>(第一)</span>名言二種習氣<span class='note-inline'>(由其)</span>。取我我所及取名言而熏成故。皆說名取。俱等餘文。義如前釋。</p>
</div>
<div class='div-commentary'><p style="margin-left:1em">第二家釋竟。</p>
<p style="margin-left:1em">△第三家約障支相續釋二。初正約三障釋。二以障攝有支。今初。</p>
</div>
<div class='div-orig'><p>復次生死相續。由惑業苦。發業潤生煩惱。名惑。能感後有諸業。名業。業所引生眾苦名苦。惑業苦<span class='note-inline'>(之)</span>種<span class='note-inline'>(子。)</span>皆名習氣。前<span class='note-inline'>(惑業)</span>二習氣。與生死苦為增上緣。助生苦故。第三<span class='note-inline'>(苦)</span>習氣。望生死苦能作因緣。親生苦故。頌三習氣。如應當知。惑苦名<span class='note-inline'>(二)</span>取<span class='note-inline'>(惑是)</span>。能<span class='note-inline'>(取。苦是)</span>所取故。取是著義。業不得名<span class='note-inline'>(為取。)</span>俱等餘文。義如前釋。</p>
</div>
<div class='div-commentary'><p style="margin-left:1em">發業煩惱。即無明支。潤生煩惱。即愛取二支。瞋等非不發潤。取其尤者言之也。感後有業。即行支有支。所引眾苦。即識名色六入觸受生老死七支。</p>
<p style="margin-left:1em">△二以障攝有支三。初標列指廣。二別釋有支。三結屬頌義。今初。</p>
</div>
<div class='div-orig'><p>此惑業苦。應知總攝十二有支。謂從無明乃至老死。如論廣釋。</p>
</div>
<div class='div-commentary'><p style="margin-left:1em">十二皆名有支者。此支助有。故名有支也。</p>
<p style="margin-left:1em">△二別釋有支三。初正釋支體。二料簡支義。三諸門分別。今初。</p>
</div>
<div class='div-orig'><p>然十二支。略攝為四。一能引支。謂無明行。能引識等五果種故。此中無明。唯取能發正感後世善惡業者。即彼所發。乃名為行。由此一切順現受<span class='note-inline'>(之)</span>業<span class='note-inline'>(及)</span>別助當<span class='note-inline'>(受之)</span>業。皆非行支。</p>
</div>
<div class='div-commentary'><p style="margin-left:1em">識等。即等取名色六入觸受也。別助當業。即能招別報之滿業也。</p>
</div>
<div class='div-orig'><p>二所引支。謂本識內親<span class='note-inline'>(能)</span>生<span class='note-inline'>(起)</span>當來異熟果攝<span class='note-inline'>(之)</span>識等五<span class='note-inline'>(支)</span>種<span class='note-inline'>(子。)</span>是前二支所引發故。此<span class='note-inline'>(五支)</span>中<span class='note-inline'>(之)</span>識種。謂<span class='note-inline'>(即當來)</span>本識<span class='note-inline'>(之親)</span>因<span class='note-inline'>(識中種子。唯)</span>。除後<span class='note-inline'>(六入觸受)</span>三因<span class='note-inline'>(其)</span>。餘因<span class='note-inline'>(種。)</span>皆是名色種攝。後之三因。如名次第。即後<span class='note-inline'>(六入觸受)</span>三<span class='note-inline'>(法)</span>種<span class='note-inline'>(子。)</span>或<span class='note-inline'>(可以)</span>名色種總攝<span class='note-inline'>(識中)</span>五因。於<span class='note-inline'>(五因)</span>中隨<span class='note-inline'>(其)</span>勝<span class='note-inline'>(者)</span>立餘四種。六處與識。總別亦然。</p>
</div>
<div class='div-commentary'><p style="margin-left:1em">名色總攝五因。隨勝立餘四種者。謂以名中所攝勝者。則立識觸受三支及六入中之意入。色中所攝勝者。則立六入中之五入也。六處與識總別亦然者。或六入種總攝五因。於中隨勝立餘四種。或以識種總攝五因。於中隨勝立餘四種也。</p>
</div>
<div class='div-orig'><p>集論說識<span class='note-inline'>(支不惟是所引)</span>亦是能引<span class='note-inline'>(者。彼以)</span>識中<span class='note-inline'>(所持)</span>業種名識支故<span class='note-inline'>(至于)</span>。異熟識<span class='note-inline'>(之)</span>種<span class='note-inline'>(子。則屬)</span>名色<span class='note-inline'>(種所)</span>攝故<span class='note-inline'>(緣起)</span>。經說識支通<span class='note-inline'>(于)</span>能所引<span class='note-inline'>(者。則以)</span>業種識種俱名<span class='note-inline'>(為)</span>識<span class='note-inline'>(支)</span>故。識是名色<span class='note-inline'>(所)</span>依。非<span class='note-inline'>(同集論以識種為)</span>名色<span class='note-inline'>(所)</span>攝故。</p>
</div>
<div class='div-commentary'><p style="margin-left:1em">此會釋經論之文義也。若約業種。則是能引。若約識種。則是所引。前文但約識種。集論但約業種。緣起經雙約業種識種。是故文言雖異。其義則同。</p>
</div>
<div class='div-orig'><p>識等五種。由業熏發雖實同時。而依主伴總別勝劣因果相異。故諸聖教假說前後。或依當來<span class='note-inline'>(之果)</span>現起分位有次第故。說有前後。由斯<span class='note-inline'>(義故。)</span>識等<span class='note-inline'>(五支)</span>亦說<span class='note-inline'>(名為)</span>現行<span class='note-inline'>(若在)</span>。因時定無現行義故。復由此<span class='note-inline'>(當來現起果位。得)</span>說<span class='note-inline'>(所)</span>生<span class='note-inline'>(所)</span>引同時<span class='note-inline'>(以種生現。必同時故。若依識等初熏發位。則不可說生引同時。以)</span>。潤未潤時。必不俱故。</p>
</div>
<div class='div-commentary'><p style="margin-left:1em">發業無明。造作善惡引業。頓熏未來識等五種。決無先後。何故立此五支差別。釋有二義。一者識支是主。餘四是伴。名色是總。餘三是別。六入是勝。觸受是劣。觸則是因。受則是果。約此相異。故假說前後也。二者既熏發後。至成熟時。先現起識。次起名色。次起六入。次起觸受。乃約當果次第。立此五支因種也。餘可知。</p>
</div>
<div class='div-orig'><p>三能生支。謂愛。取。有。近生當來<span class='note-inline'>(之)</span>生<span class='note-inline'>(及)</span>老死故。謂<span class='note-inline'>(先)</span>緣迷內異熟果<span class='note-inline'>(之)</span>愚<span class='note-inline'>(愚于我相。昧無我理。于後生苦不如實知)</span>。發正能招後有諸業為緣。引發親生當來生老死位<span class='note-inline'>(識等)</span>五果<span class='note-inline'>(之)</span>種<span class='note-inline'>(子)</span><span class='corr'>已</span>。復依迷外增上果<span class='note-inline'>(之)</span>愚。緣境界受。發起貪愛。緣愛復生欲等四取。愛取合潤<span class='note-inline'>(于彼)</span>能引業種。及<span class='note-inline'>(潤彼)</span>所引<span class='note-inline'>(五支之)</span>因<span class='note-inline'>(即五支之種子)</span>。轉<span class='note-inline'>(而)</span>名為有<span class='note-inline'>(支。以)</span>俱能近有後有果故。</p>
</div>
<div class='div-commentary'><p style="margin-left:1em">迷內異熟果愚。即迷理無明也。正能招後有業。即行支也。迷外增上果愚。即迷事無明也。欲等四取。謂一欲取。二見取。三戒取。四我語取也。</p>
</div>
<div class='div-orig'><p>有處唯說業種名有<span class='note-inline'>(者。以唯)</span>此<span class='note-inline'>(業種)</span>能正感異熟果故。復有唯說<span class='note-inline'>(識等)</span>五種名有<span class='note-inline'>(者。以)</span>親生當來識等種故。</p>
</div>
<div class='div-commentary'><p style="margin-left:1em">此亦會釋論文之義也。有處。謂瑜伽第十。復有。謂瑜伽第三十八。業種正感異熟者。謂識等五種。雖正為因能生。然無力正生果故。親生當來識等者。謂業種雖復有力。但屬增上緣故。</p>
</div>
<div class='div-orig'><p>四所生支。謂生。老死。是愛取有近所生故。謂從中有<span class='note-inline'>(自求父母。乃)</span>至本有<span class='note-inline'>(位)</span>中。未<span class='note-inline'>(經)</span>衰變<span class='note-inline'>(以)</span>來。皆生支攝。諸衰變位。總名為老。身壞命終。乃名為死。</p>
</div>
<div class='div-commentary'><p style="margin-left:1em">初正釋支體竟。</p>
<p style="margin-left:1em">△二料簡支義。</p>
</div>
<div class='div-orig'><p><span class='note-inline'>(一問。生既別立。老死何共答。)</span>老非定有。附死立支<span class='note-inline'>(二問)</span>。病何非支<span class='note-inline'>(答。病相)</span>。不徧<span class='note-inline'>(界趣亦不)</span>定<span class='note-inline'>(有)</span>故<span class='note-inline'>(又問。老亦不定。何故附立。答)</span>。老雖不定。徧故立支<span class='note-inline'>(謂)</span>。諸界趣生除中夭者。將終皆有衰朽行故<span class='note-inline'>(三問)</span>。名色不徧。何故立支<span class='note-inline'>(謂無色界及化生者。無名色支故。答。以決)</span>。定<span class='note-inline'>(有。)</span>故立<span class='note-inline'>(為)</span>支<span class='note-inline'>(謂)</span>。胎卵濕<span class='note-inline'>(三)</span>生者<span class='note-inline'>(于)</span>。六處未滿<span class='note-inline'>(時。)</span>定有名色<span class='note-inline'>(位)</span>故。又名色支。亦是徧有<span class='note-inline'>(且如)</span>。有色化生初受生位。雖具五根而未有用。爾時未名六處支故<span class='note-inline'>(是有色支也。又)</span>。初生無色。雖定有意根而不明了。未名意處故<span class='note-inline'>(是有名支也)</span>。由斯論說十二有支。一切<span class='note-inline'>(支中)</span>一分<span class='note-inline'>(是)</span>上二界<span class='note-inline'>(之所)</span>有<span class='note-inline'>(謂無想天。有色無名。四空天。有名無色。故各一分也。四問)</span>。愛非徧有。寧別立支<span class='note-inline'>(以)</span>。生惡趣者。不愛彼故<span class='note-inline'>(答)</span>。定故別立<span class='note-inline'>(除是)</span>。不求<span class='note-inline'>(方)</span>無有<span class='note-inline'>(愛。)</span>生善趣者。定有愛故。不還<span class='note-inline'>(果人于)</span>潤生<span class='note-inline'>(位。對治力強。)</span>愛雖不起。然如彼取<span class='note-inline'>(支。決)</span>定有種故。又愛亦徧。生惡趣者。於現我境亦有愛故<span class='note-inline'>(但)</span>。依無希求惡趣身<span class='note-inline'>(之)</span>愛<span class='note-inline'>(故)</span>。經說<span class='note-inline'>(為)</span>非有。非<span class='note-inline'>(謂)</span>彼<span class='note-inline'>(惡趣中)</span>全無<span class='note-inline'>(我愛也)</span>。</p>
</div>
<div class='div-commentary'><p style="margin-left:1em">現我境。謂第八識之見分。</p>
</div>
<div class='div-orig'><p><span class='note-inline'>(五問。)</span>何緣所生<span class='note-inline'>(現果。但)</span>立生<span class='note-inline'>(及)</span>老死<span class='note-inline'>(二支。)</span>所引<span class='note-inline'>(因種。)</span>別立識等五支<span class='note-inline'>(答)</span>。因位難知差別相故。依當果位別立五支。謂續生時。因識相顯。次根未滿。名色相增。次根滿時。六處明盛。依斯發觸。因觸起受。爾時乃名受果究竟。依此果位。立<span class='note-inline'>(所引)</span>因為五。果位易了差別相故。總立二支以顯<span class='note-inline'>(生老死之)</span>三苦。然所生果若在未來。為生厭故。說生老死。若至現在。為令了知分位相生。說識等五。</p>
</div>
<div class='div-commentary'><p style="margin-left:1em">續生時。謂中有身。於父母邊結生相續時也。</p>
</div>
<div class='div-orig'><p><span class='note-inline'>(六問。)</span>何緣發業總立無明。潤業位中別立愛取。</p>
</div>
<div class='div-commentary'><p style="margin-left:1em">一則立名不同。二則廣略有異。故問之也。</p>
</div>
<div class='div-orig'><p><span class='note-inline'>(答。)</span>雖諸煩惱。皆能發潤。而發業位。無明力增。以具十一殊勝事故。謂所緣等。廣如<span class='note-inline'>(緣起)</span>經說。於潤業位。愛力偏增。說愛如水。能沃潤故。要數溉灌。方生有芽。且依初後<span class='note-inline'>(分位。)</span>分<span class='note-inline'>(為)</span>愛取二<span class='note-inline'>(支。若發業者。一發則<span class='corr'>已</span>。)</span>無重發義<span class='note-inline'>(是故但)</span>。立一無明<span class='note-inline'>(支。又問。既分愛取。何云愛力偏增。答。)</span>雖<span class='note-inline'>(于四種)</span>取支<span class='note-inline'>(之)</span>中<span class='note-inline'>(通)</span>。攝諸煩惱<span class='note-inline'>(法。)</span>而愛<span class='note-inline'>(于)</span>潤<span class='note-inline'>(業偏)</span>勝<span class='note-inline'>(所以)</span>。說是愛<span class='note-inline'>(力偏)</span>增。</p>
</div>
<div class='div-commentary'><p style="margin-left:1em">十一殊勝事者。一所緣殊勝。徧緣染淨故。二行相殊勝。隱真顯妄故。三因緣殊勝。惑業生本故。四等起殊勝。等能發起能引能生所生緣起法故。五轉異殊勝。隨眠纏縛相應不共四轉異故。六邪行殊勝。依苦集諦起增益損減行故。七相狀殊勝。微細自相徧愛非愛共相轉故。八作業殊勝。作流轉所依事。作寂止能障事故。九障礙殊勝。障礙勝法故。十隨轉殊勝。乃至有頂猶有轉故。十一對治殊勝。二種妙智所對治故。且依初後分愛取二者。初為愛。後為取也。</p>
</div>
<div class='div-orig'><p><span class='note-inline'>(七問。諸支相望。為是唯在自地。或與他地亦互為緣。答。)</span>諸緣起支。皆依自地<span class='note-inline'>(然或)</span>。有<span class='note-inline'>(支)</span>所發行<span class='note-inline'>(業。亦)</span>依他<span class='note-inline'>(地)</span>無明。如下<span class='note-inline'>(地)</span>無明<span class='note-inline'>(能)</span>。發上地行<span class='note-inline'>(故。設或)</span>不爾<span class='note-inline'>(則如)</span>。初伏下地染者所起上<span class='note-inline'>(地之)</span>定。應非行支<span class='note-inline'>(以)</span>。彼<span class='note-inline'>(上)</span>地<span class='note-inline'>(之)</span>無明猶未起故<span class='note-inline'>(必先得彼定<span class='corr'>已</span>。彼地無明方得現故。又問)</span>。從上下地<span class='note-inline'>(轉)</span>生下上<span class='note-inline'>(地)</span>者。彼緣何<span class='note-inline'>(地之境界)</span>受而起愛支<span class='note-inline'>(答)</span>。彼愛亦緣當生地<span class='note-inline'>(之)</span>受<span class='note-inline'>(支)</span>若現若種<span class='note-inline'>(而起。)</span>於理無違<span class='note-inline'>(八問。諸支同世耶。異世耶。答)</span>。此十二支<span class='note-inline'>(前)</span>。十<span class='note-inline'>(是現在)</span>因<span class='note-inline'>(後)</span>。二<span class='note-inline'>(是未來)</span>果。定不同世<span class='note-inline'>(于前十支)</span>。因中。前七<span class='note-inline'>(支)</span>與愛取有<span class='note-inline'>(三支。)</span>或異<span class='note-inline'>(世。)</span>或同<span class='note-inline'>(世。)</span>若<span class='note-inline'>(生老死之)</span>二<span class='note-inline'>(愛取有之)</span>。三<span class='note-inline'>(無明等之)</span>。七。各定同世。</p>
</div>
<div class='div-commentary'><p style="margin-left:1em">前七與愛取有或異或同者。約未潤位則異世。約<span class='corr'>已</span>潤位則同世也。</p>
</div>
<div class='div-orig'><p><span class='note-inline'>(九問。或說有支兩重因果而歷三世。此何唯一重耶。答。)</span>如是十二一重因果。足顯輪轉及離斷常。施設兩重。實為無用。或應過此。便致無窮。</p>
</div>
<div class='div-commentary'><p style="margin-left:1em">現在生老死果。由於過去十支因。現在十支因。決招未來生老死果。是故足顯輪轉。因滅果生。果生因滅。果生故非斷。因滅故非常。是故得離斷常。設謂一重不足。須兩重者。兩重又或不足。須更設施三重。便有無窮之失矣。二料簡支義竟。</p>
<p style="margin-left:1em">△二諸門分別十五。初假實門<span class='note-inline'>(至)</span>。十五惑業苦攝門。今初。</p>
</div>
<div class='div-orig'><p>此十二支義門別者。九實。三假<span class='note-inline'>(即)</span>。<span class='corr'>已</span>潤<span class='note-inline'>(之行等)</span>六支。合為有<span class='note-inline'>(支)</span>故<span class='note-inline'>(所以有支是假)</span>。即識等五<span class='note-inline'>(果之上。有生老死)</span>三相<span class='note-inline'>(分)</span>位<span class='note-inline'>(差)</span>別<span class='note-inline'>(名之)</span>。為生等故<span class='note-inline'>(所以生及老死二支是假)</span>。</p>
</div>
<div class='div-commentary'><p style="margin-left:1em">△二一非一事門。</p>
</div>
<div class='div-orig'><p>五是一事。謂無明。識。觸。受。愛五。餘<span class='note-inline'>(七支)</span>非一事。</p>
</div>
<div class='div-commentary'><p style="margin-left:1em">△三染不染門。</p>
</div>
<div class='div-orig'><p>三唯是染<span class='note-inline'>(以無明。愛。取。是)</span>。煩惱性故。七唯不染<span class='note-inline'>(以識。名色。六入。觸。受。及生。老死。皆是無覆無記)</span>。異熟果故<span class='note-inline'>(然此)</span>。七<span class='note-inline'>(支于現起)</span>分位<span class='note-inline'>(之)</span>中。容起染故<span class='note-inline'>(所以瑜伽第十)</span>。假說通<span class='note-inline'>(染不染之)</span>二<span class='note-inline'>(耳。)</span>餘<span class='note-inline'>(行有二支。)</span>通<span class='note-inline'>(染不染)</span>二種。</p>
</div>
<div class='div-commentary'><p style="margin-left:1em">△四獨雜門。</p>
</div>
<div class='div-orig'><p>無明愛取。說名獨相。不與餘支相交雜故。餘是雜相。</p>
</div>
<div class='div-commentary'><p style="margin-left:1em">獨。即純也。餘九是雜相者。<span class='corr'>已</span>潤六支。合為有故。即識等五。名生等故。</p>
<p style="margin-left:1em">△五色非色門。</p>
</div>
<div class='div-orig'><p>六<span class='note-inline'>(支)</span>唯<span class='note-inline'>(心法而)</span>非色<span class='note-inline'>(法。)</span>謂無明。識。觸。受。愛。取。餘<span class='note-inline'>(六支皆)</span>通<span class='note-inline'>(色心)</span>二種。</p>
</div>
<div class='div-commentary'><p style="margin-left:1em">△六漏無漏為無為門。亦可分為二門。</p>
</div>
<div class='div-orig'><p>皆是有漏。唯有為攝。無漏無為。非有支故。</p>
</div>
<div class='div-commentary'><p style="margin-left:1em">△七三性門。</p>
</div>
<div class='div-orig'><p>無明愛取<span class='note-inline'>(三支。)</span>唯通不善<span class='note-inline'>(及)</span>有覆無記。行<span class='note-inline'>(支)</span>唯善<span class='note-inline'>(與)</span>惡。有<span class='note-inline'>(支)</span>通善<span class='note-inline'>(通)</span>惡<span class='note-inline'>(及通)</span>無覆無記。餘七<span class='note-inline'>(支)</span>唯是無覆無記<span class='note-inline'>(然於)</span>。七<span class='note-inline'>(支)</span>分位<span class='note-inline'>(之)</span>中亦起善染<span class='note-inline'>(是故瑜伽假說通二)</span>。</p>
</div>
<div class='div-commentary'><p style="margin-left:1em">△八界地門。</p>
</div>
<div class='div-orig'><p>雖皆通三界。而有分有全。</p>
</div>
<div class='div-commentary'><p style="margin-left:1em">有分。謂上二界一切一分。有全。謂欲界也。無想天唯有色之半支。無色天唯有名之半支。及六入中。唯有意入之一分故。</p>
</div>
<div class='div-orig'><p>上地<span class='note-inline'>(之)</span>行支。能伏下地<span class='note-inline'>(煩惱。)</span>即苦麤等六種行相。有求<span class='note-inline'>(地)</span>上生而起彼<span class='note-inline'>(行)</span>故。</p>
</div>
<div class='div-commentary'><p style="margin-left:1em">由下地惑。發上地行。由上地行。伏下地惑。所謂厭下苦麤障。欣上淨妙離。欣厭行成。乃發上地業行也。此亦可別名能治所治門。</p>
<p style="margin-left:1em">△九學等三攝門。</p>
</div>
<div class='div-orig'><p>一切皆唯非學無學。聖者所起有漏善業<span class='note-inline'>(以智慧)</span>。明<span class='note-inline'>(而)</span>為緣故。違有支故。非有支攝。由此應知聖必不造感後有業。於後苦果不迷求故。雜修靜慮。資下故業生淨居等。於理無違。</p>
</div>
<div class='div-commentary'><p style="margin-left:1em">違有支故者。謂聖必不造感後有業也。雜修下。釋難。難曰。若爾。則雜修五淨居業。應非行支。若是行支。聖便造業。若非行支。如何感生彼天。今故釋曰。不還果人。以有漏無漏前後雜修第四靜慮。資下福生福愛廣果三天之故業而生五淨居天。非是新造此業。故於理無違也。</p>
<p style="margin-left:1em">△十見等所斷門。</p>
</div>
<div class='div-orig'><p>有義。無明。唯見所斷。要迷諦理。能發行故。聖必不造後有業故。愛取二支。唯修所斷。貪求當有而潤生故。九種命終<span class='note-inline'>(時)</span>心<span class='note-inline'>(皆與)</span>。俱生愛俱故。餘<span class='note-inline'>(之)</span>九<span class='note-inline'>(支。)</span>皆通見修所斷。</p>
</div>
<div class='div-commentary'><p style="margin-left:1em">此門釋有二義。第二為正。今初義也。九種命終心者。如欲界命終時。或起欲界心。或起色界心。或起無色界心。色無色界命終亦爾。三三成九。</p>
</div>
<div class='div-orig'><p>有義。一切皆通二斷。論說預流果。<span class='corr'>已</span>斷一切一分有支。無全斷者故。若無明支唯見所斷。寧說預流無全斷者。若愛取支唯修所斷。寧說彼<span class='corr'>已</span><span class='note-inline'>(徧)</span>斷一切支<span class='note-inline'>(之)</span>一分。又<span class='note-inline'>(彼論)</span>說全<span class='note-inline'>(一)</span>界<span class='note-inline'>(之)</span>一切煩惱。皆能結生<span class='note-inline'>(又說)</span>。往惡趣行。唯分別起<span class='note-inline'>(之)</span>煩惱能發<span class='note-inline'>(然彼)</span>。不言潤生<span class='note-inline'>(煩惱)</span>唯修所斷<span class='note-inline'>(亦不)</span>。謂<span class='note-inline'>(一切)</span>感後有<span class='note-inline'>(之)</span>行皆<span class='note-inline'>(是)</span>見所斷<span class='note-inline'>(惑)</span>發<span class='note-inline'>(也。)</span>由此故知無明愛取三支。亦<span class='note-inline'>(各各)</span>通見修所斷。</p>
</div>
<div class='div-commentary'><p style="margin-left:1em">此下第二正義也。全界一切煩惱皆能結生。謂欲界煩惱。結欲界生。色界煩惱。結色界生。無色界煩惱。結無色界生也。但說全界煩惱皆能結生。不言潤生唯修所斷。則知愛取二支。亦通見所斷矣。但說往惡趣行唯分別惑能發。不謂感後有行皆見所斷惑發。則知無明一支亦通修所斷矣。</p>
</div>
<div class='div-orig'><p>然無明支正發<span class='note-inline'>(惡趣)</span>行者。唯見所斷。助<span class='note-inline'>(發諸趣行)</span>者<span class='note-inline'>(則便)</span>不定。愛取二支正潤生者。唯修所斷。助<span class='note-inline'>(潤生)</span>者<span class='note-inline'>(則亦)</span>不定。</p>
</div>
<div class='div-commentary'><p style="margin-left:1em">此明發業潤生煩惱。皆有正有助。故斷亦不定也。惡趣。謂地獄餓鬼畜生。及無想天。八難等處。必由分別無明。起於增盛善惡業行。乃可熏成惡趣識等五果種子。故須陀洹既見道<span class='corr'>已</span>。永斷三塗無想八難種子。永不墮彼諸處也。其餘俱生無明。亦能助發諸趣業行。若助發三塗惡行者。雖屬俱生。亦見所斷。以證初果時。永閉三惡趣門故。助發人天行者。則修所斷。以設不勝進。猶有七返來往故。故云助者不定也。正潤生之愛取。唯屬俱生煩惱。所以唯修所斷。助潤生之愛取。亦與分別煩惱相應。若屬分別。亦見所斷。若屬俱生。則修所斷。故亦云助者不定也。</p>
</div>
<div class='div-orig'><p>又染汙法。自性應斷<span class='note-inline'>(以)</span>。對治<span class='note-inline'>(彼之出世道若)</span>起時。彼<span class='note-inline'>(染汙法即)</span>永斷故<span class='note-inline'>(若)</span>。一切有漏不染汙法。非性應斷<span class='note-inline'>(以皆)</span>。不違道<span class='note-inline'>(品)</span>故<span class='note-inline'>(問曰。既云非性應斷。如何又言皆通二斷。答曰)</span>。然有二義。說之為斷。一離縛故。謂斷緣彼雜彼<span class='note-inline'>(之)</span>煩惱<span class='note-inline'>(故說為斷)</span>。二不生故。謂<span class='note-inline'>(依分別煩惱。方起彼法。今既)</span>斷彼<span class='note-inline'>(所)</span>依。令永不起<span class='note-inline'>(故說為斷)</span>。依離縛<span class='note-inline'>(義名)</span>斷<span class='note-inline'>(故)</span>。說<span class='note-inline'>(行支有支中一分)</span>有漏善<span class='note-inline'>(及識等五支。生老死二支。是)</span>。無覆無記<span class='note-inline'>(共有九支)</span>。唯修所斷。依不生<span class='note-inline'>(義名)</span>斷<span class='note-inline'>(故)</span>。說<span class='note-inline'>(行支有支中一分招)</span>諸惡趣<span class='note-inline'>(之業。及招)</span>無想<span class='note-inline'>(果之有漏善)</span>定<span class='note-inline'>(并有支中所攝識等五支。以因該果。兼具生老死)</span>。等<span class='note-inline'>(共有九支)</span>。唯見所斷<span class='note-inline'>(若夫)</span>。說十二支通二斷者。於前諸斷。如應當知。</p>
</div>
<div class='div-commentary'><p style="margin-left:1em">此更約自性應斷非性應斷。以判見修二斷義也。染汙法。謂無明愛取三支。及行支有支中各一分惡。不論見修二斷。皆名自性應斷。以初起出世道時。頓斷分別無明愛取。及斷惡行惡有。數數修習出世道時。漸斷俱生無明愛取故。一切有漏不染汙法。謂行支有支中各一分善。及識等五支。生老死二支。體唯異熟無覆無記。不論見修二斷。皆名非性應斷。但約離縛名斷。則是修所斷攝。如善行善有。及人天識等五支。人天生老死支是也。若約不生名斷。則是見所斷攝。如行支有支中之惡業及無想定。乃至三塗八難無想天之識等五支。生老死二支是也。於前諸斷如應當知者。無明愛取。依正助說。通於見修二斷。所餘諸支。依離縛不生二義。亦通見修二斷。十見等所斷門竟。</p>
<p style="margin-left:1em">△十一受俱門。</p>
</div>
<div class='div-orig'><p>十樂捨俱<span class='note-inline'>(除受支及老死支)</span>。受不與受共相應故。老死位中。多分無樂及容捨故。十一<span class='note-inline'>(皆得與)</span>苦<span class='note-inline'>(受)</span>俱<span class='note-inline'>(但)</span>。非<span class='note-inline'>(與)</span>受<span class='note-inline'>(支)</span>俱故。</p>
</div>
<div class='div-commentary'><p style="margin-left:1em">△十二三苦門。</p>
</div>
<div class='div-orig'><p>十一少分。壞苦所攝<span class='note-inline'>(除死老支)</span>。老死位中。多無樂受。依樂立壞。故不說之。十二少分。苦苦所攝。一切支中有苦受故。十二全分。行苦所攝。諸有漏法。皆行苦故<span class='note-inline'>(若)</span>。依捨受<span class='note-inline'>(名為行苦)</span>說<span class='note-inline'>(者。則)</span>十一少分<span class='note-inline'>(是行苦攝。)</span>除老死支<span class='note-inline'>(無容捨故)</span>。如<span class='note-inline'>(上文)</span>壞苦<span class='note-inline'>(中)</span>說。</p>
</div>
<div class='div-commentary'><p style="margin-left:1em">行苦自有通局二義。若約有漏有為剎那遷變皆名行苦。則通攝十二全分。若約壞苦依樂受立。苦苦依苦受立。行苦惟依捨受立者。則局攝十一少分也。</p>
</div>
<div class='div-orig'><p>實義如是<span class='note-inline'>(若)</span>。諸聖教<span class='note-inline'>(之)</span>中。隨彼相增<span class='note-inline'>(則)</span>。所說不定。</p>
</div>
<div class='div-commentary'><p style="margin-left:1em">△十三四諦門。</p>
</div>
<div class='div-orig'><p>皆苦諦攝<span class='note-inline'>(是五)</span>。取蘊性故<span class='note-inline'>(無明愛取行有)</span>。五<span class='note-inline'>(支。)</span>亦集諦攝<span class='note-inline'>(行有是)</span>。業<span class='note-inline'>(無明愛取是)</span>。煩惱性故。</p>
</div>
<div class='div-commentary'><p style="margin-left:1em">△十四四緣門。</p>
</div>
<div class='div-orig'><p>諸支相望<span class='note-inline'>(唯)</span>。增上<span class='note-inline'>(緣)</span>定有。餘之三緣。有無不定<span class='note-inline'>(緣起)</span>。契經依定<span class='note-inline'>(有者。所以)</span>唯說有一。</p>
<p>愛望於取<span class='note-inline'>(愛是取種。能生現取)</span>。有望於生<span class='note-inline'>(有即識等五種。生即識等現行)</span>。有因緣義。</p>
<p>若說識支是業種者<span class='note-inline'>(則)</span>。行望於識。亦作因緣<span class='note-inline'>(若說識支是識種者。則行支非識親因)</span>。餘支相望。無因緣義。而集論說無明望行有因緣者<span class='note-inline'>(乃)</span>。依無明<span class='note-inline'>(俱)</span>時<span class='note-inline'>(思)</span>業<span class='note-inline'>(之)</span>習氣說<span class='note-inline'>(以與)</span>。無明俱故。假說<span class='note-inline'>(業種以為)</span>無明<span class='note-inline'>(而)</span>。實是行種<span class='note-inline'>(非指無明為行因緣也)</span>。</p>
<p>瑜伽論說諸支相望<span class='note-inline'>(容有三緣。但)</span>。無因緣者。依現<span class='note-inline'>(行)</span>愛<span class='note-inline'>(支)</span>取<span class='note-inline'>(支及)</span>唯<span class='note-inline'>(以)</span>業<span class='note-inline'>(種為)</span>有<span class='note-inline'>(支而)</span>說。無明<span class='note-inline'>(現行癡心所。)</span>望行<span class='note-inline'>(現思心所。)</span>愛<span class='note-inline'>(支現行。)</span>望於取<span class='note-inline'>(支現行。)</span>生<span class='note-inline'>(位心心所。)</span>望老死<span class='note-inline'>(位心心所。)</span>有餘二緣<span class='note-inline'>(謂等無間。及所緣緣)</span>。有望於生。受望於愛。無等無間<span class='note-inline'>(緣。但)</span>有所緣緣。餘支相望<span class='note-inline'>(則等無間及所緣緣)</span>。二俱非有<span class='note-inline'>(但有增上緣耳)</span>。</p>
<p>此中且依隣近順次不相雜亂實緣起說<span class='note-inline'>(若)</span>。異此<span class='note-inline'>(四義而互)</span>相望<span class='note-inline'>(則)</span>。為緣<span class='note-inline'>(又復)</span>不定。諸聰慧者。如理應思。</p>
</div>
<div class='div-commentary'><p style="margin-left:1em">一隣近。則非隔越。二順次。則非逆次。三不相雜亂。則不以行種為無明等。四實。則不依假借說也。若隔越相望。如無明望識乃至望老死等。若逆次相望。如老死望生乃至行望無明等。若相雜亂。及隨轉門約假借說。事非一槩。但依前文四緣之理思之可得。</p>
<p style="margin-left:1em">△十五惑業苦攝門。</p>
</div>
<div class='div-orig'><p>惑業苦三攝十二者。無明愛取<span class='note-inline'>(三支。)</span>是惑所攝。行<span class='note-inline'>(支及)</span>有<span class='note-inline'>(支中)</span>一分。是業所攝<span class='note-inline'>(識等及生老死)</span>。七<span class='note-inline'>(支與)</span>有<span class='note-inline'>(支中)</span>一分。是苦所攝。有處說業全攝有<span class='note-inline'>(支)</span>者。應知彼依業有說故<span class='note-inline'>(不依種有說也)</span>。有處說識<span class='note-inline'>(支是)</span>業所攝者。彼說業種為識支故<span class='note-inline'>(不依識種為識支說)</span>。惑業所招<span class='note-inline'>(識等七支)</span>獨名苦者。唯苦諦攝<span class='note-inline'>(不通集諦故。又)</span>。為<span class='note-inline'>(令有情)</span>生厭<span class='note-inline'>(離)</span>故。</p>
</div>
<div class='div-commentary'><p style="margin-left:1em">二別釋有支竟。</p>
<p style="margin-left:1em">△三結屬頌意。</p>
</div>
<div class='div-orig'><p>由惑業苦即十二支。故此能令生死相續。</p>
</div>
<div class='div-commentary'><p style="margin-left:1em">第三家釋竟。</p>
<p style="margin-left:1em">△第四家約因緣相續釋二。初正明生死相續。二例明淨法相續。初中三。初標徵。二解釋。三屬頌。今初。</p>
</div>
<div class='div-orig'><p>復次生死相續。由內因緣。不待外緣。故唯有識。因。謂有漏無漏二業。正感<span class='note-inline'>(分段變易二種)</span>生死。故說為因。緣。謂煩惱所知二障。助感<span class='note-inline'>(分段變易二種)</span>生死。故說為緣。所以者何。生死有二。</p>
</div>
<div class='div-commentary'><p style="margin-left:1em">有漏無漏二業。皆屬增上緣攝。但以業招生顯。故復名因也。餘可知。</p>
<p style="margin-left:1em">△二解釋二。初釋分段生死。二釋變易生死。今初。</p>
</div>
<div class='div-orig'><p>一分段生死。謂諸有漏善不善業<span class='note-inline'>(為因。)</span>由煩惱障緣助勢力。所感三界麤異熟果。身命短長。隨因緣力有定齊限。故名分段。</p>
</div>
<div class='div-commentary'><p style="margin-left:1em">△二釋變易生死三。初正釋。二會異。三料簡。今初。</p>
</div>
<div class='div-orig'><p>二不思議變易生死。謂諸無漏有分別業<span class='note-inline'>(為因。)</span>由所知障緣助勢力。所感殊勝細異熟果。由悲願力。改轉身命。無定齊限。故名變易。無漏定願正所資感。妙用難測。名不思議。</p>
</div>
<div class='div-commentary'><p style="margin-left:1em">無漏有分別業。即有為無漏業也。改轉身命。謂改穢為淨。轉短為長也。</p>
<p style="margin-left:1em">△二會異。</p>
</div>
<div class='div-orig'><p>或名意成身<span class='note-inline'>(謂)</span>。隨<span class='note-inline'>(大悲)</span>意願<span class='note-inline'>(之所)</span>成故。如<span class='note-inline'>(勝鬘)</span>契經說<span class='note-inline'>(譬)</span>。如<span class='note-inline'>(以)</span>取為緣<span class='note-inline'>(以)</span>。有漏業<span class='note-inline'>(為)</span>因。續後有者而生三有。如是<span class='note-inline'>(以)</span>無明習地為緣<span class='note-inline'>(以)</span>。無漏業<span class='note-inline'>(為)</span>因。有阿羅漢獨覺<span class='note-inline'>(及)</span><span class='corr'>已</span>得自在菩薩生三種意成身。</p>
</div>
<div class='div-commentary'><p style="margin-left:1em">此會勝鬘經所謂意成身。即今不思議變易生死身也。</p>
</div>
<div class='div-orig'><p>亦名變化身。無漏定力。轉令異<span class='note-inline'>(于)</span>本<span class='note-inline'>(時之身。猶)</span>如變化<span class='note-inline'>(非新生)</span>故。如有論說<span class='note-inline'>(問)</span>。聲聞無學。永盡後有。云何能證無上菩提<span class='note-inline'>(答)</span>。依變化身證無上覺。非業報身。故不違理。</p>
</div>
<div class='div-commentary'><p style="margin-left:1em">此釋不思議變易身。復名變化身也。如有論下。引證可知。二會異竟。</p>
<p style="margin-left:1em">△三料簡。</p>
</div>
<div class='div-orig'><p><span class='note-inline'>(難曰。)</span>若所知障助無漏業。能感<span class='note-inline'>(變易)</span>生死<span class='note-inline'>(則)</span>。二乘定性。應不永入無餘涅槃<span class='note-inline'>(喻)</span>。如諸異生<span class='note-inline'>(之)</span>拘<span class='note-inline'>(于)</span>煩惱<span class='note-inline'>(障)</span>故<span class='note-inline'>(又無漏有分別業。是道諦攝)</span>。如何道諦<span class='note-inline'>(乃)</span>實能感<span class='note-inline'>(變易生死之)</span>苦<span class='note-inline'>(答曰)</span>。誰言實感<span class='note-inline'>(難曰)</span>。不爾如何<span class='note-inline'>(答曰。但由)</span>。無漏<span class='note-inline'>(勝)</span>定<span class='note-inline'>(勝)</span>願資<span class='note-inline'>(於三界<span class='corr'>已</span>感異熟之故)</span>有漏業。令所得果相續長時<span class='note-inline'>(以無漏業資助。令其)</span>。展轉增勝。假說名感<span class='note-inline'>(非無漏業實能感苦也。又)</span>。如是感時。由所知障為緣助力。非<span class='note-inline'>(無漏業)</span>獨能感<span class='note-inline'>(也。)</span>然所知障<span class='note-inline'>(在菩薩分中。雖助變易生死。而在定性二乘分中。仍復)</span>。不障解脫<span class='note-inline'>(以所知障)</span>。無能發業潤生用故<span class='note-inline'>(問曰)</span>。何用資感<span class='note-inline'>(變易)</span>生死苦為<span class='note-inline'>(答曰。為欲)</span>。自證菩提。利樂他故。謂不定性獨覺聲聞。及得自在大願菩薩。<span class='corr'>已</span>永斷伏煩惱障故。無容復受當<span class='note-inline'>(來之)</span>分段身。恐廢長時修菩薩行。遂以無漏勝定願力<span class='note-inline'>(譬)</span>。如<span class='note-inline'>(世間)</span>延壽<span class='note-inline'>(之)</span>法<span class='note-inline'>(以)</span>。資現身<span class='note-inline'>(故業之)</span>因。令彼<span class='note-inline'>(故業因種。)</span>長時與<span class='note-inline'>(今現身之)</span>果不絕。數數如是定願資助。乃至證得無上菩提<span class='note-inline'>(問曰。既以無漏定願資現身因)</span>。彼復何須所知障助<span class='note-inline'>(答曰)</span>。既未圓證無相大悲<span class='note-inline'>(若)</span>。不執菩提<span class='note-inline'>(及)</span>有情<span class='note-inline'>(皆是)</span>實有<span class='note-inline'>(則)</span>。無由發起猛利悲願。又所知障。障大菩提。為永斷除<span class='note-inline'>(此所知障。所以)</span>留身久住。又所知障。為有漏依。此障若無。彼<span class='note-inline'>(變易生死則)</span>定非有。故於身住。有大助力<span class='note-inline'>(是中)</span>。若所留身<span class='note-inline'>(從)</span>。有漏定願所資助者。分段身攝<span class='note-inline'>(以是)</span>。二乘異生所知境故<span class='note-inline'>(若從)</span>。無漏定願所資助者。變易身攝。非彼<span class='note-inline'>(二乘異生所知)</span>境故。由此應知變易生死。性是有漏異熟果攝。於無漏業。是增上果。有聖教中說<span class='note-inline'>(此變易之身以)</span>為無漏出三界者<span class='note-inline'>(乃)</span>。隨<span class='note-inline'>(無漏業之)</span>助因<span class='note-inline'>(而)</span>說。</p>
</div>
<div class='div-commentary'><p style="margin-left:1em">二解釋竟。</p>
<p style="margin-left:1em">△三屬頌二。初結屬。二釋疑。今初。</p>
</div>
<div class='div-orig'><p>頌中所言諸業習氣。即前所說<span class='note-inline'>(有漏無漏)</span>二業種子。二取習氣。即前所說<span class='note-inline'>(煩惱所知)</span>二障種子。俱執著故<span class='note-inline'>(名之為取)</span>。俱等餘文。義如前釋。</p>
</div>
<div class='div-commentary'><p style="margin-left:1em">△二釋疑。</p>
</div>
<div class='div-orig'><p>變易生死。雖無分段前後異熟別盡別生。而數資助。前後改轉。亦有前盡餘復生義。</p>
</div>
<div class='div-commentary'><p style="margin-left:1em">疑曰。分段生死。可云前異熟盡。復生異熟。變易既無分段。何名既盡復生餘等。答釋可知。</p>
</div>
<div class='div-orig'><p>雖亦由現<span class='note-inline'>(行令)</span>生死相續。而<span class='note-inline'>(惟)</span>種定有<span class='note-inline'>(故)</span>。頌偏說之<span class='note-inline'>(若現行則不定有也)</span>。或為顯示真異熟因果。皆不離本識<span class='note-inline'>(因是本識所執持故。果即本識自果相故)</span>。故不說現<span class='note-inline'>(若夫前六轉識。名為)</span>。現異熟因<span class='note-inline'>(要至未來。方感異熟之果。現在)</span>。不即與果<span class='note-inline'>(又酬前滿業之無記)</span>。轉識<span class='note-inline'>(多有)</span>間斷<span class='note-inline'>(是異熟生)</span>。非<span class='note-inline'>(是真)</span>異熟故。</p>
</div>
<div class='div-commentary'><p style="margin-left:1em">又疑曰。現行諸業。現行二取。亦令生死相續。何故頌中但舉習氣說耶。答亦可知。初正明生死相續竟。</p>
<p style="margin-left:1em">△二例明淨法相續。</p>
</div>
<div class='div-orig'><p>前中後際生死輪迴。不待外緣。既由內識。淨法相續。應知亦然。謂無始來依附本識。有無漏種。由轉識等數數熏發。漸漸增勝。乃至究竟得成佛時。轉捨本來雜染識<span class='note-inline'>(之)</span>種<span class='note-inline'>(子。)</span>轉得始起清淨種<span class='note-inline'>(之淨)</span>識。任持一切功德種子。由本願力。盡未來際起諸妙用。相續無窮。由此應知唯有內識。</p>
</div>
<div class='div-commentary'><p style="margin-left:1em">二釋生死由何難竟。</p>
<p style="margin-left:1em">△三釋違經三性難二。初正釋三性不離識。二轉釋無性即識性。初中二。初設難舉頌。二以論釋成。今初。</p>
</div>
<div class='div-orig'><p>若唯有識。何故世尊處處經中說有三性。應知三性亦不離識。所以者何。頌曰。由彼彼徧計。徧計種種物。此徧計所執。自性無所有。依他起自性。分別緣所生。圓成實於彼<span class='note-inline'>(依他性上。)</span>常遠離前<span class='note-inline'>(徧計所執)</span>性。故此<span class='note-inline'>(圓成)</span>與依他。非異非不異<span class='note-inline'>(喻)</span>。如無常等性<span class='note-inline'>(與無常等法。乃非異不異)</span>。非不見此<span class='note-inline'>(圓成實。而能了)</span>彼<span class='note-inline'>(依他性也)</span>。</p>
</div>
<div class='div-commentary'><p style="margin-left:1em">△二以論釋成二。初正釋頌文。二義類相攝。初中二。初別釋頌文。二總申頌意。初又三。初釋徧計所執性。二釋依他起性。三釋圓成實性。初又二。初略釋。二廣釋。今初。</p>
</div>
<div class='div-orig'><p>論曰。周徧計度。故名徧計<span class='note-inline'>(計度之心)</span>。品類眾多。說為彼彼<span class='note-inline'>(此)</span>。謂能徧計之虗妄分別<span class='note-inline'>(心也。)</span>即由彼彼虗妄分別。徧計種種所徧計物<span class='note-inline'>(此)</span>。謂所妄執蘊處界等若法若我自性差別<span class='note-inline'>(也。)</span>此所妄執自性差別。總名徧計所執自性。如是自性。都無所有。理教推徵。不可得故。</p>
</div>
<div class='div-commentary'><p style="margin-left:1em">我自性。謂橫計主宰。我差別。謂有情命者等。預流一來等。乃至二十句。六十五句等。法自性。謂橫計軌持。法差別。謂蘊處界等。實德業等。乃至有無一異俱不俱等。</p>
<p style="margin-left:1em">△二廣釋二。初總分文。二別解釋。今初。</p>
</div>
<div class='div-orig'><p>或初句。顯能徧計識。第二句。示所徧計境。後半方申徧計所執若我若法自性非有。<span class='corr'>已</span>廣顯彼不可得故。</p>
</div>
<div class='div-commentary'><p style="margin-left:1em">△二別解釋三。初釋能徧計。二釋所徧計。三對依他明徧計所執。今初。</p>
</div>
<div class='div-orig'><p>初能徧計。自性云何。</p>
</div>
<div class='div-commentary'><p style="margin-left:1em">假問徵起也。釋有二義。初義非。第二正。</p>
</div>
<div class='div-orig'><p>有義。八識及諸心所有漏攝者。皆能徧計。虗妄分別為自性故。皆似所取能取現故<span class='note-inline'>(又聖教)</span>。說阿賴耶<span class='note-inline'>(識。)</span>以徧計所執自性妄執<span class='note-inline'>(之)</span>種<span class='note-inline'>(子)</span>為所緣故。</p>
</div>
<div class='div-commentary'><p style="margin-left:1em">所取能取。即能緣所緣也。此顯八識皆能徧計。說阿賴下。更引證以顯第八亦能徧計。葢所緣既是妄執種子。則能緣亦必是妄執矣。</p>
</div>
<div class='div-orig'><p>有義。第六第七心品<span class='note-inline'>(之)</span>執我法者。是能徧計<span class='note-inline'>(經中)</span>。唯說意識能徧計故<span class='note-inline'>(以)</span>。意及意識。名<span class='note-inline'>(為)</span>意<span class='note-inline'>(與)</span>識故<span class='note-inline'>(有)</span>。計度<span class='note-inline'>(及)</span>分別<span class='note-inline'>(乃為)</span>。能徧計故<span class='note-inline'>(前五及第八非能徧計也)</span>。執我法者。必是慧<span class='note-inline'>(心所)</span>故。二執必與無明<span class='note-inline'>(心所)</span>俱故<span class='note-inline'>(第八無慧癡二心所相應。非能徧計也)</span>。不說無明有善性故。癡無癡等不相應故<span class='note-inline'>(諸善心所非能徧計也)</span>。不見有執導空智故<span class='note-inline'>(喻如)</span>。執有執無不俱起故<span class='note-inline'>(善慧心所亦非能徧計也)</span>。曾無有執非能熏故<span class='note-inline'>(第八但是所熏。決非有我法二執也。夫)</span>。有漏<span class='note-inline'>(諸)</span>心<span class='note-inline'>(心所)</span>等。不證實<span class='note-inline'>(理)</span>故。一切皆名虗妄分別<span class='note-inline'>(然不皆名為能徧計。以其)</span>。雖似所取能取相現。而非一切<span class='note-inline'>(皆是)</span>能徧計攝<span class='note-inline'>(尚以似能所取。便名能徧計者)</span>。勿無漏心亦有執故<span class='note-inline'>(且)</span>。如來後得<span class='note-inline'>(無漏智心。亦似能取所取相現。豈亦)</span>應<span class='note-inline'>(名為)</span>有執故。經說佛<span class='note-inline'>(後得)</span>智。現身土等種種影像。如鏡等故。若無<span class='note-inline'>(能所)</span>緣用。應非智等。雖<span class='note-inline'>(聖教)</span>說藏識緣徧計種。而不說唯<span class='note-inline'>(緣徧計。)</span>故非誠證。由斯理趣。唯於第六第七心品有能徧計。識品雖<span class='note-inline'>(只有)</span>二。而有<span class='note-inline'>(千)</span>二<span class='note-inline'>(決乃至)</span>三四五六七八九十<span class='note-inline'>(法)</span>等<span class='note-inline'>(上所起)</span>徧計不同。故言彼彼。</p>
</div>
<div class='div-commentary'><p style="margin-left:1em">此護法正義也。初第六下。正簡前五第八及諸善心所等非能徧計。次有漏心等下。破斥初義。次雖說藏識下。通前所引聖教。後由斯理趣下。結成能徧計者。唯是六七二識。但由所徧計有不同。故頌言彼彼耳。宗鏡錄云。一有徧非計。如無漏諸心。及有漏善識。能徧廣緣。而非計執<span class='note-inline'>(無漏諸心。即諸聖人無漏智慧。了諸法空。即無法不徧。都無計執。名為非計。唯後得智也。有漏善識。即地前菩薩。雖有漏心中。能作無我觀故。亦能觀一切法皆無有我。亦是徧而非計)</span>。二有計非徧。如有漏第七識。恒緣第八見分。起我法二執。從第六識入生空觀時。第七識中猶尚緣第八見分起於法執。故知計而非徧。三亦徧亦計。即眾生染心<span class='note-inline'>(謂染汙相應之第六識也)</span>。四非徧非計。即有漏前五識。及有漏第八識。各了自相分境。故不徧。無計度隨念分別。故非計也。初釋能徧計竟。</p>
<p style="margin-left:1em">△二釋所徧計。</p>
</div>
<div class='div-orig'><p><span class='note-inline'>(問曰。)</span>次所徧計。自性云何<span class='note-inline'>(答曰)</span>。攝大乘說。是依他起。徧計心等<span class='note-inline'>(之)</span>所緣緣故<span class='note-inline'>(問曰)</span>。圓成實性。寧非彼<span class='note-inline'>(徧計執所緣之)</span>境<span class='note-inline'>(答曰)</span>。真非妄執所緣境故<span class='note-inline'>(若)</span>。依展轉<span class='note-inline'>(而)</span>說亦<span class='note-inline'>(可是)</span>所徧計<span class='note-inline'>(然)</span>。徧計所執。雖是彼<span class='note-inline'>(能徧計心之)</span>境。而<span class='note-inline'>(無實我法。)</span>非所緣緣。故非所徧計。</p>
</div>
<div class='div-commentary'><p style="margin-left:1em">依展轉說亦所徧計者。如計繩為蛇。即是計麻為蛇也。雖是彼境而非所緣緣者。如計蛇時。亦未甞有蛇。仍惟有繩。故蛇非所緣緣。亦復非所徧計。當知徧計之所緣緣。惟是依他起性。譬如妄計蛇時。仍即于繩起計。仍以本質繩為疎所緣緣。眼識相分繩為親所緣緣。意識于中妄起蛇怖。名為非量。名為徧計執也。</p>
<p style="margin-left:1em">△三對依他明徧計所執。</p>
</div>
<div class='div-orig'><p>徧計所執。其相云何。與依他起。復有何別。</p>
</div>
<div class='div-commentary'><p style="margin-left:1em">此亦假問徵起也。釋有二義。初義非。次義正。</p>
</div>
<div class='div-orig'><p>有義。三界<span class='note-inline'>(所攝有漏)</span>心及心所。由無始來虗妄熏習。雖各體一。而似二生。謂見<span class='note-inline'>(分及)</span>相分。即<span class='note-inline'>(是)</span>能<span class='note-inline'>(取)</span>所取。如是二分。情<span class='note-inline'>(之所)</span>有理<span class='note-inline'>(之所)</span>無<span class='note-inline'>(故)</span>。此<span class='note-inline'>(能所二)</span>相說為徧計所執<span class='note-inline'>(此相見)</span>。二<span class='note-inline'>(分)</span>所依<span class='note-inline'>(自證之)</span>體。實託緣生。此性非無。名依他起<span class='note-inline'>(以是)</span>。虗妄分別緣所生故。云何知然。諸聖教說。虗妄分別。是依他起。二取名為徧計所執。</p>
</div>
<div class='div-commentary'><p style="margin-left:1em">此妄以自證分為依他起性。見相二分為徧計所執也。</p>
</div>
<div class='div-orig'><p>有義。一切<span class='note-inline'>(有漏無漏染與不染世出世間所有)</span>心及心所。由熏習力所變二分。從緣生故。亦依他起。徧計依斯<span class='note-inline'>(相見二分。)</span>妄執定實<span class='note-inline'>(我法及執)</span>有無一異俱不俱等。此<span class='note-inline'>(有無之二。或一異之)</span>二<span class='note-inline'>(等。)</span>方名徧計所執。諸聖教說。唯量唯二。種種皆名依他起故。又相<span class='note-inline'>(分)</span>等四法。十一識等。論皆說為依他起攝故。</p>
</div>
<div class='div-commentary'><p style="margin-left:1em">此護法正義也。俱者。亦有亦無。或亦一亦異也。不俱者。非有非無。或非一非異也。此等執實戲論。方名徧計所執。若夫相見二分。本是從緣生起。豈非依他性哉。唯量唯二等者。攝論云。一者唯量。義無所有故。二者唯二。謂有相及見識故。三者唯種種。謂種種相生起故。天親釋云。唯量者。唯是識量。由所識義無所有故。唯二者。成立有相及見故。即此一識。一分成相。第二分成見。此是眼等識二分故。唯種種者。即此一識。所起六塵為相。意識為見。意識境不定。故說唯種種也。相等四法。即諸心心所各有四分。所謂一相分。二見分。三自證分。四證自證分也。十一識者。一身識。謂眼等五界。二身者識。謂染汙意。三受者識。謂意界。四應受識。謂色等六外界<span class='note-inline'>(五正受識。謂六識界。六世識。謂生生相續)</span>。不斷。七數識。謂算計一乃至無量。八處識。謂器世間。九言說識。謂見聞覺知四種言說。此九從名言熏習種子生。十自他差別識。謂依身差別。此從我見熏習種子生。十一善惡兩道生死識。謂生死趣無量種。此從有支習氣種子生。如是諸識。論皆說為虗妄分別所攝。名依他起。</p>
</div>
<div class='div-orig'><p>不爾。無漏後得智品<span class='note-inline'>(所有相見)</span>二分<span class='note-inline'>(亦)</span>。應名<span class='note-inline'>(為)</span>徧計所執<span class='note-inline'>(汝若)</span>。許<span class='note-inline'>(者則)</span>應聖智不緣彼<span class='note-inline'>(二分)</span>生<span class='note-inline'>(或復)</span>。緣彼<span class='note-inline'>(二分之)</span>智品。應<span class='note-inline'>(是集諦而)</span>非道諦<span class='note-inline'>(汝若)</span>。不許<span class='note-inline'>(無漏二分是徧計者)</span>應知有漏<span class='note-inline'>(二分。)</span>亦爾<span class='note-inline'>(但是依他起性)</span>。又若二分是徧計所執。應如兔角等。非所緣緣<span class='note-inline'>(以凡)</span>。徧計所執。體非有故。又應二分<span class='note-inline'>(既非有體。則便)</span>不熏成種<span class='note-inline'>(既不熏種。則此)</span>。後識等<span class='note-inline'>(復)</span>生。應無二分。又諸習氣<span class='note-inline'>(即)</span>。是<span class='note-inline'>(第八識之)</span>相分<span class='note-inline'>(所)</span>攝。豈<span class='note-inline'>(以)</span>非有<span class='note-inline'>(之)</span>法<span class='note-inline'>(而)</span>能作<span class='note-inline'>(現行諸識之親)</span>因緣<span class='note-inline'>(又)</span>。若緣所生<span class='note-inline'>(之)</span>內相見分非依他起<span class='note-inline'>(則相見)</span>。二<span class='note-inline'>(分)</span>所依<span class='note-inline'>(自證之)</span>體。例亦應然<span class='note-inline'>(同屬徧計。以均是分別緣所生)</span>。無異因故。</p>
</div>
<div class='div-commentary'><p style="margin-left:1em">此破斥初義也。文並易知。初釋徧計所執性竟。</p>
<p style="margin-left:1em">△二釋依他起性二。初承前出依他體。二簡釋。初承前出依他體。即釋頌第五句也<span class='note-inline'>(依他起自性)</span>。</p>
</div>
<div class='div-orig'><p>由斯理趣。眾緣所生心心所體及相見分。有漏無漏。皆依他起。依他眾緣而得起故。</p>
</div>
<div class='div-commentary'><p style="margin-left:1em">△二簡釋。即釋頌第六句也<span class='note-inline'>(分別緣所生)</span>。</p>
</div>
<div class='div-orig'><p>頌言分別緣所生者。應知且說染分依他<span class='note-inline'>(若夫)</span>。淨分依他。亦<span class='note-inline'>(可名)</span>圓成故。或諸染淨心心所法。皆名分別<span class='note-inline'>(以後得智亦有分別)</span>。能緣慮故。是則一切染淨依他。皆是此中依他起攝。</p>
</div>
<div class='div-commentary'><p style="margin-left:1em">淨分依他亦圓成者。如四智菩提。十力無畏等。以是修德。名淨依他。以其稱性。復可名圓成實。二釋依他起性竟。</p>
<p style="margin-left:1em">△三釋圓成實性三。初正釋圓成實體性。二對依他明非一異。三明證此能了依他。初正釋圓成實體性。即釋頌七八兩句也<span class='note-inline'>(圓成實於彼。常遠離前性)</span>。</p>
</div>
<div class='div-orig'><p>二空所顯圓滿成就諸法實性。名圓成實。顯此徧常。體非虗謬。簡自共相虗空我等。</p>
</div>
<div class='div-commentary'><p style="margin-left:1em">此先釋圓成實三字之義也。徧故圓滿。常故成就。非虗謬故名實性。諸法自相。謂現量所得俗諦法體。離名種等所有分別。如色香味觸等。以其各各差別。故非徧圓。諸法共相。謂比量所得俗諦道理由名言等顯示不謬。如無常無我等。以其約義詮表。故非常成。虗空因色顯發。對有質礙而得其名。我非實有自性。依五取蘊施設假名。故皆虗謬。</p>
</div>
<div class='div-orig'><p>無漏有為。離倒究竟。勝用周徧。亦得此<span class='note-inline'>(圓成實)</span>名。然今頌中。說初非後。</p>
</div>
<div class='div-commentary'><p style="margin-left:1em">此料簡頌意也。無漏有為。即淨分依他。所謂四智菩提等。離倒。故亦可名為實。究竟。故亦可名為成。勝用周徧。故亦可名為圓。然頌中所說圓成實性。但指二空所顯。不指有為無漏也。</p>
</div>
<div class='div-orig'><p>此<span class='note-inline'>(圓成實性。)</span>即於彼依他起上。常遠離前徧計所執<span class='note-inline'>(以)</span>。二空所顯<span class='note-inline'>(之)</span>真如為性<span class='note-inline'>(頌中所)</span>。說於彼<span class='note-inline'>(二)</span>言<span class='note-inline'>(乃是)</span>。顯圓成實與依他起不即不離<span class='note-inline'>(頌中)</span>。常遠離<span class='note-inline'>(三)</span>言<span class='note-inline'>(乃是)</span>。顯妄所執能所取性理恒非有<span class='note-inline'>(頌中)</span>。前<span class='note-inline'>(之一)</span>言。義顯<span class='note-inline'>(但空徧計。)</span>不空依他<span class='note-inline'>(頌中)</span>。性<span class='note-inline'>(之一言。乃)</span>顯二空非<span class='note-inline'>(即是)</span>圓成實<span class='note-inline'>(二空所顯乃名為圓成實。以)</span>。真如離有離無性故。</p>
</div>
<div class='div-commentary'><p style="margin-left:1em">此正釋頌中於彼常遠離前性七字之義也。</p>
<p style="margin-left:1em">△二對依他明非一異。即釋頌九十十一三句也<span class='note-inline'>(故此與依他。非異非不異。如無常等性)</span>。</p>
</div>
<div class='div-orig'><p>由前理故。此圓成實與彼依他起。非異非不異<span class='note-inline'>(若言)</span>。異<span class='note-inline'>(者則。)</span>應真如非彼<span class='note-inline'>(依他之)</span>實性<span class='note-inline'>(若言)</span>。不異<span class='note-inline'>(則)</span>。此<span class='note-inline'>(圓成實)</span>性應是無常<span class='note-inline'>(又)</span>。彼此俱應淨非淨境。則<span class='note-inline'>(根)</span>本後<span class='note-inline'>(得二)</span>智<span class='note-inline'>(之)</span>用<span class='note-inline'>(亦)</span>應無別。</p>
</div>
<div class='div-commentary'><p style="margin-left:1em">此先釋第九第十兩句也。彼依他性。通於染淨。乃是後得智境。此圓成實。唯淨非染。乃是根本智境。故不得定言不異。由此觀之。馬鳴謂無明熏時即真如熏。乃約異而不異。如觸波時。全觸于水。非定一也。護法謂賴耶受熏。非關真如。乃約不異而異。如波動時。濕性無動。非定異也。若執真如定實受熏。則應變異。何名真如。若執真如定不受熏。則應真如不徧一切。離法性外別有諸法。何異一分無常一分常之外道。習二宗者。曷深思之。</p>
</div>
<div class='div-orig'><p><span class='note-inline'>(問曰。)</span>云何二性非異非一<span class='note-inline'>(答曰)</span>。如彼無常無我等法。無常等性。與<span class='note-inline'>(諸)</span>行等<span class='note-inline'>(生滅之)</span>法<span class='note-inline'>(若言)</span>。異<span class='note-inline'>(者則。)</span>應彼<span class='note-inline'>(行等)</span>法。非無常等<span class='note-inline'>(若言)</span>。不異<span class='note-inline'>(則)</span>。此<span class='note-inline'>(無常等。)</span>應非彼<span class='note-inline'>(行等法之)</span>共相。由斯喻顯此圓成實。與彼依他非一非異<span class='note-inline'>(葢依他起)</span>。法與<span class='note-inline'>(圓成實)</span>法性。理必應然<span class='note-inline'>(以)</span>。勝義世俗<span class='note-inline'>(必)</span>。相待<span class='note-inline'>(而)</span>有故。</p>
</div>
<div class='div-commentary'><p style="margin-left:1em">此釋第十一句也。無常無我等法。謂諸行無常。亦復無我。如色無常。受想行識無常。眼無常。耳鼻舌身意無常。色無常。聲香味觸法無常。眼識無常。乃至意識無常。既無常。則無我。無我故空。不淨苦惱。是故蘊處界等各有法體。名為自相。無常無我苦空不淨。徧于諸法。名為共相。此自共相。不一不異。若言定異。則蘊處界不應無常及無我等。若言定一。且如色與無常既一。則受想等與色異故。應非無常。餘可例知。故非定一定異也。今依他法與圓成性。亦復如是。圓成實性。是勝義諦。依他起性。是世俗諦。二諦相待而有。故亦不一不異。波水繩麻等喻。皆可准思。</p>
<p style="margin-left:1em">△三明證此能了依他。即釋頌第十二句<span class='note-inline'>(非不見此彼)</span>。</p>
</div>
<div class='div-orig'><p>非不證見此圓成實。而能見彼依他起性。未達徧計所執性空。不如實知依他有故。無分別智證真如<span class='corr'>已</span>。後得智中。方能了達依他起性如幻事等。雖無始來心心所法。<span class='corr'>已</span>能緣自相見分等。而我法執恒俱行故。不如實知眾緣所引自心心所虗妄變現。猶如幻事。陽燄。夢境。鏡像。光影。谷響。水月。變化所成。非有似有。依如是義。故有頌言。非不見真如。而能了諸行。皆如幻事等。雖有而非真。</p>
</div>
<div class='div-commentary'><p style="margin-left:1em">問曰。若必證見真如。方了依他起性。則初心修觀。即應便觀真如。何故大乘止觀。乃令先觀徧計。次觀依他。後觀圓成實耶。答曰。真如不在依他性外。初心若觀真如。必將妄計一个無名無相曠若虗空者以為真如。便成徧計所執。此病最不可救。以不達諸法當體無性。墮惡取空。不知所觀空理。正是第六識之相分。假使一切時中空境現前。而又不破戒律。不撥萬行。亦秪可生無色天中。若因見此空故。破戒破見。直墮阿鼻大地獄矣。所以一切大乘法門。皆令眾生。即於現前諸法強觀無實。既知無實。便解如幻。既解如幻。便悟實性。既悟實性。方能從體起用。夫強觀無實者。觀徧計也。解如幻者。觀依他也。悟實性者。根本智也。從體起用者。後得智也。譬如以麻作繩。愚小無知。妄計為蛇。若不即從所計之蛇如實觀察。何由得知蛇本非有。故須蛇計既息。然後知繩即麻。知即麻者。喻根本智。知麻可作種種大小諸繩。一一諸繩皆無實性。隨意所作。喻後得智。故知大乘止觀。成唯識論。觀心妙訣。曾無兩途。初別釋頌文竟。</p>
<p style="margin-left:1em">△二總申頌意。</p>
</div>
<div class='div-orig'><p>此中意說。三種自性。皆不遠離心心所法。謂心心所及所變現。眾緣生故。如幻事等。非有似有。誑惑愚夫。一切皆名依他起性。愚夫於此橫執我法有無一異俱不俱等。如空華等。性相都無。一切皆名徧計所執。依他起上。彼所妄執我法俱空。此空所顯識等真性。名圓成實。是故此三不離心等。</p>
</div>
<div class='div-commentary'><p style="margin-left:1em">此正所謂一依他一切依他。一徧計一切徧計。一真實一切真實也。初正釋頌文竟。</p>
<p style="margin-left:1em">△二義類相攝十三。初與六無為相攝<span class='note-inline'>(至)</span>。十三結略指廣。今初。</p>
</div>
<div class='div-orig'><p><span class='note-inline'>(問曰。)</span>虗空。擇滅。非擇滅等。何性攝耶<span class='note-inline'>(答曰)</span>。三皆容攝<span class='note-inline'>(若于)</span>。心等變似虗空等相。隨心生故<span class='note-inline'>(則是)</span>。依他起攝<span class='note-inline'>(若有)</span>。愚夫於中妄執實有。此即徧計所執性攝。若於真如假施設有虗空等義<span class='note-inline'>(則是)</span>。圓成實攝<span class='note-inline'>(然而)</span>。有漏心等<span class='note-inline'>(所緣六無為法。)</span>定屬依他<span class='note-inline'>(若是)</span>。無漏心等<span class='note-inline'>(所緣六無為法。)</span>容二性攝<span class='note-inline'>(以是)</span>。眾緣生故。攝屬依他<span class='note-inline'>(以其)</span>。無顛倒故<span class='note-inline'>(亦可)</span>。圓成實攝。</p>
</div>
<div class='div-commentary'><p style="margin-left:1em">△二與七真如相攝。</p>
</div>
<div class='div-orig'><p><span class='note-inline'>(問曰。)</span>如是三性。與七真如云何相攝。七真如者。一流轉真如。謂有為法流轉<span class='note-inline'>(之)</span>實性。二實相真如。謂二無我所顯<span class='note-inline'>(之)</span>實性。三唯識真如。謂染淨法唯識<span class='note-inline'>(之)</span>實性。四安立真如。謂苦<span class='note-inline'>(諦之)</span>實性。五邪行真如。謂集<span class='note-inline'>(諦之)</span>實性。六清淨真如。謂滅<span class='note-inline'>(諦之)</span>實性。七正行真如。謂道<span class='note-inline'>(諦之)</span>實性<span class='note-inline'>(答曰)</span>。此七實性<span class='note-inline'>(皆屬)</span>。圓成實攝<span class='note-inline'>(以是)</span>。根本後得二智境故<span class='note-inline'>(若)</span>。隨相<span class='note-inline'>(而相)</span>攝者<span class='note-inline'>(則)</span>。流轉苦集三<span class='note-inline'>(種真如。)</span>前二性攝。妄執雜染故。餘四皆是圓成實攝。</p>
</div>
<div class='div-commentary'><p style="margin-left:1em">雖有七名。唯一真如。此真如體。離名絕相。唯根本智之所親證。依此真體。約義差別。說七種名。乃後得智之所建立。故皆圓成實攝。或可于無流轉中妄執流轉。無苦集中妄成苦集。即是徧計性攝。又真如不變隨緣。舉體而為流轉苦集諸雜染法。即是依他性攝也。</p>
<p style="margin-left:1em">△三與六法相攝。</p>
</div>
<div class='div-orig'><p><span class='note-inline'>(問曰。)</span>三性<span class='note-inline'>(與)</span>六法相攝云何<span class='note-inline'>(答曰)</span>。彼六法中。皆具三性。色受想行識及無為。皆有妄執緣生理故。</p>
</div>
<div class='div-commentary'><p style="margin-left:1em">六法。即五蘊及無為法也。妄執六法。皆徧計性。緣生六法。皆依他性。六法所依之理。皆圓成實性也。</p>
<p style="margin-left:1em">△四與五事相攝<span class='note-inline'>(即五法。一相。二名。三分別。亦名妄想。四正智。五真如。亦名如如)</span>。</p>
</div>
<div class='div-orig'><p><span class='note-inline'>(問曰。)</span>三性<span class='note-inline'>(與)</span>五事相攝云何<span class='note-inline'>(答曰)</span>。諸聖教說相攝不定。謂或有處。說依他起。攝彼相名分別正智。圓成實性。攝彼真如。徧計所執。不攝五事。彼說有漏心心所法。變似所詮。說名為相。似能詮現。施設為名。能變<span class='note-inline'>(之)</span>心<span class='note-inline'>(心所)</span>等。立為分別。無漏心<span class='note-inline'>(心所)</span>等離戲論故。但總名正智<span class='note-inline'>(而)</span>。不說能<span class='note-inline'>(詮)</span>所詮<span class='note-inline'>(以上)</span>。四<span class='note-inline'>(事皆)</span>從緣生。皆依他攝。</p>
<p>或復有處。說依他起。攝相分別。徧計所執。唯攝彼名。正智真如。圓成實攝。彼說有漏心及心所<span class='note-inline'>(之)</span>相分名<span class='note-inline'>(為)</span>相。餘<span class='note-inline'>(見分及能變之體皆)</span>名<span class='note-inline'>(為)</span>分別。徧計所執都無體故。為顯非有<span class='note-inline'>(故但)</span>。假說為名<span class='note-inline'>(正智真如)</span>。二無倒故。圓成實攝。</p>
<p>或有處說。依他起性。唯攝分別。徧計所執。攝彼相名。正智真如。圓成實攝。彼說有漏心及心所相見分等。總名分別。虗妄分別為自性故。徧計所執能詮所詮。隨情立為名相二事。</p>
<p>復有處說。名屬依他起性。義<span class='note-inline'>(相即)</span>屬徧計所執。彼說有漏心心所法相見分等。由名勢力。成所徧計。故說為名。徧執所執<span class='note-inline'>(乃)</span>。隨名<span class='note-inline'>(而)</span>橫計<span class='note-inline'>(其)</span>。體<span class='note-inline'>(則)</span>實非有<span class='note-inline'>(所以)</span>。假立義<span class='note-inline'>(相之)</span>名。</p>
<p><span class='note-inline'>(以上)</span>諸聖教中所說五事。文雖有異。而義無違。然初所說。不相雜亂<span class='note-inline'>(尤為盡善)</span>。如瑜伽論廣說應知。</p>
</div>
<div class='div-commentary'><p style="margin-left:1em">△五與五相相攝<span class='note-inline'>(一所詮相。二能詮相。三二相屬相。四被執著相。五不執著相)</span>。</p>
</div>
<div class='div-orig'><p><span class='note-inline'>(問曰。)</span>又聖教中說有五相。與此三性相攝云何<span class='note-inline'>(答曰)</span>。所詮<span class='note-inline'>(相)</span>能詮<span class='note-inline'>(相。)</span>各具三性。謂妄所計。屬初性攝。相名分別<span class='note-inline'>(之)</span>隨其所應所詮能詮。屬依他起。真如正智<span class='note-inline'>(之)</span>隨其所應所詮能詮。屬圓成實<span class='note-inline'>(以)</span>。後得<span class='note-inline'>(智為他說法。)</span>變似能詮相故。二相屬相。唯初性攝。妄執義名定相屬故。被執著相。唯依他起。虗妄分別為自性故。不執著相。唯圓成實。無漏智等為自性故。</p>
</div>
<div class='div-commentary'><p style="margin-left:1em">△六與四真實相攝<span class='note-inline'>(一世間所成真實。二道理所成真實。三煩惱障淨智所行真實。四所知障淨智所行真實)</span>。</p>
</div>
<div class='div-orig'><p><span class='note-inline'>(問曰。)</span>又聖教中說四真實。與此三性相攝云何<span class='note-inline'>(答曰)</span>。世間道理所成真實。依他起攝<span class='note-inline'>(相名分別)</span>。三事攝故<span class='note-inline'>(煩惱所知)</span>。二障淨智所行真實。圓成實攝<span class='note-inline'>(正智真如)</span>。二事攝故。辯中邊論。說初<span class='note-inline'>(世間)</span>真實。唯初<span class='note-inline'>(徧計)</span>性攝<span class='note-inline'>(以是)</span>。共所執故。第二<span class='note-inline'>(道理)</span>真實。通屬三性。理通執無執雜染清淨故。後二真實。唯屬第三。</p>
</div>
<div class='div-commentary'><p style="margin-left:1em">二釋並通。第二通屬三性者。執理則屬徧計。無執則屬依圓。雜望屬依他。清淨屬圓成實也。</p>
<p style="margin-left:1em">△七與四諦相攝<span class='note-inline'>(苦集滅道)</span>。</p>
</div>
<div class='div-orig'><p><span class='note-inline'>(問曰。)</span>三性<span class='note-inline'>(與)</span>四諦相攝云何<span class='note-inline'>(答曰)</span>。四中一一皆具三性。且苦諦中。無常等四<span class='note-inline'>(種行觀。)</span>各有三性。無常三者。一無性無常。性常無故<span class='note-inline'>(徧計)</span>。二起盡無常。有生滅故<span class='note-inline'>(圓成)</span>。三垢淨無常。位轉變故<span class='note-inline'>(圓成)</span>。苦有三者。一<span class='note-inline'>(觀)</span>所取<span class='note-inline'>(五蘊是)</span>苦。我法二執所依取故<span class='note-inline'>(徧計)</span>。二<span class='note-inline'>(既緣起)</span>事相<span class='note-inline'>(是)</span>苦<span class='note-inline'>(以是)</span>。三苦<span class='note-inline'>(之事)</span>相故<span class='note-inline'>(依他)</span>。三<span class='note-inline'>(觀)</span>和合<span class='note-inline'>(是)</span>苦<span class='note-inline'>(謂真如法與)</span>。苦和合故<span class='note-inline'>(圓成)</span>。空有三者。一<span class='note-inline'>(觀)</span>無性空<span class='note-inline'>(謂徧計所執)</span>。性非有故。二<span class='note-inline'>(觀)</span>異性空<span class='note-inline'>(謂依他起法)</span>。與妄所執自性異故。三<span class='note-inline'>(觀)</span>自性空<span class='note-inline'>(謂圓成實以)</span>。二空所顯<span class='note-inline'>(真如)</span>為自性故。無我三者。一<span class='note-inline'>(觀)</span>無相無我<span class='note-inline'>(謂徧計所執)</span>。我相無故。二<span class='note-inline'>(觀依他)</span>異相無我<span class='note-inline'>(謂)</span>。與妄所執<span class='note-inline'>(之)</span>我相異故。三<span class='note-inline'>(觀)</span>自相無我<span class='note-inline'>(謂圓成實以二)</span>。無我所顯<span class='note-inline'>(真如)</span>為自相故。</p>
<p>集諦三者。一習氣集。謂<span class='note-inline'>(能)</span>徧計<span class='note-inline'>(心)</span>所執自性執<span class='note-inline'>(之)</span>習氣<span class='note-inline'>(是)</span>。執彼<span class='note-inline'>(之)</span>習氣<span class='note-inline'>(故)</span>。假立彼<span class='note-inline'>(習氣集)</span>名。二等起集。謂業<span class='note-inline'>(與)</span>煩惱<span class='note-inline'>(即依他性)</span>。三未離繫集。謂未離障<span class='note-inline'>(之)</span>真如<span class='note-inline'>(即圓成實)</span>。</p>
<p>滅諦三者。一自性滅<span class='note-inline'>(徧計)</span>。自性不生故。二二取滅。謂<span class='note-inline'>(以)</span>擇滅<span class='note-inline'>(智。令能所)</span>二取不生故。三本性滅。空真如<span class='note-inline'>(之性本寂滅)</span>故。</p>
<p>道諦三者。一徧知道。能知徧計所執<span class='note-inline'>(性空)</span>故。二永斷道。能斷<span class='note-inline'>(染分)</span>依他起故。三作證道。能證圓成實故。然徧知道。亦通後<span class='note-inline'>(依圓之)</span>二<span class='note-inline'>(性)</span>。</p>
<p>七三<span class='note-inline'>(之)</span>三性。如次配釋。今於此中所配三性。或假或實。如理應知。</p>
</div>
<div class='div-commentary'><p style="margin-left:1em">徧知道亦通後二者。謂于三性皆悉通達。乃名徧知道也。七三者。即苦諦四種行觀。及集滅道三諦。此七各有三句也。如次配釋者。謂皆初句屬徧計。第二句屬依他。第三句屬圓成實也。或假或實者。謂集諦三性。惟約實配。餘六三性。或有假說也。</p>
<p style="margin-left:1em">△八與三解脫相攝。</p>
</div>
<div class='div-orig'><p><span class='note-inline'>(問曰。)</span>三解脫門所行境界。與此三性相攝云何<span class='note-inline'>(答曰)</span>。理實皆通。隨相各一。空無願<span class='note-inline'>(無)</span>相。如次應知。</p>
</div>
<div class='div-commentary'><p style="margin-left:1em">空解脫門。知徧計空。無願解脫門。于依他法無所願求。無相解脫門。證圓成實。離有無相也。</p>
</div>
<div class='div-orig'><p>緣此復生三無生忍。一本性無生忍<span class='note-inline'>(我法本無故)</span>。二自然無生忍<span class='note-inline'>(緣起無作故)</span>。三惑苦無生忍<span class='note-inline'>(究竟不生故)</span>。如次此三<span class='note-inline'>(無生忍。)</span>是彼<span class='note-inline'>(三解脫)</span>境故。</p>
</div>
<div class='div-commentary'><p style="margin-left:1em">△九與二諦相攝。</p>
</div>
<div class='div-orig'><p><span class='note-inline'>(問曰。)</span>此三<span class='note-inline'>(性)</span>云何攝彼<span class='note-inline'>(真俗)</span>二諦<span class='note-inline'>(答曰)</span>。應知世俗具此三種。勝義唯是圓成實性。世俗有三。一假世俗<span class='note-inline'>(如軍林等。但有假名)</span>。二行世俗<span class='note-inline'>(如蘊處界等。隨緣生滅故。亦名道理世俗)</span>。三顯了世俗<span class='note-inline'>(即安立世俗。以後得智安立真如故)</span>。如次應知即此三性。勝義有三。一義<span class='note-inline'>(理)</span>勝義。謂<span class='note-inline'>(即)</span>真如<span class='note-inline'>(乃最)</span>。勝之義<span class='note-inline'>(理)</span>故。二<span class='note-inline'>(所證)</span>得勝義。謂<span class='note-inline'>(即)</span>涅槃。勝即義故。三<span class='note-inline'>(能證)</span>行勝義。謂<span class='note-inline'>(即)</span>聖道<span class='note-inline'>(以)</span>。勝<span class='note-inline'>(而)</span>為義故<span class='note-inline'>(此三勝義)</span>。無變<span class='note-inline'>(易。)</span>無<span class='note-inline'>(顛)</span>倒。隨其所應。故皆攝在圓成實性。</p>
</div>
<div class='div-commentary'><p style="margin-left:1em">△十凡聖智境。</p>
</div>
<div class='div-orig'><p><span class='note-inline'>(問曰。)</span>如是三性。何智所行<span class='note-inline'>(答曰)</span>。徧計所執。都非智所行。以無自性。非所緣緣故<span class='note-inline'>(然)</span>。愚夫<span class='note-inline'>(妄)</span>執<span class='note-inline'>(為)</span>有。聖者達<span class='note-inline'>(其本)</span>無。亦得說為凡聖智境。依他起性<span class='note-inline'>(凡聖)</span>二智所行。圓成實性。唯聖智境。</p>
</div>
<div class='div-commentary'><p style="margin-left:1em">△十一假實分別。</p>
</div>
<div class='div-orig'><p><span class='note-inline'>(問曰。)</span>此三性中。幾假幾實<span class='note-inline'>(答曰)</span>。遍計所執<span class='note-inline'>(以其)</span>。妄安立故。可說為假<span class='note-inline'>(以其)</span>。無體相故<span class='note-inline'>(亦可說)</span>。非假非實。依他起性。有實有假。聚集相續分位性故。說為假有。心心所色從緣生故。說為實有。若無實法。假法亦無。假依實因而施設故。圓成實性。唯是實有。不依他緣而施設故。</p>
</div>
<div class='div-commentary'><p style="margin-left:1em">聚集者。根身器界諸和集相也。相續者。心及心所無間轉相也。分位者。二十四種不相應行也。此皆別無自體。故名為假。心者。八識心王也。心所者。五十一心所法也。色者。五根六塵十一種色法也。現在剎那從種起現。故名為實。依此實心心所及色。乃有聚集相似分位。故云假依實因而施設也。問曰。二卷<span class='corr'>已</span>破假說依實。此復何云假依實有。答曰。心外實法。決定是無。所以假說不必依實。今約唯識所現諸法。有實有假。實即道理世俗。假即是假世俗。此則有實然後有假。而若假若實。同名俗諦。不同外道餘乘所執心外實法也。問曰。前云勝義世俗。相待而有。今云圓成實性。不依他緣施設。又云何通。答曰。不因世俗。則不立勝義之名。故云相待而有。如因有水。乃得有波。有波之動。乃說水為靜也。然<span class='corr'>但</span>可云波因水有。不可云水因波有。故圓成實性。非依他緣而施設也。</p>
<p style="margin-left:1em">△十二異不異分別。</p>
</div>
<div class='div-orig'><p><span class='note-inline'>(問曰。)</span>此三<span class='note-inline'>(性)</span>為異。為不異耶<span class='note-inline'>(答曰)</span>。施說俱非<span class='note-inline'>(以)</span>。無別體故<span class='note-inline'>(非異。以)</span>妄執緣起真義<span class='note-inline'>(三各)</span>別故<span class='note-inline'>(非不異)</span>。</p>
</div>
<div class='div-commentary'><p style="margin-left:1em">只此不思議法體。妄執之則為徧計。隨緣起則為依他。約真義則是圓成實性。是故十法界之五位百法。皆依他也。執十法界之五位百法以為我實實法。皆徧計也。十法界五位百法之真義。皆圓成也。性相真源。從此和盤托出。讀者幸深思之。</p>
<p style="margin-left:1em">△十三結略指廣。</p>
</div>
<div class='div-orig'><p>如是三性。義類無邊。恐厭繁文。略示綱要。</p>
</div>
<div class='div-commentary'><p style="margin-left:1em">三釋違經三性難中。初正釋三性不離識竟。</p>
</div>
<p class='juan'>成唯識論觀心法要卷第八</p>
</div><!-- end of div[@id='body'] -->
</body></html>