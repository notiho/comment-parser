<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu5' />成唯識論觀心法要卷第五</p><p class="byline">蕅益沙門　智旭　述</p>
<div class='div-commentary'><p style="margin-left:1em">△二例論受義。</p>
</div>
<div class='div-orig'><p>此染汙意。何受相應。</p>
</div>
<div class='div-commentary'><p style="margin-left:1em">既釋第二能變第六餘相應門。故更例初能變以論受俱門也。此先假問徵起。下有三解。第三為正。</p>
</div>
<div class='div-orig'><p>有義。此<span class='note-inline'>(第七識所)</span>俱唯有喜受<span class='note-inline'>(以)</span>。恒內執<span class='note-inline'>(第八識之見分為)</span>我。生喜愛故。有義不然<span class='note-inline'>(若如所說。則)</span>。應許喜受乃至有頂。違聖言故。應說此意。四受相應。謂生惡趣。憂受相應。緣不善業所引<span class='note-inline'>(之真異熟)</span>果故。生人<span class='note-inline'>(道及)</span>欲天<span class='note-inline'>(并)</span>初<span class='note-inline'>(靜慮第)</span>二靜慮喜受相應。緣有喜地善業<span class='note-inline'>(所引異熟)</span>果故。第三靜慮。樂受相應。緣有樂地善業<span class='note-inline'>(所引異熟)</span>果故。第四靜慮乃至有頂。捨受相應。緣唯捨地善業<span class='note-inline'>(所引異熟)</span>果故。</p>
</div>
<div class='div-commentary'><p style="margin-left:1em">有頂。謂三有之頂。即非想非非想天。餘可知。</p>
</div>
<div class='div-orig'><p>有義。彼說亦不應理。此<span class='note-inline'>(第七識。從)</span>無始來。任運一類緣內執我。恒無轉易。與變異受不相應故。又此末那<span class='note-inline'>(但是)</span>。與前藏識義有別者<span class='note-inline'>(頌中)</span>。皆別說之。若<span class='note-inline'>(使有)</span>四受俱<span class='note-inline'>(則頌)</span>。亦應別說<span class='note-inline'>(今頌)</span>。既不別說<span class='note-inline'>(決)</span>。定與彼<span class='note-inline'>(藏識相)</span>同。故此<span class='note-inline'>(第七)</span>相應<span class='note-inline'>(亦但)</span>。唯有捨受。</p>
</div>
<div class='div-commentary'><p style="margin-left:1em">變異受。謂憂喜苦樂改變不同之受也。餘可知。初未轉依竟。</p>
<p style="margin-left:1em">△二<span class='corr'>已</span>轉依。</p>
</div>
<div class='div-orig'><p>未轉依位。與前所說<span class='note-inline'>(十八)</span>心所相應。<span class='corr'>已</span>轉依位。唯二十一心所俱起。謂徧行別境各五。善十一。如第八識<span class='corr'>已</span>轉依位。唯捨受俱。任運轉故。恒於所緣平等轉故。</p>
</div>
<div class='div-commentary'><p style="margin-left:1em">平等轉。謂平等性智證得十平等性故。亦唯捨受也。六釋餘相應門竟。</p>
<p style="margin-left:1em">△七釋三性門。</p>
</div>
<div class='div-orig'><p><span class='note-inline'>(問曰。)</span>末那心所。何性所攝<span class='note-inline'>(答曰)</span>。有覆無記所攝。非餘<span class='note-inline'>(善惡及無覆無記。蓋以)</span>此意相應四煩惱等是染法故。障礙聖道。隱蔽自心。說名有覆。非善不善。故名無記<span class='note-inline'>(問曰。既是煩惱。何非不善。答曰)</span>。如上二界諸煩惱等<span class='note-inline'>(種子。由于)</span>定力攝藏<span class='note-inline'>(不起現行)</span>。是無記攝。此<span class='note-inline'>(意所)</span>俱<span class='note-inline'>(現行)</span>染法<span class='note-inline'>(由其)</span>。所依<span class='note-inline'>(之識極微)</span>細故<span class='note-inline'>(無強計度)</span>。任運轉故。亦無記攝。若<span class='corr'>已</span>轉依。唯是善性。</p>
</div>
<div class='div-commentary'><p style="margin-left:1em">△八釋界繫門。</p>
</div>
<div class='div-orig'><p><span class='note-inline'>(問曰。)</span>末那心所。何地繫耶<span class='note-inline'>(答曰)</span>。隨彼<span class='note-inline'>(藏識)</span>所生<span class='note-inline'>(即為)</span>。彼地所繫。謂生欲界。現行末那相應心所即欲界繫。乃至有頂。應知亦然。任運恒緣自地藏識。執為內我。非<span class='note-inline'>(緣于)</span>他地故。若起彼地<span class='note-inline'>(之)</span>異熟藏識現在前者。名生彼地。染汙末那<span class='note-inline'>(即便)</span>緣彼<span class='note-inline'>(藏識)</span>執<span class='note-inline'>(為內)</span>我。即繫屬<span class='note-inline'>(于)</span>彼<span class='note-inline'>(地藏識。)</span>名彼所繫。或為彼地諸煩惱等之所繫縛。名彼所繫。若<span class='corr'>已</span>轉依。即非所繫。</p>
</div>
<div class='div-commentary'><p style="margin-left:1em">彼地。謂三界九地之隨一地也。或為彼地藏識所繫。是約所緣義釋。或為彼地煩惱所繫。是約相應義釋。</p>
<p style="margin-left:1em">△九釋伏斷門二。初正明無染末那。二申明有淨末那。今初。</p>
</div>
<div class='div-orig'><p><span class='note-inline'>(問曰。)</span>此染汙意。無始相續。何位永斷。或暫斷耶<span class='note-inline'>(答曰)</span>。阿羅漢滅定出世道無有。阿羅漢者。總顯三乘無學果位。此位染意。種及現行俱永斷滅。故說無有<span class='note-inline'>(若夫有)</span>。學位<span class='note-inline'>(中入於)</span>滅定<span class='note-inline'>(及)</span>。出世道<span class='note-inline'>(無漏觀)</span>中。俱暫伏滅。故<span class='note-inline'>(亦可)</span>說無有。謂染汙意。無始時來。微細一類任運而轉。諸<span class='note-inline'>(世間)</span>有漏道<span class='note-inline'>(雖復是善。)</span>不能伏滅<span class='note-inline'>(此識相應之我執。惟)</span>二乘<span class='note-inline'>(無漏)</span>聖道。有伏滅義<span class='note-inline'>(以根本)</span>。真無我解<span class='note-inline'>(能)</span>。違<span class='note-inline'>(彼)</span>我執故。後得<span class='note-inline'>(智)</span>無漏現在前時。是彼<span class='note-inline'>(根本真無我解之)</span>等流。亦違此<span class='note-inline'>(染汙)</span>意<span class='note-inline'>(蓋以)</span>。真無我解及後所得<span class='note-inline'>(此二智)</span>。俱<span class='note-inline'>(是)</span>無漏<span class='note-inline'>(道)</span>故<span class='note-inline'>(皆)</span>。名<span class='note-inline'>(為)</span>出世道<span class='note-inline'>(又復)</span>。滅定既是聖道<span class='note-inline'>(之)</span>等流<span class='note-inline'>(以其)</span>。極寂靜故。此<span class='note-inline'>(染汙意)</span>亦<span class='note-inline'>(暫)</span>非有<span class='note-inline'>(然出世道及滅盡定)</span>。由未永斷此種子故<span class='note-inline'>(所以)</span>。從滅盡定<span class='note-inline'>(及出世)</span>聖道起<span class='corr'>已</span>。此<span class='note-inline'>(染汙意仍)</span>復現行。乃至未滅<span class='note-inline'>(位中。恒相續轉。)</span>然此染意相應煩惱。是俱生故。非見<span class='note-inline'>(道之)</span>所斷。是染汙故。非<span class='note-inline'>(是)</span>非所斷<span class='note-inline'>(攝。此染汙意相應煩惱)</span>極微細故。所有種子。與有頂地下下煩惱一時頓斷<span class='note-inline'>(以其)</span>。勢力等故<span class='note-inline'>(直須)</span>。金剛喻定現在前時。頓斷此種。成阿羅漢。故無學位<span class='note-inline'>(方得)</span>。永不復起<span class='note-inline'>(若夫)</span>。二乘無學迴趣大乘<span class='note-inline'>(者。)</span>從初發心至未成佛。雖實是菩薩。亦名阿羅漢<span class='note-inline'>(以)</span>。應<span class='note-inline'>(供等三)</span>義等故。不別說之。</p>
</div>
<div class='div-commentary'><p style="margin-left:1em">有頂地下下煩惱。謂第六識中俱生之極微細貪癡慢也。約三界九地各分九品。此當第八十一。由其最極微細。故與第七識之煩惱勢力齊等。非金剛喻定。不能斷彼種子。然第六識中俱生煩惱。既分八十一品。則是品品漸斷。此第七識相應煩惱。惟是微細一類。不分三界九地。故云頓斷也。</p>
<p style="margin-left:1em">△二申明有淨末那二。初出謬解。二出正解。今初。</p>
</div>
<div class='div-orig'><p>此中有義。末那唯有煩惱障俱。聖教皆言三位無故。又說四惑恒相應故。又說為<span class='note-inline'>(前六)</span>識<span class='note-inline'>(之)</span>雜染依故。</p>
</div>
<div class='div-commentary'><p style="margin-left:1em">△二出正解二。初正明無染有淨。二通釋染淨差別。初中二。初斥前非。二申正義。今初。</p>
</div>
<div class='div-orig'><p>有義。彼說教理相違。出世末那。經說有故。無染意識。如有染時。定有俱生不共依故。</p>
</div>
<div class='div-commentary'><p style="margin-left:1em">此先總斥也。經說有出世末那。而彼說無。豈不違教。又無染意識。必有所依意根。而彼說無。豈不違理。言無染意識者。即無漏道相應之第六淨識也。言俱生不共依者。指第七意根也。量云。淨意識是有法。定有淨末那為俱生不共依宗。因云轉識攝故。喻如有染時意識。</p>
</div>
<div class='div-orig'><p>論說藏識決定恒與一識俱轉。所謂末那。意識起時。則<span class='note-inline'>(藏識與)</span>二俱轉。所謂意識及與末那。若五識中隨起一識。則<span class='note-inline'>(藏識與)</span>三俱轉。乃至或時頓起五識。則<span class='note-inline'>(藏識與)</span>七俱轉<span class='note-inline'>(明文若此)</span>。若<span class='note-inline'>(汝執)</span>住滅定無第七識。爾時藏識應無識俱。便非恒定一識俱轉<span class='note-inline'>(又第六識入無漏觀)</span>。住聖道時。若無第七。爾時藏識應<span class='note-inline'>(但與第六)</span>一識俱。如何可言若起意識。爾時藏識定二俱轉。顯揚論說。末那恒與四煩惱相應<span class='note-inline'>(是為染位)</span>。或翻彼相應恃舉為行。成平等行<span class='note-inline'>(是不染位)</span>。故知此意通染不染。若由<span class='note-inline'>(本)</span>論說阿羅漢位無染意故。便<span class='note-inline'>(謂竟)</span>無第七。應由<span class='note-inline'>(本)</span>論說阿羅漢位捨藏識故。便<span class='note-inline'>(亦并)</span>無第八。彼<span class='note-inline'>(第八)</span>既不爾。此<span class='note-inline'>(第七)</span>云何然。又諸論言。轉第七識得平等智。彼<span class='note-inline'>(平等智。亦)</span>如餘<span class='note-inline'>(大圓鏡妙觀察等)</span>智。定有所依相應<span class='note-inline'>(之)</span>淨識。此<span class='note-inline'>(第七)</span>識<span class='note-inline'>(若)</span>無者。彼<span class='note-inline'>(平等)</span>智<span class='note-inline'>(亦復)</span>應無。非離所依<span class='note-inline'>(之心王。得)</span>有能依<span class='note-inline'>(之淨無漏慧心所)</span>故<span class='note-inline'>(又)</span>。不可說彼<span class='note-inline'>(平等性智)</span>依六轉識<span class='note-inline'>(論)</span>。許<span class='note-inline'>(諸)</span>佛恒行<span class='note-inline'>(平等性智。猶)</span>如<span class='note-inline'>(大圓)</span>鏡智<span class='note-inline'>(之無間斷)</span>故。</p>
</div>
<div class='div-commentary'><p style="margin-left:1em">此廣明違教也。</p>
</div>
<div class='div-orig'><p>又無學位若無第七識。彼第八識應無俱有依。然<span class='note-inline'>(第八識)</span>必有此<span class='note-inline'>(俱有)</span>依。如餘<span class='note-inline'>(眼)</span>識<span class='note-inline'>(等)</span>性故。又如未證補特伽羅無我者。彼我執恒行。亦應未證法無我者。法我執恒行。此<span class='note-inline'>(第七)</span>識<span class='note-inline'>(于三位中)</span>若無。彼<span class='note-inline'>(三位中之法我執將)</span>依何識。非<span class='note-inline'>(可謂三位中之法我執)</span>依<span class='note-inline'>(于)</span>第八<span class='note-inline'>(以法我見即是慧。而)</span>。彼<span class='note-inline'>(第八識)</span>無慧<span class='note-inline'>(心所與之相應)</span>故。由此應信二乘聖道滅定無學<span class='note-inline'>(位中。)</span>此<span class='note-inline'>(第七)</span>識恒行。彼未證得法無我故。又諸論中。以<span class='note-inline'>(前)</span>五<span class='note-inline'>(識為)</span>同法。證有第七<span class='note-inline'>(意根)</span>為第六<span class='note-inline'>(意識之俱有)</span>依。聖道起時及無學位。若無<span class='note-inline'>(淨)</span>第七為<span class='note-inline'>(淨)</span>第六依。所立宗因便俱有失。或應五識亦無有<span class='note-inline'>(五根為)</span>依<span class='note-inline'>(既)</span>。五<span class='note-inline'>(識)</span>恒有依<span class='note-inline'>(則第)</span>。六<span class='note-inline'>(識)</span>亦應爾。</p>
</div>
<div class='div-commentary'><p style="margin-left:1em">此廣明違理也。應立量云。無學位第八識是有法。定有淨第七為俱有依宗。因云以是識性故。喻如眼等識。補特伽羅無我。即生空理。法無我。即法空理。以五同法等者。謂立量云。第六識是有法。定有第七意根為俱有依宗。因云轉識攝故。喻如前五識必以五根為俱有依。今若謂二乘聖道及無學位。但有第六識相應之生空智慧而無第七淨識為俱有依。則宗上有能別不極成之過。以俱有依不必定有故。因中犯共不定之失。以前六識。共是轉識攝故之因。而五識定有所依。第六於無漏位不定有依。則外人反出不定過云。為第六如前五。一切時中定有依耶。為前五如無漏位中第六。亦不必有依耶。初斥前非竟。</p>
<p style="margin-left:1em">△二申正義。</p>
</div>
<div class='div-orig'><p>是故定有無染汙意。於上<span class='note-inline'>(無學滅定及出世道)</span>三位。恒起現前<span class='note-inline'>(頌中)</span>。言彼<span class='note-inline'>(三位)</span>無有者<span class='note-inline'>(但)</span>。依染意<span class='note-inline'>(而)</span>說。如說四位無阿賴耶。非無第八。此亦應爾。</p>
</div>
<div class='div-commentary'><p style="margin-left:1em">四位無阿賴耶者。三乘無學及佛也。初正明無染有淨竟。</p>
<p style="margin-left:1em">△二通釋染淨差別。</p>
</div>
<div class='div-orig'><p>此意差別。略有三種。一補特伽羅我見相應<span class='note-inline'>(之意。)</span>二法我見相應<span class='note-inline'>(之意。)</span>三平等性智相應<span class='note-inline'>(之意)</span>。</p>
</div>
<div class='div-commentary'><p style="margin-left:1em">補特伽羅我見。即俱生我執。法我見。即俱生法執也。</p>
</div>
<div class='div-orig'><p>初<span class='note-inline'>(我執相應之意。)</span>通一切異生<span class='note-inline'>(恒時)</span>相續<span class='note-inline'>(若夫)</span>。二乘有學<span class='note-inline'>(及)</span>七地以前<span class='note-inline'>(但除無學迴心者。餘)</span>。一類<span class='note-inline'>(有學)</span>菩薩<span class='note-inline'>(于無漏位則不現起。而于)</span>。有漏心位彼<span class='note-inline'>(意仍)</span>緣阿賴耶識。起補特伽羅我見。次<span class='note-inline'>(法執相應之意。)</span>通一切異生聲聞獨覺<span class='note-inline'>(皆悉恒時)</span>相續<span class='note-inline'>(若夫)</span>。一切菩薩<span class='note-inline'>(于法空智果現前之時則不現起。而于)</span>。法空智果不現前位。彼<span class='note-inline'>(意仍)</span>緣異熟識起法我見。後<span class='note-inline'>(平等性智相應之意。)</span>通一切如來<span class='note-inline'>(恒時)</span>相續<span class='note-inline'>(若夫)</span>。菩薩<span class='note-inline'>(于初地)</span>見道。及<span class='note-inline'>(初地後)</span>修道<span class='note-inline'>(位)</span>中<span class='note-inline'>(法空智果不現前時則不現起。而于)</span>。法空智果現在前位。彼<span class='note-inline'>(意或)</span>緣無垢<span class='note-inline'>(淨識。或緣)</span>異熟識等。起平等性智。</p>
</div>
<div class='div-commentary'><p style="margin-left:1em">如來平等性智。緣無垢識。菩薩平等性智。緣異熟識也。餘可知。</p>
</div>
<div class='div-orig'><p>補特伽羅我見起位。彼法我見亦必現前。我執必依法執而起。如夜迷杌等。方謂人等故。我法二見。用雖有別。而不相違。同依一慧<span class='note-inline'>(心所。)</span>如眼識等。體雖是一。而有了別青<span class='note-inline'>(黃赤)</span>等多用。不相違故。此亦應然。</p>
</div>
<div class='div-commentary'><p style="margin-left:1em">迷杌等喻法執。謂人等喻補特伽羅執也。我法下。釋伏難。謂有難曰。上云我我所執決不俱起此中我法二見何得俱起。今釋之曰。用雖有別。而不相違。以同依一慧非一心中有二慧故。又難曰。既唯一慧。何有二執。今釋之曰。如一眼識。頓別青黃。如一耳識。齊聞鐘皷。亦復何違。應立量云。我法二執是有法。用不相違宗。因云同依一慧故。喻如眼識體一而了別多色。</p>
</div>
<div class='div-orig'><p>二乘有學<span class='note-inline'>(於或)</span>。聖道<span class='note-inline'>(或)</span>滅定現在前時。頓悟菩薩。於修道位<span class='note-inline'>(中及)</span>有學<span class='note-inline'>(回心之)</span>漸悟<span class='note-inline'>(菩薩若)</span>生空智果現在前時<span class='note-inline'>(此三等人)</span>。皆唯起法執<span class='note-inline'>(以彼)</span>。我執<span class='corr'>已</span><span class='note-inline'>(被聖道滅定生空智果所)</span>伏故。二乘無學。及此<span class='note-inline'>(無學迴心)</span>漸悟<span class='note-inline'>(菩薩於)</span>法空智果不現前時。亦唯起法執<span class='note-inline'>(以彼)</span>。我執<span class='corr'>已</span>斷故。八地以上一切<span class='note-inline'>(若頓若漸)</span>菩薩。所有我執皆永不行。或<span class='note-inline'>(無學迴心。固)</span><span class='corr'>已</span>永斷。或<span class='note-inline'>(頓悟及有學迴心。亦)</span>永伏故<span class='note-inline'>(若夫)</span>。法空智果不現前時<span class='note-inline'>(雖在八地以上)</span>。猶起法執<span class='note-inline'>(以生空智果。與法執)</span>。不相違故。如有經說。八地以上。一切煩惱不復現行。唯有<span class='note-inline'>(我執)</span>所依<span class='note-inline'>(之)</span>所知障在<span class='note-inline'>(當知)</span>。此所知障。是現<span class='note-inline'>(行)</span>非種<span class='note-inline'>(子。若)</span>不爾<span class='note-inline'>(者。)</span>煩惱<span class='note-inline'>(種子猶未永斷。)</span>亦應<span class='note-inline'>(名為)</span>在故<span class='note-inline'>(然此與)</span>。法執俱<span class='note-inline'>(之)</span>意<span class='note-inline'>(根。)</span>於二乘等。雖名不染<span class='note-inline'>(而)</span>。於諸菩薩。亦名為染<span class='note-inline'>(以正)</span>。障彼<span class='note-inline'>(法空)</span>智故。由此亦名有覆無記<span class='note-inline'>(惟)</span>。於二乘等。說名無覆<span class='note-inline'>(以此法執相應之意)</span>。不障彼<span class='note-inline'>(生空)</span>智故<span class='note-inline'>(又此第七識。雖隨第八所生所繫。然非真異熟識。但)</span>。是異熟生<span class='note-inline'>(所)</span>攝<span class='note-inline'>(以)</span>。從<span class='note-inline'>(第八真)</span>異熟識恒時生故。名異熟生。非<span class='note-inline'>(即引業所招之)</span>異熟果<span class='note-inline'>(問曰。前六識一分無記性者。名異熟生。此第七識。云何亦名異熟生耶。答曰。以)</span>。此<span class='note-inline'>(異熟生之)</span>名<span class='note-inline'>(可)</span>通<span class='note-inline'>(攝)</span>故<span class='note-inline'>(喻)</span>。如增上緣<span class='note-inline'>(雖正指六根。然凡)</span>。餘<span class='note-inline'>(三緣所)</span>不攝者。皆入此<span class='note-inline'>(增上緣)</span>攝<span class='note-inline'>(今異熟生亦爾)</span>。</p>
</div>
<div class='div-commentary'><p style="margin-left:1em">初正釋頌文竟。</p>
<p style="margin-left:1em">△二證有第七三。初問答總標。二別明教理。三通妨總結。今初。</p>
</div>
<div class='div-orig'><p><span class='note-inline'>(問曰。)</span>云何應知此第七識。離眼等識有別自體<span class='note-inline'>(答曰)</span>。聖教正理為定量故。</p>
</div>
<div class='div-commentary'><p style="margin-left:1em">△二別明教理二。初明聖教。二顯正理。初中二。初正釋。二指廣。今初。</p>
</div>
<div class='div-orig'><p>謂薄伽梵。處處經中說心意識三種別義。集起名心。思量名意。了別名識。是三別義。</p>
</div>
<div class='div-commentary'><p style="margin-left:1em">薄伽梵。即世尊也。而含六義。佛地經論云。謂諸如來。永不繫屬諸煩惱故。具自在義。炎猛智火所燒鍊故。具熾盛義。妙三十二大士相等所莊飾故。具端嚴義。一切殊勝功德圓滿無不知故。具名稱義。一切世間親近供養咸稱讚故。具吉祥義。具一切德。常起方便。利益安樂一切有情無懈廢故。具尊貴義。或能破壞四魔怨故。名薄伽梵。按小乘不知三種別義。妄計過去名意。現在名識。未來名心。今以大乘實義開曉之也。</p>
</div>
<div class='div-orig'><p>如是三義。雖通八識。而隨勝顯。第八名心。集諸法<span class='note-inline'>(之)</span>種<span class='note-inline'>(子)</span>起諸法<span class='note-inline'>(之現行)</span>故。第七名意。緣藏識等。恒審思量為我等故。餘六名識。於六<span class='note-inline'>(塵各)</span>別境<span class='note-inline'>(界)</span>麤動間斷。了別轉故。如入楞伽伽他中說。藏識說名心。思量性名意。能了諸境相。是說名為識。</p>
</div>
<div class='div-commentary'><p style="margin-left:1em">三義通八識者。八皆名心。心王有八。亦皆有集起義故。八皆名意。八識皆有前滅等無間意。又皆有思量義故。八皆名識。稱為八識。一一皆有了別用故。隨勝顯者。第八集起之義獨勝。第七思量之義獨勝。前六了境之義獨勝也。緣藏識等思量為我等者。一切凡夫。二乘有學及八地前菩薩。於有漏心位。此第七識。緣阿賴耶。恒審思量補特伽羅我。二乘菩薩。於滅定位及生空智果現在前位。此第七識。緣異熟識。恒審思量法我。地上菩薩。於法空智果現在前位。此第七識。緣異熟識。恒審思量二種無我。如來位中。此第七識。緣無垢識。恒審思量二種無我也。</p>
</div>
<div class='div-orig'><p>又大乘經。處處別說有第七識。故此<span class='note-inline'>(第七識是決定)</span>別有。諸大乘經是至教量。前<span class='note-inline'>(于初能變中。既)</span><span class='corr'>已</span>廣說。故不<span class='note-inline'>(須)</span>重<span class='note-inline'>(為極)</span>成<span class='note-inline'>(又復)</span>。解脫經中。亦別說有此第七識。如彼頌言。染汙意恒時。諸惑俱生滅。若解脫諸惑。非曾非當有。彼經自釋此頌意言。有染汙意。從無始來。與四煩惱恒俱生滅謂我見我愛及我慢我癡。對治道生斷煩惱<span class='corr'>已</span>。此意從彼便得解脫。爾時此意相應煩惱。非唯<span class='note-inline'>(於今)</span>現無。亦無現在過去未來<span class='note-inline'>(以諸煩惱)</span>。無<span class='note-inline'>(實)</span>自<span class='note-inline'>(體)</span>性故。</p>
</div>
<div class='div-commentary'><p style="margin-left:1em">若約迷情。則現前一念。積集過去無量惑業苦種。能起未來無量惑業苦事。然過去<span class='corr'>已</span>滅。未來未生唯此一剎那心。可名有體。而此心體。念念遷流。新新不住。亦何嘗有實體哉。依此妄心。故妄見有三世差別。果能覓心了不可得。則現在既無。三世何有。惟其坐斷三世。方能普達三世。又覓心既不可得。豈有形相方隅。惟其消殞十方。方能徧照十方。故曰。微塵剎土。自他不隔於毫端。十世古今。始終不離于當念。此所謂非曾非當有也。是故所謂對治道生斷煩惱者。非如世間軍陣相殺。對壘抵敵之謂也。直是以二空智。深觀煩惱本無自性。既不自生。亦不他生。又不共生。不無因生。只是因緣和合。虗妄有生。正妄生時。仍不在內。亦不在外。不在中間。不在過去。不在現在。不在未來。生即無生。終無自性。自性既無。他性何有。自他既無。豈有共性。有尚叵得。況無因生。如此研觀。勿令休息。解種熏發。惑種自消。故瑜伽論決擇分中云。問。斷煩惱時。為捨纏耶。捨隨眠耶<span class='note-inline'>(纏。謂現行。隨眠。謂種子也)</span>。答。但捨隨眠。纏即不起。問。為斷過去。為斷未來。為斷現在。答。非斷去來今。然說三世斷。何以故。若在過去有隨眠心。任運滅故。其性<span class='corr'>已</span>斷。復何所斷。若在未來有隨眠心。性未生故。體既是無。當何所斷。若在現在有隨眠心。此剎那後性必不住。更何須斷。又有隨眠。離隨眠心。二不和合。是故現在亦非所斷。然從他意內正作意二因緣故。正見相應。隨所治惑能治心生。諸有隨眠所治心滅。此心生時。彼心滅時。平等平等。對治生滅。道理應知。正見相應能對治心。於現在世無有隨眠。於過去世亦無隨眠。此剎那後離隨眠心。在未來世亦無隨眠。從此<span class='corr'>已</span>後。於<span class='corr'>己</span>轉依<span class='corr'>已</span>斷隨眠身相續中。所有後得世間所攝善無記心。去來今位皆離隨眠。是故三世皆得說斷。初正釋竟。</p>
<p style="margin-left:1em">△二指廣。</p>
</div>
<div class='div-orig'><p>如是等教。諸部皆有。恐厭廣文。故不繁述。</p>
</div>
<div class='div-commentary'><p style="margin-left:1em">初明聖教竟。</p>
<p style="margin-left:1em">△二顯正理三。初結前起後。二顯示正理。三指廣勸信。今初。</p>
</div>
<div class='div-orig'><p><span class='corr'>已</span>引聖教。當顯正理。</p>
</div>
<div class='div-commentary'><p style="margin-left:1em">△二顯示正理六。初恒行無明。二為緣生識。三思量名意。四無心定別。五無想天染。六三性時染。初中二。初正顯恒行。二轉釋不共。今初。</p>
</div>
<div class='div-orig'><p>謂契經說。不共無明。微細恒行。覆蔽真實。若無此<span class='note-inline'>(第七)</span>識<span class='note-inline'>(則)</span>。彼<span class='note-inline'>(不共無明便)</span>應非有。謂諸異生。於一切分。恒起迷理不共無明。覆真實義。障聖慧眼。如伽他說。真義心當生。常能為障礙。俱行一切分。謂不共無明。</p>
</div>
<div class='div-commentary'><p style="margin-left:1em">謂能照真義之智心正當生時。有一法常能為其障礙。此障礙法。俱行於一切異生善惡無記三性分位之中。所謂不共無明是也。</p>
</div>
<div class='div-orig'><p>是故。契經說異生類。恒處長夜。無明所盲。惛醉纏心。曾無醒覺。若<span class='note-inline'>(使)</span>異生位<span class='note-inline'>(中。或)</span>有暫不起此無明<span class='note-inline'>(之)</span>時。便違經<span class='note-inline'>(中所說恒處長夜等)</span>義<span class='note-inline'>(在)</span>。俱<span class='note-inline'>(在)</span>異生位<span class='note-inline'>(中。而)</span>迷理無明有行不行。不應理故。此<span class='note-inline'>(不共無明。若謂)</span>依<span class='note-inline'>(于)</span>六識。皆不得成。應此<span class='note-inline'>(無明。如六識之)</span>間斷<span class='note-inline'>(或)</span>。彼<span class='note-inline'>(六識。如此無明之)</span>恒染故。許有末那。便無此失。</p>
</div>
<div class='div-commentary'><p style="margin-left:1em">初正顯恒行竟。</p>
<p style="margin-left:1em">△二轉釋不共。</p>
</div>
<div class='div-orig'><p>染意恒與四惑相應。此<span class='note-inline'>(所)</span>俱<span class='note-inline'>(之)</span>無明。何<span class='note-inline'>(獨)</span>名不共<span class='note-inline'>(耶)</span>。</p>
</div>
<div class='div-commentary'><p style="margin-left:1em">此設問徵起也。下文有三家釋。第三為正。</p>
</div>
<div class='div-orig'><p>有義。此俱我見慢愛。非根本煩惱。名不共何失。</p>
</div>
<div class='div-commentary'><p style="margin-left:1em">謂此意所俱無明。是根本煩惱。其所俱我見我慢我愛。則非根本煩惱所攝。但是隨煩惱性。故雖四惑俱起。而三非同類。獨此無明名為不共。亦復何失。此初家釋全非。</p>
</div>
<div class='div-orig'><p>有義。彼說理教相違。純隨煩惱中。不說此<span class='note-inline'>(見慢愛)</span>三故。此三<span class='note-inline'>(是其)</span>中十<span class='note-inline'>(根本)</span>煩惱攝故。處處皆說染汙末那。與四煩惱恒相應故。應說四中無明是主。雖<span class='note-inline'>(與見慢愛)</span>三俱起。亦名不共<span class='note-inline'>(以其)</span>。從無始際。恒內昏迷<span class='note-inline'>(不了空理)</span>。曾不省察<span class='note-inline'>(惟妄執我。無循反時)</span>。癡增上故<span class='note-inline'>(問曰)</span>。此<span class='note-inline'>(所)</span>俱見等<span class='note-inline'>(三惑。)</span>應名相應<span class='note-inline'>(答曰)</span>。若<span class='note-inline'>(三法現行各)</span>為主時<span class='note-inline'>(亦)</span>應<span class='note-inline'>(名為)</span>不共。如無明故。許亦無失。</p>
</div>
<div class='div-commentary'><p style="margin-left:1em">若為主時應名不共者。謂生死流轉。則貪愛為主。障於聖道。則見慢為主。見則偏執一理。不肯虗心。慢則倨傲自恃。不肯求他故也。此第二家釋雖是。然未曲盡其致。</p>
</div>
<div class='div-orig'><p>有義。此癡名不共者。如<span class='note-inline'>(十八)</span>不共佛法<span class='note-inline'>(惟如來有。今此無明亦爾)</span>。唯此<span class='note-inline'>(第七)</span>識有故<span class='note-inline'>(難曰)</span>。若爾<span class='note-inline'>(則)</span>。餘<span class='note-inline'>(六)</span>識相應煩惱。此<span class='note-inline'>(第七)</span>識中<span class='note-inline'>(所)</span>無<span class='note-inline'>(亦)</span>。應名不共<span class='note-inline'>(耶。答曰。但)</span>依殊勝<span class='note-inline'>(之)</span>義<span class='note-inline'>(以)</span>。立不共<span class='note-inline'>(之)</span>名。非<span class='note-inline'>(謂但)</span>互所無皆名不共<span class='note-inline'>(也。)</span>謂第七識相應無明。無始恒行。障真<span class='note-inline'>(實)</span>義<span class='note-inline'>(及無漏)</span>智。如是<span class='note-inline'>(殊)</span>勝<span class='note-inline'>(業)</span>用。餘識所無。唯此識有。故名不共<span class='note-inline'>(又難曰)</span>。既爾<span class='note-inline'>(則)</span>。此<span class='note-inline'>(所)</span>俱<span class='note-inline'>(見慢愛)</span>三亦<span class='note-inline'>(有勝用)</span>應名不共<span class='note-inline'>(答曰)</span>。無明是主<span class='note-inline'>(故)</span>。獨得此<span class='note-inline'>(不共之)</span>名。或許餘三<span class='note-inline'>(為主之時)</span>亦名不共<span class='note-inline'>(今但)</span>。對餘<span class='note-inline'>(識相應之)</span>癡<span class='note-inline'>(心所)</span>故。且說無明<span class='note-inline'>(為不共耳然)</span>不共無明。總有二種。一恒行不共。餘識所無。二獨行不共。此識非有。</p>
</div>
<div class='div-commentary'><p style="margin-left:1em">且說無明以上。與第二家釋同。不共無明以下。辨此不共一名而有二義。方曲盡其致也。一恒行不共者。於有漏位。常起現行不間斷故。此惟第七識有之。餘六識之所無。今正指此為不共無明也。二獨行不共者。不與餘九根本煩惱同起。獨迷諦境。惟第六識有之。故此第七識中非有。今不指此為不共也。</p>
</div>
<div class='div-orig'><p>故瑜伽說。無明有二。若<span class='note-inline'>(與)</span>貪等俱者。名相應無明。非貪等俱者。名獨行無明<span class='note-inline'>(就獨行無明。又分是主非主二義。若)</span>是主獨行<span class='note-inline'>(不與忿等小十俱者。此能發業)</span>。唯見<span class='note-inline'>(道之)</span>所斷。如契經說。諸聖有學。不共無明<span class='corr'>已</span>永斷故<span class='note-inline'>(所以更)</span>。不造<span class='note-inline'>(作)</span>新業<span class='note-inline'>(此即偏指是主獨行以為不共無明。非指第七識中恒行為不共也。若夫)</span>。非主獨行<span class='note-inline'>(一任忿等小十各自為主。此類無明)</span>。亦<span class='note-inline'>(通于)</span>修<span class='note-inline'>(道)</span>所斷<span class='note-inline'>(以與)</span>。忿等<span class='note-inline'>(十小隨惑。)</span>皆通<span class='note-inline'>(修道)</span>見<span class='note-inline'>(道之)</span>所斷故。</p>
</div>
<div class='div-commentary'><p style="margin-left:1em">若論第七識之無明。亦仍與貪等俱。亦是相應無明所攝但以恒行為主。故又偏得不共之名。若夫獨行不共。又分是主非主二義。是主則唯見所斷非主則通見修所斷。而皆但與第六識俱。非同第七恒行不共。故特細剖析之。</p>
</div>
<div class='div-orig'><p>恒行不共<span class='note-inline'>(惟修所斷。故是)</span>。餘部所無。獨行不共<span class='note-inline'>(既有是主非主二種。通于見修二斷。故得)</span>。此彼<span class='note-inline'>(五部)</span>俱有。</p>
</div>
<div class='div-commentary'><p style="margin-left:1em">按俱舍中。惑分五部。一者見苦諦所斷部。二者見集諦所斷部。三者見滅諦所斷部。四者見道諦所斷部。五者修所斷部。部者。分也。類也。根本十惑。各由迷于諦理而起。故各有部分。一一諦下。各起多惑。故部類不同也。恒行不共。但在第七識有。唯屬修所斷部。故云餘部所無。獨行不共若非主者。通于五部。故云此彼俱有。然是主獨行。惟見所斷。亦應云此部非有。以非此中正意。故略不言之耳。初恒行無明竟。</p>
<p style="margin-left:1em">△二為緣生識。</p>
</div>
<div class='div-orig'><p>又契經說。眼色為緣。生於眼識。廣說乃至意法為緣。生於意識。若無此<span class='note-inline'>(第七)</span>識<span class='note-inline'>(則)</span>。彼<span class='note-inline'>(意法為緣之)</span>意非有。謂如五識。必有眼等<span class='note-inline'>(五根為)</span>增上不共俱有所依。意識既是六識中攝。理應許<span class='note-inline'>(其亦)</span>有如是所依。此<span class='note-inline'>(第七)</span>識若無。彼<span class='note-inline'>(第六識之增上不共俱有所)</span>依寧有<span class='note-inline'>(又)</span>。不可說<span class='note-inline'>(肉團心)</span>色為彼所依<span class='note-inline'>(以說名為)</span>。意。非<span class='note-inline'>(是)</span>色故<span class='note-inline'>(且)</span>。意識<span class='note-inline'>(由依意故。得具自性隨念計度三種分別。設依色者。便與五識一般。但有自性分別。)</span>應無隨念計度二分別故。亦不可說五識無有俱有所依。彼與五根俱時而轉。如<span class='note-inline'>(種與)</span>芽<span class='note-inline'>(形與)</span>影故。又識與根。既必同境<span class='note-inline'>(喻)</span>。如心<span class='note-inline'>(與)</span>心所。決定俱時。</p>
</div>
<div class='div-commentary'><p style="margin-left:1em">五根為五識依。共有三義。一者增上。由根發識故。二者不共。眼識自依眼根。不與耳識等共故。三者俱有。眼正見時。識正了別。同一剎那。無前後故。餘五亦然。五根如種。五識如芽。五根如形。五識如影。五根如心王。五識如心所。意與第六。應知亦然。</p>
</div>
<div class='div-orig'><p>由此理趣。極成意識<span class='note-inline'>(猶)</span>。如眼等<span class='note-inline'>(五)</span>識。必有不共<span class='note-inline'>(他識)</span>顯自名<span class='note-inline'>(為意識之意)</span>處。等無間<span class='note-inline'>(意根之所)</span>不攝<span class='note-inline'>(是)</span>。增上生<span class='note-inline'>(緣)</span>所依。極成六識<span class='note-inline'>(各)</span>隨一<span class='note-inline'>(根)</span>攝故。</p>
</div>
<div class='div-commentary'><p style="margin-left:1em">量云。極成意識是有法。必有不共顯自名處等無間不攝增上生所依宗。因云極成六識隨一攝故。喻如眼等識。言等無間不攝者。謂瑜伽云。若此六識。為彼六識等無間緣。即施設此名為意根。此約前滅識為後開導依。所以假立意根之名。今此同時增上所依。非彼等無間意所攝也。二為緣生識竟。</p>
<p style="margin-left:1em">△三思量名意。</p>
</div>
<div class='div-orig'><p>又契經說。思量名意。若無此<span class='note-inline'>(第七)</span>識。彼<span class='note-inline'>(思量意則)</span>應非有。謂若意識現在前時。等無間意<span class='corr'>已</span>滅非有。過去未來理非有故。彼<span class='note-inline'>(過去等無間意。)</span>思量<span class='note-inline'>(之)</span>用定不得成。既爾。如何<span class='note-inline'>(經中)</span>說<span class='note-inline'>(思量)</span>名為意。若謂<span class='note-inline'>(思量名意。乃是)</span>假說。理亦不然<span class='note-inline'>(既)</span>。無正思量。假<span class='note-inline'>(名為意復)</span>依何立。若謂<span class='note-inline'>(意識于前)</span>現在<span class='note-inline'>(之時)</span>曾有思量<span class='note-inline'>(今雖<span class='corr'>已</span>滅。得名為意。然殊不知第六意識)</span>。爾時<span class='note-inline'>(正現在位。雖有思量。但)</span>名<span class='note-inline'>(為)</span>識。寧<span class='note-inline'>(得)</span>說為意<span class='note-inline'>(乎。)</span>故知別有第七末那。恒審思量。正名為意<span class='note-inline'>(若夫)</span>。<span class='corr'>已</span>滅<span class='note-inline'>(之等無間意。乃)</span>依此<span class='note-inline'>(第七而)</span>假立意名<span class='note-inline'>(耳)</span>。</p>
</div>
<div class='div-commentary'><p style="margin-left:1em">問。二卷破外難云。假必依真。亦不應理。今乃云無正思量。假依何立。不亦自語相違耶。答。世間名字。固有依真說假者。亦有不依真說假者。元非一概。依真說假。如依真見道假說相見道。依內種子假說外種子。依思量意假說等無間意之類是也。不依真說假。如兔無角。假說兔角。龜無毛。假說龜毛。又如月無二。假說二月。空無華。假說空華。乃至見相二分非我法。假說為我法等是也。故云假必依真。亦不應理。倘更執假必不依實事。亦豈應理也哉。又若約諸法自相名真。則思量名意。亦唯于諸法共相而轉。何嘗親得彼自相哉。特于共相之中說實說假耳。</p>
<p style="margin-left:1em">△四無心定別。</p>
</div>
<div class='div-orig'><p>又契經說。無想<span class='note-inline'>(定)</span>滅<span class='note-inline'>(盡)</span>定<span class='note-inline'>(二種不同假使第七)</span>染意若無。彼<span class='note-inline'>(二種定便)</span>應無別。謂彼二定。俱滅六識及彼<span class='note-inline'>(相應)</span>心所。體數無異。若無<span class='note-inline'>(第七)</span>染意於<span class='note-inline'>(此)</span>二定<span class='note-inline'>(之)</span>中。一<span class='note-inline'>(無想定是)</span>有。一<span class='note-inline'>(滅盡定是)</span>無<span class='note-inline'>(則)</span>。彼二<span class='note-inline'>(定)</span>何別。若謂加行界地<span class='note-inline'>(所)</span>依等有差別者。理亦不然。彼差別<span class='note-inline'>(之)</span>因<span class='note-inline'>(正)</span>。由此<span class='note-inline'>(第七識而)</span>有故。此<span class='note-inline'>(第七識)</span>若無者。彼<span class='note-inline'>(差別)</span>因亦無。是故定應別有此意。</p>
</div>
<div class='div-commentary'><p style="margin-left:1em">體。謂心王。數。謂心所。言此二定之中。所滅心王。同是六識。所滅心所。同五十一。設非有染無染二意差別。則二定更無異矣。加行。謂作意。所依。謂教法。等者。等取自體假立也。集論明此二定有五門差別。一所依。二自體。三假立。四作意。五界地。一所依別者。無想定。乃外道弟子。依外道所說邪教而修。滅盡定。乃世尊弟子。依世尊所說正教而修。二自體者。無想定。體是有漏。滅盡定。體是無漏。三假立者。無想定。依有覆意所緣阿賴耶假立。滅盡定。依無覆意所緣異熟識假立。四作意者。無想定。由永出離作意以為加行。滅盡定。由暫止息作意以為加行。五界地者。無想定。是色界捨念清淨地所繫。滅盡定。依無色界非非想地而入。仍非所繫。</p>
<p style="margin-left:1em">△五無想天染。</p>
</div>
<div class='div-orig'><p>又契經說。無想<span class='note-inline'>(天中)</span>有情。一期生中心心所滅。若無此<span class='note-inline'>(第七)</span>識。彼<span class='note-inline'>(無想天便)</span>應無染。謂彼長時無六轉識。若無此意<span class='note-inline'>(則俱生)</span>。我執便無<span class='note-inline'>(然)</span>。非於餘處有具縛者。一期生中<span class='note-inline'>(或能)</span>都無我執。彼<span class='note-inline'>(無想天若)</span>無我執。應如涅槃。便非聖賢同所訶厭<span class='note-inline'>(救曰。彼無想天我執)</span>初<span class='note-inline'>(半劫後方滅。)</span>後<span class='note-inline'>(半劫時又生。則是)</span>有故。無如是<span class='note-inline'>(應如涅槃之)</span>失<span class='note-inline'>(破曰)</span>。中間<span class='note-inline'>(四百九十九劫)</span>長時無<span class='note-inline'>(我執)</span>故。有<span class='note-inline'>(如涅槃之)</span>過<span class='note-inline'>(救曰過)</span>。去<span class='note-inline'>(未)</span>來有<span class='note-inline'>(我執)</span>故。無如是<span class='note-inline'>(如涅槃之)</span>失<span class='note-inline'>(破曰)</span>。彼<span class='note-inline'>(過去未來)</span>非現<span class='note-inline'>(非)</span>常<span class='note-inline'>(同于)</span>。無故。有<span class='note-inline'>(如涅槃之)</span>過<span class='note-inline'>(又)</span>。所得<span class='note-inline'>(之無想異熟既)</span>無故<span class='note-inline'>(則)</span>。能得<span class='note-inline'>(無想報之有情)</span>亦無<span class='note-inline'>(此無想異熟。乃是)</span>。不相應法<span class='note-inline'>(不過依于色心分位假立)</span>。前<span class='corr'>已</span>遮破<span class='note-inline'>(不是實有。若無末那。亦無藏識)</span>。藏識無故。熏習亦無。餘法受熏。<span class='corr'>已</span>辯非理。故應別有染汙末那。於無想天恒起我執。由斯賢聖同訶厭彼。</p>
</div>
<div class='div-commentary'><p style="margin-left:1em">言所得無者。謂彼有情。於無想定前求無想果。故所熏成種。招彼異熟。染汙末那緣彼執我。依之粗動想等不行。于此分位中。假立無想報。若無此第七識。彼無想報則不應有也。</p>
<p style="margin-left:1em">△六三性時染。</p>
</div>
<div class='div-orig'><p>又契經說。異生善染無記心時。恒帶我執。若無此<span class='note-inline'>(第七)</span>識。彼<span class='note-inline'>(我執)</span>不應有。謂異生類三性心時<span class='note-inline'>(前六轉識)</span>。雖外起<span class='note-inline'>(善惡)</span>諸業。而內恒執我。由執我故。令六識中所起施<span class='note-inline'>(戒禪)</span>等<span class='note-inline'>(善業)</span>不能亡相。故瑜伽說。染汙末那為<span class='note-inline'>(六)</span>識依止。彼未滅時。相了別縛不得解脫<span class='note-inline'>(染汙)</span>。末那滅<span class='corr'>已</span>。相縛解脫。言相縛者。謂<span class='note-inline'>(由染意恒執我故。令前六識)</span>於<span class='note-inline'>(其所緣)</span>境相不能了達如幻事等。由斯<span class='note-inline'>(為彼)</span>見分相分所拘不得自在。故名相縛。依如是義。有伽他言。如是染汙意。是識之所依。此意未滅時。識縛終不脫。又善<span class='note-inline'>(及)</span>無覆無記心時。若無<span class='note-inline'>(第七識恒起)</span>我執。應非有漏<span class='note-inline'>(以)</span>。自相續中六識<span class='note-inline'>(所有)</span>煩惱。與彼善等不俱起故<span class='note-inline'>(若謂過)</span>。去<span class='note-inline'>(未)</span>來<span class='note-inline'>(煩惱)</span>緣縛<span class='note-inline'>(則)</span>。理非<span class='note-inline'>(是)</span>有故。非由他惑成有漏故。勿由他解成無漏故。</p>
</div>
<div class='div-commentary'><p style="margin-left:1em">他惑。指過去未來惑。他解。指過去未來生空智慧也。現在六識起善及無覆無記法時。既不與煩惱俱起。若謂過去未來有煩惱故名有漏者。則須陀洹等於出觀後所起思惑。應成無漏。以過去<span class='corr'>已</span>曾證無漏故。又七方便人所有善無記心。應成無漏。以未來必當證無漏故。</p>
</div>
<div class='div-orig'><p>又不可說<span class='note-inline'>(異心心所之外。)</span>別有隨眠。是不相應<span class='note-inline'>(行蘊所攝。于善等時)</span>現相續起。由斯善等成有漏法。彼<span class='note-inline'>(不相應)</span>非實有<span class='note-inline'>(體。前文)</span><span class='corr'>已</span>極成故。亦不可說從有漏種生彼善等。故成有漏<span class='note-inline'>(以有漏因。惟由第七執我。若無第七執我。則)</span>。彼<span class='note-inline'>(善等)</span>種<span class='note-inline'>(子)</span>先無<span class='note-inline'>(有)</span>因可<span class='note-inline'>(令)</span>成有漏故<span class='note-inline'>(亦)</span>。非由<span class='note-inline'>(于有)</span>漏種<span class='note-inline'>(故。令)</span>彼<span class='note-inline'>(善等現行)</span>成有漏<span class='note-inline'>(法)</span>勿學<span class='note-inline'>(地中之)</span>無漏<span class='note-inline'>(現行)</span>心<span class='note-inline'>(由彼尚有有漏種子)</span>。亦<span class='note-inline'>(可)</span>成有漏故。雖<span class='note-inline'>(或)</span>由煩惱引施等業。而<span class='note-inline'>(煩惱<span class='corr'>已</span>去。)</span>不<span class='note-inline'>(與善等)</span>俱起。故非<span class='note-inline'>(可為)</span>有漏<span class='note-inline'>(之)</span>正因。以有漏<span class='note-inline'>(之)</span>言<span class='note-inline'>(乃)</span>。表<span class='note-inline'>(與)</span>漏俱<span class='note-inline'>(時起)</span>故。又無記業。非煩惱引。彼復如何得成有漏。然諸有漏。由與自身現行煩惱俱生俱滅。互相增益。方成有漏。由此熏成有漏法<span class='note-inline'>(之)</span>種<span class='note-inline'>(子)</span>後時<span class='note-inline'>(由此種子)</span>現起。有漏義成。異生既然。有學亦爾。</p>
</div>
<div class='div-commentary'><p style="margin-left:1em">自身。明非他惑。現行煩惱。明非隨眠種子。俱生俱滅。明非不俱時起。互相增益。謂六識所起施等。與第七我執互相增長資益也。</p>
</div>
<div class='div-orig'><p>無學有漏。雖非漏俱。而從先時有漏種起。故成有漏。於理無違。</p>
</div>
<div class='div-commentary'><p style="margin-left:1em">此釋伏難也。難曰。若有漏言必表漏俱。則無學位中<span class='corr'>已</span>得漏盡。何故五根五識仍名有漏。今釋之曰。無學位中五根五識有漏之法。雖非與有漏第七心俱。而由彼異熟未空。仍從先時所熏有漏種起故成有漏。此則于理無違。</p>
</div>
<div class='div-orig'><p>由有末那恒起我執。令善等法有漏義成。此意若無。彼<span class='note-inline'>(有漏義則)</span>定非有。故知別有此第七識。</p>
</div>
<div class='div-commentary'><p style="margin-left:1em">二顯示正理竟。</p>
<p style="margin-left:1em">△二指廣勸信。</p>
</div>
<div class='div-orig'><p>證有此識。理趣甚多。隨攝大乘。略述六種。諸有智者。應隨信學。</p>
</div>
<div class='div-commentary'><p style="margin-left:1em">二別明教理竟。</p>
<p style="margin-left:1em">△三通妨總結。</p>
</div>
<div class='div-orig'><p>然有經中說六識者。應知彼是隨轉理門。或隨所依六根說六。而識類別。實有八種。</p>
</div>
<div class='div-commentary'><p style="margin-left:1em">以意根中。即攝第七第八兩識故也。二釋第二能變竟。</p>
<p style="margin-left:1em">△三釋第三能變二。初明差別等前六門。二明共依等後三門。初中二。初釋差別等四門。二釋心所受俱兩門。初又二。初設問舉頌。二以論釋成。今初。</p>
</div>
<div class='div-orig'><p>如是<span class='corr'>已</span>說第二能變。第三能變。其相云何。頌曰。次第三能變。差別有六種<span class='note-inline'>(一差別門)</span>。了境為性相<span class='note-inline'>(二體性門三行相門)</span>。善不善俱非<span class='note-inline'>(四三性門)</span>。</p>
</div>
<div class='div-commentary'><p style="margin-left:1em">此下共以九門釋第三能變之相。今先舉四門也。五心所相應門。即下文此心所徧行三句及初徧行觸等二十句是。六受俱門。即下文三受共相應一句是。七共依門。即依止根本識一句是。八俱轉門。即五識隨緣現三句是。九起滅分位門。即意識常現起四句是。</p>
<p style="margin-left:1em">△二以論釋成三。初釋差別門。二釋性相兩門。三釋三性門。今初。</p>
</div>
<div class='div-orig'><p>論曰。次中思量能變識後。應辯了境能變識相。此識差別。總有六種。隨六根<span class='note-inline'>(六)</span>境種類異故。謂名眼識乃至意識<span class='note-inline'>(乃)</span>隨<span class='note-inline'>(六)</span>根<span class='note-inline'>(而)</span>立<span class='note-inline'>(其)</span>名。具五義故。五。謂依。發。屬。助。如根。</p>
</div>
<div class='div-commentary'><p style="margin-left:1em">此正明依根而立六識名也。言五義者。一依眼等六俱有根而住。二由六根所發。三各繫屬于根。四能助根了別。五各如根所緣之境。</p>
</div>
<div class='div-orig'><p>雖六識身。皆依意轉。然隨不共。立意識名。如五識身。無相濫過。或唯依意。故名意識。辯識得名。心意非例。</p>
</div>
<div class='div-commentary'><p style="margin-left:1em">此釋伏難也。難曰。五識亦以第七為染淨依。何故第六獨名意識。今釋之曰。六識雖皆依意。然前五識。但以意為共依。惟第六識。以意為不共依。故隨不共立意識名。如五識身。各依一根。各隨不共立名。故無相濫之過。又或前五兼依色根。第六唯依於意。故名為意識耳。又難曰。若第六唯依于意。得名意識。則第八亦唯依意。亦應名為意識。又第七唯依第八。應名為心識耶。今釋之曰。此中但辯六識所由得名。若第八名心。第七名意。自約集起思量義勝立名。雖互相依。非在此依根得名之例也。</p>
</div>
<div class='div-orig'><p>或名色識乃至法識<span class='note-inline'>(則是)</span>。隨境<span class='note-inline'>(而)</span>立<span class='note-inline'>(其)</span>名<span class='note-inline'>(以)</span>。順<span class='note-inline'>(于)</span>識<span class='note-inline'>(之)</span>義故。謂於<span class='note-inline'>(色聲香味觸法)</span>六境了別<span class='note-inline'>(乃)</span>名<span class='note-inline'>(為)</span>識。色等五識。唯了色等<span class='note-inline'>(各各一塵。)</span>法識通能了一切法。或<span class='note-inline'>(第六)</span>能了<span class='note-inline'>(差)</span>別<span class='note-inline'>(之)</span>法。獨得法識名<span class='note-inline'>(前五但能了自相分性境。不能了差別法。不名法識)</span>。故六識名<span class='note-inline'>(亦)</span>。無相濫<span class='note-inline'>(之)</span>失。</p>
</div>
<div class='div-commentary'><p style="margin-left:1em">此復明依境而立六識名也。色等下。釋伏難。難曰。五塵亦皆名法法。亦惟是五塵及五塵落謝影子。何故第六獨名法。識釋有二義。一者前五識各局一塵。第六識通了六塵。二者前五識但了一味性境。第六識能了種種差別之法。故亦不相濫也。</p>
</div>
<div class='div-orig'><p>此後隨境<span class='note-inline'>(所)</span>立六識<span class='note-inline'>(之)</span>名<span class='note-inline'>(乃)</span>。依五色根未自在<span class='note-inline'>(位而)</span>說。若得自在諸根互用。一根發識緣一切境。但可隨根<span class='note-inline'>(立名。乃)</span>無相濫<span class='note-inline'>(之)</span>失。</p>
</div>
<div class='div-commentary'><p style="margin-left:1em">謂此六識。有兩種名字。前云眼識乃至意識。是隨根立名。後云色識乃至法識。是隨境立名。然此後隨境所立之名。但可依未自在位說耳。若至諸根互用。一根發識。遍能緣一切境。設名色識乃至法識。未免相濫。但可隨所依根立名。始無相濫之失也。</p>
</div>
<div class='div-orig'><p>莊嚴論<span class='note-inline'>(中但)</span>說。如來五根。一一皆於五境轉者。且依麤顯同類境說。佛地經說。成所作智。決擇有情心行差別。起三業化。作四記等。若不遍緣<span class='note-inline'>(六塵諸境。)</span>無此能故。</p>
</div>
<div class='div-commentary'><p style="margin-left:1em">此釋難也。難曰。若謂諸根互用。一根發識緣一切境。何故莊嚴論中。但說如來五根。一一皆于五塵境轉。不云徧于一切法轉耶。釋曰。且依麤顯同類境說耳。非不徧緣一切境也。故更引佛地經以證遍緣。言麤顯同類境者。即指五塵。其相麤顯。又同一性境之類故也。此等麤顯同類之境。未自在位決定不相融者。今自在位尚可互緣。況法塵境。本來細微不相窒礙。豈自在位反不得遍緣哉。言四記者。記即是答。一者一向記。二者分別記。三者反詰記。四者捨置記也。</p>
</div>
<div class='div-orig'><p>然六轉識所依所緣。麤顯極成。故此<span class='note-inline'>(頌中)</span>不說。前隨義便。<span class='corr'>已</span>說所依。此所緣境<span class='note-inline'>(姑俟)</span>。義便當說。</p>
</div>
<div class='div-commentary'><p style="margin-left:1em">此釋疑也。疑曰。前第七識頌中。有所依所緣二門。今此六識。何故不說。答曰。此六轉識。依于六根。緣于六塵。麤顯極成。故頌不說。然前論中。因義便故。既<span class='corr'>已</span>傍論諸識所依。至于此六識所緣境相差別。亦俟義便。乃當說之。初釋差別門竟。</p>
<p style="margin-left:1em">△二釋性相兩門。</p>
</div>
<div class='div-orig'><p>次言了境為性相者。雙顯六識自性行相。識以了境為自性故。即復用彼<span class='note-inline'>(了境)</span>為行相故。由斯兼釋所立<span class='note-inline'>(了境名識之)</span>別名<span class='note-inline'>(以)</span>。能了別境<span class='note-inline'>(者。乃)</span>名<span class='note-inline'>(之)</span>為識故。如契經說。眼識云何。謂依眼根了別諸色。廣說乃至意識云何。謂依意根了別諸法。彼經且說不共所依<span class='note-inline'>(及)</span>。未轉依位見分所了。餘<span class='note-inline'>(共)</span>所依<span class='note-inline'>(及<span class='corr'>已</span>轉依位所)</span>了。如前<span class='corr'>已</span>說。</p>
</div>
<div class='div-commentary'><p style="margin-left:1em">共所依。謂五識更須分別依。染淨依。根本依。第六識亦更須根本依也。餘可知。</p>
<p style="margin-left:1em">△三釋三性門。</p>
</div>
<div class='div-orig'><p><span class='note-inline'>(問曰。)</span>此六轉識。何性攝耶<span class='note-inline'>(答曰)</span>。謂善不善俱非性攝。俱非者。謂無記。非善不善。故名俱非。能為此世他世順益故名為善。人天樂果。雖於此世能為順益。非於他世。故不名善。能為此世他世違損。故名不善。惡趣苦果。雖於此世能為違損。非於他世。故非不善。於善不善益損義中不可記別。故名無記。</p>
</div>
<div class='div-commentary'><p style="margin-left:1em">此先釋三性義也。然無記中。復分有覆無覆。由前<span class='corr'>已</span>解。故不重出。</p>
</div>
<div class='div-orig'><p>此六轉識。若與信等十一相應。是善性攝。與無慚等十法相應。不善性攝。俱不相應。無記性攝。</p>
</div>
<div class='div-commentary'><p style="margin-left:1em">此示未轉依位中三性相也。言無慚等十法者。一無慚。二無愧。即二中隨煩惱。三忿。四恨。五覆。六惱。七嫉。八慳。九害。即小隨十煩惱之七。十瞋。即根本六煩惱之一。此十唯是不善性攝。若大隨八。小隨餘三。根本餘五。皆通不善及有覆無記性攝。故不說之。且如有人。雖起貪癡慢疑及諸見執。若不與無慚無愧同起。僅名有覆無記。起掉舉惛沉等。亦復如是。起誑起諂起憍。亦復如是。但與無慚無愧相應。方名不善。不與無慚無愧同起。皆名有覆無記也。若不與善心所相應。亦不與諸煩惱心所相應。但與遍行別境及四不定隨一相應。則皆名無覆無記。</p>
</div>
<div class='div-orig'><p>有義。六識三性<span class='note-inline'>(起必)</span>不俱<span class='note-inline'>(以此六識)</span>。同外門轉<span class='note-inline'>(善等三性)</span>。互相違故<span class='note-inline'>(謂前)</span>。五識必由意識<span class='note-inline'>(為分別依)</span>導引<span class='note-inline'>(而起。)</span>俱<span class='note-inline'>(時而)</span>生。同<span class='note-inline'>(緣塵)</span>境<span class='note-inline'>(方乃)</span>。成善<span class='note-inline'>(成)</span>染故。若許五識三性俱行<span class='note-inline'>(則)</span>。意識爾時<span class='note-inline'>(亦)</span>應通<span class='note-inline'>(于)</span>三性。便違正理。故定不俱<span class='note-inline'>(然)</span>。瑜伽等說藏識一時與轉識相應三性俱起者。彼<span class='note-inline'>(云一時。乃)</span>依多念<span class='note-inline'>(而說。)</span>如說一心。非<span class='note-inline'>(局在)</span>一生滅<span class='note-inline'>(今依一念。定不容俱。故)</span>。無相違<span class='note-inline'>(之)</span>過。</p>
</div>
<div class='div-commentary'><p style="margin-left:1em">此明三性俱不俱義。有兩家解。今初家明不俱也。先正釋。次瑜伽下。通妨。並可知。然未當理。故以下解為正。</p>
</div>
<div class='div-orig'><p>有義。六識三性容俱<span class='note-inline'>(謂初起)</span>。率爾<span class='note-inline'>(無記之五識。及齊)</span>等流<span class='note-inline'>(類之善染)</span>眼等五識。或<span class='note-inline'>(五種四種)</span>多<span class='note-inline'>(起。)</span>或<span class='note-inline'>(三種二種)</span>少<span class='note-inline'>(起。)</span>容俱起故<span class='note-inline'>(又)</span>。五識與意<span class='note-inline'>(識。)</span>雖定俱生。而善性等。不必同故。前所設<span class='note-inline'>(意識爾時應通三性之)</span>難。於此唐捐。故瑜伽說。若<span class='note-inline'>(人入于三昧。或)</span>遇聲緣從定起者<span class='note-inline'>(此是)</span>。與定相應<span class='note-inline'>(善)</span>意識俱轉<span class='note-inline'>(之)</span>餘耳識生。非唯<span class='note-inline'>(是)</span>彼定相應<span class='note-inline'>(之)</span>意識能取此聲<span class='note-inline'>(也。)</span>若不爾者<span class='note-inline'>(既無耳識)</span>。於此音聲不領受故。不應出定<span class='note-inline'>(亦)</span>。非取聲時即便出定<span class='note-inline'>(以先)</span>。領受聲<span class='corr'>已</span>。若有希望。後時方出<span class='note-inline'>(此其)</span>。在定<span class='note-inline'>(之)</span>耳識率爾聞聲。理應非善<span class='note-inline'>(以凡)</span>。未轉依者。率爾墮<span class='note-inline'>(境之五識)</span>心。定<span class='note-inline'>(皆屬)</span>無記故。由此誠證<span class='note-inline'>(與)</span>。五<span class='note-inline'>(識)</span>俱<span class='note-inline'>(之)</span>意識。非<span class='note-inline'>(必)</span>定與五<span class='note-inline'>(識)</span>善等性同。諸處但言五俱意識亦緣五<span class='note-inline'>(識所緣五塵之)</span>境。不說<span class='note-inline'>(意識定與五識)</span>同<span class='note-inline'>(其善惡無記之)</span>性<span class='note-inline'>(然)</span>。雜集論<span class='note-inline'>(中)</span>說。等引位中五識無者<span class='note-inline'>(彼)</span>。依多分<span class='note-inline'>(而)</span>說。</p>
</div>
<div class='div-commentary'><p style="margin-left:1em">此第二家正明六識三性得俱也。且如等流善眼識正觀佛時。正讀經時。耳忽聞聲。鼻忽聞香。身忽覺觸。則其所有率爾墮心。定屬無記。又如等流染眼識正觀美色觀劇戲時。耳忽聞聲等率爾墮心。亦屬無記。此三性得俱起之一驗也。彼謂五識設使三性俱行。意識爾時應通三性。殊不知同時意識。雖必同境。不必同性。且如入定意識。是善性攝。正於定中得聞聲者。是率爾無記耳識。何必同性。又恐難曰。定中那有耳識。今故釋曰。定中意識。不能取聲。若無率爾耳識。則於音聲不能領受。又恐難曰。寧知定中必有率爾耳識領此音聲。今故釋曰。若不領聲。不應出定。恐更難曰。取聲出定之時。耳識既生。則意識<span class='corr'>已</span>非定善。今故釋曰。非取聲時即便出定。以率爾無記耳識正領聲時。意識正尚在定。俟有希望。方從定起。故知在定意識雖是善性。不妨無記耳識同時俱起。恐更難曰。寧知定中耳識非是善性。今故釋曰。未轉依者。率爾墮心定無記故。由此下。結證可知。雜集下。更通妨也。等引者。梵語三摩呬多。謂修習止觀。平等不偏。引生功德。故翻等引。等引位中。善定善慧與第六識相應。調柔正直而住。故多分不起五識。今雜集中。乃依多分說無。非謂定中決不起率爾五識也。</p>
</div>
<div class='div-orig'><p>若五識中三性俱轉。意隨偏注。與彼性同。無偏注者。便無記性。故六轉識。三性容俱。</p>
</div>
<div class='div-commentary'><p style="margin-left:1em">且如禮佛懺願之時。眼識緣佛色像。則是善性。若緣華幡等。任運起貪。則是染性。若非善染。即無記性。耳識緣法音聲。則是善性。若緣音聲有美有惡。任運貪瞋。則是染性。若非善染。即無記性。鼻識聞香無所取著。則是善性。若緣好香任運貪著。或緣餘氣任運憎惡。則是染性。若非善染。即無記性。身識翹勤謹肅不懈。則是善性。若多放逸。不合威儀。則是染性。若非善染。即無記性。又如舌識正受食時。于味不生貪染。則是善性。若于好味惡味任運貪瞋。則是染性。若非善染。即無記性。是故五識俱起之時。或眼識善。耳識染。鼻識等無記。或耳識善。眼識染。餘識無記。或善多染少。或染多善少。或善染多無記少。或無記多善染少。或但一性。或但二性。或具三性。事非一槩。至于第六意識。若隨五識有所偏注。則與五識同其善染。若無偏注。便是無記性攝。又如正禮拜時。正習坐時。身識是善。而意識或起無記。或起染心。仍復不一。故前五識。不妨三性俱起。而第六識。無有一念通三性之過也。上約未轉依位釋竟。</p>
</div>
<div class='div-orig'><p>得自在位。唯善性攝。佛色心等。道諦攝故<span class='note-inline'>(無有不善)</span>。<span class='corr'>已</span>永滅除戲論種故<span class='note-inline'>(亦無無記)</span>。</p>
</div>
<div class='div-commentary'><p style="margin-left:1em">得自在。謂佛果位中。轉異熟識成無垢識。爾時五根成無漏故。所發五識亦成無漏。又意根純無漏故。所發意識亦純無漏。五根名為佛無漏色。八識皆名。佛無漏心。色即相好功德之所莊嚴。心即四智菩提相應心品。故皆道諦所攝。戲論種子。<span class='corr'>已</span>永滅盡。故此妙觀察智相應心品。成所作智相應心品。皆唯善性攝也。初釋差別等四門竟。</p>
<p style="margin-left:1em">△二釋心所受俱兩門二。初略標心所廣釋受俱。二廣釋六位心所別相。初中二。初設問舉頌。二以論釋成。今初。</p>
</div>
<div class='div-orig'><p>六識與幾心所相應。頌曰。此心所遍行。別境。善煩惱。隨煩隨。不定。三受共相應。</p>
</div>
<div class='div-commentary'><p style="margin-left:1em">△二以論釋成二。初略釋六位心所。二廣釋三受相應。初中二。初總標。二別釋。今初。</p>
</div>
<div class='div-orig'><p>論曰。此六轉識。總與六位心所相應。謂遍行等。</p>
</div>
<div class='div-commentary'><p style="margin-left:1em">△二別釋二。初釋心所名義。二釋六位類別。今初。</p>
</div>
<div class='div-orig'><p>恒依心起。與心相應。繫屬於心。故名心所<span class='note-inline'>(猶)</span>。如屬我<span class='note-inline'>(之)</span>物<span class='note-inline'>(便)</span>。立我所<span class='note-inline'>(之)</span>名<span class='note-inline'>(須知)</span>。心於所緣。唯取總相。心所於彼<span class='note-inline'>(所緣。既取總相。)</span>亦取別相。助成心事<span class='note-inline'>(故)</span>。得心所<span class='note-inline'>(之)</span>名<span class='note-inline'>(譬)</span>。如畵<span class='note-inline'>(家之)</span>師資<span class='note-inline'>(師既)</span>。作模<span class='note-inline'>(資乃)</span>。填彩。故瑜伽說識能了別事之總相。作意了[韅-革+目]<span class='note-inline'>(識)</span>所未了<span class='note-inline'>(之)</span>相。即<span class='note-inline'>(是明)</span>諸心所所別相<span class='note-inline'>(之義也。是故)</span>觸能了此<span class='note-inline'>(識所緣)</span>可意等相。受能了此<span class='note-inline'>(識所緣)</span>攝受等相。想能了此<span class='note-inline'>(識所緣)</span>言說因相。思能了此<span class='note-inline'>(識所緣)</span>正因等相。故作意等。名心所法<span class='note-inline'>(其言了此之一)</span>。此<span class='note-inline'>(字。正)</span>表心所<span class='note-inline'>(不惟緣別相。而)</span>亦緣總相<span class='note-inline'>(也)</span>。</p>
</div>
<div class='div-commentary'><p style="margin-left:1em">即諸心所取所別相句。一則轉釋上句。二則兼解下四句義也。可意等相者。等取不可意相。及中容相也。攝受。即順益也。等者。等取違損。及非順非違也。言說因。即境之分齊相也。正因等者。等取邪因及非正非邪因也。</p>
</div>
<div class='div-orig'><p>餘處復說。欲亦能了<span class='note-inline'>(識所緣之)</span>可樂事相。勝解亦了<span class='note-inline'>(識所緣之)</span>決定事相。念亦能了<span class='note-inline'>(識所緣之)</span>串習事相。定慧亦了<span class='note-inline'>(識所緣之)</span>得失等相。由此<span class='note-inline'>(方能)</span>於<span class='note-inline'>(所緣)</span>境起善染等諸心所法<span class='note-inline'>(亦是)</span>。皆於所緣兼取別相<span class='note-inline'>(之義)</span>。</p>
</div>
<div class='div-commentary'><p style="margin-left:1em">此更釋別境等諸心所法。皆有助成心事之功能也。串與慣同。定慧亦了得失等相者。了於得相。起善心所。即名正定正慧。了於失相。起染心所。即名邪定邪慧。了於非得非失之相。起餘無記心所。即定慧亦屬無記也。初釋心所名義竟。</p>
<p style="margin-left:1em">△二釋六位差別。</p>
</div>
<div class='div-orig'><p>雖諸心所。名義無異。而有六位種類差別。謂徧行有五。別境有五善。有十一。煩惱有六。隨煩惱有二十。不定有四。如是六位。合五十一<span class='note-inline'>(初名徧行者)</span>。一切心中定可得故<span class='note-inline'>(二名別境者)</span>。緣別別境而得生故<span class='note-inline'>(三名善者)</span>。唯善心中可得生故<span class='note-inline'>(四名煩惱者)</span>。性是根本煩惱攝故<span class='note-inline'>(五名隨煩惱者)</span>。唯是煩惱等流性故<span class='note-inline'>(六名不定者)</span>。於善染等皆不定故。然瑜伽論。合六為五<span class='note-inline'>(以根本)</span>。煩惱<span class='note-inline'>(與)</span>隨煩惱俱是染故。復以四一切辯<span class='note-inline'>(此)</span>五<span class='note-inline'>(位)</span>差別。謂一切性。及<span class='note-inline'>(一切)</span>地<span class='note-inline'>(一切)</span>。時<span class='note-inline'>(一切心王)</span>。俱<span class='note-inline'>(此)</span>。五<span class='note-inline'>(位)</span>中。徧行具四一切。別境唯有初<span class='note-inline'>(三性。)</span>二<span class='note-inline'>(九地。之兩)</span>一切善唯有一。謂一切地。染四皆無。不定唯一。謂一切性。由此五位種類差別。</p>
</div>
<div class='div-commentary'><p style="margin-left:1em">一切性者。善不善無記三性也。一切地者。三界九地。謂五趣雜居地。乃至非非想地也。一切時者。有心無心有漏無漏分位差別時也。一切俱者。徧與八識心王相應而俱起也。初略釋六位心所竟。</p>
<p style="margin-left:1em">△二廣釋三受相應二。初釋三受義。二明俱不俱。今初。</p>
</div>
<div class='div-orig'><p>此六轉識。易脫不定。故皆容與三受相應。皆領順<span class='note-inline'>(相)</span>違<span class='note-inline'>(相及)</span>非<span class='note-inline'>(違順)</span>二<span class='note-inline'>(之)</span>相故。領順境相。適悅身心。說名樂受。領違境相。逼迫身心。說名苦受。領中容境相。於身於心非逼非悅。名不苦不樂受。</p>
</div>
<div class='div-commentary'><p style="margin-left:1em">此總釋三受義也。易。謂變易。脫。謂轉脫。餘可知。</p>
</div>
<div class='div-orig'><p>如是三受。或各分二。五識相應。說名身受。別依身故。意識相應。說名心受。唯依心故。</p>
</div>
<div class='div-commentary'><p style="margin-left:1em">身受亦名外受。心受亦名內受。身受有三。心受亦三。則是六受。更約六識差別。則是十八受也。</p>
</div>
<div class='div-orig'><p>又三皆通有漏無漏。苦受亦由無漏起故。</p>
</div>
<div class='div-commentary'><p style="margin-left:1em">謂修無漏者。必備歷艱辛。苦其心志故也。</p>
</div>
<div class='div-orig'><p>或各分三。謂見所斷<span class='note-inline'>(三受。)</span>修所斷<span class='note-inline'>(三受。)</span>非所斷<span class='note-inline'>(三受)</span>。</p>
</div>
<div class='div-commentary'><p style="margin-left:1em">見所斷。謂與分別惑相應之三受也。修所斷。謂與俱生惑相應之三受也。非所斷。即無漏相應之三受也。</p>
</div>
<div class='div-orig'><p>又學。無學。非二。為三。</p>
</div>
<div class='div-commentary'><p style="margin-left:1em">學位三受。即修所斷。無學三受。即非所斷。非二。謂非學非無學。指一切凡夫言之。非二三受。即見所斷。又非二三受。通二所斷及非所斷。學位三受。唯修所斷及非所斷。無學三受。唯非所斷。</p>
</div>
<div class='div-orig'><p>或總分四。謂<span class='note-inline'>(樂受即)</span>善<span class='note-inline'>(苦受即)</span>。不善<span class='note-inline'>(不苦不樂受即)</span>。有覆無覆二<span class='note-inline'>(種)</span>無記<span class='note-inline'>(性)</span>受。有義。三受容各分<span class='note-inline'>(為)</span>四<span class='note-inline'>(性。以與前)</span>五識俱起<span class='note-inline'>(之)</span>任運貪癡<span class='note-inline'>(及)</span>。純苦趣中<span class='note-inline'>(之)</span>任運煩惱不發<span class='note-inline'>(惡)</span>業者。是<span class='note-inline'>(有覆)</span>無記故。彼<span class='note-inline'>(有覆無記。)</span>皆容與苦根相應。瑜伽論說。若任運生一切煩惱。皆於三受現行可得。若通<span class='note-inline'>(前六)</span>一切識身者。徧與一切<span class='note-inline'>(諸識中三受)</span>根相應<span class='note-inline'>(若)</span>。不通一切識身者<span class='note-inline'>(惟與)</span>。意地一切<span class='note-inline'>(三受)</span>根相應。雜集論說。若欲界繫任運煩惱發惡行者。亦是不善。所餘<span class='note-inline'>(不發惡者。)</span>皆是有無覆記。故知三受容各有四。</p>
</div>
<div class='div-commentary'><p style="margin-left:1em">初以三受分配三性。無記有二。故總分四。此義太局。後以三受各通善惡有覆無覆之四。方盡其致。</p>
</div>
<div class='div-orig'><p>或總分五。謂苦。樂。憂。喜。捨。三中苦樂各分二者。逼悅身心相各異故。由無分別有分別故。尤重輕微有差別故。不苦不樂不分二者。非逼<span class='note-inline'>(身心。)</span>非悅<span class='note-inline'>(身心。)</span>相無異故。無分別故。平等轉故。</p>
</div>
<div class='div-commentary'><p style="margin-left:1em">此釋三受亦名五受之義。苦分出憂。樂分出喜。故云各分二也。凡有三義。一者逼身名苦。逼心名憂。悅身名樂。悅心名喜。二者無分別名苦名樂。有分別名憂名喜。三者尤重名苦名樂。輕微名憂名喜。不苦不樂但名捨受。不分二者。一無逼悅身心之相。二是一味無分別性。三平等轉無有輕重。故不可分也。</p>
</div>
<div class='div-orig'><p>諸適悅受。五識相應。恒名為樂<span class='note-inline'>(但悅身故。無分別故。不得名喜)</span>。意識相應<span class='note-inline'>(之適悅受。)</span>若在欲界<span class='note-inline'>(及色界中)</span>。初二靜慮<span class='note-inline'>(之)</span>近分<span class='note-inline'>(止可)</span>。名喜。但悅心故。若在初二靜慮<span class='note-inline'>(之)</span>根本。名樂名喜。悅身心故。若在第三靜慮<span class='note-inline'>(之若)</span>近分<span class='note-inline'>(若)</span>根本<span class='note-inline'>(皆)</span>。名<span class='note-inline'>(為)</span>樂。安靜尤重。無分別故。</p>
</div>
<div class='div-commentary'><p style="margin-left:1em">此細釋喜樂二受義也。近分。即未到定。根本。即正住于定。餘可知。</p>
</div>
<div class='div-orig'><p>諸逼迫受<span class='note-inline'>(與)</span>五識相應<span class='note-inline'>(者。以逼身故。無分別故。)</span>恒名為苦<span class='note-inline'>(不得名憂)</span>。意識俱者。有義。唯憂。逼迫心故。諸聖教說。意地慼受名憂根故。瑜伽論說。生地獄中諸有情類。異熟無間有異熟生。苦憂相續。又說地獄尋伺憂俱<span class='note-inline'>(更有)</span>。一分<span class='note-inline'>(純受苦之)</span>鬼趣傍生亦爾。故知意地尤重慼受。尚名為憂。況餘輕者。</p>
</div>
<div class='div-commentary'><p style="margin-left:1em">此下細釋憂苦二受義也。五識相應。恒名為苦。此易可知。意識逼迫。應通憂苦二名。今初家釋。但許名憂。不許名苦。未達尤重無分別者即名苦故。引證可知。下文自破。</p>
</div>
<div class='div-orig'><p>有義<span class='note-inline'>(意識逼迫)</span>。通<span class='note-inline'>(憂苦)</span>二。人天中者。恒名為憂。非尤重故。傍生鬼界。名憂名苦<span class='note-inline'>(若)</span>。雜受<span class='note-inline'>(者名憂。若)</span>純受<span class='note-inline'>(者名苦。以其)</span>有輕重故<span class='note-inline'>(輕者名憂。重者名苦也)</span>。捺落迦中<span class='note-inline'>(則)</span>。唯名為苦<span class='note-inline'>(以其)</span>。純受尤重。無分別故。</p>
</div>
<div class='div-commentary'><p style="margin-left:1em">此第二家正釋也。捺落迦。此云苦器。即是地獄。</p>
</div>
<div class='div-orig'><p>瑜伽論說。若任運生一切煩惱。皆於三受現行可得。廣說如前。又說俱生薩迦耶見。唯<span class='note-inline'>(是有覆)</span>無記性<span class='note-inline'>(攝。)</span>彼邊執見。應知亦爾<span class='note-inline'>(有覆無記性攝。)</span>此<span class='note-inline'>(二見所)</span>俱<span class='note-inline'>(之)</span>苦受<span class='note-inline'>(定屬苦根)</span>。非憂根攝<span class='note-inline'>(何以故。以)</span>。論說憂根非無記故。又瑜伽說地獄諸根。餘三現行定不成就。純苦鬼界傍生亦爾<span class='note-inline'>(彼論所言)</span>。餘三。定是<span class='note-inline'>(指)</span>樂喜憂<span class='note-inline'>(之三)</span>根。以彼<span class='note-inline'>(地獄純苦趣中。)</span>必成現行<span class='note-inline'>(之)</span>捨<span class='note-inline'>(根)</span>故。</p>
</div>
<div class='div-commentary'><p style="margin-left:1em">此引論以證地獄意受唯名為苦。不得名憂也。廣說如前。謂不通一切識身者唯與意地三受根相應。此意地得名為苦之一證也。又憂根非無記。而第六識中俱生身見邊見唯屬無記。得與苦受相應。此意地應名為苦之二證也。又瑜伽說地獄於十一根中。現行止有八根。餘三根之現行定不成就。彼雖不曾說明何謂餘三。而以義推之。餘三定指樂喜憂根。以地獄捨根必現行故。此意地應名為苦之三證也。言地獄成就八根者。一眼根。二耳根。三鼻根。四舌根。五身根。六命根。七苦根。八捨根也。然于二十二根之中。不言男女二根者。地獄中無用故。不言等無間意根者。六識有時不行故。不言信等五根。及三無漏根者。縱有種子。定無現行。易了知故。定有五色根者。所招苦報。必有身故。設無五根。不受苦故。有命根者。由異熟業所引苦果。一期相續不斷故。有苦根者。純受苦故。有捨根者。地獄中之七八二識。仍與捨受恒相應故。</p>
</div>
<div class='div-orig'><p><span class='note-inline'>(難曰。)</span>豈不容捨<span class='note-inline'>(根。)</span>彼<span class='note-inline'>(地獄中)</span>定不成<span class='note-inline'>(就。)</span>寧知彼<span class='note-inline'>(瑜伽)</span>文。唯說<span class='note-inline'>(有中)</span>容受。</p>
</div>
<div class='div-commentary'><p style="margin-left:1em">此不許地獄有捨根。謂應有憂根也。容受。即捨受。</p>
</div>
<div class='div-orig'><p><span class='note-inline'>(答曰。)</span>應不說彼<span class='note-inline'>(地獄)</span>定成<span class='note-inline'>(等無間)</span>意根<span class='note-inline'>(以)</span>。彼<span class='note-inline'>(論中。)</span>容<span class='note-inline'>(許地獄)</span>六識有時無故。</p>
</div>
<div class='div-commentary'><p style="margin-left:1em">前文<span class='corr'>已</span>明憂非無記。故但破云。若使第八非捨根者。瑜伽豈以等無間意根為第八耶。然地獄中六識既容有時而無。安得復立等無間意。既無意根。則憂根更不待破矣。</p>
</div>
<div class='div-orig'><p><span class='note-inline'>(又難曰。)</span>不應彼論唯說<span class='note-inline'>(有中)</span>容<span class='note-inline'>(捨)</span>受<span class='note-inline'>(以彼)</span>。通說諸根<span class='note-inline'>(更)</span>。無異因<span class='note-inline'>(惟說捨受)</span>故。又若彼論<span class='note-inline'>(縱使)</span>依<span class='note-inline'>(于中)</span>容<span class='note-inline'>(捨)</span>受<span class='note-inline'>(而)</span>說。如何說彼定成八根。</p>
</div>
<div class='div-commentary'><p style="margin-left:1em">此縱許地獄無有意根。得有捨根。然未必以捨根為第八。或復第七是捨。第八是憂。亦不可知。以瑜伽論中。無有明文可據故也。</p>
</div>
<div class='div-orig'><p><span class='note-inline'>(答曰。)</span>若謂五識不相續故<span class='note-inline'>(惟逼迫心。所以)</span>。定說憂根為第八者<span class='note-inline'>(則彼)</span>。死<span class='note-inline'>(時)</span>生<span class='note-inline'>(時)</span>悶絕<span class='note-inline'>(之時。)</span>寧有憂根<span class='note-inline'>(復)</span>。有<span class='note-inline'>(妄)</span>執喜根為第八者。亦同此破。設執<span class='note-inline'>(男女二根隨分)</span>一形為第八者。理亦不然<span class='note-inline'>(以地獄中)</span>。形不定故。彼惡業招。容無<span class='note-inline'>(男女)</span>形故。彼由惡業。令五根門恒受苦故<span class='note-inline'>(所以)</span>。定成眼等<span class='note-inline'>(五根。設使)</span>必有<span class='note-inline'>(男女)</span>一形。於彼<span class='note-inline'>(地獄亦有)</span>何用。非於無間大地獄中。可有希求婬欲事故。由斯第八定是捨根<span class='note-inline'>(以)</span>。第七<span class='note-inline'>(第)</span>八<span class='note-inline'>(兩)</span>識<span class='note-inline'>(恒與)</span>。捨相應故。</p>
</div>
<div class='div-commentary'><p style="margin-left:1em">此正以理推徵。破彼地獄成就憂根之執。兼破喜根形根之執。明其必有捨根也。</p>
</div>
<div class='div-orig'><p>如極樂地。意悅名樂。無有喜根。故極苦處。意迫名苦。無有憂根。故<span class='note-inline'>(瑜伽論中)</span>餘三<span class='note-inline'>(之)</span>言<span class='note-inline'>(決)</span>。定<span class='note-inline'>(指)</span>憂喜樂。</p>
</div>
<div class='div-commentary'><p style="margin-left:1em">此正結顯地獄意受。是苦非憂也。極樂地。謂第三禪。第三禪中。五識不行。唯有意悅。既可名樂而不名喜。以例地獄極苦。五識不行。唯有意迫。定亦名苦而不名憂矣。地獄既定成就苦根捨根。則瑜伽所云餘三現行定不成就者。非指憂喜樂而何哉。</p>
</div>
<div class='div-orig'><p>餘處說彼<span class='note-inline'>(惡道之中亦)</span>有<span class='note-inline'>(似前善因之)</span>等流樂。應知彼依隨轉理說。或彼通說餘雜受處<span class='note-inline'>(以必)</span>。無異熟樂<span class='note-inline'>(者。乃)</span>名<span class='note-inline'>(為)</span>純苦<span class='note-inline'>(處)</span>故。然諸聖教意地慼受名憂根者。依多分說。或隨轉門。無相違過。瑜伽論說生地獄中諸有情類異熟無間有異熟生苦憂相續。又說地獄尋伺憂俱。一分鬼趣傍生亦爾者。亦依隨轉門。又彼<span class='note-inline'>(地獄中)</span>苦根<span class='note-inline'>(與)</span>意識俱者。是餘<span class='note-inline'>(趣意俱)</span>憂<span class='note-inline'>(根之同)</span>類。假說為憂。或彼苦根損身心故。雖苦根攝。而亦名憂<span class='note-inline'>(喻)</span>。如<span class='note-inline'>(初二禪)</span>近分<span class='note-inline'>(之)</span>喜<span class='note-inline'>(根。)</span>益身心故。雖是喜根而亦名樂。顯揚論等。具顯此義。然未至地。定無樂根<span class='note-inline'>(以論中)</span>。說彼唯有<span class='note-inline'>(眼耳鼻舌身意命苦憂喜捨)</span>十一根故。由此應知意地慼受<span class='note-inline'>(若于)</span>。純受苦處。亦苦根攝。此等聖教。差別多門。恐文增廣。故不繁述。</p>
</div>
<div class='div-commentary'><p style="margin-left:1em">此通會諸餘論文也。等流樂者。如立世阿毗曇云。人養六畜飲食溫涼者。在熱地獄有涼間。在寒地獄有溫間。此之溫涼。果似前因。亦是異熟。假名等流。又如施設論云。等活地獄中。有時涼風所吹。血肉還生。有時出聲唱言等活。彼諸有情歘然還活。如是血肉生時。暫生喜樂。亦名為異熟樂。此皆約有間地獄言之。非指無間地獄也。餘雜受處者。指有間地獄及多分鬼畜也。純苦者。即無間地獄及一分鬼畜也。依多分說者。謂人天鬼畜等有分別處。則意慼但名憂根也。餘並可知。初釋三受義竟。</p>
<p style="margin-left:1em">△二明俱不俱。</p>
</div>
<div class='div-orig'><p>有義。六識三受不俱。皆外門轉。互相違故。五俱意識。同五所緣。五三受俱。意亦應爾。便違正理。故必不俱。瑜伽等說藏識一時與轉識相應三受俱起者。彼依多念。如說一心。非一生滅。無相違過。</p>
</div>
<div class='div-commentary'><p style="margin-left:1em">此有二釋。今初釋不俱也。並如前文三性中義可知。</p>
</div>
<div class='div-orig'><p>有義。六識三受容俱。順違中境。容俱受故。意不定與五<span class='note-inline'>(識之)</span>受同故。於偏注境。起一受故。無偏注者。便起捨故。由斯六識三受容俱。</p>
</div>
<div class='div-commentary'><p style="margin-left:1em">此第二正釋也。義並可知。</p>
</div>
<div class='div-orig'><p>得自在位。唯樂喜捨。諸佛<span class='corr'>已</span>斷憂苦事故。</p>
</div>
<div class='div-commentary'><p style="margin-left:1em">二釋心所受俱兩門中。初略標心所廣釋受俱竟。</p>
<p style="margin-left:1em">△二廣釋六位心所別相二。初正釋別相。二會示二諦。初中五。初釋徧行別境。二釋善。三釋根本煩惱。四釋隨煩惱。五釋不定心所。初中二。初舉頌。二論釋。今初。</p>
</div>
<div class='div-orig'><p>前所略標六位心所。今應廣顯彼差別相。且初二位。其相云何。頌曰。初徧行觸等。次別境謂欲。勝解念定慧。所緣事不同。</p>
</div>
<div class='div-commentary'><p style="margin-left:1em">△二論釋二。初釋徧行。二釋別境。今初。</p>
</div>
<div class='div-orig'><p>論曰。六位中初徧行心所。即觸等五。如前廣說<span class='note-inline'>(問曰)</span>。此徧行相。云何應知<span class='note-inline'>(答曰)</span>。由教及理為定量故。此中教者。如契經言。眼色為緣。生於眼識。三和合<span class='note-inline'>(位。定生于)</span>觸。與觸俱生<span class='note-inline'>(必)</span>。有受想思<span class='note-inline'>(三)</span>乃至廣說。由斯觸等四是徧行。又契經說。若根不壞。境界現前。作意正起。方能生識。餘經復言。若復於此<span class='note-inline'>(境起)</span>作意。即於此<span class='note-inline'>(境起)</span>了別。若於此<span class='note-inline'>(境起)</span>了別。即於此<span class='note-inline'>(境起)</span>作意。是故此<span class='note-inline'>(作意與了別之)</span>二<span class='note-inline'>(法。)</span>恒共和合。乃至廣說。由此作意亦是徧行。此等聖教。誠證非一。</p>
</div>
<div class='div-commentary'><p style="margin-left:1em">初乃至廣說者。乃至意法為緣。生於意識等也。次乃至廣說者。若于此觸對。即於此了別等。乃至領納。取像。造作。一一作四句說也。</p>
</div>
<div class='div-orig'><p>理。謂識起必有<span class='note-inline'>(根境識)</span>三和。彼<span class='note-inline'>(三和位。)</span>定生<span class='note-inline'>(于)</span>觸<span class='note-inline'>(而彼三和。又)</span>。必由觸<span class='note-inline'>(方)</span>有。若無觸者。心心所法應不和合觸一境故。作意引心令趣自境。此<span class='note-inline'>(作意)</span>若無者<span class='note-inline'>(則)</span>。心<span class='note-inline'>(亦)</span>應無故受能領納<span class='note-inline'>(或)</span>順<span class='note-inline'>(或)</span>違<span class='note-inline'>(或)</span>中<span class='note-inline'>(之)</span>境。令心等起<span class='note-inline'>(或)</span>歡<span class='note-inline'>(或)</span>慼<span class='note-inline'>(或)</span>捨<span class='note-inline'>(之)</span>相<span class='note-inline'>(曾)</span>。無<span class='note-inline'>(有)</span>心起<span class='note-inline'>(之)</span>時<span class='note-inline'>(而)</span>無<span class='note-inline'>(此三相中之)</span>隨理<span class='note-inline'>(相)</span>故。想能安立自境分齊。若心起時無此想者。應不能取境分齊相。思令心取正因等相。造作善等<span class='note-inline'>(曾)</span>。無<span class='note-inline'>(有)</span>心起<span class='note-inline'>(之)</span>位<span class='note-inline'>(而)</span>無此<span class='note-inline'>(三法中)</span>隨<span class='note-inline'>(分)</span>一<span class='note-inline'>(種思故。)</span>故必有思。由此證知觸等五法。心起必有。故是徧行。餘非徧行。義至當說。</p>
</div>
<div class='div-commentary'><p style="margin-left:1em">心應無。謂不觸自境。即是不起現行也。思取正因相。則造作善。取邪因相。則造作惡。取非正非邪相。則造作無記。餘皆可知。初釋徧行竟。</p>
<p style="margin-left:1em">△二釋別境三。初正釋體用。二現起分位。三諸門分別。初中三。初釋通名。二別解釋。三結非徧行。今初。</p>
</div>
<div class='div-orig'><p>次別境者。謂欲至慧。所緣境事多分不同。於六位中次初說故。</p>
</div>
<div class='div-commentary'><p style="margin-left:1em">△二別解釋五。初釋欲<span class='note-inline'>(至)</span>五釋慧。初中二。初正釋。二斥異解。今初。</p>
</div>
<div class='div-orig'><p>云何為欲。於所樂境希<span class='note-inline'>(求冀)</span>望<span class='note-inline'>(而)</span>為<span class='note-inline'>(體)</span>性<span class='note-inline'>(精)</span>。勤依<span class='note-inline'>(此而生是)</span>為業<span class='note-inline'>(用。)</span>有義。所樂。謂可欣境。於可欣事欲見聞等。有希望故<span class='note-inline'>(難曰)</span>。於可厭事希彼不合。望彼別離。豈非有欲<span class='note-inline'>(答曰)</span>。此但求彼<span class='note-inline'>(可厭之境)</span>不合<span class='note-inline'>(時。或)</span>離<span class='note-inline'>(彼可厭境)</span>時<span class='note-inline'>(別有)</span>。可欣<span class='note-inline'>(之)</span>自體<span class='note-inline'>(合而不離。)</span>非<span class='note-inline'>(求彼)</span>可厭事<span class='note-inline'>(而起希望。)</span>故於可厭及中容境。一向無欲<span class='note-inline'>(即)</span>。緣可欣事<span class='note-inline'>(時。)</span>若不希望。亦無欲起。有義。所樂。謂所求境。於可欣厭求離合等。有希望故。於中容境。一向無欲。緣欣厭事。若不希求。亦無欲起。有義。所樂。謂欲觀境。於一切事<span class='note-inline'>(不論可欣可厭及中容境。<span class='corr'>但</span>是)</span>。欲觀察者<span class='note-inline'>(即便)</span>。有希望故。若不欲觀。隨因境勢任運緣者。即全無欲。由斯理趣。欲非徧行。</p>
</div>
<div class='div-commentary'><p style="margin-left:1em">初正釋體性業用。次轉釋所樂。凡有三義。初義但約可欣。則太局。第二雙約欣厭以釋所求。亦未盡理。第三約欲觀。乃為正也。</p>
<p style="margin-left:1em">△二斥異解。</p>
</div>
<div class='div-orig'><p>有說要由希望境力。諸心心所方取所緣。故經說欲為諸法本<span class='note-inline'>(應是徧行)</span>。彼說不然。心等取境。由作意故。諸聖教說。作意現前能生識故。曾無處說由欲能生心心所故。如說諸法愛為根本。豈心心所皆由愛生。故說欲為諸法本者<span class='note-inline'>(乃是)</span>。說欲所起一切事業。或說善欲能發正勤。由彼<span class='note-inline'>(正勤)</span>助成一切善事。故論說此<span class='note-inline'>(欲以)</span>勤依為業。</p>
</div>
<div class='div-commentary'><p style="margin-left:1em">善事必由正勤得成。正勤又由善欲得發。故說善欲為諸法本。非謂由欲生心心所也。餘可知。初釋欲竟。</p>
<p style="margin-left:1em">△二釋勝解二。初正釋。二斥異解。今初。</p>
</div>
<div class='div-orig'><p>云何勝解。於決定境印<span class='note-inline'>(可任)</span>持為性。不可<span class='note-inline'>(以他緣誘)</span>引轉<span class='note-inline'>(動)</span>為業。謂<span class='note-inline'>(依于)</span>邪正等教理證<span class='note-inline'>(明之)</span>力。於所取境審決印持。由此異緣不能引轉。故猶豫境。勝解全無。非審決心。亦無勝解。由斯勝解非徧行攝。</p>
</div>
<div class='div-commentary'><p style="margin-left:1em">決定境。即非猶豫境也。餘可知。</p>
<p style="margin-left:1em">△二斥異解。</p>
</div>
<div class='div-orig'><p>有說心等取自境時。無拘礙故。皆有勝解<span class='note-inline'>(故是徧行)</span>。彼說非理。所以者何。能不<span class='note-inline'>(為)</span>礙者。即<span class='note-inline'>(所緣)</span>諸法故。所不<span class='note-inline'>(被)</span>礙者。即<span class='note-inline'>(能緣)</span>心等故<span class='note-inline'>(能作增上)</span>。勝<span class='note-inline'>(緣)</span>發起<span class='note-inline'>(心心所)</span>者<span class='note-inline'>(乃)</span>。根<span class='note-inline'>(及)</span>作意故。若<span class='note-inline'>(謂)</span>由此<span class='note-inline'>(勝解)</span>故。彼勝<span class='note-inline'>(緣得)</span>發起<span class='note-inline'>(者。則)</span>此<span class='note-inline'>(勝解。)</span>應復待餘<span class='note-inline'>(發起)</span>便有無窮<span class='note-inline'>(之)</span>失。</p>
</div>
<div class='div-commentary'><p style="margin-left:1em">義並可知。二釋勝解竟。</p>
<p style="margin-left:1em">△三釋念二。初正釋。二斥異解。今初。</p>
</div>
<div class='div-orig'><p>云何為念。於<span class='note-inline'>(過去)</span>曾習<span class='note-inline'>(之)</span>境。令心明<span class='note-inline'>(審憶)</span>記不忘為性。定<span class='note-inline'>(之所)</span>依為業。謂數憶持曾所受境令不忘失。能引<span class='note-inline'>(生于)</span>定故。於曾未受體類境中。全不起念。設曾所受。不能明記。念亦不生。故念必非徧行所攝。</p>
</div>
<div class='div-commentary'><p style="margin-left:1em">△二斥異解。</p>
</div>
<div class='div-orig'><p>有說心起必與念俱<span class='note-inline'>(由念于境明記)</span>。能為後時憶念因故<span class='note-inline'>(應是徧行)</span>。彼說非理。勿於後時有癡信等。前亦有故<span class='note-inline'>(然)</span>。前心心所。或想<span class='note-inline'>(取境分齊之)</span>勢力。足為後時憶念因故。</p>
</div>
<div class='div-commentary'><p style="margin-left:1em">若謂後時憶念。由心起時有念為因。則後時有癡等惡。或復有信等善。豈亦由心起時有癡信等以為因耶。況心心所及想勢力。足為念因。何必執心起時有念俱也。三釋念竟。</p>
<p style="margin-left:1em">△四釋定二。初正釋。二斥異解。今初。</p>
</div>
<div class='div-orig'><p>云何為定。於所觀境。令心專注不散為性。智依<span class='note-inline'>(此生)</span>為業。謂觀得失俱非境中。由定令心專注不散。依斯便有決擇智生<span class='note-inline'>(然而)</span>。心專注<span class='note-inline'>(之為)</span>言<span class='note-inline'>(但是)</span>。顯所欲住即便能住。非<span class='note-inline'>(必)</span>唯<span class='note-inline'>(住)</span>一境<span class='note-inline'>(設)</span>。不爾<span class='note-inline'>(者則)</span>見道<span class='note-inline'>(位中)</span>歷觀<span class='note-inline'>(上下苦等)</span>諸諦。前後境別<span class='note-inline'>(而不專一。)</span>應無等持。若不繫心專注境位。便無定起。故非徧行。</p>
</div>
<div class='div-commentary'><p style="margin-left:1em">如理名得。背理名失。非得非失。名俱非境。若善決擇智。則取得而捨失。若染決擇智。則取失而捨得。若無記決擇智。則取俱非境相。是故定慧並通三性也。見道歷觀諸諦者。欲界四諦。色無色界四諦周徧觀察。乃成八忍八智也。等持者。平等任持之義。梵語稱三麼地。蓋定心所。百法論中本名三麼地也。</p>
<p style="margin-left:1em">△二斥異解。</p>
</div>
<div class='div-orig'><p>有說爾時<span class='note-inline'>(雖不繫心專注于境)</span>亦有定起。但相微隱<span class='note-inline'>(故是徧行所攝破曰)</span>。應說誠言。若<span class='note-inline'>(謂此)</span>定能令心等和合同趣一境。故是徧行。理亦不然<span class='note-inline'>(和合)</span>。是觸<span class='note-inline'>(之)</span>用<span class='note-inline'>(非定之用)</span>。故。若謂此定令剎那頃心不易緣。故徧行攝。亦不應理。一剎那心。自於所緣無<span class='note-inline'>(有改)</span>易義故。若言由定心取所緣。故徧行攝。彼亦非理。作意令心取所緣<span class='note-inline'>(境。非由定)</span>故<span class='note-inline'>(又)</span>。有說<span class='note-inline'>(言)</span>此定體即是心<span class='note-inline'>(非別有體)</span>。經說<span class='note-inline'>(三學之中。定)</span>為心學<span class='note-inline'>(又說此定為)</span>。心一境性故彼非誠證。依定攝心。令心一境<span class='note-inline'>(所以)</span>。說彼<span class='note-inline'>(心一境性及心學之)</span>言故<span class='note-inline'>(以定乃五)</span>。根<span class='note-inline'>(五)</span>力<span class='note-inline'>(七)</span>覺支<span class='note-inline'>(八)</span>道支等<span class='note-inline'>(所)</span>攝<span class='note-inline'>(猶)</span>。如念慧等<span class='note-inline'>(各有自體)</span>。非即心故。</p>
</div>
<div class='div-commentary'><p style="margin-left:1em">五根中有定根。五力中有定力。七覺支中有定覺分。八道支中有正定。故如念慧等。別有自體也。量云。定是有法。非即心宗。因云。根力覺道攝故。喻如念慧等。四釋定竟。</p>
<p style="margin-left:1em">△五釋慧二。初正釋。二斥異解。今初。</p>
</div>
<div class='div-orig'><p>云何為慧。於所觀境簡<span class='note-inline'>(別決)</span>擇為性。斷疑為業。謂觀得失俱非境中。由慧推求。得決定故。於非觀境。愚昧心中。無簡擇故。非徧行攝。</p>
</div>
<div class='div-commentary'><p style="margin-left:1em">善慧則于得境決定。染慧則于失境決定。無記慧則于俱非境決定也。</p>
<p style="margin-left:1em">△二斥異解。</p>
</div>
<div class='div-orig'><p>有說爾時<span class='note-inline'>(愚昧心中。)</span>亦有慧起。但相微隱<span class='note-inline'>(故似于無如小物為)</span>。大<span class='note-inline'>(器所)</span>受。寧知<span class='note-inline'>(是有。然不可直謂之無。以)</span>對法<span class='note-inline'>(藏中)</span>說<span class='note-inline'>(此慧)</span>為大地法故。</p>
</div>
<div class='div-commentary'><p style="margin-left:1em">對法藏。即阿毗曇論也。此敘執。下正破。</p>
</div>
<div class='div-orig'><p>諸部對法。展轉相違。汝等如何執為定量。唯觸等五。經說徧行。說十<span class='note-inline'>(大地本亦)</span>非經。不應固執。</p>
</div>
<div class='div-commentary'><p style="margin-left:1em">二別解釋竟。</p>
<p style="margin-left:1em">△三結非徧行。</p>
</div>
<div class='div-orig'><p>然欲等五。非觸等故。定非徧行。如信貪等。</p>
</div>
<div class='div-commentary'><p style="margin-left:1em">欲等五心所是有法。定非徧行宗。因云。非觸等五故。喻如信貪等。初正釋體用竟。</p>
<p style="margin-left:1em">△二現起分位二。初解定俱者非。二解不定俱為正。今初。</p>
</div>
<div class='div-orig'><p>有義。此五定互相資。隨一起時。必有餘四。</p>
</div>
<div class='div-commentary'><p style="margin-left:1em">△二解不定俱。</p>
</div>
<div class='div-orig'><p>有義。不定。瑜伽說此<span class='note-inline'>(五別境心所。於)</span>四一切中無後<span class='note-inline'>(一切時一切俱之)</span>二故。又說此五緣<span class='note-inline'>(所樂決定曾習所觀)</span>四境<span class='note-inline'>(而)</span>生。所緣<span class='note-inline'>(之四境。及)</span>能緣<span class='note-inline'>(之五法。皆)</span>非<span class='note-inline'>(決)</span>定俱故。應說此五。或時<span class='note-inline'>(只單)</span>起一。謂於所樂唯起希望。或於決定唯起印解。或於曾習唯起憶念。或於所觀唯起專注。謂愚昧類。為止散心。雖專注所緣。而不能簡擇。世共知彼有定無慧<span class='note-inline'>(但因)</span>。彼<span class='note-inline'>(愚昧人。於)</span>加行位少有聞思。故說等持緣所觀境。或依<span class='note-inline'>(所觀之境)</span>多分<span class='note-inline'>(是定慧俱有者。)</span>故說是<span class='note-inline'>(等持緣所觀境之)</span>言<span class='note-inline'>(耳且)</span>如戲忘天專注一境起貪瞋等。有定無慧。諸如是等。其類實繁<span class='note-inline'>(不可謂定必有慧也)</span>。或於所觀唯起簡擇。謂不專注。馳散推求<span class='note-inline'>(則是有慧無定)</span>。或時<span class='note-inline'>(此五心所。但于同時)</span>起二。謂於所樂決定境中。起欲勝解。或於所樂曾習境中。起欲及念。如是乃至於所觀境。起定及慧。合有十<span class='note-inline'>(箇起)</span>二。</p>
</div>
<div class='div-commentary'><p style="margin-left:1em">一欲解。二欲念。三欲定。四欲慧。五解念。六解定。七解慧。八念定。九念慧。十定慧也。</p>
</div>
<div class='div-orig'><p>或時<span class='note-inline'>(此五心所。但于同時)</span>起三。謂於所樂決定曾習。起欲解念。如是乃至於曾所觀。起念定慧。合有十<span class='note-inline'>(箇起)</span>三。</p>
</div>
<div class='div-commentary'><p style="margin-left:1em">一欲解念。二欲解定。三欲解慧。四欲念定。五欲念慧。六欲定慧。七解念定。八解念慧。九解定慧。十念定慧也。</p>
</div>
<div class='div-orig'><p>或時<span class='note-inline'>(此五心所。有於同時)</span>。起四。謂於所樂決定曾習所觀境中。起前四種。如是乃至於<span class='note-inline'>(決)</span>定曾習所觀境中。起後四種。合有五<span class='note-inline'>(箇起)</span>四。</p>
</div>
<div class='div-commentary'><p style="margin-left:1em">一欲解念定。二欲解念慧。三欲解定慧。四欲念定慧。五解念定慧也。</p>
</div>
<div class='div-orig'><p>或時起五。謂於所樂決定曾習所觀境中。俱起五種。如是於四<span class='note-inline'>(境中。)</span>起欲等五。總<span class='note-inline'>(起一句)</span>別<span class='note-inline'>(三十句。)</span>合有三十一句。或有心位。五皆不起。如非四境<span class='note-inline'>(并)</span>。率爾墮<span class='note-inline'>(境之)</span>心。及藏識俱<span class='note-inline'>(如是等位。五皆不起)</span>。此類非一。</p>
</div>
<div class='div-commentary'><p style="margin-left:1em">二現起分位竟。</p>
<p style="margin-left:1em">△三諸門分別三。初諸識相應門。二諸受相應門。三結例餘諸門。今初。</p>
</div>
<div class='div-orig'><p>第七八識。此別境五。隨<span class='note-inline'>(未轉依<span class='corr'>已</span>轉依)</span>位<span class='note-inline'>(而為)</span>有無。如前<span class='corr'>已</span>說。第六意識。諸位容俱。依轉未轉。皆不遮故。</p>
</div>
<div class='div-commentary'><p style="margin-left:1em">第八識未轉皆無。<span class='corr'>已</span>轉皆有。第七識未轉但得有慧。<span class='corr'>已</span>轉亦得有五也。第六識可知。</p>
</div>
<div class='div-orig'><p>有義。五識此五皆無。緣<span class='corr'>已</span>得境。無希望故。不能審決。無印持故。恒取新境。無追憶故。自性散動。無專注故。不能推度。無簡擇故。</p>
</div>
<div class='div-commentary'><p style="margin-left:1em">前五識有二解。今初解直明無此五心所也。</p>
</div>
<div class='div-orig'><p>有義。五識容有此五。雖無於境增上希望。而有微劣樂境義故。於境雖無增上審決。而有微劣印境義故。雖無明記曾習境體。而有微劣念境類故。雖不作意繫念一境。而有微劣專注義故<span class='note-inline'>(但為)</span>。遮等引故<span class='note-inline'>(所以論)</span>。說<span class='note-inline'>(五識之)</span>性散動。非遮等持。故<span class='note-inline'>(前五識亦)</span>容有定。雖於所緣不能推度。而有微劣簡擇義故。由此聖教說<span class='note-inline'>(天)</span>眼<span class='note-inline'>(天)</span>耳<span class='note-inline'>(二)</span>通。是<span class='note-inline'>(即)</span>眼<span class='note-inline'>(識)</span>耳識相應<span class='note-inline'>(之)</span>智性<span class='note-inline'>(也)</span>餘<span class='note-inline'>(鼻舌身)</span>三淮此<span class='note-inline'>(眼耳亦可)</span>有慧無失。</p>
</div>
<div class='div-commentary'><p style="margin-left:1em">此第二解。亦許五識得有別境五心所也。三摩呬多。翻為等引。以離沉掉。名之為等。引生功德。名之為引。故惟第六意識所能修習。三麼地。翻為等持。即定心所。不過專注一境之義。故五識亦得有之。</p>
</div>
<div class='div-orig'><p>未自在位。此五或無。得自在時。此五定有。樂觀諸境。欲無減故。印境勝解。常無減故。憶習。曾受。念無減故。又佛五識。緣三世故<span class='note-inline'>(緣過去者。即是念故)</span>。如來無有不定心故。五識皆有作事智故。</p>
</div>
<div class='div-commentary'><p style="margin-left:1em">得自在時。謂轉五識為成所作智時也。初諸識相應門竟。</p>
<p style="margin-left:1em">△二諸受相應門。</p>
</div>
<div class='div-orig'><p><span class='note-inline'>(問曰。)</span>此別境五。何受相應。有義。欲<span class='note-inline'>(心所與喜樂捨)</span>三<span class='note-inline'>(受相應。)</span>除憂苦受。以彼二境。非所樂故。餘四<span class='note-inline'>(心所。)</span>通<span class='note-inline'>(于)</span>四<span class='note-inline'>(受。)</span>唯除苦受。以審決等<span class='note-inline'>(心所。乃是)</span>五識<span class='note-inline'>(之所)</span>無故。</p>
</div>
<div class='div-commentary'><p style="margin-left:1em">答有二義。初義未確。下義為正。</p>
</div>
<div class='div-orig'><p>有義。一切<span class='note-inline'>(皆與)</span>五受相應。論說憂根。於無上法思慕愁慼。求欲證故<span class='note-inline'>(是欲與憂受相應也)</span>。純受苦處。希求解脫<span class='note-inline'>(是欲與苦受相應也)</span>。意有苦根。前<span class='corr'>已</span>說故。論說貪愛。憂苦相應。此貪愛俱。必有欲故。苦根既有意識相應<span class='note-inline'>(則)</span>。審決等四<span class='note-inline'>(即與)</span>。苦俱<span class='note-inline'>(亦復)</span>何咎。又五識俱。亦有微細印境等四。義如前說。由斯欲等<span class='note-inline'>(各與)</span>五受相應。</p>
</div>
<div class='div-commentary'><p style="margin-left:1em">△三結例餘諸門。</p>
</div>
<div class='div-orig'><p>此五復依<span class='note-inline'>(三)</span>性<span class='note-inline'>(三)</span>界學<span class='note-inline'>(無學)</span>等諸門分別。如理應思。</p>
</div>
<div class='div-commentary'><p style="margin-left:1em">具二一切。故通三性。亦通三界。又第六識轉未轉位皆不遮故。故知學等位中應有。初釋徧行別境竟。</p>
</div>
<p class='juan'>成唯識論觀心法要卷第五</p>
</div><!-- end of div[@id='body'] -->
</body></html>