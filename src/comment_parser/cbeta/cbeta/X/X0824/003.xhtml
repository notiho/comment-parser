<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>成唯識論觀心法要</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu3' />成唯識論觀心法要卷第三</p><p class="byline">蕅益沙門　智旭　述</p>
<div class='div-commentary'><p style="margin-left:1em">△三釋相應門三。初問答總明。二別釋體用。三結成相應。今初。</p>
</div>
<div class='div-orig'><p>此識與幾心所相應。常與觸作意受想思相應。阿賴耶識。無始時來乃至未轉。於一切<span class='note-inline'>(聖凡升沉定散等)</span>位。恒與此五心所相應。以<span class='note-inline'>(此五種)</span>是徧行心所<span class='note-inline'>(所)</span>攝<span class='note-inline'>(一切心中皆可得)</span>故。</p>
</div>
<div class='div-commentary'><p style="margin-left:1em">此識下。設問。常與下。舉頌以答。阿賴下。總明也。未轉。謂金剛道前。餘如下釋。</p>
<p style="margin-left:1em">△二別釋體用五。初釋觸。二釋作意。三釋受。四釋想。五釋思。今初。</p>
</div>
<div class='div-orig'><p>觸。謂<span class='note-inline'>(于根境識)</span>三和<span class='note-inline'>(時。)</span>分別<span class='note-inline'>(其)</span>變異。令心心所觸<span class='note-inline'>(對于)</span>境<span class='note-inline'>(以)</span>為<span class='note-inline'>(體)</span>性。受想思等所依<span class='note-inline'>(以)</span>為業用。</p>
</div>
<div class='div-commentary'><p style="margin-left:1em">分別。即領似之義。是觸作用。變異。是三和功能。謂根境識三和之時。令諸心所次第轉生。名為變異。此觸心所。能領似之也。此先正釋。下更轉釋。</p>
</div>
<div class='div-orig'><p>謂根境識更相隨順。故名三和。觸依彼<span class='note-inline'>(三和而)</span>生。令彼<span class='note-inline'>(三得。)</span>和合。故說<span class='note-inline'>(此觸心所)</span>為彼三和合位<span class='note-inline'>(根可為依。境可為取。識依于根而取于境。此三)</span>。皆有順玉<span class='note-inline'>(一切)</span>心所<span class='note-inline'>(之)</span>功能<span class='note-inline'>(作用。所以)</span>說名變異<span class='note-inline'>(今)</span>。觸<span class='note-inline'>(心所。)</span>似彼<span class='note-inline'>(順生一切心所變異。功能而)</span>起。故名<span class='note-inline'>(之為)</span>分別<span class='note-inline'>(然三和中。獨有)</span>。根變異力引觸<span class='note-inline'>(心所)</span>起時。勝彼識<span class='note-inline'>(之與)</span>境。故集論等。但說分別根之變異。</p>
</div>
<div class='div-commentary'><p style="margin-left:1em">此轉釋三和分別變異也。根變異下。釋疑。謂有疑云。觸既分別三和變異。何故集論等但說分別根之變異。釋云。根變異力引觸起時。勝識境故。按宗鏡解根四義獨勝。一由主故。二由近生心心所故。三由徧故。不惟心所。亦能生心。四由常相續故。識雖為主。近生心所。不自生心故不徧。有間斷故不續。境非主故。亦非近故。雖徧能生心□及心所。亦不相續。以識生則境生。識滅則境滅故。</p>
</div>
<div class='div-orig'><p>和合一切心及心所令同觸境。是觸自性。</p>
</div>
<div class='div-commentary'><p style="margin-left:1em">此轉釋令心心所觸境為性色。謂八箇心王。各有相應心所。此觸心所。能各使和合而觸境也。</p>
</div>
<div class='div-orig'><p><span class='note-inline'>(此觸心所)</span>既<span class='note-inline'>(有)</span>似<span class='note-inline'>(三和)</span>順起心所<span class='note-inline'>(之)</span>功能。故以受等所依為業。起盡經說。受想行蘊。一切皆以觸為緣故。由斯故說識觸受等。因二三四和合而生。瑜伽但說與受想思為所依者。思於行蘊為主勝故。舉此<span class='note-inline'>(以)</span>攝<span class='note-inline'>(其)</span>餘<span class='note-inline'>(四十七心所也。)</span>集論等<span class='note-inline'>(但)</span>說為受依者。以觸生受近而勝故。謂觸所取可意等相。與受所取順益等相極相隣近<span class='note-inline'>(又)</span>。引發<span class='note-inline'>(受起比餘)</span>勝故。</p>
</div>
<div class='div-commentary'><p style="margin-left:1em">此轉釋受想思等所依為業也。等之一字。即總攝行蘊諸餘心所。不但指一思心所。瑜伽<span class='corr'>但</span>說受想思者。乃是以主攝伴。集論但說受者。乃是以近攝遠。又皆以勝攝劣耳。言識觸受等因二三四和合生者。識因根境二和合生。觸因根境識三和合生。受想思等。皆因根境識觸四和合生也。觸所取可意相。與受所取順益相極相隣近。故引發獨勝。觸所取不可意相。與受所取違損相。觸所取非可意非不可意相。與受所取非順益非違損相。亦復如是。</p>
</div>
<div class='div-orig'><p>然觸自性。是實非假<span class='note-inline'>(以是)</span>。六六法中心所性故<span class='note-inline'>(又)</span>。是<span class='note-inline'>(四)</span>食<span class='note-inline'>(之所)</span>攝故<span class='note-inline'>(又)</span>。能為<span class='note-inline'>(十二支中)</span>緣故<span class='note-inline'>(應)</span>。如受等<span class='note-inline'>(有實自)</span>性。非即三和。</p>
</div>
<div class='div-commentary'><p style="margin-left:1em">此結判也。或計三和生觸。觸即三和。無別自體。故今以三因成立有體之宗。而喻之以受等。一是六六法中心所性故。六六法者。六識六觸六受六想六思六愛也。二是四食攝故。四食。謂段食。觸食。思食。識食也。三是能為緣故。謂六入緣觸。觸緣受也。初釋觸竟。</p>
<p style="margin-left:1em">△二釋作意。</p>
</div>
<div class='div-orig'><p>作意。謂能警心為性。於所緣境引心為業。謂此<span class='note-inline'>(作意。能)</span>警覺應起<span class='note-inline'>(之)</span>心種<span class='note-inline'>(令起。亦能)</span>引<span class='note-inline'>(<span class='corr'>已</span>起之心)</span>令趣<span class='note-inline'>(於)</span>境。故名作意。雖此亦能引起心所。心是主故。但說引心。有說<span class='note-inline'>(此作意者。)</span>令<span class='note-inline'>(正緣此境之)</span>心迴趣異境。故<span class='note-inline'>(說此作意者。乃)</span>於一境持心令住。故名作意。彼<span class='note-inline'>(二說)</span>俱非理<span class='note-inline'>(若令心迴趣異境)</span>。應非徧行<span class='note-inline'>(若于一境持心令住)</span>。不異定故。</p>
</div>
<div class='div-commentary'><p style="margin-left:1em">初正釋體用。有說下。出異解。彼俱下。破斥。皆可知。</p>
<p style="margin-left:1em">△三釋受。</p>
</div>
<div class='div-orig'><p>受。謂領納順違俱非境相為性。起愛為業。能起合離非二欲故。</p>
</div>
<div class='div-commentary'><p style="margin-left:1em">此正釋體用也。於順境則希合。於違境則希離。於非順非違境。雖不希合。亦不希離。希即是欲。欲名為愛。</p>
</div>
<div class='div-orig'><p>有作是說。受有二種。一境界受。謂領所緣<span class='note-inline'>(順等三境。)</span>二自性受。謂領俱<span class='note-inline'>(生之)</span>觸<span class='note-inline'>(而為所緣。此中)</span>唯自性受。是受自相。以境界受。共餘相故。</p>
</div>
<div class='div-commentary'><p style="margin-left:1em">此出異解也。言共餘相者。謂通於王所共緣相故。</p>
</div>
<div class='div-orig'><p>彼說非理。受定不緣俱生觸故。若<span class='note-inline'>(謂此受)</span>似觸<span class='note-inline'>(而)</span>生。名領觸者<span class='note-inline'>(則一切)</span>。似因之果。應皆<span class='note-inline'>(有領因之義。應皆名為)</span>受性。又<span class='note-inline'>(觸)</span>既<span class='note-inline'>(是)</span>受因<span class='note-inline'>(則受領此因)</span>。應名因受<span class='note-inline'>(觸非受之自性)</span>。何名自性。</p>
</div>
<div class='div-commentary'><p style="margin-left:1em">此下皆破斥也。今先正破。受定不緣俱生觸者。觸生於受。受不緣觸。如父生子。子不納父也。餘可知。</p>
</div>
<div class='div-orig'><p>若謂如王食諸國邑。受能領觸所生受體<span class='note-inline'>(故)</span>。名自性受<span class='note-inline'>(者。)</span>理亦不然。違自所執<span class='note-inline'>(領俱生觸為自性故。又受)</span>不<span class='note-inline'>(應)</span>自證<span class='note-inline'>(受)</span>故。若<span class='note-inline'>(謂受雖領觸。)</span>不捨<span class='note-inline'>(受之)</span>自性。名自性受<span class='note-inline'>(者則)</span>應一切法皆是受自性<span class='note-inline'>(以一切法皆不捨自性故)</span>。故彼所說。但誘嬰兒。</p>
</div>
<div class='div-commentary'><p style="margin-left:1em">次破轉計也。彼轉計云。觸如國邑。受如王。觸能生受。譬如由有國邑方名為王。受能領觸。譬如王能食諸國邑。而又避上應名因受之過。故云受能領觸所生受體。猶言王能領國所生王體也。然既云領觸所生受體。則非領俱生觸。與前所執相違。又觸所生。即是受體。如何又以受而領之。若更轉計不捨自性名自性受。則一切法皆悉不捨自性。皆可名為受乎。故彼下。結斥。</p>
</div>
<div class='div-orig'><p>然境界受。非共餘相<span class='note-inline'>(受)</span>。領順等<span class='note-inline'>(三)</span>相<span class='note-inline'>(之)</span>定屬<span class='corr'>己</span>者。名<span class='note-inline'>(之為)</span>境界受。不共餘<span class='note-inline'>(心心所之行相)</span>故。</p>
</div>
<div class='div-commentary'><p style="margin-left:1em">由彼妄計境界受為共餘相。故別立自性受。今先破自性受竟。方申明境界受非共餘相也。受以領納境界為相。識以了別境界為相。想以於境取像為相。欲以希望境界為相。乃至慧以簡擇所觀境界為相。故皆不共。三釋受竟。</p>
<p style="margin-left:1em">△四釋想。</p>
</div>
<div class='div-orig'><p>想。謂於境取像為性。施設種種名言為業。謂<span class='note-inline'>(先)</span>要安立境<span class='note-inline'>(之)</span>分齊<span class='note-inline'>(高下美惡等)</span>相。方能隨起種種名言。</p>
</div>
<div class='div-commentary'><p style="margin-left:1em">△五釋思。</p>
</div>
<div class='div-orig'><p>思。謂令心造作為性。於善品等役心為業。謂能取境正因等相。驅役自心令造善等。</p>
</div>
<div class='div-commentary'><p style="margin-left:1em">取正因境相。令心造善品。取邪因境相。令心造不善品。取非正非邪境相。令心造無記品。皆思心所之力也。二別釋體用竟。</p>
<p style="margin-left:1em">△三結成相應。</p>
</div>
<div class='div-orig'><p>此五既是徧行所攝。故與藏識決定相應。其徧行相。後當廣釋。此觸等五。與異熟識行相雖異。而<span class='note-inline'>(所起)</span>時<span class='note-inline'>(同所)</span>依<span class='note-inline'>(根)</span>同。所緣<span class='note-inline'>(境等自體)</span>事等。故名相應。</p>
</div>
<div class='div-commentary'><p style="margin-left:1em">後當廣釋。指第五卷言也。行相異者。識以了別為行相。觸以觸對為行相。作意以警心為行相。受以領納為行相。想以取像為行相。思以造作為行相也。宗鏡錄云。由四等故。說名相應。謂一事等。二處等。三時等。四所依等。等者。相似之義。體各惟一。故名事等。境相相似。故所緣等。三釋相應門竟。</p>
<p style="margin-left:1em">△四釋受俱門二。初正明相應捨受。二簡非餘所相應。今初。</p>
</div>
<div class='div-orig'><p>此識行相極不明了。不能分別違順境相。微細一類相續而轉。是故唯與捨受相應。又此<span class='note-inline'>(識)</span>相應<span class='note-inline'>(之)</span>受。唯是<span class='note-inline'>(真)</span>異熟<span class='note-inline'>(以<span class='corr'>但</span>)</span>。隨先引業<span class='note-inline'>(而)</span>轉。不待現緣<span class='note-inline'>(唯)</span>。任善惡業<span class='note-inline'>(之)</span>勢力轉故<span class='note-inline'>(所以)</span>。唯是捨受<span class='note-inline'>(若夫)</span>。苦樂二受。是異熟生<span class='note-inline'>(屬前六識)</span>。非真異熟<span class='note-inline'>(要)</span>。待現緣<span class='note-inline'>(方轉)</span>故。非<span class='note-inline'>(與)</span>此<span class='note-inline'>(第八識)</span>相應。又由此識常無轉變。有情恒執為自內我。若與苦樂二受相應。便有轉變。寧執為我。故此但與捨受相應<span class='note-inline'>(問曰)</span>。若爾。如何此識亦<span class='note-inline'>(可)</span>是惡業<span class='note-inline'>(所招)</span>異熟<span class='note-inline'>(果耶。答曰。)</span>既許善業能招捨受<span class='note-inline'>(則)</span>。此<span class='note-inline'>(惡業)</span>亦<span class='note-inline'>(復)</span>應然<span class='note-inline'>(以)</span>。捨受不違苦樂品故<span class='note-inline'>(喻)</span>。如無記<span class='note-inline'>(之)</span>法<span class='note-inline'>(亦能)</span>。善惡俱招。</p>
</div>
<div class='div-commentary'><p style="margin-left:1em">若苦樂受。則必明了。今第八識行相極不明了。此一義也。若是餘受。則必取于違順境相。今第八識不能分別違順境相。此二義也。若苦樂受。行相必粗。今第八識行相微細。此三義也。若是餘受。必有易脫。今第八識唯是一類無覆無記。此四義也。若是餘受。必有間斷。今第八識相續而轉。此五義也。具此五義。故唯得與捨受相應。餘皆可知。</p>
<p style="margin-left:1em">△二簡非餘所相應。</p>
</div>
<div class='div-orig'><p><span class='note-inline'>(問曰)</span>如何此識。非別境等心所相應<span class='note-inline'>(答曰)</span>。互相違故。謂欲。希望所樂事轉。此識任業。無所希望。勝解。印持決定事轉。此識瞢昧。無所印持。念。唯明記曾習事轉。此識昧劣。不能明記。定。能令心專注一境。此識任運。剎那別緣。慧。唯簡擇得等事轉。此識微昧。不能簡擇。故此不與別境相應。此識唯是異熟性故<span class='note-inline'>(十一)</span>。善<span class='note-inline'>(心所。及根隨)</span>染汙等<span class='note-inline'>(心所。)</span>亦不相應。惡作等四<span class='note-inline'>(雖有通于)</span>。無記性者<span class='note-inline'>(然以)</span>。有間斷故。定非<span class='note-inline'>(與)</span>異熟<span class='note-inline'>(識相應)</span>。</p>
</div>
<div class='div-commentary'><p style="margin-left:1em">先詳簡非別境。次略簡非善染不定。並如文可知。四釋受俱門竟。</p>
<p style="margin-left:1em">△五釋三性門。</p>
</div>
<div class='div-orig'><p><span class='note-inline'>(問曰。)</span>法有四種。謂善。不善。有覆無記。無覆無記。阿賴耶識。何法攝耶<span class='note-inline'>(答曰)</span>。此識唯是無覆無記<span class='note-inline'>(以是)</span>。異熟性故。異熟若是善染汙者。流轉還滅應不得成。又此識是善染依故。若<span class='note-inline'>(自體是)</span>善染者<span class='note-inline'>(則便)</span>。互相違故。應不<span class='note-inline'>(能)</span>與<span class='note-inline'>(善染)</span>二<span class='note-inline'>(法)</span>俱作所依。又此識是所熏性故。若善染者。如極香臭。應不受熏<span class='note-inline'>(若使)</span>。無熏習故<span class='note-inline'>(則)</span>。染淨因果俱不成立。故此唯是無覆無記。覆謂染法。障聖道故。又能蔽心令不淨故。此識非染。故名無覆。記謂善惡。有愛非愛<span class='note-inline'>(之)</span>果及殊勝自體<span class='note-inline'>(之因)</span>可記別故。此非善惡。故名無記。</p>
</div>
<div class='div-commentary'><p style="margin-left:1em">一是異熟性故。二是善染依故。三是所熏性故。所以唯是無覆無記。餘皆可知。</p>
<p style="margin-left:1em">△六釋心所例王門二。初正釋。二斥異。今初。</p>
</div>
<div class='div-orig'><p>觸等亦如是者。謂如阿賴耶識。唯是無覆無記性攝。觸作意受想思亦爾。諸相應法。必同性故。又觸等五。如阿賴耶。亦是異熟。所緣行相。俱不可知。緣<span class='note-inline'>(種子根身器界)</span>三種<span class='note-inline'>(性)</span>境。五法相應。無覆無記。故說觸等亦如是言。</p>
</div>
<div class='div-commentary'><p style="margin-left:1em">五法相應。謂一心王及餘四心所也。餘可知。</p>
<p style="margin-left:1em">△二斥異。</p>
</div>
<div class='div-orig'><p>有義。觸等如阿賴耶。亦是異熟及一切種。廣說乃至無覆無記<span class='note-inline'>(以頌中)</span>。亦如是<span class='note-inline'>(之為)</span>言。無簡別故。彼說非理。所以者何。觸等依識。不自在故。如貪信等<span class='note-inline'>(依於心王。)</span>不能受熏。如何同識能持種子。又若觸等亦能受熏。應一有情有六種<span class='note-inline'>(子之)</span>體。若爾。果起從何種生。理不應言從六種起。未見多種生一芽故。若說果生唯從一種。則餘五種便為無用。亦不可說次第生果<span class='note-inline'>(以)</span>。熏習<span class='note-inline'>(既在)</span>同時<span class='note-inline'>(則)</span>勢力<span class='note-inline'>(亦必)</span>等故。又不可說六果頓生。勿一有情一剎那頃。六<span class='note-inline'>(箇)</span>眼識等俱時生故。</p>
</div>
<div class='div-commentary'><p style="margin-left:1em">有義下。先敘計。彼說下。次破斥也。觸等五心所法。斷斷不得名一切種。以一切種。必由受熏而得名故。故立量云。觸等五心所是有法。不能受熏宗。因云依識不自在故。喻如貪信等。又若下。破其轉計觸等亦得受熏。設許受熏。則一心王五心所。各各受諸法熏。應成六箇諸法種子。而果生時。或從六起。或從一起。或次第起。或復頓起。皆違理矣。</p>
</div>
<div class='div-orig'><p><span class='note-inline'>(救曰。)</span>誰言觸等亦能受熏持諸種子<span class='note-inline'>(詰曰)</span>。不爾。如何觸等如識名一切種<span class='note-inline'>(彼妄解曰)</span>。謂觸等五<span class='note-inline'>(各)</span>。有似種<span class='note-inline'>(子之)</span>相<span class='note-inline'>(分。)</span>名一切種<span class='note-inline'>(以)</span>。觸等與識。所緣<span class='note-inline'>(必相)</span>等故<span class='note-inline'>(以)</span>。無色<span class='note-inline'>(界天之)</span>觸等<span class='note-inline'>(五心所。必)</span>有所緣<span class='note-inline'>(似種子之相分)</span>故<span class='note-inline'>(以觸等五心所。各各)</span>。親所緣緣定應有故<span class='note-inline'>(<span class='corr'>但</span>)</span>。此<span class='note-inline'>(觸等五心所上)</span>似種<span class='note-inline'>(子之)</span>相不<span class='note-inline'>(分。)</span>為因緣生現識等<span class='note-inline'>(喻)</span>。如觸等上<span class='note-inline'>(所現)</span>似眼根等。非<span class='note-inline'>(眼等)</span>識所依。亦如<span class='note-inline'>(所變)</span>似火。無能燒用<span class='note-inline'>(破曰)</span>。彼救非理。觸等所緣似種等相<span class='note-inline'>(須待)</span>。後執受處<span class='note-inline'>(句中。)</span>方應與識而相例<span class='note-inline'>(同)</span>故。由此<span class='note-inline'>(頌中)</span>前說一切種<span class='note-inline'>(之為)</span>言。定目受熏能持種義<span class='note-inline'>(不指所緣有漏種子)</span>。不爾<span class='note-inline'>(則)</span>。本頌有重言<span class='note-inline'>(之)</span>失。</p>
</div>
<div class='div-commentary'><p style="margin-left:1em">此破轉計相分為一切種而妄救也。相分有漏種子。是第五所緣門攝。故觸等可以例王。今一切種。乃第三因相門。豈觸等所可例同。若即指一切種為所緣。則執受處中復有所緣種子。不幾為重言乎。</p>
</div>
<div class='div-orig'><p>又彼所說亦如是言無簡別故。咸相例者。定不成證。勿觸等五。亦<span class='note-inline'>(如識之)</span>能了別。觸等亦<span class='note-inline'>(如識之)</span>與觸等相應。由此故知亦如是者<span class='note-inline'>(乃)</span>。隨所應<span class='note-inline'>(而)</span>說。非謂一切。</p>
</div>
<div class='div-commentary'><p style="margin-left:1em">觸等不以了別為行相。觸不與觸相應。乃至思不與思相應。一剎那中無二觸故。乃至無二思故。六釋心所例王門竟。</p>
<p style="margin-left:1em">△七釋因果法喻門二。初明正義。二斥異說。初中二。初正釋頌文。二通妨顯理。今初。</p>
</div>
<div class='div-orig'><p><span class='note-inline'>(問曰。)</span>阿賴耶識。為斷為常<span class='note-inline'>(答曰)</span>。非斷非常。以恒轉故。恒。謂此識無始時來。一類相續。常無間斷<span class='note-inline'>(以)</span>。是<span class='note-inline'>(三)</span>界<span class='note-inline'>(六)</span>趣<span class='note-inline'>(四)</span>生施設<span class='note-inline'>(之根)</span>本故<span class='note-inline'>(體)</span>。性堅<span class='note-inline'>(住。)</span>持<span class='note-inline'>(諸)</span>種<span class='note-inline'>(子)</span>令不失故。轉。謂此識無始時來。念念生滅。前後變異。因滅果生。非常一故。可為<span class='note-inline'>(前七)</span>轉識<span class='note-inline'>(所)</span>熏<span class='note-inline'>(令)</span>成種故。恒言遮斷。轉表非常。猶如暴流。因果法爾。如暴流水。非斷非常。相續長時。有所漂溺。此識亦爾。從無始來。生滅相續。非常非斷。漂溺有情令不出離。又如暴流。雖風等擊。起諸波浪。而流不斷。此識亦爾。雖遇眾緣起眼識等。而恒相續。又如暴流。漂水上下魚草等物。隨流不捨。此識亦爾。與內習氣外觸等法。恒相隨轉。如是法喻。意顯此識無始因果非斷常義。謂此識性。無始時來。剎那剎那。果生因滅。果生故非斷。因滅故非常。非斷非常。是緣起理。故說此識恒轉如流。</p>
</div>
<div class='div-commentary'><p style="margin-left:1em">因果。簡我執。生滅。簡常執。生滅故非常。因果故非一。譬如暴流。前後相續。流流之中。望前名果。望後名因。故非斷常。可喻此識。又有三義相似。一者能漂溺故。二者轉識間斷。此不斷故。如波濤有起滅。而流不斷。三者習氣及心所法恒隨轉故。識所執受之內習氣。喻如水內之魚。識所相應之觸等五法。喻如水面之草也。餘可知。</p>
<p style="margin-left:1em">△二通妨顯理。有兩番問答。</p>
</div>
<div class='div-orig'><p><span class='note-inline'>(難曰。)</span>過去未來既非實有。非常可爾。非斷如何。斷豈得成緣起正理<span class='note-inline'>(答曰)</span>。過去未來若是實有。可許非斷。如何非常。常亦不成緣起正理<span class='note-inline'>(雖然)</span>。豈<span class='note-inline'>(但)</span>斥他<span class='note-inline'>(之)</span>過。<span class='corr'>己</span><span class='note-inline'>(所立)</span>義便<span class='note-inline'>(得)</span>成<span class='note-inline'>(就。)</span>若不摧<span class='note-inline'>(破)</span>邪<span class='note-inline'>(宗。)</span>難以顯<span class='note-inline'>(明)</span>正<span class='note-inline'>(理。)</span>前因滅位。後果即生。如稱兩頭。低昂時等。如是因果。相續如流。何假去來<span class='note-inline'>(實有。)</span>方成非斷。</p>
</div>
<div class='div-commentary'><p style="margin-left:1em">稱之兩頭。以喻因果。稱之低昂。以喻生滅。低昂時等。以喻生滅同一剎那。無有前後也。</p>
</div>
<div class='div-orig'><p><span class='note-inline'>(又難。)</span>因現有位。後果<span class='note-inline'>(尚自)</span>未生<span class='note-inline'>(則)</span>。因是誰<span class='note-inline'>(之)</span>因。果現有時。前因<span class='note-inline'>(既)</span><span class='corr'>已</span>滅<span class='note-inline'>(謝則)</span>果是誰<span class='note-inline'>(之)</span>果。既無因果。誰離斷常<span class='note-inline'>(答曰)</span>。若<span class='note-inline'>(謂)</span>有因<span class='note-inline'>(之)</span>時<span class='note-inline'>(即)</span>。<span class='corr'>已</span>有後果<span class='note-inline'>(者。)</span>果既本<span class='note-inline'>(來是)</span>有。何<span class='note-inline'>(須更)</span>待前因。因義既無。果義寧有。無因無果。豈離斷常<span class='note-inline'>(今大乘)</span>。因果<span class='note-inline'>(之)</span>義<span class='note-inline'>(所由)</span>成<span class='note-inline'>(立。正唯)</span>依<span class='note-inline'>(現在有)</span>法作用<span class='note-inline'>(顯示。所以遠離斷當。成緣起理。)</span>故<span class='note-inline'>(汝之)</span>所詰難。非<span class='note-inline'>(有)</span>預<span class='note-inline'>(於)</span>我<span class='note-inline'>(大乘正)</span>宗<span class='note-inline'>(若使果)</span>。體既<span class='note-inline'>(是)</span>本有<span class='note-inline'>(則果)</span>。用亦<span class='note-inline'>(復)</span>應然<span class='note-inline'>(以)</span>。所待因緣亦本有故<span class='note-inline'>(則體用皆本來有。何須更待前因。既無因義。亦無果義)</span>。由斯汝<span class='note-inline'>(所執)</span>義。因果定無。應信大乘緣起正理。謂此正理<span class='note-inline'>(即諸法自相)</span>。深妙離言<span class='note-inline'>(假智及詮所不能到。今之)</span>。因果等言。皆<span class='note-inline'>(依增益相似而)</span>假施設。觀現在法有引後用。假立當果。對說現因。觀現在法有酬前相。假立曾因。對說現果。假。謂<span class='note-inline'>(于)</span>現<span class='note-inline'>(在)</span>識<span class='note-inline'>(上。)</span>似彼<span class='note-inline'>(當果曾因之)</span>相<span class='note-inline'>(而)</span>現。如是因果<span class='note-inline'>(總不離現前一剎那法)</span>。理趣顯然。遠離<span class='note-inline'>(斷常)</span>二邊。契會中道。諸有智者。應順修學。</p>
</div>
<div class='div-commentary'><p style="margin-left:1em">秖是現前一剎那法。望前即名為果。望後即名為因。約現在果。談過去因。則塵點劫前。猶若今日。乃于現識變似過去因相。而非實緣過去事也。以過去<span class='corr'>已</span>滅。無可緣故。約現在因。記未來果。則無量劫後。猶如指掌。乃於現識變似未來果相。而非實緣未來事也。以未來未生。無可緣故。故曰。十世古今。始終不離於當念。又宗鏡云。過去未來無體。剎那熏習。唯屬現在。現在正起妄念之時。妄念違真。名為初識。非是過去有識創起。名為初識也。故知橫該一切處。豎通無量時。皆是即今現在一心。更無別理。初明正義竟。</p>
<p style="margin-left:1em">△二斥異說二。初正斥。二結勸。初中二。初斥餘部。二斥經部。初又二。初敘計。二破斥。今初。</p>
</div>
<div class='div-orig'><p>有餘部說。雖無去來。而有因果恒相續義。謂現在法極迅速者。猶有初後生滅二時。生時酬因<span class='note-inline'>(即名果相)</span>。滅時引果<span class='note-inline'>(即名因相)</span>。時雖有二。而體是一。前因正滅。後果正生。體相雖殊。而俱是有。如是因果。非假施設。然離斷常。又無前<span class='note-inline'>(來因是誰因果是誰果之)</span>難。誰有智者。捨此信餘。</p>
</div>
<div class='div-commentary'><p style="margin-left:1em">△二破斥。</p>
</div>
<div class='div-orig'><p>彼有虗言。都無實義。何容一念而有二時。生滅相違。寧同現在。滅若現在。生應未來。有故名生。既是現在。無故名滅。寧非過去。滅若非無。生應非有。生既現有。滅應現無。又二相違。如何體一。非苦樂等。見有是事。生滅若一。時應無<span class='note-inline'>(初後之)</span>二。生滅若<span class='note-inline'>(是)</span>異<span class='note-inline'>(時。)</span>寧說<span class='note-inline'>(其)</span>體<span class='note-inline'>(是)</span>同。故<span class='note-inline'>(所執)</span>生滅時俱現在有<span class='note-inline'>(而)</span>同依一體<span class='note-inline'>(者。)</span>理必不成。</p>
</div>
<div class='div-commentary'><p style="margin-left:1em">何容下。先破一念二時。又二下。次破生滅體一也。非苦樂等見有是事者。生滅二法。喻如苦樂二受。決定相違。安有體是一者。量云。生與滅是有法。體定非一宗。因云相違故。喻如苦與樂。初破餘部竟。</p>
<p style="margin-left:1em">△二破經部。</p>
</div>
<div class='div-orig'><p>經部師等<span class='note-inline'>(所計)</span>因果相續。理亦不成。彼不許有阿賴耶識能持種故。</p>
</div>
<div class='div-commentary'><p style="margin-left:1em">前六轉識展轉相望。雖亦得有因果之義。而多間斷。不能相續。若無本識受熏持種。則何理能成因果相續之緣起哉。初正斥竟。</p>
<p style="margin-left:1em">△二結勸。</p>
</div>
<div class='div-orig'><p>由此應信大乘所說因果相續緣起正理。</p>
</div>
<div class='div-commentary'><p style="margin-left:1em">七釋因果法喻門竟。</p>
<p style="margin-left:1em">△八釋伏斷位次門二。初正釋捨賴耶義。二通明第八異名。初中二。初正明能捨之位。二簡示所捨唯名。初又二。初明正義。二斥異解。初又二。初正釋。二通妨。今初。</p>
</div>
<div class='div-orig'><p>此識無始恒轉如流。乃至何位當究竟捨。阿羅漢位方究竟捨。謂諸聖者斷煩惱障究竟盡時<span class='note-inline'>(皆悉)</span>。名阿羅漢。爾時此識煩惱麤重永遠離故。說之為捨。此中所說阿羅漢者。通攝三乘無學果位。皆<span class='corr'>已</span>永害煩惱賊故<span class='note-inline'>(是殺賊義)</span>。應受世間妙供養故<span class='note-inline'>(是應供義)</span>。永不復受分段生故<span class='note-inline'>(是無生義)</span>。云何知然。決擇分說。諸阿羅漢獨覺如來。皆不成就阿賴耶故。集論復說。若諸菩薩得菩提時。頓斷煩惱及所知障。成阿羅漢及如來故。</p>
</div>
<div class='div-commentary'><p style="margin-left:1em">麤重。即種子之別名。阿羅漢。是小乘無學果位。獨覺。是中乘無學果位。如來。是大乘無學果位。次引集論顯如來亦名為阿羅漢。以斷煩惱障故。成阿羅漢。以斷所知障故。成如來也。</p>
<p style="margin-left:1em">△二通妨又二。初問。二答。今初。</p>
</div>
<div class='div-orig'><p>若爾。菩薩<span class='note-inline'>(於入地後。現行煩惱雖復漸伏。)</span>煩惱種子未永斷盡。非阿羅漢。應皆成就阿賴耶識。何故即彼決擇分說<span class='note-inline'>(一切)</span>。不退菩薩。亦不成就阿賴耶識。</p>
</div>
<div class='div-commentary'><p style="margin-left:1em">若據前義。則菩薩至成佛時。方得名阿羅漢。方捨此識。今云不退菩薩亦不成就。故問之也。蓋菩薩初地<span class='corr'>已</span>上。即名為不退故。</p>
<p style="margin-left:1em">△二答又二。初約二乘迴心名不退。二約八地<span class='corr'>已</span>上名不退。今初。</p>
</div>
<div class='div-orig'><p>彼說二乘無學果位迴心趣向大菩提者<span class='note-inline'>(縱未登地)</span>。必不退起煩惱障故。趣菩提故。即復轉名不退菩薩。彼不成就阿賴耶識<span class='note-inline'>(雖名菩薩)</span>。即攝在此阿羅漢中。故彼論文不違此義。</p>
</div>
<div class='div-commentary'><p style="margin-left:1em">不起煩惱。故名不退。趣大菩提。故名菩薩。彼論乃指此人為不退菩薩。不指直修大乘登初地者。故不相違。</p>
<p style="margin-left:1em">△二約八地<span class='corr'>已</span>上名不退。</p>
</div>
<div class='div-orig'><p>又不動地以上菩薩。一切煩惱永不行故。法駛流中任運轉故。能<span class='note-inline'>(於)</span>諸行<span class='note-inline'>(之)</span>中起諸行故。剎那剎那轉增進故。此位方名<span class='note-inline'>(真正)</span>不退菩薩。然此菩薩。雖未斷盡異熟識中煩惱種子。而緣此識<span class='note-inline'>(之)</span>我見愛等<span class='note-inline'>(四種煩惱。)</span>不復執藏為自內我。由斯永捨阿賴耶名。故說不成阿賴耶識<span class='note-inline'>(故)</span>。此<span class='note-inline'>(頌中。)</span>亦說彼<span class='note-inline'>(不動地以上)</span>名阿羅漢。</p>
</div>
<div class='div-commentary'><p style="margin-left:1em">此明直修大乘者。須至八地以上。方得煩惱永伏。亦可名阿羅漢也。所知法執漂溺有情。受不思議變易生死。名法駛流。<span class='corr'>已</span>得自在。名任運轉。心心流入薩婆若海。故剎那剎那轉增進也。初明正義竟。</p>
<p style="margin-left:1em">△二斥異解二。初正破。二破救。初中二。初敘計。二破斥。今初。</p>
</div>
<div class='div-orig'><p>有義初地以上菩薩。<span class='corr'>已</span>證<span class='note-inline'>(我法)</span>二空所顯<span class='note-inline'>(真如)</span>理故。<span class='corr'>已</span>得<span class='note-inline'>(根本後得)</span>二種殊勝智故。<span class='corr'>已</span>斷分別<span class='note-inline'>(煩惱所知)</span>二重障故。能一行中起諸行故。雖為利益<span class='note-inline'>(眾生。)</span>起諸<span class='note-inline'>(現行)</span>煩惱。而彼不作煩惱過失。故此亦名不退菩薩。然此菩薩。雖未斷盡俱生煩惱。而緣此識<span class='note-inline'>(之)</span>所有分別我見愛等。不復執藏為自內我。由斯亦捨阿賴耶名。故說不成阿賴耶識。此<span class='note-inline'>(頌之中。)</span>亦說彼<span class='note-inline'>(初地以上)</span>名阿羅漢。故集論中作如是說。十地菩薩。雖未永斷一切煩惱。然此煩惱。猶如呪藥所伏諸毒。不起一切煩惱過失。一切地中。如阿羅漢<span class='corr'>已</span>斷煩惱。故亦說彼名阿羅漢。</p>
</div>
<div class='div-commentary'><p style="margin-left:1em">△二破斥。</p>
</div>
<div class='div-orig'><p>彼說非理<span class='note-inline'>(以)</span>。七地<span class='corr'>已</span>前。猶有俱生我見愛等。執藏此識為自內我。如何<span class='corr'>已</span>捨阿賴耶名。若彼分別我見愛等不復執藏。說名為捨。則預流等諸有學位。亦應<span class='corr'>已</span>捨阿賴耶名。許便違害諸論所說。</p>
</div>
<div class='div-commentary'><p style="margin-left:1em">△二破救又二。初敘救。二破斥。今初。</p>
</div>
<div class='div-orig'><p>地上菩薩所起煩惱。皆由正知。不為過失。非預流等得有斯事。寧可以彼<span class='note-inline'>(預流果等)</span>例此<span class='note-inline'>(地上)</span>菩薩。</p>
</div>
<div class='div-commentary'><p style="margin-left:1em">△二破斥。</p>
</div>
<div class='div-orig'><p>彼六識中所起煩惱。雖由正知。不為過失。而第七識有漏心位。任運現行執藏此識。寧不與彼預流等同。由此故知彼說非理。</p>
</div>
<div class='div-commentary'><p style="margin-left:1em">初正明能捨之位竟。</p>
<p style="margin-left:1em">△二簡示所捨唯名。</p>
</div>
<div class='div-orig'><p>然阿羅漢。斷此識中煩惱麤重究竟盡故。不復執藏阿賴耶識為自內我。由斯永失阿賴耶名。說之為捨。非捨一切第八識體。勿阿羅漢無識持種。爾時便入無餘涅槃。</p>
</div>
<div class='div-commentary'><p style="margin-left:1em">阿羅漢斷盡煩惱。名證有餘涅槃。由其異熟識體仍在。能持舊有漏種。令有根身壽命不斷。直俟餘殘果報既盡。方入無餘涅槃。設無此識持種。則身命便應盡滅而入無餘涅槃矣。云何現有證阿羅漢。仍住世間者耶。初正釋捨賴耶義竟。</p>
<p style="margin-left:1em">△二通明第八異名二。初正釋諸名。二結歸二位。今初。</p>
</div>
<div class='div-orig'><p>然第八識。雖諸有情皆悉成就。而隨義別。立種種名。謂或名心。由種種法熏習種子所積集故。或名阿陀那。執持種子及諸色根令不壞故。或名所知依。能與染淨所知諸法為依止故。或名種子識。能徧任持世出世間諸種子故。此等諸名。通一切位。或名阿賴耶。攝藏一切雜染品法令不失故。我見愛等執藏以為自內我故。此名唯在異生有學。非<span class='note-inline'>(可謂)</span>無學位<span class='note-inline'>(及)</span>不退菩薩<span class='note-inline'>(亦)</span>。有雜染法執藏義故。或名異熟識。能引生死善不善業異熟果故。此名唯在異生二乘諸菩薩位。非<span class='note-inline'>(可謂)</span>如來地。猶有異熟無記法故。或名無垢識。最極清淨諸無漏法所依止故。此名唯在如來地有<span class='note-inline'>(若在)</span>。菩薩二乘及異生位。持有漏種。可受熏習。未得善淨第八識故。如契經說。如來無垢識。是淨無漏界。解脫一切障。圓鏡智相應。</p>
</div>
<div class='div-commentary'><p style="margin-left:1em">契經。如來功德莊嚴經也。無垢識。標名也。淨無漏界。示義也。解脫一切障。明離障解脫至究竟也。圓鏡智相應。明相應之慧心所。名為大圓鏡智也。</p>
</div>
<div class='div-orig'><p>阿賴耶名過失重故。最初捨故<span class='note-inline'>(故)</span>。此<span class='note-inline'>(頌)</span>中偏<span class='note-inline'>(先)</span>說<span class='note-inline'>(之。若)</span>異熟識體。菩薩將得菩提時捨。聲聞緣覺入無餘依涅槃時<span class='note-inline'>(亦)</span>捨<span class='note-inline'>(至於)</span>。無垢識體。無有捨時。利樂有情無盡時故。心等<span class='note-inline'>(四名。)</span>通<span class='note-inline'>(一切位)</span>故。隨<span class='note-inline'>(染淨)</span>義<span class='note-inline'>(如)</span>應說<span class='note-inline'>(之)</span>。</p>
</div>
<div class='div-commentary'><p style="margin-left:1em">眾生分中名染心。佛果位中名淨心。眾生分中。執持有漏種子及有漏色根。佛果位中。執持無漏種子及無漏色根。眾生分中。名染所知依。佛果位中。名淨所知依。眾生分中。名世間種子識。佛果位中。名出世種子識。故云隨義應說也。然此中謂二乘入無餘依涅槃捨者。仍帶通教方便說之。若據大乘實義。出三界外有淨土。聲聞緣覺出生其中。受法性身。則仍未捨異熟識體。故法華云。是人雖生滅度之想。入於涅槃。而於彼土求佛智慧。得聞是經。唯以佛乘而得滅度。更無餘乘。</p>
<p style="margin-left:1em">△二結歸二位。</p>
</div>
<div class='div-orig'><p>然第八識。總有二位。一有漏位。無記性攝。唯與觸等五法相應。但緣前<span class='note-inline'>(文所)</span>說執受處境。二無漏位。唯善性攝。與二十一心所相應。謂遍行別境各五。善十一<span class='note-inline'>(以徧行五心所)</span>。與一切心恒相應故<span class='note-inline'>(所以亦與無漏第八相應)</span>。常樂證知所觀境故<span class='note-inline'>(得與善欲相應)</span>。於所觀境恒印持故<span class='note-inline'>(與善勝解相應)</span>。於曾受境恒明記故<span class='note-inline'>(得與善念相應)</span>。世尊無有不定心故<span class='note-inline'>(得與善定相應)</span>。於一切法常決擇故<span class='note-inline'>(得與善慧相應)</span>。極淨信等常相應故<span class='note-inline'>(與十一善心所相應)</span>。無染汙故<span class='note-inline'>(不與根隨煩惱相應)</span>。無散動故<span class='note-inline'>(不與四不定相應)</span>。此亦唯與捨受相應。任運恒時平等轉故。以一切法而為所緣境。鏡智遍緣一切法故。</p>
</div>
<div class='div-commentary'><p style="margin-left:1em">亦惟捨受。謂無漏位中。同於有漏之唯捨受也。以一切法為所緣境。謂不同有漏之唯緣三類性境也。初正釋頌文竟。</p>
<p style="margin-left:1em">△二證有本識三。初徵答總標。二別顯教理。三總結勸信。今初。</p>
</div>
<div class='div-orig'><p><span class='note-inline'>(問曰。)</span>云何應知此第八識。離眼等識有別自體<span class='note-inline'>(答曰)</span>。聖教正理為定量故。</p>
</div>
<div class='div-commentary'><p style="margin-left:1em">△二別顯教理二。初引聖教。二顯正理。初中二。初引大乘。二引餘部。宗鏡云引七本經。即大三小四也。初又二。初正引經證有第八。二顯大乘是聖言量。今初正引三經四頌。</p>
</div>
<div class='div-orig'><p>謂有大乘阿毗達磨契經中說。無始時來界。一切法等依。由此有諸趣。及涅槃證得。</p>
</div>
<div class='div-commentary'><p style="margin-left:1em">阿毗達磨。此云無比法。此即所引第一頌也。下文共作三番釋義。</p>
</div>
<div class='div-orig'><p>此第八識。自性微細。故以作用而顯示之。頌中初半。顯第八識為因緣用。後半。顯與流轉還滅作依持用。</p>
</div>
<div class='div-commentary'><p style="margin-left:1em">此第一番釋義。先分科也。</p>
</div>
<div class='div-orig'><p>界是因義。即種子識<span class='note-inline'>(此種子識)</span>。無始時來展轉相續<span class='note-inline'>(能持一切漏無漏色心等諸法種子)</span>。親生諸法。故名為因。依。是緣義。即執持識<span class='note-inline'>(此執持識)</span>。無始時來。與一切<span class='note-inline'>(現行漏無漏)</span>法<span class='note-inline'>(平)</span>等<span class='note-inline'>(而)</span>為依止。故名為緣。謂<span class='note-inline'>(種子識。)</span>能執持<span class='note-inline'>(一切)</span>諸種子故<span class='note-inline'>(執持識)</span>。與現行法為所依故<span class='note-inline'>(由種子故)</span>。即變為彼<span class='note-inline'>(現行。由執持故。)</span>及為彼<span class='note-inline'>(現行所)</span>依。變為彼者。謂<span class='note-inline'>(由種子。)</span>變為器<span class='note-inline'>(界)</span>及有根身。為彼依者。謂與轉識作所依止。以<span class='note-inline'>(執持識。)</span>能執受五色根故<span class='note-inline'>(令)</span>。眼等五識依之而轉。又與末那為依止故。第六意識依之而轉<span class='note-inline'>(以)</span>。末那<span class='note-inline'>(及)</span>意識<span class='note-inline'>(皆)</span>。轉識<span class='note-inline'>(所)</span>攝故。如眼等識<span class='note-inline'>(必須)</span>。依俱有根。第八理應是識性故。亦以第七為俱有依。是謂此識為因緣用。</p>
</div>
<div class='div-commentary'><p style="margin-left:1em">此釋初半頌義也。</p>
</div>
<div class='div-orig'><p>由此有者<span class='note-inline'>(謂)</span>。由有此<span class='note-inline'>(第八)</span>識<span class='note-inline'>(也。)</span>有諸趣者<span class='note-inline'>(謂)</span>。有善惡<span class='note-inline'>(等六)</span>趣<span class='note-inline'>(也。)</span>謂由有此第八識故。執持一切順流轉法。令諸有情流轉生死。雖惑業生。皆是流轉。而趣是果。勝故偏說<span class='note-inline'>(又)</span>。或諸趣<span class='note-inline'>(之)</span>言。通<span class='note-inline'>(指)</span>能<span class='note-inline'>(趣)</span>所趣<span class='note-inline'>(以)</span>。諸趣<span class='note-inline'>(之)</span>資具。亦得趣名。諸惑業生。皆依此識。是與流轉作依持用。</p>
</div>
<div class='div-commentary'><p style="margin-left:1em">此釋後半頌之第三句也。一切順流轉法。即惑業生等有漏種子。惑謂見思二惑。業。謂善惡不動三業。生。謂胎卵濕化四生。所趣。即六道果報。能趣。即惑業。亦名諸趣資具。</p>
</div>
<div class='div-orig'><p>及涅槃證得者。由有此識。故有涅槃證得。謂由有此第八識故。執持一切順還滅法。令修行者證得涅槃。此中但說能證得道<span class='note-inline'>(以)</span>。涅槃不依此識有故。或此但說所證涅槃。是修行者正所求故。或此雙說涅槃與道。俱定還滅品類攝故。謂<span class='note-inline'>(頌中)</span>涅槃<span class='note-inline'>(之)</span>言。顯所證滅<span class='note-inline'>(頌)</span>。後證得<span class='note-inline'>(之)</span>言。顯能得道。由能斷<span class='note-inline'>(之)</span>道。斷<span class='note-inline'>(彼)</span>所斷<span class='note-inline'>(之)</span>惑<span class='note-inline'>(至于)</span>。究竟盡位。證得涅槃。能所斷證。皆依此識。是與還滅作依持用。</p>
</div>
<div class='div-commentary'><p style="margin-left:1em">此釋後半頌之第四句也。一切順還滅法。即本有新熏二種無漏種子。還者。歸趣之義。即能證之道。滅者。寂止之義。即所證涅槃。又能還能滅。皆是道諦。所還所滅。皆是滅諦涅槃也。第一番釋頌義竟。</p>
</div>
<div class='div-orig'><p>又此頌中初句。顯示此<span class='note-inline'>(第八)</span>識自性無始恒有。後三<span class='note-inline'>(句。)</span>顯與雜染清淨二法總別為所依止。雜染法者。謂苦集諦。即所<span class='note-inline'>(趣)</span>能趣<span class='note-inline'>(之)</span>生及惑業。清淨法者。謂滅道諦。即所<span class='note-inline'>(證)</span>能證<span class='note-inline'>(之)</span>涅槃及道。彼二皆依此識而有。依轉識等。理不成故。</p>
</div>
<div class='div-commentary'><p style="margin-left:1em">此第二番釋頌義也。第二一切法等依句。是總顯染淨依止。第三由此有諸趣句。是別顯染依止。第四及涅槃證得句。是別顯淨依止。所趣之生是苦諦。能趣之惑業是集諦。所證之涅槃是滅諦。能證之道是道諦。轉識不能受熏持種。故非染淨二法所依。</p>
</div>
<div class='div-orig'><p>或復初句。顯此<span class='note-inline'>(第八)</span>識體無始相續。後三<span class='note-inline'>(句。)</span>顯與三種自性為所依止。謂依他起。徧計所執。圓成實性。如次應知。</p>
</div>
<div class='div-commentary'><p style="margin-left:1em">此第三番釋頌義也。一切法等依句。顯依他性不離此識。由此有諸趣句。顯徧計所執性不離此識。及涅槃證得句。顯圓成實性不離此識。</p>
</div>
<div class='div-orig'><p>今此頌中諸所說義。離第八識皆不得有。</p>
</div>
<div class='div-commentary'><p style="margin-left:1em">總結上來三番釋義。皆須約第八識也。第一頌竟。</p>
</div>
<div class='div-orig'><p>即彼經中復作是說。由攝藏諸法。一切種子識。故名阿賴耶。勝者我開示。</p>
</div>
<div class='div-commentary'><p style="margin-left:1em">此即所引第二頌也。下文解釋。</p>
</div>
<div class='div-orig'><p>由此本識具諸種子。故能攝藏諸雜染法。依斯建立阿賴耶名。非如<span class='note-inline'>(數論)</span>勝性轉為大等<span class='note-inline'>(今)</span>。種子與果體非一故。能依所依俱生滅故。</p>
</div>
<div class='div-commentary'><p style="margin-left:1em">此先釋種子識攝藏諸法。不同數論冥初自性義也。冥性。亦名勝性。彼計因果雖殊。而體是一。今明種子與果體非一故。一不同也。彼計果雖生滅。而因是常。今明能依所依俱生滅故。二不同也。</p>
</div>
<div class='div-orig'><p>與雜染法互相攝藏。亦為有情執藏為我。故說此識名阿賴耶。</p>
</div>
<div class='div-commentary'><p style="margin-left:1em">此正釋第三故名阿賴耶句義也。第八攝藏雜染種子以起現行。即能藏義。雜染現行熏成第八識中種子。即所藏義。有情執藏為自內我。即執藏義。具此三義。故名藏識。</p>
</div>
<div class='div-orig'><p><span class='corr'>已</span>入見道諸菩薩眾。得真現觀。名為勝者。彼能證解阿賴耶識。故我世尊正。為開示。或<span class='note-inline'>(復通)</span>諸<span class='note-inline'>(地前)</span>菩薩。皆名勝者。雖見道前。未能證解阿賴耶識。而能信解<span class='note-inline'>(唯識道理。)</span>求彼轉依<span class='note-inline'>(之果。)</span>故亦為說。非諸轉識有如是義。</p>
</div>
<div class='div-commentary'><p style="margin-left:1em">此釋第四勝者我開示句。兼結成也。第二頌竟。</p>
</div>
<div class='div-orig'><p>解深密經亦作是說。阿陀那識甚深細。一切種子如暴流。我於凡愚不開演。恐彼分別執為我。</p>
</div>
<div class='div-commentary'><p style="margin-left:1em">此即所引第三頌也。下文解釋。</p>
</div>
<div class='div-orig'><p>以能執持諸法種子。及能執受<span class='note-inline'>(五淨)</span>色根<span class='note-inline'>(與根)</span>依處。亦能執取結<span class='note-inline'>(縛受)</span>生<span class='note-inline'>(諸趣)</span>相續。故說此識名阿陀那。無性有情不能窮底。故說甚深。趣寂種性不能通達。故名甚細。是一切法真實種子。緣擊便生轉識波浪<span class='note-inline'>(而此種子識性。念念生滅)</span>。恒無間斷。猶如暴流。凡。即無性。愚。即趣寂。恐彼於此<span class='note-inline'>(甚深細理不能證解。更)</span>起分別<span class='note-inline'>(妄)</span>執<span class='note-inline'>(為我。)</span>墮諸惡趣。障生聖道。故我世尊不為開演。唯第八識。有如是相。</p>
</div>
<div class='div-commentary'><p style="margin-left:1em">無性有情。謂一闡提。為此第八識之所漂蕩。令不出離。故云不能窮底。趣寂種性。謂定性二乘。為此第八識之所淪溺而不覺知。故云不能通達。以其親生現行。故名真實種子。闡提不起妄執。猶得暫遊人天。若起分別。必墮惡趣。二乘不起妄執。猶得證出世果。若起分別。必障聖道。故佛不為此等凡愚說第八識也。第三頌竟。</p>
</div>
<div class='div-orig'><p>入楞伽經亦作是說。如海遇風濤。起種種波浪。現前作用轉。無有間斷時。藏識海亦然。境等風所擊。恒起諸識浪。現前作用轉。</p>
</div>
<div class='div-commentary'><p style="margin-left:1em">此即所引第四頌也。前四句。單約喻說。後四句。法喻合明。並可知。下文結示。</p>
</div>
<div class='div-orig'><p>眼等諸識。無如大海恒相續轉起諸識浪<span class='note-inline'>(之義。)</span>故知別有第八識性。</p>
</div>
<div class='div-commentary'><p style="margin-left:1em"><span class='corr'>已</span>上正引三經四頌竟<span class='corr'>已</span>下結略指廣。</p>
</div>
<div class='div-orig'><p>此等無量大乘經中。皆別說有此第八識。</p>
</div>
<div class='div-commentary'><p style="margin-left:1em">初正引經證有第八竟。</p>
<p style="margin-left:1em">△二顯大乘是聖言量。</p>
</div>
<div class='div-orig'><p>諸大乘經。皆順無我。違數取趣。棄背流轉。趣向還滅。讚佛法僧。毀諸外道。表蘊等法。遮勝性等<span class='note-inline'>(故一切)</span>。樂大乘者<span class='note-inline'>(皆)</span>。許<span class='note-inline'>(此等大乘諸經。實)</span>能顯示無顛倒理<span class='note-inline'>(以是)</span>。契經攝故<span class='note-inline'>(喻)</span>。如增壹<span class='note-inline'>(阿含)</span>等<span class='note-inline'>(同為)</span>。至教量攝。</p>
</div>
<div class='div-commentary'><p style="margin-left:1em">此因小乘不信有第八識。遂乃誹撥上所引證三經四頌。妄謂非佛所說至教。故今立量以顯是至教也。量云。諸大乘經是有法。能顯示無顛倒理至教量所攝宗。因云皆順無我違數取趣乃至遮勝性等契經攝故。喻如增壹阿含等。</p>
</div>
<div class='div-orig'><p>又聖慈氏。以七種因。證大乘經真是佛說。一先不記故。若<span class='note-inline'>(使諸)</span>大乘經<span class='note-inline'>(或是)</span>。佛滅度後。有餘<span class='note-inline'>(惡人)</span>為壞正法故<span class='note-inline'>(假造)</span>說。何故世尊<span class='note-inline'>(于經律中。)</span>非<span class='note-inline'>(亦)</span>如<span class='note-inline'>(彼)</span>當起諸可怖事<span class='note-inline'>(而)</span>先預記別<span class='note-inline'>(之)</span>。二本俱行故<span class='note-inline'>(自佛滅後)</span>。大小乘教本來俱行。寧知大乘獨非佛說。三非餘境故。大乘所說。廣大甚深。非外道等思量境界。彼<span class='note-inline'>(外道)</span>經論中。曾所未說。設為彼<span class='note-inline'>(外道)</span>說<span class='note-inline'>(此大乘法。)</span>亦不信受。故大乘經。非<span class='note-inline'>(是)</span>非佛<span class='note-inline'>(所)</span>說。四應極成故。若謂大乘是<span class='note-inline'>(或過去或他方)</span>餘佛<span class='note-inline'>(所)</span>說。非今<span class='note-inline'>(釋迦)</span>佛語。則<span class='note-inline'>(佛佛道同。正顯)</span>大乘教是佛所說。其理極成。五有無有故。若<span class='note-inline'>(汝許)</span>有大乘<span class='note-inline'>(法者。)</span>即應信此諸大乘教是佛所說。離此<span class='note-inline'>(諸經之外。)</span>大乘<span class='note-inline'>(妙法更)</span>不可得故。若<span class='note-inline'>(汝謂)</span>無大乘<span class='note-inline'>(法。則)</span>聲聞乘教亦應非有。以離大乘。決定無有得成佛義。誰出於世說聲聞乘。故聲聞乘<span class='note-inline'>(法汝既許)</span>是佛<span class='note-inline'>(之)</span>所說<span class='note-inline'>(而獨)</span>。非<span class='note-inline'>(毀)</span>大乘教<span class='note-inline'>(典。不肯信受。)</span>不應正理。六能對治故。依大乘經勤修行者。皆能引得無分別智。能正對治一切煩惱。故應信此是佛所說。七義異文故。大乘所說意趣甚深。不可隨文而取其義。便生誹謗。謂非佛語。是故大乘真是佛說。如莊嚴論頌此義言。先不記俱行。非餘所行境。極成有無有。對治異文。故。</p>
</div>
<div class='div-commentary'><p style="margin-left:1em">初引大乘竟。</p>
<p style="margin-left:1em">△二引餘部。凡有四經。</p>
</div>
<div class='div-orig'><p>餘部經中。亦密意說阿賴耶識有別自性。</p>
</div>
<div class='div-commentary'><p style="margin-left:1em">密意說者。恐彼愚法聲聞妄起分別。執之為我。故未敢顯了開示也。</p>
</div>
<div class='div-orig'><p>謂大眾部阿笈摩中。密意說此<span class='note-inline'>(第八識)</span>名根本識。是眼等識所依止故。譬如樹根。是莖等本。非眼識等有如是義。</p>
</div>
<div class='div-commentary'><p style="margin-left:1em">此即所引第一經也。阿笈摩。此云契經。</p>
</div>
<div class='div-orig'><p>上座部經<span class='note-inline'>(及彼)</span>分別論者。俱密意說此<span class='note-inline'>(第八識)</span>名有分識。有。謂三有。分。是因義。唯此<span class='note-inline'>(第八識是)</span>恒<span class='note-inline'>(是)</span>遍<span class='note-inline'>(得)</span>。為三有<span class='note-inline'>(之)</span>因。</p>
</div>
<div class='div-commentary'><p style="margin-left:1em">此即所引第二經也。</p>
</div>
<div class='div-orig'><p>化地部<span class='note-inline'>(中。亦密)</span>說此<span class='note-inline'>(第八識)</span>名<span class='note-inline'>(為)</span>窮生死蘊。離第八識。無別蘊法<span class='note-inline'>(能)</span>窮生死<span class='note-inline'>(邊)</span>際<span class='note-inline'>(而恒)</span>無間斷時。謂無色界<span class='note-inline'>(則)</span>。諸色間斷。無想天等<span class='note-inline'>(則)</span>。餘心等滅<span class='note-inline'>(若夫)</span>。不相應行<span class='note-inline'>(則)</span>。離色心等無別自體<span class='note-inline'>(前文破法執中)</span>。<span class='corr'>已</span>極成故。唯此<span class='note-inline'>(第八)</span>識<span class='note-inline'>(可)</span>名窮生死蘊。</p>
</div>
<div class='div-commentary'><p style="margin-left:1em">此即所引第三經也。蘊。謂五蘊。於五蘊中。色受想行及前六識。俱不能窮生死邊際。或有間斷故。或無別體故。</p>
</div>
<div class='div-orig'><p>說一切有部增一經中。亦密意說此<span class='note-inline'>(第八識)</span>名阿賴耶。謂愛阿賴耶。樂阿賴耶。欣阿賴耶。喜阿賴耶。謂阿賴耶識。是貪總別三世境故。立此四名。有情執為真自內我。乃至<span class='note-inline'>(此執)</span>未斷<span class='note-inline'>(之時。)</span>恒生愛著。故阿賴耶識。是真愛著處。不應執餘五取蘊等<span class='note-inline'>(為真愛著處也)</span>謂生一向苦受處者。於餘取蘊不生愛著。彼恒厭逆餘五取蘊。念我何時當捨此命此眾同分此苦身心。令我自在受快樂故。五欲亦非真愛著處。謂離欲者。於五妙欲雖不貪著。而愛我故。樂受亦非真愛著處。謂離第三靜慮染者。雖厭樂受。而愛我故。身見亦非真愛著處。謂非無學<span class='note-inline'>(而)</span>信無我<span class='note-inline'>(理)</span>者。雖於身見不生貪著。而於內我猶生愛故。轉識等亦非真愛著處。謂非無學<span class='note-inline'>(而)</span>求滅心者。雖厭轉識等。而愛我故。色身亦非真愛著處。離色染者。雖厭色身。而愛我故。不相應行。離色心等無別自體。是故亦非真愛著處<span class='note-inline'>(可見一切)</span>。異生<span class='note-inline'>(及諸)</span>有學起我愛時。雖於餘蘊有愛非愛。而於此<span class='note-inline'>(第八)</span>識。我愛定生。故唯此<span class='note-inline'>(第八識)</span>是真愛著處。由是<span class='note-inline'>(知)</span>彼<span class='note-inline'>(增一經中所)</span>說阿賴耶名。定唯顯此<span class='note-inline'>(第八)</span>阿賴耶識。</p>
</div>
<div class='div-commentary'><p style="margin-left:1em">此即所引第四經也。愛字。總約三世。樂字。別約現在。欣字。別約過去。喜字。別約未來。故云是貪總別三世境也。一向苦受處。謂無間獄及一分畜生餓鬼。餘取蘊。謂除第八識外所有五蘊諸法。離欲者。謂初禪以上。離第三靜慮染者。謂第四禪以上。身見。謂依身執我之見。求滅心者。謂修第九滅盡定人。離色染者。謂空無邊定以上。餘可知。初引聖教竟。</p>
<p style="margin-left:1em">△二顯正理三。初結前生後。二引經顯理。三結略指廣。今初。</p>
</div>
<div class='div-orig'><p><span class='corr'>已</span>引聖教。當顯正理。</p>
</div>
<div class='div-commentary'><p style="margin-left:1em">△二引經顯理十。初持種心。二異熟心。三界趣生體。四有執受。五壽煖識。六生死時心。七緣起依。八識食體。九滅定有識。十染淨心。初中三。初引經證釋。二斥異解。三總結成。今初。</p>
</div>
<div class='div-orig'><p>謂契經說。雜染清淨諸法種子之所集<span class='note-inline'>(聚生)</span>起。故名為心。若無此<span class='note-inline'>(第八)</span>識<span class='note-inline'>(則)</span>。彼<span class='note-inline'>(經所說)</span>持種心不應有故。謂諸轉識。在滅定等<span class='note-inline'>(五無心位)</span>有間斷故<span class='note-inline'>(即在有心位。而)</span>。根境作意<span class='note-inline'>(等緣。)</span>善等<span class='note-inline'>(三性)</span>類別<span class='note-inline'>(亦復)</span>。易脫起故<span class='note-inline'>(猶)</span>。如電光等<span class='note-inline'>(其性)</span>。不堅住故<span class='note-inline'>(既不堅住所以)</span>。非可熏習<span class='note-inline'>(既有間斷。所以)</span>。不能持種<span class='note-inline'>(故諸轉識)</span>。非染淨種所集起心<span class='note-inline'>(唯)</span>。此<span class='note-inline'>(第八)</span>識<span class='note-inline'>(者。)</span>一類<span class='note-inline'>(無記。)</span>恒無間斷。如苣藤等。堅住可熏<span class='note-inline'>(乃正)</span>。契當彼經所說<span class='note-inline'>(持種)</span>心義。若不許有能持種心。非但違經。亦違正理謂諸所起染淨品法<span class='note-inline'>(雖是能熏。若)</span>。無<span class='note-inline'>(第八識為)</span>所熏故<span class='note-inline'>(便)</span>。不<span class='note-inline'>(得)</span>熏成種<span class='note-inline'>(子。)</span>則應所起<span class='note-inline'>(染淨等法。皆無後果。)</span>唐捐其功<span class='note-inline'>(又)</span>。染淨起時既無因種。應同外道執自然生。色<span class='note-inline'>(法及)</span>不相應<span class='note-inline'>(行。)</span>非心性故。如聲光等<span class='note-inline'>(性不堅住)</span>。理非染淨內法所熏。豈能持種。又彼<span class='note-inline'>(色行二法。唯識所變。)</span>離識無實自性。寧可執為內種依止。轉識相應諸心所法。如<span class='note-inline'>(彼轉)</span>識<span class='note-inline'>(之有)</span>間斷。易脫起故<span class='note-inline'>(且既名為心所。則依心王)</span>。不自在故。非心性故<span class='note-inline'>(故決)</span>。不能持種。亦不受熏。故<span class='note-inline'>(第八)</span>持種<span class='note-inline'>(之)</span>心。理應別有。</p>
</div>
<div class='div-commentary'><p style="margin-left:1em">此持種心。是約因相而言之也。文皆易知。</p>
<p style="margin-left:1em">△二斥異解五。初破識類受熏持種。二破六識俱轉受熏持種。三破色心自類為種。四破過未實有。五破執遣相空。初中二。初敘執。二斥破。今初。</p>
</div>
<div class='div-orig'><p>有說六識無始時來。依根境等前後分位<span class='note-inline'>(故有三性種種差別。然)</span>。事雖轉變。而<span class='note-inline'>(其)</span>類無別<span class='note-inline'>(即此六識之類)</span>。是所熏習。能持種子。由斯染淨因果皆成。何要執有第八識性。</p>
</div>
<div class='div-commentary'><p style="margin-left:1em">△二斥破。</p>
</div>
<div class='div-orig'><p>彼言無義。所以者何<span class='note-inline'>(若)</span>。執<span class='note-inline'>(識)</span>類是實。則同<span class='note-inline'>(勝論)</span>外道<span class='note-inline'>(若)</span>。許<span class='note-inline'>(識)</span>類是假。便無勝用。應不能持內法實種。</p>
</div>
<div class='div-commentary'><p style="margin-left:1em">此先約假實破也。如眼識與眼識為類。耳識與耳識為類等。若執是實。則同勝論執同異句為實矣。若許是假。豈能受熏持種哉。</p>
</div>
<div class='div-orig'><p>又<span class='note-inline'>(汝所)</span>執識類<span class='note-inline'>(為復)</span>。何性所攝。若<span class='note-inline'>(識類)</span>是善<span class='note-inline'>(是)</span>惡。應不受熏。許有記故。猶如擇滅<span class='note-inline'>(無為。)</span>若<span class='note-inline'>(識類)</span>是無記<span class='note-inline'>(性。則正起)</span>善惡心時<span class='note-inline'>(必)</span>。無<span class='note-inline'>(有)</span>無記<span class='note-inline'>(之)</span>心。此類應斷<span class='note-inline'>(如何受熏)</span>。非<span class='note-inline'>(可謂)</span>事<span class='note-inline'>(有)</span>善惡<span class='note-inline'>(而)</span>類可<span class='note-inline'>(惟)</span>無記<span class='note-inline'>(以)</span>。別類必同別事性故。</p>
</div>
<div class='div-commentary'><p style="margin-left:1em">此次約三性破也。類若善惡是有法。應不受熏宗。因云許有記故。喻如擇滅。類若無記是有法。應有間斷不受熏宗。因云善惡心時無無記故。如苦樂受時無捨受。又事既善惡不應說類惟無記。此遮其轉計也。</p>
</div>
<div class='div-orig'><p>又無心位<span class='note-inline'>(中既無六識。則)</span>此<span class='note-inline'>(識)</span>類定<span class='note-inline'>(亦是)</span>無。既有間斷。性非堅住。如何可執<span class='note-inline'>(為能)</span>持種<span class='note-inline'>(能)</span>受熏<span class='note-inline'>(耶。)</span>又阿羅漢或異生心<span class='note-inline'>(設使其六)</span>識類同<span class='note-inline'>(是無記性)</span>故<span class='note-inline'>(羅漢)</span>。應為諸染<span class='note-inline'>(法熏。異生應為)</span>無漏法熏許便有失。</p>
</div>
<div class='div-commentary'><p style="margin-left:1em">此更約六識類有間斷破。又約凡聖受熏破也。</p>
</div>
<div class='div-orig'><p>又眼等根。或所餘法。與眼等識<span class='note-inline'>(其)</span>。根<span class='note-inline'>(之類。)</span>法<span class='note-inline'>(之類。與識之)</span>類<span class='note-inline'>(皆悉)</span>同<span class='note-inline'>(是無記。)</span>應<span class='note-inline'>(各)</span>互<span class='note-inline'>(得)</span>相熏。然汝不許<span class='note-inline'>(根類法類受熏。)</span>故不應執識類受熏。</p>
</div>
<div class='div-commentary'><p style="margin-left:1em">此更約根類法類例破也。若謂識類受熏。則根類法類何獨不許受熏。若既不許根類法類受熏。則識類何得獨受熏哉。</p>
</div>
<div class='div-orig'><p>又六識身若事若類。前後二念既不俱有。如隔念者非互相熏<span class='note-inline'>(以)</span>。能熏所熏。必<span class='note-inline'>(要)</span>俱<span class='note-inline'>(在)</span>時故。</p>
</div>
<div class='div-commentary'><p style="margin-left:1em">此更約前後不能熏習破也。蓋若但一念。不名為類。又無同時並起二念之理。必須前後相望。方名為類。且如當念眼識。或望前念眼識。或望後念眼識。故名為類。若望當念耳鼻識等。則不名類。其餘五識。一一皆然是則識類既在前後二時。則非一處。喻如自他相隔。如何可互熏哉。初破識類受熏持種竟。</p>
<p style="margin-left:1em">△二破六識俱轉受熏持種。</p>
</div>
<div class='div-orig'><p>執唯六識俱時轉者。由前理趣既非所熏。故彼亦無能持種義。</p>
</div>
<div class='div-commentary'><p style="margin-left:1em">有說六識俱時而轉。前五是能熏。第六是所熏。由同時故。熏習義成。能持種子。今破云由前理趣者。謂第六識有間斷故。通三性故。</p>
<p style="margin-left:1em">△三破色心自類為種二。初敘執。二斥破。今初。</p>
</div>
<div class='div-orig'><p>有執色心自類無間。前為後種。因果義立。故先所說<span class='note-inline'>(集起名心為染淨種指第八識。)</span>為證不成。</p>
</div>
<div class='div-commentary'><p style="margin-left:1em">謂前剎那色。能為種子。引生無間後剎那色。前色名因。後色名果。心等亦然。故不須第八持種識也。</p>
<p style="margin-left:1em">△二斥破。</p>
</div>
<div class='div-orig'><p>彼執非理。無熏習故。謂彼自類<span class='note-inline'>(一前一後。)</span>既無熏習。如何可執前為後種。又<span class='note-inline'>(彼自類有)</span>間斷者。應不更生。二乘<span class='note-inline'>(證)</span>無學<span class='note-inline'>(時。既斷色心種子。)</span>應無<span class='note-inline'>(有餘)</span>後蘊<span class='note-inline'>(以彼<span class='corr'>但</span>執)</span>。死位色心為後<span class='note-inline'>(世)</span>種<span class='note-inline'>(不許有持種之本識)</span>。故。亦不應執色心展轉互為種生。轉識<span class='note-inline'>(及)</span>色<span class='note-inline'>(法)</span>等非所熏習。前<span class='corr'>已</span>說故。</p>
</div>
<div class='div-commentary'><p style="margin-left:1em">先約無熏習不能成種破。可知。次約有間斷破。言有間斷應不更生者。彼既妄執色心前為後種。則如生無色天者。于多劫中前色<span class='corr'>已</span>斷。不應還生色界。又如生無想天者。于多劫中前心<span class='corr'>已</span>斷。不應還生想心。又二乘證無學時。了知五蘊無我。則色心種子<span class='corr'>已</span>斷。設無第八異熟識體。持彼舊時色心殘種。則應便無果後餘殘五蘊。何故現見證阿羅漢而未入無餘涅槃者。尚有果縛未盡亡耶。亦不應下。恐彼轉計無色還生下界。則以心為色種。無想還生想心。則以色為心種。故云轉識色等非所熏習。前<span class='corr'>已</span>說故。既非所熏。豈能為種也哉。三破色心自類為種竟。</p>
<p style="margin-left:1em">△四破過未實有二。初敘執。二斥破。今初。</p>
</div>
<div class='div-orig'><p>有說三世諸法皆有。因果感赴無不皆成。何勞執有能持種<span class='note-inline'>(之第八)</span>識。然經說心為種子者<span class='note-inline'>(能)</span>。起染淨<span class='note-inline'>(現)</span>法<span class='note-inline'>(心之)</span>。勢用強故。</p>
</div>
<div class='div-commentary'><p style="margin-left:1em">謂過去為因。現在為果。現在為因。未來為果。故因果感赴無不皆成也。然經下。通妨。謂既三世諸法各自為種。何故經中獨說心為種子耶。答曰。心勢用強。故偏說之。</p>
<p style="margin-left:1em">△二斥破。</p>
</div>
<div class='div-orig'><p>彼說非理。過去未來。非常非現。如空華等。非實有故。又無作用。不可執為因緣性故。若無能持染淨種<span class='note-inline'>(之第八)</span>識<span class='note-inline'>(則)</span>。一切因果皆不得成。</p>
</div>
<div class='div-commentary'><p style="margin-left:1em">過去未來是有法。非實有宗。因云非常非現故。喻如空華等。又過未是有法。不可執為因緣性宗。因云無作用故。喻如空華等。餘可知。四破過未實有竟。</p>
<p style="margin-left:1em">△五破執遣相空。</p>
</div>
<div class='div-orig'><p>有執大乘遣相空理為究竟者<span class='note-inline'>(不能如理正解。但)</span>。依<span class='note-inline'>(于相)</span>似比量。撥無此<span class='note-inline'>(第八)</span>識。及<span class='note-inline'>(撥無)</span>一切法。彼特違害前所引經<span class='note-inline'>(遂于起)</span>。智斷<span class='note-inline'>(惑)</span>證<span class='note-inline'>(滅)</span>修<span class='note-inline'>(道及)</span>染淨因果<span class='note-inline'>(一切諸法。)</span>皆執非實<span class='note-inline'>(則便)</span>。成大邪見<span class='note-inline'>(即彼)</span>。外道毀謗染淨因果。亦不謂全無。但執非實故。若一切法<span class='note-inline'>(果然)</span>皆非實有<span class='note-inline'>(則諸)</span>。菩薩不應為捨<span class='note-inline'>(不實之)</span>生死。精勤修集<span class='note-inline'>(不實之)</span>菩提資糧。誰有智者。為除幻敵<span class='note-inline'>(而)</span>求石女兒用為軍旅<span class='note-inline'>(耶)</span>。</p>
</div>
<div class='div-commentary'><p style="margin-left:1em">外道亦不謂全無。但執非實者。謂染因未必招惡果。淨因未必感善果耳。今此一類大乘。既執智斷證修染淨因果悉皆非實。則與外道邪見何異。良由依文解義。不達如來語脉。其禍至此。可不懼哉。幻敵。喻不實生死石女兒軍旅。喻不實菩提資糧也。問曰。般若云。諸法皆如幻如化。乃至涅槃亦如幻如化。得不墮邪見耶。答曰。毫釐有差。天地懸隔。般若深明一切法空。悉皆無性。由無性故。得成緣起。於緣起中。智斷證修染淨因果纖毫不濫。雖復不濫。一一無性。故非實我實法也。今既撥無俗諦。又豈得成真諦哉。旦此論前文有云。諸心心所。依他起故。亦如幻事。非真實有。為遣妄執心心所外實有境故。說唯有識。若執唯識真實有者。如執外境。亦是法執。又後文云。如前所說識差別相。依理世俗。非真勝義。真勝義中。心言絕故。則與般若有何差別。當知執為實有。成增益謗。執為非實。成損減謗。謗雖是同。善惡仍異。起有見者。不撥因果。猶在人天。但不能出二種生死。起空見者。撥無因果。墮大險難。決定永沉三惡道苦。故曰。得則龍女頓成佛。失則善星生陷。墜鼠即鳥空。名為謗真般若。故似比量。名為毒智也。然宗鏡云。清辨為成有故破于有。護法為成空故破于空。菩薩造論。如用藥本為除病。而眾生執藥成病。菩薩亦奈之何。故此空有二門。不執則分而愈合。合則雙美。苟執則會而愈離。離則兩傷。學者不可不慎思而明辨也二斥異解竟。</p>
<p style="margin-left:1em">△三總結成。</p>
</div>
<div class='div-orig'><p>故應信有能持種心。依之建立染淨因果。彼心即是此第八識。</p>
</div>
<div class='div-commentary'><p style="margin-left:1em">初持種心竟。</p>
<p style="margin-left:1em">△二異熟心。是約果相而言之也。</p>
</div>
<div class='div-orig'><p>又契經說。有異熟心<span class='note-inline'>(是)</span>。善惡業<span class='note-inline'>(所)</span>感<span class='note-inline'>(之果。)</span>若無此<span class='note-inline'>(第八)</span>識。後<span class='note-inline'>(經所謂)</span>異熟心不應有故。謂眼等識有間斷故。非一切時是業果故。如電光等。非異熟心。</p>
</div>
<div class='div-commentary'><p style="margin-left:1em">此先立二量以顯轉識非異熟心也。一云。眼等識是有法。非異熟心宗。因云有間斷故。喻如電光等。二云。眼等識是有法。非異熟心宗。因云非一切時是業果故。喻如電光等。蓋一分無記眼等識。是滿業所感之果。名異熟生。若起善惡之眼等識。即非業果故也。</p>
</div>
<div class='div-orig'><p>異熟不應斷<span class='corr'>已</span>更續。彼命根等無斯事故。</p>
</div>
<div class='div-commentary'><p style="margin-left:1em">此重釋有間斷故之因所以不得為異熟也。謂若計轉識為異熟者。既是異熟。則不應斷<span class='corr'>已</span>更續。彼壽與煖。從來無斷<span class='corr'>已</span>更續之事故。命根。即壽。等。即等取于煖。蓋煖是識之相分。命根依識假立。同是異熟所攝。異熟壽煖。尚不可斷<span class='corr'>已</span>更續。異熟心體。豈可斷<span class='corr'>已</span>更續耶。轉識定非彼經所說異熟心也明矣。</p>
</div>
<div class='div-orig'><p>眼等六識<span class='note-inline'>(之中。雖有一分無記報法。是善惡滿)</span>業<span class='note-inline'>(之)</span>所感者<span class='note-inline'>(然而)</span>。猶如聲等。非恒續故<span class='note-inline'>(但)</span>。是<span class='note-inline'>(從)</span>異熟生。非真異熟。</p>
</div>
<div class='div-commentary'><p style="margin-left:1em">此重釋非一切時是業果故之因。所以不名真異熟也。謂有問曰。善惡六識。非異熟心可矣。業所感之無記六識。何不得為異熟心耶。今立量云。業所感無記六識是有法。非真異熟宗。因云非恒續故。喻如聲等。言是異熟生者。依真異熟總報藏識。得有滿業所感別報。皆名為異熟無記也。</p>
</div>
<div class='div-orig'><p>定應許有真異熟心<span class='note-inline'>(是)</span>酬<span class='note-inline'>(彼)</span>牽引業<span class='note-inline'>(因之果。)</span>遍而無斷<span class='note-inline'>(能)</span>。變為<span class='note-inline'>(根)</span>身器<span class='note-inline'>(界)</span>作有情依<span class='note-inline'>(以)</span>。身器離<span class='note-inline'>(此真異熟)</span>心。理非有故。不相應法。無實體故。諸轉識等。非恒有故。若無此<span class='note-inline'>(第八真異熟)</span>心。誰變身器。復依何法。恒立有情。</p>
</div>
<div class='div-commentary'><p style="margin-left:1em">此承上二量。極成轉識非異熟心。而申明真異熟心。必指第八識也。不相應法。本無實體。故不應說命根為異熟心。餘可知。</p>
</div>
<div class='div-orig'><p>又在定中。或不在定<span class='note-inline'>(不在定。則)</span>。有別思慮<span class='note-inline'>(在定中則)</span>。無思慮時。理有眾多身受生起。此<span class='note-inline'>(等身受生起)</span>若<span class='note-inline'>(是)</span>無者。不應後時<span class='note-inline'>(因無思慮。則)</span>身有怡適。或復<span class='note-inline'>(因別思慮則身有)</span>勞損。若不恒有真異熟心<span class='note-inline'>(執受此身。則)</span>彼<span class='note-inline'>(後時之)</span>位如何有此<span class='note-inline'>(或怡適或勞損之)</span>身受<span class='note-inline'>(故知除非是佛則<span class='corr'>已</span>。若)</span>。非佛<span class='note-inline'>(之九界)</span>起餘善心等位。必應<span class='note-inline'>(與彼善惡同時)</span>現起真異熟心<span class='note-inline'>(問曰。佛何獨無異熟心耶。答曰)</span>。如許起彼<span class='note-inline'>(異熟心)</span>時<span class='note-inline'>(即)</span>。非<span class='note-inline'>(是)</span>佛<span class='note-inline'>(但是九界)</span>。有情故。由是<span class='note-inline'>(九界有情。)</span>恒有真異熟心。彼心即是此第八識。</p>
</div>
<div class='div-commentary'><p style="margin-left:1em">此又約先時心行差別。能令後時身受不同。以驗真異熟心之功能也。且如有人入定。無別思慮。則其身怡適。然正入定時。<span class='corr'>已</span>忘其身。并不知身之怡適。若無真異熟心。與彼定心同時現起。執受此身。則於出定之後。定法<span class='corr'>已</span>謝。身不應仍有怡適。由有真異熟心與定同轉。受定所熏。故使出定之後。身仍怡適耳。又如有人不定。多別思慮。則其身勞損。然正思慮時。亦忘其身。并不知身之勞損。若無真異熟心。與彼思慮同時現起。執受此身。則於思慮歇後。既不思慮。身不應仍有勞損。由有真異熟心與彼思慮同轉。受彼思慮所熏。故使思慮歇後。身尚勞損耳。餘皆可知。二異熟心竟。</p>
<p style="margin-left:1em">△三界趣生體。謂三界五趣四生之體也。前明因果相酬。此言趣生之體。以有因果。必有體故。</p>
</div>
<div class='div-orig'><p>又契經說。有情流轉五趣四生。若無此<span class='note-inline'>(第八)</span>識。彼<span class='note-inline'>(五)</span>趣<span class='note-inline'>(四)</span>生<span class='note-inline'>(之)</span>體不應有故。謂要<span class='note-inline'>(須)</span>實有。恒。徧。無雜。彼<span class='note-inline'>(具四義之)</span>法<span class='note-inline'>(方)</span>可立<span class='note-inline'>(為)</span>正實<span class='note-inline'>(五)</span>趣<span class='note-inline'>(四)</span>生<span class='note-inline'>(之體)</span>。</p>
</div>
<div class='div-commentary'><p style="margin-left:1em">五趣。謂天人獄鬼畜。不言阿修羅者。或是四趣所攝。或攝入鬼神趣中。四生。謂胎卵濕化。諸天化生人具四生。多分從胎。地獄唯化。鬼畜各具四生也。實有者。不是假立。簡不相應行。恒者。無間而轉。簡異熟生無記。徧者。徧於三界。簡色及前五識。無雜者。惟無記性。簡善惡六識。</p>
</div>
<div class='div-orig'><p>非異熟法。趣生雜亂。住此起餘趣生法故。</p>
</div>
<div class='div-commentary'><p style="margin-left:1em">此先簡善惡六識非趣生體也。正在人趣。或起天趣善法。或起三種惡法。在餘趣中。亦復如是。若立為趣生體。豈不雜亂。</p>
</div>
<div class='div-orig'><p>諸異熟色及五識中<span class='note-inline'>(一分)</span>業所感者<span class='note-inline'>(雖不雜亂)</span>。不遍趣生<span class='note-inline'>(以)</span>。無色界中。全無彼<span class='note-inline'>(二種)</span>故。諸生得善及意識中<span class='note-inline'>(一分)</span>業所感者。雖遍趣生。起無雜亂。而不恒有。不相應行。無實自體<span class='note-inline'>(<span class='corr'>已</span>上)</span>。皆不可立<span class='note-inline'>(為)</span>正實趣生<span class='note-inline'>(之體)</span>。</p>
</div>
<div class='div-commentary'><p style="margin-left:1em">此簡餘無記法及不相應行。非趣生體也。諸異熟色。謂五根及香味觸三塵。并色塵中一分。五識業所感者。是異熟生無記。鼻舌二識。唯局欲界。眼耳身識。局至初禪。異熟色法。局在欲色二界。故皆不徧。生得善。即報得善。意識業所感者。亦異熟生無記。餘可知。</p>
</div>
<div class='div-orig'><p>唯<span class='note-inline'>(第八真)</span>異熟心。及彼<span class='note-inline'>(相應五箇)</span>心所。實恒遍無雜。是正實趣生。此<span class='note-inline'>(真異熟)</span>心若無<span class='note-inline'>(則)</span>。生無色界<span class='note-inline'>(中。既無色及五識。惟第六識。或時)</span>起善等位<span class='note-inline'>(<span class='corr'>已</span>無執藏)</span>。應非趣生<span class='note-inline'>(所攝。)</span>設許趣生攝諸有漏<span class='note-inline'>(故無色界是趣生者。然諸那含聖人)</span>。生無色界。起無漏心。應非趣生<span class='note-inline'>(所攝。)</span>便違正理<span class='note-inline'>(以那含雖在無色。理應仍是天趣化生攝故。必欲)</span>。勿有前<span class='note-inline'>(文善等應非趣生之)</span>過。及<span class='note-inline'>(勿)</span>有此<span class='note-inline'>(那含應非趣生之)</span>失。故唯<span class='note-inline'>(應立真)</span>異熟法是正實趣生<span class='note-inline'>(之體。)</span>由是<span class='note-inline'>(惟有)</span>如來<span class='note-inline'>(乃)</span>非<span class='note-inline'>(五)</span>趣<span class='note-inline'>(四)</span>生<span class='note-inline'>(所)</span>攝<span class='note-inline'>(以)</span>。佛<span class='note-inline'>(更)</span>無異熟無記法故。亦非<span class='note-inline'>(三)</span>界<span class='note-inline'>(所)</span>攝<span class='note-inline'>(以)</span>。非有<span class='note-inline'>(三)</span>漏故。世尊<span class='corr'>已</span>捨苦集諦故。諸戲論種<span class='corr'>已</span>永斷故。正實趣生。既唯異熟心及心所。彼心心所。離第八識理不得成。故知別有此第八識。</p>
</div>
<div class='div-commentary'><p style="margin-left:1em">此正明趣生之體。唯是第八識也。苦諦。是三界果。集諦。是三界因。戲論種者。種即因義。因即界義。餘可知。三界趣生體竟。</p>
<p style="margin-left:1em">△四有執受。謂趣生無雜。由有執受。執受即體家之用也。</p>
</div>
<div class='div-orig'><p>又契經說。有色根身。是有執受。若無此<span class='note-inline'>(第八)</span>識。彼<span class='note-inline'>(經所說)</span>能執受<span class='note-inline'>(者)</span>不應有故。謂五色根及彼依處<span class='note-inline'>(過去<span class='corr'>已</span>滅未來未生)</span>。唯現在世是有執受。彼定由有能執受<span class='note-inline'>(之)</span>心<span class='note-inline'>(以執受之。然)</span>唯<span class='note-inline'>(此第八真)</span>異熟心<span class='note-inline'>(是)</span>。先業所引<span class='note-inline'>(不由現緣)</span>。非善染等。一類<span class='note-inline'>(無記)</span>能徧<span class='note-inline'>(依止諸根。)</span>相續執受有色根身。眼等轉識。無如是義。</p>
</div>
<div class='div-commentary'><p style="margin-left:1em">此正明異熟識能執受根身也。文並易知。</p>
</div>
<div class='div-orig'><p>此言意顯眼等轉識。皆無一類能徧相續執受自內有色根身。非顯能執受唯異熟心。勿諸佛色身無執受故。然能執受有漏色身。唯異熟心。故作是說。</p>
</div>
<div class='div-commentary'><p style="margin-left:1em">此釋伏難也。難曰。若唯異熟識能執受根身。則佛無異熟識。色身便無執受耶。故今釋曰。此惟異熟能執受之言。但顯眼等轉識不能執受耳。非顯能執受唯異熟心也。以無垢淨識。亦能執受無漏色身故。然有漏色身。則唯異熟能執受矣。</p>
</div>
<div class='div-orig'><p>謂諸轉識。現緣起故。如聲風等。彼善染等。非業引故如非擇滅。異熟生者。非<span class='note-inline'>(真)</span>異熟故。非徧依故。不相續故。如電光等。不能執受有漏色身。</p>
</div>
<div class='div-commentary'><p style="margin-left:1em">此中凡立三量。一云。諸轉識是有法。不能執受有漏色身宗。因云現緣起故。喻如聲風等。二云。彼善染等是有法。不能執受有漏色身宗。因云非業引故。喻如非擇滅。三云異熟生者是有法。不能執受有漏色身宗。因云非真異熟故。又非徧依故。又不相續故。喻如電光等。</p>
</div>
<div class='div-orig'><p>諸心識言。亦攝心所。定相應故。如唯識言<span class='note-inline'>(亦攝心所)</span>。</p>
</div>
<div class='div-commentary'><p style="margin-left:1em">此明轉識既不能執受。則彼相應心所亦決不能執受也。</p>
</div>
<div class='div-orig'><p>非諸色根不相應行。可能執受有色根身。無所緣故。如虗空等。</p>
</div>
<div class='div-commentary'><p style="margin-left:1em">量云。色根及不相應行是有法。不能執受有色根身宗。因云無所緣故。喻如虗空等。</p>
</div>
<div class='div-orig'><p>故應別有能執受心。彼心即是此第八識。</p>
</div>
<div class='div-commentary'><p style="margin-left:1em">上既立量。遮餘心心所法色不相應不能執受。今結成唯第八識能執受也。四有執受竟。</p>
<p style="margin-left:1em">△五壽煖識。此識既持根身。亦持壽煖也。</p>
</div>
<div class='div-orig'><p>又契經說。壽煖識三。更互依持。得相續住。若無此<span class='note-inline'>(第八)</span>識<span class='note-inline'>(則彼經所說)</span>。能持壽煖令久住<span class='note-inline'>(之)</span>識。不應有故。謂諸轉識。有間有轉。如聲風等。無恒持用。不可立為持壽煖識。唯異熟識。無間無轉。猶如壽煖。有恒持用。故可立為持壽煖識。經說三法更互依持。而壽與煖。一類相續<span class='note-inline'>(若使)</span>。唯識不然。豈符正理。</p>
</div>
<div class='div-commentary'><p style="margin-left:1em">此正明能持壽煖。必第八識。非餘轉識也。</p>
</div>
<div class='div-orig'><p><span class='note-inline'>(難曰)</span>雖說三法更互依持。而許唯煖不徧三界。何不許識獨有間轉。</p>
</div>
<div class='div-commentary'><p style="margin-left:1em">此以煖可不徧。例明識可間轉。意謂持壽煖者不須第八識也。言煖不徧三界者。無色界無煖故。</p>
</div>
<div class='div-orig'><p><span class='note-inline'>(答曰)</span>此於前理非為過難。謂若是處。具有三法無間轉者。可恒相持。不爾便無恒相持用。前<span class='note-inline'>(正)</span>以此理顯三法中所說識<span class='note-inline'>(之為)</span>言<span class='note-inline'>(定)</span>。非詮<span class='note-inline'>(於)</span>轉識<span class='note-inline'>(今即)</span>。舉煖不徧。豈壞前理<span class='note-inline'>(以捨煖時。壽識不捨。若捨壽識。必兼捨煖)</span>。故前所說。其理極成。又三法中。壽煖二種既唯有漏。故知彼<span class='note-inline'>(持壽煖之)</span>識。如壽與煖。定非無漏<span class='note-inline'>(若不以異熟為持壽煖之識而但指六識者。則阿那含)</span>。生無色界起無漏心。爾時何識能持彼壽<span class='note-inline'>(不應無漏識持有漏壽也)</span>。由此故知有異熟識。一類恒徧。能持壽煖。彼識即是此第八識。</p>
</div>
<div class='div-commentary'><p style="margin-left:1em">釋前所難。如文可知。五壽煖識竟。</p>
<p style="margin-left:1em">△六生死時心。既明現持根身壽煖之能。次明去後來先之主。文分為四。初引經證釋。二斥異解。三通餘部。四別明將死時心。今初。</p>
</div>
<div class='div-orig'><p>又契經說。諸有情類<span class='note-inline'>(于)</span>。受生<span class='note-inline'>(及)</span>命終<span class='note-inline'>(時)</span>必住散<span class='note-inline'>(心有)</span>心。非無心<span class='note-inline'>(亦非)</span>定<span class='note-inline'>(心。)</span>若無此<span class='note-inline'>(第八)</span>識<span class='note-inline'>(則彼經說)</span>。生死時<span class='note-inline'>(之散)</span>心不應有故。謂生死時。身心惛昧。如睡無夢極悶絕時。明了轉識。必不現起。又此<span class='note-inline'>(生死)</span>位中。六種轉識行相所緣不可知故。如無心位。必不現行。六種轉識行相所緣有必可知<span class='note-inline'>(倘許生死時有六識。便)</span>。如餘時<span class='note-inline'>(非生死時)</span>故<span class='note-inline'>(唯此)</span>。真異熟識。極微細故。行相所緣俱不可了。是引業<span class='note-inline'>(所招之)</span>果<span class='note-inline'>(從生至死)</span>。一期相續。恒無轉變<span class='note-inline'>(即此)</span>。是散有心<span class='note-inline'>(非無心定)</span>。名<span class='note-inline'>(為)</span>生死<span class='note-inline'>(時)</span>心。不違正理。</p>
</div>
<div class='div-commentary'><p style="margin-left:1em">第一量云。生死時是有法。明了轉識必不現起宗。因云身心惛昧故。喻如睡無夢極悶絕時。第二量云。生死位中六轉識是有法。必不現行宗。因云行相所緣不可知故。喻如無心位。第三量云。六種轉識是有法。非生死時心宗。因云行相所緣有必可知故。喻如餘時。唯有真異熟心。微細不可了知而是散有。乃可名為生死時心也。</p>
<p style="margin-left:1em">△二斥異解又二。初敘執。二斥破。今初。</p>
</div>
<div class='div-orig'><p>有說<span class='note-inline'>(前之)</span>五識。此<span class='note-inline'>(受生)</span>位<span class='note-inline'>(固是)</span>定無<span class='note-inline'>(即彼)</span>。意識取境<span class='note-inline'>(乃)</span>。或因<span class='note-inline'>(于)</span>五識。或因他<span class='note-inline'>(人言)</span>教。或<span class='note-inline'>(以)</span>定<span class='note-inline'>(力)</span>為因<span class='note-inline'>(然後生起。今受)</span>。生位<span class='note-inline'>(如此)</span>諸因既不可得。故受生位<span class='note-inline'>(連此)</span>。意識亦無<span class='note-inline'>(直名為無心位。非是住散有心)</span>。</p>
</div>
<div class='div-commentary'><p style="margin-left:1em">此不以第八識中種子為意識因。而別以五識等三為因也。受生位并無意識。原同正說。而妄謂意識之無。由於諸因之不可得。則無色天既無諸因。豈意識永不生乎。</p>
<p style="margin-left:1em">△二斥破。</p>
</div>
<div class='div-orig'><p>若爾<span class='note-inline'>(則諸)</span>。有情生無色界。後時<span class='note-inline'>(與無色定相應之)</span>意識應永不生<span class='note-inline'>(以)</span>。定心必由散意識<span class='note-inline'>(為加行方得)</span>引<span class='note-inline'>(起。汝謂散意必由五識或由他教方得引起。今)</span>五識他教。彼<span class='note-inline'>(無色)</span>界<span class='note-inline'>(中)</span>必無<span class='note-inline'>(則)</span>。引定<span class='note-inline'>(之)</span>散心無由起故<span class='note-inline'>(既無散心。亦無定心既無或定為因。何有六識)</span>。</p>
</div>
<div class='div-commentary'><p style="margin-left:1em">凡生天者。不論欲色無色。初生之一剎那。決無意識。既生之後。必先起散意識。一知所生處。二知所來處。三知受生因。然後隨其所生。或受諸樂。或入諸定。乃至生於無想天者。亦必半劫之後。方得想全不行。故云定心必由散意識引也。餘可知。</p>
</div>
<div class='div-orig'><p>若謂彼<span class='note-inline'>(無色界之)</span>定由串習力。後時率爾能現在前<span class='note-inline'>(則)</span>。彼初生時寧不現起<span class='note-inline'>(而必待後時耶)</span>。又欲<span class='note-inline'>(界)</span>色界初受生時。串習意識亦應現起<span class='note-inline'>(而胡以亦不即現前耶)</span>。若由惛昧<span class='note-inline'>(所以)</span>。初<span class='note-inline'>(生)</span>未<span class='note-inline'>(即)</span>現前。此即前<span class='note-inline'>(文所說身心惛昧轉識不現之)</span>因<span class='note-inline'>(即此惛昧。便是散有之心。至于由慣習力。後時能現。乃從本識中之種子而現)</span>。何勞別說<span class='note-inline'>(三因)</span>。</p>
</div>
<div class='div-commentary'><p style="margin-left:1em">三因。即彼所計一五識。二他教。三定也。二斥異解竟。</p>
<p style="margin-left:1em">△三通餘部。</p>
</div>
<div class='div-orig'><p>有餘部執生死等位。別有一類微細意識行相所緣。俱不可了。應知即是此第八識。極成意識不如是<span class='note-inline'>(之一類微細不可了)</span>故。</p>
</div>
<div class='div-commentary'><p style="margin-left:1em">△四別明將死時心。</p>
</div>
<div class='div-orig'><p>又將死時。由善惡業。下上身分冷觸漸起。若無此<span class='note-inline'>(第八)</span>識。彼<span class='note-inline'>(冷觸漸起之)</span>事不成<span class='note-inline'>(以前七)</span>。轉識不能執受身故<span class='note-inline'>(謂)</span>。眼等五識。各別依<span class='note-inline'>(於眼等五根)</span>故<span class='note-inline'>(又)</span>。或<span class='note-inline'>(時緣闕)</span>不<span class='note-inline'>(現)</span>行故<span class='note-inline'>(第六)</span>。意識。不<span class='note-inline'>(依)</span>住<span class='note-inline'>(于色)</span>身故<span class='note-inline'>(所緣之)</span>。境不定故。遍寄身中<span class='note-inline'>(諸根。隨逐諸塵無有暫捨。)</span>恒相續故。不應冷觸由彼<span class='note-inline'>(第六意識)</span>漸生。唯異熟心。由先業力。恒遍相續。執受身分。捨執受處。冷觸便生<span class='note-inline'>(以)</span>。壽煖識三不相離故。冷觸起處<span class='note-inline'>(便同外器一般)</span>。即是非情<span class='note-inline'>(所攝)</span>雖<span class='note-inline'>(亦此識所)</span>變。亦<span class='note-inline'>(仍)</span>緣<span class='note-inline'>(之為境)</span>而不執受<span class='note-inline'>(但與器界相同)</span>。故知定有此第八識。</p>
</div>
<div class='div-commentary'><p style="margin-left:1em">由善業力。識神飛舉生諸人天。故冷觸漸從下起。由惡業力。識神沉墜生諸惡道。故冷觸漸從上起。餘可知。六生死時心竟。</p>
<p style="margin-left:1em">△七緣起依。既約生時。死時。更約中有入胎時相也。</p>
</div>
<div class='div-orig'><p>又契經說。識緣名色。名色緣識。如是二法。展轉相依。譬如蘆束。俱時而轉。若無此<span class='note-inline'>(第八)</span>識<span class='note-inline'>(則)</span>。彼<span class='note-inline'>(經所說緣名色之)</span>識自體。不應有故。謂彼經中自作是釋。名。謂非色<span class='note-inline'>(之受想行識)</span>四蘊。色。謂羯羅藍等。此二與識相依而住<span class='note-inline'>(識為一名色共為一)</span>。如二蘆束。更互為緣。恒時俱轉。不相捨離。眼等轉識。攝在名中。此<span class='note-inline'>(第八)</span>識若無。說誰為識。亦不可說名中<span class='note-inline'>(之)</span>識蘊謂<span class='note-inline'>(<span class='corr'>但</span>是)</span>五識身<span class='note-inline'>(而以緣名色之)</span>。識謂<span class='note-inline'>(是)</span>第六<span class='note-inline'>(以)</span>。羯羅藍時。無五識故。又諸轉識有間轉故。無力恒時執持名色。寧說恒與名色為緣。故彼<span class='note-inline'>(經中)</span>識<span class='note-inline'>(之為)</span>言<span class='note-inline'>(正唯)</span>。顯第八識。</p>
</div>
<div class='div-commentary'><p style="margin-left:1em">羯羅藍。此云雜穢。亦云薄酪。即初受生位。攬父母精血以為體也。等者。等餘四位。二七日名頞部曇。此云胞。三七日名閉尸。此云軟肉。四七日名健南。此云堅肉。五七日名鉢羅奢位。此云肢節。齊此是名色位攝。第六七後。漸成六根。即六入位攝矣。餘可知。</p>
</div>
<p class='juan'>成唯識論觀心法要卷第三</p>
</div><!-- end of div[@id='body'] -->
</body></html>