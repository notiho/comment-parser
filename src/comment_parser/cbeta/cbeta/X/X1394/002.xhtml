<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>斷橋妙倫禪師語錄</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu7' />斷橋和尚語錄卷下</p>
<div class='div-other'><a id='mulu8' />
<p class='h1'>斷橋和尚住臨安府淨慈報恩光孝禪寺語錄</p><p class="byline">侍者　　　　　編</p><p>山門。有門有路。從汝諸人。東行西行。忽若新淨慈一把把斷。又向甚處插脚。喝一喝。</p>
<p>方丈。橫主丈云。與麼與麼。豎主丈云。不與麼不與麼。卓主丈云。只者　關作麼生過。吽吽。</p>
<p>陞座。拈香祝聖。問答畢。乃云。浙東山。浙西水。言前拶透。只在脚尖。江南月。江北雲。句下挨開。不離眼底。者箇陳年葛藤。諸方老骨撾。拈弄不出。醭醭蔌蔌。支支離離。而今落在新淨慈手中。拽去牽來。絆倒天下衲僧。一箇箇。平吞佛祖。便見皇風普扇。惠日重輝。瑞氣靄龍樓。紫煙凝鳳闕。正與麼時。畢竟功歸何所。良久云。合國咸知。</p>
<p>復舉。開山祖師永明。初參法眼。問云。子參請外。看什麼經。明云。華嚴。眼云。總別同異成壞六相。是何門攝。明云。世出世間一切法。皆具六相。眼云。空具六相否。明無對。眼云。何不問吾。明却問。空具六相否。眼云。空。明於是開悟。眼云。子作麼生會。明云空。眼然之。</p>
<p>師頌云。空兮空兮無背面。拈起豁然成兩片。搭向南屏山角頭。千古萬古少人見。要見麼。以拂打圓相云。金烏飛上琉璃殿。</p>
<p>當晚小參。屏陰掩映。塔影稜層。山色空濛。湖光瀲灔。好箇二千年前。黃面老。神通游戲之所。何妨大家出手。扶起大光明幢。作新法社。三百二百跺跟漢。豈可坐視。各請分司列職。運水搬柴。廣興供養。既然如是。且新長老到來。末上一筵。如何施設。豎拂云。拂石雲隨帚。烹茶月入鐺。</p>
<p>復舉。雪峯示眾云。南山有一條鱉鼻蛇。汝等諸人。切須好看。一等惡物類。就中較些子。長慶云。今日堂中。大有人喪身失命。早是畏首縮脚。雲門以主丈。攛向雪峯面前。作怕勢。著他一口了也。玄沙聞云。用南山作麼。咄者籃杖。以主丈劃一劃云。一時列下。還知新淨慈立處麼。擲下主丈云。耶耶。</p>
<p>次日陞座拈香。恭為追嚴徽宗皇帝。上資聖駕。乃云。一自休戈見太平。跨龍仙去彩霞輕。感恩惟有西湖水。夜夜清波蘸月明。</p>
<p>請化主上堂。南山有眾盈籌。總是佛祖冤讎。一夏資糧尚少。豈容坐視無謀。長安城裏。芳草渡頭。賴有作者。為我希求。要使箇箇。飽飫而優游。忽然遇維摩居士。東指西指。又且如何對酬。一言纔勘破。笑倒老金牛。</p>
<p>因事上堂。三家村裏佛法。十字街頭使不著。使著則金不博金。十字街頭佛法。三家村裏用不著。用著則水不洗水。用著使不著。使著用不著。拈向一邊。且如何是佛法。南山二論師。立正義折伏魔民。往返未分勝負。燕國余令公。乃挑通事舍人。把源頭一撥。赤幡子飄然在自家手。拍禪牀。下座。</p>
<p>上堂。舉僧問佛日弼禪師。如何是毗盧印。日云。草鞋踏雪。僧云。學人不會。日云。步步成蹤。</p>
<p>師拈云。如蟲禦木。偶爾成文。佛日故得其妙。只是不能活得者僧。忽問淨慈。如何是毗盧印。豎起一掌。學人不會。攔腮便摑。是活得耶。活不得耶。</p>
<p>上堂。不可以有心求。魚吞直鈎。不可以無心得。狗嚙特石。不可以語言造。鳩㗖活鷂。不可以寂默通。鼠咬大蟲。者四轉語。也有生有殺。也有放有收。諸人一一明得。許你四威儀中。有箇安樂處。苟或不知。後五日有人問著。莫教似仙林院裏陳闍梨。手擺鈴杵。念嚤呢嚤呢。</p>
<p>上堂。舉洞山示眾云。須知有佛向上事。僧云。如何是佛向上事。山云。非佛。</p>
<p>雲門拈云。名不得。狀不得。所以言非。</p>
<p>師拈云。眼裏有筋。舌頭有骨。盡力道得箇非佛。名不得。狀不得。真是王小波破草鞋兩隻。</p>
<p>上堂。舉達觀頴禪師。示眾云。七佛是性隷。萬法是心奴。且道主人翁。在甚麼處。自喝云。七佛<span class='corr'>已</span>下出頭。又自諾云。各自祗候。</p>
<p>師拈云。喚七佛為性隷。指萬法是心奴。達觀自謂。有出身路。及乎自喝自諾。又是奴隷邊事。主人翁。何曾夢見在。大眾要見麼。以拂。拂一拂云。曉來一陣春風動。開遍園林百㨾花。</p>
<p>持鉢至平江萬壽。請小參。三十年草鞋緊絆。桃花開處。始識路頭。六七箇蒲團坐穿。竹簾捲時。方見天下。者兩枚漆桶。好與三十棒。殊不知。纔生下來。呱地一聲。參學大事<span class='corr'>已</span>畢。箇般說話。除非是姑蘇臺畔正受堂前。直指單傳老和尚。與兩山衲子。朝夕坐參。可有商量分。若是城狐社鼠。野鶩林鴉。又向什麼處啗啄。淨慈與麼匹配。與麼抑揚。大似飯羅裏插鍬。水甕中鼓杓。笑倒當年韓大伯。</p>
<p>復舉。寶公傳語思大。何不下山教化眾生。大云。三世諸佛。被我一口吞盡。何處更有眾生可化。</p>
<p>師拈云。寶公賣峭。思大詐姦。誰知打著淨慈心裏事。自出山來四十日。也無眾生可化。也無諸佛可吞。且道成得什麼事。良久云。笊籬無柄漉春風。撼動落花飛片片。</p>
<p>鎮江府焦山寺。請小參。佛法玄微。十字街頭。隨機展演。禪道要妙。三家村裏。遇意設施。無端一陣黑風吹。到海門國。撞著箇咬猪狗惡知識。開大爐韛。運大鉗鎚。烹煆大心衲子。南山佛法禪道。揑作一團。拋向揚子江心著。何故。金山寺褁山。焦山山褁寺。千人萬人題。只是者箇事。卓主丈一下。</p>
<p>復舉。臨濟問院主。甚處來。主云。州中糶黃米來。濟云。糶得盡否。主云。糶得盡。濟以主丈。劃一劃云。還糶得者箇否。主便喝。濟便打。後典座至。濟舉前話。座云。院主不會和尚意。濟云。你又作麼生。座便禮拜。濟亦打。</p>
<p>師拈云。臨濟好一條主丈。惜乎只打得兩枚漆桶。當時若打著一箇。我輩飯也無喫。</p>
<p>持鉢歸。閏四月結夏。小參。遊南方一遭。主丈未曾撥著會佛法底。掩彩煞人。走三千里路。布單賣却。特為此因緣來。慚惶煞人。淨慈門下。似者般箇。亦多有在。且與促長期作短期。併三限為一限。試為從頭針劄過。忽若一針便死。一劄便活。老僧未免燒好香供養。何謂也。三年逢一閏。四月見重圓。</p>
<p>復舉。真淨示眾云。今日乃是第二箇四月。不見古人道。放過一著。落在第二。雖然第二。依舊只是箇孟夏漸熱。阿呵呵。有利無利。不離行市。西川成都府漏籃子。一文錢三箇兩箇。撒在諸人面前。一一可以治病。又不知廬陵米作麼價。</p>
<p>師拈云。大眾。者陳年滯貨。颺在叢林中。少有人以眼覰著。淨慈信手拽來。用得恰好。奇哉奇哉。孟夏漸熱。前堂五日先。不動口<span class='corr'>已</span>道了。瞌睡漢。自是當面諱却。希有希有。西川城都府漏籃子。後堂重新拈出。活一切人。不消半服。若是廬陵米作麼價。待諸人喫飯。向鼻孔裏。去老漢却與汝商量。喝一喝。下座。</p>
<p>上堂。舉僧問洞山。寒暑到來。如何回避。山云。何不向無寒暑處回避。僧云。如何是無寒暑處。山云。寒時寒殺闍梨。熱時熱殺闍梨。</p>
<p>師拈云。寒暑內橫身。寒暑外垂手。洞山自謂作家。殊不知。舌上一字關。却被者僧覰破。</p>
<p>上堂。山僧有一句子。在諸人分上。平平坦坦。諸人有一句子。在山僧分上。曲曲彎彎。遂舉拂云。左手串來。元是一㨾。右手挑起。且非兩般。為甚麼牀角頭。當面一擲。五雙十箇。取之不得。捨之又難。良久云。難難。</p>
<p>解夏小參。百二十日夏。有箇好說話。簸箕未動唇。苕菷先露杷。豈不見。溈山問仰山。寂子今夏。在下面。作何所務。把飯喚狗。仰云。鋤得一片畬。下得一籮種。者田厙奴。溈云。子今夏不空過。據本結息。仰却問云。和尚今夏。做箇什麼。看看上面。溈云。日中一飡。夜後一寢。又只是麩漿果。仰云。和尚今夏。亦不空過。背後叉手。仰道了。遂吐舌。狸咬尾巴。溈云。寂子何得自傷<span class='corr'>己</span>命。救不得也。溈仰家風。諸人已見了。且道。淨慈一眾。同牀聚頭打眠。各自開眼做夢。是空過耶。不空過耶。擊拂云。雙旗收電影。一劍倚天寒。</p>
<p>復舉。古德云。心不是佛。智不是道。</p>
<p>師頌云。月臨粉壁間尤白。燭入紗籠裏更紅。夜冷井邊聞落葉。<span class='corr'>已</span>驚秋色到梧桐。</p>
<p>上堂。十五日前。結而不解。十五日後。解而不結。正當今日。結也休。解也休。草鞋對頰聳八耳。主丈橫身撑兩頭。五湖四海衲子為冤讎。</p>
<p>上堂。舉溈山。一日見僧來參。山起身。僧云。請和尚莫起。山云。老僧未曾坐。僧云。某甲未曾拜。山云。何得無禮。</p>
<p>師拈云。匇匇上山者。不知山高。茫茫過水者。不覺水深。因茲家道月削日侵。遂拈主丈云。溈山若早知有者箇。良久云。有錢買金。</p>
<p>上堂。庭前黃葉墜。嶺上白雲屯。風味無多子。何人共我論。忽有箇出來把住道。你屋裏。自有天來。大底活計。何得裝寒酸氣象。說冷淡語言耶。遂呵呵大笑云。知我者。其惟春秋乎。</p>
<p>中秋上堂。一遇中秋節。競賞中秋月。指底指。翫底翫。說底說。到了何曾離圓缺。惟愛老長沙。一踏踏倒小釋迦。光燦爛。絕周遮。不知端的落誰家。</p>
<p>雷峯北林和尚遺書至。上堂。西風一陣惡。北林平地摧。曉猿夜鶴。驚怨空徘徊。哀哉哀哉。戒光猶自照高臺。</p>
<p>上堂。舉夾山與定山。同行言話次。定山云。生死中無佛。則無生死。夾山云。生死中有佛。則不迷生死。二人是非不<span class='corr'>已</span>。同去見大梅。便問云。未審二人見處。那箇較親。梅云。一親一疎。夾山云。那箇親。梅云。且去明日來。夾山次日又問。梅云。親者不問。問者不親。夾山住後云。我當時在大梅處。失却一隻眼。</p>
<p>師拈云。一人金針蒙草錦。一人玉線蹙花幔。等是機巧工夫拈出。大梅面前。覆去翻來。愈生光彩。還知夾山末後用處麼。展開懸向野堂上。百鳥驚飛不敢啼。</p>
<p>上堂。須彌山一座。掇向頭上。而不知重。燈心草半寸。藏在手裏。而不知輕。似者般底。可謂獃。可謂癡。可謂沒忖當。可謂無準繩。然雖如是。以主丈劃一劃云。到不平時還有聲。</p>
<p>上堂。舉韓文公與肇論主茶次。公曰。曾聞講得肇論是否。主曰不敢。公曰。論中有物不遷義。是不。主曰。是公撲下盞子云。者箇是什麼義。主無語。</p>
<p>師拈云。韓文公肇論主。喫茶也不依本分。物不遷義。固是不得而明。啞。可惜一隻盞。</p>
<p>聖節上堂。渚㳅虹影。樞繞電光。聖人出現。化洽殊方。南山祝贊一句。又且如何舉揚。合掌頂戴云。南無延壽王。南無長壽王。</p>
<p>上堂。舉雪峯示眾云。飯籮邊坐。餓死人。臨河。渴死漢。曾郎曾郎。三十年前。也曾與麼來。玄沙云。飯籮裏坐。餓死人。水沒頭浸。渴死漢。正是未出嶺時口款。雲門云。通身是飯。通身是水。咄。者跛子。推門一拶折脚。是飯耶。是水耶。淨慈門下。餓死人。渴死漢。且未要舉著。尋常喫飯飲水。細嚼崙吞一任你。但不得忘來處。</p>
<p>請修造上堂。舉芭蕉示眾云。你有主丈子。我與你主丈子。你無主丈子。我奪却你主丈子。</p>
<p>師拈云。有無枝上生節。與奪節上生枝。一等弄主丈子。芭蕉老喫便宜。南山不惜出手為提持。度主丈。喚侍者云。修造司無丈竿用。權且借之。</p>
<p>佛涅槃上堂。日暖噴庭花。風輕搖岸柳。雙林入滅老臊胡。至今猶露摩胷手。一箇半箇。於斯見得徹去。便可流通萬世之光明。苟或不然。瞎却你眼。啞却我口。</p>
<p>上堂。舉趙州。因僧告辭。州云。甚處去。僧云。諸方學佛法去。州豎起拂云。有佛處不得住。無佛處急走過。三千里外逢人。不得錯舉。僧云。與麼則不去也。州云。摘楊花摘楊花。</p>
<p>師頌云。千尋浪裏出頭。萬仞崖前展手。七百甲子老翁。剛然弄一場醜。摘楊花摘楊花。翻身跳上樹。驚散暮林鴉。</p>
<p>佛鑑和尚忌拈香。拈香云。凌遲祖父只者箇。殃害兒孫只者箇。三月十八日。出驢胎入馬腹。亦只者箇。雍郎雍郎。插香云。非但報你箇。也要辱你箇。</p>
<p>上堂。震法雷。擊法鼓。布慈雲兮灑甘露。永嘉大師。元來是箇死水裏龍。山僧未免資其神力。看取平地驣驤變化。喝一喝云。法雷震矣。擊禪牀云。法鼓擊矣。以拂子曳云。慈雲布矣。以拂子灑云。甘露灑矣。直得山河大地。草木叢林。悉皆敷榮。悉皆鬱茂。且道。徐家園裏爛葛藤。還有者箇消息麼。提拂子顧云。芽生也。</p>
<p>結夏小參。拈主丈。阿呵呵。白日青天。有與麼事。主丈子突然。與諸人作頭底。一夏九十日。要住不得住。要去不得去。如落水犬。如觸藩羊。如墮檻猿。如陷穽虎。當此之時。住山老漢。豈無方便耶。須是心自肯。頭自點。主丈子。欣然與諸人開眼目。卓一下。阿呵呵。青天白日。無與麼事。</p>
<p>復舉。玄沙問鏡清。不見一法。是大過患。且道。是那一法。清指露柱云。莫是不見者箇法麼。沙云。浙中清水白米。從汝喫。佛法則未在。</p>
<p>師拈云。玄沙片舌如刀。鏡清一指似箭。笑談各展機謀。做出者般觜面。何故。不見道。漳泉福建。</p>
<p>上堂。似地擎山。不知山之孤峻。圭角露也。如石含玉。不知玉之無瑕。文彩彰也。若能如是。是真出家。吽。只與麼。要入淨慈門。猶隔西湖在。</p>
<p>上堂。舉僧問智門。蓮花未出水時如何。門云。蓮花。僧云。出水後如何。門云。荷葉。</p>
<p>師頌云。玉䌫纖纖布嫰芽。香苞朵朵依新葉。化工底事把天機。剖腹傾心俱漏泄。</p>
<p>上堂。舉僧問洞山。如何是佛。山云。麻三斤。</p>
<p>師拈云。洞山老兒。將三寸鐵。斷天下衲僧命根。雖則歷數百年。其鋒銳凜然。淨慈今日。當面一提。血滴滴地。</p>
<p>八月旦上堂。白蘋洲畔。紅蓼岸頭。漁人得意。撥動孤舟。飛起一行兩行塞鴈。漾開七箇八箇沙鷗。絲綸在手。隨放隨收。時有金鱗上直鈎。</p>
<p>中秋上堂。兼謝百丈西堂。舉。馬祖與西堂百丈南泉翫月次。祖云。正當與麼時如何。堂云。正好供養。丈云。正好修行。泉拂袖而去。祖云。經歸藏。禪歸海。唯有普願。獨超物外。</p>
<p>師拈云。西堂供養。輕侵秤尾。百丈修行。短過尺頭。南泉拂袖去。芻狗趁鐵牛。馬大師幸然平似鏡。何用曲如鈎。</p>
<p>重九上堂。九月九。一句話。有準繩。無柄杷。惟有陶靖節知縫罅。悠然見南山。笑傲東籬下。</p>
<p>鬮拈化糧。上堂。拈主丈云。息慮迷源。拂塵昧<span class='corr'>己</span>。多少衲僧。困在者裏。淨慈未免拈頭作尾。拈尾作頭。殿上三箇漢。權做老奴。堂中五百尊。暫為小使。竭力振起古家風。先祝　一人壽。次鑄六軍安。三願萬民樂。然後開天門闢地戶。使長安市上。一箇箇。知道鉢盂無底。提起主丈云。等閒獲得一籌歸。卓一下云。暢殺你。快殺你。</p>
<p>上堂。舉僧問雲門。不起一念。還有過也無。門云。須彌山。</p>
<p>師拈云。湖光湛湛。野色濛濛。簑笠一翁。酣然倦釣。驀爾撞箇。回棹轉蓬。便見雪浪千尋。雲濤萬疊。</p>
<p>冬至小參。春分秋分。夏至冬至。天地循環。提主丈云。是者一氣。阿呵呵。淨慈主丈子。硬糾糾。黑漫漫。超出陰陽。不居寒暑。點開釋迦眼睛。張皇半夜。敲落達磨牙齒。纏拔九年。盡天下衲僧性命。一捻捻住。求死不得死。求生不得生。因甚逗到寶祐六年。十一月十八日。在者筭座裏。預先出手露脚。卓主丈云。誌公和尚。</p>
<p>復舉。洞山與密師伯。到餅店。密於地上。畫一圓相云。將取去。山云。拈將來。密休去。</p>
<p>師拈云。將不去。拈不來。兩箇漢。一場獃。至今平地上。狼藉覆蒼苔。</p>
<p>上堂。十八日<span class='corr'>已</span>前。陽消陰長。十八日<span class='corr'>已</span>後。陽長陰消。正當今日。陰陽會合。消長混融。南山下一樹千絲檜。交枝錯節。織月梭風。翠縷一重高一重。</p>
<p>謝兩堂秉拂。都寺幹齋。上堂。一味禪。黑漆丈東丁西卓。頭不欠尾不全。五味禪。白甆碗深貯淺飣。少半角多半邊。以拂打圓相云。總在淨慈綣䙡裏。不得動著。不得道著。何故。儉生不孝。義出豐年。</p>
<p>除夜小參。安眠露地牛。未脫黃金索。常在顧盻中。牧童難捉摸。當此年窮歲盡。且不似老法昌。燒榾柮柴。唱村田樂。作場笑具。蓋各人自有一頭。兩角指天。四蹄踏地。朝從湖上去。暮向嶺邊歸。橫眠倒臥。盡在南山欄圈中。自是牧者不知。騎者不識。大眾要識麼。以拂作鞭勢云。叱。又云。㘞。牢把繩頭著。</p>
<p>復舉。僧問開先暹和尚。年窮歲盡時如何。開先云。依舊孟春猶寒。</p>
<p>師拈云。開先可謂因風吹火。用力不多。忽有問淨慈。年窮歲盡時如何。遣臘冰千筯。勾春柳一絲。</p>
<p>正月旦上堂。年年是好年。日日是好日。南山今日。好處又非常。石人起拜大人揖。因甚如此。蛇生角。虎插翼。</p>
<p>湖州歸上堂。煙迷岸樹。水沒汀莎。渡頭撥動釣舟。野鴨翩然飛過。翻思百丈鼻孔。被馬師一扭。至今猶自作忍痛聲。淨慈與麼道。也是望空擲石頭。</p>
<p>上堂。舉僧問馬祖。如何是祖師西來意。祖喚僧近前來。僧近前。祖便掌云。六耳不同謀。</p>
<p>師拈云。馬師道。近前來。早是六耳同謀了也。何況更打一掌乎。然制禮作樂。識周公者鮮矣。</p>
<p>涅槃上堂。舉世尊。於涅槃會上。以手摩胸。告眾。攢簇不得底病證出也。乃曰。汝等善觀吾紫磨金色之身。瞻仰取足。無令後悔。顛言倒語不少。若謂吾滅度。非吾弟子。謂吾不滅度。亦非吾弟子。臨危猶自說醫書。是時百萬大眾。悉皆契悟。吽吽。總是扶籬摸壁。若有一箇半箇。飜轉面皮。老瞿曇。要死也不得在。</p>
<p>上堂。雲収幽谷靜。雨歇幽㵎鳴。風暖幽鳥語。日融幽草青。二祖不知。截斷一手臂。歸宗不會。拭壞雙眼睛。致使衲僧。箇箇半疑半信。半醉半醒。爭知道。自來滿口。咀華而嚼英。</p>
<p>上堂。舉溈山示眾云。行脚高士。直須向聲色裏坐。聲色裏臥。疎山出問云。如何是不落聲色句。溈豎起拂子。山云。此猶是落聲色句。溈便歸方丈。山不契。遂辭香嚴。嚴云。何不且住。山云。某甲與和尚無緣。嚴云。有何因緣不契。山遂舉前話。嚴云。某甲有箇語。山云。道什麼。嚴云。言發非聲。色前不物。山云。元來此間有人。師兄去後。有箇住處。某甲却來相伴。</p>
<p>溈至晚。問嚴。矮闍梨在麼。嚴云。<span class='corr'>已</span>去了。溈云。向你道什麼。嚴云。某甲亦曾對他來。溈云。試舉看。嚴云。言發非聲。色前不物。溈云。他道什麼。嚴云。他深肯之。溈失笑云。我將謂矮子有長處。元來只在者裏。此子向後有箇住處。近山無柴燒。近水無水喫。</p>
<p>師拈云。扶其頭溈山手脚俱露。掖其尾。香嚴肝膽盡傾。左右出矮師叔綣䙡不得。既然如是。因甚却遭他授記。擊拂下座。</p>
<p>結夏小參。太陽門下。日日三秋。枯枝困靈翮。明月堂前。時時九夏。止水淹俊鱗。殊不知。衲僧家。草鞋高掛龍牀角頭。著著向佛未出。祖未興。行到說不到時。說到行不到處。風凜凜地。若倚天長劍。頓在面前。誰敢正眼覰著。雖然。柄杷猶在老僧手裏。</p>
<p>復舉。天平到西院。居常自云。莫道會佛法。今時覓箇舉話人也無。院知有此語。一日遙見平。乃召云。上座。平回首。院云。錯。平行三兩步。院又云。錯。平近前。院云。適來者兩錯。是西院錯。上座錯。平云。某甲錯。院云錯。平休去。院云。且在者裏過夏。待共上座商量者兩錯。平當時便行。住後為眾云。我當初行脚。被業風吹。到思明長老處。被他連下兩錯。更留我過夏。待共商量。我不道恁麼時錯。未發足南方。早知道錯了也。</p>
<p>師拈云。進前則騰蛇遶足。退後則土宿臨頭。天平固是無柰何處。敢問諸人。西院兩錯。畢竟如何商量。縱使商量得。一夏。陳米飯。淡虀羮。也要你喫在。</p>
<p>上堂。舉僧問雲門。如何是佛。門云。乾屎橛。</p>
<p>師召大眾云。者跛脚阿師。渾身自來不淨。等閒觸著。平地上屙一堆。薰炙藂林。更無一人。以掃帚用事。以拂一拂。喝一喝。下座。</p>
<p>上堂。庭前柏樹子。揭示西來旨。山僧三十年<span class='corr'>已</span>前。識破根株。見徹骨髓。應用只在開口合口間。伸手縮手裏。冷地自笑笑未<span class='corr'>已</span>。而今提掇來。自笑也不是。伸手縮手也不是。開口合口也不是。且道。誵訛在什麼處。不是不是。</p>
<p>上堂。舉僧問趙州。如何是道。州云。墻外底。僧云。不問者箇道。州云。你問那箇道。僧云。大道。州云。大道透長安。</p>
<p>師拈云。問路底。茫茫走東走西。指路底。步步隨上隨下。淨慈與麼品題。還有為人處麼。不見道。為語助者。焉哉乎也。</p>
<p>解夏小參。一結結定。盡大地是箇鐵鎚杷子。在老僧手裏。橫拋豎擲。不知打破幾枚漆桶。一解解開。通十方無非大道路頭。在諸人脚下。南來北往。不知踏斷幾緉草鞋。與麼與麼。大難大難。蘆笛一聲堪著耳。又隨流水過前灘。</p>
<p>復舉。溈山問仰山。寂子今夏。在下面。作何所務。仰山云。鋤得一片畬。下得一籮粟。溈山云。子今夏不空過。仰山却問云。和尚今夏。作箇什麼。溈云。日中一食。夜後一寢。仰云。和尚今夏。亦不空過。道了遂吐舌。溈云。寂子何得自傷<span class='corr'>己</span>命。</p>
<p>師拈云。仰山一夏不空過。脚露手穿。溈山不空過一夏。脚穿手露。古人則且止。只如淨慈。一夏七顛八倒。是空過耶。不空過耶。良久云。閻姘咬薑。趙婆呷醋。</p>
<p>上堂。九十日一夏。始終無縫罅。拶到末梢頭。有箇好說話。作麼生。長爪梵志註九經。瞎眼波斯書八卦。</p>
<p>上堂。如我按指。海印發光。汝暫舉心。塵勞先起。阿呵呵。釋迦老子。猶自作者神頭鬼面。淨慈昨請五人知事。一人頭首。五人監収。一人侍者。且不按指。亦不舉心。何故。風恬浪靜。雲淨月明。不擲金鈎。錦鱗自上。</p>
<p>上堂。舉南泉一日。有僧來參。叉手而立。泉云。何太俗生。僧便合掌。泉云。何太僧生。僧無語。</p>
<p>師拈云。王老師。一鏡當臺。胡來漢來。固不可得而逃。惜乎只撞著一箇叉手合掌鬼。</p>
<p>中秋上堂。心月孤圓。以拂打圓相云。好箇退下桶篐子。光吞萬象。燈籠露柱。聻。光非照境。作麼生。境亦非存。且信一半。光境俱忘。大小盤山。又却與麼地。復是何物。阿呵呵。今朝八月十五日。正是中秋。十六十七十八三日好大潮。諸人若到浙江亭。第三柱上。題詩四句。看了記取歸來。</p>
<p>上堂。舉龐居士問仰山。久嚮仰山。到來為甚却覆。山豎起拂子。士云。恰是。山云。是仰是覆。士摑露柱云。雖無人見。賴有露柱證明。山擲下拂云。一任舉似諸方。</p>
<p>師拈云。小釋迦。若不得拂子。幾墮網羅。老居士。若不得露柱。幾落機穽。雖然二俱作家。到了且不知山是仰耶。是覆耶。</p>
<p>臘八上堂。雪山層層。雪㵎冷冷。瞿曇過去久矣。今宵誰覩明星。遂仰頭看天云。奇哉。復云。低聲。恐成妄語誑眾生。</p>
<p>上堂。舉僧問九峰。如何是不壞身。峯云。正是。僧云。某甲不會。請師直指。峯云。適來曲多少。</p>
<p>師拈云。九峯一箇鐵彈子。若還打著者僧。不被隨手一擊百雜碎。</p>
<p>元宵上堂。以拂打圓相云。一輪月。以拂點云。萬點燈。月影與燈影交輝。燈光與月光互燦。遂合掌云。奇哉美哉。不可思議哉。何異過去日月燈明王如來。</p>
<p>雪竇長老至上堂。舉先雪竇云。春山疊亂青。春水漾虗碧。雪竇老漢。大似將公界物。作私<span class='corr'>己</span>用。竇云。寥寥天地間。獨立望何極。果然。竇却顧侍者云。有人看方丈麼。有。竇云。作賊人心虗。不勘自敗。淨慈雖則據款結案。亦未免遭人檢點。</p>
<p>上堂。舉南泉問黃蘗。定慧等學。明見佛性。此理如何。蘗云。十二時中。不依倚一物始得。泉云。莫是長老見處麼。蘗云。不敢。泉云。草鞋錢且置。漿水錢教誰還。蘗休去。</p>
<p>師拈云。酒中下鴆。蜜裏放砒。二大老。故一時互展機關。你者一隊弄業識底。更買草鞋行脚三十年。也未夢見他氣息在。</p>
<p>浴佛上堂。我今灌沐諸如來。提起主丈云。今朝且浴黃面老子一箇。淨智莊嚴功德聚。燈籠眉間現瑞。露注腦後放光。五濁眾生令離垢。莫要塗汙他。同證如來淨法身。擲下主丈云。還有證得法身底麼。若證不得。淨慈又費一杓兩杓惡水。喝兩喝。下座。</p>
<p>上堂。舉僧問趙州。未有世界。早有此性。世界壞時。此性不壞。如何是不壞底性。州云。四大五蘊。僧云。猶屬敗壞。如何是不壞底。州云。四大五蘊。</p>
<p>師拈云。一箇無孔鐵鎚。兩回當面擲出。者僧若會。接得信手一揮。任是趙州眼光爍破四天下。也須倒行七步。</p>
<p>結夏小參。知幻即離。錯。不作方便。早是作方便。離幻即覺。錯。亦無漸次。大好無漸次。諸人還見釋迦老子一片腦門骨麼。錯。揭却了也。者三錯。如摩醯首羅。豎亞三隻眼。若從右眼入者。正在半途。從左眼入者。且居門外。從正眼入者。許你住佛屋。喫佛飯。著佛衣。肆口說佛非。淨慈一夏甘心。做箇無錢客作兒。</p>
<p>復舉。五祖示眾云。今日結夏。無可管顧諸人。未免作一家[飢-几+燕]。擡手云。邏羅招。邏羅搖。邏羅送。莫訝空疎。伏惟珍重。</p>
<p>師拈云。冷淡中設肴饌。寂寞裏動管絃。也須是鄧師伯始得。只是猶帶些子寒酸氣味在。</p>
<p>上堂。淨慈今夏。造箇無底船。與諸人同。遊大圓覺海。撐底自撐。拄底自拄。鼓底自鼓。搖底自搖。逗到雲凈月明。風恬浪靜。不居此岸。不住彼岸。不滯中流。悠悠颺颺。其樂可謂無涯矣。忽然平地激起洪濤。衮翻白雪。又作麼生。乃招手云。[口*褱]。穩坐著。</p>
<p>謝兩堂秉拂。都寺齋。上堂。一人語別別到頭。一人機橫橫到底。如今捻合來。放在面前。恰似箇鐵酸餡子。橫吞豎咬。一任諸人。有問餡子一句。切不得學五祖。念鷄冠花詩。</p>
<p>上堂。舉僧問趙州。學人乍入叢林。乞師指示。州云。喫粥了也未。僧云。喫粥了也。州云。洗鉢盂去。</p>
<p>師拈云。趙州無柄斧子。拈起劈頭一揮。隨後一斵。方圓成矣。規矩中矣。學者不知。空聞有丁丁之聲也。</p>
<p>上堂。南山無關。西湖無蓋。五百箇弄泥團。三成羣四拽隊。鬬耳合非東倒西擂。吽吽。邏齋掇供。則不無你儂。橫擔主丈云。若要擔荷者箇法門。以手掩鼻。下座。</p>
<p>上堂。舉趙州問投子。大死底人。却活時如何。子云。不許夜行。投明須到。</p>
<p>師拈云。拔老虎鬚。截蒼龍角。豈足較二作家。當時傍若有人。不消道箇古佛古佛。</p>
<p>上堂。雲門道。佛法大有在。只是舌頭短。又自云。長也。吽吽。淨慈道。佛法大有在。只是口門窄。亦自云闊也。阿呵呵。然雖如是。雲門底。淨慈底。直是天地相遼。且道。以何為證。蠅頭蟢脚。鶴膝蜂腰。</p>
<p>解夏小參。奪人不奪境。喝一喝。奪境不奪人。作什麼。人境兩俱奪。退後退後。人境俱不奪。還我話頭來。臨濟老兒。四路葛藤。殃害天下衲僧。搭面兜頭者。萬萬千千。粘手綴脚者。千千萬萬。淨慈雖是他兒孫。未嘗把口說著。當此自恣之時。不免將無口刀子。從頭割斷。縛作一束。颺在南屏山頂。儘教日炙風吹。雲埋雨洗。忽然果布萌芽孼。擾亂叢林又一番。</p>
<p>復舉。雲門問僧。在什麼處過夏。僧云。和尚合知。門云。我則知。僧云。且道。某甲在甚處過夏。門云。老鼠孔裏出頭。僧無語。</p>
<p>師拈云。猫弄鼠。猿禁猴。雲門固是有殺活機謀。檢點來。依舊出不得者僧話頭。</p>
</div>
<div class='div-other'><a id='mulu9' />
<p class='h1'>法語</p>
<div class='div-other'><a id='mulu10' />
<p class='h2'>示哲侍者</p><p>石頭和尚道。千種言。萬般解。只要教君長不昧。古人如斯言論。可謂棒打石人頭。嚗嚗論實事。今時叢林浩浩地。只是名字參禪學道。要覔一个半个。長時不昧底人。如空中揀月。豈不見。開山空照祖師。常喚主人翁。自應諾。惺惺著。諾。他時異日。莫受人瞞。諾諾。這箇豈不是長時不昧底雖然。是箇死蛇弄得出來。也是好笑。哲侍者在此三年。還曾解笑也未。若果未然。玄沙道底。</p>
</div>
<div class='div-other'><a id='mulu11' />
<p class='h2'>示昱上人歸金山</p><p>昱上人。在此相聚一夏。幸自可怜生。忽然袖紙懷香。來求法語。且不要長篇短句。呵呵。上人所求者何法。所覓者何語。豈不聞祖云乎。我宗無語句。亦無一法與人。恁地說話。早是為蛇畫足了也。今夏怛怛忉忉。何異將死雀。就地上彈。未免舉則新話。以塞其請。金山寺褁山。焦山山褁寺。千人萬人題。只是。忽地向此一句下。打失鼻孔。方知。山埜葛藤不少。更若道落了三字。却好問取金山和尚。</p>
</div>
<div class='div-other'><a id='mulu12' />
<p class='h2'>果上人求語過太白</p><p>即散而寂曰止。即昏而朗曰觀。此是天台智者大師玄旨也。浩浩轟轟幾百年。探其玄者多。得其旨者少。車山果上人。雖則窮玄達旨。惜乎胸次猶懷隱隱之疑。遂決志遊方。明究教外別傳之要。朅來鞔峯。必欲真登堂奧。其柰欲速而不達。一日懷香求語。過太白訪滅翁。予見其語峻氣豪。未敢與言。且引一進爛葛藤。而問之曰。何名止觀。止者是誰。觀者甚物。苟能於此。眼目定動。只明得教意。更有祖意在。豈不見。僧問巴陵。教意與祖意。是同是別。巴陵云。雞寒上樹。鴨寒下水。㘞。者老漢。好與三十主丈。上人但與麼舉。</p>
</div>
<div class='div-other'><a id='mulu13' />
<p class='h2'>日本僧以生死求語</p><p>生死事大。無常迅速。衲僧入門款子。無有不會道者。及乎問他。胡為生耶。胡為死耶。十箇五雙。口如木[木*突]。若只與麼行脚。走遍四天下。又濟甚事。</p>
<p>一日忽有三衲子到。口不能語。手却會書。乃知來自日本國。因有頌語。求予決死生話。未免饒舌。要知生從何來麼。但於父母未生前。密密究竟。要知死向何去麼。但於風火散後研窮。十二時中。只麼研來究去。驀然引手摸著鼻孔。便知未跨船舷。<span class='corr'>已</span>與汝三十棒了也。其或不然。且向先徑山圓照葛藤參取。</p>
</div>
<div class='div-other'><a id='mulu14' />
<p class='h2'>示小師舟侍者</p><p>出家兒。要學大丈夫事業。須秉大丈夫志氣。若果如所言。何患不到祖師閫域。豈不見。歸宗因小師辭。問甚處去。討口牙也。僧云。諸方學五味禪去。不妨伶俐。歸宗曰。諸方有五味禪。我這裏。有一味禪。因甚不學。面皮厚多少。僧云。如何是和尚一味禪。望煙乞食。歸宗便打。傷鹽傷醋。僧云。會也會也。棺木裏瞠眼。歸宗曰。道來道來。老牛䑛犢。僧擬開口。啞子喫蜜。歸宗又打。大好一味禪。一狀領過。</p>
<p>吾有不孝子若舟。志氣雖有。事業未成。一日來辭。往諸方去。乞語為警䇿。老僧主丈。雖在身裏。且不似歸宗胡揮亂打。待子踏破幾緉草鞋。稍知痛痒。歸來却爛與一頓。淳祐庚戌。開爐日。住瑞巖老拙書。</p>
</div>
<div class='div-other'><a id='mulu15' />
<p class='h2'>示儼上人</p><p>釋迦彌勒。猶是他奴。他是阿誰。十字街頭石敢當。此是尋常山僧布施學者一轉語。上人初來聞之。似疑不疑。似信不信。舉起如透金圈。放下如吞栗棘。由是無柰何。炷香請為解註。未免向白紙寫黑字。解註一遍。驀然於此憤發。管取穿三世諸佛鼻孔。換六代祖師眼睛。刮天下老和尚骨髓也。</p>
</div>
<div class='div-other'><a id='mulu16' />
<p class='h2'>示簡禪人</p><p>不問有言。不問無言。世尊良久。此則公案。流落叢林二千餘年。知它死了幾箇。活了幾箇。老漢室中。常舉此語。有敬簡禪人。進前拈出倚天長劍。也不易得。柄杷既<span class='corr'>已</span>在手。何患不橫施逆用也。雖照。臨濟第四句子。切須記取。</p>
</div></div>
<div class='div-other'><a id='mulu17' />
<p class='h1'>佛祖讚</p>
<div class='div-other'><a id='mulu18' />
<p class='h2'>觀音</p><p>皎皎月沈波。萋萋草泣露。良哉觀世音。不會轉身句。</p>
</div>
<div class='div-other'><a id='mulu19' />
<p class='h2'>又泛水像</p><p>覺而動。照而寂。雲淨月明。波停水碧。圓通觸處露全身。依舊脚跟浮逼逼。</p>
</div>
<div class='div-other'><a id='mulu20' />
<p class='h2'>布袋和尚</p><p>朝向[廓-享+墨]中遊。暮打市裏過。滯貨賣不行。賴是肚皮大。</p>
</div>
<div class='div-other'><a id='mulu21' />
<p class='h2'>達磨</p><p>西竺乾。東震旦。遍流毒。是者漢。不知賺了多少衲僧。至今八錯七差。三馬九亂。</p>
</div>
<div class='div-other'><a id='mulu22' />
<p class='h2'>六祖夜渡</p><p>樹煙漠漠水沈沈。父子相拋用賊心。授了衣盂連夜渡。釘樁搖櫓到于今。</p>
</div>
<div class='div-other'><a id='mulu23' />
<p class='h2'>維摩</p><p>倚胡床。執白拂。三十二人。盡底籍沒。却將一默對文殊。兔子何曾離得窟。</p>
</div>
<div class='div-other'><a id='mulu24' />
<p class='h2'>靈照女</p><p>生不居家。長不出嫁。一柄笊籬。天上天下。雖然不直分文。只是無人著價。</p>
</div></div>
<div class='div-other'><a id='mulu25' />
<p class='h1'>自贊</p>
<div class='div-other'><a id='mulu26' />
<p class='h2'>崇德圓老請</p><p>無圓位中。一毫難狀。於第二門。有箇模㨾。長安城裏卓紅旗。鴈蕩峯頭翻白浪。更要不覩是籍沒一切人家財。猶要筭白帳。</p>
</div>
<div class='div-other'><a id='mulu27' />
<p class='h2'>雪山梵老請</p><p>握三尺鐵。震一聲雷。剛把密旨。翻作禍胎。流落西村李翁田地上。叢林又是一番災。</p>
</div>
<div class='div-other'><a id='mulu28' />
<p class='h2'>真如靖老請</p><p>夜叉心。菩薩面。動則雲翻大野。鬼悉懼聞。靜則練繞長溪。人皆喜見。有一道迷魂呪。三千里外學念者也靈驗。</p>
</div>
<div class='div-other'><a id='mulu29' />
<p class='h2'>治平璧老請</p><p>似馬無騣。似牛無角。描摸出來。非常大錯。錯錯。萬古一崖倚寥廓。</p>
</div>
<div class='div-other'><a id='mulu30' />
<p class='h2'>支提宏老請</p><p>搭一隻手。揮三尺鐵。天下衲僧。望風膽裂。豈料豐干院裏。撞著箇匾頭魔孽。盡把家私俱漏洩。却向玉融側童峯前。對人點胷。背地吐舌。</p>
</div>
<div class='div-other'><a id='mulu31' />
<p class='h2'>連雲樞老請</p><p>密運玄樞。恢張要旨。名邈得來。成甚面觜。若是金毛獅子子。誵訛豈止三千里。</p>
</div>
<div class='div-other'><a id='mulu32' />
<p class='h2'>慈恩涇老請</p><p>兩耳全聵。雙目半昏。涇清渭濁。誰與辨論。只麼[病-丙+斯]淈[泳-永+盾]。狼藉破沙盆。有箇不唧[口*留]底。剛要面前塗糊。背後揩抹。黑漫漫地。恰似雲屯。挂向壽峯頂上。往往喚作南山古樹根。</p>
</div>
<div class='div-other'><a id='mulu33' />
<p class='h2'>精嚴昂老請</p><p>軒昂氣宇。矍鑠精神。木雞驅成鸞鳳。蒭狗逼作麒麟。世上知心能幾人。</p>
</div>
<div class='div-other'><a id='mulu34' />
<p class='h2'>寶藏主請</p><p>乾之下。坤之上。有一寶。無異相。剛地描摸出來。便見許多模㨾。引一切人到面前。學筭鬼丁帳。</p>
</div>
<div class='div-other'><a id='mulu35' />
<p class='h2'>月藏主請</p><p>頭盧突兀。面孔鱗皴。剛把一莖燈草。對人秤作半斤。阿呵呵。從教道。月明照見夜行人。</p>
</div>
<div class='div-other'><a id='mulu36' />
<p class='h2'>埴知客請</p><p>寒巖其骨。槁木其形。解語非舌。能言非聲。埏埴立於未立。氣質成於未成。自者般伎倆。也有人描摸上丹青。</p>
</div>
<div class='div-other'><a id='mulu37' />
<p class='h2'>若楫請</p><p>皃兮蘚石。形兮雲松。口捷如啞。耳聰若聾。布重網無明山上。蕩一楫煩惱海中。吽。五日後也有箇弄脫空。水底放出泥大蟲。</p>
</div>
<div class='div-other'><a id='mulu38' />
<p class='h2'>友方請</p><p>怒具慈悲。喜懷慘酷。指方為圓。拗曲作直。不特鑿石栽花。兼要堆雲種竹。五五合成三十六。好彩是汝不學他。學他和汝入地獄。</p>
</div>
<div class='div-other'><a id='mulu39' />
<p class='h2'>淨惠教老請</p><p>霜茁其巔。雲橫其肩。眼無一角。鼻少半邊。太湖水底走馬。洞庭山上撐船。天下衲僧。名不得狀不得。取不得捨不得。一齊喚作教外別傳。</p>
</div>
<div class='div-other'><a id='mulu40' />
<p class='h2'>觀音觀老請</p><p>眼無筋。頭無腦。是箇非箇併除。佛兮魔兮俱掃。須彌山折筯挑來。眉毛上懸挂恰好。是誰識他。觀音長老。</p>
</div>
<div class='div-other'><a id='mulu41' />
<p class='h2'>瑞巖眾行者請</p><p>米裏有蟲。麥裏有麵。非是老盧。何曾覰見。見不見。八角磨盤空裏轉。</p>
</div>
<div class='div-other'><a id='mulu42' />
<p class='h2'>壽首座請</p><p>漆桶一枚。無大得大。鼓合叢林。翻成口過。有語不勘玄機。有棒不打鐵磨。南屏今日開眼放一箇。咄咄咄。</p>
</div>
<div class='div-other'><a id='mulu43' />
<p class='h2'>日本雲上人請</p><p>山頭雲。天上月。雲月有殊。光影無別。此是吾端的。不許見不許聞。大唐國有人。必能辨必能別。不妨捲去挂向大溪頭。教他幾箇。橫論豎論。東說西說。</p>
</div>
<div class='div-other'><a id='mulu44' />
<p class='h2'>日本門上人請</p><p>須彌繞白日。碧落穿紅霞。喚作真則錯。喚作相則差。只此一門難摸索。賺他幾箇。失脚走天涯。</p>
</div>
<div class='div-other'><a id='mulu45' />
<p class='h2'>日本見上人請</p><p>一見便見。一得永得。有影無形。易辯難識。大唐不許藏蹤。日本那容隱迹。扶桑夜半日頭紅。不妨背手拈起一觀。決定頭斜面曲。鼻橫眼直。</p>
</div></div>
<div class='div-other'><a id='mulu46' />
<p class='h1'>偈頌</p>
<div class='div-other'><a id='mulu47' />
<p class='h2'>與若虗新戒付衣</p><p>靈山密付。少室親傳。或長或短。或方或圓。直下若能提得起。優曇一朵瑞祇園。</p>
</div>
<div class='div-other'><a id='mulu48' />
<p class='h2'>西巖</p><p>怪石嵌空濺碧流。從來無路與人游。莫嫌立處孤危甚。要與東山作對頭。</p>
</div>
<div class='div-other'><a id='mulu49' />
<p class='h2'>牧溪</p><p>百草頭邊意<span class='corr'>已</span>賒。鞭繩放下臥平沙。覺來古岸東風急。橫笛一聲山日斜。</p>
</div>
<div class='div-other'><a id='mulu50' />
<p class='h2'>了翁</p><p>踏斷草鞋。拗折主丈。徹底風流。匙挑不上。擬問如何。擘面便掌。</p>
</div>
<div class='div-other'><a id='mulu51' />
<p class='h2'>笑堂</p><p>冷地無端錯喜歡。却將鴟吻對門安。引它鐵作面皮漢。千里聞風也破顏。</p>
</div>
<div class='div-other'><a id='mulu52' />
<p class='h2'>無雜</p><p>平常用處黑漫漫。十二時中沒兩般。大小趙州噇飯漢。斧頭返被蛀蟲鑽。</p>
</div>
<div class='div-other'><a id='mulu53' />
<p class='h2'>懶散</p><p>一味放落魄。誰人柰得何。忽然刀斫手。依舊著摩挲。</p>
</div>
<div class='div-other'><a id='mulu54' />
<p class='h2'>月窻</p><p>曲曲彎彎地。明明白白中。當軒開闔處。一隔為誰通。</p>
</div>
<div class='div-other'><a id='mulu55' />
<p class='h2'>寄人</p><p>去年共遶㵎濵行。話盡山雲海月情。芳樹幽禽尤記得。風前時作兩三聲。</p>
</div>
<div class='div-other'><a id='mulu56' />
<p class='h2'>示舜上人</p><p>古鏡未磨黑似漆。及乎磨後也模糊。忽然打作百雜碎。笑倒當年舜老夫。</p>
</div>
<div class='div-other'><a id='mulu57' />
<p class='h2'>斷溪</p><p>絕消息時消息。不流通處流通。未達曹源囦奧。依然兩段不同。</p>
</div>
<div class='div-other'><a id='mulu58' />
<p class='h2'>夢菴相士</p><p>煙霞影裏蒼苔面。山水光埋古栢身。為報夢菴休諸夢。老僧不是夢中人。</p>
</div></div>
<div class='div-other'><a id='mulu59' />
<p class='h1'>小佛事</p>
<div class='div-other'><a id='mulu60' />
<p class='h2'>能副寺鎖龕</p><p>一即三。三即一。筭得成。能事畢。且道以何為驗。提起鎖云。明州鎖子。是三百錢買得。</p>
</div>
<div class='div-other'><a id='mulu61' />
<p class='h2'>連老宿鎖龕</p><p>黃連甜。甘草苦。鎖定咽喉。如何通吐。吐得出。上下四圍。鐵壁鐵壁。</p>
</div>
<div class='div-other'><a id='mulu62' />
<p class='h2'>炳上人骨</p><p>指骨云。者箇公案。了無條貫。本來字義炳然。剛自灰飛火亂。收拾將來。救得一半。畢竟如何。撫骨云。車不橫推。理無曲斷。</p>
</div>
<div class='div-other'><a id='mulu63' />
<p class='h2'>文侍者火</p><p>吹布毛。喫油糍。我未舉。汝先知。將謂有力。可能擔荷。豈料半途。收因結果。辜負一爐文武火。</p>
</div>
<div class='div-other'><a id='mulu64' />
<p class='h2'>珙侍者火</p><p>芝山下。清溪邊。拾得禿筆。倒蘸龍淵。著脚南屏題一篇。柰何抵死題不全。老僧為你代書去也。以火作書字勢云。看看。毫端吐光焰。眼底生雲煙。</p>
</div>
<div class='div-other'><a id='mulu65' />
<p class='h2'>立大師骨</p><p>撫骨一下云。立一切法。只是者箇。壞一切法。只是者箇。如何抵死看不破。看得破。絕羅籠。總持參達磨。圓機見雪峯。</p>
</div>
<div class='div-other'><a id='mulu66' />
<p class='h2'>信藏主起骨</p><p>無信根。無見地。說大脫空。談不了義。火聚任縱橫。刀山恣遊戲。到頭一句若為評。帶角披毛行異類。</p>
</div>
<div class='div-other'><a id='mulu67' />
<p class='h2'>燁菴主撒骨</p><p>摑碎黑山光燁燁。踢翻鬼窟影團團。斬新收拾歸來也。煙柳拖金鎖翠寒。</p>
</div>
<div class='div-other'><a id='mulu68' />
<p class='h2'>曠直歲火</p><p>放曠隨緣。逍遙任性。刈得三百个祖師。且不出老雲門陷穽。越死越生。一印印定。老媼日中懸火鏡。</p>
</div>
<div class='div-other'><a id='mulu69' />
<p class='h2'>祖印源西堂火</p><p>提祖印。浚曹源。雖無一點半滴。也要沃日滔天。計窮力盡。手露脚穿。南山忍俊不禁。對眾代為著鞭。擲下火把云。會麼。死蛇驚起口生煙。</p>
</div>
<div class='div-other'><a id='mulu70' />
<p class='h2'>覺上人火</p><p>覺即了。不施功。鐵槌生兩竅。[跳-兆+孛]跳舞西風。雖然猶在鞔峯爐煹中。</p>
</div>
<div class='div-other'><a id='mulu71' />
<p class='h2'>照上人起龕</p><p>寂而常照。癩馬繫枯樁。照而常寂。黑牛臥死水。撫龕云。一時裂破了也。歸去來歸去來。</p>
</div>
<div class='div-other'><a id='mulu72' />
<p class='h2'>新化爐。煅髮</p><p>銅頭鐵額。馬頷驢腮。倒順剗除千萬萬。零星收拾幾堆堆。作者出手。爐鞴新開。從前毛病。到此一時灰。紅个白个青个紫个赤个。以火打圓相云。盡從者箇流出來。</p>
</div>
<div class='div-other'><a id='mulu73' />
<p class='h2'>俱北林起靈</p><p>柏庭有子真跳竈。三尺絲桐彈得妙。一曲高山流水音。翻然轉入無生調。某人。儒林偉榦。梵苑耆英。明羲皇畫於象分二儀之先。荷佛壠宗於髮引二鈞之際。埽蕩目前路布。發揚格外真機。行古道以謙恭。絕今時之進取。忽爾夢殘胡蝶。依正無差。剨然索斷麒麟。見聞俱泯。直得雷峰雷震。龍阜龍鳴。霧慘雲愁。風悲水咽。正與麼時。身裏出門則不問。門裏出身又作麼生。日午木人轟鐵笛。泥牛[跳-兆+孛]跳過南山。</p>
</div>
<div class='div-other'><a id='mulu74' />
<p class='h2'>南陽郡夫人及小承奉起棺</p><p>芙蓉夢破篆煙殘。仙袂飄飄下廣寒。暫向塵寰賦離別。哀笳聲咽曉風酸。<span class='note-inline'>(以手指左邊云)</span>者裏見得。便知南陽郡夫人綦氏。佩德門明訓。相命世鉅賢。鸞韓鳳席。不足以樂其生。象服魚軒。不足以榮其死。<span class='note-inline'>(指右邊云)</span>那裏見得。便知直閣小承奉。孕秋水精神。具食牛骨氣。罷翫二十四橋風月。歸看萬八千丈煙雲。者裏那裏一時捏聚。遂為母子如初。古之今之兩段雖殊。畢竟絲毫不隔。裂破榮華關鎖。掀翻富貴網羅。機回位轉。虎躍松門。水揖山迎。龍眠石塢。正與麼時。且道。路頭在什麼處。<span class='note-inline'>(以手直指云)</span>驀直去。絕周遮。脚頭觸處是生涯。四方八面。滿空紛錯散天花。</p>
</div></div>
<p class='juan'>斷橋和尚語錄卷下<span class='note-inline'>(終)</span></p>
<div class='div-xu'><a id='mulu75' />
<p class='h1'>No. 1394-B 行狀</p><p>師諱妙倫。號斷橋。台州黃巖松山人也。又號松山子。姓徐。母劉氏夢。空中月明。<span class='corr'>已</span>而有娠。嘉泰辛酉。八月十七日乃生。眉目秀異。性姿冲朴。絕不樂世間學。年十八。依永嘉廣慈院宗嗣論師出家。乃俗季父也。即剃髮投禮。未朞行脚。首見谷源道於瑞巖。聞室中舉麻三斤。乾屎橛話。頓起礙膺之疑。明年挈包謁靈隱。一夕夷石鼓。為巖運菴對靈小參。歷舉運菴平日見處。師聞之愈疑。旋次華藏。適淨淳菴臥疾。冒雪過長蘆。忽自念曰。參禪若不徹去。孰若把本修行。遂發心背蓮經至三卷。有僧問曰。何不參禪去。師曰。手拙耳聾。字又不識。佛祖要道。豈淺根小智可得哉。僧曰。六祖是擔柴漢。乃得黃梅衣鉢。汝若參得一句透。勝背萬卷蓮經。師由是輟經。單提庭前柏樹子話。廢寢忘食。如坐<span class='corr'>刺</span>棘中。久之巡禮祖山。值歲歉。或併日不得食。師裕如也。</p>
<p>因至雲居留夏。孜孜忘倦。脇不印席。中心憤悱。或喜或瞋。一日往見山堂。閱楞伽經。至或戲笑或怒罵。蚊虻螻蟻。無有言說。而能辦事處。豁然有省。頓見處趙州直截為人處。平昔凝滯冰釋。自是機鋒敏捷。時同堂友。虗堂愚石帆衍。號稱俊絕。平居每舉古今。以相凌駕。</p>
<p>還遊四明。方佛鑑道鳴乳竇。執侍左右。朝夕決擇。佛鑑多听听而笑。一日佛鑑。因舉狗子無佛性話。至末後為伊有業識在。一句。徵詰。下語幾三十轉。皆不契。師再進曰。豈無方便耶。佛鑑乃舉真淨頌曰。海枯終見底。人死不知心。良久聞板聲。赴堂。下堦三級。驀然瞥地。乃徹見佛鑑鉗鎚妙密。倒心事之。</p>
<p>佛鑑遷育王。師侍行。雖泯泯眾底。不為表襮。識者莫不器焉。佛鑑題頂相。付之曰。弄假像真。弄真像假。裂破面門。非驢非馬。世上有誰親見來。天台石橋倫侍者。</p>
<p>辭去西遊。時久約翁。唱無用道於吳之薦嚴。俾師侍香。翁入室。舉三喚三應話。師曰。無風起浪。翁曰。將為吾辜負汝。却是汝辜負吾。師曰。天堂未就。地獄先成。翁刮目知待。商確古今。日增智證。</p>
<p>逮華藏見妙峰善。峰於衲子少許可。獨加賞識。命典客。</p>
<p>佛鑑奉詔登徑山。因再參焉。命掌法藏。既復自惟曰。寔安鴆毒。苟勞身利眾。吾何為不勉。持淨一年拂垢滌穢。皆躳為之。佛鑑亟稱於眾。遂延為第二座。提唱警拔。萬口膾炙。時徑山號為多士。師表儀其間。咸悅服之。嘉熈己亥。東歸寓巾峰。問道舊　藏密趙公曰。似地擎山。不知山之孤峻。如石銜玉。不知玉之無瑕。　公曰。自<span class='corr'>己</span>。師云。自<span class='corr'>己</span>聻。　公於言下有省。而白雲道學。一時川騖矣。</p>
<p>庚子秋。諸山舉鄉之祇園出世。瓣香為佛鑑嗣。老屋數十楹。羮藜飯麥。處之自若。雖僻絕荒寒。衲子無所容。而過門扣請者。無虗日。一日向火次。有僧正因來參。師問。曾見甚麼人。因曰。曾見短蓬和尚來。師曰。短蓬室中舉甚話。因曰。如何是塵塵三昧。鉢裏飯桶裏水。師曰。作麼生會。因曰。不會。特來見和尚。師擲火柴頭示之。因禮拜曰。恩大難酬。袖紙乞語。師作偈曰。相逢驀劄問來端。拋下柴頭君自看。火種星兒如搆得。諸方却被老兄瞞。因辭。歸車嶺所自築菴。報道人曰。今夜有猛虎來。汝各自回避。隨以火焚其菴。徑歸鴻福延壽堂坐脫。後有自中都回者。過酌水嶺遇因。問曰。菴主何處去。因曰。我過天台去。客歸乃知已遷化矣。或以告師。師曰。我當時悔不痛與一頓。其接人得力如此。</p>
<p>三年遷瑞巖。師慨然曰。空照故家。久矣不作。飭躳力行。吾其敢怠乎。日勤槌拂。法席滋盛。揚聲叢林者。自以為饜滿。至則欿然若不足。</p>
<p>時有特賜繼一處士郭公。號天台耆舊。雅意禪學。慕師重名。趨而就弟子列。日求授道之旨。閱時既久。執禮益勤。是不有大過人。曷以若此。</p>
<p>而佛鑑尚無恙。喜其類<span class='corr'>己</span>。甞師畫像題其上。轉喉觸諱。開口成禍。黃檗樹頭。討甚蜜菓。咄咄咄咄。累我累我。其師資脗合如此。</p>
<p>說法餘暇。尤留情土木。堂宇<span class='corr'>圮</span>陋。皆撤而新之。居九年。今　大丞相秋壑賈公。鎮淮閫。稔聞師名。以功德國清招致。師固辭。疏劄敦迫。乃行。學徒竭蹷趨風。惟恐後。戶外之屨常滿。人物。視諸方為最盛。乃捐囊櫜。建眾寮。扁曰琪林。以延來者。又捺海塗數千頃。合港之際。人皆為難。師冒風濤默禱。取法衣鎮之。遂截為膏腴。建閣立庫。成不磨之基。</p>
<p>寶祐丙辰九月。被　旨。遷淨慈。既至。執事者。遽以廩匱告。師曰。衲子為法來耳。諸方豈無飯耶。乃持鉢行化。時　觀相節齋趙公。使吳。發廩為倡。大家巨室。聞風委施。　丞相尚留維揚。給助逾厚。稛載來歸。無惰容得色。寺田旱澇。頻歲儉収。師數倡衣盂貸糴。供億不足。寺之耆宿。以　皇太后舊有中元普度會事。告師。師遂聞于　晉菴中使楊公。　奏復故典。及設會之夕。細雨陰雲。空中影像。雜沓鱗萃。見者凜然。　上聞之。賜　內饍米數伯碩。自是錫賚日優。斯會乘為永式。</p>
<p>景定庚申。　大丞相履齋吳公。召師翌日見。而夜夢。老僧奮臂。對其說法。公退朝。及見師。謂其只知涅槃臺上工夫。　公喜甚。館留竟日。師直然忘形。斂袖議論。與夢中老僧肖焉。自後扣請益勤。致禮益重。</p>
<p>惟師任大法之寄。方將闢公道。塞倖門。以惠逡學。志未及施。而鬲閒之疾作矣。師雖臥疾。而接納略無倦容。遇有扣請者。必盡底蘊而後<span class='corr'>已</span>。臨終。日本三僧。繪師頂相。請讚。師筆力猶勁。復為眾入室。舉四大分離話。徵詰。圓活機不可測。繼染書。遺今　大丞相。與　藏密大監趙公。　丞相亟遺人問曰。師生天台。因甚死於淨慈。師笑曰。日出東方夜落西。復寫四句云。來也握雙拳。去也伸兩掌。透得者一關。藕絲牽玉象。乃趺坐而逝。享年六十一。臘四十四。景定二年。四月二十五日也。學者請于　都省。奉全身。塔於寺之西偏。小師若斯若虗。募　中殿宰府。賜錢成之。</p>
<p>日本國參學僧正見。航金拾兩來。命工刊師語錄流行。</p>
<p>師為人。樂易慈順。顧雖少文。而於佛祖關鑰。探微闡秘。視從上宿師。誠不多讓。每一語之出。必四海樂聞。故志道之士。從之猶水就下。此可以力致哉。既寂。莫不痛心疾首。蓋其繫大法之輕重云。</p>
</div>
<div class='div-xu'><a id='mulu76' />
<p class='h1'>No. 1394-C 附筆</p><p style="margin-left:1em">山菴雜錄云。斷橋和尚。為人峻硬。於衲子謹許可。住國清日。泳象潭為首座。垕古田為書記。藏主失其名氏。結夏秉拂陞堂敘謝。乃云。首座見前輩來。不在稱譽。書記提唱語。如畫人物。種種俱備。但欠點眼爾。藏主提唱語。却不知說箇什麼。他時後日。也道在老僧會中辨事來。</p>
<p style="margin-left:1em">是其以主法為<span class='corr'>己</span>任。不肯少損威光。迷謬後學。雖曰抑之。實欲扶之也。今之主法者。自家眼既不明。務以甜糖蜜水。取悅於人。冀其相感。作我法嗣。嗚呼使斷橋。見此浮靡。豈惟唾罵而<span class='corr'>已</span>哉。</p>
</div>
<div class='div-xu'><a id='mulu77' />
<p class='h1'>No. 1394-D 斷橋和尚語錄重梓序</p><p>咄。空刧以前。還有者個消息也無。無端向太清虗中。說黃道白蚤。是不唧[口*留]。奚堪矢上加尖。而更形諸楮墨乎。雖然。甞聞之諺曰。祖禰不了。殃及兒孫。昔我釋迦老子。為一大事因緣故。出現於世。以度生為急務。其於迷流。弗克直下會取。不得<span class='corr'>已</span>乃分時列教。如撒縵天網子。摝人天魚。凡有血氣者。莫不一一收盡。末後拈花示眾。獨飲光破顏微咲。世尊曰。吾有正法眼藏。涅槃妙心。實相無相。微玅法門。付囑摩訶迦葉。展轉相傳。至二十八祖菩提達磨。航海東來。直指人心。見性是佛。得可大師。斷臂安心。受囑行化。四傳而至曹溪大鑑。鑑出南嶽青原。原五傳而有曹洞宗。南嶽亦五傳。而有臨濟宗。宗風獨臨濟為盛。道播天下。名喧中外。越七世而有楊岐會。會九傳而得無準範。我倫祖斷橋和尚。乃無準入室真子也。俗姓徐。台州之黃巖人。母夢月而孕。年十八出塵。歷參耆宿。有悟入。晚謁無準於雪竇。準問。甚處來。師曰。天台山。準曰。曾過石梁橋麼。師曰。一脚踏斷了也。準深器之。遂以斷橋二字。號師焉。準室中甞以狗子因何有業識在。令師下語。凡三十轉。不契。師曰。可無方便。準舉真淨頌言。有業識在。誰云意不深。海枯終見底。人死不知心。師竦然良久。忽聞板聲。通身汗下。於是脫然。準出從上源流灋衣。并付偈曰。真理直如絃。何言更何默。我今善付囑。表心本無得。師領旨。出世開法台州之祇園。瑞巖。國清。杭州之淨慈。讀師之四會語錄。其提唱真乘。舉揚大法。使人復見曹溪水長滹沱浪闊。其扶樹正宗之功。豈曰小補哉。一時仕大夫。無不敬仰。越太師魏公。嚮師高風。加以師禮。師臨終集眾。入室作書。辭諸山及魏公。公饋藥。不受。公問曰。和尚生在天台。因何死於淨慈。師曰。日出東方夜落西。書偈而寂。余曾閱金湯編。有希逸林公。撰師塔銘。略曰。余謂。富鄭公於顒華嚴。范文正於古薦福。張紫巖於杲大慧。皆以元勳大老。敬向其人。故叢林至今。以為法棟。今師之得魏公者。又何遜哉。非公無以知師。非師無以得公也。其大機大用。具在語錄。乃為銘曰。斷橋之學。不以言句。傳所可傳。竹谿<span class='corr'>已</span>序。師於叢林。末法砥柱。我觀其初。信有異趣。麻矢何疑。楞伽何悟。無準室中。不契何故。所聞何聲。始得汗出。師今何故。板鳴不住。是聲何如。必有落處。我為此銘。來者轉註。林公言。竹溪<span class='corr'>已</span>序。尚未之見。然林公所撰。雖曰塔銘。亦可為師序也。據此則師之語錄。非止此也。余昔謁覺浪盛公。三宜盂公。石雨方公。乃扣及本分事。三公皆曰。茲金明介菴和尚。斷橋直下兒孫。真古佛出世。何用別參。余竟造金明。體究甚契。一日喟然謂余曰。我祖斷橋。必有成錄。行世十餘載。覔之不獲。囑余與同列僧徒徧覓。亦不獲。迨康熈甲子歲。晦岳旭公。抵閩旋浙。禮華祖塔于天童。會山曉晢公。盤桓信宿方丈。得師是錄。抄之擕歸。示諸法屬。競集金明。驚喜。焚香禮誦。如獲拱璧。噫我祖語錄。自宋淳祐迄今。約五百六十餘年。中間淪沒。不知歷幾年所。而況為忌者之所搜燼。其不泯滅者。必龍神威力之所呵護耶。遂各謄一帙。珍之。惜其未獲全軸。祕之篋中。欲俟得完璧。而後刊行。越八載。辛未。適同門玅雲法兄。從山東之大悲來。謂。雖殘編斷簡。足見一班。乃捐衣鉢之貲。即付棗棃。非圖競彩。務與海內有眼者。共覩見師真檏之風。截去時習之弊。悲願沁人。廓無同異。直使將信將疑之流。斷却命根。分門列戶之輩。剷除人我。真可謂抉翳金鎞。又何用夫門庭施設哉。宜乎。妙兄之不能<span class='corr'>已</span>于斯刻也。後屬余序。余固不文。不敢辭。爰述師之梗槩。并林公塔銘。俾後之來者。得悉師之本末。及師之道德作用。若師之語錄。謂余可序者。實猶潑墨之染太虗空也。</p>
<p style="margin-left:2em">旹。</p>
<p>康熙壬申長夏嗣祖十六世法孫真本瓶山項謙薰　沐和南　題。</p>
</div>
</div><!-- end of div[@id='body'] -->
</body></html>