<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>五燈全書</title>
  <link rel="stylesheet" type="text/css" href="../cbeta.css" />
</head>
<body>
<div id='body'>
<div class='other'><div class='other'>
<p class='juan'><a id='mulu4961' />五燈全書卷第九十八</p><p class="byline">京都聖感禪寺住持<span class='note-inline'>(臣)</span>僧　<span class='note-inline'>(超永)</span>　編輯</p><p class="byline">京都古華嚴寺住持<span class='note-inline'>(臣)</span>僧　<span class='note-inline'>(超揆)</span>　較閱　進呈</p><p class="head1">臨濟宗</p>
<p class="head2">南嶽下三十六世隨錄</p>

<div class='div-other'><a id='mulu4962' />
<p class='h3'>襄陽檀溪梓舟船禪師</p><p>成都潼川何氏子。參寶安謐。一日謐在方丈。因打知客。師曰。和尚打他為何事。謐驀頭一棒。師悶死在地。謐曰。一向受棒。這番氣息也無。師忽起失笑。謐曰。者一死也難得活。師曰。說甚麼死活。謐頷之<span class='note-inline'>(二隱謐嗣)</span>。</p>
</div>
<div class='div-other'><a id='mulu4963' />
<p class='h3'>金陵鷄鳴古拙圓禪師</p><p>汝寧蔡氏子。上堂。三世諸佛。歷代古錐。與當年開山韶國師。于者法席。盡開舖面去也。大眾且道。是何舖面。不見道。鎮州蘿葡。青州布衫。蔴三觔乾矢橛。今朝到山僧。也開一舖面。且道。是何舖面。以拄杖作架秤勢。山僧者裏。汝有半斤。秤汝半斤。汝有八兩。還汝八兩。若是羚羊挂角。揚眉瞬目。且居門外。卓拄杖。下座　頌臨濟喫棒因緣曰。精金爍爍出爐紅。兩掌三拳格外雄。拶下火星轟烈焰。至今聲勢播寰中<span class='note-inline'>(二隱謐嗣)</span>。</p>
</div>
<div class='div-other'><a id='mulu4964' />
<p class='h3'>吳陵普福乳峰宗禪師</p><p>上堂。今朝冬月十七。盡道彌陀生日。且問大眾。彌陀生。在甚麼處。若知生處。便會法法無差。驀豎拂曰。還會麼。若也會得。人人大事圓明。箇箇脚跟點地。且道。端的在甚麼處。良久曰。西方常在此。擬議隔千山　問如何了得生死。師曰。通身放下。曰學人通身放下。師曰。放下箇甚麼。曰不會。師曰。不會從頭起。僧喝。師曰。草賊大敗<span class='note-inline'>(二隱謐嗣)</span>。</p>
</div>
<div class='div-other'><a id='mulu4965' />
<p class='h3'>京口圌山東霞古松蔭禪師</p><p>師鉏園。僧問。如何是祖師意。師曰。鉏頭入地土翻身。曰好箇話頭。只是某甲不會。師曰。捺鵞頭喫水　問盡大地。是沙彌一隻眼。和尚還在沙彌眼裏眼外。師拊掌。曰是甚麼所在。師打曰。放過即不堪<span class='note-inline'>(二隱謐嗣)</span>。</p>
</div>
<div class='div-other'><a id='mulu4966' />
<p class='h3'>紹興新昌真覺曹山嵩禪師</p><p>晚參。拈拂子打圓相曰。大眾還見麼。將四大神洲。作箇禪床。汝等在那裏安身立命。良久。擲拂曰。鐵牛不喫欄邊草。直向須彌頂上眠<span class='note-inline'>(二隱謐嗣)</span>。</p>
</div>
<div class='div-other'><a id='mulu4967' />
<p class='h3'><span class='corr'>陝</span>西西安圓通旵崖鑑禪師</p><p>立春上堂。昨日五九四十五。老僧無心打破鼓。今朝六九五十四。施主設齋求半偈。有時寂靜絕遮攔。有時歌舞難迴互。伶俐衲僧休錯過。剔起眉毛著眼覰。且道。覰箇甚麼。三陽開泰。萬物生輝<span class='note-inline'>(二隱謐嗣)</span>。</p>
</div>
<div class='div-other'><a id='mulu4968' />
<p class='h3'>華亭洙涇船子鶖一聰禪師</p><p>示眾。今朝臘月初一。諸方各各打七。惟有船子不然。不踐他人脚跡。舉昔有僧問南院。龍躍江湖時如何。院曰瞥喜瞥嗔。曰傾湫倒嶽時如何。院曰老鴉沒嘴。師曰。大小南院。問則雲興。答則瓶瀉。船子則不然。設有問龍躍江湖時如何。向他道。未為好手。傾湫倒嶽時如何。向他道。照顧眉毛。且道。山僧與麼批判。還有檢點得出者麼。良久曰。且莫忘却話頭<span class='note-inline'>(二隱謐嗣)</span>。</p>
</div>
<div class='div-other'><a id='mulu4969' />
<p class='h3'>蘇州賜福巨源海禪師</p><p>示眾。鉢裏飯桶裏水。多口阿師難下嘴。北斗南星位不殊。白浪滔天平地起。擬不擬止不止。個個無裩長者子。道之出口。淡乎其味。視之不足見。聽之不足聞。用之不可既。豎起拂子曰。大眾會麼。若向這裏薦得。一任獨步大方。其或未然。莫怪山僧舌頭短　小參。英靈衲子。出言吐語。非是造次。必須脚跟下照顧。自然文彩全彰。遂豎拄杖曰。大眾還見麼。卓拄杖一下曰。還聞麼。向這裏會得。所謂在天而天。在人而人。在凡而凡。在聖而聖。倘或未然。聽取註脚。水窮山盡覓根源。努力更教徹底參。踏得自家田地穩。方知此道絕言詮<span class='note-inline'>(二隱謐嗣)</span>。</p>
</div>
<div class='div-other'><a id='mulu4970' />
<p class='h3'>餘杭慈朗鷲禪師</p><p>佛涅槃日上堂。入生死海。髻珠獨耀。現去來相。寶覺天然。統三界以為家。作眾生之慈父。覺後覺。度未度。理足事足。智足德足。祇如此日。是我大師千餘年前。垂最後弘慈。示實相法門時節。外道執謂斷。凡夫妄謂滅。是汝諸人且道。正當恁麼時。畢竟作麼生委悉。會麼。三昧火開千聖眼。雙林頂露法王機　上堂。出沒難辨。溝填塞壑。現前直截。滿地遍空。耳見斯明。眼聽斯聰。遂拍膝一下曰。飛泉碧落銀千尺。眠石紅生錦萬重　示眾。三元三要事難分擬分即難。得意忘言道易親。略較些子。一句明明該。萬象。填溝塞壑。重陽九日菊花新。咦。前三句。山僧不顧面門。為汝諸人。順朱填墨了也。後一句。未敢容易註破。何故。驀豎拂子曰。時人見此拂子。如夢相似　示眾。拈拄杖。卓一卓曰。見則不取。取則不見。有人向這裏。道得個現成句。劈拳便打　示眾。八字打開。了無背觸。彈指善財入樓閣。直下圓成八萬門。祥麟只有一隻角。錯錯錯　示眾。心不是佛。天晴日頭出。智不是道。雨落地下溼。入荒田不揀。信手拈來草。達磨一宗掃地而盡。日可冷。月可熱。乞兒伎倆。和土糶麥。汝諸人。終日喫飯。還曾咬著一粒沙也未。良久曰。誰是個中人　師住天目。剗草次。偶一僧來參。近前叉手曰。莫就是蓮花峰山主麼。師以手揑自鼻。呌曰無我。僧罔措。師便推曰。要汝開些待我好剗　師因廣化覺。舉五祖演牽水牯牛過窗櫺話。命師下語。師曰。無毛鷂子撲天飛。覺頷之　師偶遇一僧進門。攔住曰。不思前。不慮後。正當恁麼時。速道速道。僧彈指一聲。師曰。只者些伎倆。曰和尚也只問得者些。師張開口曰。闊汝多少。僧擬議。師便打<span class='note-inline'>(自閒覺嗣)</span>。</p>
</div>
<div class='div-other'><a id='mulu4971' />
<p class='h3'>太平白雲漢關喻禪師</p><p>明州慈水王氏子。父夢老人投大桃而生。年十七。父命出塵。親族難之。師矢截指。送邑之東<span class='corr'>皋</span>。禮祇園薙落。偶過鄰山。有老宿掩關。問師。你年幾耶。師曰十八。曰我問那無十八底。師面熱不能對。從此懷疑。心生憂悶。又經年謀參金粟。包笠渡江。偶於途中登溷有省。抵金粟容。問你是甚處人。師曰慈谿。容曰。慈谿出得官多。還出幾個佛麼。師曰。冬瓜作碓臼。容便打。遂命安悅眾。繼遷客司。復謁磬山棲真。末至羅漢。與芙蓉覺。水乳契合。羅而印焉。出住白雲天香二剎　示眾。陽春未動。風雨交加。大徹堂中事。將來定不差。拈拄杖曰。千年枯樹子。一夜冷生花　上堂。鵲聲報喜。鴉聲報殃。祇如五祖。以手作鵓鳩鳴曰。谷谷孤。且道。報個甚麼。三賢尚未明斯旨。十聖那能達此宗　上堂。瞿曇纔出母胎。便爾指天指地。目顧四方。可謂五逆無遮。十惡不赦。及乎逾城出家。白虎當頭。饑凍六年。羅睺入命。及至此夕今宵。大驚小怪。乃是華報。果在地獄。然雖如是。拈拄杖曰。莫有與瞿曇同行把手。把手同行者麼。卓一卓曰。照顧鼻孔　上堂。脫珍御服。著弊垢衣。執除糞器。作大闡提。遂顧眾曰。若無舉鼎拔山力。千里烏騅不易騎　上堂。黃梅無父。拾得無娘。臘月蓮花。六月生薑。喫著齅著。又辣又香。癡僧若與麼。就地土打墻　上堂。揮拂子曰。開虗空口。按須彌舌。動地山呼。東方日出。擲拂子。下座　示眾。今朝六月初六。踢倒淨缾澡浴。諸方打鼓晒經。般若打鼓晒腹。不晒錦繡文章。肯晒清淨酒肉。不晒拂子生瘋。肯晒拄杖頭禿。不晒四百四病。肯晒五風八欲。善來若云晒個甚麼。即向伊道。汝未通紅爛熟。直饒道個我<span class='corr'>已</span>通紅爛熟。癡僧即入拔舌犂耕地獄。雖然。莫有把手同行者麼。時有僧出。師以拄杖抵曰。溝壑易平。人心難足　小參。一火鑄成。猶是頑銅鈍鐵。再經勘辨。何異碎瓦零磚。金鳳鳥棒頭折翅。玉麒麟喝下攢蹄。直使通身遍身。早涉驢脚馬脚。遂拈拄杖。卓一卓曰。選佛若無如是眼。假饒千載又奚為<span class='note-inline'>(自閒覺嗣)</span>。</p>
</div>
<div class='div-other'><a id='mulu4972' />
<p class='h3'>溫州仙巖天目智禪師</p><p>松江青浦李氏子。十二歲喪母。得祖母提攜。信道。參禮金粟容。復為請益。心懷疑惑。決志出家。因父命嚴切。不能如願。一日遇禪客。號在茲者。威儀自若。喜而拜之。開示生從何來。死從何去。逼拶再三。師忽有省。二十二歲喪父。次年。投嘉善山墩菴披剃。參通玄奇于棲真。追究茫然。奇即當胸一推。倒地起。復又推倒地。奇曰會麼。師曰不會。奇曰無你用心處。乃覺得力。又謁芙蓉覺于羅漢。覺舉天童扶法偈徵師。師擬答。覺便掌。師于此始徹源底。因受記莂。出住永嘉天王。瑞安仙巖。昆陽寶興　上堂。中秋佳夕。雲霧忽生。碧天月隱。不必沉吟。任渠風頭自硬。雨脚自伸。須知。懷中獨抱皎皎一輪。舉拂子曰。向者裏見得。無幽不顯。無暗不明。復打○相曰。會麼　上堂。開期結制日忙忙。釘起空中繫馬樁。今日盡行拈却了。人人鼻孔自昂藏。叮嚀記取江南信。雪裏梅花處處芳　示眾。愛與禪流結死冤。杖頭終日血痕鮮。法堂前草如無丈。佛祖家風值甚錢。坐底不許坐。眠底不許眠。天王有家法。說甚法昌嚴。還識山僧為人處麼。復視左右曰。驢年　示眾。汝若無心我便休。妄生穿鑿甚來由。一歸何處渾閒事。莫觸天王拄杖頭　小參。玉剖荊山之石。還他好手。珠明赤水之淵。更須親見。驀豎拂子曰。珠明也。復擊香几曰。玉剖也。直下親見親得。千了萬了。在諸方不無明牕下安排。仙巖者裏正好。朝打三千。暮打八百　晚參。識得一萬事畢。又有重關難透出。且道。誵訛在甚麼處。到江吳地盡。隔岸越山多　問和尚者裏多少眾。師曰。兩個五百是一貫。曰千眾麼。師曰。煑粥算人三合米　師一日打行僧數拳。旁僧曰。和尚甚麼要緊打他。打痛自己手。師曰。自己手若不痛。爭教得他人知痛　師過五美院。僧指灰堆問。實際裏地。不受一塵。因甚者邊一堆。那邊一堆。師曰。清淨本然　問石敢當還有佛性麼。師曰有。曰石本無情。因甚却有。師指石敢當曰。驗取額頭汗流<span class='note-inline'>(自閒覺嗣)</span>。</p>
</div>
<div class='div-other'><a id='mulu4973' />
<p class='h3'>宜興芙蓉雪厂慧禪師</p><p>上堂。天無私葢。地無私載。滿目青山。法非心外。有般漢。聞山僧恁麼道。便謂三界無別法。惟是一心造。是則也是。我且要問你。過去<span class='corr'>已</span>去。未來未來。現在不住。你喚甚麼作心。心又作麼生造。若也識得。大地無寸土。其或未然。寧可將身入地獄。莫謗如來正法輪　問大事未明。如喪考妣。事如何。師曰。失却衣中寶。竛竮過在誰。曰大事<span class='corr'>已</span>明。為甚亦復如喪考妣。師曰。天上天下。唯我獨尊　問世尊拈花。迦葉微笑。意旨如何。師曰。焦磚打著連底凍。曰世尊道。吾有正法眼藏。涅槃妙心。付囑摩訶迦葉。且道。當時還有分付處也無。師曰。白日青天休說夢<span class='note-inline'>(自閒覺嗣)</span>。</p>
</div>
<div class='div-other'><a id='mulu4974' />
<p class='h3'>崇明壽安遜菴玉禪師</p><p>示眾。羲之見蛇鬬。而字益神。子昂想馬瀼。其畵愈卓。武侯知劉備。乃三分。仲尼識麒麟。只一角。謂是智鑒精微。隨邪逐惡。謂非自性宗通。怎免大錯。乃搖手曰。不錯不錯。賈誼長沙弔屈原。偷桃定是東方朔。喝一喝　示眾。德山棒快如風。臨濟喝疾於雷。拶入髑髏兩眼開。速薦取莫疑猜。眉毛定動直下來。也以拄杖一齊打散。歸方丈　上堂。一氣初回。陰巖解凍。一機始動。槁木抽枝。人間天上。咸聞金谷鳳鳴。城市山林。共覩玉堂鶯囀。騷人俊士。把酒興歌。畎畝農夫。扶犁喝<span class='corr'>采</span>。且道。林下衲僧。如何相慶。倒著簑衣戴箬笠。手攜笻竹賀春來。喝一喝　時山中興造<span class='corr'>已</span>完。眾雕師像。供於祖堂。一日師指像曰。爾面既同我面。而心未若吾心。我身未死如槁木。我眼雖開空古今。我尚在茲君勿立。有君有我轉難禁。當自決莫沈吟。須向紅爐行脚去。免教唾罵在叢林。遂火之<span class='note-inline'>(自閒覺嗣)</span>。</p>
</div>
<div class='div-other'><a id='mulu4975' />
<p class='h3'>汀州佛祖山荊門[王*素]禪師</p><p>上堂。若論此事。如登台山過石梁橋相似。步宜其穩。心宜其細。不可前思後算。左顧右盼。一直勇往向前。即趨彼岸。然後始得者邊那邊。不隔絲毫。向上一路。其直如絃。既是其直如絃。因甚千人萬人。到此退步。不見道。欲行世間希有事。顯發須憑過量人　師一日沐浴曰。快活快活。僧曰。是阿誰快活。師曰。待汝浴時。即向你道　僧參。師搖手曰。不是不是。曰是是。師曰。是則擔取去。曰不是不是。師曰。依舊可憐生　問家家門前火把子。如何是火把子。師曰。破篾纜。曰意旨如何。師曰。照見夜行人<span class='note-inline'>(自閒覺嗣)</span>。</p>
</div>
<div class='div-other'><a id='mulu4976' />
<p class='h3'>徑山起綱宗禪師</p><p>晚參。十日風。五日風。陣陣不從他處發。莫是從自心中發麼。也須息心除妄始得。三日雨。兩日雨。點點不落別處。莫是落在時人眼睛裏麼。為何不自覺知。少待滴穿髑髏。浸爛鼻孔時。莫言我不道。說破了辯親疎。一夜滂沱漲滿湖。湛湛波光澄巧妙。長空雲淨碧天孤　上堂。蟬聲鳴歷歷。噪破太虗空。一片兩片千萬片。千重百重無盡重。東也達。西也通。補得完全大有功。拈拄杖望空打一棒曰。者裏還有一縫　上堂。一陣立秋雨。渾身頓覺凉。先番熱從何處去。而今都要著衣裳。定用頭頭取次。消停細細商量。風來池上藕花香　上堂。東武山衝風冒雨。鑑湖水激濁<span class='corr'>揚</span>清。虗空明月浸爛取。勝越王城。滿眼滿耳。非色非聲。那個男兒摸壁行　上堂。塵從外來。又增一點。放下苕帚。性出非常。究竟趙州翁拾得子。慣會說白道黃。者一片地。何曾埽得潔淨。繁興永處那伽定　上堂。無位真人。何處安著。三脚驢子。騰蹋難堪。日面佛月面佛。阿誰證明。牛頭沒馬頭回。分身異類。頭頭莫放過。處處絕遮闌。大千空曠塵世閒　問一切眾生皆有佛性。因甚趙州和尚道。狗子獨無佛性。師曰。口是禍門　問古鏡未磨時如何。師曰。秦望峰高連碧漢。曰磨後如何。師曰。鑑湖水渺泊滄溟。曰磨與未磨時如何。師曰。杭城到此一百二。曰不會。師曰。脚頭脚底錯商量　師削荳草過路。僧問。和尚何為削草。師以钁築地曰。處處不可放過。僧無語。師曰。一齊埋向荳根底下<span class='note-inline'>(自閒覺嗣)</span>。</p>
</div>
<div class='div-other'><a id='mulu4977' />
<p class='h3'>衢州南禪佛音昺禪師</p><p>錦江鄧氏子。母夢緇衣入舍而生。年十二出家。二十參方。看雙桂參禪警語。至若要了知法界性水是水兮山是山。有省。負笈南遊。歷諸老宿門戶。得法于芙蓉覺。出住南禪。上堂。舉當山第二代法泉慧曰。時人欲識南禪路。門前有個長松樹。脚下分明不較多。無奈行人恁麼去。莫恁去急回顧。樓臺烟鎖鐘鳴處。師曰。法泉打草驚蛇。告往知來。固是好手。檢點將來。猶將常住物。私作人情在。山僧犬尾續貂。亦有數語。時人欲識南禪路。門前無個長松樹。晴空法雨洒飛虹。行人遭此寒徹骨。寒徹骨毛卓豎。六六依然三十六。咄咄咄　上堂。狗子佛性有。面南看北斗。狗子佛性無。壁上挂葫蘆。正恁麼時。不道有。不道無。作麼生道個出身句子。若道得。趙州老漢脚跟下。好與三十棒。若道不得。莫謂此中山勢險。前頭猶有最高峰　示眾。不是心不是佛不是物。是個甚麼。咄咄咄。吐盡野狐涎。打翻山鬼窟。今日分明舉。畢竟是何物。參<span class='note-inline'>(自閒覺嗣)</span>。</p>
</div>
<div class='div-other'><a id='mulu4978' />
<p class='h3'>汾陽獅子憨予暹禪師</p><p>順慶西充王氏子。八歲出家。便好趺坐。人俱呼為憨和尚。長而徧參叢席。于靈隱會下。得個入處。復參芙蓉覺。問聞汝于飛來峰。撲碎鼻孔。是否。師曰。和尚那裏。得者個消息。覺曰。現今贓物捉敗。覺又問曰。一喝不作一喝用。汝作麼生會。師曰。覓甚麼碗。覺曰。興化道。紫羅帳裏撒珍珠。汝作麼生會。師曰。滿盤托出。覺頷之　小參。德山晚參不答話。聲震若雷。趙州晚參答話。虗空徒側耳。今夜乾明晚參。却不恁麼。無論問話不問話。都盧三十棒。何故。各各要知正令流通。三十年後。免被別人瞞盰去在<span class='note-inline'>(自閒覺嗣)</span>。</p>
</div>
<p class='juan'>五燈全書卷第九十八</p>
<div class='div-w'><p>五燈全書卷第九十八補遺</p>
<p class="head1">臨濟宗</p>
<p class="head2">南嶽下第三十六世隨錄</p>
<a id='mulu4979' />
<p class='h3'>襄陽鹿門梓舟船禪師</p><p>上堂。鹿門山勢最威雄。瓦礫生輝達本宗。面目儼然成現箇。百草頭上起雲龍<span class='note-inline'>(二隱謐嗣)</span>。</p>
</div>
<div class='div-w'><a id='mulu4980' />
<p class='h3'>龍安雪峰牧雨霖禪師</p><p>金堂米氏子。丱歲出家。恒以死生為念。遂買舟南下。見二隱謐于嘉禾之三墖。獲蒙印可。後歸龍安雪峰。上堂。隆冬佛法絕商量。萬象盡從雪裏藏。直待一輪紅日出。燈籠露柱盡舒光　上堂。昨夜霜風透膽寒。黃河氷結勢如山。凍得泥牛連夜吼。牽連木馬競相看<span class='note-inline'>(二隱謐嗣)</span>。</p>
</div>
<div class='div-w'><a id='mulu4981' />
<p class='h3'>皖山愚谷賢禪師</p><p>問如何是三玄。師曰。萬象體中圓。如何是三要。師曰。一月千江照。如何是第一玄。師曰。金鷄夜半唱庭前。如何是第二玄。師曰。無舌童子善能言。如何是第三玄。師曰。銕鷂無毛飛上天。如何是第一要。師曰。金烏子夜照。如何是第二要。師曰。石虎空中呌。如何是第三要。師曰。言中絕巧妙<span class='note-inline'>(二隱謐嗣)</span>。</p>
</div>
<div class='div-w'><a id='mulu4982' />
<p class='h3'>台州黃巖北嵩嵓清微禪師</p><p>小參。直下會去。猶在半途。撩起便行。<span class='corr'>已</span>遲八刻。直饒向威音王那畔。更那畔道取。猶涉唇吻。不是心不是佛不是物。恁麼會又怎得。山僧沒量罪過。諸人也沒量罪過。畢竟如何得怗體去。但得雪消去。自然春到來<span class='note-inline'>(二隱謐嗣)</span>。</p>
</div>
<div class='div-w'><a id='mulu4983' />
<p class='h3'>福常大慈浣風智禪師</p><p>僧問。昔日㫤祖。今朝和尚。請問。㫤祖當年如何說法。師曰。七山垂脉遠。和尚今朝又作麼生。師曰。大海發源長<span class='note-inline'>(二隱謐嗣)</span>。</p>
</div>
<div class='div-w'><a id='mulu4984' />
<p class='h3'>芙蓉米山靜禪師</p><p>示眾。案前明燭。照用齊施。簷下雨鳴。法源全顯。如此會得。不妨聲色堆頭坐臥。紅塵閙市遊行。其或未然。切忌被他換却眼睛塞斷耳竅<span class='note-inline'>(自閒覺嗣)</span>。</p>
</div>
<div class='div-w'><a id='mulu4985' />
<p class='h3'>淨業鐵庵總禪師</p><p>上堂。僧問。一口氣不來。向甚麼處去。師曰。馬糞驢屎處處拋。僧擬進。師叱退。乃曰。閉門打睡。接上上機。顧鑑嚬呻。曲為中下。山僧二十年。不曾見個上上根人來。至於顧鑑嚬呻。又成多事。畢竟如何。良久曰。佛法不怕爛却　上堂。北風吹寒雁。報道天色變。不是起大風。便是雪片片。急須走莫躭玩。路遠夜長誰顧盻　上堂。問如何是正法眼藏。師曰。狗子廝咬。曰祖意教意。是同是別。師曰。海鹹河淡。乃曰。覿面一著。如大火聚。近之則燎却面門。末後一著。如太阿鋒。觸之則喪身失命。莫有不顧危亡者麼。驀拈拄杖曰。鐵鞭多力恨無仇　浴佛示眾。毗藍園裏不曾生。雙林樹下何曾滅。不生不滅見瞿曇。眼中又是重添屑。大慧老人。見得親說底當且置。山僧今日別行一路。要把悉達太子。拋向諸人面前去也。以杓盛水。堂前遍灑。乃呵呵大咲。便行　問如何是正法眼藏。師曰。柏樹滿園青。曰與趙州柏樹子話。是同是別。師曰。老底老。嫩底嫩　問興化打維那。意旨如何。師曰。禍福無門。曰克賓出院。他還甘麼。師曰。啞子喫蜜　頌趙州訪二庵主曰。成東家敗西家。兩處語言無柄杷。有時車轂橫推。有時笑臉作罵。爭奈不逢惡人。保得全身遠害　頌臨濟三頓痛棒曰。霹靂過頭擊不殺。拍案一聲便喪魂。歸來有口難分雪。肋下三拳恨殺人<span class='note-inline'>(二隱謐嗣)</span>。</p>
</div>
<div class='div-w'><a id='mulu4986' />
<p class='h3'>吳江遯村報恩牧翁濟禪師</p><p>上堂。象龍窟宅。古佛名藍。我三十一世。上浮下石。先師翁。於此弘開正覺之場。本師上古下卓老和尚。向這裏一會。打失鼻孔徹證之地。今日濟上座到這裏。不勞彈指。樓閣門開。無所希求。風雲際合。明此用者。顯不言之正令。蹈此機者。提向上之宗乘。全生殺於一莖草上。空古今於三寸舌根。到這裏。臨濟用喝。倒退三十。德山用棒。施為無地。今日新長老。符到令行。斬新條令。大眾也須高著眼。驀以拄杖卓一下曰。劈開吳嶽連天秀。湧出浮幢動地雷。復卓杖下座　小參。識得一萬事畢。聖賢即是凡夫。菩薩不離戒律。假饒鐵壁銅墻。也要鑿孔著楔。迢迢前後古今。點點青黃赤白。祖師面上刮金。衲僧身上劄血。吃盡趙州茶。燒却慧林佛。且如大用現前。畢竟如何施設。良久曰。一字入公門。九牛拽不出<span class='note-inline'>(古卓浚嗣)</span>。</p>
</div></div></div>
</div><!-- end of div[@id='body'] -->
</body></html>